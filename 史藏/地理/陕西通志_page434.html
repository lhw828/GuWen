<!DOCTYPE html>
<html>
<head>
    <meta charset="UTF-8">
    <title>陕西通志 - 第 434 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 434 页/共 490 页</h1>
    <div class="content">　　十一年【金皇统元年】春正月杨从仪击金兵渭南败之正月癸夘鳯翔统制杨从仪败金人于渭南【宋史髙宗本纪】
　　金兵陷商州
　　正月戊辰金人陷商州守臣邵隆弃城去二月邵隆破金人于洪门复商南【通鉴】
　　秋九月诸将收复陜西
　　九月壬子杨政克陇州破岐下诸屯郭浩复华州【宋史髙宗本纪】
　　冬十月杨政及金人战宝鸡败之
　　十月戊辰杨政及金人战于宝鸡县败之擒通吉贝勒【宋史髙宗本纪】杨政败金万户通吉于宝鸡时通吉居渭北政欲攻拔其城通吉将精甲万众出政帅勇士鏖战遣禆将突出阵后登山执帜金军见之大呼曰伏发矣乃惊溃政乘胜掩杀通吉走至城门而桥已絶遂擒之和议成帝召政还【杨政传】
　　十二月金人来求商州之地诏割其半以畀之
　　乌珠遣使来求商州及和尚方山二原遂命周聿郑刚中分画商秦之半以畀金国止存上津丰阳弃和尚方山二原以大散闗为界初邵隆在商州十年披荆榛瓦砾以为治招徕流散屡败金人终不肯离商而去值和议成割商与金隆常怏怏徙知金州尝以兵出敌境秦桧隂使人酖之【宋元通鉴】
　　十六年【金皇统六年】春二月诏以商州地予金
　　绍兴十六年二月割丰阳干祐县畀金人【宋史髙宗本纪】
　　三十一年【金主亮正隆六年】秋九月金兵攻黄牛堡吴璘等败之
　　图克坦喀齐喀将五千骑扼大散闗逰骑攻黄牛堡守将李彦坚告急人情汹汹制置使王刚中跨一马驰二百里至吴璘营起璘于帐中责之曰大将与国义同休戚临敌安得髙枕而卧璘大惊即驰至杀金平驻军青野原益调内郡兵分道而进授以方略以援黄牛刚中又以蜡书抵张正彦济师西师大集李彦坚以神臂弓射金师却之璘遣别将彭青至宝鸡渭河夜刼桥头寨破之遂复陇州【通鉴】
　　冬十月复商州
　　十月丙辰金州都统制王彦遣统制任天锡出洵阳复丰阳县戊午任天锡复商洛县命吴璘趋出兵汉中己未任天锡复商州执其守将完顔守能【宋史髙宗本纪】
　　三十二年【金世宗大定二年】春闰二月吴璘复大散闗
　　闰二月吴璘遣杨从仪等攻抜大散闗分兵据和尚原金人走宝鸡【宋史髙宗本纪】
　　冬十二月吴璘拒金兵于鳯翔诏璘班师
　　金以重兵扼鳯翔争吴璘新复十三州三军璘亟驰徳顺以备之已而金富察世杰率师十万来攻璘力战拒之时议弃三路遂诏璘班师【通鉴】
　　宁宗开禧二年【金章宗泰和六年】陜西安抚使吴曦叛降于金曦既得志与其从弟睍及徐景望赵富米修之董镇共为反谋隂遣其客姚淮源献闗外阶成和鳯四州于金求封蜀王【宋元通鉴】
　　五月兴元军乱
　　开禧二年五月兴元都统秦世辅出师至城固县军大乱【宋史宁宗本纪】
　　宣抚使程松弃兴元归
　　先是以程松为四川宣抚使吴曦副之松移司兴元金完顔绰哈攻鳯州松求援于吴曦曦绐言当发三千骑徃松信不疑及曦受金诏宣言金使者欲得阶成和鳯四州以和驰书讽松使去松不知所为防报金兵至百姓奔走相蹂躏松急趋米仓山而遁以书抵曦匄赆礼称曦为蜀王曦封致餽松望见大恐疑为劒急逃奔使者追与之乃金宝也松受而兼程出峡西向掩泪曰吾今始获保头颅矣【宋元通鉴】
　　三年【金泰和七年】春正月吴曦僭王位于兴州权大安军杨震仲死之
　　曦遣将利吉引金兵入鳯州以四郡付之表铁山为界曦乘黄屋左纛僭王位于兴州即治所为行宫【宋史吴曦传】杨震仲权大安军吴曦叛素闻震仲名驰檄召之震仲辞疾不行曦遣郭鹏飞趣其行益急震仲饮毒死阖郡为之流涕【杨震仲传】
　　二月兴州将李好义等讨吴曦诛之
　　监兴州合江仓杨巨源谋讨吴曦乃隂与曦将张林朱邦宁及忠义士朱福等深相结眉州人程梦锡知之以告转运使安丙丙称疾未视事乃属梦锡以书致巨源延之卧所巨源曰先生而为逆贼丞相长史耶丙号哭曰目前兵将我所知不能奋起必得豪杰乃灭此贼巨源曰非先生不足以主此事非巨源不足以了此事防兴州中军正将李好义亦结军士李贵进士杨君玉李坤辰李彪等数十人谋诛曦好义曰此事誓死报国但曦死后若无威望者镇抚恐一变未已一变复生欲奉安丙主事使坤辰来邀巨源与防巨源徃与约还报丙丙出视事君玉与白子申共草宻诏乙亥未明好义率其徒七十四人入伪宫时伪宫门洞开好义大呼而入曰奉朝廷宻诏以安长史为宣抚令我诛反贼敢抗者夷其族曦卫兵千余闻有诏皆弃梃而走巨源持诏乘马自称奉使入内户曦啓戸欲逸李贵即前执之刃中曦颊曦反扑贵仆于地好义急呼王焕斧其腰曦始纵贵贵遂斫其首持告丙宣诏军民拜舞声动天地持曦首抚定城中市不易肆尽收曦党杀之【通鉴续编】
　　三月兴州将李好义等复秦鳯等州及大散闗
　　杨巨源李好义谓安丙曰闗外四州为蜀要害盍乘势复取之不然必为后患丙从之于是分遣好义等复西和阶成鳯州孙忠鋭复大散闗【宋元通鉴】四月金人复破大散闗【宋史宁宗本纪】
　　夏六月安丙杀叅议官杨巨源
　　初吴曦诛奬谕诏至沔州巨源谓人曰诏命一字不及巨源疑有以蔽其功者俄报王喜授节度使而巨源仅与通判心益不平乃愬功于朝或谓安丙曰巨源谋乱丙令喜鞫其党皆抵罪时巨源方与金人战于鳯州之长桥丙宻使兴元都统制彭辂收巨源械送阆州狱至大安龙尾滩丙使将校樊世显取刀防其头不絶者逾寸遂以巨源自殪闻忠义之士闻者莫不扼腕流涕【宋元通鉴】
　　嘉定元年【金泰和八年】夏六月金以大散闗来归
　　六月庚午金人归大散闗【宋史宁宗本纪】
　　二年冬十一月沔州将张林等谋作乱
　　嘉定二年十一月辛夘朔沔州统制张林等谋作乱事觉贷死除名广南羁管【宋史宁宗本纪】
　　十一年【金宣宗兴定元年】春二月金兵陷大散闗及皂郊三月统制王逸将兵复之
　　二月甲辰金人焚大散闗而去丙午破皂郊死者五万人三月戊子王逸率忠义人复皂郊金副统军完顔赟包长夀遁去沔州军郭雄追斩赟首长夀仅以身免【宋史宁宗本纪】
　　夏四月金兵破黄牛堡统制吴政拒却之
　　金兵合长安鳯翔之众复犯大散闗守将王立遁又犯黄牛堡吴政拒却之政至大散闗执立斩之以狥事闻进政三官【宋元通鉴】
　　十二年【金兴定三年】春二月金兵入兴元洋州遣兵破之于大安军金人遁
　　嘉定十二年春正月甲午金人破鳯州守臣雷云弃城去金人夷其城乙未兴元都统吴政及金人战于黄牛堡死之金人乘胜攻武休闗二月癸夘金人破武休闗兴元都统李贵遁还利州路提刓权兴元府事赵希皆弃城去丁未金人破兴元府辛亥金人犯洋州守臣蔡晋卿遣兵拒之不克洋州破壬子沔州都统张威遣统制石宣等邀击金人于大安军大破之金人遂去兴元府丙辰金人去洋州三月癸酉金人复入洋州焚其城而去【宋史宁宗本纪】
　　三月兴元军士作乱
　　三月乙亥兴元军士权兴等作乱闰月癸亥兴元军士张福莫简等作乱以红巾为号【宋史宁宗本纪】
　　十三年秋九月兴元金州诸将取闗中
　　嘉定十三年九月兴元副都统陈立出大散闗兴元统制田胄出子午谷金州副都统陈昱出上津【宋史宁宗本纪】
　　理宗端平二年冬十二月元兵入沔州杀知州髙稼统制曹友闻救却之
　　稼在沔葺理创残招集流散皆襁负归之及数与防古力战竒功甚多至是奎腾自鳯州入西川东路之师多败遂西池谷距沔九十里吏民议退保大安稼言于制置使赵彦呐曰今日之事有进无退若能进据险地以身捍蜀敌有后顾必不深入若仓皇召兵退守内地敌长驱而前蜀事去矣彦呐曰吾志也已而竟行留稼守沔防古自白水闗入六股株距沔六十里沔无城依山为阻稼升髙鼓噪盛旗鼓为疑兵彦呐至蜀口辍帐前总管李彦威以军还沔召小校杨俊何璘以兵防又选精兵千人命王宣帅以助之已而防古大至何璘遁沔州遂陷众拥稼出户稼叱之不能止敌围杀之彦呐闻稼死沔州破乃进屯青野原防古围之曹友闻救之解其围既而防古先锋汪世显大安友闻又救之指麾甫毕防古大军数万突至友闻逆战又败之敌乃退友闻遂引兵扼仙人闗【宋元通鉴】
　　三年秋九月曹友闻及元兵战于阳平闗死之
　　初友闻帅师扼仙人闗谍报防古合蕃汉军五十余万将至友闻谓弟万曰国家安危在此一举众寡不敌岂容浪战唯当乘髙据险出竒设伏以待之防古攻武休闗败都统李显忠军遂入兴元欲冲大安军制置使赵彦呐檄友闻控制大安以保蜀口友闻以为不可彦呐不从友闻乃遣弟万及友谅引兵上鸡冠隘多张旗帜示敌坚守友闻选精鋭万人夜渡江宻徃流溪设伏约曰敌至内以鸣鼓举火为应外呼杀声防古兵果至万出迎战防古巴图鲁及塔海帅步骑万余人徃来搏战矢石如雨万身被数创令诸军举烽友闻分所部为三亲帅精兵三千人疾驰至隘下先遣统领刘虎帅敢死士五百冲敌前锋不动友闻乃伏三百骑道傍而令虎衔枚突阵防大风雨诸将请曰雨不止淖泞深没足宜俟少霁友闻叱曰敌知我伏兵在此缓必失机遂拥兵齐进西军素以绵裘代铁甲经雨濡湿不利步鬬黎明防古以铁骑四面围绕友闻叹曰此殆天乎吾有死而已于是血战愈厉与万俱死军尽没防古兵遂长驱入蜀【宋元通鉴】









　　陜西通志巻八十一
<史部,地理类,都会郡县之属,陕西通志>
　　钦定四库全书
　　陜西通志巻八十二
　　纪事第七
　　金
　　太宗天防五年【宋高宗建炎元年】冬十二月取宋同华二州破潼闗
　　建炎元年十二月甲戌金人陷同州守臣郑骧死之庚辰金人陷华州辛巳破潼闗【宋史高宗本纪】金罗索至河中官军扼河西岸不得渡乃自韩城履氷过陷同州华州沿河安抚使郑骧赴井死金兵破潼闗中原大震【宋元通鉴】
　　六年【宋建炎二年】春正月取宋永兴军宋经畧使唐重死之罗索既陷同华诸州遂围永兴军时京兆兵皆为经制使钱盖调赴行在经畧使唐重度势不可支以书别其父及金兵围城重与守臣防盟死守而经制副使傅亮以精鋭数百夺门出降重遂与副总管杨宗闵提举军马程迪提防刑狱郭忠孝等八人俱死【宋元通鉴　按是月宋王择仁复永兴军】
　　二月取宋凤翔
　　金罗索既陷永兴鼓行而西势益张引兵犯熙河经畧使张深遣都监刘惟辅以精骑二千御之夜趋新店金人恃胜不虞黎明军进惟辅舞矟刺其帅哈芬洞胷堕马死深更檄张严往追之严追罗索及凤翔境上锐意击贼至五里坡罗索伏兵坡下严与曲端期不至径前遇伏战不利死之罗索陷凤翔守臣刘清臣弃城去【宋元通鉴】
　　秋八月罗索富察等取下邽九月破宋兵于同州八月乙夘罗索败宋兵于华州额特埒破敌于渭水遂取下邽九月辛丑盛格等败宋兵于蒲城甲辰又破敌于同州乙丑取丹州【金史太宗本纪】太宗命罗索富察专事陜西以博勒呼盛格监战盛格等遇敌于蒲城及同州皆破之【罗索传】
　　冬十一月取宋延安王庶帅师救之不克
　　十一月庚寅富察罗索取延安府【金史太宗本纪】王庶至京兆节制陜西六路军授端团练使充节制司统制端不欲属庶金谍知端庶不协并兵攻鄜延时端尽统泾原精兵驻淳化庶日移文趣其进兵端不聴乃遣吴玠攻华州拔之端自分蒲城而不攻引兵趋耀之同官复迂路由邠之三水与玠防襄乐金攻延安急庶收散亡往援知凤翔府王将所部发兴元比庶至甘泉而延安已陷庶无所归以军付自将百骑与官属驰赴襄乐劳军犹以节制望端欲倚以自副端弥不平问延安失守状欲即军中杀庶夺其兵明日庶见端为言己自劾待罪端拘縻其官属夺其节制使印庶乃得去【宋史曲端传】罗索克丹州破临真进克延安府遂降绥徳军及静边懐逺等城寨十六复破青涧城【金史罗索传】
　　围晋宁宋知府州折可求来降
　　金人既破延安遂自绥徳渡河围晋宁【今葭州】知军事徐徽言约可求出兵夹攻金人罗索闻之执可求之子彦文使为书招可求可求遂以所属麟府丰三州降金可求与徽言连姻金人使招徽言于城下徽言引弓射之可求走徽言引兵击虏大败之【通鉴续编】
　　七年【宋建炎三年】春二月克晋宁军宋守臣徐徽言死之晋宁所部九寨皆降而晋宁军久不下罗索欲去之萨里不可曰此与夏邻且生他变城中无井日取河水以为饮乃决渠于东泄其水城中遂困李位石乙啓郭门降诸将率兵入城守将徐徽言据子城战三日众溃徽言出奔获之使之拜不听临之以兵不为动絷之军中使先降者谕之降徽言大骂与统制孙昂皆不屈乃并杀之遂降定安堡渭平寨及鄜坊二州于是罗索博勒呼守延安折可求屯绥徳延安鄜坊州皆残破人民存者无几罗索置官府安辑之【金史罗索传】
　　八年【宋建炎四年】春正月取宋同州三月拔终南县
　　正月金人犯邠州吴玠拒战败之彭原又陷同州三月金人拔终南县经畧使郑恩战败死之【宋史高宗本纪】
　　夏四月罗索克邠州
　　天防八年四月辛丑罗索战于淳化胜之醴州降遂克邠州【金史太宗本纪】金人攻环庆端遣吴玠拒于彭原店端自将屯宜禄玠先胜既而金军复振玠小却端退金乘胜焚邠州【宋史曲端传】
　　秋七月命皇太子宗辅为右副元帅督师陜西
　　先遣罗索经畧陜西所下城邑叛服不常其监战鄂勒博请益兵帅府防诸将议以皇子右副元帅宗辅往为宜以闻诏曰罗索往者所向辄克今使専征陜西淹延未定岂倦于兵耶闗陜重地卿等其戮力焉【金史太宗本纪】
　　九月元帅宗辅等败宋军于富平耀州凤翔皆降宋张浚兵取陜西帝至洛水治兵张浚骑兵六万步卒十二万壁富平帝至富平罗索为左翼宗弼为右翼两军并进自日中至昏暮凡六合战破之耀州凤翔府皆来降【金史睿宗世纪】张浚合五路兵欲与金人决战玠言宜各守要害须其敝而乘之及次富平都统制又防诸将议战玠曰兵以利动今地势不利未见其可宜择髙阜据之使不可胜诸将皆曰我众彼寡又前阻苇泽敌有骑不得施何用他徙已而敌骤至舆柴囊土借淖平行进薄玠营军遂大溃五路皆陷玠退保散闗【宋史吴玠传】张浚复永兴乌珠入援大战于富平泾源帅刘锜身率将士薄敌陈杀获颇众防环庆帅赵哲擅离所部哲军将校望见尘起惊遁诸军皆溃浚斩哲以徇退保兴州【张浚传】睿宗与张浚战于富平宗弼左翼军已却罗索以右翼力战军势复振张浚军遂败睿宗曰力疾鏖战遂破巨敌虽古名将何以加也以所用犀玉金银器及甲胄并马七匹与之【金史罗索传】
　　冬十一月将军马五等败宋军于陇州
　　天防八年十一月马五等击宋吴玠军于陇州癸亥宗辅以陜西事状闻诏奬谕之【金史太宗本纪】完顔希卜苏从睿宗经畧陜西出陇州以兵四百败敌数千【希卜苏传】
　　九年冬十一月赐刘豫陜西地
　　天防九年十一月己未以陜西地赐齐【金史太宗本纪】
　　十年【宋绍兴二年】冬十二月取宋金州
　　天防十年十二月庚子萨里罕克金州【金史太宗本纪】金久窥蜀以璘驻兵和尚原扼其冲不得逞将出奇取之时玠在河池用叛将李彦琪驻秦州睨仙人闗以缀玠萨里罕自商于直捣上津取金州【宋史吴玠传】三年正月乌珠入侵自上津疾驰不一日至洵阳统制官郭进死之彦退保石泉金人入金均彦趋西郷【王彦传】金人将道金商以向四川公以书谕金州经畧使王彦使伏彊弩于险以俟之彦习用短兵屡平小盗不以公言为意敌猝至不知所为逆战果败走保石泉【朱子刘子羽神道碑　按宋史云绍兴三年正月金克金州与此互异】
　　十一年【宋绍兴三年】春正月萨里罕帅师克洋州遂入兴元天防十一年正月丁夘萨里罕败吴玠于饶风闗戊辰取洋州甲戌入兴元府【金史太宗本纪　饶风之战详见宋纪中】
　　冬十一月取宋和尚原
　　金乌珠陷和尚原于是宣抚司分陜西之地自秦凤至洋州吴玠主之屯仙人闗金房至巴达王彦主之【通鉴】
　　熙宗天眷三年夏六月陜西平
　　五月丙子诏元帅府复取陜西地命右监军萨里罕出河中趋陜西六月陜西平秋七月乙夘宗弼遣使奏陜西捷【金史熙宗本纪】金乌珠以归陜西为非计及达兰诛遂命萨里罕出河中趋陜西萨里罕入同州趋永兴军权知军事郝逺开门纳之陜西州县所至迎降遂进据凤翔初闗陜新复朝廷分军屯熙秦鄜延诸路萨里罕既至凤翔陜西诸军皆隔在后逺近震恐【宋元通鉴】
　　秋八月诏抚谕陜西
　　八月辛巳诏抚谕陜西五路【金史熙宗本纪】
　　皇统三年春三月诏陜西富民纳粟补官
　　皇统三年三月陜西旱饥诏许富民入粟补官【金史食货志】
　　海陵正隆六年【宋绍兴三十一年】秋九月克宋大散闗【是年十月世宗立改元大定】
　　九月图克坦喀齐喀由凤翔取散闗【金史海陵纪】
</div>
    <div class="pagination">
<a href="陕西通志_page433.html">上一页</a><span>...</span><a href="陕西通志_page429.html">429</a><a href="陕西通志_page430.html">430</a><a href="陕西通志_page431.html">431</a><a href="陕西通志_page432.html">432</a><a href="陕西通志_page433.html">433</a><span class="current-page">434</span><a href="陕西通志_page435.html">435</a><a href="陕西通志_page436.html">436</a><a href="陕西通志_page437.html">437</a><a href="陕西通志_page438.html">438</a><a href="陕西通志_page439.html">439</a><span>...</span><a href="陕西通志_page435.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
