<!DOCTYPE html>
<html>
<head>
    <meta charset="UTF-8">
    <title>江南通志 - 第 95 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 95 页/共 731 页</h1>
    <div class="content">　　厯山草堂在无锡县西七里歴山即恵山也宋长史湛茂之读书处其故址今为恵山寺
　　锡麓书堂在无锡县秦皇坞下宋尤袤读书处结庐数椽不事雕饰歴四传无所更易又有遂初堂孝宗手书遂初二字赐焉后袤十四世孙质重构明归有光为记
　　画溪西堂在宜兴县西贮谢康乐累世诗并画像保义堂在宜兴县城东一里明大学士徐溥置义庄并建堂曰保义
　　庾氷宅今江隂县祥符寺氷子希为徐兖二州刺史桓温风有司劾之以罪免家于暨阳
　　郭璞宅在江隂县黄山北长岸村璞为司农太守移家于此
　　许青宅在江隂县青旸市旧有许真君庙相传即青宅又有道成墩其修道处也
　　杜康宅在江隂县东四里即旧承天寺址寺西有杜桥使星馆在江隂县驿桥侧宋知军邢焘重修易名皇华馆
　　阳羡馆在宜兴县遵义坊旧名迎华驿北临荆溪小心斋在金匮县泾里顾宪成读书处
　　双楠轩在荆溪县城南宋慕容晖所居有双楠如盖苏轼取以命名
　　寄畅园在无锡县恵山寺左旧名鳯谷行窝屡加増葺易今名
　　圣祖南巡临幸是园
　　赐额二一曰松风水月一曰山色谿光谕徳秦松龄恭
　　摹勒石详见山川
　　碧山吟社在无锡县恵山南明秦旭建结十老赋诗沈周绘圗徐有贞作记
　　水居在无锡县五里湖之滨明髙攀龙归里读书静坐之地右曰可楼前曰月坡又城南有止水即攀龙自沉处【附】明髙攀龙记【漆湖之干有洲焉可二十歩三分赢一以为广其外池周之其外堤周之又其外山周之所谓军将漆塘诸山也主人即洲作居以水为垣豁然四达主人偃息其中以水为娯泊然自得或凭轩而眺或隠几而瞑或曳杖而游目之所赴意之所遇魂魄之所安无非水也居乆之于是主人阅日月升沉云霞起灭草木荣瘁禽鱼去来与四时百物相代谢于一水之间而忘乎其为我也居又久之于是主人且宅天宇之寥廓餐元和之膏润乗浩气而翩□上下于无穷之门而忘乎其为水也或曰子之乐微矣独矣主人谢不敏曰夫造化者固逸余于是夫吾请问之及命之泰筮得节之兊其卦曰水泽其辞曰安节亨主人□尔而笑乃歌曰可以乐饥泌之洋洋兮所谓伊人在水中央兮】
　　宝界山房在无锡县五里湖之滨明王问所居归有光为记
　　澹宁居在无锡县西溪马世竒故宅
　　杜牧之水榭在宜兴县荆溪北牧之有阳羡溪头买钓舟之句自注云义兴近有水榭南畿志云邑人王公辅治地得巨木亘其中云是故址
　　东坡别业在宜兴县北四十里隔湖塘头嘉祐初坡与蒋之竒有卜隣之约元丰中自黄移汝乞居常州表云臣有薄田在阳羡可供饘粥
　　陆相山房在荆溪县颐山唐陆希声解相印号君阳遯叟着颐山録
　　茶舎在荆溪县罨画溪唐李栖筠守常州时有僧献阳羡茗陆羽以为芬香可供尚方遂置舎嵗贡卢仝诗云天子未尝阳羡茶百草不敢先开花万嵗街在武进县阜通镇梁武帝故里
　　天子路在武进县万嵗镇西旧传秦始皇游此或云齐髙帝出镇东城及为天子后人呼为天子路龙尾道在无锡县西龙山北越絶书云春申君徙封故呉墟开此
　　专诸塔在金匮县娄巷状如浮圗髙丈余龛其中置主以祀专诸不详所始
　　孝义里在武进县通呉门外孝仁乡梁孝子佘齐民所居宋避熈陵讳改曰孝义即以名乡
　　钟村在武进县西北三十五里相传钟子期所居芳砚村在宜兴县西溪之阳义兴太守谢泉始迁之地村外隆中洼村南一水如砚
　　王右军庄在无锡县西北洛社市即今开利寺菰川庄在无锡县菰渎之上户部华云建沈周有圗今为福城庵
　　萧庄在金匮县东四十里梁萧侍郎别墅今之胶山寺
　　啸庄在宜兴县西十五里义兴太守谢泉居此南庄在宜兴县北五十二里宋蒋之竒尝置义田于此
　　边庄在荆溪县南四十五里南唐疆域止此营屯戍守与呉越为交境之备旧名石门
　　愚公谷在无锡县恵山寺右中有龙缝泉邹廸光园
　　华坡在无锡县恵山寺之东晋孝子华宝所居今有孝子祠【附】元髙明华孝子故址记【恵山寺之东偏当泉水之上有三贤祠按志书今祠址华孝子所居宅也初祠久废呉人王彬始复倡建既成则以三贤事刻诸石且曰初址实孝子故居孝子之事不可以没而不着复砻其碑因以记其事章善也孝子名宝晋义熈末始八嵗父豪戍长安且行谓曰我还为汝冠后长安防父没宝奉命至七十不婚冠或问之不忍答辄号恸弥日建元三年诏表其门闾凡史载孝子事若此盖自西晋以来尚渊虚贱名检教弛法斁波流风靡而孝子独能笃至行终始不渝其诚意恻怛可以贯金石于云霓若与宇宙日月同其乆于此见天之降衷人之秉彞不以衰世末俗而有异也孝子晋人而谓齐孝子者盖孝子生于晋长于宋没于齐当其一身而天下三易姓当时居朝廷有爵位者朝事司马氏夕事刘朝事刘夕事萧恬不以为怪而孝子奉父一言七十年余未尝斯须忘以至殁身不替使当时朝廷有爵位者其奉君命恪官守亦咸若华氏子则晋不当为宋宋不当为齐而孝子宜不曰齐孝子也凡游于兹者憇幽林酌清泉临风览古懐三贤之髙风慕孝子之至行有志者宜加奋励其未能者则澄思革心勉追遐躅是则某所以树碑之意云耳夫人性一耳有为者亦若是吾徒宜无自怠】郭坡在江隂县北三十里晋郭璞母于暨阳去水百步羣讶之璞曰即为陆矣其后沙壅环墓数十里成桑田
　　谢公墩在宜兴县齐谢脁为宣城太守尝栖止义兴溧阳间墩近画溪西堂
　　兰台聚在荆溪县东南二十里梁到溉兄弟居此时太守任昉与游号曰兰台聚
　　孝感渎在武进县滆湖西旧传晋王祥孙俊封永世侯尝居毘陵追慕祖徳故以名渎
　　金莲池在无锡县恵山寺其水自第二泉流潴其中金莲蔓生叶如荇花色黄似莲而香
　　放生池在江隂县东二十里即繖湖绍兴中诏为放生池中有土阜名繖墩
　　梁武堰在江隂县七里村相传为梁武帝所筑马防沙今靖江县境故大江中一洲也广陵志云呉赤乌间有白马负土入江而成此洲明嘉靖三年知县易干循行至西沙焦山港得断碣云呉大帝牧马大沙隔江一洲为牧马小沙盖俗讹合牧马为一声又讹大为防也
　　古毘陵驿在武进县天禧桥东枕漕渠以通荆溪一名荆溪馆宋髙宗车驾幸金陵常经此
　　六射垜寨在江隂县北四里相传为秦皇演射处宋置寨于此以控扼江滨又有小石山寨在小石山下亦宋置
　　石桥寨在江隂县东四十里今有石桥镇又石桥东有故宁逺寨
　　安邉寨在江隂县东南四十里南唐置今废明教寺即其故址
　　劒井在阳湖县永丰东乡风土记云葛仙翁驻鹤地有劒跃入水白虹亘天
　　梁鸿井在金匮县鸿山东岭相传鸿适呉尝居此井犹存
　　义井在江隂县古城巷内一名广济泉宋嘉祐五年干明院僧宗寿所凿甓甃甚坚其状如瓮下复有小井约丈余嵗旱不竭
　　圣井在靖江县长安寺旧址之北一名长安井其泉清冽与他井异
　　国山碑在荆溪县西南五十里呉五鳯二年山石自立天玺初有石裂十余丈成室孙皓遣司徒董朝等行封禅礼树碑形如鼓其文多漫漶不可辨俗名囤碑【附】呉孙氏封禅碑文【□□民用不犯于是臣丞相沇曰□□□□□□□□□□□□□□□□□□□□□□□□□□□□□□□□□□□□徘徊于此遂基大宫□□□□□□□□庶民子来不日□□□□□□□□顽嚚乃止率土来献柔服百神经纬庶务日昃不食□□六经蔵防百家思□道数频十陵道大启朱光闿立东观□□纪实言建设坟典□□□闻实感神化出幽祗阐举乃遣使者大宥刑恶道尚□□善格幽贶与五福惟神明上天罔应□□□箕宿降祉利丰特发神梦灵玺镇国玉玺启自神匮神人指授金册有玉简者四日月明朗老人星见者弌十有弌五天瑞气黄旗紫盖覆宫阙显著牛斗者弌十有九麟鳯龙衔图负书卅有九青蜺白兕丹角黒□□廿有二白兎白麢白麀白鹿卅有二白雉白乌白鹊白鸠弌十有九赤乌赤雀廿有四白雀白燕廿有七神虎吐书白鲤腾船者二灵絮神絮弥被原野者三嘉禾秀颖甘露凝液六十有五殊干连理六百八十有三明月火珠璧流离卅有六大贝余□干泉黍十有五大宝神璧水青防璧卅有八玉兕玉羊玉螭□三宝鼎神钟神□夔祝神卅有六石室山石闿石印封启九洲吉发显天谶韶石镜光者弌十有弌神□颂歌庙灵□示者三畿民推纪湖泽闿通应谶合謡者五神翁神僮灵母灵女告徴表祥□有桼灵梦启防神人授书着验□□者十秘畧□文玉板纪徳者三玉人玉印文彩明发者八玉□玉绾玉瑻玉玦玉钩玉称殊辉异色者卅有三玉尊玉□玉盘玉罂清洁光眼者九则子河伯子胥王灵圗言天平坠成天子出东门鄂者四大贤司马微虞翻推步圗纬甄匮启缄发若与运防者二其余飞行之类植生之伦希古所觌命世殊竒不在瑞命之篇者不可称而数也于是旃防协洽之嵗月次陬訾之口日惟重光大渊献行年所值实惟兹嵗帝出虖着周易实着遂受上天玉玺文曰吴真皇帝玉质青黄防理洞彻拜受祗悚夙夜惟寅而大徳宜报大命宜钦乃防柔兆涒滩之嵗钦若上天月正革元郊天祭地纪号天玺用彰明命于是丞相沇大尉璆大司徒燮大司空翰执金吾修城门校尉歆屯骑校尉悌尚书令忠尚书昏直晃昌圗史覈等亦以为天道旷防瑞表真今众瑞毕至亖表纳贡幽荒百蛮浮海□川九垓八埏罔不被泽率按典繇宜先行禅礼纪勤天命遂于呉兴国山之隂告祭刋石防对扬干命广报坤徳副慰天下喁喁之望中书东观令史立信中郎将臣苏建所书刻工毁正何鼓】汉司农刘夫人墓碑在荆溪县汉许劭撰
　　灵石在阳湖县恵化乡占石村古祠前石形如柱旧传有取之者风霆大震遂止
　　石牀在无锡县恵山寺内长数尺厚半之旁刻聴松二字李阳氷篆皮日休诗云殿前日暮髙风起松子声声打石牀
　　金鹅石在江隂县沙山顶列阜三十有二中有一巨石相传尝有金鹅立其上
　　孤山碇在靖江县孤山俗名石碇其石颇润泽周刻法华经三卷今存其半于土中
　　天庆观画龙在阳湖县东门直街寥阳殿壁题姑苏道士李懐仁笔世传懐仁酒豪尝呼龙松江上狎而观之以此画入神品一日大醉睨殿壁索墨汁数斗立就双龙观者辟易
　　太平寺画水在阳湖县东门直街弥陀殿壁郡人徐友画清济贯河一笔起西北隅萦绕数十丈疑若飞涛腾涌
　　镇江府
　　京城即今府治文献通攷云呉主孙权初镇丹徒谓之京城通典云南面西面各开一门因京岘号为京镇因门为京口又曰徐陵镇南徐州记云京口先为徐陵城邑攷云郡有子城周六百三十步即呉所筑内外皆甃以甓号铁瓮城晋郄鉴王恭镇此皆更为营缮南唐林仁肇复修之
　　东西夹城在丹徒县唐太和中观察使王播所筑长十二里凿隍绕其外干符中周宝为润帅更筑土城周二十六里为门十明初耿再成复修筑焉曲阿城即今丹阳县治古曰云阳秦始皇以其地有王气凿北冈以泄之截直道使曲改曰曲阿县荆城在丹阳县南五十五里白鹤溪口旧传汉荆王贾所筑
　　刘繇城在丹阳县西南汉兴平元年刘繇为扬州刺史至曲阿筑城以御袁术
　　云阳城在丹阳县延陵镇南有东西二城相距七里与句容县接境始皇易云阳为曲阿至呉嘉禾三年复名云阳赤乌八年使校尉陈勲凿句容中道直至云阳西城号破冈渎即此地也
　　吕城在丹阳县东五十四里呉将吕防所筑遗址犹存今为镇
　　湖口城在金坛县南湖谿村宋庾业与刘延熈夹岸筑城今沦于湖
　　永世城在溧阳县南十五里呉分溧阳置永平县晋更名永世
　　旧县城在溧阳县西北四十五里宋绍兴中得后汉溧阳校尉碑于固城湖之侧故知为汉县治今谓之旧县邨
　　赵城在溧阳县东五里又党城在县东十五里梁城在县西五十里
　　丹徒旧县在丹徒县东南十八里春秋之朱方邑楚改名谷阳秦曰丹徒始皇因望气者言使赭衣徒三千凿京岘故名
　　延陵故县在丹阳县南三十里晋太康二年析曲阿县延陵乡置元和志云延陵县东至润州一百里因季子以立名按汉地里志云季札所居在今毘陵然今县北有季子祠或当时采地所及
　　金山故县即今金坛县治本曲阿县之金山乡隋末乡人多保聚于此因置金山县
　　平陵故县在溧阳县沈约宋志云晋分永世县置滕公庙记云其地是呉濑渚县地楚灵王与呉战遂防此城呉移濑渚于溧阳南十里改为陵平县及平王又收呉陵平县改为平陵建康志云古固城在溧阳之西溧水县界亦名平陵城又李贺记云为儿时在溧阳闻白头书佐言孟东野贞元中为溧阳尉溧阳昔为平陵县县南五里有投金濑濑南八里有故平陵城新志又谓在县西北四十里平陵山西
　　秦始皇驰道在丹徒县金陵志云始皇三十六年东游至金陵断山疏淮由江东丹徒往会稽丹徒宫在丹徒县南宋武帝微时故宅后筑为宫藏躬耕农器于此以示后鲍照有从过旧宫诗万嵗楼在丹徒县西南城上晋王恭为刺史创此宋时呼为月台又谓之月观其西北有芙蓉楼相对【附】宋汪藻月观记【京口以江山名天下其来尚矣而国家屏蔽尤重于晋宋齐梁之间观其千嶂所环中横巨浸风涛日夜驾百川而东之其形胜之雄实足以控制南北岂直为骚人羇客区区登览之胜哉州治之西有楼焉并城而出名曰千秋者考诸圗志始于晋王恭之时由楼西南循城百余步忽飞檐曲槛崒然孤起于城隅之上望数百里见之者月观也绍兴八年呉兴刘岑季髙来剌是州州承废乱之后公私扫地无复故时季髙鸠集经营悉复其初乃即月观之址辑而新之方时艰难此州实为襟要其经理规模盖有足大者尝四顾而望之其东曰海门鸱夷子皮之所从游也其西曰步魏佛貍之所尝至也若其北广陵则谢太傅之所筑埭而居江之中流则祖豫州之所击楫而誓也计其一时英雄慷慨愤中原之未复反冦之未禽欲吞之以忠义之气虽狭宇宙而隘九州自其胸中之所积亦江山有以发之今揽而纳诸数楹之地使千载之事了然在吾目中则季髙之志可知矣】
　　望海楼在丹徒县府署后为城中最髙处逺眺金山甘露诸胜如画宋蔡襄题额后改为连沧观千岩楼在丹徒县宋敏求诗千岩相望蔽松筠即此刺史王璠创
　　北固楼在丹徒县城北一里北固山上下临长江三面皆水晋蔡谟建此以贮军实梁武帝幸之登降甚狭萧正义乃广其路傍设栏楯后再幸遂通小舆帝恱赐以束帛唐李白诗丹阳北固是呉闗画出楼台云水间
　　千丛楼在丹徒县唐天下名楼五此其一
　　多景楼在丹徒县北固山上宋太守陈天麟建唐时临江亭故址米芾有多景楼呈某使君诗得江楼在丹徒县城内宋洪适有记
　　逥宾亭在丹徒县梁武帝大同末幸京口宴帝乡故老于逥宾亭
　　浮玉亭在丹徒县玉山之趾下临江即钓鳌亭宋绍兴间郡守程迈立每肄习水军临阅于此今玉山寺其故址也
　　向呉亭一名通呉楼在丹徒县治南唐陆防诗秋来懒上向呉亭即此
　　宝墨亭在丹徒县焦山以贮王奂之所集右军书陀罗尼经幢及华阳真逸瘗鹤铭
　　雄跨亭在丹徒县北金山寺内取宋髙宗雄跨江南二百州之句陆游入蜀记以为雄跨阁
　　光风霁月亭在府学
　　神亭在丹阳县延陵镇西三十里汉建安中孙防进击刘繇于曲阿与太史慈遇于神亭即此处绣衣亭在金坛县大茅峯西南崖下汉元夀中立蔷薇亭在溧阳县东唐兴寺有唐孟郊诗石读书台在府南招隠山上梁昭明太子读书处明一统志云下有福乡井抚掌泉
　　妙髙台在丹徒县北金山上宋僧了元建
　　圣祖御制妙髙台诗【恭纪首卷】
　　武功台在金坛县治西池中唐县令姚合筑合武功人故名
　　八卦台在金坛县茅洞东宋绍兴中待诏陈公甫修道于此建台演画八卦
　　鹤台在金坛县金菌山后常有羣鹤往来张伯雨乃筑台居焉
　　伎堂在丹徒县城东南晋谢安立
　　积弩堂在丹徒县唐頽山西二百步宋武帝攻卢循军中用万钧神弩所至摧防后积于此卫公堂在丹徒县府署后唐李徳裕为观察使时建后人因其封爵名之
　　玉鉴堂在丹徒县北金山宋苏绅诗云僧于玉鉴光中坐客踏金鳌背上行盖取此以为名
　　蔡邕读书堂在溧阳县西南四十里泰虚观邕本传云避迹呉防往来依太山羊氏积十二年在呉射鸭堂在溧阳县旧平陵城唐孟郊为尉时建刁勰宅在丹徒县城西南长广航侧
　　郄鉴宅在丹徒县唐頽山南京口记云鉴宅五十余畆谢元宅在丹徒县长村东大渎北
　　刘穆之宅在丹徒县穆之世居京口隆安中鳯凰集其处
　　戴颙宅在丹徒县城西南七里招隠寺即其址许浑宅在丹徒县城南三里丁卯涧浑诗名丁夘集以此
　　陈升之宅在丹徒县范公桥南与苏颂宅相近沈括宅在丹徒县朱方门外即梦溪也【附】宋沈括自记【翁年三十许时尝梦至一处登小山花木如覆锦山之下有水澄澈极目而乔木翳其上梦中乐之将谋居焉自尔嵗一再梦或三四梦至其处习之如平生之游后十余年翁谪居宣城有道人无外谓京口山川之胜邑之人有圃求售者及翁以钱三十缗得之然未知圃何在又后六年翁坐邉议谪废乃庐于浔阳之熨斗洞为庐山之游以终身焉元祐元年道京口登道人所置之圗恍然乃梦中所游之地翁叹曰吾縁在是矣于是弃浔阳之居筑室于京口之陲巨木蓊然水出峡中渟濚沓防缭绕地之一偏者目之曰梦溪溪之上耸然为邱千本之花縁焉者百花堆也覆堆而庐其间者翁之栖也其西防于花木之间翁之所憇殻轩也轩之瞰有阁俯于阡陌巨木百寻闻其上者花堆之阁也据堆之巅集茅以舎者岸花之堂也背堂而俯于梦溪之顔者苍峡之亭也而花堆有竹万个环以激波者竹坞也度竹而南介途滨河鋭而垣者杏觜也竹间之可燕者萧萧堂也防竹之南轩于水澨者深斋也封髙而缔可以眺者逺亭也居在城邑而荒芜古木与豕鹿杂处客有至者皆顿遏而去而翁独乐焉鱼于泉舫于渊俯仰于茂木美防之间所慕于古人者陶潜白居易李约谓之三恱与之酬酢于心目之所寓者琴碁禅墨丹茶吟谈酒谓之九客四年而翁病涉嵗而益羸滨柩木矣岂翁将蜕于此乎】
　　苏颂宅在丹徒县化隆坊颂新居诗版筑多遗址经营信夙縁自注云旧址乃唐林仁肇故宅林亦温陵人而家此今余居之信非偶然
　　曾布宅在丹徒县南千石墟之东布诗云家住城南千石泉是也后为道林寺
　　杨一清宅在丹徒县黄祐街正徳中武宗南巡幸其第赐十二诗焉
　　靳贵宅在丹徒县虎踞门内武宗幸其第亲制文以祭之
　　王珣宅在丹阳县市后即今普宁寺
　　梁武帝旧宅在丹阳县塘头村东帝尝幸旧宅井上有枣树帝儿时所植今井尚存
　　萧思话宅在丹阳县齐永明中萧恵基父思话于曲阿起宅有闲旷之致常谓所亲曰须婚嫁毕当归老旧庐
　　张祜宅在丹阳县云阳桥东
　　桓彦范宅在丹阳县北八十里北冈今于废址立庙祀焉权徳舆宅在丹阳县练湖上徳舆忆江南诗有结庐常占练湖春之句又送叔赴晋陵诗序云徳舆旧居丹阳去晋陵百里
</div>
    <div class="pagination">
<a href="江南通志_page94.html">上一页</a><span>...</span><a href="江南通志_page90.html">90</a><a href="江南通志_page91.html">91</a><a href="江南通志_page92.html">92</a><a href="江南通志_page93.html">93</a><a href="江南通志_page94.html">94</a><span class="current-page">95</span><a href="江南通志_page96.html">96</a><a href="江南通志_page97.html">97</a><a href="江南通志_page98.html">98</a><a href="江南通志_page99.html">99</a><a href="江南通志_page100.html">100</a><span>...</span><a href="江南通志_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
