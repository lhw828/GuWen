<!DOCTYPE html>
<html>
 <head>
  <meta charset="utf-8"/>
  <title>
   晋江县志道光本 - 第 113 页/共 196 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晋江县志道光本 - 第 113 页/共 196 页
  </h1>
  <div class="content">
   林润芝

　　明
　　训导
　　黄衮　　　霍球
　　李一檝

　　宋
　　通判
　　林孝渊　字全一，莆田人。崇宁五年进士，历建州通判，改泉州。时乱卒肆横，孝渊至，遂为帖息。提举市舶按收舶货，吏循例取脑一匣以纳。孝渊厉声曰：“公则官物，私则商货，何例之有？”斥反。舶□邵邦建荐于朝曰：“材术疏通，吏事详练，恊赞郡治，绥靖兵民，千里帖然，内外安堵。”人以为实录。旧志，参《闽书》。
　　韩习　字胜非，颍昌人，亿之玄孙也。绍兴间，通判泉州，摄郡事。会密院调禁卒他戍，卒惮远涉，既出城，欲倒戈为乱。时刘宝提偏师赴临漳捕荼寇，习知其谋，密以告宝。假刘兵百余，设伏以俟其变。乱卒甫入谯门，伏兵四起，卒就擒，戮其渠魁，复遣往戍，一郡以宁。秩满，寓居于泉。旧志。
　　陈大亨　字文通，仙游人。绍兴三十年进士，隆兴中通判泉州。居家清劲，历五任，贫无居屋，寄寓僧舍。《闽书》。
　　孙叔谨　字信之，龙溪人。嘉定十一年进士，为泉州通判。讼牍剖决如流，去重征，恤民困。丁艰归。《闽书》。
　　方蒙仲　字澄孙，莆田人。淳祐七年进士，由国子监出为泉州通判，摄郡守篆，兼司舶。剔除蠹弊，黥籍舞文之吏不得逞。终秘书丞。所著有《通监表微》、《洞斋集》。《闽书》。
　　吴棫　字才老，建安人。举进士，绍兴间任泉州通判。刚直有谋，明恕能断。悍卒谋乱，一郡洶洶，棫命戮数人，谈笑定之。所着有《书裨传》、《诗补音》、《论语指掌考异续解》、《楚辞释音》、《韵补》。又作《字学补韵》。朱文公据以叶三百篇。节《闽书》。
　　戴溪　字肖望，永嘉人。庆元中判泉州，有能声。与太守信安刘颖撰《清源志》七卷。历官太子詹事。立朝虽乏骨鲠，而为人纯明平易。《闽书》。
　　朱在　字叔敬，建阳人，文公第三子。以荫补官。嘉定间，通判泉州。为政一以父为法。历南康军奉祠，起知信州。入对，以进学问、振纪纲、求放心为言。累迁工部侍郎。奏请曾子参并封公爵，扬雄、王雩应去其像，程颢、程颐、张载从祀庙廷。历焕章阁待制。《闽书》。
　　游酢　字定夫，建阳人。元丰进士，庆元中由博士佥书泉州判官。以道学淑士心，以公勤治吏事。时方修祠馆，编民困于征调，所至骚然。酢处之裕如，民不劳而事集。擢监察御史。旧志。
　　傅知柔　仙游人。宣和进士，知龙岩县。素有威名，调泉州佥判。帅臣檄捕海寇，知柔出帜以示，寇即降。终朝请郎。旧志。
　　黄公度　字师宪，莆田人。绍兴八年进士第一，任平海军节度判官，兼南外宗正簿。有流民数百辈，自汀虔下，至泉，守将疑而系之。公度力为辨解，得纵去。代还，除秘书省正字。《闽书》。
　　方阜鸣　字子默，莆田人。嘉定初任泉州佥判。时真德秀为守，阜鸣尝谓：“灭门刺史，破家县令，此衰世事，古人惟曰，岂弟君子，民之父母而已。”德秀击节叹赏。在官清俭，秋毫不苟取。每以其任晚用小为恨。旧志。
　　胡大正　字伯诚，崇安人。以季父寅补官，开禧中佥判泉州。会剧贼号过海龙罗动天者逼清漳，势甚急。泉与为邻，城门昼闭。忽近郊有荷斧者数十人，兵捕以闻。同幕请肆诸城下，大正不肯。书牍讯之，果采樵者，皆释之。郡为番商之会，每舶至，检视者得利不赀，大正秋毫无所取。旧志。
　　张阐　字大猷，永嘉人。绍兴中通判泉州军州事，靖康中知泉州，有治声。累官工部尚书，赠端明殿学士，谥忠简。《闽书》。
　　黄彦臣　字叔灿，龙溪人。治平中进士。元丰间知南安县，以清惠闻。后卒泉州，历官朝散大夫。子愿尉晋江，造轿以遗，彦臣恶其侈，焚之，仍移书切责。旧志，参南安志。

　　元
　　监军
　　偰玉立　字世玉，畏吾人。至正中监泉州。时诸路兵乱，玉立筑城浚河，为捍御计。兴学校，修桥梁，赈贫乏，举废坠，考求图志，搜访旧闻，聘三山吴鉴成《清源续志》二十卷。郡人蔡元年十四，有神童称，玉立优礼之，驿置京师，朝授编修。郡人皆劝于文学，士民立祠祀之。旧志，参《闽书》。

　　明
　　同知
　　董仪　字尚质，滁州人。洪武中任泉州同知。莅官爱民，礼贤下士，郡称贤佐。卒于官，贫不能归榇。士民共葬于岳祠之东。旧志。
　　孔惠　字廷顺，奉新人。天顺间任泉州府同知。律己以廉，存心以公，莅政以勤，抚民以恕，莫敢以私干者。尤具肆应之才，使节络绎，庶务丛集，区画整然，有条不紊。成化丙戌，循例入觐，舟车道里之费，毫不取民。临行，送者千数百人。节《愿学稿》。
　　高祐　字天锡，上海人。成化间以乡贡士授泉州同知。用德义训诲梗化之民，凶岁贷民粟，山乡远者，召良善人总授而分给之。尝道漳州，宿山间，有负豪家债而愤其逼者，聚千人，期旦日杀豪，豪亦号召为敌。祐知之，俾馆人往谕，片言而散。一日，令所部市茶，其人密置银二锭以进，祐笑却之。丁艰归，部民争携金钱餽赆，皆不受。历广平、东昌二府。上海人论其乡士大夫有三妇之喻，独目祐为节妇云。《闽书》。
　　罗憓　桐庐人。弘治三年以举人任泉州同知，与守李哲同时。事无巨细，协谋可否，惟恐公家之需或缺，闾阎之情有所不堪。张襄惠论泉贰守称：“五六十年间，耳目所闻见，仅得两人，憾与李缉也。”《闽书》。
　　麦莹　顺德人。由举人正德九年任泉州府同知，兼署府事。中正公明，宽严互济。初莅政，若素习，棼者就理，弛者悉张，政声大著。当事常檄以摄邻郡，俱有惠政。素工诗，为岭南之冠云。节《筍江集》。
　　李缉　字继明，号春江，余干人。弘治辛酉举人。正德十二年自濮州知州任泉州同知。仁恕果决，以伸释枉滞与民省事为先。详练世故，人不能欺。民抱牍赴大司，辄号云：必下吾李二府，非李二府不如还民牍也。属邑同安多豪猾，健斗喜讼，前后令莫制。会令缺，檄缉往署。豪动色相戒，竟任无犯。兴化守贰皆缺，檄视篆，三阅月，士民交颂。尚书林见素为《不素食诗》以美之。尝叹戎伍勾补之弊，曰：“古者罪人不孥，今法非古也。独子畸户，至令数千里远征，有司苟逭罪责耳矣，如吾民何？况今天下兵弛民困，养兵之费，既竭民膏血赡之，复驱雕瘁之民，充无益之数。吾势与位不能及远，泉吾赤子也，敢慢视哉？”佐郡及一年，四方戎卫之符至。辨真伪，量远近，审夫家众寡苏瘁之数，以权其当行与否。苟可不行，悉留不遣。民赖以全室家者甚众。升鲁府长史。泉人请张岳为四言诗一章纪其政绩，盘石立万安桥侧。《闽书》，参《小山类稿》。
　　尹嵩　号艮斋，东莞举人。嘉靖十四年由余杭令升泉州府同知。貌古而苍，礼恭而悫，言约而訒，士民鲜见其疾言遽色。其为政直而不阿，清而不激，勤而不怨。冰蘖自持，三载如一。委署漳州郡守，数月政成，民用安乐，上官特疏荐之。节《顾新山文集》。
　　胡文宗　字在鲁，庐陵人。嘉靖二十四年以乡荐同知泉州。博学工文，为政明敏，逈越时流。凡郡务艰遽与疑狱不决者，属之立剖。性恬淡，不竞势利，操履古朴。摄同安县事，人有甘棠之思。先判庐州，丧偶，不置媵。侍止一仆，与俱奉身之物，虽寒士不能堪，而处之裕如。尝玛诗曰：“一力自随官舍足，独衾无愧梦魂清。”泉人士有“三不要”之谣，谓财、色、官也。秩满归里，不复出。项乔称其宠辱不惊，笃学自信，非俗吏所能伍。旧志，参《闽书》、同安志。
　　丁一中　丹阳人。以户部郎谪延平卒。隆庆元年，升泉州府同知。一中少受学于唐顺之，有文名，来郡以文学饰治，时引诸生讲业。性耿直，不阿上官。时朱炳如为守，一中佐之，政简年丰。公暇，相与登眺吟咏。境内名山，一中题镌几遍焉。字画遒朴有法，人多藏之。旧志。
　　陆一凤　字子韶，常熟人。由进士万历二年任泉州府同知。有文学，无俗吏气。尝奉檄偕诸将讨海酋林凤于惠潮，大破之，覆其巢。诸将椎羊酒相贺。一凤曰：“祸本犹在，是且走定海南诸国而伺我解。”谍之，果走吕宋国。于是以重兵蹙之。吕宋迫逐林凤，有所俘获，上献，因请得入贡，比于暹腊诸国。台下议，一凤曰：“不闻职方氏有吕宋也，奈何以小夷効小顺，秽我大鸿胪？”典台曰：“当如何？”曰：“疆埸之利，专之可也。以台劳取羁縻而已。”诸与议者咸服。而一凤以功薄当上格，诏赐白金一镒。孙崇礼进士，为令龙溪。《闽书》。
　　程有守　歙县人。由进士万历九年任泉州府同知。莅官著绩，甚得民心，祀名宦。雍正志。
　　王一言　南城进士。先为吴江令，以悯灾民，缓催科被谪。起补怀宁令。万历十三年升泉州府同知。士民交庆曰：是尝捐一官为黔黎请命者。既至，则沉毅敏达，临事善断，而主之以慈祥恻怛。视惸独疲癃，煦煦惟恐伤之。独不为贵势骩法。常奉檄，屡出行县，又再摄邑篆。其要束严饬，科指不繁，吏畏而民安之。莅郡甫及期，贤声冠八闽，擢南京郎中。去，士大夫各赋诗歌赠行。黄凤翔为之序。节《田亭草》。
　　杨一桂　号丹崖，清江人。由举人万历二十五年任泉州府同知。澡躬励职，佐郡长而时调剂之。以法喻其胥吏，圉卒莫不洗手奉公。延接缙绅，折节共谨，平亭礼度。春秋躬按行海上，拊循戈船，下濑诸军，辄与其帅钧礼优假之。将士馈送，一无所受。人咸吐气，争为捐力。一摄令，三摄守，益矢清慎，肺石之锾，时宽诸下，供输之羡，辄归诸下。禔躬甚严，而治务仁恕，职当诘盗，而不为钩距之行，多所宽减。或以为言，则曰：“苟子之不欲，虽赏之不窃。二三子患欲不祛，无患窃矣。”在任九载，未尝枉罪一人。擢浔州知府。去，郡人伐石于东门，纪其政焉。旧志，参《云台藏稿》、《田亭草》。
　　万廷谦　字以牧，号百谷，南昌人。由举人万历四十一年任泉州府同知。至则为要束，严干掫，盗不得发，户皆安堵。躬历海上，诘戎兵，庀艅艎，饬器械，谨烽堠，方略甚备。兵粮先期给发，或储胥不时，必曲贷转赈，不致于乏。乙卯春，米贵如珠，清官帑，遣材官，泛舟市粤米济之。香山番舶飘入内地，加意安抚，上状两台，津遣护归，夷人诵义无穷。议留澎湖戍兵，量减其额。议省浙营募兵，练其见额，皆郡百世利。署郡事，德惠旋流，治教霶润，兵民交戴。以前令龙邱事左迁，泉民构祠尸祝之，勒石纪焉。《何镜山文集》。参《云台藏稿》。
　　何舜龄　号兰池。浙江举人。天启间任泉州府同知。职司海防，筹兵足饷，修器械，造楼船，庶务毕举。红夷构难，焚舟堕城，卒还我内地，舜龄之功为多。渡彭之役，凌风涛，往来若履平地。凡置将设防，扼险措饷，诸善后筹画，皆所部署。上功为诸防海冠。署同安县篆，却苞苴，除陋例，不施鞭扑，课额自最。虚心听断，讼牒自清。民或悔祸，解纷者听。一质公庭，则情形如覩，曲直立分。意所不可，虽情干势格不能夺。尤加意兴学作人，士类感之。节《清白堂稿》。
　　通判
　　洪葆　字子厚，杭州人。洪武三十年通判泉州。居官廉勤，性尤谦退。善归长官，过则自引其咎。遇名儒贤士，必折节请益，讲论修己治人之道，终日忘倦。扶弱恤下，如恐不及。疾卒于官，父老为祠祀之。旧志。
　　郭■〈車堂〉　号裕庵，长洲人。由举人正德十二年任泉州府通判。利必要其所终，害必原其所始。革旧创新，忧深虑远，而未尝有苟且欲速之意。于署东构小轩数楹，为公退游息之所，名曰“一寄”。陈琛为文记之，李源为作《寄轩行》。节《陈紫峰文集》，参李竹坡《再征堂集》。
　　李仁　字一元，歙县人。领乡荐，除道州同知，正德间迁泉州府通判。阉瑾用事，赋役繁兴。仁曰：“残民奉上，不忍为也。”坐逋贷罚，泉民闻，争辇输焉。迁知州。《闽书》。
　　陈尧典　号少华，番禺人。由举人嘉靖二十年任泉州通判。用一缓二，征输敛散无后期。议祛赋弊，处分盐课，除盗息灾，平徭兴学。所至观风问俗，山海野泽间，与士民亲若子姓。贤声丕著，直指徐南湖公移檄旌奖之。时与太守俞咨伯改建资寿寺为城隍庙。相度经理，访知寺左旧有亭额曰“小山丛竹”，为朱夫子亲笔。历久亭废，字亡，杳不可追，亟谋兴复之。集材鸠工，重建斯亭，更名“过化”。又购朱子遗像镂于亭祀焉。广求朱子墨迹，年余集得“小山丛竹”四字，镌石揭诸亭前，以志不朽，自为文记之。嘉靖二十二年夏五月，盗犯深沪，其乡民相率纠义以御寇。尧典督捕至海上，檄而许之。民得命，益坚且奋，获其魁，歼其党，夺其舟，皆岛外诸蛮也。我民斗死者二人，伤者若干人。尧典亲为抚循劳定，振护赒给，民皆洗瘢刮瘃，迅踊而起，忘其创也。又哀死者之不幸，为赋“招魂”二章祭之，莫不感诵嗟叹。诸生陈邦奇摹赋刻石，请王慎中记其事。采《小山丛竹亭碑记》，参顾新山、王遵岩文集。
　　吴岳　号岱麓，武进人。嘉靖甲辰进士，由南京国子监丞，二十七年任泉州通判，越年署同安篆。诣学宫，引诸生考问得失，流观堂宇，展省器备，亟思振兴。值丁祭将届，乃命工造祭器，铸熏炉，易堂序之甓瓴，新塞门之棂槛。几席鲜明，櫩庑〔一〕斧藻。外而城垣侧陷，溪水纡流，亦皆缮治改正，顿改旧观。署任甫六月，而善政宜民不可枚举。邑人刘汝楠为作《修学记》。节《同安艺文志》。
　　陈嘉谟　号赤沙，湘乡人。嘉靖四十五年由举人任泉州府通判。职司粮税，明勾稽，慎出纳，克举其职。雅尚儒术，崇奖后进有加。尝一署郡事。三摄邑篆，校士者再，多所奖掖开发，人比之文翁。又以陈紫峰琛得虚斋嫡传，宜一体并祀，特创祠宇以洽仰止之。公奏记督学，部使者如其议。擢河东运副，丁自申为文送之。节《三陵稿》。
　　蔡悉　合肥人。由进士万历三年任泉州府通判。皦然清节，历官少卿，屡荐不起。《闽书》。
　　何克讚　龙游人。万历八年以恩贡卒泉州。历官四年，谦恭勤慎，不欲以功名才谞显。尝出行，遇中膳不备，忍饥而过。断狱多主平恕，不求深文。摄诸邑篆，皆以廉平称。政成事理，迁益藩审理以去，郡人惜之。旧志，参《梅谷集》。
　　归大宾　号台麓，长洲人。万历十五年以贡士通判泉州。严于御下，精于集事。居官秋毫无染。公羡赎锾，分给贫生。尤善进士子，谈文无俗吏态。读万善同归集，遂刻于郡邸，人谓其恬寂似之。历署晋江、南安、同安三剧县，均以廉慎著声。巡抚周公察举郡邑所属卒，独大宾一人署。考曰：“督赋纤尘不染，署篆一文无私。冰蘖绝伦，才器出众。”盖实录云。秩满擢济宁知州。旧志，参《梅谷集》。
　　陆南至　字阳复，仁和人。由举人万历二十二年任泉州府通判。沿洁革秽，右公左私。其驭胥吏，听两造，不事渊察，而炯若烛照。所司廪廥，慎出纳、稽乾没，仓储充裕。值岁浸，给赈鳏寡，民得不凋。太守程朝京每事必咨焉。上官交器重之。历署本郡，守僚县令皆准绳自律，丝毫不侵。所至临民如见肺肠，民仰之如承冰蘖。以摄太守上计京师，更奏累考，宦声大震。回郡未几，擢正定同知。去，民勒石纪之。节《何镜山文集》，参《田亭草》。
　　殷光彦　号元楷，歙县人。由荫生官南京刑部郎中，万历三十五年左迁为泉州府通判。值安平新设镇，移驻于斯。是时疆理方殷，庶务草创，光彦至，未数月，顾盼咄嗟，百务具举。镇去郡稍远，邪侠恶少博塞呼卢，探丸击剑，恣睢莫何。光彦摘其尤桀黠者重惩之，诸风渐息。镇素负殷富名，奸人虎视。始而鸡狗窃关，继且萑苻思逞。为慎管钥，严街鼓，明保伍，饬游徼。于是夜尨不吠，闾阎安堵。镇城数圮，外隍曾无衣带之限。创谋缮陴，塞港以壮金汤，我阿我池，言言仡仡。俗嚣讼难诘，光彦干局精敏，才谞练明，片言立折，两造输诚。钩金既省，桁杨罕用，惠同之民咸来质成。其他善政，难以枚举。郡人歌颂，万口一词云。节《河干集》。
　　陈宾　云南人。万历四十一年通判泉州。居官清慎，卒于任，囊橐萧然。《闽书》。
　　闻人宗望　字贰宗，余姚人。由举人万历四十八年任泉州府通判。有剸繁定倾之才。郡僚多阙，兼摄数篆。值直指督学輶车相踵，百凡蝟毛，周麾环应，若无事然。奸民狂谋相煽，几弄潢池。而红夷巨艘，跨据澎湖，郡邑戒严。时太守新任，宗望为决策曰：“夷患在外，民忧在内，外患缓而内忧急，急者解，则缓者自消。”于是饬保甲，谨城守，缮器械，缉奸宄，严海禁，丰积贮，皆不辞劳瘁，身任之。卒之狂谋解散，红夷扬帆而去，地方以宁。节《樗全集》。

　　国朝
　　同知
　　来承祉　号骈茀，高陵人。顺治辛卯恩拔贡生，十八年任泉州府同知。值海疆多故，飞鸿遍野。承祉沿海奔驰，极意轸恤，出橐金，给民牛种，垦荒田六千余顷。又输重资为筑堡盖屋，捐米施粥，全活万计。素丝自俭，一蔬一薪，毫不累民。课士听狱，刑清政简。除里弊，减夫役，善政种种。康熙元年，摄理安溪县篆。学宫当兵燹后，棂宇倾圮，捐俸率诸学长鸠工庀材，凡殿堂门庑甍垣次第缮葺，不动公帑，不伤民力。踰年，新令关宏异复理其未竟之绪，力赞厥成。邑人士请给谏粘本盛为文记之。节《安溪艺文志》。
　　王国泰　奉天盖平人。初为福州同知。逆藩蓄异谋，国泰每侦之以告总督范承谟。后佐郡泉州，康熙十六年迁福建盐驿道。会耿逆初平，海氛尚炽，国泰办应夫船，予直不以扰民。泉州告警，请破贼，募壮勇数千人，授衣粮甲仗，率先士卒，奋呼击贼。泉人素啣其恩，效命恐后。贼大溃，围解。叙功增秩。擢安徽按察使。《福建通志》。
　　黄焜　号旭庵，奉天人。镶黄旗贡生，康熙五十一年知泉州府海防同知，善政宜民，鹭岛颂之。鹭民妇刘黄氏偕孀女林刘氏养其夫侄林万之妹爱娘于家，既而刘黄氏立族人之子刘全为孙，议以此女为全妇。后以母女有闲言，林刘氏遽送爱娘还其兄林万，使别配。刘黄氏及全讼于官，焜讯明，庭断归刘。爱娘以六礼未备，执不从。焜亲谕以孝慈，节义至性，即捐俸为备礼、择吉，爱娘感动心服，当堂成礼，拜谢导迎以出。观者啧啧感叹，绅庶好义者亦间敛财帛赠焉。论者谓此举全黄氏母子之恩，成刘全夫妇之好，维婚姻之礼，起好义之思，大有裨于风化，争刊其谳牍以传。邑人林鹏扬为之序。节《同安艺文志》。
　　通判
　　徐之霖　镶蓝旗官学生，康熙三十三年任泉州府通判。郡北旧有“小山丛竹丛亭，明通判陈尧典重建，镂朱子像于亭祀之。兵燹之后，寸椽片砾，荡然无存。其地侵作民居，石额为营兵转售诸清溪湖中，像亦碎而为三，委置五贤祠壁隙。之霖锐志兴复，清其旧址，捐俸重建。亭既成，则移刻像，命匠补缀，仍祀于亭中。复辗转穷诘石额所■〈辶生〉，藏者知不能匿，乃归还故物，为循旧址而楹竖之。是秋己卯，泉士隽于乡者数倍往昔，咸谓其振兴文教之功。踰年，复于亭左营造讲堂，标曰“诚正堂”。亭之后构书舍，前后六间，为士子肄业之所，额曰“瞻紫堂”。右筑六角小亭，检焚残简，额曰“敬字亭”。前后植竹，滴翠盈阶。祠门之外，仍建坊表于通衢，标曰“朱子讲院”，俾人知所瞻仰。康熙四十一年告竣，自为文记之。晋邑令陈炎有跋，都人士复请侍讲陈迁鹤为文勒石纪功，今祀于瞻紫堂。
　　康兆元　奉天人。康熙四十三年任泉州督粮通判。自奉俭约。尝自言佐贰末职，无能展报国恩，惟随分自尽，以求无愧而已。征收仓粮，赢余不入，买米而炊。署邑事，革除耗羡，纤毫无染。谳鞫命盗大案，平情推讯，咸得真情。遇士不得已或至公庭者，不令屈膝，曰：“吾重士，士宁不自重耶？”属邑缺员，上官稔其廉能，往往借才署篆。卒以运解本色赔累，不能称偿，郁抑无聊，卒于邸舍。人咸惜之。
　　冀靖远　曲周进士，康熙五十三年由朔州牧降调泉州府通判。洁修操行，有古廉吏风。临事当机不炫，而挥霍绰有余刃。驭胥吏，听两造，不事钩索，洞若灼照。上官稔其贤，每僚令缺，多委署焉。所至治办有声。其摄海防同知厦门，兵民尤尸祝之。节《不自弃亭集》。
　　陈畴九　字汝雍，号禹图，陆丰人。康熙庚子举人，乾隆元年署安海通判。除奸暴，惠孤孱，剖决如流，案无留牍。斥赎锾以避嫌疑，表贞女以维风化。自正赋养廉外，一丝一粒，未尝有所取于民。稽海舶，安静无扰，征粮米，鸡犬不惊。季试生童，远近云集，评隲鼓励，士心竞奋。临发奏乐焚香，送者拥挤。至都城，绅士云集，争欲睹其一面为快。各赠以诗，曰“鳌海讴思”。

　　宋
　　推官
　　林希逸　字肃翁，号霱斋，福清人。淳熙五年为泉州推官，以清白称。著有《三子口义》。历司农少卿，终中书舍人。《闽书》。
　　郑厚　字景韦，兴化故县人。举礼部奏赋第一，绍兴中任泉州观察推官。先以赵鼎荐，召对陈御将、固本揽权之方，高宗嘉纳。及至泉，适鼎为太守，大小政务尽委决焉。寻以郡吏决死狱，误以甲为乙，与守佐皆连坐，解去。历知湘乡县，卒于官。《闽书》。
　　李方子　字公晦，光泽人，朱文公高弟。嘉定七年廷对擢第三，调泉州观察推官，适真德秀守泉，以师友礼之。郡政大小，每以咨决，暇则与辨论经训，至夜分不倦。秩满迁园子录，祀名宦。旧志。
　　龚茂良　字实之，莆田人。绍兴八年进士，为南安簿，有政声，迁邵武司法，调泉州察推。以廉勤著，擢右正言，论列侃侃。历官礼部侍郎参知政事。高宗欲召用史浩，茂良疏诤，称疾求去。陈恢复六事，被劾落职，安置英州。卒谥庄敏。旧志，参南安志。

　　元
　　推官
　　乌古孙良桢　字干卿。至治中任泉州推官，多所平反。前为漳州推官时，尝上言律徒者不杖，今杖而又徒，非恤刑意，宜加徒减杖，遂著为令。及移泉州，益以能称。历福建廉访，终中书右丞。其自左曹登政府，多建白。罢福建、山东食盐，濒海被灾园田税，民皆德之。《闽书》。

　　明
　　推官
　　董敬　字主一，常州人。由进士正统间任泉州府推官。锄暴抑强，革弊剔蠹。凡军国庶政之杂，沓呻钱谷狱讼之繁冗，民情之愉悴，郎佐之淑慝，靡不雍容坐理，窾却无遗。吏畏其威，民怀其惠，豪猾敛迹，良善获安。秩满入京，都宪朱监两为序送之。节《愿学稿》。
　　吴镗　上高贡生，由法司历事成化间任泉州府推官。虚心听断，上无废事，下无寃民。郡守徐源稔其精审，凡有疑狱，必牒之。镗益必钦必慎，靡怠靡荒，所平反皆准情度理，人比之苏子容云。值瑞州饥馑、疾疫，妻卒于家，遂辞归。都宪朱监为文送之。节《愿学稿》。
　　柯汉　潮阳人。由进士成化间任泉州府推官。不为智取力制，惟务以德感人。秩满，将士民虑不得久沾其惠，相率诣当事者乞留。既格于例，则请诸缙绅为诗歌颂言以美之。蔡文庄清为之序。节《蔡文庄文集》。
　　万瓒　字廷锡，籍贯未详。由举人弘治十五年任泉州府推官。宅心仁慈，持躬廉洁，熟悉世故，精彻物理。明足以察，威足以断，虽穷乡妇人孺子皆得以达其情。旦坐堂皇，听理者雾滃云集，越数刻消释过半，且无后言。或骨肉相讼，故缓其考讯，曰：“尔曹曲直悉在我心，亦悉在尔心，其亟自省改，使好于而家也。”他讼牍务释其怨，未尝以刑罚佐私怒，未尝听谀词为私喜。屡摄守丞，及委办他郡事，政声益著。直指旌为异等，满考，迁擢去。节《蔡文庄文集》。
　　熊一中　丰城人。由举人正德九年任泉州府推官。谳狱精明，克殚其职。值山海交警，同安缺令，一中借视县篆，力图扫清，带卒穷征，一月三捷，上官奖劝稠叠，绘彩交映。晋江李源为作奖劝序。节《再征堂集》。
　　张心　号凤溪，余姚人。嘉靖三年任泉州府推官。公明勤慎，讼牍尽清。郡南自八里亭历土岸东山、棘巷、新亭、洋坂、涵江、陈埭，海岸龟湖、塘头，曲折四十里，非官府往来之冲，蓁塞泥滑，岸倾石坠，遇潦而舟无可渡，阴雨则马不敢行，人甚苦之，而难于修整，而海岸之整为尤难。郡人陈琛以诗白太守高越，适越将之京，而贰守李缉摄政兴化，心时掌府事，慨然以为已责。爰选召好义能事之民，喻之以善事好为，戒之以公事勿怠，趋事者必赏，梗事者有惩。随地起工，劝人助材，费材少而费工多，而海岸之费独繁。阅八月余竣功。崎岖泥泞之地，顿成康庄，行人欣便。贰守李公羡曰：“役民而民忘劳，且不自有其劳，而归劳于我，盛德君子也，不可无颂。”于是陈琛作歌曰：“百里崎岖困马蹄，担夫未暮问鸡栖。春江一笑路如砥，多少鹧鸪不敢啼。”又歌曰：“石岸迢迢入海低，东山棘巷草萋迷。砂平石稳江如练，应有行人说凤溪。”嗜古好学，手校《周礼》全书，刊以行世。后擢御史去。民勒碑纪之。节《陈紫峰文集》。参《再征堂集》。
　　谭铠　字崇德，号石川，桐乡人。嘉靖九年任泉州府推官。屏绝嗜欲，平易近民。坐讼堂，崖岸不峻，请谒不私，大研疑狱，若出神授。视晋江篆，简文寡费，浚须不益。公暇则理焦桐，汉史唐诗，落笔烟云，有名士风流之致。尝构亭于南台之南，未题匾而去。及为兴化同知，移书于顾珀，额曰“思乐”，为文记之。节《再征堂集》，参《顾新山文集》。
　　叶遇春　太仓州人。嘉靖九年以进士司理泉州。性介持，尚意气。所延接惟孝廉诸生，每持艺文质正者，至则欵洽。屏势家干谒，即上官授之意，无阿狥也。阅三载，升知州去。旧志。
　　郭嘉贺　号耻斋。潮阳举人。先授漳州推官，律己爱民，刑清讼理，以忧去。嘉靖二十四年，起补泉州府推官。谓主刑者民之司命，一成而不可变。当夫两造具备，操之以敬慎，察之以差辞，孚之以有众，加之以审克，爱憎不行，威富必讫，职业日修，自是声望焯起。凡他郡难决之狱，悉以委之，无不信服者。擢黄州通判去。节《顾新山文集》。
　　李焘　号斗野，河源人。由进士隆庆三年任泉州府推官。方严持重，临事善断，而操之以廉平。两造至前，片言剖之。吏胥抱牒受成，不敢摄一眦，掉一吻，为舞文计。即单辞摭说，为得情者，咸自谓不枉。而哀矜勿喜，仍恐于民有伤，义闻仁声溢于七邑。屡摄邑篆，凡闽中有大谳议，必檄焘主之。所至有于公张尉之颂。秩满，报最，入觐。郡人黄凤翔序以送之。节《三陵稿》，参《田亭草》。
　　罗文靖　南昌人。隆庆六年为泉州司理。廉谨平恕，恂恂儒者矩度。郡有大姓为不逞者以人命诬讼，文靖廉其枉，立剖白之。及迁秩行，大姓感其德，怀金馈赆，文靖峻却之。复随至境外，文靖曰：“理枉，吾职也，本不任受德，矧受馈耶？尔爱我厚，何待我薄也？”闻者叹服。旧志。
　　支大纶　嘉善人。万历甲戌进士，任泉州推官。同安人刑部侍郎洪朝选者，平生铮铮为气节，当张居正诬辽王反时，朝选被命往勘，稍保全之。朝选已家居久矣，居正衔未已，坐朝选淫色盗赇，嘱闽抚使饮章诬抵之。时来抚闽者为庞尚鹏，即以属大纶。大纶上尚鹏书曰：“蒙发洪某不道欵目，命职廉之。当职诹故老，质闬闾，无影响，而怨家姓氏，皆乌有子虚。过承重委，展转思维，弥日亘夜，请借箸前筹。彼献计者类云：分宜之贵也，竟以反坐，迄无后词，奚有于贰卿。夫分宜柄国乱政，中外侧目，仆御充多，资产狼籍，故喑死无词。今洪家不过中人，门可罗雀，性不近声色，左右图史，口谈性命，固世之矫矫著声者也。比淫于色，附盗以赇，爰书则然。乃倚政府，结台司，诪张变幻，炉锤所炼，摧方为窳，抵金为砾，坐反脣以大逆，目筦笑为谤讪，人命至重，鬼神难欺。昔武安侯以酒过杀灌夫，词连魏其，俄而武安病，呼服谢罪以死。车吕希时宰旨，诬其帅胡舜陟，死不数日，胡白昼报吕，杀之。罗汝楫附秦桧，诬武穆，未几楫遄死，其子愿亦击死于岳祠。王士骊希蔡京旨，杀一无辜妇，士骊陡死，而京及攸、修皆伏诛。载在汗竹，读之凛凛矣。即迩来路楷、赵文华阿党分宜，以白莲教杀沉链，以失律杀张经，以谤讪杀李默，时迁事改，身伏杀人之法，而分宜亦以叛诛，此耳目睹记，安可诬也？彼蚩蚩者又妄谓分宜事败乃尔，今兹且有无涯之望，不次之荣，奚呫呫于陈迹为？夫王如之隙于王敦也，敦欲杀之无名，以意阴授王稜；即稜酒中舞剑击如反命。其希荣匄遇，谓交手可得。敦乃阳惊曰：“如，吾懿戚也，而稜杀之。”因杀稜以谢。奸雄欺人，背面矛盾，彼二心者出死力为奸雄资，徒召祸败名耳。故守贞蹈义，志遂命立，即有不偶，天日可明。若前数子者，当其得志，含秽资噱，奄奄苟全，论定祸丛，百丑群凑，唁妻孥而拙词，对僮役而赧汗矣。彼其之子，面承风旨，力为从臾，盖其心不附仁义，目不知古今，逐金帛而魂迷，竞朱紫而神炫，且不识祸福，又安问名义？此宣尼所为叹鄙夫也。浮云易散，驹隙易驰。膏粱文绣，终餍蝼蚁，肌骨毛爪，卒归粪壤。独三寸简册，皎皎耳目，千古不磨，奈何污之？又闻诸司忿职倔强，议且移牒外郡，以竟斯狱，则又舛矣。祖宗设推官非若近日之巡承委黹也。念黎庶非法用文，故设法司以平刑天下，设臬司以平刑一省，设推官以平刑一郡。今之推官，溺其职矣。台司既视推官为私役而奔走之，推官亦以身为台司私人快其喜怒，罔敢牴牾，然非设官意也。身对大廷，啣皇命，持平一郡，辟之宥之，三尺是绳，即主上有令，义且以死争之，岂台司所能他委，外郡所敢擅行哉。天下方广，万世方远，天命民彝，终当显露。事系纪纲，不敢依违附和，以伤雅化。唯卒全之，勿致纷纷。”初大纶为郡，肮脏倔强，若远于人情然。大纶死，人得大纶书，乃知方正君子也。其时继尚鹏抚闽者为劳堪，不用察访，直上疏论朝选，逮系按察司狱。朝选不胜辱，自缢死二三日矣，尚不出其尸，曰：“洪尝宦蜀中，有回生药。”尸出，腐不可敛。于是闽人人恶堪，益思尚鹏，不知大纶实持之也。然大纶以不能俯仰，竟亦浮沉于下位。《闽书》。
　　习孔教　庐陵人。隆庆戊辰进士，官翰林院检讨。沉毅方正，为时相所挤。万历六年，谪泉州推官。孳孳民事不懈。岁饥有赈，蠲分有请。加意作人，兴贤劝孝旌烈，用表宅里，广厉世风。暇则考古问俗，搜迹征文，具摭闽乘。时郡中王恭质用汲以建言忤时相，削籍家居，相与往返，讲道论学，尤精藻鉴。所赏拔诸生史继偕，刘宏宝、潘洙、李开藻，常督课业，皆为名人。后时相败，召还，历官南京礼部侍郎。旧志，参《三陵稿》。
　　刘纯仁　字元之，武进人。万历壬辰进士，二十一年授泉州推官。纯仁于吴士中夙有文名，及莅郡，诸生多从问业，纯仁虚襟诲引不倦。其治狱小大以情，耻为深刻。当道甚器重焉。以疾卒于官。疾剧时，属邑致馈问，犹手答峻却，其励操如此。祀名宦祠。旧志。
　　卜履吉　江宁人。由进士万历二十六年任泉州府推官。天性廉约，粝饭藜羹以为常。每奉檄之旁郡，减驺从，裁廪食，兢兢惟恐扰民。治狱不以钩距为明，不以棰扑为威，霁颜悦色导之使言，而倾耳受之。人感其矜恻，靡弗输情吐窾。奏牍上官，悉出手裁，舞文者摆指，干谒者屏迹。一署郡，一摄邑，俱以廉平仁恕称。建州狱起，当事者坐以大逆，所株连重辟甚多。履吉阴亹亹为之申雪，主者心动，卒差次轻比，多所全活。秩满，署上考，七邑口碑载道。节《田亭草》。
  </div>
  <div class="pagination">
   <a href="晋江县志道光本_page112.html">
    上一页
   </a>
   <span>
    ...
   </span>
   <a href="晋江县志道光本_page108.html">
    108
   </a>
   <a href="晋江县志道光本_page109.html">
    109
   </a>
   <a href="晋江县志道光本_page110.html">
    110
   </a>
   <a href="晋江县志道光本_page111.html">
    111
   </a>
   <a href="晋江县志道光本_page112.html">
    112
   </a>
   <span class="current-page">
    113
   </span>
   <a href="晋江县志道光本_page114.html">
    114
   </a>
   <a href="晋江县志道光本_page115.html">
    115
   </a>
   <a href="晋江县志道光本_page116.html">
    116
   </a>
   <a href="晋江县志道光本_page117.html">
    117
   </a>
   <a href="晋江县志道光本_page118.html">
    118
   </a>
   <span>
    ...
   </span>
   <a href="晋江县志道光本_page114.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
