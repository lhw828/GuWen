<!DOCTYPE html>
<html>
<head>
    <meta charset="UTF-8">
    <title>舆地广记 - 第 19 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>舆地广记 - 第 19 页/共 24 页</h1>
    <div class="content">　　次畿郫县汉旧县也故城在今县北属蜀郡宋晋齐梁周隋皆因之唐属益州蜀王杜宇号曰望帝都郫有墓在焉犀浦镇本成都县地唐垂拱二年析置犀浦县属益州秦时李氷作石犀五以厌水精穿石犀渠于南江命之曰犀牛里县取此以为名耳不在其地也皇朝熈寜五年省为镇入郫县
　　次畿双流县本汉广都县后置寜蜀郡后周郡废属蜀郡隋仁夀元年以太子名广故改曰双流唐属益州秦时李氷穿二江行成都中故左思蜀都赋云带二江之双流按外江在今罗城之南笮桥下内江在今子城之南众安桥下自唐干符中髙骈作罗城遂作麋枣堰转内江水从城北流又屈而南与外江水合故今子城之南不复成江然则二江双流未尝歴此县之境特取蜀中事而名之耳
　　次畿温江县本郫县地西魏析置温江县隋开皇初省入郫仁夀初复置万春县大业初又省唐武徳三年复置万春县属益州贞观元年更名温江有新源水开元二十三年长史章仇兼琼因蜀王秀故渠益开通之以漕西山竹木
　　次畿新繁县汉曰繁县属蜀郡晋因之唐为新繁属益州
　　次畿广都县本汉旧县地隋改广都曰双流唐龙朔二年又析双流置广都县属益州
　　次畿灵泉县本汉成都县地唐贞观元年析蜀县置东阳县属益州天寳元年更名灵池皇朝天圣四年改曰灵泉
　　上眉州秦属蜀郡汉属犍为郡晋宋皆因之齐置齐通郡梁及后周皆因之隋开皇初废齐通入眉山郡唐武徳二年析嘉州置眉州天寳元年改为通义郡后复为眉州皇朝因之统县四
　　望眉山县本汉武阳县地后分置齐通县为齐通郡治梁及后周皆因之隋开皇初郡废改齐通曰广通仁夀元年改为通义唐置眉州皇朝太平兴国二年改为眉山按西魏置眉州隋置眉山郡皆在今嘉州其后州县之名迁于此耳
　　望彭山县本汉武阳县属犍为郡东汉为郡治焉晋因之后郡迁于僰道乃改武阳为犍为县置江州西魏改县曰隆山以县有鼎鼻山地形隆起故也后周省州置隆山郡隋开皇初属陵州唐贞观元年省隆山入通义二年复置来属先天元年改为彭山取彭女山为名有彭亡聚相传彭祖亡于此后汉岑彭伐公孙述次其地恶之防夜不及徙营果为述刺客所杀黄龙镇在赤水口汉末黄龙见于武阳赤水刘先主以为受命之祥望丹棱县南齐置齐乐县后周因之隋开皇初改曰丹棱属嘉州唐武徳二年来属
　　望青神县本汉南安县地后周置青神县及青神郡隋开皇初郡废属嘉州唐武徳二年来属旧治思蒙水口八年移于今治昔蚕丛氏衣青衣以劝农桑县盖取此为名
　　望蜀州秦二汉属蜀郡晋永和中桓温平蜀置晋原郡宋齐属晋康郡后周废隋属蜀郡唐垂拱二年析置蜀州天寳元年曰唐安郡皇朝因之今县四
　　望晋原县本汉江原县属蜀郡李雄据蜀置江原郡桓温克之置晋原郡县为多融后周郡废改县为晋原隋属蜀郡唐垂拱二年置蜀州
　　望新津县本汉武阳县地后周置新津县以为犍为郡治焉隋开皇初郡废属蜀郡唐垂拱二年来属有天柱山通齐堰自卭江口引渠南下百二十里至眉州西南入江溉田千六百顷唐开元二十八年采访使章仇兼琼开
　　望江原县本汉江原县地后魏置僰通县大业初省入新津唐武徳二年复置唐隆县属益州垂拱二年来属长夀二年改曰武隆神龙元年复曰唐隆先天元年更名唐安后又曰唐兴皇朝开寳四年改唐兴曰江原望永康县本青城县之横渠镇孟蜀广政中置永康县属蜀州有天国山
　　望彭州秦二汉及晋属蜀郡桓温平蜀置宁蜀郡梁置东益州西魏置天水郡后周州废置九陇郡隋开皇初郡废仁夀初置蒙州大业初州废属蜀郡唐武徳三年复置蒙州贞观三年又废垂拱二年置彭州以天彭山为名汉湔氏道有大彭山两山相对其形如阙谓之天彭门亦曰天彭阙江水迳其间今在茂州特取其名耳天寳元年曰蒙阳郡皇朝因之今县三
　　望九陇县本汉繁县地晋置晋夀县后周改为九陇及置九陇郡隋属蜀郡唐置彭州武后时益州长史刘易从决唐昌沱江凿川派流合堋口琅岐水溉九陇唐昌田民为立祠有九陇山
　　望崇寜县唐仪鳯二年析九陇导江郫县置唐昌县属益州垂拱二年来属长夀二年改为周昌神龙初复故名皇朝开寳四年改为永昌崇宁中改为崇宁
　　望蒙阳县唐仪鳯二年析九陇什祁雒县置属益州垂拱二年来属有弥蒙水
　　上绵州秦属蜀郡汉属广汉郡晋宋齐属梓潼郡后置巴西郡后魏兼置潼州隋开皇初郡废改潼州曰绵州以绵水为名大业初州废置金山郡唐武徳元年复为绵州天寳元年曰巴西郡皇朝因之今县八
　　望巴西县本汉涪县属广汉郡后汉伐公孙述禆将臧宫进破涪城斩公孙恢即此西魏改涪曰巴西隋置金山郡唐置绵州有涪水
　　望彰明县本汉涪县地后置汉昌县西魏改为昌隆隋属金山郡唐属绵州先天元年改曰昌明后唐改曰彰明有涪水有唐李白碑白之先世尝流巂州其后内移白生于此县
　　魏城县本汉涪县地西魏置隋属金山郡唐属绵州罗江县本汉涪县地后置潺亭县西魏改为万安及置万安郡隋开皇初郡废属金山郡唐属绵州天寳元年改为罗江按水经注潺水出潺山水源有金银歴潺亭而下注涪水今罗江即古之潺亭则罗江水亦古所谓潺水欤有罗溃化江因以为名
　　上神泉县本汉涪县地后置西充国隋开皇十六年改曰神泉以县西有泉能愈疾故也属金山郡唐属绵州有绵水
　　上龙安县本金山县后周置隋属金山郡唐属绵州武徳三年更名龙安有龙安山西北有松岭闗西昌镇本益昌县隋开皇四年省入金山唐永淳元年复置西昌县属绵州皇朝熈宁五年省为镇入龙安
　　中盐泉县唐武徳三年析魏城置属绵州有梓潼水中石泉县本汉广柔县地属蜀郡隋为汶山县地属汶山郡唐贞观八年析置石泉县属茂州皇朝熈宁九年来属有石纽山禹之所生也华阳国志云夷人营其地方百里不敢居畏禹神灵也
　　上汉州秦属蜀郡汉属广汉郡东汉为郡治兼为益州刺史治焉晋置新都郡宋齐为广汉晋熈二郡隋开皇初郡废属蜀郡唐垂拱二年分置汉州天寳元年为徳阳郡皇朝因之今县四
　　上雒县汉属广汉郡东汉为益州刺史治至刘焉乃徙治成都晋置新都郡宋齐为广汉郡隋属蜀郡唐置汉州洛水出章山南迳雒县因取名焉刘备自涪攻雒厐士元中流矢死于此有严君平卜台
　　望什邡县汉属广汉郡髙帝封雍齿为侯国晋属新都郡后周置曰方宁隋省之唐武徳二年析雒县复置什邡属汉州有洛通山即右章山也洛水所出
　　望绵竹县汉属广汉郡故城在县东晋属新都郡后置晋熈郡隋开皇初郡废为晋熈县十八年改曰孝水大业三年复曰绵竹唐武徳三年属蒙州贞观二年州废属益州垂拱二年来属冇紫岩山绵水所出孝泉镇东汉姜诗所居诗至孝母好饮江水嗜鱼脍舍侧忽有酒泉常出双鲤
　　望徳阳县本绵竹县地东汉析置属广汉郡晋因之后周废焉唐武徳三年分雒县复置属益州垂拱二年来属魏将邓艾自油江出绵竹破蜀将诸葛瞻于此因筑京观有鹿头闗唐髙崇文破刘辟守兵于此有剑阁道三十里至险
　　上嘉州秦属蜀郡二汉属犍为郡晋宋齐梁皆因之西魏置眉州取峩眉山为名后周改曰青州取青衣水为名后又改曰嘉州取汉嘉郡为名隋大业初置眉山郡唐武徳元年复曰嘉州天寳元年曰犍为郡皇朝因之今县五
　　上龙游县本汉南安县初属蜀郡故邓通在文帝景帝时而其传云蜀郡南安人也武帝平夜郎置犍为郡乃以南安为之属县焉东南以后皆因之后周置峨眉县隋开皇九年改曰青衣隋军伐陈有龙见于江引舟而进十年改曰龙游唐属嘉州自西魏以来置眉州青州嘉州眉山郡皆治此汉之青衣本属蜀郡其地于今为雅之卢山名山公孙述据蜀青衣不宾光武嘉之阳嘉二年改曰汉嘉刘先主因置汉嘉郡领汉嘉徙阳严道旄牛四县实今之雅州卢山名山地也青衣水出卢山徼外东南流迳严道洪雅夹江至龙游而与岷江合龙游居青衣水口有青水山青衣津故前世于是置青州嘉州不知龙游乃南安故地非青衣汉嘉本土也唐顔师古注汉书彭越传杜佑述通典嘉州事皆以龙游为青衣盖已乆矣平羌镇本汉南安县地后周置平羌县及平羌郡隋开皇初郡废属眉山郡皇朝熈宁五年省入龙游有熊耳峡诸葛忠武凿山开道盖今湖瀼峡云上洪雅县后周洪雅镇隋开皇十三年置县属眉山郡唐武徳元年置犍州贞观元年州废属眉州开元七年置义州半以獠户置南安平乡二县八年州废省二县以洪雅属眉州皇朝淳化四年来属
　　中夹江县本汉南安县地隋开皇三年析龙游平羌置属眉山郡唐属嘉州旧治洷上武徳元年移于今治中峨眉县本汉南县地隋开皇十三年置属眉山郡唐属嘉州有峩眉山大渡河绥山镇隋招致生獠于荣乐城置绥山县取旁山以为名唐属嘉州皇朝乾徳四年省入峨眉
　　下犍为县本武阳县后周置隋开皇初改曰犍为属戎州唐上元元年来属其后遂以嘉州为犍为郡按汉武帝开夜郎置犍为郡因山立名初治鄨县其地盖在今泸南徼外后徙治僰道今戎州是也东汉及晋徙治武阳今眉州彭山是也始虽因平夜郎以置犍为然郡之北境本大半本巴蜀旧县如南安武阳牛鞞资中江阳僰道是也而汉史地理志夜郎县乃属防牱郡则知今嘉州非夜郎故地夜郎盖于今珍播等州人徒见嘉州号犍为郡及领犍为县遂以为本夜郎国杜佑述通典亦承误焉郡之东山有大石双峙说者以为唐蒙开夜郎立此石阙以表之抑又妄矣
　　上卭州秦属蜀郡二汉及晋皆因之宋齐属晋康郡梁置卭州西魏因之及置临卭郡隋开皇初郡废大业初州废属临卭郡唐武徳元年置卭州天寳元年曰临卭郡今县六
　　望临卭县汉晋属蜀郡西魏置临卭郡隋开皇初郡废唐显庆二年卭州自依政徙治焉汉司马相如酤酒令文君当垆相如涤器于市中即此临溪镇本临卭县地西魏分置临溪县隋省之唐复置属卭州皇朝熈宁五年省入临卭
　　望依政县本临卭县地梁置卭州西魏因之及置依政县隋大业初州废唐初卭州治此后徙治临卭
　　望安仁县唐武徳三年析临卭依政置属卭州贞观十七年省咸亨元年复置有斜江水
　　望大邑县唐咸亨二年析益州之晋原置属卭州有鹤鸣山后汉张道陵隠居于此著作符书有斜江水上蒲江县本临卭县地西魏置广定县及蒲原郡隋开皇初郡废仁夀初改广定曰蒲江属临卭郡唐曰蒲江属卭州有蒲江水
　　中火井县本临卭县地后周置火井镇隋末升为县唐属卭州有火井旧说云欲出其火先以家火投之须臾隆隆如雷声烂然通天光曜十里左思蜀都赋云火井沉荣于幽泉髙焰飞煽于天垂今无复见矣有卭池李膺记曰临卭老姥得水蛇饲之渐长丈余后姥为令所杀蛇见梦于令曰我当报仇是夜四十里俱陷为湖按陷池在卭都今为化外嶲州非临【阙】





　　舆地广记卷二十九
　　钦定四库全书
　　舆地广记卷三十
　　宋　欧阳忞　撰
　　成都府
　　上黎州汉属蜀越巂二郡晋时李特据蜀置汉源郡后周置黎州隋仁夀初置金州大业初州废唐武徳元年复置九年又废大足元年置黎州神龙三年州废开元四年复置天寳元年曰洪源郡后曰汉源郡今县一下汉源县本严道县地李特置汉源郡桓温平蜀废之隋大业初置汉源县属临卭郡唐武徳四年置登州九年州废属雅州贞观二年属巂州永徽三年复故大足元年置黎州取古沈黎郡为名有卭崃九折坂汉王阳为益州刺史行部至此叹曰奉先人遗体奈何数乗此险后王尊为刺史至坂叱其驭曰驱之王阳为孝子王尊为忠臣汉源镇本县所治后徙治于州郭而以故县为镇通望镇本阳山县唐武徳元年析巂州之台登置属登州九年州废属雅州贞观二年属巂州大足元年属黎州天寳元年改曰通望皇朝庆厯七年省入汉源故飞越县唐仪鳯二年析汉源置以飞越山为名初属雅州后属黎州五代之际省入汉源按沈黎郡本莋都地汉武帝开之置郡既而罢之李特据蜀复置沈黎郡桓温平蜀废宋齐以来复置后周置黎州及沈黎郡寻并废隋开皇初置沈黎县仁夀初置登州大业初州废后县亦省其地在今化外巂州之域所谓古沈黎城是也
　　上雅州秦属蜀郡西汉因之东汉为蜀郡属国刘备置汉嘉郡晋因之永嘉后乱离此地芜废西魏开生獠置防山郡隋初郡废置雅州帝初州废置临卭郡唐复曰雅州天寳元年曰卢山郡今县五
　　中严道县汉属蜀郡汉制县冇蛮夷曰道晋属汉嘉郡西魏置始阳县及防山郡隋开皇初郡废十三年改始阳曰防山寻置雅州大业初置临卭郡改防山县曰严道唐复曰雅州有蔡山禹贡所谓蔡旅平是也今曰周公山始阳镇本汉徙县属蜀郡晋曰徙阳属汉嘉郡西魏曰始阳唐以为镇
　　上卢江县本汉青衣县地属蜀郡隋置卢山镇仁夀末升为县属临卭郡唐属雅州仪鳯二年析置大渡县长安二年省灵闗寨本汉灵闗道属越嶲郡后废唐初置灵闗县武徳六年省晋左思蜀都赋云廓灵闗而为门谓此也
　　中名山县本汉青衣县地西魏置防山县隋开皇十三年改始阳曰防山而改山曰名山属临卭郡唐属雅州汉彭越徙蜀青衣盖在此也有禹贡防山
　　中百丈县唐武徳中置百丈镇贞观八年升为县属雅州有百丈山
　　中上荣经县本严道县地晋属汉嘉郡唐武徳三年置荣经县属雅州有卭崃山汉淮南厉王徙严道卭邮即此有故铜山汉文帝赐邓通严道铜山得自铸钱盖此山也
　　上茂州本冉駹国汉武帝开其地置文山郡寻罢属蜀郡东汉灵帝时复置汶山郡晋宋齐皆因之梁置绳州及北部郡后周改绳州曰汶州隋初郡废改汶州为蜀州寻改曰防州大业初州废复置汶山郡唐武徳元年复曰防州四年曰南防州贞观八年更名茂州取茂湿山为名天寳元年曰通化郡今县二
　　下汶山县本汉汶江湔氐三县地文山郡治焉故城在今县北二里郡罢属蜀郡后复置汶山郡及汶山县晋因之宋曰广阳县梁置北部郡开皇初郡废属防州仁夀元年复改广阳曰汶山唐置茂州禹贡岷山在西北俗谓之铁豹岭禹之导江发迹于此河圗括地象曰岷山之精上为井络帝以防昌神以建福故泉流深逺为四渎之首
　　下汶川县本汉绵虒广柔二县地初属汶山郡寻属蜀郡晋属汶山郡后周置汶川县及汶山郡隋开皇初郡废属防州唐属茂州皇朝熈宁九年即县治置威戎军使有玉垒山与导江相连湔水所出
　　下简州秦属蜀郡汉为犍为郡东汉及晋皆因之宋齐属蜀郡西魏置资州及武康郡后周移州治资中隋置简州以赖简池为名炀帝初州废并其地入蜀郡唐武徳三年后置简州天寳元年曰阳安郡今县二
　　上阳安县本汉牛鞞县属犍为郡东汉及晋皆因之西魏改牛鞞为阳安置武康郡隋开皇初郡废仁夀初置简州大业初州废唐复置
　　中平泉县本汉牛鞞县地西魏置婆闰县隋开皇十八年更名属蜀郡唐属简州贵平镇本汉广都县地西魏置贵平县及和仁郡隋开皇初郡废属陵州唐因之皇朝熈宁五年省入平泉
　　下威州盖古冉駹国汉武帝开之属文山郡蜀刘备禅时姜维马忠等讨汶山叛羌即此地也唐武徳七年白狗羌降附乃于姜维故城置维州领金山定防二县贞观元年羌叛州县俱罢二年复立维州移治于姜维城东麟徳二年自羁縻州为正州天寳元年曰维川郡广徳元年没吐蕃初吐蕃巴陷河西陇右更欲圗蜀川累攻维州不下乃以妇人嫁维州门者二十年中生二子及蕃兵攻城二子内应城遂陷吐蕃得之号无忧城韦皋在蜀收复不克大和中守将悉怛谋以州归唐李徳裕受之而为牛僧孺所沮复弃其地大中三年社悰镇蜀吐蕃乱离首领内附乃复属西川皇朝景祐三年以京递发潍州防狱文书误至维州因改曰威州谓唐置此州以威制羌戎故也今县二
　　下保宁县本薛城隋初蜀师讨叛羌以其地置薛城戍大业末没于羌唐武徳元年置维州贞观二年自姜维故城徙州治此及置薛城县后改曰保宁有沱水自羁縻悉州流出东迳保寜又东迳祺春又东迳通化又东迳嘉防又东至汶州与大江合
　　下通化县本汉广柔县地隋开皇初置金川县仁夀初改曰通化属汶山郡后废焉唐咸亨二年以生羌户置小封县后复改曰通化属茂州后属维州皇朝天圣元年改曰金川景祐四年复旧治平三年即县治置通化军使县在保覇二州之间
　　祺州唐开元二十八年以维州之定防县置奉州及云山郡天寳八年徙治天保军更郡名曰天保郡广徳元年没吐蕃干徳元年嗣归诚王董嘉俊以州来归更州名保州以嘉俊为刺史又更曰古州其后复曰保州领县四曰定防本隋定防镇后没于羌武徳七年招白狗羌置曰归顺曰云山皆天寳八年析定防置曰安居没蕃后县皆废唯首领董氏世袭刺史羁縻于威州皇朝政和四年刺史董氏入朝以其地置祺州今县一春祺县本定防县地皇朝政和四年置
　　亨州汉为广柔县地属蜀郡晋属汶山郡唐天寳元年招附生羌置覇州及静戎郡领县四曰安信曰牙利曰保宁曰归化广徳元年没吐蕃后县皆废首领董氏归附世袭刺史羁縻于威州皇朝政和四年刺史董氏入朝以其地置亨州今县一
　　嘉防县本信安县地皇朝政和四年置旧保覇二州在威州之里名为羁縻而据吾腹胁不与它等虽受爵命而犹以蕃夷自待恭顺之心未能纯一往往多幸生羌扰攘借已与之和好因挟以自重而邀厚赏近縁二酋挈籍自献于是有诏令建筑郡邑置吏以治之无亡矢遗镞之费而土为王土民为王民自茂如威不涉异域有乆逸永宁之道焉
　　同下州永康军自秦至隋属蜀郡唐属彭蜀二州皇朝乾徳四年置永康军治导江之灌口镇熈宁五年军废元祐初复置今县二
　　望导江县本汉郫绵虒二县地属蜀郡蜀置都安县属汶山郡后周改都安曰汶山隋改广阳曰汶山在茂州郭下而此县废旧治灌口唐武徳元年以其地置□龙县寻更名曰导江移于今治属益州三年属蒙州贞观元年州废属益州后改曰灌宁垂拱二年属彭州开元中复为导江皇朝乾徳四年来属而以灌口为军治熈宁五年军废复属彭州元祐初来属有玉垒山与汶州相连左思蜀都赋所谓包玉垒而为宇是也有蚕崖闗以扼西山之走集秦时蜀守李氷作大堰于江以溉诸县作三石人于白沙邮立立水中刻字为约口水竭不至是盛不没腰是以蜀人不知饥馑沃野千里世号陆海有广济王庙所以祠氷也
　　望青城县本汉江源县地后置齐基郡后周郡废改曰清城县隋属蜀郡唐垂拱二年属蜀州开元十八年去水作青城皇朝乾德四年来属熈宁五年军废复属蜀州元祐初来属有青城山同下州仙井监秦属蜀郡二汉属犍为郡晋及宋齐皆因之梁置怀仁郡后周置陵州取陵井为名隋置隆山郡唐武德元年复为陵州天寳元年曰仁夀郡皇朝熈宁五年废为陵井监政和三年改为仙井今县二望仁夀县汉武阳县地晋置西城戍以为盐井之防梁置懐仁郡西魏改西城戍置普宁县隋开皇初郡废十八年改普宁为仁夀县大业初置隆山郡唐为隆州有陵井东汉张道陵所开有毒龙藏井中及盐神玉女十二为祟天师以道力驱出毒龙禁玉女于井下然后人获咸泉之利皇朝不欲斥天师名故改陵井为仙井有天师庙今为至道观有玉女祠今号灵真夫人
　　中下井研县汉武阳县地东汉置西阳郡西魏置蒲亭县隋改为井研属隆山郡唐属陵州始建镇隋开皇十一年置县隂山郡唐属陵州皇朝咸平四年省入井研
　　成都府路化外州
　　下都督府松州本诸羌之地后周置扶州及龙涸郡隋同昌汶山二郡唐武徳元年置松州以地产甘松为名天寳元年曰交川郡东至扶州南至翼州西北接吐蕃领县四
　　下嘉诚县后魏时白水羌豪治据此地其子舒彭遣使朝贡乃封为甘松县子始置甘松县魏乱又絶后周复招慰之天和六年置扶州领龙涸郡隋开皇二年郡废而州徙治于同昌改甘松县为嘉城属同昌郡唐置松州有甘松岭江水之所发源也
　　下交川县隋开皇初置属汶山郡唐武徳元年来属下平唐县唐垂拱元年析交州及当州之通轨翼针置属当州天寳元年来属
　　下盐泉县
　　下当州本诸羌之地后周置覃州及覃州荣乡二郡隋开皇初郡废四年州废属汶山郡唐贞观二十一年析松州置当州以地产当归为名天寳元年曰江源郡东至翼州南至翼水县东北至松州西北接生羌领县三中下通轨县后周置隋属汶山郡唐属松州贞观中羌酋董和那蓬固守松州有功于是析松州之通轨置当州以和那蓬为刺史后其子屈宁袭焉
　　下利和县显庆二年析通轨置
　　下谷利县文明元年开生羌置
　　下悉州本生羌之地后周置广年左封二郡隋开皇初并废属汶山郡唐显庆元年析当州置悉州以悉唐川为名天寳元年曰归诚郡东南至翼州西北至当州领县二
　　中左封县本广年后周置隋仁夀初改曰左封属汶山郡唐武徳元年属翼州贞观二十一年属当州显庆元年生羌首领董系北射内附乃以左封置悉州并置悉唐识臼二县治悉唐以系北射为刺史咸亨二年徙治左封而以悉唐置静州
　　下归诚县垂拱二年析左封置
　　下静州本诸羌之地唐置悉州后州徙焉仪鳯二年置南和州天授二年改为静州天寳元年曰静川郡东至悉州南至威州西至平戎城北至当州领县三
　　中悉唐县唐显庆元年置为悉州治焉咸亨元年悉州徙治左封而以悉唐置翼州都督府仪鳯元年翼州还治翼针乃于悉唐置南和州后改曰静州
　　中静居县有静川州县所以取名也
　　下清道县
　　下恭州本诸羌之地唐为广平县属静州开元二十四年分置恭州天寳元年曰恭化郡东至柘州南至威州北至吐蕃白崖镇领县三
　　下和集县本广平县属静州开元二十四年置恭州天寳元年改曰和集
　　下博恭县开元二十四年析广平置
　　下烈山县开元二十四年析广平置
　　下柘州本诸羌之地唐显庆三年开置天寳元年曰蓬山郡东至静州南至威州北至恭州松岭镇领县二下柘县
　　下乔珠县
　　下翼州本汉蚕陵县地属文山郡郡废属蜀郡晋复属汶山郡后周置翼针县及翼针郡隋开皇初郡废属防州后属汶山郡唐武徳元年析置翼州天寳元年曰临翼郡东至石泉县南至茂州西至悉州北至松州领县三
　　下卫山县本翼针天寳元年更名
　　下翼水县后周置曰龙求及置清江郡隋开皇初郡废改县曰清江十八年又改曰翼水汉蚕陵县故城在今县西
　　下峨和县
　　下真州本隋翼水县地唐属翼州天寳五载析置昭徳郡乾元元年改曰真州领县四
　　中下真符县天寳五载析鸡川昭徳二县以为州治中下鸡川县先天元年析翼水县开生獠置属悉州天寳元年属翼州五载来属
</div>
    <div class="pagination">
<a href="舆地广记_page18.html">上一页</a><span>...</span><a href="舆地广记_page14.html">14</a><a href="舆地广记_page15.html">15</a><a href="舆地广记_page16.html">16</a><a href="舆地广记_page17.html">17</a><a href="舆地广记_page18.html">18</a><span class="current-page">19</span><a href="舆地广记_page20.html">20</a><a href="舆地广记_page21.html">21</a><a href="舆地广记_page22.html">22</a><a href="舆地广记_page23.html">23</a><a href="舆地广记_page24.html">24</a><a href="舆地广记_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
