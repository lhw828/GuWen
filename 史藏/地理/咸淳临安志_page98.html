<!DOCTYPE html>
<html>
<head>
    <meta charset="UTF-8">
    <title>咸淳临安志 - 第 98 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳临安志 - 第 98 页/共 177 页</h1>
    <div class="content">边家渡
在仁和仓之东
陆家渡
在丰储西仓后
时家渡
在德胜堰南
　　　　于潜县
观湖渡
在县南十八里【今为浮桥】 
下梅渡
在县南二十里
紫溪渡
在县南三十里
生僊渡
在紫溪渡之西
印渚渡
在县南六十里
收生渡
在县南五十五里
　　　　富阳县
下口渡
在县南二百五十步江阔五里二百二十六步今南门外沙洲是也
题咏【范石湖富阳渡诗不到江湖恰五年歙山青绕屋头边富春渡口明人眼落日孤舟浪拍天】 
庙山渡
在县东二十一里江阔二里三百步
剡浦渡
在县西南二十五里江阔二里余
观山渡
在县东本县十乡六居江南四居江北凡为津五惟观山往来者众始民闲自渡　绍兴闲中人张氏刱例买扑钱足舟满乃始离岸渡者苦之甚至覆溺庙山等渡害亦如之进士谢安颐移书宦官弗听遂陈于府守韩尚书仲通为敷　奏住罢未几贵戚又复擅之其害尢甚谢乃扣阍投匦（划去戈改荅）下版曹大书镂牓永不许陈乞买扑任民私渡　嘉泰中权要受赂又有请于府府密咨访县令陈晃国具述始末申明诸司其说始寝
　　　　新城县
丁溪渡
在县西南一百步桥名观音桥
南津渡
在县南一里滩名过岸滩
　　　　昌化县
泥皛渡
在县东南三里
下阮渡
在县东南十五里
上水南渡
在县西南一里
下水南渡
在县东南一里
平葛渡
在县西南二里
高犁渡
在县西南七里
遽溪渡
在县西十五里
董溪渡
在县西二十里
无他渡
在县西三十里
咸淳临安志卷之四十
　志〔二十五〕
　　诏令一
　　　叙
在昔帝王发号施令谕之四方其见于经者繇舜咨牧始杭属扬州有厚德允元之泽焉自越有国讫三代之季外史所书撢人所诵无得而详也高祖王濞武帝守助选建责成之意具载数十言闲犹庶几于古厥后东晋史廑一二见入
国朝播告之修始洋洋着于册窃尝拜手敬诵大哉王言省刑罚薄税敛殆什六七盖
列圣仁厚家法于以培亿万年无疆之基者在是
圣上嗣大历服却贡宽民用为出治纲领而京兆尹以圄空被奖劝者岁中且至再也呜呼仁哉叙
　　　诏令
　　　　汉高祖　封吴王
吴古之建国也日者荆王兼有其地今死亡后朕欲复立吴王其议可者
　　　　景帝　赦吴吏民
乃者吴王濞等为逆起兵相胁诖误吏民吏民不得已今濞等已灭吏民当坐濞等及逋逃亡军者皆赦之
　　　　武帝　赐严助书
制诏会稽太守君厌承明之庐劳侍从之事怀故土出为郡吏会稽东接于海南近诸越北枕大江闲者阔焉久不闻问具以春秋对毋以苏秦从横
　　　　晋元帝
　　　　　旌录吴高德名贤
汉高经大梁美无忌之贤齐师入鲁修柳下惠之墓其吴之高德名贤或未旌录者具条列以闻
　　　　　恤吴郡饥
天下凋弊加以灾荒百姓困穷国用并匮吴郡饥人死者百数天生烝黎而树之以君选建明哲以左右之当深思以救其弊昔吴起为楚悼王明法审令损不急之官除废公族疏远以附益将士而国富兵强况今日之弊百姓凋困邪且当去非急之务非军事所须者皆省之
　　　　孝武帝　除三吴租布
三吴奥壤股肱望郡而水旱并臻百姓失业夙夜惟忧不能忘怀宜时振恤救其凋困三吴义兴晋陵及会稽遭水之县尢甚者全除一年租布其次听除半年受振贷者即以赐之
　　　国朝诏令〔上〕
　　　　太宗皇帝
　　　　　曲赦两浙德音
惟皇建极括寓县以开阶惟辟奉天法阳春而流惠我　国家丕承大业光宅中区奄三代之提封尽归王化抚万邦之生聚皆乐皇风近又吴越国王钱俶远效忠规嘉逢昌运走梯航而入觐叩宸扆以披诚愿输奕世之土疆尽入　大朝之封域睠兹恭顺特议允俞言念吴方久疏王泽当混同之资始均茂育以攸宜爰颁在宥之文得预太平之化应两浙管内云云于戏四海一家既大同于文轨三吴百越属初被于照临固于抚御之闲良轸寐兴之念彼中官吏差去使臣更施存恤之方广示怀柔之道令其富庶慰　朕焦劳告示遐方知予厚意
诏两浙诸州自　太平兴国六年逋租及钱俶日无名掊敛吏至今犹征督者悉除之【太平兴国七年十二月时两浙运使高冕条上旧政不便者百余事故有是诏】 
诏免杭州民闲随税酒钱【雍熙二年六月先是两浙漕司罢杭州榷酤令民随税输钱既而富家擅利贫弱重困遂诏复旧制停所均钱】 
诏两浙诸州先是钱俶日民多流亡弃其地为旷土宜令所在籍其垄亩之数均其租每岁十分减其三以为定制仍给复五年召游民劝其耕种厚慰抚之以称吾务农厚本之意【淳化元年九月】 
诏两浙诸州民先负钱俶日官物计钱十一万七千五百缗并除之【淳化五年七月】
　　　　真宗皇帝
诏杭州寺院童行钱氏所赋身丁钱悉除之【至道三年八月即位未改元】 
诏杭州巿舶司自今蕃商赍金俞石至者官为收巿斤给钱五百以初立科禁也【咸平二年八月时三司定直斤止钱二百　上特增之】 
诏免杭州中等户今岁丁身钱【咸平二年十月癸酉以旱故也时张咏为守】 
诏奖知杭州张咏【咸平四年九月时州民诣　阙乞留】 
诏令杭州吴山庙春秋建道场　诏曰杭州吴山庙神实主洪涛聿书往册顷者湍流暴作闾井为忧致祷之初厥应如响御灾捍患神实能之用竭精衷有加常祀庶凭諴感永庇居民宜令本州岛每岁春秋建道场三昼夜罢日设醮其青词学士院前一月降付【大中祥符五年五月】 
诏诸州转卖金箔人并减元犯罪人一等【大中祥符五年六月时杭州民周承裕私炼金为箔有郑仁泽者尝巿得千枚转鬻于人事败全家徙配及是本路转运使陈尧佐上言情异罚同恐伤钦恤之意故有是诏】 
诏杭州发廪贱粜以济贫民【大中祥符六年正月时转运使陈尧佐言杭州米斗钱六千皆淮泗不稔行商贩鬻致有增价乞行禁止诏不许】 
诏如闻杭州葺江岸卒执役水中苦足疾而死者甚众宜令知州马亮拯疗之【大中祥符九年九月】 
赐王钦若判杭州　诏曰钧衡翊赞素彰勤荩之心藩翰镇临方伫惠和之绩眷言倚任用示褎称【天禧三年六月】 
诏奖判杭州王钦若酒榷增羡狱空【天禧四年七月】
　　　　仁宗皇帝
诏知杭州自今并理三司判官转运使副资序【明道元年七月】 
诏褎谕知杭州俞献卿作捍江石堤成【景佑三年】 
诏杭州捍江军士自今毋得它役【景佑四年六月】 
诏遣中使往杭州致祭江潮【景佑四年六月杭州言是月大风江潮溢岸高六尺坏堤千余丈故有是命】
　　　　神宗皇帝
</div>
    <div class="pagination">
<a href="咸淳临安志_page97.html">上一页</a><span>...</span><a href="咸淳临安志_page93.html">93</a><a href="咸淳临安志_page94.html">94</a><a href="咸淳临安志_page95.html">95</a><a href="咸淳临安志_page96.html">96</a><a href="咸淳临安志_page97.html">97</a><span class="current-page">98</span><a href="咸淳临安志_page99.html">99</a><a href="咸淳临安志_page100.html">100</a><a href="咸淳临安志_page101.html">101</a><a href="咸淳临安志_page102.html">102</a><a href="咸淳临安志_page103.html">103</a><span>...</span><a href="咸淳临安志_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
