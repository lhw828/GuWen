<!DOCTYPE html>
<html>
<head>
    <meta charset="UTF-8">
    <title>八闽通志 - 第 169 页/共 184 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>八闽通志 - 第 169 页/共 184 页</h1>
    <div class="content">
 宁德县
　　林聪墓在县北八都。成化十九年有司奉敕葬。聪之父观，历官教谕，累赠右都御史，先是亦奉敕葬于县之七都。

 福安县
　　薛令之墓在县西里泉埔山。宋嘉祐八年长溪令周尹为建亭立碑。后亭废，碑亦不存。　陈最墓在县南二十都城山。
　　校　注
　　1　乾隆《福建通志 古迹》、弘治《兴化府志 二氏》俱作“华严寺”下同。
　　2　弘治《兴化府志 二氏 妙应禅师》注：“俗呼涅槃”。
　　3　逊敏斋《蔡忠惠公集 访天台庵》诗作：“亭午树阴圆，……清彻孤鹤唳。”
　　4　嘉庆《浦城县志 古迹》作“五代太傅章仔钧母夫人墓在西门外”，未言何里。
　　6　乾隆《漳州府志 古迹》作“葬二十四都坂头保崎岭社”。乾隆《福建通志 古迹》作“在二十三都山北”。
　　6　乾隆《漳州府志 古迹》载：“《唐书》，无忌与冲流岭外，无忌投缳，冲免死，不记卒在何所。旧志载冲卒葬于漳，墓在漳浦县东东垅塘。”多一“东”字。
　　7　乾隆《福建通志 古迹》作“在安北里许坊”。
　　8　乾隆《福建通志 古迹》作“闽王墓在八都，相传闽王屯兵没于此，因葬焉”。民国《沙县志 名胜》作“越王墓在八都越王山，相传越王屯兵于此而没，因葬焉”。此处有误。
　　9　光绪(邵武府志，古迹》载：“据朱熹所撰《黄中美神道碑》，黄永存为黄中美次子。”
　　10　乾隆《福建通志 古迹》载：“宗正少卿傅淇墓在乌岭。”
　　11　乾隆《福建通志 古迹》载：“教授林彖墓在东灵陂院山中。

卷之八十

　　古　迹
　　李商隐筹笔驿之诗，则亟慕武侯之筹略，苏子瞻昆阳城之赋，则深快贼莽之败亡。夫登临怀古其情一也，而所感不同，盖不于其地而于其人焉。
　　闽蕞尔数郡，在汉则为亡诸之封国，在五代则为王氏之僭伪，在宋则为少帝之行都，皆有遗迹。而历代城郭、官寺、建置、迁徙之不常，其故址亦历历俱存。丛而纪之，匪特以资骚人，墨客之赋咏，而因其迹想其人，亦足以垂鉴戒也。乃志古迹。
 福州府
 闽县
　　提举行司在南街东，旧都作院地也。　通判厅宋初州置通判一员，厅在威武军门内之西。绍兴五年增一员，始居旌隐坊之北，以旧帅属廨舍为之。后通判移于威武军之东，乃以帅属廨舍为参议廨舍。　左司理院在虎节门外之左，今犹称左院巷。　都务官廨舍在旧旌隐坊北。　临河务官廨在法海寺北。　巡检厅在南台盐仓之西，后移置辜岭，遂以为闽县尉厅。　巡辖马铺厅在南台横山之西，后移白田，又移水口，寻仍旧。　临河务在府治东南美化门内，古南锁港北。百货舟载由此而入，故置务焉。　使星馆在海晏门内街北。　全捷指挥营在井楼门内之东。隶殿前司。　铁库在弥勒院之北，旧为船场。至元二十年行省右丞忙古歹造征东海船，以其地狭隘，拓以民田，构宇其中，后改为铁库云。　旧县治在今县治东里许闽都坊内。　监押厅在旧利涉门内之东。

 侯官县
　　将官厅即旧崇轺驿也。　都监厅(上二厅在旧宁越门内之西。)　铁作院在清远门内之东。　迎仙馆在南禅寺东。宋景祐中郡守范亢建，其后为转运行司。　皇华馆在环珠门外，旧春风楼地也。　不教阅保节指挥第一营在金镛桥之北。　都作院指挥营在浦尾金斗门之北。(上二营俱宋时建。)　亳州十翼上千户所并在郡西门外雄边营，今侯官县草市都。　亳州一翼下千户所在郡西关外侯官县一都观音岭。　亳州翼哈刺鲁千户所在馆驿之西南隅右三厢罗汉洋。　亳州万户府镇抚所在雄边营。(上四所俱元时建。)　旧县治在府城西十一都，今俗呼侯官市。　右院巷在虎节门外之右，今犹称右院巷。

 怀安县
　　闽越王城在今布政司北二百步余。国朝王聪诗：“屠龙人去山河改，衰草寒鸦起暮愁。”　察推厅　节推厅　签判厅(俱在宋府东廊。治平间移察推厅于定安门内之北，元祐间建试院，仍复旧。)　曹官厅按《庆历旧记》府院在威武军门外东偏，六曹官舍附之。　驻泊兵马都监厅在府东偏职官厅之东，政和中以为廉访治所，移环珠门外。　监押仗库廨舍旧在康泰门内之南，后以展拓试院，移瓯治池南庵舍。　都仓在府治西。旧名西版仓，今俗呼米仓巷。　迎恩馆在迎仙门内之北，有送客亭。淳熙元年始置馆于门外之南，为迎诏敕之所。　如归馆在威武军门外之西。　威武营在威武堂教场之南，旧驻泊广勇营之地也。淳熙五年为营以居衙兵。　都尉营在开元寺东直巷。吴置典船都尉，主谪徒作船于此。其地今为民居。　泉山府兵左衙营在州东百步。唐开元十九年置，元和八年改为毬场。宋谓之东毬场。　威果二十四指挥营在永桥北。　威果二十五指挥营在乾元寺西。　广节指挥营在康泰门外之北。宋熙宁六年改教阅保节指挥为广节。(上六营俱隶侍卫步军司。)　不教阅保节指挥第二营在丰乐门外之南。　第三营在丰乐门外之北，牢城营之西。　第四营在广节营之东。　有马雄略指挥营在丽景坊内之东。隶本州驻泊司。　壮城指挥营在威果二十四指挥营之东。乾道九年改为忠顺官舍，后散居厢军营。　牢城指挥营在丰乐门外之北。(已上营俱宋时建。)　福新二翼上千户所并在郡西北威武营，今越山之下。　福新一翼中千户所亦在威武营。　福新三翼下千户所亦在威武营。　福新万户府镇抚所在万户府西威武营内。　福兴万户府镇抚所在万户府之内理问所。　营田司在郭北宋郑尚书府。《三山续志》云“侵占官田者许百日内自首”，盖以核官田也。　阴阳学教授厅在欧冶池之南，即宋机宜衙也。　平准行用库在谯楼南之西，廉访司之右。　惠民药局在谯楼东，总管府仪门之西。　蒙古字学在亳州万户府之东。其学堂匾曰“同文堂”。元贞间教授宋友谅创，程雪楼为记。(已上自福新二翼以下俱元时建。)　旧县治初置于芋原北三十里，后移于石岊亭之西。　旧儒学在旧县治之西。　战坂在府城旧县治北十里。相传五代晋开运三年唐兵攻李仕达1，战于此。　陶灶在县治北一十里。按旧记，五代梁开平元年闽王审知筑南北夹城陶砖于此，初审知令陶每砖上悉钱文，后李仕达举国归吴越，人以为砖上钱文盖其先兆云。

 长乐县
　　吴航头今县水坎是也。《闽中记》云：“吴王夫差乘船略地至此，故名。”　旧县治在县东南敦素里平川，今俗呼古县。　主簿厅初在县治南，后移县治东南。　尉厅初在县市文行坊，后移县治东南隅。(上二厅俱宋时建。)　盐仓旧在盐水□侧，熙宁中移置县□岭□2。

 连江县
　　丞厅在县治西。宋熙宁间为簿厅，崇宁间改为丞厅。　主簿厅在县治西南隅，崇宁间建。　尉厅宋元祐间建于县治东南，乾道间移建县治第二门之左。　盐仓在县西南。

 福清县
　　丞厅在县中门内之右。宋熙宁四年建。　主簿厅初在县右□峰路口，熙宁三年迁建县门内之东3。　尉厅在中门外之左。　盐仓在县东海口。　省仓在县门外之右。　盐场在县治南隅，西塘之西。　军寨在县西善福里石□□4。宋初游洋林氏以赀产霸一方，径往侵犯邻境，因宿重兵于此御之，故名军寨，今旁村犹有名虎屋者。　古屯在县西福善里。盖□人屯兵之所也5。　鼓楼在县南隆仁里。闽王审知调兵工筑海，□因创楼于此6，鸣鼓角以警夜，俗呼“鼓楼下”。又有闽王祭苗墩7，今尚存。

 古田县
　　西溪巡检司在县之西溪。宋时设，元因之，国朝洪武十二年省。　谷口巡检司在县西南一都谷口，旧在水口，为水口巡检司，宋大中祥符五年建，元时移今所，国朝洪武三年重建，正统间省。　监水口镇衙在水口。元时省。　水口务宋置，元因之，国朝省。　鸣玉驿在县东洪濑滩。宋景德间县令李堪改滩曰“鸣玉”，遂以名桥，亦以名驿。绍兴七年县令邓观移驿于县之西北，其地遂为民居。　巡辖铺厅在水口。宋景祐二年自南台移置于此，后复移南台。　盐仓在水口镇。宋大中祥符五年置，建炎间移置怀安，今为名园囿。　经总制仓在县东。宋建，今废为民居。

 永福县
　　丞厅在谯门内之东。　簿厅在县东隅四十步。(上二厅俱宋时建。)　尉厅在谯门内之西。宋时建，元元贞元年重建。　廉访分司在县治东。元时建。　永泰镇在县东三都。唐初置于今县治，大历间改为县，乃徙建于此。

 闽清县
　　簿厅在县南驿地也。绍兴二十八年自县治徙置于此。　丞厅在县治西。　尉厅在丞厅之西。(俱绍兴元年重建。)按《三山续志》，尉司在县左，淳祐间建，宝祐元年重建。岂绍兴间建于县西，至淳祐间复迁于此欤？　青窑巡检司在安仁里。元时建。　税务在县南滨溪。元时建。

 罗源县
　　簿厅初寓水陆寺，后寺灾，遂即其地创建。　尉厅宋淳熙间置于县西，元元贞初移置于侍郎黄序旧第。　南湾巡检司在县东北招贤里。旧在廉山，后迁于此。　税务在县治衮绣坊。元至元十八年置。　四明驿在县治西二里四明寺侧。宋建炎三年建，元至正间省。

 建宁府
 建安县
　　东瓯城在府城东南才里。汉吴王濞世子驹发兵围东瓯，即此地也。详见《郡名志》。　古长城在府城东安泰里。五代时王审知据闽，迁城于此，乡人呼其地曰“党城”。　福建转运使司在府城中，建安县治之东。北宋时置，以总各郡财赋，今布政分司即其地也。　主管厅今为府经历廨舍。　干官廨在山枣岐下。(上二厅在府治东中和坊内。)　茶事提干厅在府治东登俊坊，与贡院相邻，元时其地为小教场。　司法厅在府治北旧府治西之西壕，后徙于旧钱监厅。　检踏厅与司法厅相邻，即旧丰国监也。(上二厅更创为总管府库，国朝洪武十九年改建为建阳卫。)　观察判官厅今亦为建阳尉。　录事参军厅在府治北旧府治之左，今为建宁左卫千户所。　东南副将厅在府治西北亲睦坊，今为军营。　节度推官厅今为民居。　尉厅故址犹存。(上二厅俱在府治之东。)　建宁路类试院在府治东宣化坊内。乾道间运使沈枢即本司南门之左创建。　宋府社稷坛在光孝观之右。唐永徽初创建于临江门内富沙驿之侧，宋庆元间徙建今所，风云、雷师坛附焉。淳祐中始建风云、雷师二坛于社稷之左右。元时郡守劝农于此，今鞠为蔬圃矣。　宋县社稷坛在旧县治之东，今为显祐祠。(上二坛俱在府城东宁远门外。)　省仓　盐仓在山枣岐。(上二仓俱在府治东中和坊。)　学仓在府治南崇儒坊。故址犹存。　合同场在府治东登俊坊。宋为郡圃，后为都监司。绍兴中改为场，盖批发茶引之所也。　威果第二十七指挥营在府治北亲睦坊东壕之上，旧宣毅营址也。　广节第四指挥营在府城东政和门内。元时更为南营。　广节第五指挥营在府治北亲睦坊。　保节第十指挥营在府治南崇儒坊。元时为保十营。(上四营今俱为建宁左卫军营。)　保节第十一指挥营在府治北亲睦坊。元为保十一营，今为军民居屋。　保节第十二指挥营在府治南崇儒坊。元时为保十二营，今亦为建宁左卫军营。　丰国监营在府治东中和坊旧府治之左，其址今入建阳卫。　壮城营在府治东宣化坊，今为广实仓。　大教场在府治西和乐坊。　县教场在府治东旧尉司前、社稷坛后。(上二教场今俱为军民居屋。)　党口寨在府城东东长里。　埃竹寨在府城南登仙里。　黄孙寨在房村下里。　赤岸寨在登仙里。(上二寨俱府城西南。已上四察俱宋时置，元时废。)　旧司狱司在府治东南从化坊。宋绍定间建，国朝洪武间为司狱司，景泰间迁入府治内，其地今为民居。　建宁左卫仓三所一所在宣化坊，一所在中和坊府学之后，一所在亲贤坊黄华山。　建宁右卫仓二所一所在宜化坊，今改建为布政分司，一所在德政坊。(上二卫仓俱废。)

 瓯宁县
　　古郡城在府城南覆船山下。详见《城池志》。　司户厅在府治西北升华坊。初在府治西南大中寺门外，后以其地建蕲王庙，遂徙于此，即旧醋库为之。元时改建为御史衙，今废。　路分厅　帐司厅　都作院(上二厅并院俱在府治北孚惠坊。)　常平提干厅在府治西明德坊。　监合同场官厅在建溪门内。　左翼军统制衙在临江门内。　兵马监押西厅在临江门外平政桥侧。(上厅并衙凡四所俱府治西南。)　兵马监押南厅在大中寺门右，其地今入于寺。　旧县治　丞厅　簿厅　尉厅(俱在府治北太平坊内，今为建宁右卫仓。)　旧社稷坛在今府治西旧县之右。　富沙驿在府治西南临江门内。初在平政门外，曰富沙馆，绍兴十年郡守郭东移建于城内尚书坊，隆兴间郡守陈正同始移建于此。　水吉驿在府城西北禾吉里。宋时建，元至正间废。　丰乐驿在府城南丰乐里，后改为丰乐铺。　行用库在府治西南和义坊。元时建，国朝洪武八年重建，永乐七年省。　都税务　监税务(上二务俱在府治西平肆坊。)　保节第十三指挥营在府治西南威武门内论秀坊。元时为保十三营。　保节第十四指挥营元时为保十四营。(上二营今俱为建宁右卫军营。)　都作院指挥营元时为武宣王庙，今为居第。(上二营在府治北孚惠坊。)　宁节指挥营在府治西北西濠之上。元时为军营。　左翼军营在府治西南临江门内。(上二营今为军民居屋。)　水吉都巡检寨在府城西北禾吉里。故址犹存。　水西寨在府城西敬客坊。宋绍兴二十年吉阳里杜八子聚众窃发，泉州驻扎将官陈敏平之，乃留百人驻东禅院，寻移于水西显新寺。

 浦城县
　　越王行宫在县东隅。汉越王余善建，今为胜果寺。　丞厅在县治东。　簿厅在县治西。真德秀为记。　尉厅在县治东北一里许。　监税厅在县治东南百余步。(上四厅俱宋时建，元废，其址今为民居。)　邑务在县东隅。宋时建，今为民居。　临江驿在县南清湖里。今改为临江铺。　大湖驿在县西南人和里。今改为大湖铺。　渔梁驿在县西北乐平里渔梁山侧。其地高峻多寒，故谚云：“无衣无裳，莫过渔梁。”宋蒋之奇诗：“道上风兼雨，林间雪压霜，无衣无褐者，何以过渔梁？”　盆亭驿在县西北安乐里。两山高并，而驿居其间，旧名“细泉村”。乡人随泉势作曲堰数十处，其状如盆。秦汉有盆亭里。(上四驿俱宋时建。)　临江镇在清湖里。　仙阳镇在县西长乐里。宋时建，并设监官。绍兴初祖秀实奏罢之。　吴山司在县东募泰里。为闸办官往来居止之所。　盐仓在县治东。　盆亭仓在县北安乐里。(上二仓俱宋时建，废址犹存。)　东仓在县治东。　西仓在县治西。　醋仓在县门外之左。宋时建，今废为民居。　保安寨在县西北船山。宋时建，设士军巡捕。　西安寨在县西新兴里。宋绍兴中查源洞草寇窃发，因设兵镇之。　临江寨在县南清湖里。亦因查源洞而设，每季差训练官统兵往来更戍。　靖安寨在县西南靖安里，旧名裹洋寨。宋乾道四年设指挥一员统之。　载初寨在县东北登俊里。宋绍兴五年因上湖詹村盗起，立寨备之。　官田寨在县北官田里。宋庆元五年诸郡寇发，乡民乞拨水西兵御守。

 建阳县
　　大潭城在县治西隅。其地四山环抱，昔闽越王因山势筑城以拒汉，下瞰溪潭，故名。元至正二十七年平章陈友定复因故地增筑之，周围大约三里，高二丈，广七尺，环绕县治东西南北为四门，今废。　闽王城在县北崇文里。相传闽王审知筑城于此，其中殿基犹存。今土阜周回，隐隐如城，外有水田环绕，盖城壕也，故土人呼其地为王殿，村为城村。详见《山川志 宝盖洲》。　沙寨8宋时因唐石上中下三里地远民悍，置寨于木平里9以控制之。宣和初迁今所。　麻沙镇(上寨及镇在永忠里。)　后山河泊所在崇泰里。洪武十六年建，正统六年省。(上寨镇并所俱县西。)　弓手营在县西隅大潭山下。元时创为教阅之所，今俗呼后营。

 松溪县
　　松源镇在县东皈伏里，即旧县也。宋开宝间迁今治，故址犹存。　簿厅在县治北。旧有丞厅，在县东平政桥之右，后省丞置簿，兼行丞事，而丞厅寻亦毁于兵，遂以剑峰堂为簿厅。详见《宫室志》。　尉司在县治西偏。旧在簿厅之左，宋开宝间建，绍兴二年毁于兵，后县尉杨云重建于此。旧址今为吏舍。　旧驿舍三所一所在县治内，一所在东平乡，一所在善政乡。上三所俱宋时建，故址犹存。　使华馆在县市南。宋绍兴中知县林敏元建，元季废，其址今为民居。　宋社稷坛在县南。宋时建，元季废，故址犹存。　建新奕在县治西兴贤坊。元初建为屯军之所，废址犹存。　郢复奕在县治南一里许。元初建为屯军之所，国朝洪武二年以其地为山川坛。　梓亭寨在县北七十里，即处州龙泉县松源乡之地，界龙泉、遂昌、松溪、政和四县境。宋时建，元改隶龙泉县，后废。　盐仓在县中门外西偏。宋时建，元废，其址今为县狱。

 崇安县
　　魏王城在武夷之南，按《武夷志》，魏王子骞筑城于此，故名其地为王城。　丞厅在县冶西兴贤坊之右。元初省，其址今为民居。　尉厅在兴贤坊营岭之南。内有甲仗库。永乐间以其地建射圃，今废为民业10。　钤辖厅在营岭之左。故址今为射圃。　主学厅在营岭之南。故址今为儒学厨库。　巡检镇四所一所在县南丰阳里黄亭，一所在县东外五夫里七市，一所在县东北石臼里墟头。(上三镇元季废。)一所在县西南将村里星村，洪武初改为星村巡检司，十四年省。(已上四镇俱元至大四年创置。)　武夷驿在营岭之左。宋绍兴间建。　杨家驿在县北石雄里。　分水驿在分水岭。　赤石驿在县南会仙里。　镇守衙宋钤辖厅故址也。元时为二奕千户议军政之所，今为学之射圃。　皇华馆(上衙并馆，俱在营岭之左。)　新附奕　郢复奕(二奕今为城隍庙。)　闽王寨在分岭。　闽王战场在县东上梅里，旧为闽王习战之地。　医学在县治东澄清坊。元元贞间县尹杨靓建。中祀三皇像，后有明理堂，至正间毁于兵，其址今为民居。　学仓在县治西兴贤坊儒学之右。　酒务在县治前宣化坊之左。(上仓并务俱宋时建，今废。)　盐仓在县治西。县令王斋建11，元改为架阁库，今废。　铜库在营岭常平仓内。元改为际留仓。　簿书库在旧簿厅之左。其址今为文定书院。　省库在县治西。县令王齐与建12，今废。

 政和县
　　福建廉访分司在县治后。　丞厅在县治西百余步。宋时置，后改为使华馆，今龟岩寺即其址也。　簿厅在县治东。后改为省仓，今故址犹存。　尉厅在县治西，旧丞厅址也。初在县东五十余步，宋绍兴中以其地改造县学，乃迁建于此，后又迁建于旧学之址，遂以此为使华馆，今龟岩寺即其地也。　税务在旧使华馆之西。宋时置，建炎二年省。　关隶镇唐末王潮建于天王寺北，宋咸平中升为县，镇徙于李溪东十里，今十七都镇前是也。　铁山营在县东北感化下里。唐招讨使张谨屯军之所。　东漈营在县西南高宅里。唐御史中丞李彦坚屯军之所。建新奕营即今城隍庙也。　郢复奕新营即今城隍庙前地。(上二奕俱元都元帅佥事彭廷坚屯军之所。)　苦竹寨在县西，界政和、松溪二县之间13。

 泉州府
 晋江县
　　刺桐城五代时留从效重加版筑，旁植刺桐环绕。宋吕造诗：“闽海云霞绕刺桐，往年城郭为谁封。鹧鸪啼困前事，荳蔻香消减旧容。”其木高大，而枝叶蔚茂，初夏开花极鲜红。如叶先萌芽而其花后发，则五谷丰熟，丁谓廉问至此，赋诗云：“闻得乡人说刺桐，叶先花发始年丰。我今到此忧民切，只爱青春不爱红14。”　南外宗正司在府治西南忠厚坊。宋崇宁三年置于南京、靖康之变徙京口，建炎中自越移明，寻移泉州。始至时，宗属三百四十有九人。元改为清源驿，今为织染局。　市舶提举司在府治南水仙门内旧市舶务址。宋元祐初置，后废，宗宁初复置，高宗时亦罢而复置，元季废置不一，国朝洪武间仍置。成化八年移置福州。　贡院在府治西肃清门内。宋自乾道以前皆试士于泮宫，是岁郡守王十朋，始以部使者馆为贡院。嘉泰间郡守倪思、嘉定间郡守真德秀皆尝增建。中有从事堂、校文舍、万桂堂、光华坊、嘉宾亭、弥封誉录所、状元井。元至正十七年改为清源站，国朝洪武九年改为晋安驿。　睦宗院在府西南袭魁坊，清果、菩提二寺故址也。宋建炎中南外宗正司徙泉，因建睦宗院于此。嘉泰三年，郡守倪思以其狭隘，别创于府治西北居贤坊。　左副新刷土军万户府在府北泉山门外。元至元间以殿前司左翼军隶于府，复刷土军以益之，乃立营建署于州之后门，万户赤干迁建今所，国朝洪武初归附，调其军隶山东宁海卫，府署故址犹存。　殿前司左翼军统制厅在府城东三十九都。宋以东禅、护安、太平、龙湖、报慈五院隙地合建营寨，设统制厅以领之。元至元中以其军隶左副万户府，寻废。　节度推官厅在府治西谯楼门右。内有轩，下瞰莲塘，匾曰“纳凉”。王十朋诗：“有客游莲沼，开轩更傍凉。”淳祐中林希逸重建，匾曰“水木清华”。元改为总镇抚所。　脱脱木孙衙在府治西忠厚坊内。元至元中建，以司讥察非常。　宗学在府治西南，旧睦宗院门之东。宋绍兴初建。中有宣圣庙，崇教堂，宗强、升贤、立爱、怀德四斋。故址今归清果、菩提二寺。杂造局在府治东。元时建，即宋废提学司故址也，今废。　清源驿在府治西南忠孝坊内。元时以宋宗正司改建，至正九年监郡偰玉立重修，后废，仅存惩劝所、自新斋，改为织染局。美蓉堂、天宝池今入水陆寺。　市舶务在府城南镇南门外，元改为杂造局。　税务在府城南二十五都塘市。元时建，国朝洪武六年徙于三十五都车桥村，更为税课局，今废为本局收课之所。　石井镇巡检司在府城南八都安海市。元时建，国朝洪武二十年徙于同安之陈坑，故址犹存。　彭湖巡检司在府城东南三十五都海岛中。元时建，国朝洪武二十年徙其民于近郭，巡检司遂废。　港边巡检司在府城南二十都。元时建，国朝洪武二十年徙于十六都之深沪，故址犹存。　来远驿在府城南三十五都车桥村。永乐三年建，以馆海外诸国之来贡者。成化八年提举司移置福州，驿遂废。　宋州社稷坛在府治西南净明坊内。宋时建，初以风雨、雷师附祭，嘉定十四年，郡守宋均复别建风雨、雷师坛于仁惠坊内东仓之隙地，元因之，后俱废。今净明坊故址悉为民居，东仓故址并入府治。　宋县社稷坛在玄妙观南。今为民居。　石井镇在府城西南。久废。　牧马地唐柳冕以闽为六朝牧马之地，宋天圣中向纯尝提点福泉、兴化，养放海屿马。

 南安县
　　尉司在县治东北。宋绍兴间建。内有甲仗库、阅武亭、京仙堂、安靖堂、豫轩、清肃轩。元至元间毁，故址犹存。　税务在县东三都鹏溪。宋初设，宣和间始置监官，元移于金鸡，故址尚存。　石井巡检司在县西四十都下坊村。宋绍兴间置，元徙于晋江安海市，故址尚存。　连河巡检司在县南四十六都。洪武初设，二十年徙于同安之峰上，故址尚存。　沃口驿在县北十六都郑山，宋初设，后废。　都巡寨在县东三都潘山。宋绍兴间置，元至顺间徙于卢溪桥，改为卢溪巡检司。国朝洪武二十年徙于惠安之獭窟屿，今卢溪故址尚存。

 同安县
　　石鼓寨在县西南。宋靖康间建，以御山寇，故址尚存。　射圃在县西北庆丰门外。宋绍兴二十五年监税曹沆建，朱文公为记。故址尚存。

 德化县
　　旧儒学在县治东南。详见《学校志》。故址犹存。　税务在县治西。洪武二年改为税课局，移建县治东。

 永春县
　　旧儒学一在县东十四都，一在知政桥北。详见《学校志》。故址犹存。

 安溪县
　　大寨在县东南永安里。　县后寨在县北凤山腰。(上二寨唐季创，后废，故址犹存。)

 惠安县
　　旧县治在县北六都龙屈岭下，后徙于螺山之阳，故址尚存。　旧儒学在县治西登科山之阳。详见《学校志》。故址犹存。　尉司在县治北壮猷坊内。　税务在县治北壮猷坊内。宋时建，国朝洪武二十年徙于县治北登龙坊之右，宣德十年省，故址犹存。　皇华驿在县治东。宋时设，元元贞中徙于县南名贤坊之内，故址尚存。　沙格巡检司在县北十都。洪武二年建，二十年徙于八都峰尾村，故址尚存。　涂岭巡检司在县北十三都。元元统二年建，国朝洪武二十年省，故址犹存。

 漳州府
</div>
    <div class="pagination">
<a href="八闽通志_page168.html">上一页</a><span>...</span><a href="八闽通志_page164.html">164</a><a href="八闽通志_page165.html">165</a><a href="八闽通志_page166.html">166</a><a href="八闽通志_page167.html">167</a><a href="八闽通志_page168.html">168</a><span class="current-page">169</span><a href="八闽通志_page170.html">170</a><a href="八闽通志_page171.html">171</a><a href="八闽通志_page172.html">172</a><a href="八闽通志_page173.html">173</a><a href="八闽通志_page174.html">174</a><span>...</span><a href="八闽通志_page170.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
