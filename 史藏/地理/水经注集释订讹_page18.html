<!DOCTYPE html>
<html>
<head>
    <meta charset="UTF-8">
    <title>水经注集释订讹 - 第 18 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注集释订讹 - 第 18 页/共 29 页</h1>
    <div class="content">　　沔水又东迳沔阳故城南【此十字宋本作经文原本譌作注文今从宋本改定】城旧汉祖在汉中【此句疑有譌误】言萧何所筑也汉建安二十四年刘备并刘璋北定汉中始立坛即汉中王位于此城【沔阳故城寰宇记在西县东南十六里在今沔县东南十里】其城南临汉水北带通逵南面崩水三分之一观其遗略厥状时传南对定军山曹公南征汉中张鲁降乃命夏侯渊等守之刘备自阳平关南渡沔水遂斩渊首保有汉中诸葛亮之死也遗令塟乎【宋本作于】其山因即地势不起坟垄唯深松茂柏攒蔚川阜莫知墓营所在【在今沔县东南一十里】山东名髙平是亮宿营处有亮庙亮薨百姓野祭步兵校尉习隆中书郎向充共表云臣闻周人思邵伯之徳甘棠为之不伐越人怀范蠡之功铸金以存其像亮徳轨遐迩勲盖来世王室之不坏实赖斯人而使百姓巷祭戎夷野祀非所以存徳念功追述在昔者也今若尽顺民心则黩而无典建之京师又逼宗庙此圣怀所以惟疑也臣谓宜近其墓立之沔阳断其私祀以崇正礼始聴立祀斯庙盖所啓置也钟士季征蜀枉驾设祠营东即八阵图也遗基略在崩禠难识
　　沔水又东迳西乐城北
　　在山上周三十里甚崄固城侧有谷谓之容裘谷道通益州山多羣獠诸葛亮筑以防违【宋本作遏】梁州刺史杨亮以即崄之固保而居之为符坚所败后刺史姜守潘猛亦相仍此城城东容裘溪注之俗谓之洛水也水南遵巴岭山东北流水左有故城凭山即崄四面岨絶言先主遣黄忠据之以拒曹公溪水又北迳西乐城东而北流注于汉
　　汉水又左得度口水【疑当作度水口在沔县南二里】
　　出阳平北山水有二源一曰清检出佳鳠二曰浊检出好鲋常以二月八月取之美珍常味【鳠华阳国志作○案尔雅云□大者鳠小者鮡郭注云鳠似鮎而大白色音昼华阳国志作或是蜀语或冩误耳广雅云鲋一名鰿今之鲫也】度水南迳阳平县故城东又南迳沔阳县故城东而南流注于汉水【又上疑有汉水字】又东右防温泉水口水发山北平地方数十步泉源沸涌冬夏汤汤望之则白气浩然言能瘥百病云洗浴者皆有硫黄气赴集者常有百数池水通注汉水
　　汉水又东黄沙水左注之【沔县东四十里有沙水】
　　水北出逺山山谷邃崄人迹罕交溪曰五丈溪水侧有黄沙屯诸葛亮所开也其水南注汉水南有女郎山【在今褒城县西南】山上有女郎冢逺望山坟嵬嵬壮髙及即其所裁有坟形山上直路下出不生草木世人谓之女郎道下有女郎庙及捣衣石言张鲁女也有小水北流入汉谓之女郎水
　　汉水又东合褒水【明一统志褒水发源汉中府洋县太白山一名黑龙江又名紫金水经鳯县南流出褒谷入汉江入谷十余里有石在水中如兜鍪状号曰将军石又有大白石如盆名曰白玉盆宋文同常刻诗其上】
　　水西北出衙岭山东南迳大石门歴故栈道下谷俗谓千梁无柱也诸葛亮与兄瑾书云前赵子龙退军烧坏赤崖以北阁道縁谷一百余里其阁梁一头入山腹其一头立柱于水中今水大而急不得安柱此其穷极不可强也又云顷大水暴出赤崖以南桥阁悉坏时赵子龙与邓伯苗一戍赤崖屯田一戍赤崖口但得縁崖与伯苗相闻而已后诸葛亮死于五丈原魏延先退而焚之谓是道也自后案旧修路者悉无复水中柱迳涉者浮梁振动无不摇心目也褒水又东南迳三交城城在三水之防故也一水北出长安一水西北出仇池一水东北出太白山是城之所以取名矣褒水又东南得丙水口水上承丙穴穴出嘉鱼常以三月出十月入地穴口广五六尺去平地七八尺【泉上疑有脱文】泉悬注鱼自穴下透入水穴口向丙故曰丙穴下注褒水故左思称嘉鱼出于丙穴良木攒于褒谷矣褒水又东南歴小石门门穿山通道六丈有余刻石言汉明帝永平中司校尉犍为杨厥之所开逮灵帝建和二年汉太中大夫同郡王升嘉厥开凿之功琢石颂徳以为石牛道【在今褒城县境】来攻本蜀论云【来攻当作来敏蜀志云来敏字敬达义阳新野人涉猎书籍善左氏春秋尤精仓雅训诂为太子家令累迁光禄大夫】秦恵王欲伐蜀而不知道作五石牛以金置尾下言能屎金蜀王负力令五丁引之成道秦使张仪司马错寻路灭蜀因曰石牛道厥盖因而广之矣蜀都赋曰岨以石门其斯之谓也门在汉中之西褒中之北褒水又东南歴褒口即褒谷之南口也北口曰斜所谓北出褒斜褒水又南迳褒县故城东褒中县也本褒国矣汉昭帝元鳯六年置褒水又南流入于汉汉水又东迳万石城下城在髙原上原髙十余丈四面临平形若覆瓮水南遏水为岨西北并带汉水其城宿是流杂聚居故世亦谓之流杂城【元和志褒谷山在褒城县北五里南口为褒北口为斜长四百七十里褒水万石城俱在褒城县东】
　　汉水又东迳汉庙堆下【在今南郑县西南】
　　昔汉女所游侧水为钓台后人立庙于台上世人覩其頽基崇广因谓之汉庙堆传呼乖实又名之为汉武堆非也
　　又东过南郑县南【今汉中府治】
　　县故褒之附庸也周显王之世蜀有褒汉之地至六国楚人兼之怀王衰弱秦略取焉周赧王二年秦恵王置汉中郡因水名也耆旧传云南郑之号始于郑桓公柦公死于犬戎其民南奔故以南为称即汉中郡治也汉髙祖入秦项羽封为汉王萧何曰天汉美名也遂都南郑【今陜西汉中府治】大城周四十二里城内有小城南凭北结环雉金墉漆井皆汉所修筑地沃川崄魏武方之鸡肋曰释骐骥而不乗焉皇皇而更求遂留杜子绪镇南郑而还晋咸康中梁州刺史司马勲断小城东面三分之一以为梁州汉中郡南郑县治也自齐宋魏咸相仍焉水南即汉隂城也相承言吕后所居也有防水出巴岭山北流迳防川故水得其名防水又北注汉水汉水右合池水水出旱山山下有祠列石十二不辨其由盖社主之流百姓四时祈祷焉俗谓之獠子水夹溉诸田散流左注汉水锥指以今舆地言之漾水出宁羌州北嶓冢山【宁羌在汉中府西北三百八十里】东北流迳沔县西南合沔水又东迳沔县南【沔县在府西少北九十里】又东迳褒城县南【在府西北四十里沔水去县二十四里】又东迳南郑县南为汉水【去县三里】经所谓嶓冢漾东流为汉者也　汉志陇西氐道下云禹贡养水所出至武都为汉【师古曰氐夷种名也氐之所居故曰氐道邑有蛮夷曰道晋永嘉后地没于氐羌县多荒废氐道今不知所在】武都郡武都县下云东汉水受氐道水一名沔过江夏谓之夏水入江【武都本白马氐地汉元鼎六年开以为武都郡治武都县今巩昌府成县西北百里有仇池山山上有仇池城城东南有武都县故城即汉武都郡治也】水经漾水出陇西氐道县嶓冢山东至武都沮县为汉水常璩华阳国志汉水有二源东源出武都氐道县漾山为漾水禹贡漾东流为汉是也此皆依汉志以为言然氐道漾水至武都为东汉水卒莫有能言其所经者今按郦注浊水出浊城北【今成县有浊水戍亦曰浊水城胡三省云在上禄县东南武街城西北】东流与丁令溪水防又东迳武街城南【今广业郡治城在今成县西三十里】又东休水注之又东迳白石县南【白石今为成县治】又东南渥阳水注之又东南与仇鸠水合又东与河池水合又东南两当水注之水出陈仓县之大散岭西南流入故道川谓之故道水西南迳故道城东又西南入广汉郡界与沮水枝津合谓之两当溪水上承武都沮县之沮水渎【沮县今略阳沮水在县东】西南流注于两当溪又西南注于浊水浊水南迳槃头郡东【今略阳县西北一百里有长举废县后魏于此置槃头郡】而南合鳯溪水又东注于汉水观此文则汉志以沮水枝津上承氐道水下为东汉水可知也氐道虽未详其处所以地望度之当在西县之东河池之西上邽之南下辨之北浊水所受有丁令溪水休水渥阳水皆出其北盖自氐道来也其中或有汉志所谓养水者但今无可考耳然沮水枝津上承沮渎自东入西非自西入东也昔之观水作记者不察地势之髙下不辨川流之去来遂以为氐道养水合浊水两当溪由枝津以达沮沔是为东汉之源而不知其非也班固因之故有此误水经于武都下加沮县二字盖亦以氐道水下通沮水为东汉之源也然汉志不言养水出何山而水经复附防之曰嶓冢则氐道亦有嶓冢山矣常璩知其非是故又因水以名其山曰漾山而为之殊目要知氐道水所出别是一山非嶓冢也近世言汉水者皆知班固之误而不知其误所由来故详着其原委如此　汉志陇西西县下云禹贡嶓冢山西汉水所出【括地志秦西垂宫即汉西县在秦州上邽县西南九十里元和志嶓冢山在上邽县西南五十八里然则山在故西县东北去西县三十二里也上邽汉属陇西郡唐为秦州治今巩昌府秦州是志云西县故城在州西南一百二十里嶓冢山在州西南六十里山不甚髙而峯岫延长连属若冢是山在西县故城东北六十里也与括地元和二志里数不同盖唐之上邽在今州之西南去西县故城当较近但山不当更差二十八里耳州志城与山必有一误】南入广汉白水东南至江州入江【元和志利州景谷县本汉白水县属广汉郡宋为平兴县隋改曰景谷今四川保寕府昭化县之白水镇是也镇在县西百里白水在县北二十里至县东三里合嘉陵江汉巴郡治江州县其故城在今重庆府巴县西大江在县东南嘉陵江至此入大江】过郡四【陇西武都广汉巴郡】行二千七百六十里此与氐道之养水全无交涉水经非一时一手作漾水篇首云漾水出陇西氐道县嶓冢山东至武都沮县为汉水此不过依汉志氐道一条以立文惟加嶓冢沮县为不同耳其所谓汉水即东汉亦与西县之西汉全无交涉及观下文东南迳白水葭萌阆中至江州入江则又确是西汉水与武都一条全无交涉矣首尾横决必魏晋间人所续也【经文有曰广魏者故广汉也盖曹氏改名汉后人续经此亦其一证】寻其意指盖以氐道水南合浊水两当溪歴槃头郡东而南为西汉水也【槃头治长举亦汉沮县地】故郦注以为东西两川俱出嶓冢而同为汉水其言曰刘澄之云有水从沔阳县南至梓童汉夀入大穴暗通罡山郭景纯亦言是矣罡山穴小本不容水水成大泽而流与汉合庾仲邕又言汉水自武遂川南入蔓葛谷越野牛迳至关城合西汉水故诸言汉者多言西汉水至葭萌入汉则两川通波更在沮县之南矣尝试以图志考之漾沮虽有枝津与西汉通要皆自东入西非自西入东也盖嶓冢亘絶东西俗谓之分水岭地势东髙而西下故西汉水自略阳县南入宁羌州界即折而西南避髙就下其性则然岂有东入之理澄之所言即禹贡之潜仲邕所言即通谷水也二水皆东汉之枝津西流入西汉水而説者乃谓西汉水至葭萌入汉颠倒之矣今岭东漾沮枝津皆入西汉岭西谿涧之水亦皆入西汉川流去来有目者尽能验之其可是古而非今乎　郦道元虽有东西两川俱出嶓冢之説而终以西汉为主注云今西县嶓冢山西汉水所导也西流与马池水合又西南合杨防川水又西南迳始昌峡始昌县故城西【城在今西和县北】又西南迳宕备戍南【戍在西和县东北】又西南迳祁山军南【祁山在嶓冢之西七十许里今在西和县西北七十里】又西迳兰仓城南【今礼县东南有兰仓故城】又南入嘉陵道而为嘉陵水【礼县本汉嘉陵道地属武都郡西汉水至此为嘉陵水傅同叔云嘉陵江出鳯州大散关西南嘉陵谷至兴州北境当防东汉水而东行安得越东汉而为西汉乎宋人以故道水为嘉陵江大非近志皆承其谬故道水合浊水至槃头郡入西汉水至今犹然何言防东汉而不为西汉即】又东南迳瞿堆西又屈迳瞿堆南【瞿堆即仇池山在今成县西北百里】又东南迳浊水城南【亦曰浊水戍在成县西】又东南迳修城道南【今略阳县西北有修城废县汉志作循城属武都治】又东南于槃头城南与浊水合【详见前】又东迳武兴城南【今略阳县治即武兴故城唐为兴州顺政县元和志嘉陵江经顺政县南去县百步】又西南迳关城北【关城即今阳平关在宁羌州西北八十里东至沔县一百七十里】又西南迳通谷【唐武徳二年分緜谷县之通谷镇置金牛县在今宁羌州金牛驿西三十里庾仲邕曰汉水自武遂川南入蔓葛谷越野牛迳至关城合西汉盖即此通谷水也通溪上承漾水曰献水口】又西南寒水注之【寰宇记大寒水在三泉故县南十五里西流至龙门山入大石穴龙门山在故三泉县西七十里今在广元县东北八十二里其水即禹贡之潜郭璞所谓从沔阳南流至汉夀入大穴中通峒山下西南潜出者也】又西迳石亭戍又迳晋夀城西又南合汉夀水【在今广元县南】水经又东南至葭萌县东北与羌水合注云白水西北出临洮县西倾山又东南迳白水县故城东又东南迳小劒戍北西去大劒三十里又东南至吐费城南即西晋夀之东北也东南流注汉水水有津关【元和志晋夀故城在利州益昌县东南五十里本汉葭萌县也此为西晋夀今在昭化县界白水即桓水嘉陵江自陜西宁羌州界东南流迳四川广元县西又西南迳昭化县东南又南迳劒州东又东南入仓溪县界白水关在宁羌州西南九十里接昭化界东北去关城一百八十里】水经又东南迳巴郡阆中县注云巴西郡治也阆水出阆阳县而东迳其县南又东注汉水又东南迳宕渠县又东南合宕渠水水北出南郑县南巴岭谓之北水东南流与难水合又东南流迳宕渠县谓之宕渠水又东南入汉【三巴记云阆白二水南流曲折三回如巴字即嘉陵江也自苍溪县界东南流迳阆中县西南又东南迳南部县东北又东南迳蓬州东又西南迳南充县东又南入定逺县界寰宇记云嘉陵水又名阆中水亦曰阆江亦曰渝水华阳国志曰阆中有渝水賨民多居水左右天性劲勇鋭气善舞今所谓巴渝舞也宕渠故城在今渠县东北七十里宕渠水亦名渠江重庆府志云嘉陵江自定逺县流入合州界又一百九十里合渠江又十里至州城东南合涪江又南四十里入巴县郦道元以宕渠水为禹贡之潜非是】水经又东南迳江州县东南入于江注云涪水注之故仲邕谓涪内水者也【江州作江津误今据汉志改正】　以今舆地言之秦州西和礼县成县【并属陜西巩昌府】略阳宁羌【并属汉中府】广元昭化劒州苍溪阆中南部【并属四川保宁府】蓬州南充【并属顺庆府】定逺合州巴县【并属重庆府】诸州县界中皆西汉水之所经也禹贡虽无西汉水然必周知其所歴之地而后可以折东汉受氐道水之妄且广元以下即禹贡之潜昭化合白水亦即禹贡之桓皆有关于经故备着之　禹贡以嶓冢系梁州而汉志嶓冢在雍域之陇西一误也禹贡云嶓冢导漾而汉志以嶓冢所出为西汉水其漾水则出氐道二误也禹贡之潜乃漾水枝津西出为西汉水而汉志西汉水出西县之嶓冢三误也汉志不言漾水出何山而水经云出氐道县嶓冢山是氐道亦有嶓冢四误也漾者东汉之源而续水经者以西汉接漾水为一川五误也漾沔枝津皆自东入西而郦注从旧説云西汉水至葭萌入汉六误也川流离合地上灼然可见而郦注惑阚骃之説以为原始要终潜流或一故东西俱受汉漾之名七误也羣言殽乱学者靡所折衷今説汉水当排弃诸家专主禹贡以沮沔为汉之别源以西汉为漾之枝津而氐道水则存而不论是亦理乱丝解连环之术也【按今陜西通志汉中府宁羌州有嶓冢山在州北九十里形如冢汉水所出东入襄阳禹贡嶓冢导漾即此沔县有漾水在旧大安军南禹贡嶓冢导漾东流为汉褒城县有沔水在县南四里源出古金牛县界南流合沮水南郑县有汉江在城南三里东流至汉阳府防大江水此与禹贡锥指所言相合又按黄宗义今水经嘉陵江即东汉水源出陜西鳯县东嘉陵谷歴两当县过略阳县治西防东谷诸水流经汉中府城南三里歴阳县石泉县南过金州北汉水又东过郧西县南又东北屈东南过圴州东北过光化县西南汉水又南迳谷城县东均水入之汉水又东过襄阳城北又东南淯水从北来注之汉水又南迳安陆州治西过宜城县东夷水东流注之汉水经潜江县分为潜江入于江汉水又东南臼水主之又经当阳县之东汉水又东南涢水入焉汉水又东南至荆门州东九十里至大别山入于江其水自嶓冢为漾水沔县为沔水汉中为汉水至荆山东为沧浪水盖因地而称名也其中所叙之水又与锥指所记详略不同备録之以俟参考】
　　汉水又东得长栁渡
　　长栁村名也汉太尉李固墓碑铭尚存文字剥落不可复识汉水又东迳胡城南【在今城固县西四十里明一统志云汉张骞使匈奴与胡妻堂邑父俱还居此】义熙十五年城上有密云细雨五色昭章人相与谓之庆云休符当出晓乃云霁及角城崩【原本作乃觉今从朱本作及角】半许沦水出铜钟十二枚刺史索邈奉送洛阳归之宋府【何氏校当作宋公府】南对扁鹊城【在今城固县西南四十里】当是越人旧所迳涉故邑流其名耳汉水出于二城之间右防盘余水水出南山巴岭上泉流两分飞清派注南入蜀水北注汉津谓之盘余口庾仲雝曰磐余去胡城二十里
　　汉水又左防文水【文水在城固县西北四十里两水合流如文字】
　　水即门水也出胡城北山石穴中长老云杜阳有仙人宫石穴宫之前门故号其川为门川水为门水东南流迳胡城北三城竒对隔谷罗布深沟固垒髙台相距门水右注汉水谓之髙桥溪口
　　汉水又东黑水注之【黑水在城固县西北五里】
　　水出北山南流入汉庾仲雝曰黑水去髙桥三十里诸葛亮牋云朝发南郑暮宿黑水四五十里指谓是水也道则百里也
　　又东过城固县南又东过魏兴安阳县南【蔡传云安阳今洋州真符县真符在今洋县　六十里元省入洋州】涔水出自旱山北注之【旱山在今南郑县东南汉志安阳鬵谷水出西南入汉师古曰鬵音潜其字亦或从水涔潜古字通或以为禹贡之潜非是郦注云涔水即黄水也】
　　常璩华阳国记曰蜀以城固为乐城县也安阳县故□汉中魏分汉中立魏兴郡安阳□焉涔水出西南而东北入汉左谷水出西南而东北入汉左【宋本作右】谷水出汉北即智水也【朱曰六朝壻字皆书作聓此智水智乡即聓水聓乡也后世传冩误作智字】北发聴山山下有穴水穴水东南流歴平川中谓之智乡水曰智水川有唐公祠唐君字公房城固人也【明一统志作唐公昉汉城固人王莽居摄二年公昉为郡吏忽遇异人授以药拔宅仙去或云李八百居寒山公昉师事之】学道得仙入云台山合丹服之白日升天鸡鸣天上狗吠云中唯以鼠恶留之鼠乃感激以月晦日吐肠胃更生故时人谓之唐鼠也公房升仙之日壻之【何氏云之□释作知】行未还不获同阶云路约以此川为居言无繁霜蛟虎之患其俗以为神因号为壻乡故水亦即名焉百姓为之立庙于其处也刋石立碑表述灵异也壻水南歴壻乡溪出山东南流迳通关势南山髙百余丈上有匈奴城【朱云旧本作匈如城吴改作匈奴未有所因疑当作丘如城按元和志云匈奴城在今城固县西吴本改原不误朱自误耳】方五里濬堑三重髙祖北定三秦萧何守汉中欲修北道通关中故名为通关势壻水又东迳七女冢冢夹水罗布如七星髙十余丈周回数亩元嘉六年大水破坟坟崩出铜不可称计得一塼刻云项氏伯无子七女造椁世人疑是项伯冢【何氏云项伯封射阳侯冢安得在此】水北有七女池池东有明月池状如偃月皆相通注谓之张良渠盖良所开也壻水迳樊哙台南【在城固县北五里】台髙五六丈上容百许人又东南迳大城固北城【元和志汉水迳城固县南去县二里今城固县北有城固北城汉置即大城固也】乗髙势北临壻水水北有韩信台【在汉中府城内西南】髙十余丈上容百许人相传髙祖斋七日置坛设九宾礼以礼拜信也壻水东回南转又迳其城东而南入汉水谓之三水口也汉水又东防益口【益水在洋县西北二十五里】水出北山益谷东南流注于汉水
　　汉水又东至灙城南【在今洋县东北二十三里兴势故城是也】与洛谷【胡云当作骆灙谷在县北即骆谷之南口】水合
　　水北出洛谷谷北通长安其水南流右则灙水注之水发西溪东南流合为一水乱流南出际其城西南注汉水
　　汉水又东迳小城固南【今洋县治即兴道县故城小城固城在县东汉水经兴道县南去县一百步寰宇记云汉水自发源至此屈曲行三百七十里入金州汉隂县界】
　　州治大城固移县北故曰小城固城北百二十里有兴势坂诸葛亮出洛谷戍兴势置烽火楼处通煦【疑作照宋本作临】汉水东歴上涛而迳于龙下盖伏石惊湍流屯激怒故有上下二涛之名龙下地名也有邱椁坟墟旧谓此馆为龙下亭自白马迄此则平川夹势水丰壤【原本譌坏】沃利方三蜀矣度此溯洄从汉为山行之始
　　汉水又东迳石门滩【滩在洋县东五十里】
　　山峡也东防酉水水北出秦岭酉谷南歴重山与寒泉合水东出寒泉涌【疑漏出字】山顶望之交横似若瀑布頽波激石散若雨洒势同厌源风雨之池【雷次宗豫章记云厌源山西北有洪井井北五六里有风雨池山髙凝激霏散逺洒若雨】其水西流入于酉水酉水又南注汉谓之酉口
　　汉水又东迳妫墟为滩【在今金州治北梁州城虞舜常居之谓之妫墟帝王世记谓之姚墟】
　　世本曰舜居妫汭在汉中西城县或言妫墟在西北舜所居也或作妫【疑当作姚】墟故舜所居【当作姓】也后或姓姚或姓妫妫姚之异事妄未知所从余按应劭之言是地于西城为西北也
　　汉水又东迳猴【何氏校改侯】经滩
　　山多猴猿好乗危缀饮故滩受斯名焉
　　汉水又东迳大小黄金【疑漏戍字】南【黄金戍在今洋县黄金谷张鲁筑城西魏置黄金县宋干徳中并入真符县】
　　山有黄金峭水北对黄金谷有黄金戍傍山依峭崄折七里氐掠汉中岨此为戍与铁城相对一城在山上容百余人一城在山下可置百许人言其崄峻故以金铁制名矣昔杨难当令魏兴太守薛健据黄金姜寳据铁城【铁城戍在黄金废县西北八十里城在山上极险峻故名】宋遣秦州刺史萧思话话令隂平太守萧祖攻拔之贼退酉水矣【宋书萧思话传羌帅杨难当冦汉中起思话为横野将军南梁秦二州刺史遣南汉中太守萧讳进据磝头难当焚掠汉中引众西还留其将赵温守梁州魏兴太守薛健据黄金讳遣隂平太守萧坦赴黄金薛健副姜寳据铁城铁城与黄金相对去一里斫树塞道坦进攻二戍拔之二月赵温又率薛健来攻坦营坦奋击大破之贼退保西水今云萧祖误酉水作西水宋书之误也】
　　汉水又东合蘧蒢溪口
　　水北出就谷在长安西南其水南流迳巴溪戍西又南迳阳都坂东坂自上及下槃折一十九曲西连寒泉岭汉中记曰自西城涉黄金峭寒泉岭阳都坂峻崿百重絶日万寻既造其峰谓以逾崧岱复瞻前岭又倍过之言陟羊肠超烟云之际顾看向涂杳然有不测之崄山丰野牛野羊腾岩越岭驰走若飞触突树木十围皆倒山殚良岨地穷坎势矣其水南歴蘧蒢溪谓之蘧蒢水而南流注于汉谓之蒢口【阳都坂蘧蒢水皆在洋县东北又有子午道在县东一百六十里元和志黄金县有驿即子午道也旧道在金州安康县界梁王仁念别开此路】
　　汉水又东右防洋水【明一统志洋水在西乡县东二十里自星子山出西北流入木马河】川流漫濶广防里许洋水导源巴山东北流迳平阳城汉中记曰本西乡县治也自城固南城南入三百八十里距南郑四百八十里洋川者汉戚夫人之所生处也髙祖得而宠之夫人思慕本乡追求洋川【朱本作追求洋川米帝为驿致长安】髙帝为泽致长安蠲复其乡更名曰县又故目其地为洋川用表夫人诞载之休祥也城即定逺矣汉顺帝永光七年封班超以汉中郡南郑县之西乡为定逺侯即此也洋水又东北流入汉谓之城阳水口也【隋志西乡县有洋水元和志经县东八里平阳城在今西乡县南界】
　　汉水又东歴敖头【按宋书当作磝头】
　　旧立仓储之所傍山通道水陆崄凑魏兴安康县治有戍统领流杂【安康县今为汉隂县本汉安阳县属汉中郡晋改安康县属魏兴郡】
　　汉水又东合直水
　　水北出子午谷岩岭下又南枝分东注旬水又南【南下疑有脱文】蓰阁下山上有戍置于崇阜之上下临深渊张子房烧絶栈阁示无还也又东南歴直谷迳直城西而南流注汉【直城西与今石泉县接界寰宇记汉水在县东百步】
　　汉水又东迳直城南【魏地形志金城郡治直城县其故城在今汉隂县西】
　　又东迳千渡而至虾蟇岭【原本譌颐】歴汉阳潕口而届于彭溪龙灶矣并溪涧滩碛之名也
　　汉水又东迳晋昌郡之宁都县南【按晋昌郡乃晋恵帝时置后之魏兴郡乃曹魏时置水经为汉人所作不当先有晋昌魏兴之名恐疑是注譌作经文宁都故城在汉隂县东七十里晋置属晋昌郡唐改汉隂寰宇记汉水在汉隂县南二里今在县西沈约宋志魏兴郡有广隂县其故城在今紫阳县东南汉水在县南门外】
　　县治松溪口又东迳魏兴郡广城县治王谷谷道南出巴獠有盐井食之令人瘿疾
　　汉水又东迳鱼脯溪口【按注则溪字当作谷字】
　　旧西城广城二县指此谷而分界也
　　又东过西城县南【汉水自紫阳县界折而东北流入兴安州界州本汉西城县曹魏改魏兴郡梁改为东梁州西魏以其地出金改为金州唐宋元明因之　本朝改曰兴安州领县五元和志汉水去州城百步水出麸金】
　　汉水又东迳鳖池而鲸滩鲸大也蜀都赋曰流汉汤汤惊浪雷奔望之天迥即之云昏者也汉水又东迳岚谷北口嶂逺溪深涧峡崄邃气萧萧以瑟瑟风飕飕而飗飗故川谷擅其目【一作美】矣
　　汉水又东右得大势
　　势岨急溪故亦曰急势也依山为城城周二里在峻山上梁州督护吉挹所治苻坚遣偏军韦钟伐挹挹固守二年不能下无援遂陷【晋书忠义传吉挹字祖冲冯翊莲勺人也孝武初为魏兴太守加轻车将军领晋昌太守苻坚遣将韦钟攻魏兴挹遣众拒之斩首七百余级加督五郡军事钟率众欲趣襄阳挹又邀击斩五千余级钟怒迥军围之挹又屡挫其鋭其后贼众继至挹力不能抗城遂陷挹引刀欲自杀其友止之挹不从其友逼夺其刀防贼执之挹闭口不言不食而死】
　　汉水右对月谷口
　　山有坂月川于中黄壤沃衍而桑麻列植佳饶水田故孟达与诸葛亮书善其川土沃美也
　　汉水又东迳西城县故城南
　　地理志曰西城故汉中郡之属县也汉末为西城郡建安二十四年刘备以申仪为西城太守仪据郡降魏魏文帝改为魏兴郡治故西城县之故城也氐略汉川梁州私【朱笺曰旧本作私治谓氐略汉川梁州而私治于此也吴改治孙云当作移治何氏云作移为得吴谬矣】治于此城内有舜祠【在西乡县境内】汉髙帝庙【在城固县东十里】置民九户嵗时奉祠焉
　　汉水又东为鳣湍
　　洪波渀荡漰浪云頽古耆旧言有鳣鱼奋鳍遡流望涛直上至此则暴鳃失济故因名湍矣
　　汉水又东合旬水【在今洵阳县治南汉志汉中旬阳县北山旬水所出南入沔】水北出旬山东南流迳平阳戍下与直水枝分东注迳平阳戍入旬水旬水又东南迳旬阳县【今属兴安州】与柞水合水西出柞溪南流迳重崖堡西屈而东流迳其堡南东南注于旬水旬水又东南迳旬阳县南县北山有悬书崖髙五十丈刻石作字今人不能上不知所道山下石坛上有马迹五所名曰马迹山旬水东南流注汉谓之旬口
　　汉水又东迳木兰塞南
　　石岸有城名陵城周回数里左岸垒石数十行重垒数十里中谓是处为木兰塞云吴朝遣军救孟达于此矣
　　汉水又东左得育汉【锥指作育溪】
　　与晋旬阳二县分界于是谷汉水又东谷【谷疑譌或当作合锥指作左得朱本作东注】甲水口水出秦岭山东南流迳金井城南又东迳上庸郡北与关柎水合水出上洛阳亭县北青泥西山南迳阳亭聚西俗谓之平阳水南合丰乡川水水出农丰乡东山西南流迳丰乡故城南京相璠曰南乡浙县有故酆乡春秋所谓酆浙也【左传作丰析汉志农郡有析县】于地理属农今属南乡【何氏云南乡当作南阳或作内乡】又西南合关柎水关祔水又南入上津注甲水甲水又东南迳魏兴郡之与阳南【宋本作兴阳南按晋书地志魏兴郡六县有洵阳而无兴阳宋本亦误】晋武帝太康中立甲水又东右入汉水汉水又东为龙渊渊上有胡鼻山石类胡人鼻故也下临龙井渚渊深数丈
　　汉水又东迳魏兴郡之锡县故城北【此经文亦疑是注接为白石滩句文亦顺】
　　为白石滩县故春秋之锡穴地也故属汉水【衍】中王莽之锡治也县有锡义山【在今郧县一名天心山】方圆百里形如城四面有门上有石坛长十余丈世传列仙所居今有道士被发饵术恒数十人山髙谷深多生嶶蘅草其草有风不偃无风独摇汉水又东迳长利谷南入谷有长利故城旧县也【汉志汉中长利县有郧关其故城在今郧西县西南】
　　汉水又东歴姚方
　　葢舜后枝居是处故地留姚称也【此下经云沔水东过襄阳县北窃意与上文似不属疑有错简及考胡渭禹贡锥指此下接沔水下篇东过堵阳县云云至东迳隆中廿一节而后接东过襄阳北一卷为分三江入海而止相其文义殊为条贯但其升下篇于上篇之末而退中篇于沔水之尾必有所本东樵先生既赴玉楼无从亲质姑从其改定之本撮録以俟再考】

　　水经注集释订讹卷二十七
　　钦定四库全书
　　水经注集释订讹卷二十八
　　归安沈炳巽撰
　　沔水中
　　又东过堵阳县【堵阳县今为河南南阳府裕州故城在今湖广襄阳府郧县及南阳府之裕州界】堵水出焉自上粉县北流注之【锥指引作堵水入焉堵水在襄阳竹山县南源出陜西平利县界下流过竹山县东入汉水】
　　堵水自建平郡界故亭谷东歴新城郡郡故汉中之房陵县也世祖建武元年封邓晨为侯国也【按后汉书邓晨传光武即位封晨房子侯注云房子今赵州县汉志房子属常山郡通典赵州临城县注云旧是房子天寳中改曰临城今属直正定府非沔水经行之地房陵今为襄阳府房县又非邓晨所封之国奈何以常山之房子譌作汉中之房陵耶所不解矣】汉末以为房陵郡魏文帝合房陵上庸西城立以为新城郡以孟达为太守治房陵故县有粉水县居其上故曰上粉县也【上粉县在今房县境】堵水之傍有别溪岸侧土色鲜黄乃云可噉有言饮此水者令人无病而夀岂其信乎又有白马山山石似马望之逼真侧水谓之白马塞孟达为守登之而叹曰刘封申眈据金城千里而更失之乎为上堵吟音韵哀切有恻人心今水次尚歌之堵水又东北迳上庸郡故庸国也春秋文公十六年楚人秦人巴人灭庸庸小国附楚楚有灾不救举羣蛮以叛故灭之以为县属汉中郡汉末又分为上庸郡【今石泉竹山二县地】城三面际水堵水又东迳方城亭而东北歴防山下而北迳堵阳县南北流注于汉谓之堵口汉水又东谓之涝滩冬则水浅而下多大石又东为净滩夏水急盛川多湍洑行旅苦之故谚曰冬涝夏净断官使命言二滩阻碍
　　又东过郧乡县南【今郧阳府治】
　　汉水又东迳郧乡县南之西山山上有石虾蟇仓卒看之与真不别
　　汉水又东迳郧乡县故城南
　　谓之郧乡滩县故黎也即长利之郧乡矣地理志曰郧有关李竒以为郧子国晋太康五年立以为县【郧郷本汉锡县唐属均州元改郧县元和志郧乡县汉水西自丰利县界流入南去县三里丰利今白河也】
　　汉水又东迳琵琶谷口
　　梁益二州分境于此故谓之琵琶界也
　　又东北流又屈东南过武当县东北【今为均州在襄阳府西北三百九十里西去兴安州七百里】
　　县西北四十里汉水中有洲名沧浪洲庾仲雝汉记谓之千龄洲非也是世俗语讹音与字变矣地説曰水出荆山东西【胡引作南】流为沧浪之水是近楚都故渔父歌曰沧浪之水清兮可以濯我缨沧浪之水浊兮可以濯我足余按尚书禹贡言导漾水东流为汉又东为沧浪之水不言过而言为者明非他水决入也葢汉沔水自下有沧浪通称耳纒络鄢郢【胡引作鄀】地连纪郢咸楚都矣渔父歌之不违水地沧浪洲传【朱笺沧浪洲传宋本作按考洲传但洲字恐亦譌当作按考经传差为得耳】宜以尚书为正耳【自均州以至汉阳皆名沧浪之水故曰是近楚都】
　　禹贡锥指曰以今舆地言之汉水自南郑县南又东迳城固县南【城固在汉中府东少北七十里水去县四里旧志云县东二里有饮马滩每子午二时潮响如雷又五里为上涛下涛龙亭废县在县东龙亭山下即龙下也】又东迳洋县南【洋县在府东南一百二十里水去县二里】又东迳西乡县东北【西乡在府东南二百二十里】又东南迳石泉县南【石泉在兴安州西二百五十里水去县五十步】又东迳汉隂县南【汉隂在州西少北一百六十里水去县八十里】又东迳紫阳县南【紫阳在州西南一百八十里州志云有怯滩在县西十五里水陡如鬭又大力滩在县西八里两岸夹石左右有两石觜最为舟楫患又石梁滩在县西当任河水口中宫滩在县东南一里极髙险中流有柱石怒涛之声如雷长滩在县东四里近汝河滩不甚险商舟停集渔火络绎皆汉水所经也】又东北迳兴安州北【州志云州境汉江多滩麸滩串滩二郎滩为险而神滩尤甚明成化十三年知州郑福于沍冬时用火烧石疏凿以杀其势舟行利焉州东一里有长春隄成化八年为水冲壊十五年郑福增筑髙坚万厯二十年复加修筑】又东迳洵阳县南【旬阳在州东一百二十里水在县南门外】又东迳白河县北【白河在州东南一百七十里】又东迳郧西县南【郧西在湖广郧阳府西一百四十里水去县五十里】又南迳郧县南【明成化十二年置郧阳府治郧县旧志云汉江自城西绕城南寳葢天马诸山皆错列汉濵】又东迳均州北【均州在襄阳府西北三百九十里水去州四十里】经所谓又东为沧浪之水者也
　　汉水又东为很子潭
　　潭中有石碛洲长六十丈广十八丈世亦以此洲为很子塟父于斯故潭得厥目焉所未详也
　　汉水又东南迳武当县故城北
　　世祖封邓晨子堂【按晨传当作棠】为侯国内有一碑文字磨灭不可复识俗相传言是华君铭亦不详华君何代之士
　　汉水又东平阳川水注之
　　水出县北伏亲山南歴平阳川迳平阳故城下【平阳故城在今均州界】又南流注于沔
　　沔水又东南迳县城东
　　又东曾水注之水导源县南武当山一曰太和山亦曰防上山山形特秀又曰仙室【明一统志太和山在均州南一百二十里山有二十七峰三十六岩二十四涧五台五井三泉三潭初名仙室山又名太岳山正武奉元君之言游览至此改名太和其中一峰最髙者旧为天柱峰亦曰紫霄峰因栖止修炼后人谓非正武不足以当之又更名武当山】荆州啚副记曰山形特秀异于众岳峰首状博山香炉亭亭逺出药食延年者萃焉晋咸和中歴阳谢允舍罗邑宰隠遁斯山故亦曰谢罗山曾水发源山麓迳越山隂东北流注于沔谓之曾口
　　沔水又东迳龙巢山下
　　山在沔水中髙十五丈广员一里二百三十步山形峻峭其上秀林茂木隆冬不凋
　　又东南迳涉都县东【宋本作城】北
　　故乡名也按郡国志筑阳县有涉都乡者也汉武帝元光元年【按史表是元封元年】封南海守降侯子嘉为侯国均水于县入沔谓之均【何氏云圴当作汋详汋水下】口也【涉都城在今谷城县界均水自南阳府淅川县流迳均州至谷城入汉今故道已湮】
　　又东南过鄼县之西南
　　县治故城南临沔水谓之鄼头汉髙帝五年封萧何为侯国也薛瓉曰今南乡鄼头是也茂陵书曰在南阳王莽更名南庾者也【今光化县有鄼县故城】
　　又南迳谷城东又南过隂县之西【今谷城县北有故谷城隂县故城在今光化县东北】
　　沔水东迳谷城南而不迳其东矣城在谷城山上春秋谷伯绥之邑也墉闉頽毁基堑亦存沔水又东南迳隂县故城西故下隂也春秋昭公十九年楚工尹赤迁隂于下隂是也县东有县令济南刘熹字德怡魏时宰县雅好博古学教立碑载生徒百有余人不终业而夭者因塟其地号曰生坟
　　沔水又东南得洛溪口
　　水出县西北集池陂东南流迳洛阳城【何氏云洛阳疑作筑阳】北抗洛溪溪水东南注沔水也
</div>
    <div class="pagination">
<a href="水经注集释订讹_page17.html">上一页</a><span>...</span><a href="水经注集释订讹_page13.html">13</a><a href="水经注集释订讹_page14.html">14</a><a href="水经注集释订讹_page15.html">15</a><a href="水经注集释订讹_page16.html">16</a><a href="水经注集释订讹_page17.html">17</a><span class="current-page">18</span><a href="水经注集释订讹_page19.html">19</a><a href="水经注集释订讹_page20.html">20</a><a href="水经注集释订讹_page21.html">21</a><a href="水经注集释订讹_page22.html">22</a><a href="水经注集释订讹_page23.html">23</a><span>...</span><a href="水经注集释订讹_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
