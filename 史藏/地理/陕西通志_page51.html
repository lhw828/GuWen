<!DOCTYPE html>
<html>
<head>
    <meta charset="UTF-8">
    <title>陕西通志 - 第 51 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 51 页/共 490 页</h1>
    <div class="content">　　洛峪河　在州东八十里北流入丹水【州册】
　　老君河　在州东八十里南流入丹水【州志】
　　大峪河【即商洛川】在州东九十里商洛镇南北流入丹水【州册】商洛川在商洛县东南八里【寰宇记】
　　龙驹寨河【一名背峪河】在州东百里南流入丹水襄汉舟楫皆集于此其南为百顷湾【州志】
　　涌峪河　在州东龙驹寨东北流入丹水【州志】
　　资峪河　在州北百二十里源分二流一北入雒南境一南经资峪铺下十里入丹水【州志】
　　铁峪河　在州东百五十里自铁峪铺南纡廽流至周家崖合丹水【州志】
　　武闗河　在州东百八十里东流至商南毕家湾入丹水【州志】
　　鱼官潭【俗名鱼姑台】在州西北去泉村二十里俗讹为鱼姑台【州志】
　　鹿池　在州东百十八里去月儿潭三里传有白鹿饮此水见人化去【州志】
　　花园泉　在城内西南隅郡人治以为园种莲畜鱼游钓其中又凿渠由东而南出水门入州河又官井在文庙前泮池味甘水盛旱亦不涸又五龙泉在西闗龙王庙前泉水迸涌其味清甘或以为与江南惠泉相伯仲又以祷雨有应立碑号甘雨泉【州志】
　　文泉　在州城北啓秀阁前又少峪泉在阁东西平泉在大云寺西合黄沙溪水入城中【西安府志】慈泉在州西大云寺南其源甚盛味亦甘美【州志】
　　郝家泉　在州东一里可莳园蔬又有石佛湾泉在城东姚家崄与郝家泉相近【州志】
　　泉山泉　在州西北泉村集泉山首尾有泉凡二十余处最佳者三一在上寺西麓一在玉皇庙后一在防家村此泉尤竒石上一窠天成可容三四斗其水常满既供取汲余犹泻注大河且味甘美权之重于他水泉村之得名以此【州志】
　　夀泉　在州南十里官路傍白居易有诗【州志】
　　观音泉　在州东十五里上有古观音寺【西安府志】
　　龙泉观井　在州东七十里棣花镇【州志】
　　镇安县
　　都家岭　在县北五里【县志】岭势嵯峨为县之主山【西安府志】长陵山　在县北二十里岩岫联绵故名【县志】在干祐县东七十五里【长安志　干祐故城在县北屡徙】
　　白岩山　在县北三十里纸桥寨有天仙洞祈雨辄应其相近有徐家坪【县志】
　　石马山　在县北四十里有石如马【西安府志】
　　圪陡岭【陡一作塔】在县北四十五里其相近有百神洞洞有神水祈雨者取于此【县志】
　　对峰　在县北六十里干祐河侧两峯耸峙下有洞相传明代中叶吼声三日忽划为两中有神水祈雨辄应【县志】
　　蕴谷　在县北七十里【县册】在干祐县西南七里【寰宇记】赛秦岭　在县北七十里髙峻与秦岭埒故名【县志】车轮山　在县北八十里其水流为镇安河又相近有野猪坪即旧干祐治也【县志】车轮山在干祐县南五里【长安志】
　　天书山　在县北八十里宋真宗时知永兴军防凖得天书于干祐山中即此【贾志】
　　考山　在县北百七十里【西安府志】在干祐县北七十里蕴水出此【长安志】县北二百里有曹家坪【县志】
　　栗园寨山　在县西北八十里镇安河出此其相近又有西王峪岭与咸宁接界【县志】唐末县尝治此【长安志】
　　旬山　在县西北【县图】旬水北出旬山【水经注】洵河源出长安县界秦岭【长安志】
　　烟墩岭　在县西二里其岭髙峻有古烟墩遗址【县志】金鸡原　在县西二十里又县西二十五里有木原【西安府志】
　　圣灯崖【一名圣灯龛】在县西三十里云葢寺侧相传每良夜辄见一灯出崖畔俄散为七八既复合一【贾志】县西三十里有白龙洞又县西三十五里有白侍郎洞相传白居易贾岛游此今洞口有二人问答诗【县志】
　　香炉山　在县西四十里以形似名其相近有云葢岭下有云葢寺相传为唐贾岛所居【县志】
　　翟家岭　在县西七十五里又县西八十里有马尾山又县西百七十里为魔王坪【县志】
　　蒿坪岭　在县西南三十里【西安府志】
　　灵山【一名儿山】在县西南八十里俗名儿山又县西南百里为花蛇坪【县志】
　　筯竹原　在县西南百三十里【西安府志】
　　纱防山　在县南三里以形似名又县南五十里为上茅坪【县志】
　　青峰　在县南七十里以山色葱蒨名其下有镇又县南百五十里有蔡家岭【县册】
　　楸林岭　在县东南七十里又县东南百里有石驴山又县东南百二十里有松树岭【西安府志】石驴山在干祐县东南百八十里有石状如驴【长安志】
　　北阳山　在县东南百五十里内有石洞与楚之上津接界又相近有南阳山相传汉张良寓此中有子房洞【县志】
　　朝羊洞　在县东五里有神羊来朝洞口故名内可容数百人昔多避兵于此其对面有鱼洞又相近有海棠原【县志】
　　分水岭　在县东五十里岭有水东西分流其相近为寛坪【西安府志】
　　云夣山　在县东七十里时有云气覆其上【县志】
　　重崖山　在县东八十里以崖谷重叠名【贾志】山之相近者有石瓮岭其路通马鹿坪岩下形如石瓮水涌石激如雷名为七里峡又相近有观音洞在岩屋寨下又相近有水洞坪【县志】
　　秦王洞　在县东百里白塔寨下【县志】
　　金家岭　在县东百十里其相近有香山洞在米粮川上昔之避兵处【县志】
　　髙桥马岭　在县东百二十里与山阳接界【西安府志】石壁岭　在县东北五里与都家碥相对形势峭立下有鱼洞通干祐河其深莫测洞口流泉喷瀑每嵗霜降游鱼泝流入洞至谷雨后水发鱼逐队出居人截洞口得之其味颇佳拟诸丙穴云又相近有祝家岭【县志】
　　梦谷山　在县东北三十里又县东北八十里有赤脚坪【县志】梦谷山在干祐县东南其山崇峻常有云起【长安志】
　　平顶山　在县东北百里山髙顶平故名【西安府志】
　　西采谷　在县东北百五十里与蓝田接界其东又有东采谷【县册】
　　迟河【即直水一名东池河】在县西南百八十里一名东池河下流入石泉界【县册】直水源出永兴军干祐县弱岭姜子闗【水经注】池河源出长安县腰竹岭【石泉县志】
　　月河　在县西南九十里下流入汉隂界【西安府志】
　　洵河　在县西南七十里自长安界入境又流入洵阳界【县图】旬阳县北山旬水所出【汉书地理志】旬水北出旬山东南流迳平阳戍下与直水枝津防又东南迳旬阳县【水经注】丰阳县有洵水【隋书地理志　县在隋属丰阳地】洵河在干祐县西南百里出万年长安两县界秦岭下东南流入洵阳县【长安志　万年县今属咸寜】洵河源出长安县江口至卢家寺入县境又经沙沟口东竹沟大寨沟至洵阳之两河闗与干祐河合自西北而东南至出境计流四百里【县册】
　　孝义川【一作校尉川】在县西百里【西安府志】源出咸宁县沙岭一名校尉川至川口入洵河【县册】
　　小任河　在县西南八十里源出米粮寺迳霸王滩入洵河【县册】
　　大任河　在县南百里【西安府志】源出张家坪流入洵阳界入洵河【县册】
　　干祐河【即柞木一作泎】在县东三里以旧县名【马志】柞水西出柞溪南流迳重崖堡西东流【水经注】泎水在干祐县东五里出万年县界秦岭下流入洵阳又蕴水在干祐县西南七里出考山下流入泎河【长安志】干祐河源出咸宁界秦岭至旧县闗入县境流迳野猪坪石瓮子徐家坪上茅坪青铜闗梅花铺至洵阳之两河闗合洵水凡三百三十里又有温水河在县西北九十里即蕴水也东南流入干祐河又纸桥沟水在县北三十里其水入干祐河【县册】
　　镇安河【俗名县河一名云葢川】在县城南源出西王峪迳云葢寺名云葢川又迳县西四十里营儿寨又迳县南之旧寺入干祐河计流八十五里【县册】
　　冷水河　在县东七十五里【西安府志】源出龙渠川至洵阳县与干祐河合又永安川在县东六十里黄龙铺源出分水岭流入冷水河【县册】
　　草家川　在县南百五十里【县志】源出东茅坪岭流至洵阳入干祐河【县册】
　　金井河【即甲水一名合河又名安乐川】在县东北百十里一名安乐川自商州流入县境又东南入山阳界【县图】甲水流歴金井城南又东南经上庸郡北与闗柎水合【水经注】丰阳县有甲水【隋书地理志】金井河在县东北即甲水也亦名合河【贾志】金井河源出咸宁丰家河至孟李寨入县境一名安乐川经柴家寨至山阳与葛河合凡流三百里【县册】
　　社川河　在县东北百里【西安府志】源出马儿峡至孟李寨入金井河【县册】
　　花水河　在县东南九十里有石磴数十级水激浪涌如花东流注于山阳之合河【贾志】源出水峡沟东南流至县东南八十里为米粮川又下流为花水河入山阳界又秋林川在县东八十里源出石瓮岭一名岩屋河又下流为秋林川合于花水河【县册】
　　龙洞川　在县东南八十里【西安府志】其水入郧西界【县册】运斗潭　在县东南百里【西安府志】
　　青山沟　在县南三里有龙洞祷雨取水于此【县志】拦马壕　在县东三十里【县志】
　　活水泉　在儒学北【西安府志】
　　瀑布泉　在县西四十里水自悬崖泻出有若飞练【马志】凉水井　在县南十五里【西安府志】
　　龙眼泉　在县东隆兴寺前【西安府志】
　　琵琶泉　在县东百里【西安府志】
　　雒南县
　　冡岭山【即驩举山一名秦岭山】在县西北八十五里【寰宇记】讙举之山洛水出焉【山海经】洛水出冡岭山【汉书地理志】洛水出上洛讙举山【水经注　县在汉属上洛地】洛南县有冡岭山【杜氏通典】冡岭山在洛南县西七十里陆澄曰即讙举山也【王氏通释】秦岭在县北横亘三百里自峣山入县界则名秦岭岭隂即太华稍东即潼闗重峰叠嶂自县西抵北而东为洛水发源处即冡岭山矣【县志　亦见商州】县西北八十五里有张家坪【马志】
　　燕子山　在县城北县址枕其上山势壁立环绕而西与梁原山冈陇相接即梁原之首也又梁原山在县城西县境诸山多怪石不堪耕治独此山可田【县志】
　　状头山　在县西南里许秀甲诸山又县西南二里有馒头山出五色石【西安府志】状头山迤而东为邑近案上建三浮屠【县册】
　　孤山　在县北十五里周围平地独此孤峰壁立故名又相近有雕儿崖山形似雕屹立故名【西安府志】
　　书堂山　在县北二十里相传张良从赤松子游隠于此山有二洞旧尝闻仙乐有逐鹿者入山闻石屋中书声琅琅屋东桃花一株盛开时正冬寒大雪猎者疑之因以刀刻桃树为记明日复往石屋桃树俱无满山树木皆刀刻痕矣【雍胜畧】山为邑之主峰出独尊俯视境内山巅竒石峩峩与太华相望山之阳为万夀宫明真人孙碧云藏修处又县北三十里有麻坪【县志】
　　黄龙山　在县北九十里山顶有矿洞招集外奸极为民害嘉靖八年填塞民始安洞口多五色石相传为黄帝鼎成龙降处土人祀之有路通华州【县志】
　　香山　在县北百里【县册】相传为仙人王子乔隠处其下有太子坪【县志】
　　阳虚山【虚一作灵】在县西北百里古云仓颉造书于此【雍胜畧】阳虚之山临于元扈之水【山海经】河图玉版曰仓颉为帝南巡登阳虚之山临于元扈洛汭之水灵负书丹甲青文以授之【水经注】洛南县有阳灵山【隋书地理志　按阳灵即阳虚之讹】山前有黑潭潭上有古字不可辨【贾志】阳虚山在洛水北【县志】
　　扈山　在县西北百里【寰宇记】自鹿蹄之山以至扈之山凡九山【水经注　按九山谓鹿蹄驩举冡岭竹山发户良余蛊尾阳虚扈也】黄帝坐于扈之阁【河图】帝在扈阁上与大司马容光左右辅周昌等百二十人临之鳯衔图至帝前黄玉为匣署曰黄帝诏司命集帝行録开之其文可晓【黄帝録】帝斋宫中坐扈鳯止东阁【帝王世纪】扈者石室也临洛水今商之上洛南有扈山【路史】山在洛水南与阳虚对峙【县志】
　　白花岭　在县西北百里【县册】岭之西为和尚沟又西为阶峪和尚沟之下为金堆城其西为东西桃坪【县志】桃坪在县西九十里【马志】
　　魏坡　在县西二十里【马志】
　　羚羊山　在县西四十里【西安府志】
　　呼雷山　在县西南五里天雨雷鸣此山闻近故名【西安府志】
　　药子岭　在县西南二十里与本州分界旧传唐真人韦善俊种药于此其墓尚存【西安府志】
　　松朶山　在县西南九十里产银锡旧为州境所攘奸民匿其中两不得诘明万厯中清厘疆界复归本县洞始塞【县志】
　　鳯凰山【一名马騣山】在县南五里秀峙雄展有廽翔之势俗又名马騣山【县志】
　　龙山　在县南十里上有浮图山之东有希夷洞亦名藏修洞相传为宋陈搏隠处有石牀石枕遗迹【县志】
　　中干山【一名莽岭】在县南五十里由冡岭发脉蜿蜒南绕尽县之境髙防与秦岭埒俗名为莽岭【县志】莽岭在县南八十里【县册】
　　兊山【一名九龙山】在县东南三十里当故县之西故名又名九龙山【县志】
　　寳山　在县东南四十里即上洛旧址【县志】
　　页山　在县东南五十里故县川之水北流经此西折入洛其下有石青洞今皆积水下彻重泉窅然不可复窥【县志】石青洞亦名青绿洞【西安府志】
　　西红崖　在县东南五十里又其东为东红崖【西安府志】两山髙防石色尽赤崖之麓有宋阜民钱冶又崖之中有老君峪相传老子入函谷尝过此今石上有青牛足迹土人庙祀之【县志】老君峪有路通武闗【马志】
　　三要山　在县东南六十里南出青草河可通武闗东出即卢氏之孔道北望阌灵皆有防径因名三要明设巡检于此【县志】要水出三要山【水经注】山之相近者有武平崖【县册】
　　王乔山　在县东南百里俗传仙人王子乔隠此【西安府志】云显山【俗名文显山】在县东南百里天将雨则山上云气显然故名【西安府志】俗讹为文显山山最陡峻登髙望之横峙天表为邑东障【县志】
　　熊耳山　在县东南百二十里【县册】导洛自熊耳【书经禹贡】洛水又东迳熊耳山北【水经注】上雒县有熊耳山在东北【汉书地理志】山在县东商虢分壤之处洛水至此始大故禹导洛始此【县志　按县境本属汉上洛地而禹贡所云导洛者实县东之熊耳也商州亦有熊耳山人多误指辨见商州】
　　唐家坡　在县东四里【马志】县东五里有姚家洞髙二丈深广五尺相传为王母仙洞【西安府志】
　　峰陵山　在县东十里水口之外竒峰耸秀山南二里有孝感泉【西安府志】
　　茶臼山【一名茶山】在县东三十里一名茶山【西安府志】山巅石腭齿齿有臼二三可受水数升口圆底剡受杵处光洁泽滑相传为仙人捣茶处【县志】
　　石家坡　在县东四十里【县志】县东四十里有罗汉洞中有观音罗汉塑像石刻皆宋元年号【马志】
　　大圣山　在县东八十里山上有龙王庙庙前有圣水泉悬崖飞瀑旱祷辄应又谓之灵峪泉其水入洛故洛水经此又名灵峪河【县册】洛水经其下古神负图授禹于此【县志】
　　摩天岭　在县东北十五里其山最髙又县东北二十里为钻天岭在常水川北其山益髙又有桑坪在岭东北以地宜桑而名亦谓之勤桑峪【县册】
</div>
    <div class="pagination">
<a href="陕西通志_page50.html">上一页</a><span>...</span><a href="陕西通志_page46.html">46</a><a href="陕西通志_page47.html">47</a><a href="陕西通志_page48.html">48</a><a href="陕西通志_page49.html">49</a><a href="陕西通志_page50.html">50</a><span class="current-page">51</span><a href="陕西通志_page52.html">52</a><a href="陕西通志_page53.html">53</a><a href="陕西通志_page54.html">54</a><a href="陕西通志_page55.html">55</a><a href="陕西通志_page56.html">56</a><span>...</span><a href="陕西通志_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
