<!DOCTYPE html>
<html>
<head>
    <meta charset="UTF-8">
    <title>稀见地方志提要 - 第 16 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稀见地方志提要 - 第 16 页/共 61 页</h1>
    <div class="content">　　明沈榜纂修。榜湖广临湘县人，以举人历任内乡、东明、上元知县，万历十八年任顺天府宛平县知县。此编榜任宛平知县时主修，县丞董维中、刘凤翔，主簿刘谐，典史方乐舜为之校正，皆出于官手，而不称县志者，未审其何故也。其书体例，有沿革、山川、地理、风俗、节令、方言、土物、人物、遗文等门，同于县志体裁；见万历二十一年《顺天府志·艺文志》著录，崇祯间刘侗纂《帝京景物略》，引录此书；厥后孙承泽之《春明梦余录》，宋昆田之《补日下旧闻》，亦皆引录。其书凡二十卷，卷末为《燕说》一卷；其编例无纲目，纪载凡有关宛平之掌故、风俗、经济、府衙署之事，以及太庙祭祀，内府陵墓费用之奢侈，据事直书，历来都城府县志书之不敢载者，此编记之。

　　宛平县志六卷清康熙二十三年修刻本(北京图书馆藏)

　　清王养濂修，李开泰纂。养濂陕西人，康熙二十二年任宛平知县。开泰纂有《大兴县志》，已著录。此志与《大兴县志》纂辑同出于开泰一人，二志体例尽同，而此志之记琐细尤甚。又风俗、物产、人物与《大兴县志》有雷同之处，分划未见确当。叙沿革亦不免于略，如宛平之置县始自辽开泰二年，即唐建中所析蓟县而置之幽都县也；史文明白，而此志未详述及，是可谓拾其细而忘其大者哉。

　　通州志十二卷清康熙三十六年刊本(北京图书馆藏)

　　清吴存礼修，陆茂腾纂。存礼字谦之，号立庵，奉天锦州人，贡生，历官直隶广宗、清苑知县，康熙三十五年升任通州知州；官至江苏巡抚。茂腾字震则，长洲县人，贡生。通之立州始于金；京师仓庾所在，仰给南漕，通为绾毂之区，所以为畿内名州者因此。清顺治十六年以漷阴县裁并，领地益大。州志始于明嘉靖丙午知州汪有执，延杨行中因弘治间州人周通所创旧稿而成。嗣后未有重修。至清康熙甲寅，知州阎兴邦延衡阳周士仪增修志稿十三本未刻。茂腾又因周稿修订，增入漷阴事物，而成一州之全志。按是志大致辑录旧州县志原文，而新增者甚少。编纂者茂腾外，有尹澍、戴璿、韩瑛、曹代、雷人、龙壬溥诸人；文笔出诸众手，势难划一，舛误亦多，例如元之宋褧，书作宋聚；明之石珤，书作石珤。刊书疏于校雠，鲁鱼豕亥触目皆是。

　　漷阴志略一卷清道光十一年修。稿本(北京图书馆藏。上海图书馆藏小清仪阁抄本)

　　清管庭芬纂。庭芬字芷湘，海宁县人。按漷阴置县，始于辽太平中分武清县地，设县治于漷阴村，故名漷阴。明万历间修有县志。清顺治十六年并入通州，此后当不复有县志矣。此志庭芬因应京兆之试，寓于从兄嗣许通州官署，取通志、州志诸书，有关漷阴之事者录之；又得漷阴秀才徐文奎、赵德寅讲述时事，笔而存之，依类编为一卷。分沿革、川源、隄防、村集、城池、衙署、铺递、寺观、桥梁、坊表、古迹、学校、塚墓、人物、风俗、物产，文咏、灾祥、逸事十九类。是时漷阴县已并入通州，故名曰《漷阴志略》。按庭芬序谓：“以官司选举之未备，碑版田赋之未详，不足以为完书，未宜付梓。”故传者皆抄本。

　　良乡县志八卷清康熙十二年修。抄本(北京图书馆藏，存卷一至七)

　　清李庆祖修、张璟纂。庆祖字五福，号五龙，奉天铁岭人。以廕生授知县，康熙十年任良乡知县。璟字光重，良乡县人。顺治三年举人，官至江西道监察御史。按沿革汉始置良乡县，东汉改名广阳。考《后汉书》有广阳国，称广阳县恐非当也。良乡邑志可考者，创于嘉靖三十九年知县安守鲁所修，此志继《嘉靖志》重修，璟为总纂，但其编辑非只璟一人。其书体例，为纲者十，析目共六十有六。综其大旨，所志图说谨而确；志田赋典而法，田分三则，赋亦有三则，分目简要。志人物，不以所喜者饰之，所恶者掩之；公而无私，务从核实。志艺文，选录有体，凡关于经济有堪为仪型者取焉，绪次亦得体裁。其他门类，亦皆记载慎严，详简得当，可称典详核实之书。

　　昌平州志八卷明隆庆元年刊本(北京图书馆藏，天一阁藏卷四至八)

　　明崔学履纂。学履昌平州人，嘉靖二十九年进士，历官尚宝司少卿。昌平于明正德中升州，州志自此志始。按此志体裁颇为简约，卷前仅列形势、城郭二图；而后嗣修志，有新旧八景图，隆庆原本，实未列八景图焉。因康熙时修州志，仅搜得前志残本，旧八景图为后人抄本增绘竄入耳。按此志沿革谓：“昌平古为上谷之地，汉始置昌平、军都二县，后并军都于昌平。”但观光绪十八年麻兆庆撰《昌平外志》谓：“昌平本汉、晋、后魏军都安乐县，而汉、晋、后魏昌平县则非今昌平州，今州之名昌平，盖自隋始。”此本志沿革有误也。缪荃孙纂《顺天府志》引王萱龄《昌平志稿·军都考》云：“军都即薰鬻一音之转，《史记·绛侯周勃世家》，《正义》云：昌平本汉浑都县，易艮九三厉阍心，王本《史记》阍作薰，是浑薰军古音同也。《夏小正》鸡孚粥，粥通作喌，《说文》喌呼鸡声，鬻《说文》孚也，从鬻者声，都字亦从邑者声。州人呼粥为州，满洲为满朱，亦为满都，《尚书》教胄子，《说文》引作教育子，是鬻都古同音也。故《汉书》燕剌王旦策曰：薰鬻氏虐老兽心，奸巧边甿，薰鬻徙域，北州以妥。薰鬻本居于此州，及徙域而军都之名不去。”诸说颇有资于考证。

　　昌平志二十六卷清康熙十二年刊本(徐家汇藏书楼藏)

　　清吴都梁修，潘问奇纂。都梁事迹未详。问奇字云客，新郑县人，廪生。昌平于明正德中升州，领顺义、怀柔、密云三县，清仍为散州，属顺天府。州城之北有天寿山，明十三陵在焉。其初名黄土山，永乐七年卜建山陵，始名天寿；自是以来，文物盛矣。自州人崔学履始撰州志，后有吴志号撰《昌平新志》，李因笃撰《芹城小志》，皆为昌平私纂之志也。此志为官修州志之始，其体裁分为一十八类，所系细目，殊若冗杂。首列绘图志，有图十二，均有小序。艺文志，所收历代帝皇诗文，皆与昌平文献无关，实不合志例。

　　昌平志外志稿不分卷清光绪九年稿本(南京大学图书馆藏)

　　清麻兆庆纂。兆庆昌平州儒学训导，事迹未详。光绪初，知州宋文礼聘州人御史刘治平主纂《昌平州志》，编修缪荃孙为之创例，因邀兆庆充采访之职。于沿革考证，兆庆与治平有异见，致起争论。志成、兆庆又别为此书；盖专以考光绪新志之缺误，其论颇能提纲挈领，前志实逊其精到。然所持诸证，摭择不分纯陋，且论证亦不符史法，但其蒐集之苦心孤诣，不可没也。其书分沿革、纰缪、河渠、金石、校勘、拾遗六门，后附外志补稿二篇。如河渠纪述，则皆亲临测验，金石、拾遗、补稿诸篇，亦皆广搜遗佚，颇有资于考证者也。

　　顺义县志五卷清康熙五十八年刻本(北京图书馆藏)

　　清黄成章纂修。成章字子达，四川绵竹县人，举人。康熙五十五年任顺义知县，雍正元年升通州知州。沿革谓：“隋始置顺州，明洪武时改为顺义县。”按《顺天府志》引载明隆庆间县人吏科给事中杨霆纂顺义志。又据本志载，康熙十三年知县韩淑文县志序谓：修有县志二卷。盖是编继《韩志》重纂。全编分疆域、建置、形胜、田赋、秩官、人物、艺文七门。疆域志，叙旗庄之制度，精详细到；建置志，间言风水阴阳之说；艺文志，载成章自制诗文，皆无关邑事，不合志乘之例。

　　怀柔县志八卷清康熙六十年刊本(北京图书馆藏)

　　清吴景果修，潘其灿纂。景果字半淞，江苏吴江县人。监生，康熙五十二年任怀柔知县。其灿吴江县人，事迹未详。按本志其灿序谓：“万历中蜀人周仲士始创县志，类多浮词，而实事反略，迄无重修者。”但据《日下旧闻》引顾梁汾《温阳纪略》，温阳即怀柔，此为怀柔之地记耳。是编为清修怀柔县志始创，书凡八卷，卷一建置等，卷二行宫等，卷三官师等，卷四赋役等，卷五至卷七文，卷八诗。按本志卷一所序怀柔建县，洪武十三年分密云、昌平二县地立怀柔，其后以隶昌平州。清代每年巡幸热河，为跸路所经，于是虽小邑而日见衝要。又记其地红螺山、■〈髟上了下〉髻山皆有名蓝，俗所谓庙会。他志所不详，本志颇详记述。卷八所录诗，杂入景果与其灿唱和之作。光绪《顺天府志》讥之流连风景，无关考证，究不合法。贬之有理。

　　隆庆志十卷明嘉靖间刊本(天一阁藏)

　　明谢庭桂原纂，苏乾续编。庭桂蒲坂人，尝仕常州七载，以章奏过多获罪，于成化乙未充发直隶隆庆州为民。乾字体健，隆庆州人，弘治十五年进士，历官兵部主事、员外郎、陕西右参议等官。隆庆在京师西北居庸关外，处四海、保安州之间。据本志所记沿革，金、元以前多属附会，元仁宗于香水园置隆庆州领怀来县，明初徙其民于关内，州县俱废，永乐十一年复置州改曰隆庆。是编庭桂于成化间据《怀柔县志》所载，及己所见闻，始成志稿。其后数十年，乾与程万里、王钦、张世敏、黄麻、杨愈等，复为搜括遗事，校正错杂，刻成于嘉靖时。其书体例，分地理、食货、职官、文事、武备、人物、宫室，坛■〈土匱〉、祠庙、寺观、塚墓、古迹、祥异、恩命、艺文十五门。卷前有州治图、州境图、州城图、州学图、永宁境图、县学图，绘刻颇精。

　　平谷县志三卷清康熙六年刊本(北京图书馆藏，存卷上、卷下)

　　清任在陛修，李柱明纂。在升字金明，安定县人。举人，康熙五年任平谷知县。柱明曲阳人，顺治八年贡生，平谷儒学训导。考平谷县志，创于明隆庆六年，再修于万历二十年，至是编已三修矣。其书体裁以参康海《武功志》为例，分为六类：一地理，二国赋，三秩官，四选举，五人物，六艺文。凡城池、公署、邮驿、乡社、学校、坛庙、桥梁、古迹、坊市括于地理；户口、土产、惠政入于国赋；秩官、选举仅例表，人物简略，故实寥寥；艺文分诗文二目。平谷旧名渔阳，古渔阳郡地，战国燕惠王置渔阳。秦为渔阳郡，二世元年遣陈胜率闾左戍渔阳。汉为渔阳郡领县十二，平谷其一邑，元以后属蓟州。

　　○上　海

　　上海志八卷明弘治十七年刊本(天一阁藏)

　　明郭经修，唐锦纂。经字载道，卢龙县人，弘治九年进士，十二年任上海县知县，升开封府同知去。锦字士絅，邑人，弘治九年进士，授东明知县。锦早负文名，尝延修《大明会典》，及仕东明，知府韩福属纂《大名志》。正德二年升兵科给事中，以清理广东盐法，因不肯与权贵刘瑾通，谪深州通判，及瑾诛，擢江西按察使，迁江西提学副使，后罢归，不复仕。《上海志》创自明洪武间顾彧纂有稿本，弘治癸亥锦始纂成此定本，厥后又修于嘉靖甲申，及万历戊子，成于明者有三。其后修于清者有五，修于民国者有二，成志凡十。按是编体例，分为八门：曰疆域，曰山川，曰田赋，曰祠祀，曰建设，曰古迹，曰官守，曰人物。凡三十八目，每门各有小序；门目排次，尚为得体。书后有钱福跋称之曰：“简而不遗，备而不泛，兼收并蓄，而无所混淆。”此书自明末以来独见藏于四明范氏天一阁，数百年来别无发见，而范氏藏书数次散失，幸此书至今犹见保存。今上海为国际大都市，首创志乘，犹见保存，亦文献之幸事也。

　　上海县志八卷明嘉靖三年刊本。清徐渭仁跋(上海市历史与建设博物馆筹备处藏。现藏上海博物馆)

　　明郑洛书修，高企纂。洛书字启范，福建莆田县人，正德十二年进士，十五年任上海知县，嘉靖四年征拜监察御司知事，后官给事中遭劾罢归，踰年卒，年仅三十有九。企字进之，号西楼，邑人，博综能文，论辨英伟，尝师事顾清。清纂《松江府志》，成于正德七年，按此志企跋云：“兹析我师郡志为县志。”故此志大致摭采府志也。全书分总序、山水、风俗、物产、户役、贡赋、建置、祠祀、官师、名宦、登用、人物、古迹、杂志、文志十五门，卷前列上海县境图、上海县市图。总序云：“上海为松江属县，其地古扬州之城，春秋为吴为越为楚，秦、汉为会稽、吴郡，孙吴时为陆氏侯封，始有华亭之名，至唐天宝十年始县。华亭北日华亭海，迨宋末人烟浩穰，海舶辐辏，即其地立市舶提举司，及榷货场，为上海镇。元至元二十九年，割华亭之长人、高昌、北亭、新江、海隅五乡为县。”其叙上海沿革，文简详明，惜欠傍考。此书于清末之际，曾见藏于吴兴周氏，嘉兴吴氏递藏，盖有汲古阁、徐紫珊收藏章。书后有徐渭仁题记谓：“渭仁从嘉兴吴氏得之，为绝无仅有之本。”是为嘉兴吴氏旧物也。

　　上海县志十卷明万历十六年刊本(上海市历史与建设博物馆筹备处藏。现藏上海博物馆)

　　明顾洪范修，张之象纂。洪范字中起，浙江上虞县人，万历十年进士，十一年任上海知县，官至监察御史。之象字玄超，邑人，贡生，官浙江按察司知事。著有《中围记》《金兰集》。按此志创修于万历丙戌，越年戊子稿成，而之象卒，邑生黄炎为之雠校刻成。其书分地理志、河渠志、赋役志、建设志、秩祀志、官师志、选举志、人物志、艺文志、杂志十门，子目六十有一。观此志，语多核实，纪述较胜旧志多矣。上海明修志书，今传不多，弘治、嘉靖二志，皆存孤本。清末以来，由以上海为巨重财富所集，且为通商要埠，古传志乘亦因之珍贵，帝国主义者亦以相争掠夺，徐家汇藏书楼所藏万历原本，已遭掠劫。今海内所藏此志原本，惟上海博物馆有藏，北京图书馆藏者，为残帙耳。

　　瀛壖杂志六卷清光绪元年刊本(上海图书馆藏)

　　清王韬纂。韬原名利宾，后居香港易名韬，字仲■〈馬〈山上文下〉〉，号紫诠，又号弢园，别号天南遁叟，江苏吴县人。生于道光八年，卒于光绪二十三年。韬曾游学美国，归后著书颇多，其大抵为论述西学之作。此编为其客居上海时之见闻随笔，不啻为上海别乘，较之《日下旧闻》《津门杂记》之类，似胜一筹。书共六卷，卷一记建置设官，及山川河道城池、名胜节令、物产民生风俗。卷二记工业、土地、户籍、田赋、学校、书院、海关、寺院、园林。卷三记洋务，如铸造局、广方言馆等；又记陈化成于吴淞与英军战，及寓居上海名人事迹，如明董其昌，清李心衡、曹树翘、徐渭仁等人。卷四记艺技，如画家、医生、奕者、顾绣，以及闺秀、释道、游宦亦参其间，或著小传。卷五自记其忧愁沈埋，而托之与失意落魄者，有同慨焉；才不得尽其用，而荡情景色。记及上海技艺，如评弹流派，古事传说。又对上海旧志之评议。卷六为唫咏上海歌诗、竹枝词等，堪称地方史诗。按是编具方志规范，记载不烦琐细，上海后修县志未及采纳。其书虽不脱小说沓杂之习，其首末虽不立地志之名，而可为地志之别乘。

　　上海竹枝辞不分卷上海华童公学排印本(上海图书馆藏)

　　余槐青纂。槐青江苏宜兴人，主事上海华童公学，任中文教授二十五年，己亥病殁于上海。槐青为诗，随其所值之境，能直写胸臆；皆里中儿歌也。是编为上海歌诗，有《黄浦江》《吴松江》《租界》《沪宁沪杭甬铁路》《耶稣教》《吴淞炮台》《市商会》《天文台》《豫园》《龙华》《跑马》《静安寺》《上海八景》《电灯》《汽车》《电车》《五卅惨案》《自来火水》《三大公司》《半淞园》《盛杏孙出丧》《报馆》《商品牌号》《踏舞》《外摆渡桥》《江海关》《东方图书馆》《招商局》《二十二层楼》《天主堂》《银行》《丝厂》等，凡一百二十二首，皆咏上海之事物，童孺无不上口，而名其书曰《上海竹枝辞》。竹枝词亦名巴渝词，本出于巴渝；唐贞观中刘禹锡在沅湘，以里歌乃依骚人《九歌》作《竹枝新词》，里中儿歌之，由是盛于贞观、元和间。考竹枝词实源于上古各地歌诗，余见沙彦楷先生《荆溪任民天春园方志目序》有云：“《汉书·艺文志》有各地歌诗之著录，虽为今方志之一部，然维以上绍风诗。”即《汉志》著录《河南歌诗》《洛汭歌诗》是也。盖如《三百篇》之《国风》，《尚书》之《五子歌》，皆其源也。至唐刘禹锡、白居易为各地歌诗，乃能尽俗，竹枝词固为方志之远源也。

　　松江府志三十二卷明正德七年刊本(上海图书馆藏)

　　明陈威修，顾清纂。威字民望，临川县人。弘治进士，历官州县十余年，擢监察御史，正德五年出知松江府事。清字士廉，华亭县人。弘治五年南京乡试第一，明年成进士，改庶吉士授编修，官至南京礼部尚书，卒谥文僖，著有《东江集》。松江建置，自唐天宝中始置华亭县，初属秀州，元至元中始升为府，明洪武改为直隶府。自明初以来，为江南赋隩区矣。松江志书，据此志引用书目，旧志有杨潜《绍熙云间志》三卷，张之翰《大德松江郡志》八卷，钱全衮《至正续志》十六卷，孙鼎《正统松江府志》三卷，钱岗《云间通志》十八卷。今除杨潜《云间志》外，多不传矣。是编继钱岗《云间通志》，增成化九年后之事，而重纂也。其书体例，分为三十二目，又附目十七，卷前有府境图、府城图，及顾清序。此书自卷一至卷终，暨序图目录，为版共九百十有六，无一页损缺，纸色如新，诚善本也。

　　云间人物志四卷红丝格旧抄本(松江县图书馆藏)

　　明李绍文纂。绍文字节之，华亭县人，著有《艺林櫐百》《明世说新语》等书。万历中绍文著《云间杂识》，记述云间掌故。此书成于万历辛亥，经六载而成，引证考订甚详。所列参证诸书，有张长舆《峰泖先贤志》，周希允《云间往哲录》，张海樵《西楼杂著》，范叔子《云间信史》。诸书今多散佚；惟绍文此书独传，汇集洪武迄万历云间一郡人物五百三十余人，各为一传，书后又附《家志录》一篇，述其先祖鹤峰以下五人，附于书后，杂以家传为乱志乘之体也。

　　松江府志五十八卷明崇祯三年刊本(上海图书馆藏)

　　明方岳贡修，陈继儒纂。岳贡字四长，号禹修，谷城县人。天启二年进士，授户部主事，进郎中，历典仓库督永平粮储，崇祯元年调任松江知府。继儒字仲醇，华亭县人，能诗文，善书画。是编乃踵顾清《松江府志》重纂，增辑百二十年之事物，全书共五十八卷，分为四十八门，卷前列图三十二页，及董其昌、陈继儒二序。此志与崇祯四年刻本方岳贡、陈继儒修纂之《松江府志》九十四卷，是为二书也。二志卷帙篇目各不相同，版刻亦异，前本则字体较大，后本则字体略小。其文辞亦略有异，前本则纪载简核，后本则词多事增，相比之下，固非一书也。何为仅阅年而二次纂府志，参康熙府志旧志考，未有纪载。后见继儒撰《眉公十种藏书》中有《白石樵真稿》卷二《松江志小序》一篇，与崇祯四年刊本《松江府志》序同。又此书卷五《修志始末记》，首述知府方贡禹修志事。后叙述崇祯四年刊本修志事，乃继儒秉笔亲撰府志事也。据此猜测，岳贡初修府志，以继儒为总纂，志成继儒视为不足，因而重纂也。因此初修之本不传，今仅存此书，前为金山姚石子先生视为镇库珍藏，石子卒后十余年，其家人捐归于上海市文物保管委员会，今为上海图书馆所藏之秘籍。

　　五茸志逸随笔八卷清道光间精抄本(松江县图书馆藏)

　　明吴履震纂。履震字长公，号退庵道人，金山县人。明亡不仕，里居璜溪，以著述终老。五茸松江之别名，为战国时吴王之猎所也。是编履震于明亡之后，取乡故老传闻，及身所亲历，一郡可歌可泣之事，及明松郡诸公之嘉言懿行，秩秩然书之，告成于清顺治十八年。后来所修府志，取其材者甚多焉。按是编向无刻本，流传绝少，仅见光绪重修《金山县志·艺文志》载，明吴履震撰《五茸志逸》，而易其书之原名矣。按此书前有光绪戊戌沈祥龙题记谓：“此册原为归安凌麈遗所藏，而赠以祥龙者也。乃道光初星农王氏手抄。星农不知何许人，蝇头细字，双行夹写，无一笔苟且，书法挺秀，是为精写本也。

　　五茸志逸录存一卷清姚椿通艺阁抄本。王海容手校(上海图书馆藏)

　　清姚椿辑。椿字春木，一字子善，娄县人。道光时布衣，尝从桐城姚鼐游，以古文名，晚岁主讲松江景吴书院，卒年七十七岁。著有《通艺阁诗录》《晚学斋文抄》，辑《清文录》。此编椿手录明吴履震撰《五茸志逸随笔》之重要材料。又经清王海容手笔评校二十余条注于书眉，如校正“粮里”为“粮长”之误等条，颇具考证，俾有益于松江文献也。此本鉴定系椿与海容之手迹，二人皆道光时名士，故此本尤为珍贵也。

　　云间志略一卷清道光二十五年宝晋斋刊本(上海图书馆藏)

　　题渔矶散人编。考渔矾散人即雷琳，字晓峰，为清乾隆时人也。琳善诗文，著有《渔矶漫钞》十卷。是编纪载郡县之因革，山川之脉络，以及古迹艺文，靡不略具。全书分郡邑沿革略、云间三十二峰考、海江浦泖诸镇市古迹辑略、吕克孝松江田家月令诗、九峰人物记略五篇。大致辑录郡县志书，及自行采访笔录者，编为一卷。按此书自咸丰间兵燹之后，百无一存。此本之外，仅见松江张寿甫先生藏有抄本。

　　松江志稿华娄二县金石志稿二卷稿本(松江县图书馆藏)

　　杜镇球纂。镇球字亚诒，松江人。民国乙亥李子韩官松江，延聘沈惟贤(思齐)纂《松江志》，镇球分纂金石志，而成此稿，是为《松江志稿》之一部。松江金石六朝前无可考，唐以下吉光片羽尚有存者。而以元至正间孔庙礼器三十余件为最古，石刻以唐大中时陀罗尼经幢为最旧。按镇球自序谓：“松江图书馆藏有华、娄二邑石刻拓本，及孔庙礼器完整无缺。”此稿为镇球据图书馆所藏石刻拓本再为广征博采，自唐至清末共得五百余件，为之编录而成。稿辑成于丁丑秋，较前松江郡县诸志之金石志，所增补奚止倍蓰耶。

　　华亭县志十六卷明正德十六年刊本(上海图书馆藏)

　　明聂豹修，沈锡纂。豹字文蔚，永丰人。正德十三年进士，十五年任华亭知县，官至兵部尚书，赠太子太保，卒谥贞襄。锡字恩卿，华亭县人，贡生。华亭置县始于唐，实为今松江一府之地。元至元中升为松江府，仍以华亭为郭县。县之有志，自此志始。其书体例，严简详实，凡三十四门，图四。按光绪《华亭县志》凡例言修志时，《正德县志》已佚。又称此志为邑人孙承恩编辑。但按此志孙承恩序有云：“自无以副纂，乃嘱庠生沈锡，及金廷桂、沈东洎、顾曦三人为之。”承恩实未述一辞，幸此志犹存，以证光绪县志之谬。

</div>
    <div class="pagination">
<a href="稀见地方志提要_page15.html">上一页</a><span>...</span><a href="稀见地方志提要_page11.html">11</a><a href="稀见地方志提要_page12.html">12</a><a href="稀见地方志提要_page13.html">13</a><a href="稀见地方志提要_page14.html">14</a><a href="稀见地方志提要_page15.html">15</a><span class="current-page">16</span><a href="稀见地方志提要_page17.html">17</a><a href="稀见地方志提要_page18.html">18</a><a href="稀见地方志提要_page19.html">19</a><a href="稀见地方志提要_page20.html">20</a><a href="稀见地方志提要_page21.html">21</a><span>...</span><a href="稀见地方志提要_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
