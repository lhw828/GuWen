<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 132 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 132 页/共 479 页</h1>
    <div class="content">
　　○云山县西北十五里。上有穴，云出其中。又县北二十里有伏山，一名佛山。其南有小山，谓之宁山，县在其南，故曰宁阳。○鹤山，在县西北三十里。稍北曰龟山，连汶上县界。

　　魏家寨山县西三十里。山高峻，上有石洞，容数百人，元季多于此避兵。○灵山，在县东九十里，连新泰县界，树木葱郁，四时苍翠。又东十里有九顶山，山有九峰，参差竞胜。

　　○汶水在县西北。自泰安州西南流入县界，至县东北，分而为二：其一为元人所改，由县北三十五里罡城坝而南流，别为水；其一由罡城西流入东平州。今详见汶上县。

　　水县西三里。汶水支流也。自罡城坝西南流经此，又南流三十里，至府西北三十里之高吴桥，又西南流三十里，经济宁城东隅，与泗水合，入天井闸河。亦谓之光水。《晋书》：慕容兰以数万众屯卞城，徐州刺史荀羡自光水引汶通渠，至东阿征之，临阵斩兰。是引为渠，始于荀羡也。元初，于罡城左作斗门，遏汶水以益泗漕，于是其流始盛。至元六年，以奔流冲激，泥沙填淤，乃议浚之。自闸口至石刺，以通其源，又自石刺至高吴桥，南至王家道口北，五十六里有奇，以达其流，而河复治。明时永乐中，浚会通河，复筑罡城坝，以遏汶水入之流，惟坝南官庄河入，其流渐微。成化十一年，主事张盛复为罡城石闸，稍分汶水支流益之，于是滔滔南注矣。

　　淄水在县东北。杜预曰：出泰山梁父县，西北入汶。昭二十六年，齐师围成，成人伐齐师之饮马于淄者。即此淄水也。今涸。○漕水，在县南，源出县治东北蛇眼泉，南流，合县东南诸泉，经府北三十里，西南入于河。

　　柳泉在县西十里。南流入河。又龙鱼泉，在县东北六十里。又东北十里曰龙港沟泉。○鲁姑泉，在县西北三十里。又西北十里，曰泺当山泉。又有古城泉，在县东南十里。《志》云：县境之泉凡十三，其四入汶，其九入于河。

　　○青川村县北三十里。置驿于此，曰青川村驿。又东台，在县东北十里，俗名梁王点军台。

　　罡城堰在县东北三十四里。元置堰。永乐中，改为坝。成化十一年，主事张盛以旧堰水阔河深，相视其西南八里为罡城新石堰，置闸启闭，以时蓄泄，在今城西北三十里。又河东西闸，俱在县西四里。嘉靖六年，主事吴鹏以水久涸，柳泉复为积沙所壅，乃置闸于此，引柳泉横过河，随时蓄泄，以达其流。又东至城南，会蛇眼诸泉，下流入于漕水，并注河以济运。

　　邹县府东南五十里。东南至滕县九十里，西至济宁州七十里。春秋时为邾国，鲁缪公改邾曰驺，因山为名。汉置驺县，属鲁国。晋曰邹县，属鲁郡。宋及后魏因之。隋属兖州。唐仍旧。宋熙宁五年，省。元丰七年，复置，仍属兖州。金属滕州。元因之。明初，改今属。城周五里，编户三十九里。

　　○邾城在县东南二十六里。本邾娄之国。《记》曰：武王克商，封陆终第五子晏安之裔曹挟于邾。隐元年，公及邾仪父盟于蔑。仪父，挟之后也。僖二十二年，邾人获公胄，悬之鱼门。杜预曰：鱼门，邾城门也。又有范门。哀七年，鲁伐邾，及范门，犹闻钟声。是也。刘荟《邹山记》：邾城在山南，去山三里。《左传》：文十三年，邾文公卜迁于绎。又哀九年，邾众保于绎。绎即邹山也。《史记》：吴夫差九年，会驺伐鲁。盖邾亦通谓之驺。孟子，驺人也。其地去鲁甚近。《传》曰：鲁击柝闻于邾。故孟子曰：近圣人之居。汉置驺县。自晋以后，皆曰邹县。东晋咸和初，石赵将石瞻攻河南太守王瞻于邾，拔之。即邹也，亦谓之邹山。宋时鲁郡治焉。元嘉十三年，尝为兖州治。二十七年魏主焘南侵，自东平趣邹山。李孝伯谓宋张畅曰：邹山之险，君家所凭。是也。宋改置县于此。其故城址周二十里有奇。

　　南平阳城县西三十里。春秋时邾地，后为鲁平阳邑。哀二十七年，越子使后庸来盟于平阳。即此。战国时，为齐南阳邑。孟子谓鲁慎子一战胜齐，遂有南阳；鲁仲连谓楚攻南阳，皆指此也。汉置南平阳县，属山阳郡。晋属高平国。刘宋改平阳县。后魏因之。后齐省。今其地曰平阳社。○漆城，在县北。《左传》：襄二十一年，邾庶其以漆闾丘来奔。杜预曰：南平阳县东北有漆乡。定十五年，城漆，即此漆乡。西北有显闾亭，即古闾丘也。一云闾丘在今县南。

　　○峄山县东南二十五里。一名邾峄山，亦曰邹绎山。《禹贡》：峄阳孤桐。《诗》：保有凫、绎。绎与峄同也。《左传》：文十三年，邾迁于绎。宣十年，伐邾，取绎。哀七年，鲁师入邾，邾人保绎。杜预曰：绎，邾山也。郭璞云：绎山纯石积构，连属如绎丝然，故以绎名。《史记》：秦始皇二十八年，上邹峄山，刻石颂功德。其所刻石岭名曰书门。《水经注》：峄山东西二十里，高秀独出，积石相临，殆无土壤，石间多孔穴，洞达相通，往往有如数间屋处，俗谓之峄孔。避乱入绎，外寇虽众，无所施害。晋永嘉之乱，大尉郗鉴将乡曲逃此山，胡贼攻守，不能得。今山南有大峄，名曰郗公峄。山北有纪岩，即秦立石处也。《晋书》：建兴末，郗鉴避寇峄山，琅邪王睿就用为兖州刺史，镇邹山。大宁三年，石勒将石瞻攻兖州刺史檀斌于邹山，杀之。义熙四年，南燕司马叔等自留城寇邹山，鲁郡太守徐邕弃城走。宋元嘉二十七年，魏主焘南寇，至邹山，见秦始皇石刻，使人排而仆之，遂引军趣彭城。《志》云：峄山孔穴甚多，其大者曰妙光峒，相传中有穴，与洞庭通。盖环鲁之山不一，而玲珑峭特者，莫如峄山。山之西南二里有村，曰故县，即邹县旧治也。上冠峰峦，下属岩壑，称为绝胜。宋大中祥符初，尝致封号于此山，载在《祀典》。金末，大名府僧智究者谋作乱，潜结其党，会于峄山。盖山岩峻险，可恃为窟宅也。

　　凫山县西南五十里，连鱼台县界。《诗》：保有凫、绎。此即凫山也，土人呼为八卦山，相传伏羲曾画卦于此。又南麓有吕公洞，甚深远。○九龙山，在县东北二十里，山形起伏凡九，上有灵泉，一名灵山。又县东北三十里，曰四基山，山颠有石，状如堂基，其西麓为孟子墓。又东北十里曰昌平山。《史记》：孔子生鲁昌平县鄹邑。山北有昌平乡，与嵫阳县接界。又东北二十里为尼山，与曲阜县接界。

　　距越山县东北七十里。山高大，冠于群峰，上有龙井。又接舆山，在县东南五里，以山形如两车相接也。其相属者，为塘口山、牙山、阳山。牙、阳两山间有高皇埠，相传汉高微时，曾潜迹于此。县北五里又有冈山。《志》云：山分南北两冈，并高耸。○光武洞，在县南六十里，地名瓦曲村，相传光武曾避兵于此。

　　○泗河县西南五十里。自嵫阳县流入境，又西南经此，有小闸横截其中，以时蓄泄，济漕河之浅涸。成化以来，屡经修筑。○运河在县西南七十里。《志》云：县境所管河岸，南自济宁之鲁桥闸，北至济宁之师庄闸，凡三里。

　　白马河在县北三十里。源出九龙山，西北流经此。有蓼河，出九龙山东南之蓼沟，亦西北流，至此合焉。又西注于泗水。《志》云：九龙山麓有溪湖，广三里，西流入白马河。○沙河，在县东。《志》云：大沙河出城东山谷间，有兰沟水流合焉。小沙河出冈山下，一名因利沟，经城东，与大沙河合，西南流三十里，注于陂泽。其下流汇于滕县之昭阳湖。

　　白庄泉县东南四十五里。其旁又有渊源、柳青、三角湾诸泉。又冈山泉，在县北十里。其东北又有鳝眼、孟母、陈家沟等泉。《志》云：县境之泉凡十三，其十二流入泗，其一入于鲁桥运河。

　　○界河驿县东南五十里。又县城西有邾城驿。

　　泗水县府东九十里。西南至邹县九十里，西北至泰安州百里。古卞明国。春秋时鲁卞邑。汉置卞县，属鲁国。晋属鲁郡，宋因之。后魏省入汶阳县。隋开皇十八年，改置泗水县，属兖州。唐、宋因之。元省入曲阜县，寻复置。今城周三里，编户二十四里。

　　○卞城在县东五十里，古卞国。《记》曰：汤伐有卞。是也。春秋时为鲁卞邑。或曰：卞庄子食邑于此。僖十七年，夫人姜氏会齐侯于卞。襄二十九年，季武子取卞。《史记·鲁世家》：顷公亡迁于卞邑。汉为卞县治，晋因之。永和十二年，燕将慕容兰屯卞城，徐州刺史荀羡击斩之。后魏县废，隋改置泗水县于此，元移今治。其南又有姑蔑城。隐元年，公及邾仪父盟于蔑。又定十二年，公山不狃、叔孙辄，帅费人袭鲁，孔子使申句须、乐颀伐之。费人北，败诸姑蔑。杜预曰：姑蔑，即蔑也，在鲁国卞县南，泗水径其北。

　　梁父城县北四十里。汉县，属泰山郡。晋因之。南燕置兖州于此，刘宋仍属泰山郡，后魏因之。隋属兖州。唐初属东泰州，贞观初县省。《水经注》：梁父故城北即梁父山。旧《志》云：故城北去泰安州六十里，盖接壤处。又西南去宁阳县亦九十余里。

　　吾阝城在县东南，春秋时鲁邑。《左传》：文七年，城吾阝。杜预曰：卞县南有吾阝城，城吾阝，备邾难也。汉置吾阝乡县，属东海郡。吾阝，读鱼。后汉省。又桃墟亦在故卞城东南，鲁邑也。《左传》：襄十七年，齐侯伐我北鄙，围桃。昭七年，晋人来治杞田，季孙以成与之，而迁孟氏之邑于桃。世亦谓之陶墟，谓舜所陶处。

　　○陪尾山县东南五十里。《禹贡》：外方桐柏，至于陪尾。是也。泗水发于山下，有数泉并导，经卞城而西，始合为一。山阴有湖，谓之漏泽云。○龟山，在县东北五十里，与新泰县接界，山之北即龟阴也。今详见新泰县。

　　○泗水县北八里。源出陪尾山，西流，与诸泉会。过县北，又西至曲阜县界。《水经注》：泗水出卞县东南桃墟西北。墟西泽方一十五里。泽西际阜，俗谓之妫亭山。阜侧有三石穴，广围三四尺，泽水从穴而上，自此连冈通阜。西北四十许步，冈之西际，便得泗水之源，盖即陪尾山矣。又有百丁河，在县东北二十里，马庄河在县西北三十里，俱南流入泗河。

　　玉沟泉县西南十一里。西北流入泗水。又有盗泉，在县东北高陉山阴。《淮南子》：孔子不饮盗泉。谓此。《志》云：县东南二十里昌山下有鲍村等泉，东南五十里凤凰山下有珍珠等泉。其出自陪尾山泉林寺旁者，凡二十余泉，波浪翻涌，高出水面，为山东诸泉之冠。四面旋绕，西北流一里，合为一，遂为泗水上源。《泉河志》：县境之泉，凡五十九，皆汇为泗河。

　　○菟裘聚在县西北。《左传》：隐十一年，公使羽父营菟裘，曰：吾将老焉。杜氏曰：菟裘，鲁邑也，在梁父县南。○庚宗亭，在县东。《春秋》：昭四年，传初穆子去叔孙氏及庚宗。又哀七年，吴伐鲁，战于彝，舍于庚宗，次于泗上。盖县与费县接境，吴人之师，自南武城而前也。

　　滕县府东南百四十里。南至直隶徐州百九十里。古小邾国及滕国地。汉置蕃县，属鲁国。蕃，读若翻。晋属鲁郡。元康中，改属彭城郡。宋因之。后魏孝昌二年，置蕃郡治焉。梁大通二年，将军王弁侵魏徐州，蕃郡民续灵珍攻郡应梁，败死。是也。北齐郡废。隋开皇十六年，改置滕县，属徐州。唐、宋因之。金置滕阳军，大定二十二年，改滕阳州。二十四年，复改曰滕州，治滕县。元因之。明初，州废，县属济宁府。洪武十八年，改今属。今城周五里，编户八十七里。

　　○滕城县西南十四里。周滕国，文王子叔绣所封。至战国时，为宋所灭。秦置滕县。汉高祖封夏侯婴为侯邑，号滕公，寻改置公丘县，属沛郡。武帝封鲁恭王子顺为侯邑。后汉仍为公丘县。晋属鲁郡，后废。《志》云：故滕城周二十里，内有子城。

　　薛城县南四十里。夏车正奚仲国也。《左传》：定二年，薛宰曰：薛之皇祖奚仲居薛，为夏车正，迁于邳。仲虺居薛，为汤左相。是也。周为子男国。春秋时，与于盟会。战国时，为齐所灭。田婴封于此，谓之薛君，秦置薛县。二世二年，沛公命雍齿守丰，自引兵之薛。又项羽以朱鸡石败，自湖陵引兵入薛，召诸别将会薛计事。汉置薛县，属鲁国。晋属鲁郡。刘宋属彭城郡，后魏因之，后齐废。或谓之邳城。又上邳城，在薛城西三十里。《水经注》：氵郭水自薛县，又西径仲虺城北，即上邳也。汉吕后三年，封楚元王子郢客为上邳侯。《后汉志》：薛城在春秋之季，曰徐州。哀十四年，齐陈恒执其君，置于舒州，寻弑之。《史记》作徐州。又句践平吴，以兵北渡淮，与齐、晋诸侯会于徐州。又齐威王谓魏惠王，吾吏有黔夫者，使守徐州。又宣王八年，与魏襄王会徐州，诸侯相王也。十年，楚围我徐州。《楚世家》：威王七年，伐齐，败之于徐州。《竹书》：梁惠成王三十一年，邳迁于薛，改名徐州也。《括地志》：薛城在薛河北，周二十八里，齐田文封薛，乃改筑之。其城坚厚无比，中有田文墓。《晋书·地道记》：仲虺城，在薛城西三十里，即上邳矣。虺，奚仲后，相汤时居此，俗谓之斗城。

　　阝城县东六里。春秋时小国也。庄五年，阝犁来来朝。僖七年，更为小邾。即此城矣。杜预曰：昌虑县东北有阝城，在南梁水东。○常城，在县东南。《诗》：居常与许。郑氏曰：常或作尝，在薛之旁。孟尝君食邑于薛，今薛城南十里有孟尝集。或以为即古尝邑。《史记·越世家》：愿齐之试兵南阳莒地，以聚常、郯之境。索隐曰：常，邑名，即田文所封。

　　昌虑城县东南六十里。春秋时滥邑也。昭三十一年，邾黑肱以滥来奔。即此。汉置昌虑县，属东海郡，宣帝封鲁孝王子弘为侯邑。后汉建武五年，董宪与刘纡悉兵数万人屯昌虑，又招五校余贼拒守建阳。帝至蕃，去宪百余里。既而进攻宪，大破之。建安三年，曹操尝析置昌虑郡。十一年，复故。晋亦曰昌虑县。元康中，改属兰陵郡。刘宋泰始中为郡治，后乃属兰陵郡，北齐废。后周大象二年，尉迟迥举兵相州，徐州将席毗罗应之，军于蕃城，陷昌虑。隋大业十年，彭城留守董纯大败贼帅张大虎于昌虑，即故城矣。其城周十里，内有子城。

　　戚城县西南五十里。或曰秦县也。二世二年，泗州守败于薛，走至戚。又曹参尝迁为戚公，即此。汉仍置戚县，属东海郡。后汉及晋皆为戚县，后废。其城周四里，为运道所经，有氵加河通判驻于此。○桃山城，在县东。晋改置城于此，为戍守处。太和六年，苻秦将俱难攻晋兰陵太守张闵子于桃山，桓温遣兵击却之，即此。

　　休城县西二十五里，战国时齐邑。孟子去齐居休，是也。汉文帝封楚元王子富为侯邑，今废。又城，在县西南五十里，相传齐王所居邑。《沛县志》：沛东北四十里有观城，亦曰城。○灵丘城，在县东三十里，明水之南，城周八里，内有子城。战国时，齐南境邑，孟子谓氐蛙辞灵丘而请士师。指此。《史记》：齐威王元年，三晋因齐丧来伐我灵丘。是也。

　　固城县东五十里。马山之北，薛河之南，半为河水所圮，盖南北朝时戍守处。或谓之五固。萧齐建元二年，淮北泗州民不乐属魏，齐主复遣间谍诱之，于是徐州民桓标之、兖州民徐猛子等，所在蜂起为寇盗，聚众保五固，推司马朗之为主，魏遣尉元等击平之，即此地也。又有梁城，在县东氵郭河之南，有台，谓之旧城台，亦昔时戍守处。

　　○桃山县东南五十里。一名华采山，亦曰义珠山，或讹为陶山。又高山，在县东六十里，上有赵盾祠。迤西为薛山，薛水源于此。○薛山，在县东北四十里，岩洞颇胜，下有茶泉，流入薛河。其相接者曰马山，山南有泉，西流为明水。又西有石沟，车箱水出焉，下流入氵郭水。

　　连青山县东北五十里。形如莲花，亦曰莲峰山，中有泉，南沙河出焉，即氵郭河也。自连青山涉氵郭三十里，为大白山。又十里为越峰山、大阜山，皆高出云表，峰峦洞壑，迥绝人世。《志》云：越峰山在县东北七十里。

　　狐骀山县东南二十里。《左传》：襄四年，臧纥侵邾，败于狐骀。哀二十七年，越子使后庸言邾田封于骀上。杜预曰：蕃县东南有狐骀亭，亭因山以名也。○巨山，在县东南六十里。张裴《记略》曰：巨山盘郁蓊葱，下有水，曰圣泉，不涸不盈，味甘而冽。又有微山，在县南百里，纯石带土，所谓也。与江南沛县接界。

　　孤山在县东南。魏收《志》：昌虑县有孤山。梁天监五年，桓和侵魏兖州，进屯孤山，魏将樊鲁击破之。○龙山，在县北二十五里，峰峦奇秀，上有龙湫。又落凤山，在县东三十里，峰峦起伏，形如波浪。旁有大公、尖顶、浮柱等山，皆连亘于县东。

　　○运河县东南六十里。一名新运河。嘉靖四十四年，河决沛县，淤沽头闸，上下百余里，遣工部尚书朱衡，北自南阳，南至留城，筑新河百四十一里，其西岸为沛县境，东岸则县界也。今详见川渎漕河。

　　薛水县南四十里。源出高、薛二山间，经桃山北，绕薛城而西南流，入江南沛县界。《志》云：县西南三十里，曰三河口，以薛河、北沙河、赶牛沟三水，合于此也。赶牛沟出县西南五花泉，今见沛县境内。○梁水，在县东十五里，自平地涌出。《后汉志》蕃县有南梁水。《水经注》：蕃县东北平泽泉若轮焉，南邻于氵郭，亦谓之西氵郭。首受蕃县水，西注山阳。湖、陆二水，皆由沛入泗，以在蕃县南，故曰南梁也。今水出县东北六十里荆沟村，其源亦曰荆沟泉，西流经旧滕县北，西南流，折为九曲，又西会氵郭水，入于运河，亦谓之梁溪。成化十八年，引梁溪源水绕城外郭。即此。

　　氵郭水县南十五里。源出连青山，西南流，至三河口，合于薛河。《左传》：襄十九年，取邾田，自氵郭水。哀二年，季孙斯伐邾，取氵郭东田及沂西田。杜预曰：氵郭水出东海合乡县西南，径鲁国，至高平湖陵县入泗。今近出连青山，入薛河，亦谓之南沙河。自运河东徙，恐沙为漕病，筑黄甫坝遏之，北出赵沟，西会南梁水，入于运河。○北沙河，在县北十五里，源出龙山，西南流，合于氵郭水。《邑志》云：源出邹峄山，至洪疃，分二河，夹休城而西，会白水河，入运河。又明水在县东北二十里，源出马山，东南流，入氵郭水。又小白河，在县西四十里，亦曰白水河。县南八十里又有伯冢河。又南十里曰三界湾河，旧俱会氵郭水入于运河。

　　昭阳湖县西南七十里，接沛县界。县境诸泉，皆停蓄于此，水盛则溢出沽头诸闸以济运，水涸则民皆佃种。嘉靖末，大河决入，运道浅淤，乃改浚新河，出湖之东，而湖为河流散溢之处。今详见江南沛县。○独山湖，在县西五十里，接鱼台县界，邹、泗之水，余流所汇也，亦引流入于运河。

　　代陂在县东。晋永和五年，时石赵衰乱，褚裒帅众伐赵，径赴彭城，鲁郡民亦起兵附晋，求援于裒，裒遣部将王龛等迎之，与赵将李农战于代陂，败没。即此。

　　赵沟泉县西南二十六里，旁有纹沟、三山、五花等泉，旧俱由上沽头闸入漕河，今附南沙河而西北达于运河。又北石桥泉，在县北二十里，旁有三里桥、大乌等泉，俱注于北沙河。又黄沟泉，在县东南八十里，与温水、龙湾诸泉，旧俱经沛县留城闸入漕河。《泉河考》：县境凡一十九泉，旧俱入昭阳湖，今皆引流入于氵郭河，以达运河。

　　○临城驿县南七十里。《志》云：城东有滕阳马驿，此为临城马驿，南北陆道所经也。又县南九十里有沙沟集巡司。○逍遥台，在故薛城南十里。《左传》：庄三十一年，筑台于薛。在鲁境内。此台齐宣王时，孟尝君归薛筑，名曰逍遥。又清凉台，在县东南四十里，相传汉武东巡，置宫于此，复筑台曰清凉。今其地名汉宫村。

　　峄县府东南二百六十里。东北至沂州百八十里，西南至江南邳州二百八十里，西至江南沛县百五十里。春秋时曾阝国。汉为兰陵、[C051]二县地，属东海郡。后汉因之。晋元康初，置兰陵郡，治[C051]城县。刘宋及后魏因之。隋郡废。开皇十六年，置曾阝州。大业初，州废，改[C051]县为兰陵县，属彭城郡。唐初，复置曾阝州，又改兰陵为[C051]县。贞观初，州废，县属沂州。宋因之。金明昌六年，复改[C051]县为兰陵县。贞中，改属邳州。兴定中，又置峄州治焉。元初，以州属益都路。至元二年，以县省入州。明洪武二年，改州为县，属济宁府。十八年，改今属。城周四里有奇，编户三十六里。

　　○[C051]城县西北一里。汉置[C051]县，以[C051]水所经而名。[C051]读拯，俗作承，误也。晋为兰陵郡治。刘宋泰始中，郡移治昌虑县，后魏仍为郡治。隋为曾阝州治。大业初，改[C051]县为兰陵。唐复为[C051]县。元和十四年，楚州刺史李听讨淄青叛帅李师道，克海州，败其兵于沂州，拔[C051]城。是也。宋亦曰[C051]城，金人复曰兰陵。贞四年，徙治娄村。元省入峄州。明初改筑今城，成化二十六年，始砌以石，其后相继修葺。杜预曰：[C051]县东南有向城，或以为古向国。盖其地与沂州接境。

　　兰陵城县东六十里。《史记》：荀卿适楚，春申君以为兰陵令。《十三州志》：兰陵故鲁之次室邑，其后楚取之，改为兰陵。汉置县，属东海郡。后汉建武四年，董宪将贲休以兰陵降，既而宪复陷之。五年，宪等自下邳还兰陵。即此。晋属兰陵郡，刘宋及后魏因之。隋大业初，省入[C051]县，寻改[C051]县曰兰陵。唐武德四年，改兰陵为[C051]，而别置兰陵县属曾阝州。贞观初，州废，县亦并入[C051]县。

　　曾阝城县东八十里。春秋时小国也。僖十四年，曾阝子来朝。襄六年，莒人灭曾阝。昭四年，取曾阝。《史记》：夫差七年，败齐师于艾陵，遂至缯。即此。后为楚地，汉置缯县，属东海郡。后汉属琅邪郡，晋因之，后废。隋复置曾阝城县，大业初，并入[C051]县。唐初为山贼左君衡所据，事平复置曾阝城县，为曾阝州治。贞观初，州县俱废。杜预曰：曾阝县北有{艹既}亭。《春秋》：庄九年，公及齐大夫盟于{艹既}。即此。

　　Τ阳城县南五十里。春秋时小国。城西有且水。襄十年，晋侯会诸侯及吴子寿梦于且，遂伐Τ阳，是也。汉置傅阳县，属楚国。傅、Τ，同读福；且，同查。后汉属彭城国。晋因之，后废。○合乡城，在县西北，汉县，属东海郡。后汉及晋因之。刘宋属兰陵郡，后魏因之。后齐废。《沛县志》：合乡即古之互乡，《论语》所谓难与言者。
</div>
    <div class="pagination">
<a href="读史方舆纪要_page131.html">上一页</a><span>...</span><a href="读史方舆纪要_page127.html">127</a><a href="读史方舆纪要_page128.html">128</a><a href="读史方舆纪要_page129.html">129</a><a href="读史方舆纪要_page130.html">130</a><a href="读史方舆纪要_page131.html">131</a><span class="current-page">132</span><a href="读史方舆纪要_page133.html">133</a><a href="读史方舆纪要_page134.html">134</a><a href="读史方舆纪要_page135.html">135</a><a href="读史方舆纪要_page136.html">136</a><a href="读史方舆纪要_page137.html">137</a><span>...</span><a href="读史方舆纪要_page133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
