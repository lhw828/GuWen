<!DOCTYPE html>
<html>
<head>
    <meta charset="UTF-8">
    <title>江西通志 - 第 344 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 344 页/共 394 页</h1>
    <div class="content">　　送昙颖归庐山　　　　　　　　欧阳修
　　吾闻庐山久欲往世俗拘昔嵗贬陵扁舟下江湖八月到湓口停帆望香炉香炉云雾间杳霭疑有无忽值秋日明彩翠浮空虚信哉竒且秀不与霍俱偶病不时往中流但蜘蹰今思尚髣髴恨不传画图昙颖十年旧风尘客京都一旦不辞诀飘然卷衣裾山林往不返古亦有吾儒西北苦兵战江南仍旱枯新秦又攻寇京陜募兵夫圣君念苍生贤相思良谟嗟我无一説朝绅施舒舒未能膏鼎镬又不老菰蒲羡子识所止双林归结庐
　　送刘成伯著作赴弋阳宰　　　　梅尧臣
　　我昨之官来值君为郡掾当年已知名是日才识面未久嗟还都始应羣公荐遂除芸省郎出治江上县县剧素所闻其俗到可见水精制盘盂冰莹产郊甸鸣筝斵桐梓雕饰杂宝绚有药化铜铅方士多伏链君今齿尚壮好学常不倦二者定非惑吾言亦狂狷歌将有余幸可穷经传归来期著书箧楮盈百卷莫学此疎慵无能守贫贱明朝君当行勉勉自出饯岂无一壶酒岂无一鼎馔
　　寄题抚州戴秀才息心亭
　　苍苍开幽林峰岭日相对云归衣缨泉落响环佩仕宦虽有负耳目得以贷俯仰宇宙中晏然维进退
　　送杨申职方通判信州
　　从来饶信吏爱宝袭侈越莫买冰玉盘苍山斵明月明月有时生穷岩有时竭君常抱清节歴职老无阙与我年齿同独未变华发又为江外行画舸羡明发
　　寄题庐陵董氏桂林书斋
　　山东桑柘多江南松桂茂种桑事春蚕栽桂事华构尝闻云盖下聚书为大富往往见子孙縁天掇星宿掇星星若珠光彩出屋漏秋收万钟田作酒日为夀亦有千里归锦衣行白昼
　　寄题洪州李氏虚阁
　　耳熟滕阁美未为豫章游近闻东湖上可见西山头朝爱云气生暮数鸟行幽主人趣向逺登览日不休父兄已三人挂冠此迟留他年傥一往风物咏可周
　　送潘士方游建昌
　　军垒近仙山麻源第三谷灵运诗亦存鲁公记可读幸时无宼攘闲日望云木傥见西王母白麟如白鹿来寻鸟爪人神光生石屋无念痒背搔还恐罹怒扑学道我未成链气不饱腹安得羽翼生下上同黄鹄送君想君游星斗坛边竹
　　和苏著作麻姑十咏　　　　　　李　觏鲁公碑
　　他人二字书美好若妇女猗嗟顔太师赳赳丈夫武麻姑有遗碑嵗月亦已古硬笔可破石镌者疑虚语惊龙索雷鬬口唾天下雨怒虎突围出不畏千强弩有海珠易求有山玉易取唯恐此碑坏此书难再覩安得同宝鎭收藏在天府自非大祭时莫教凡眼觑
　　七星杉
　　五行与万类有象皆在天如何彼杉树反更侔星躔予思古昔意欲媚兹山巓草木尚有斗人物谁非仙栽培自何代衰老今多年大旱不减翠涉春无益鲜生当好世界过尽闲云烟房心欲布政柱石安可捐
　　炼丹井
　　丹灶久已毁井泉空独存此地非常地今人非昔人我愿刀圭药轻举朝明宸一言洗天日万物归阳春羣仙谁嫉妬使我身漂沦俯视废井水欲饮碍荆榛徘徊片云下泣涕霑衣巾少壮防何时且醉樽中醇
　　瑇瑁石
　　前有县大夫取此石为器嚣然夸谓予材与工俱美如何尔乡人器用曽莫备无乃居荒陬俗鄙不喜事荅云此石坚攻磨动时嵗官用钱出民民用钱出己出民官不知喜事诚可贵出已乃伤财谁能不惜费大夫闻此言如有所忿戾今君唱是诗敢以报嘉惠
　　秦人峰
　　秦法虽甚苛秦吏若犹拙山林不数里俾尔逃得脱予观后世事政役火烈烈茍非为鬼神何计避羁绁圣皇今在御百事咸均节常披诏书意若念生财竭谁能将顺者所望在贤哲无使峰中人笑我民屠裂
　　流杯池
　　幽居久不乐心死如湿灰闻言山有池仙客曽流杯披衫向西坐欲望无崇台何当命游宴尽聚不羁才顾恐狭隘地未足开吾怀仰手斸河汉决向天南来移舟复转岳壅遏成环回横持北斗柄量尽酒星醅箕踞接下流一饮空千罍八风助吟唱万怪供嘲谐醉来散髪卧蝇声视霆雷冷笑势利子茫茫尘土堆
　　碧莲池
　　碧莲何嵗开我时不得见于今到池上只有红莲绽红莲非丑恶物以多为贱阿蛮虽解舞不见眞妃面
　　虎跑泉
　　虎跑本何为彼将对以臆有如大丈夫卓尔抱刚直盗泉既不饮谮人亦不食山中小禽兽何足劳捉搦勇气无所泄爪地成遗迹地神嘉乃诚水源如开辟寻常窃六畜夜傍人墙壁是与豺狼同闻此宜惭色
　　丹霞洞
　　山西十数里乃是丹霞洞直上穷云霓中寛入罂瓮红尘生不识明月手可捧人家千里庭泉源六月冻风雨气势恶草木精神竦灵物少形见仙官何职贡俗縁易厌倦世事足愁痛寄语松上鹤他年期一控
　　葛仙坛
　　仙翁犹在时坛上何设施仙翁一去后梦草空离离下士固大笑言者多不知嗟嗟天壤内共是枯鱼池
　　小孤山　　　　　　　　　　　刘　敞
　　惊波触南崖反怒射北壁苍山与共排所谓小孤石蟠根万仞渊耸角百丈壁祠堂豁精严行旅进粉泽或云妇女神肸蠁颇有格吾知定名意似欲旌介特流俗失其眞传闻莫开释居人私其利祸福妄损益竞为娟如説以诬聪明徳先王抚山川礼典有庙食奈何媚于灶屈己忘正直吾欲为小孤作书解行客复恐不见从嗟哉世多惑
　　李节推亭子　　　　　　　　　曽　巩
　　旴江郭东门江水湛虚碧东南望羣峰连延倚天壁长林相蔽亏苍翠浮日夕青户寒居者非咫尺子初得从谁有此烟雾宅燕坐逺世喧及门无尘客筑亭更求深缓带聊自适时花笑婀娜山鸟吟格磔家酿熟新樽欢言命良席故已轻华簪宁论珍拱璧我亦有菑田相望在阡陌安得巾柴车过从伫三益
　　南轩
　　木端青崕轩惨澹寒日暮鸣鸠已安巢飞鹊尚求树物情限与夺兹理奚以据谅知巧者劳岂得违所赋久无胸中忧颇识书上趣圣贤虽山丘相望心或庶
　　和祖择之题卢肇石　　　　　　任大中
　　宜阳刺史才祖择之雄杰大旱雨一方尽使焦枯活公退趣向深水石探其絶长江北岸林唐有卢子发曽居此林下高把簪组脱嵗逺成荒墟佳名讵泯没有石数尺长犹是旧时物沈辱泥涂久实有坚重节择之渡水见特为心惨切万夫一呼聚挠动雷声掲地崄若驱来岩谷俱震裂齿辅郡东湖脱得太华骨白玉漏纎纹雨频为澡刷草蔓渐盘绕栁緑密挥拂润恐欲迸泉怪亦有奥穴安知无蛰龙时见微云出防因牵夜吟帘晓卷残月气暗逼人寒蒙笼未若别烟重风埽开独立势突兀蘓武见单于傲睨腰不折人皆昼将归手笔恨麤拙择之岂不贤天涯避谗舌对此忧足忘我观未甚悦不得见娲皇愿天无破缺
　　宿天池　　　　　　　　　　　孔武仲
　　我思庐山逰发兴自年少偶然得闲侣更欲窥众妙幽林穿蒙茏青峰上崄峭遥看天池路一线在岩徼辛勤得至此惨寂已西照云池桂无根瞪视心胆掉暮夜烟云昏西岩亦登跳圣灯稍稍出弄影何窈窕一枝分百防变态不可料须防归寂灭何处观朕兆僧房得栖宿爽气冰毛窍翻然亦兴尽却恨归途窎缅怀道隆师确不奉明诏似与山间石殷勤论久要我今来时迫灰尘眞可笑明朝指潇谷裹足登凉轿揩却壁上名恐为高人笑
　　卧龙潭
　　已登卧龙庵更看卧龙瀑来从不尽山奔入无底谷谷中鸣百雷林外潄寒玉雄豪与青泚上下相接续阳崖发幽花阴壑偃乔木两崕天划开万古神潜伏我来坐潭上俯仰清耳目神骨倍潇洒衣襟仍霡霂名山到能防好景看不足殷勤莫思归更共潭边宿
　　曹亭独登　　　　　　　　　　孔平仲
　　问我当何之曹亭苍木外江湖方水涨旷阔我所爱微风撼晚色爽气回秋籁杨栁隐官堤芙蕖接公廨白云依山起防缀若图绘何须招客游清兴自无辈落日更凭栏下看飞鸟背
　　陶骥佚老堂　　　　　　　　　蘓　轼
　　我从庐山来目送孤飞云路逢陆道士知是千嵗人试问当时友虎溪已埃尘似闻佚老堂知是防世孙能为五字诗仍戴漉酒巾人呼小靖节自号葛天民
　　和李太白【并引】
　　李太白有浔阳紫极宫感秋诗紫极宫今天庆观也道士胡洞微以石本示余盖其师卓玘之所刻玘有道术节义过人今亡矣太白诗云四十九年非一往不可复今余亦四十九感之次其韵玉芝一名琼田草洞微种之七八年矣云更数年可食许以遗余故并记之
　　寄卧虚寂堂月明浸疎竹泠然洗我心欲饮不可掬流光发永叹自昔非余独行年四十九还此北窗宿缅怀卓道人白首寓医卜橘仙固逺矣此士亦难复世道如奕棋变化不容覆惟应玉芝老待得蟠桃熟
　　过建昌李野夫公择故居
　　彭蠡东北源庐阜西南麓何人修水上种此一双玉思之不可见破宅余修竹四隣戒莫犯十亩森似束我来仲夏初解箨呈新緑幽鸟向我鸣野人留我宿徘徊不忍去微月挂乔木遥想他年归解组巾一幅对牀老兄弟夜雨鸣竹屋卧听隣寺钟书有残烛
　　防州吕倚承事年八十三读书作诗不已好收古今帖贫甚至食不足
　　扬雄老无子冯衍终不遇不识孔方兄但有灵照女家藏古今帖墨色照箱筥饥来据空案一字不堪煮枯肠五千卷磊落相撑柱吟为蜩蛩声时有岛郊句为语里长者徳齿敬已古如翁有防人薄少可时助
　　开先潄玉亭
　　高岩下赤日深谷来悲风擘开清玉峡飞出两白龙乱沫散霜雪古潭摇清空余流滑无声快防双石谼我来不忍去月出飞桥东荡荡白银阙沈沈水精宫愿随琴高生脚踏赤鯶公手持白芙蕖跳下清泠中
　　栖贤三峡桥
　　吾闻太山石积日穿线溜况此百雷霆万世与石鬭深行九地底险出三峡右长输不尽溪欲满无底窦跳波翻潜鱼震响落飞狖清寒入山骨草木尽坚瘦空蒙烟霭间澒洞金石奏弯弯飞桥出潋潋半月彀玉渊神龙近雨雹乱晴昼垂瓶得清甘可咽不可潄
　　尘外亭
　　楚山澹无尘贑水清可厉散防尘外游麾手谢此世山髙惜人力十步辄一憇却立浮云端俯视万井丽幽人宴坐处龙虎为斩薙马驹独何疑岂堕山鬼计夜垣非助我谬敬欲其逝戯留一转语千载起攘袂
　　廉泉
　　水性故自清不清或挠之君防此防泉五色烂摩尼廉者谓我廉我以此名为有廉则有贪有慧则有痴谁谓栁宗元孰是吴隐之渔父足岂洁许由耳何淄纷然立名字此水了不知毁誉有时尽不知无尽时朅来廉泉上捋须看髩眉好在水中人到处相娱嬉
　　过庐山下【并序】
　　予过庐山下云物腾涌黙有祷焉未午众峰凛然故作是诗
　　乱云欲霾山势与飘风南羣隮相应和勇往争骖驔可怜荟蔚中时出紫翠岚雁没失东岭龙腾出西龛一时供坐笑百态变立谈暴雨破坱圠清飇埽浑廓然归何处陋矣安足戡亭亭紫霄峰窈窈白石庵五老数松雪双溪落天潭虽云黙祷应顾有移文惭
　　浪井　　　　　　　　　　　　蘓　辙
　　江波浮阵云岸壁立青鐡胡为井中泉涌浪时惊发水性本无定得止自澄澈谁为女娲手补此天地裂
　　东湖
　　读书庐山中作郡庐山下平湖浸山脚云峰对虚榭红蕖纷欲落白鸟时来下犹思隐居胜乱石惊湍泻【李渤隐居庐山泉石竒胜今栖贤寺其故居也及为九江太守始营东湖风物可爱】
　　南康阻风游东寺
　　欲涉彭蠡湖南风未相许扁舟厌摇荡古寺慰行旅重湖面南轩惊浪卷前浦霏微雪阵散顚倒玉山舞一风辄九日未悉土囊怒百里断行舟仰看飞鸿度故人念征役一饭语平素竹色净飞涛松声乱秋雨我生足忧患十载不安处南北已兼忘迟速何须数
　　雨中游小云居一首
　　卖酒高安市早嵗逢五秋常怀简书畏未暇云居游十载还上都再谪仍此州废斥免羁束登临散幽忧乡党二三子结束同一舟雨余江涨高林薄烦撑钩积阴荐雷作两山乱云浮雨落飞镞江光溅轻沤笑语曽未毕风云遽谁收舟人指松桧古刹依林丘老僧昔还往晚饭迎淹留食菜吾自饱馈肉烦贤侯严城迫吹角归棹随轻鸥聫翩阅村坞灯火明谯楼肩舆践积甃涂潦分潜沟居处方自适未知厌拘囚
　　赋丰城剑一首
　　剑气夜干斗精诚初莫隔全身寄狱户隐约还自得张雷彼知我勉为汝一出腰间杂环佩亦能报之徳凛凛天地间要非手中物跃入延平水三日飞霹雳出当乗风雷归当卧泉石千年故穴在三叹泉上客
　　除夜泊彭蠡湖遇大风雪
　　暮发鄡阳市晓榜彭蠡口微风吹人衣雾绕庐山首舟人释篙笑此是风伯候舟未及深飞沙忽狂走晴空转车毂渌水起冈阜众帆落高张断缆已不救我舟旧如山此日亦何有老心畏波澜归卧寒牕牖土囊一已从万窍无不奏初疑丘山裂复恐蛟蜃鬭鼓钟相轰豗戈甲互磨叩云霓黒旗展林木万弩彀曵柴人心振旅拥军后或为羁防吟或作苍兕吼众音杂呼吸异出殊圏臼中宵变凝冽飞霰集飞糅萧骚蓬响干晃荡牕光透坚凝忽成积澎湃殊未究纻缟铺前洲琼瑰琢遥岫山川莽同色高下齐一覆渊深窜鱼鼈野旷絶鸣鸲孤舟四隣断余食数升糗寒虀仅盈盎腊肉不满豆敝裘拥衾眠微火拾薪搆可怜道路穷坐使妻子诟幽竒虽云极岑寂顷未觏一年行将除兹嵗眞浪受朝来阴云剥林表红日漏风棱恬已收江练平不绉两桨舞犹连峰吐竒秀同行贺安稳所识问癯瘦惊余空自怜梦觉定眞否春阳着城邑屋瓦冻初溜艰难当有偿烂熳醉醇酎
　　次周元翁同曹游青原山寺长韵　黄庭坚
　　市声固在耳一源谢尘埃乳窦响钟磬翠峰丽昭回俯看行磨蚁车马度城隈水犹曹溪味山自思公开浮屠涌金碧广厦构瓌材蝉蜕三百年至今猿鸟哀祖印平如水有句非险崖心花照十方初不落梯阶我来托宿夜雨滴华榱残僧四五辈法筵叹尘埋石头麟一角道价值九垓庐陵米贵贱传与后人猜晓跻上方上秋塍乱萁荄莲子委箭镞葵花仄金杯寒藤上老木龙蛇委筋骸鲁公大字石笔势欲倾摧徳人曩来游颇有嘉客陪忆当拥旌旗千骑相排豗且复歌舞随丝竹冩繁哇事如飞鸿去名与南斗偕松风唫高丘何时更能来回首翠微合于役王事催猿鹤一日雅重来尚徘徊
　　次韵吴可权题余干县白云亭
　　曩谁筑孤亭胜日有感遇永怀刘随州因榜白云句遗老不能谈嵗月忽成屡緑阴斤斧尽华屋风雨仆吴侯七闽英宰县有眞趣歌解民愠根节去吏蠧材收佛宫余工有子来助厦成燕雀贺水满鳬雁翥四海名士来一笑佳客聚云与碧山留云随清江去斯须成苍狗皆道不如故至人观万物维有安丘处寄语吴令君但遣糟牀注
　　拟岘台　　　　　　　　　　　洪　刍
　　崇台面空阔逺眺眞高明一水来朝宗湾环抱荒城连山颇偃蹇却略倚翠屏缅怀清溪上兴与岘首并客从豫章来及此春服成公子有好怀良辰始兹登初筵挹溪光中觞闻雨声翠幄列茂树金沙涨回汀鸥鸟舞不下渔舟纵复横尚恨夜气敛不见白月生信美非吾土少留空复情
　　游麻姑山仙都观　　　　　　　洪　炎
　　浥露出南郭遵途盻西岭幽寻不惮逺陟巘造殊境悬瀑泻天路高斋跨参井麻姑固神人上下凌倒景逸驾不容追遗踪搏尘影仙坛独岿然藓蚀此山顶古屋鸣鸺鹠污池育蛙蝇葛顔有异闻源委邈难省空余丰碑字欻若猊骥骋永言赏必遇所乐尘俗屏濯缨欲自孔斲鼻还思郢安得斯人徒置论挈裘领圣真岂逺而炯炯金在鑛九渊孕明月七返閟神鼎至道如可求汲深愿修绠
　　雷潭　　　　　　　　　　　　陆　经
　　山郭五里余气象忽异色蛟龙尝此蟠潭水至今黒变化验莫穷白昼起霹雳山形抱江来怪石若倾侧有岀出其间户牖立丹壁微云垂鉴中彩色画不得小阁才数弓吐纳半江碧日光涵游鱼到底如不隔老竹风萧萧长根擘青石送声寄哀弦往往动魂魄载酒同遨游逢竒得搜索形体相与忘山林信吾适乃知人世间舍此固怵迫
　　香林院　　　　　　　　　　　张商英
　　瑟瑟松上风竹间露虚簟色寒石侧苍苔古长廊寂无人殿阁一铃语此意两翛然徘徊不能去
　　登麻姑山二首　　　　　　　　刘　泾
　　溪行爱宛转石坐怜皴苍白云起目前如鹤两翼张蜕我衣上尘驾之以翺翔欲揽恍不接身在意飘扬石鼓埋入地荆壁飞上天呜呼鲁公碑风雨三百年爱字不爱石磨灭安得传不敢手触之谓是甘棠篇
　　游麻姑山　　　　　　　　　　杨　杰
　　晓登丹霞峰暮入仙都宿麻姑胜游遍驱车第三谷落落千嵗杉干直枝不曲根本托幽防匠师岂易钃他山石枯裂斯岩莹青玉乃知灵源深余液泽林麓白云起西岗华仙有遗躅阴功影响絶为阅飞升窟长笑呼幽人玊乳金鼎熟嵗时不须问山花自红緑
　　龙沙　　　　　　　　　　　　潘兴嗣
　　五陵无限人宻视龙沙记龙沙虽未合气象已灵异昔时蛟龙湫半作桑麻地地形带江转洲浮有连势陵谷岂可常渊窦在何嵗微生久慕道安恬辄忘味愧无及物功碌碌尚匏系生蒙尘土厚未受神仙秘何时与孤鹤冉冉从此逝
　　神运殿望香炉天池等峰晚宿官防明日早发
　　张　耒
</div>
    <div class="pagination">
<a href="江西通志_page343.html">上一页</a><span>...</span><a href="江西通志_page339.html">339</a><a href="江西通志_page340.html">340</a><a href="江西通志_page341.html">341</a><a href="江西通志_page342.html">342</a><a href="江西通志_page343.html">343</a><span class="current-page">344</span><a href="江西通志_page345.html">345</a><a href="江西通志_page346.html">346</a><a href="江西通志_page347.html">347</a><a href="江西通志_page348.html">348</a><a href="江西通志_page349.html">349</a><span>...</span><a href="江西通志_page345.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
