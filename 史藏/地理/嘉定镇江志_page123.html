<!DOCTYPE html>
<html>
<head>
    <meta charset="UTF-8">
    <title>嘉定镇江志 - 第 123 页/共 124 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉定镇江志 - 第 123 页/共 124 页</h1>
    <div class="content">范文正公在睢阳遣尧夫到姑苏般麦五百斛尧夫时尚少既还舟次丹阳见石曼卿问寄此久近曼卿曰两月矣三丧在浅土欲葬之而北归无可与谋者尧夫以所载麦舟付之单骑自长芦快捷方式而去到家拜起侍立良久文正曰东吴见故旧乎曰曼卿为三丧未举方留滞丹阳时无郭元振莫可告者文正曰何不以麦舟与之尧夫曰已付之矣
钱彦远知润州值上元于因胜寺法堂设戏幄时庭下新以花砖甃之彦远饬役徒掘砖埋柱主僧昙颖者法辩迅敏度其气骄难讽但佯语曰可惜打破八花砖彦远遂止
元佑二年高丽僧义天航海问道至明州传云义天弃王位出家上疏乞徧历丛林问法受道有诏朝奉郎杨杰管伴所至吴中诸剎皆迎饯如王臣礼至金山了元床坐纳其大展次公惊问其故元曰义天亦异国僧耳丛林规绳如是不可易也朝廷闻之以元为知大体 【冷斋夜话】 
苏庠云妙惠大师之医治病取差盖饮上池水者也若鹰起鹘落鸷鸟击而风迫之也余行年七十得疾甚可畏一日间欲死者屡师调护甚至俄得罗浮山黄真人神丹而愈自是疾每作得师调护辄安余方将盘结草庵于风烟之表当与师为莲社之游师其许我哉
嘉定镇江志附录
　嘉定镇江续志 【嘉定镇江续志　案元志卷二子城注中言宋嘉定癸未郡守赵善湘乃补筑旧城甓以固之云云又言宋嘉定癸未郡守赵善湘始板筑而甓之云云二条之末皆言见嘉定续编张氏鉴据此谓续志成于善湘时今考坊巷门条下云嘉定癸未守臣龙图大卿赵善湘鼎新司户厅条下云嘉定癸未守臣龙图大卿赵善湘增建皆足为张说之证元志卷十五宋太守赵善湘注云嘉定十四年十二月至十七年召除大理少卿宝庆二年再任三年春改知建康府是善湘两守镇江后一任在宝庆闲首尾止二年前一任在嘉定闲首尾将四年也癸未为嘉定十六年续志中屡言癸未其书当成于癸未甲申之闲正善湘在任时也其时纂修者虽无可考然据方逢辰咸淳志叙云逢辰答以图志盍属郡博士赘丞非所职也则前此修志者均用教授可知况干道志为教授熊克所修(宋史艺文志有熊克镇江志十卷嘉定志卷十六学职内有熊克乾隆志卷三十三名宦类熊克传云干道八年任镇江府教授)嘉定志为教授卢宪所修则嘉定续志疑亦当时教授所修也元志卷十七教授何渷注云嘉定十五年七月至实与善湘同时癸未甲申二年正渷在任之日(元志教授邵梦龙注云宝庆二年三月至盖渷以是年去任而梦龙代之也据此则善湘去郡之时渷尚未去任矣)然则监修者为善湘而纂修者疑即渷也惜续志之原书久亡无明文可证今姑存此说以备考焉(咸淳初年李士龙任教授至顺初年韩祺徐圆任教授修志时皆不在秉笔之列与嘉定之例异矣)】 
 　以下见二卷坊巷门内
嘉定癸未守臣龙图大卿赵善湘鼎新标表揭名于其上近贡闱则曰登贤近教场则曰阅武因邑则曰制锦因营则曰威武其它如曰铁瓮曰西津曰通市曰驿坊曰市东缺
　　　
　　以下见六卷放生池条后 
放生池创于绍兴庚寅岁月浸久沿岸民居日侵月壅池面因以湫狭累政固病之屡欲经度而弗克举守臣龙图大卿赵善湘视诸故府按籍而复旧墙以限其外径以绕其内为重门复屋与夫待班之次立碑之亭色色整具开敞雄丽始称臣子虔祝南山万寿无疆之意矣自为记曰圣天子在御二十有八年春二月臣善湘以暇日登月观之台周览城邑慨然感于圣天子清静之化比闾族党雍雍穆穆无嚚讼之风无鬬狠之习俾非才之人得以冒焉居此为之赧然俯视台下有池一窊中植荷芰傍积粪壤问之左右曰此放生池也于是大惊惧亟求之故府考诸图籍其所登载仅存条目书其大义而已昔之规模广狭漫不可考倘就其所存加之葺辟不惟湫隘特甚无以遂鱼鳖之乐而畔岸弗立无所底止深恐屋于其旁者日侵而不已也乃率僚吏临而审观之博访故老有知其故者谓数十年前池之广盖不翅一倍于此后以郡计之急借以为游观乃临池设酒垆而池日就湮塞指今小轩曰此旧南山亭也羣不逞日醉饮其上不知几年矣迩来沿池居民并缘为奸潜以粪壤侵积池垠稍久则筑而屋之相其曲直高下之势池之旧迹宛然而具存僚吏故老相与告曰是无可疑者矣试诘邻池之业其地者各以契券来验必得其要领乃遣知丹徒县事臣姚元特以礼而进谕以臣子报上之义皆欣然而从因命坊吏竿而步之有溢于券契丈尺之外者皆此池之旧物总而计之所归已富因不复穷其所隐遂与之约曰凡所见侵皆前人数十年间之事今乃使复归之官撤楹櫩决藩墙得无薄费官尽给之宽与之程使得从便移徙乃先自治其官地之害池者辟修衢作重门于池之东为亭五楹直池而西面当一池最深处揭南山旧名于亭上又于亭前别为轩如亭之数亭之两傍各为屋以为郡县军官待班之所视其秩序皆左右差列莫不虚敞宽洁无揉杂斥塞之患酒垆之轩撤而去之退为限隔以绝其临眺日役尝三百夫不一月官役曾未涯而民所还已如数于是尽取其地绕为高墙墙之内为径丈有奇以容往来植柳其傍以护倾圯皆引绳而划之其粪壤之不可筑者乃徙之闲地取土为墙墙成而池辟始集工于七月之十三日讫事于十月之朔乙亥越十八日会流虹之旦臣善湘恭率僚吏祗拜于亭下顾瞻池中纤鳞巨介浮游而去咸得其乐若忘其曾受网罟而新沐恩波者是日也积阴雨余霁色微开亭池一新臣工济济尽礼尽敬邦人环视莫不肃然而悦亦以见人心之所同欲也夫天下之事其弊乏已久者未易以兴起而狃于私情之切己则视公上之事不暇深顾然至于感发之机油然生于观听之余而数十年已失之物乃得复还于一旦之顷此岂威令所可及言语所可孚猗欤盛哉皆圣天子清静之化风俗还于醇厚之所致也臣善湘一介无他不能仰副圣天子拔擢之意嘉与邦人涵泳清静之化幸托于斯池以自见其拳拳报上之万一敢再拜稽首以告来者继自今岁葺月理前规后随使斯池日新又新亿万斯年于以对扬圣天子之休命则又小臣之与邦人所同欲也池之四维广狭不一其西墙自北而南又折而西然后直遂皆立石为表巡表而计之为丈周回围墙共一百八十八仍图其曲折之形于碑阴以备他时考订云嘉定十五年岁在壬午十月朔日朝请大夫直龙图阁知镇江军府兼管内劝农营田事节制水军都统司诸军赐紫金鱼袋臣赵善湘恭书
　　以下见十卷学官元日上巳条后 
正至会拜之礼所以重齿贵德也嘉定癸酉教官卢宪集台府官属及寓公于学宫欵谒先圣礼毕升堂而拜叙拜而饮诸生序于两庑守臣待制史弥坚总领钱仲彪捐金馈醴以侑今为常比
　　以下见十二卷妓堂条后
郡官厅钤辖厅在府教场侧
教授厅旧在学之西偏淳熙中教授王极得邑人废地于学之北始剙建焉郡人田晓为记
签判厅在谯门外
签判厅在城隍庙巷东 【初为总领所前岳珂展为政足园遂迁于此】 
节推察推厅并在府治之西两厅相向
知录厅在通判南厅之南
司理厅在知录厅之东
司户厅在郡治之西节察推厅之北旧为签幙听治之地淳熙中移入府治更为司户厅屋宇庳隘岁久不葺
居者病焉嘉定癸未守臣龙图大卿赵善湘增建
　　以下见十三卷史弥坚条后
邱寿儁朝散郎直秘阁嘉定八年十一月到九年冬转朝请郎十年夏权节制水军冬除华文阁再任十二年正月改知扬州
　咸淳镇江志 【咸淳镇江志　案乾隆镇江府志载方逢辰咸淳志叙述修志之始末最为详备盖逢辰以景定四年官西厅通判(叙云景定癸亥之冬逢辰问戌来润考乾隆志卷二十四西厅通判门云方逢辰景定四年到任二书正相符合盖景定四年正癸亥也至顺志卷十五西厅通判门云方逢辰景定五年至盖传写之讹今改正)其时守郡者为陈均(叙云今吴门使者府卿陈公均开藩之初也考元志卷十五宋太守注云景定四年十月至是均与逢辰之到任皆在四年冬也)命逢辰与黄国用共修府志(叙云公曰郡有志子曷网罗而缉续之辞至再弗获则俾与淮海书院山长永嘉黄君国用共之考元志卷十七淮海书院山长内无黄国用乾隆志卷二十六濂溪书院山长之末有黄国用云永嘉人景定中任即此叙所述之人也)而咨访于艾庆远黄开(叙云求乡士之齿宿而闻见博者前鄱阳县丞艾君庆远府学正黄君开皆逾八袠则又从而延致之考元志卷十八科举类云艾谦丹徒人庆洪庆远并谦子兄弟皆三与乡举俱就南廊而不言庆远曾任鄱阳县丞则此叙可补志之缺矣嘉定志学职门不分教授学正教谕之名壁记内无黄开而有黄誾乾隆志师儒门以学正教谕附于教授之内其中亦无黄开而有黄誾元学正胡龙孙后云黄开郡人考至顺志元学正终于胡龙孙则黄开乃元人非宋人矣疑此叙开字乃誾字之误然无明文可证姑存此以备一说云耳)创始于五年之春至夏四月既草创而均去任(叙云始甲子春至夏四月亦既草创而公自润易苏考元志宋太守陈均注云五年四月改知平江府平江府即苏州甲子即景定五年也)继之者为赵汝楳书脱藳而汝楳又去任(叙云以是属兼府饟事赵卿汝楳藳脱矣是秋逢辰护试而山长黄君以校文出赵公且归束高阁者一年考元志宋太守赵汝楳注云中大夫总饷景定五年四月兼权八月去正当秋试校文之时故不及问志书之事也)继之者为陈梦斗未及刊刻而又去任(叙云都丞陈公梦斗来适时多事有所未暇考元志宋太守陈梦斗注云朝议大夫淳佑十二年二月至九月去景定五年十月再以中大夫右文殿修撰至咸淳元年六月召除枢密都承旨是梦斗两次守润初任在修志前再任在修志后也)赵与可履任始为付梓(叙云今王人赵公与可兼郡组而府卿兼庾节亦乐闻之于是命工锓梓戴氏守梧云庾节即总饷之官元志卷十七总领所赵与可注云景定五年十二月至曹元发注云咸淳三年正月至是咸淳元年与可虽摄郡事而总饷之官仍自兼领未尝使他人摄之也疑府卿二字当在赵公之上兼郡组当作摄郡组盖府卿乃与可守郡时之衔故云今王人府卿赵公与可以总领所权府事故云摄郡组而兼庾节也今案戴说不为无见但无他本可证耳) 是此志虽刊于咸淳元年而实修于景定五年(元志赵与可注云咸淳元年六月兼权府事孟之缙注云咸淳元年十二月至是赵与可之权郡仅及半年此志之刊成当即在此半年之中上距修志之初将及二年矣)督刊者虽为赵与可而监修者实为陈均赵汝楳陈梦斗也(叙云更四政而后就何其甚难也盖陈均赵汝楳陈梦斗赵与可四人先后任郡守皆于此志有关涉也)据至顺志知逢辰为朝散郎据乾隆志知逢辰为淳安人据成化志叙知逢辰号蛟峰据此志之叙知志既刻成逢辰即去任(叙云逢辰受代且有日)至于其后更为何官则不可考矣】 
嘉熙二年旨罢丹阳县酒税 【酒税务在云阳桥下月解八百二贯续以官吏苛征民旅苦之陈乞抱纳嘉熙二年知县施与之备申郡守吴潜以本务官钱不过八百贯为数不多不以贻害一邑令自四月始免解务官一员具申朝廷省罢　邑人宝章洪秉哲为记略曰嘉熙二年夏四月从前知镇江军府事宝章阁待制吴公之请有旨罢丹阳县税务仍下吏部废其官邑之人士惊喜呼舞告于秉哲愿有述使我子孙无忘大赐秉哲不敢以固陋辞抑征商之事唐虞夏商文不可证吾得诸周文王之发政施仁也关市讥而不征成周之兴始以关市列于九赋识者谓敛财贿抑末作孟子一言以蔽之曰征商自贱丈夫始夫抑末作于以劝务本人皆以为贱故从而征之于以明礼义善风俗非若后世张官置吏取诸民以为利也至太府以式法授财则关市之赋待王之膳服而已又非若后世较税敛之多寡计国用之盈缩也其后乃与搉酤并行以赡大农繇汉迄于五季凡可以损下益上者殆算无遗策太祖首榜税则于市戒毋发篚以索南渡以来利源（马奏）狭军饷孔殷征商之入区分于享上供军及诸司经总制而邦计仰焉者日益繁重然地左道绝则舟车之所止留壤沃民富则珍货之所凑集丹阳独下邑跨运渠自南而北归于润自北而南运于常厥田下下厥赋上中错民贫俗匮拥厚赀规大利者往往鄙而去之而常润之间纔百有五十里两郡二镇为务者县界其中而五过者不胜其费率犯险由径或戴星越境或诡迹过宾虽司存设于要津每搏手竟日解后至者污吏黥胥鸱张虎视日课之外又以属餍其私区区于买贱卖贵者率窜名它业以自免而列肆几何复攈拾科抑不扫地尽不止邑缘是于浙右以最陋闻知县事施君沂因民弗忍白于府愿以税额均敷行舍撤务栅之见存者太守吴公孜孜去民之害而兴其利犹虑行舍之开阖不常敷额之诛求常在务栅之彻者有时而复乃从幕府考月解之数为缗仅八百有奇公慨然曰郡虽瘠何爱于是即拜疏以闻符县并月解悉除之商贾悦而藏于市行旅悦而出于涂井聚熙恬风采顿异公之惠吾邑社而祝之可也】 
　　以下见五卷常赋目后
宝佑六年免收屯田随苗钱耗米 【宝佑六年郡守赵与訔以屯田重租非籍田比而金坛正租之外杂色钱谷与纳籍租同无敢占业多致荒芜乃援总所围田例请于朝凡租之随苗钱耗米自宝佑六年并免收画旨报可浙漕赵孟高复去耗米分隶漕司邑人德之记其事刻诸石】 
景定四年减公田租 【宝佑四年修明板籍赋额比旧增多至景定四年民田之买为公田者十有六万八千二百二十八亩有奇已准朝旨蠲免常赋今实纳之数比修明后则又减矣】 
　　以下见六卷长塘湖注
【京口耆旧传王康字伯寿尝论金坛水利谓洮湖旧有八十一浦口实受荆城延陵丁角薛步四源之水今所存惟二十有七皆淤塞不通盍访旧迹浚而深之下流无壅则水不为害人以为便】 
　　以下见七卷三贤祠堂条后 
丹徒旧有孔子庙南鲁郡寄治时立之齐晋安王宝义刺南徐江祀以南东海太守行府州事治下有宣尼庙久废不修更开扫营立宋着令夫子庙为中祀春秋二仲上丁行事庙在子城东南隅渡江初郡适当兵冲学宫坏为垒舍绍兴己未庙复毁守臣阁学程迈议建会州豪以浮图氏之材来献者于是庀工不数月而殿成内翰汪藻有记见浮溪集庙门牓额刑部郎官徐兢书壬戌岁守臣待制刘 【子羽】 增创庙学始备郡人张扶有记御书大成殿牌开禧间教官杨迈立大成殿自绍兴己未草创至嘉熙己亥岁月既久庙宇颓敝教官多拘于阴阳之说因循不葺三山刘卿月到任首议兴修会有金坛庄为豪民侵夺郡帅吴文昌 【潜】 申省归于学米价稍穹遂度材鸠工费钱一万六千缗米二百石阅三月告成自殿而庑自庑而门表里为之鼎新规模视旧为宏壮吴文昌有记
　　以下见十卷御书殿条后
祭器五百余事淳熙甲辰守臣秘撰耿秉依仪式鼎造献官及诸生之执事者皆为祭服四十余袭藏于库祭器库旧在西廊祠堂之后浅隘卑湿祭器易损嘉熙己亥教授刘卿月移建祭器所于戟门之西
范文正公当宝元初以吏部员外郎守润州始建学请赐以闲田具经史传疏诸子书聘江南处士李泰伯使讲说以教养其州之子弟率五日一视学躬较以文间设饮食延劳奖进之士翕然兴于学民相劝趋于善邦之人士深德之立祠于学庄定公王存有记后教官袁孚为之广其祠先是范文正公有祠继而苏魏国公颂王庄定存陈殿撰东以乡之先贤皆附祠漫塘刘宰有记东坡先生塑像旧在都统司不知何年移入郡庠风雨漂湿尘埃蒙积遗像隳坏教官刘卿月重为修饰安奉于大成殿后东庑嘉熙己亥大成殿毕工制置吴文昌潜给木材命教授刘卿月鼎创祠堂分为三间东以传道之统濂溪明道伊川横渠晦庵南轩东莱绘像为一祠中以乡先贤苏魏国王庄定宗忠简陈殿撰为一祠西以前郡守京使柳公开文正范公仲淹直院钱公彦远康节张公升礼部员外郎杨公杰大学毛公友少傅刘公子羽为一祠以己亥季秋初六日壬申兴工仲冬之七日迄役度材之外费钱五千缗米九十石吴文昌有记
忠简宗公泽寓居于润瘗于京岘山忠谊凛凛有功王室教授方符以其文集刊于学辛巳平章益国公乔少傅持宪节兼郡事始为立祠教授刘卿月作记
程待制迈曾修学董秘阁苹沈简肃复创贡院钱文惠良臣拨杨椿沙田万秘阁钟创贡士钱遂为立祠旧附于范文正公堂今移在御书殿之西庑
　　以下见十卷麟凤碑条后 
龙龟麟凤四灵图赞教官刘卿月甲午岁得于应天之府治今摹刻于大成殿之西庑麟凤二赞与熊直院所传一同不复书龙龟赞曰或潜或跃龙称其神爰飞在天易况大人名师命纪瑞应昌辰类孰从之祥风庆云天下有道神龟出焉背书胁文光昭后先谓何千岁游于芳莲得气致和维以永年
　　以下见十卷学官元日上巳条后
常平沙田在大慈乡四顷二十八亩元系翟氏没官田绍兴辛亥教官谭良显申常平司乞拨入本学常平使者徐谊乐从所请给据为业岁输于官者夏有罗绵盐钱三色秋有常平租米三十二石租钱一百四十贯文宝庆间风潮冲坍垾坝刺入新围除沟垾外止存三顷九十亩而输官如故至嘉熙丁酉安边所拘收听就本学承佃径于是年每亩添作三斗起租送纳安边所一时勉强听从以三斗解纳每年一百二十石本学遇熟已无所得一有水涝未免陈乞减放是诚无补至戊戌又行下每亩再增三斗教官刘卿月申省乞照旧额得提督财用局回报增租只为豪民非为学校已免增讫至己亥夏提督官改迁省吏又行下增纳续准指挥司所申每亩只纳四斗
乌纲沙在丹徒乡走坍不常于嘉定年间判府兵右司任内退佃还官见有主管司黄通判免催租钱公文在学库照应
金坛县田旧管三万余亩为县学并豪户冒占外止岁收租米四百六十余石夏秋租钱玖百余贯至绍定庚寅守臣兵侍赵公范任内有以金坛田告者檄委郑路分璋核其入每亩俾量增一斗租以赡士事未竟会移镇维扬军器监丞韩公 【大伦】 继守是邦命林比较根括其间有移增米之家转而增钱自后所得田以亩计之一万五千一百有奇岁增租米九百二十石有奇钱九百五十四贯有奇租丝八两有奇租麦三石九斗有奇绍定癸巳洪中书咨夔为之记
金坛县登荣乡十七都有学田一千四百八十一亩绍熙间王淳佃作庆元五年平江马谅私于王淳家交佃就金坛县计会作买到民田给据缘所收甚厚学租不多嘉泰四年张搢等争佃马谅男彦明情愿增租宝庆三年李大谏干人何端义争佃增米五十石钱一百五十贯冯知府多福任内遂勒马彦明退佃后来争佃者纷纷何秘监处久申省拘入本学自行耕作以绝争讼岁收一千一百余石内拨二百石入贡士庄为三年劝驾之费马彦明累次经省部运司陈诉谓自买民田为本学攘夺送下本府知府桂少卿如琥吴阁学渊两次申省照何秘监所行本学已收自租三年嘉熙二年七月马彦明又经朝省进状送运司定夺运司签厅拟将六分还马彦明四分助学养士教授刘卿月以其事本末申府蒙吴侍郎 【潜】 主盟追上马彦明送狱备申朝省嘉熙三年五月省札照本府所申事理行马彦明从条科断案沓详见石刻在讲堂之西
丹徒县薛村田一顷一十四亩二角元系羽流宋其姓者之田后没于官嘉泰甲子守臣辛待制 【弃疾】 拨归本学本学有房廊地段四散日掠房地钱每日三贯九百二文月收地钱二十二贯五百二十二文其房钱数内有典屋三户每日收一贯六百有奇系教授任褒然置到建中靖国庚辰岁米芾为涟水军使子友仁来赴举京口时场屋在登云寺淳熙初贡院犹未创大比试于郡学及先圣庙两庑撤棘辄再补葺士以为病岁次丁酉守臣简肃沈复鼎建在府治之东南凡八十六楹总领赵思有记其后文惠陈居仁增广之廊庑回环通一百一十五楹南廊三十八北廊七十七足以容多士解额十有七人干道间应举者以千计今文风日盛应诏之数倍之
贡士钱庆元三年有浮图氏阴占沙田豪民兼并芦地太守万钟稽检得实以属之郡每岁桩管储之三年凡六十缗以待宾兴助其入京新贡百千恩免半之过省百五十千宗子武举三十千余悉供秋闱教官陈德一有记嘉定间寺僧词讼不止郡守欲绝其争始将上项钱归之府不复以助贡士金坛有羽流没官田岁租二百余石送学贡士未几金坛士人争归之县学贡士礼不逮于前端平间有没官田在长乐乡上塘村岁收米十九石九斗有奇钱十贯有奇麦八石三升有奇何秘监处久拨送本学添助贡士之费令项桩管别历收支三年所积不多随宜供送而已
金坛县登荣庄为马彦明强占争佃纷纷至于朝省端平间何秘监处久申省取回本学每年拨二百石为劝驾用马彦明互诉不止嘉熙三年运司签厅欲拨还马彦明刘教授卿月申漕司力争吴尚书 【潜】 申省仍旧以二百石为贡士庄今三岁所收稍丰士与计偕津送增厚
　　以下见十二卷多景楼注
【方舆胜览舆地志在北固山上天色晴明望见广陵城如青霄中鸟道相去五十里】 
　　以下见十二卷妓堂条后
司法厅在司理厅之南
都会厅在郡庠前门相对 【景定间都仓朱通重建】 
寄桩监库厅在社坛之西
　　以下见十五卷刘子羽注
【舆地纪胜子羽墓志铭曰绍兴十一年虏始至揭大旗舟上书曰江南抚谕子羽时守镇江见之怒夜以他旗易之翌日接伴使者见旗有异大惧以为请且以语胁子羽子羽曰某为守臣朝论无所与然欲揭此于吾州之境则吾有死而已出境乃还之】 

　　以下见十五卷刘穆之注
【舆地纪胜刘穆之世居京口宋武帝建议诸大处分并穆之所建内总朝政外供军旅目览词讼手答笺书耳听口酬悉皆赡举】 

　　以下见十六卷李元纮注
【方舆胜览纮治润有惠政代去鹊拥行车】 

　　以下见十八卷徐广注
【舆地纪胜广生长京口仕晋为秘书监武帝受禅悲感流涕谓谢晦曰君为晋朝佐命身是晋室遗老事固不同尝撰晋纪年八十而终】 

　　以下见十八卷檀道济注
【舆地纪胜道济高平金乡人世居京口武帝北伐为前锋文帝时督诸军北伐与魏军三十余战多捷雄名大振后彭城王义康矫诏收付廷尉道济怒曰乃坏汝万里长城也】 

　　以下见十八卷吴淑条后
邵必(缺)高邮州志云必在高邮尝新军学一百八十楹毗陵志必善篆至今张公洞惠山泉六大篆字皆必遗迹又邵伯温闻见录云邵康节少时游京师与国子监直讲邵不疑初叙宗盟不疑年长康节以兄拜之葢不疑自河朔迁丹阳康节上世亦河朔人也又云宣和乙丑伯温赴果州道出于阆州有知阆中县邵充美孺者相迎自称同姓侄曰充之上世自润州入蜀龙阁公先人叔父行也自此与美孺之中外皆论亲癸巳伯温奉使西州美孺居毕尝至其家拜刑部公庙美孺资和厚与人言如恐伤之至临政是非不可夺君子人也丹阳河南成都之邵其次第如此
邵彪(缺)苏庠尝次彪韵云斯人活国计不数管及萧又云惟公廊庙姿骨相宜珥貂又云饱闻胸次有云梦语作惊澜翻舌端
邵彦字君美乡举第一治平四年许安世牓乙科历淮阳军下邳主簿真州杨子尉以病去官自号练塘真隐竟老于乡元符二年卒年五十七子绘绍圣元年毕渐牓终奉议郎篪字仲恭以父任为太常寺太祝熙宁六年余中牓丙科管当在京南排岸擢为司农寺丞移太府神宗亲擢提举开封府界常平哲宗即位入为开封府推官管当使院公事迁都官郎中改驾部出知郑州召为金部郎中除京东运副移河北复陕西知邓州徽宗即位除直龙图阁知秦州兼秦凤路经略安抚使移知青州道改郓州除显谟阁待制知瀛州以名在党籍差知常州明年移苏州卒
张子芳丹徒人宝元元年吕溱牓历知临颍冠氏丹棱开封四县及光化军州建昌军以太常少卿奉祠卒子缜　缜字彦智以祖荫出仕历平江府长洲宿州临涣尉亳州永城丞建康军节度推官知广德军建平县江宁府溧阳县以亲老乞监延陵镇代还擢军器监簿迁通判和州明年金兵至摄郡坚守孤城通判杭州再知和州南渡初除直秘阁淮西提刑召赴行在升直徽猷阁知寿春府改扬州进直宝文阁召还丐闲绍兴初除知建康数月以疾丐祠提举江州太平观卒年六十三陈孝威字德仲绍兴二年张九成牓终选调
张知章丹徒人庆历六年学究及第授将仕郎守连州桂阳尉以捕杀人贼功迁承务郎守濠州司理参军卒其曾孙藏敕告于家如新告身云将仕郎前守桂阳尉张知章年三十岁癸亥身材中形面貌黄白色少有髭润州丹徒县长乐乡支化里父为户云云或云唐时告身皆言人形状然不知祖宗时尚尔也故录之

　　以下见十九卷李觉条前
顾方丹阳人皇佑五年郑獬牓丙科明州象山令有治声病卒邑人思慕立祠
杨照嘉佑六年王俊民牓终承议郎庆成军使累赠朝请大夫子镐宣和六年沈晦牓奉议郎知常州晋陵县卒
翟涛丹阳人通三传专于礼学一时硕儒好礼者推之知苏州长洲县赠太子少保子从扬州通判赠太子少傅子思(缺)
翟耆年字伯寿以父任入官自少知文名士刘器之所甚爱而以着骚见称于张文潜好古文介褊不苟合自谓为吏必以戆罢放浪山谷间着书自娱宰相范宗尹欲召之苏庠曰翟子清浊太明善恶太分此张惠恕之所以不能取容当世也耆年既老自号兴同右老隐
蔡肇字天启丹阳人肇尝从王安石游一日语及卢仝月蚀诗天启立诵之不遗一字又一日同泛舟适见羣凫数百掠舟而过安石戏曰子能数之乎肇一阅即得其数问之主者数不差其机警如此大观末召试中书舍人拟拜节度使制云于戏千里缪之毫厘朕不从中御也万世垂之竹帛卿其以身任之为张商英所赏
纪霖字彦泽丹阳人元丰五年黄裳牓知河南巩县子叙交　叙崇宁五年蔡薿牓终郡倅　交字志同大观三年贾安宅牓历太平州繁昌县尉监芜湖酒税知平江府吴江县通判平江府知江阴军泰州进直秘阁淮南运判显仁皇后騩驾归命摄兵书以迎之进直敷文阁知楚州绍兴十八年卒子旬知房州匊太平州判官 【交之迎显仁也乡人兵部张颉赠诗述其事有持节淮堧剧骏奔扈扶文母入天阍之句】 
洪光祖以父任入官绍兴十四年通判严州时水暴至城下不没者数版光祖于城下集舟以援民且区处山阜给之薪粥卒无溺者　造字彦袭与兴祖同登授歙州黟县尉死于方腊之变弟逴诉于朝赠通直郎官其一子　遇崇宁元年霍端友牓　逵政和五年何木牓陈东自少负气节有愤世嫉邪之意在太学时尝因大雪与同舍生饮初筮斋酒酣约联句为乐公独为古诗一篇曰飞帘强搅朔风起朔雪随风洒中土雪花着地不肯消万亿苍生受寒苦天公刚被阴云遮世人冻死如乱麻人间愁叹之声不忍听谁肯采掇传说闻达太上家地行贱臣无言责私忧过计如杞国揭云直欲上天门首为苍生讼风伯天公傥信臣言怜世间开阳阖阴不作难便驱飞廉囚下酆都狱急使飞雪作水流潺潺东方出日还照耀坐令和气生人寰又为律诗三十韵有山岳遭埋没乾坤着蔽蒙已成堆积势应费扫除工之句被收之日视死如归则东之志操此诗见之矣淳熙间守臣秘撰耿秉判免东赐田之税云如可赎兮百身尚何较于田税犹将宥之十世宁不念其子孙
陈辅字辅之丹阳人不事科举工于诗自号南郭子人以南郭先生称之不娶无子有南郭先生前后集详见耆旧传 【苏轼尝荐辅于章衡子平帖云京口陈辅之秀才学行甚高诗皆过人王介甫最雅素介甫用事他绝不自通及居金陵日与之唱和孤介寡合不仕不娶近古独行然贫甚薪水不给窃恐贵郡未有学官请此人如何哀其孤高穷苦故谩为之一言】 
苏庠子扶工诗与书酷肖其父 【扶贫甚而乐尝有郡太守招之语子侄辈曰吾何以获知于人特以先世隐名存尔殆不过哀吾贫而周之宁忍以父名卖钱耶固辞不往死至无以敛葬云云】 
黄虒字文郁丹徒人居马墅父若南渡初为扬州江都令有劳绩韩世忠刘光世荐之就任改秩而卒虒幼从后湖之子扶游恬于进取 【尝一赴乡举晨及棘闱有仆地众蹂而毙者自是绝意不往后姻党有骤贵者将私奏之虒曰吾岂可因斯人而得官且反以辱吾亲】 淮上被兵徙家平江取陶渊明逍遥自闲止之句扁所居曰闲止终日宴啸其间卒年五十四葬丹阳之随驾山后溪先生左史刘光祖题曰宋闲止居士黄君文郁墓苏扶类其诗词为一卷

　　以下见十九卷张大允条前
忠惠先生大参翟公汝文之次子侍郎绂以诗名号云岫主人史骕即其壻也尚书凌景夏志其墓
李迥字叔友丹徒人高尚不出士人宗仰之宣和初董弅令升分教京口日因白太守虞奕纯臣曰治下有隐君子盍访之虞曰愿见久矣一日携具邀董偕诣李辞以未尝制衣冠野服见明日李遣介持诗谢曰揖客将军重扬名御史尊时称美之
李巨源字符通金坛人唐宗室之裔绍兴十三年陈诚之牓博学有文与正言袁孚游终太平州司户 【苏庠送其赴洮湖陈氏馆诗云骑鲸公子汉于菟并驾殊非□与苏又云蟠匈历历邺侯书落笔犇犇走坂车办作五言玉节信直拚病渴马相如】 

　　以下见十九卷顾时大条前
周孚字信道丹徒人干道二年萧国梁牓为真州教授卒于官年四十三有蠹斋集三十卷 【稼轩辛弃疾幼安刊于长沙枢密邱崈宗卿为之序略曰予评信道之为诗大要本诸黄太史而滥觞于江西诸贤不为蹈袭高爽刻厉似可正平而行布创立纡徐明畅又似高子勉逮其合处微词宛转一唱三叹有讽有刺而不为虐跂望太史氏犹将见之又有集曰铅刀编乡人之从游者为板行于世】 同时有朱叔珤字德裕宋郭字安民陈珙字德厚叔珤仅占贡籍珙淳熙八年黄由牓郭以特科入官从张诏辟兴州簿领再请蜀漕举卒 【孚尝以诗赠三人叔珤云潘洪已鬼录尚喜之子在安民云兰雕潘洪逝壁碎韩吕亡非渠妙语口何以浣我肠德厚云祝君鲁曹子玉陛奏方略云】 

　　以下见十九卷胡缉条前
钱弼字圣俞金坛人拟应洞明韬畧科以特科入官授鄂州蒲圻尉未上卒子纯四举于乡早卒

</div>
    <div class="pagination">
<a href="嘉定镇江志_page122.html">上一页</a><span>...</span><a href="嘉定镇江志_page118.html">118</a><a href="嘉定镇江志_page119.html">119</a><a href="嘉定镇江志_page120.html">120</a><a href="嘉定镇江志_page121.html">121</a><a href="嘉定镇江志_page122.html">122</a><span class="current-page">123</span><a href="嘉定镇江志_page124.html">124</a><a href="嘉定镇江志_page124.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
