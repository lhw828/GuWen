<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 425 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 425 页/共 479 页</h1>
    <div class="content">
　　思城州府西北百里。西南至太平州三十五里，北至南宁府下雷州界七十里，西至安平州五十里。

　　本西原农洞地。唐置思城州，隶邕州都督府。宋分置上思城、下思城二州，隶太平寨。元属太平路。至正中，并为一州。明初因之《土夷考》：洪武初，土酋赵雄杰归附，世袭知州，以流官吏目佐之，属太平府编户二里，秋米一百八十六石有奇，贡马。今省。

　　○龙级山在州治西南。山蟠旋高峻，层级而上。又州治南有陇马山，高耸如马。○弄限山，在州北，峻险难越。《志》云：州境又有岜白、普眉诸山，皆雄胜。

　　○教水在州西南。流入太平州，合于逻水。《志》云：州南有流水，其下流入于丽江。

　　安平州府西北百十里。东至思城州五十里，西南至龙州二百余里，西北至交趾界百四十里。

　　本西原农峒地古名安山。唐波州置于此。宋皇初，改置安平州，隶太平寨。元隶太平路。明初因之《土夷考》：洪武初，土官李郭佑归附，授世袭知州，以流官吏目佐之，后属太平府编户五里，秋米一百九十石有奇，贡马。今因之。

　　○帽山在州治西北。以山形高耸而名。又西北有星山，亦高峻。○显山，在州东北，又州南有仰山，州北有秀貌山，皆险峻。

　　○陇水在州东北。又有大水、小水并流而南合于陇水，入太平州界合于逻水。《图经》：州东南有长洲、印洲，州南又有宝洲，陇水与诸川环流分注处也。

　　○古镫隘《图经》云：在州北。又州西北有兔零隘及兔零峒，又西有那营峒，皆与交趾接境，为戍守处。《志》云：州有烟邦、化隆二洞，亦与交趾接界。

　　万承州府东北百五十里。西北至龙英州界三十里，南至思同州五十里，东北至南宁府隆安县百四十里。

　　本西原农峒地古名万阳。唐置万承州，隶邕州都督府。宋因之，隶太平寨。元隶太平路。明初因之《土夷考》：洪武初，土酋许郭安归附，授世袭知州，以流官吏目佐之，后属太平府编户四里，秋米二百五十石有奇，贡马。今省。

　　○万形废州在州西北。唐所置羁縻州也，隶邕州都督府。宋并入万承州。

　　○马鞍山在州治南。以形似名。又南有武安峒。○连山，在州北。又州境有香寿山，亦高峻，为州之望。

　　○绿降水在州西南。又州南有布黎水，合流而南经思同州界，入于丽江。○思崖泉，在州西五里，有二源，灌田万亩。又更塘，在州东北八十里，广数顷，与隆安县接界。《南宁志》：塘旧属宣化县，正德中，为州所侵据。是也。

　　全茗州府北百六十里。东至茗盈州五十里，西北至龙英州五十五里。

　　本西原蛮地古名连冈。宋置全茗州，隶邕州《宋志》不载。元隶太平路。明初因之《土夷考》：土酋李添庆归附，授世袭知州，流官吏目佐之，后属太平府编户一里，秋米一百二十石，贡马。今省。

　　○端坐山在州治南。以形似名。又州东有狮子山。

　　○涧水在州南。自茗盈州流入境，又东南流入陀陵县界，注于丽江。《志》云：州东有布显水，源出茗盈州，流入界，引流溉田，两州数争其利。万历二年，立石分界，争始息。

　　镇远州府东北二百八十里。东北至南宁府果化州界百三十里，北至向武州界四十里，南至结伦州五十里。

　　本西原农峒地旧名古陇。宋置镇远州，隶邕州《宋志》不载。元隶太平路。明初因之《土夷考》：洪武初，土酋赵胜昌归附，世袭知州，流官吏目佐之，后属太平府编户一里，秋米九十九石，贡马。今省。

　　○天马山在州西北。又州东南有笔架山。俱高胜。

　　○岩磨井在州治南。水泉清冽，州人皆仰给焉。

　　思同州府东二百里。东南至罗阳县百里，北至永康州六十五里，西北至万承州五十里。

　　本西原蛮地旧名永宁。唐置思同州，属邕州都督府。宋隶太平寨。元隶太平路。明初因之《土夷考》：洪武初，土酋黄克嗣归附，授世袭知州，流官吏目佐之，后属太平府编户四里，秋米八十石有奇，贡马。今省。

　　○明山在州治东。岩穴相通。其在州治北者又有敦厚山。又马鞍山在州东，金星山在州西，俱高峻。《志》云：州境有寿桃峰、顿笏峰，皆以形似名。

　　○丽江在州南。自左州流入境，又东入陀陵县界。州西又有渌零水，流入丽江。

　　茗盈州府东北百六十里。西至全茗州五十里，东北至结安州七十里。

　　本西原峒地。宋置茗盈州，隶邕州《宋志》不载。元隶太平路。明初因之《土夷考》：洪武初，土酋李铁钉归附，世袭知州，流官吏目佐之，后属太平府编户一里，秋米一百三石，贡马。今省。

　　○帽山在州北。州北又有狮山。皆以形似名。

　　○涧水在州东。自结安州流入境，又西南流入全茗州界。又布显水，在州北，亦西南流入全茗州，合于涧水。

　　龙英州府北二百十里。东南至全茗州五十五里，南至养利州六十里，西至镇安府上映洞界六十里，北至向武州界五十里。

　　唐羁縻蛮地旧名英山。宋为龙英洞，属邕州。元置州，隶太平路。明初因之《土夷考》：洪武初，土官李世贤归附，割上怀地益之，世袭知州，流官佐之，后属太平府编户二里，秋米三百七十五石，贡马。今仍旧。

　　○上怀废州在州西南。元置。明初废。

　　○牛角山在州治东。以山岩相对形如牛角也。又岩山在州南，笔架山在州西北，俱高耸。

　　○通利江在州治前。其源有三：一自州西北境流入，一自西南境流入，一自笔架山流入，俱至州治前合流，经养利州，历崇善县，入于丽江。

　　结安州府东北二百二十里。东北至都结州九十里，北至结伦州十五里，西南至茗盈州七十里。

　　本西原农峒地旧名营周。宋置结安峒，隶太平寨《宋志》不载。元升为州，隶太平路。明初因之《土夷考》：洪武初，土酋张仕荣归附，世袭知州，流官吏目佐之。今仍属太平府编户一里，秋米七十八石，贡马。

　　○城门山在州治东北。以壁立如门也。州北又有石人山，州南有石牛山，皆以形似名。

　　○堰水在州西南。或曰即涧水也。自都结州流入境，土人堰水以溉田，因名。堰水南流，入茗盈州。

　　结伦州府东北二百三十里。东至都结州八十里，南至结安州十五里，北至镇远州五十里。

　　本西原农峒地旧名那兜。宋为结安峒地。元置结伦州，隶太平路。明初因之《土夷考》：洪武初，洞长冯万杰归附，世袭知州，流官吏目佐之，后属太平府编户一里，秋米百二十石，贡马。今省。

　　○倚坐山在州治北。以形似名。又州治西有兜鍪山，其并峙者曰高寺山。

　　○布卑水在州东。自都结州流入境，又西南入结安州界，合于堰水。

　　都结州府东北三百三十一里。西至结伦州八十里，西南至万承州百八十里，东南至南宁府隆安县七十里，北至田州上林县界五十里。

　　本西原农峒地旧名渠望。宋为结安峒地。元置都结州，隶太平路。明初因之《土夷考》：洪武初，土酋农威烈归附，世袭知州，流官吏目佐之，后属太平府编户一里，秋米九十八石，贡马。今省。

　　○印山在州治南。山形方正如印。又青云山，在州北，以高耸入云而名。

　　○布卑水在州治南。流入结伦州界。《志》云：涧水出州境山中，西南流入结安州，即堰水也。

　　上下冻州府西二百二十里。东至龙州四十里，西南至交趾界百里。

　　本西原农洞地旧名冻江。宋置冻州，隶太平寨。元分上冻、下冻二州，隶太平路；旋合为一州，隶龙州万户府。明初，仍曰上下冻州《土夷考》：洪武初，土官赵帖从归附，世袭知州，流官吏目佐之，属太平府编户一里，秋米百有二石，贡马。今省。

　　○八峰山州西二里。八峰并耸。又州治北有青连山，自交趾广源州发脉，西连州境。今详见太平府。○拱天岭，在州南十里。山高峻而长，绵延百余里，东南接交趾界。峰头皆北向，因名。
</div>
    <div class="pagination">
<a href="读史方舆纪要_page424.html">上一页</a><span>...</span><a href="读史方舆纪要_page420.html">420</a><a href="读史方舆纪要_page421.html">421</a><a href="读史方舆纪要_page422.html">422</a><a href="读史方舆纪要_page423.html">423</a><a href="读史方舆纪要_page424.html">424</a><span class="current-page">425</span><a href="读史方舆纪要_page426.html">426</a><a href="读史方舆纪要_page427.html">427</a><a href="读史方舆纪要_page428.html">428</a><a href="读史方舆纪要_page429.html">429</a><a href="读史方舆纪要_page430.html">430</a><span>...</span><a href="读史方舆纪要_page426.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
