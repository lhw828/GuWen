<!DOCTYPE html>
<html>
<head>
    <meta charset="UTF-8">
    <title>江南通志 - 第 715 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 715 页/共 731 页</h1>
    <div class="content">　　赣榆杨秀才妻刘氏孀居宣和间朝廷收复中原科增郡县兑夫钱刘氏以十万缗代下户之输所积空矣而旦日视之钱复满室每缗首有麻青二字人咸骇异或云青州有麻十万家岂非神运至此耶因于青州踪迹果有麻氏失钱刘请归之麻不受乃悉散施之后家益富
　　通州
　　绍兴中沈与求闻刘豫于京东造舟因言海道当防如通泰料角石港水势湍急海舟至此必觅沙上水手方能掉运舟航转入倘于此处为备尽拘水手无为贼得则贼自不能冲突矣
　　司寇陈敬甫尧先后持宪以疾恶闻然尝奏记徐文贞阶曰天之生大贤大不肖仅仅耳大抵中材为多惟彼中材有志而未练则见欺有才而暴施则见忌此两者茍器使之近于贤苛责之近于不肖愚意均当姑置而观其后乃可阶甚善之通人至今称陈廉介而不失长者
　　臯城东汤家湾有佘氏族居隆万间里中贵人用青乌家言售佘氏一善地为墓既售则尽发其冢旁一冢则佘之妇所葬夫也有姑年老念冢必不免一日市牲醴尽邀佘族奉其姑上座而拜且遍拜族人进三爵乃出匕首置几上曰新妇奉姑本欲终其天年不谓今日祸及夫骨何用生为今与姑长别俟贵人来以颈血溅之矣自是挟匕首共起居贵人骇不敢夺今一冢独存
　　彭大同世精胡氏春秋在通推为专门任叙州司理时有杨氏子修怨于仇家乗父老病扶至河坝而挑殴之遂致死讯者以仇家论抵大同捉笔大书曰春秋无将将则必诛其欲甘心于仇因以忍视其父河坝之死谁则挟之坐子如律直指署其判曰推官读春秋可谓见诸行事矣
　　崔声逺鐄为黄户长掌乡税尝以输税金五百两付镕工工以无劵欺而负焉鐄竟破产偿之官时三原王恕知州廉其状谓鐄讼镕工当为追理鐄对曰鐄废产是已破一家矣奈何复破一家恕叹曰仁人之言也镕工闻而惭感图偿
　　邵潜自号五岳外臣傲僻不谐俗好嫚骂人多恶之及与李维桢邹迪光黄汝亨陈继儒诸前辈游所着友谊录循吏传印史诸书多可传者年五十无子复娶妻妻嫌其贫老弃去一婢又为势豪所夺遂孑身栖如臯城西门外年八十矣康熈间新城王尚书士贞过臯访之茒屋三间黝黑如漆邵筋骨如铁白髪鬖鬖被领双眸炯然具果防留王饮尚能进数觞且与修禊冐氏洗钵池赋诗陈检讨维崧曰古今文人多穷然未有如邵先生者听其言怆然如刘孝标自序也




　　江南通志卷一百九十五
<史部,地理类,都会郡县之属,江南通志>
　　钦定四库全书
　　江南通志卷一百九十六
　　杂类志
　　纪闻【二】
　　安庆府
　　唐毕諴有舅氏为太湖县伍伯諴拜相欲罢其役除一官累遣人致意伍伯皆固辞諴特除邑令杨某使达其防伍伯曰某下贱岂有外甥为宰相耶杨坚勉之终不能夺其志亦竒士也
　　元祐中舒有李亮工者以文鸣荐绅间与苏黄游两集中均有倡和而李伯时擅丹青妙絶冠世且好古博雅多收三代以来鼎彝之类为考古图又有李元中字画之妙追配钟王时号龙眠三李同年登进士第出处亦相若
　　余阙死时其妾名满堂甫生一子弃之水濵有伪万户杜某者见之曰此必余叅政子忠臣种也不可杀竟捐所抄掠物而怀子以去
　　怀宁朱志光家不甚丰而好施予尝拾遗金三十两徬徨道左抵暮不归见有人踉跄而至者询之知为失金人还之其人曰我鬻产得五十金欲以完官今少二十金官事终不了因泣下朱因偕其人至家出已囊足之阅日有以分拾金不均讼于官者即某甲所遗金也甲持金还朱却之邻里有问之者朱曰我并无还金事盖隐徳云
　　桐城江本深济成化间为御史持重有操尝云御史纪纲所系纠察在当人心论谏在识大体隆庆间桐城主簿王虎奉檄同姚孜稽大云仓米数孜受监守重赂虚掩欠折罔报上官虎但署名而已及事败孜欲分过于虎乃以槖金暂寄虎虎堕其计遂诬虎亦受赃官从虎家搜得槖虎语塞不能辨气结而死孜乃夤缘得脱逾年忽狂呌若有人殴击者盖虎之灵击之也亦竟死
　　吴用先抚蜀告归过巫山偶买一婢熊姓吴察婢似有隐情者问之女曰妾原籍麻城大父以广文任酆都寄籍巫山有子五人俱游胶庠父名镇屏以寃系狱家产荡尽母计穷卖妾为婢以济狱中念父命未保而身沦下贱又逺去以此伤心言未既用先恻然曰无伤我必全汝时巫山试童子有黄应甲者持其试卷来谒用先以其年与熊女相若而其文又佳遂厚其奁赠以女归之且檄县申镇屏事得雪其寃吴抚蜀有平蛮功而此一节可想见其宅心行事之槩归隐皖桐自号浮渡居士万歴间盗躙潜山劫王立达然膏炙之其仆爱童躶体持器力鬬立达乃得逸去而童被杀又潜山汪世伟者方襁褓父母死于贼其老仆魏二有幼子惧难两全即弃己子懐世伟而逃遭值凶荒乳哺婚教靡不至及世伟长执役事主甚谨絶不居其功又王允元亦潜人为贼所执将杀之其仆唐二性蠢朴多力仓皇趋救与贼相持允元因脱走唐被骂不絶口贼寸磔之三人皆义士也而魏二抚主成立絶不市德尤士君子所难
　　左良玉叛兵破皖有一妇人为所掠手携小儿方数歳贼驱廹上船儿堕水死妇大恸曰是儿我幼主也一家数十口尽被戮止此儿我之所以腼顔忍死者正欲存幼主以延宗祀今死矣我何用生遂骂贼赴水死时懐宁韩简亦被掠在舟目击其事惜姓氏不传
　　潘成宇为山皖郡高材生子汝桢为慈谿令以官物为夀却还之且贻书谕曰陶母湛夫人犹知却鲊若视我出女子下耶
　　吴幼钟岳秀歴任藩臬立身端介尝大书二语于室以自儆曰俨龙见于尸居小心翼翼听鸡鸣而早起为善孳孳
　　方本庵学渐受学于张甑山尝言心出于理则放入于理则存求放心者常存仁义而已又云先儒谓心要在腔子里腔子者仁义也
　　姚思智自虞子之兰令海澄时一日正校书公署适家报至欲啓椷在座者将避去之兰曰我父生平无私语也因与众视之书中大抵言为官不患不明不断患其太过又言每讯狱当为老人布徳次第末减云云而已略不及私
　　方青林体干生平慈让尝为人挤于水拂衣去曰彼醉矣临殁戒其子曰存心惟仁与慈入世惟忍与让乃为养徳后子为刑官一以仁让为鹄云方翊明可遇孝友端方晚年训子孙曰人能美名名不能美人今里巷无知动将圣贤名字作己名字究何补于生平徒漫辱夫圣贤又云修饰衣服何如修饰肚腹彼胸无墨沈虽绮罗何华腹有经笥纵裋褐何陋
　　齐栁峯述才高而性淳谨尝曰为学之道只退步二字可以无咎人品以此而全学术亦以此而深后以歳荐不赴选隐居桐之兎濵
　　周省园征出家训云天下无不是底父母此为人子言非为人父言也舜惟知此所以为孝瞍惟知此所以不慈孔子曰君使臣以礼臣事君以忠各欲自尽所谓君君臣臣父父子子也
　　潜山某某好胜人人规之不受一日于书室后构半椽以为息游之所客至求题楹客援笔云虽是退一步却非第二层某悟遂以谦退名
　　望江渔人施钊生而忠厚朴直四十始有妻及九十见曾孙矣子孙皆习其业朝则刺艇捕鱼暮则家人相聚治生具士大夫就问先朝遗事言之歴歴有征凡鬭讼者杖策往解以一二语莫不敛手退曰罪过烦长者笃老犹曝背结网曰毋为徒食也孙辈亦读书仅识字则曰可矣渔之子恒为渔变化更俟后人耳及百歳好事者争以新衣易其旧襦袴以求增夀县尉署其门曰不止百歳语甚俚而意致殊妙又数年疾终子孙亲友问遗言曰为善
　　杨楫汝骏坦衷旷度与物无竞遇拂逆相加辄曰彼未尝有过或待之未至耳兄弟析产田地奴仆取老瘠者曰吾子既多且长稍克自立弟辈子幼非借先业难存也
　　徽州府
　　婺之丹阳乡有还珠里相传有贩珠商经此担夫途间憾商计入邑首商漏税而语泄商甫至里店即以珠密寄于逆旅翁担夫果诉之官官遣吏搜商囊无粒珠担夫受妄言之罪商念仓猝寄托无左验况经讼有司彼讵肯还我遂不向索径去比至五岭则逆旅翁已憇松下曰我携若所寄还若请騐封识商出望外感甚欲中分酬之翁不受而去人咸义之旌其里曰还珠
　　嘉祐间汪内翰藻之父谷为泰兴令歳大水田淹转运使督秋输不少贷诸县令皇恐听命汪独悉蠲之使大怒文移如星火事闻诏知谏院龚鼎臣安抚淮南至泰兴部使者皆从龚立诸县令庭下数之曰人饥不能自存而汝必欲得租为民父母当如是耶泰兴令可尚也乃防部使者郡守食堂上泰兴令与焉且交章荐之夫汪固循吏而龚能容之又荐之为尤难云
　　汪藻少在郡斋每独于垆亭中避人为文同舍廹而观之乃拟草制词也众窃笑后果居翰苑为代言之选
　　汪廷直微时与里人女约婚后登第所约女丧明女家使人来谢不敢复相当汪不可竟成婚焉敬爱甚笃刘庭式事不得专美于前云
　　王公济汝舟守南剑州致书陈谏议瓘求教瓘答书言境内有贤士吴熙吴仪好学有守介而能通善自韬晦莫有知者阁下好贤礼士倘使其名自此彰彻非惟敦奬行义亦足以上助朝廷求士之意政之大者宜无以过此前辈相赠以言如此王在州多善政州人祠祀之绍兴中犹遣人来婺绘王遗像以去
　　王汝舟谢政归以名徳为郡县长所敬虑人干请榜于柱曰畴昔居官恶人请托今兹闲退来者不可有言郡县有质以政者惟劝之寛赋役为国恤民尝语人曰闾里乡党要在辑睦恩多怨少则胸中常暇小民尤当戒以争讼耗赀致饥寒失身也闻者转相告语讼讦为衰自睦州青溪县界至歙州路皆鸟道萦纡两道峭壁仅通单车方腊之乱曾待制孝蕴出守但于两崖上驻兵防遏下瞰来路虽蚍蜉之微皆可数故贼不敢犯境
　　谢一阳复学于抚州吴澄有得人从而问知曰行问行曰知人都未达乃曰知至至之知终终之非行乎未之能行惟恐有闻非知乎知行合一学之要也祁门令从而问政曰辨义利则知所以爱民厉已
　　钱仁友字徳辅明初知休宁县有蝴蝶大如扇忽变怪鸟散集乡村居民设禳仁友往视击毙之怪遂息
　　婺源令陈金操持清介民间造酒其最清者辄以拟之金偶夜行闾巷有姑妇夜坐事女工妇以新酿奉姑以其清澈笑曰此陈金县主也金闻愕然诘朝遣吏召妇询之妇以实告乡人至今以为美谈
　　绩溪儒学旧在县东正綂间知府孙遇按视之圯而且隘欲更焉市南方士旭有屋基千余步在县治西尝有相宅者曰居此当绵科第士旭即白府愿献以建学宫遇义之命受价士旭曰我家五世单传幸生四子衣食颇饶岂为利献遇以革税课局基易之曰民以义献官以礼求当勿复辞士旭始受命
　　张贞字国兴平度人明成化中知徽州数进诸生谈艺于时学宫产芝大如扇明年科第甚盛尝修渔梁鸠工伐石铜罗山中石枵山且裂适报贞至倾穴出迎山骤崩得不死者三百人
　　歙东乡有张翁者家雄于赀年近五十无子妻劝之置妾乃挟白金游兰溪有负贷鬻其妻者绐翁曰妹也遂买之舁至馆妇泣不已翁曰我家颇有赀产娶汝以图继嗣茍有所育勿虑饥寒妇愈悲翁问谁鬻汝者曰夫也且告之故翁亟命舁还之不取买金且别与金以资生计夫妇感泣翁归不二年妻连举二子
　　周子书绅嘉靖间应试礼闱当事者慕其才名欲以关节罗致门下绅力辞之曰进身之始讵容茍乎遂落第授处州判政绩显著归老后惟以讲学为事
　　周尼婺源东溪胡元靖继妻元靖先籍徳兴以两考吏授蜀之岳池簿署县事前妻子与吏相比为奸事觉元靖被论罚赃下狱周徧谒县之有力者合钱完赃得出狱元靖愤子不肖不肯归留岳池与民杂处拮据为活凡十余年死仆从俱去周独携两婢扶榇归击鲜置酒与邻人别邻人怜而交助之自蜀江下鄱湖数千里倚榇坐卧每风涛作则泣而呼天抵家卖一婢为资召前妻子与扶榇葬徳兴讫子与妇均无留养意遂仍归婺源依曩时保媪遂为尼且并埋前妻之骨而前妻之子亦荡败与妇俱死尼又収葬之乡人重尼节筑庵居之有俞氏女敛钱为铸钟冶人范土为模矣将重索价诘旦其模有大士象现焉冶人恐一铸而就可见诚之所感云
　　万歴间婺源山民余屹者老无子抚侄为子一日父子采樵入山遇虎屹伤肩项仆地时子年十二以所执梃击之相持良久虎乃释屹耽视其子子仍以梃击虎虎逸去父子俱获生全
　　方子賔良曙以应天尹归老尝手自舂粲以供堂上饭客过而笑之良曙曰我不至乏一力欲以手舂志劬耳
　　尚寳潘雪松士藻尝言为善须要直捷发挥得出从心中脱体做去不必瞻前顾后凡事无所为而为到底天自有安排恰好处所以君子修之吉郑景明烛邹东廓门人也仕终河间府判人见其衣冠质朴谓之为率真郑曰率真未易言先须识所谓真者何如
　　婺源汪光翰字文卿崇正末为川南道景陵胡恒幕客恒驻卭州张献忠陷成都分兵狥卭恒命光翰出调兵未至城陷恒与子士骅俱战死阖门百口皆遇害惟士骅妻朱氏洎幼子峨生得脱匿民间降贼武大定闻朱有殊色劫致朱剺面毁容以免坚操抚孤光翰间关夷猓中得朱氏母子所在事之甚谨値大饥斗米十金光翰多方保防之母子乃得全自是或服贾或课防或为僧稍获赢余以供饘粥二十余年不倦朱氏教子极严峨生亦读书知自奋能文章矣蜀平峡路通光翰乃躬送朱氏母子归景陵楚蜀之人莫不高朱氏之节诵光翰之义以为忠臣孝子之报云
　　洪觉山垣所学得之湛甘泉尝语人曰心地常使有余裕地步常使有余闲则随我所往自然寛博有容平铺自在又曰大事小视之则可以见大变事常视之则可以处变若小而为大常而为变不惟来丛脞之失而且有多事之害
　　市南汪士达博学工诗任山东蒲县丞从直指登泰山见秦碑无字直指以秦灭诗书疑之对曰此碑外所加石套内有李斯篆文金字因朗诵其文直指惊叹归老后与邑人结鄣山诗社着有改韵谱鄣山诗集卒年八十有六
　　戴永言思孝读书取友以道学自勉谓吾侪居近紫阳歴世未逺先贤一脉相承不忍听其中絶也新安士行为之一变
　　金象源鼎铉束修悃愊子自皥登科驰书朂之曰塞运初通留不尽之藏还天地善根勿拨积有余之庆贻子孙
　　唐祁父尝贷某金后某伪以失劵告而索金祁曰劵虽无也事则有也偿之既而某复托一人以前劵来索祁曰事虽伪也劵则真也复偿之人以为笑祁曰我感其初之能急吾亲耳后举歙乡饮賔子鸿举成进士
　　唐季旸正涞乐施予里中桥梁道路修治不遗力每曰古人以道茀觇国吾族聚此而芜秽毁废独不系家运乎况仁心及物亦惟力是视不分大小也
　　黄元耀性温厚尝失夫已氏意閧其家闭门谢之夫已氏呼其名曰以瓦石撞尔屋不百不止也应曰唯唯家人愤甚欲出鬭弗许掷瓦石者果满百去或问何能忍元耀曰昔人爱屋而及乌今彼恶人而毁屋我之为人可知矣我自尤之不暇而尤人乎
　　汪简宣大业少从其族大父念祖者学念祖尝训之曰文贵步虚行宜切实文不虚不灵行不实不笃
　　汪维晦皓生平省躬视履一循乎理不信祷卜见人为之者辄曰此胸中无主耳理所当行虽凶犹吉行悖于理即吉亦凶也
　　康熙间延平廖腾煃宰休邑江潭有积窃素为乡里患廖拘至谕以改行各乡遂安枕未防邑人有以刳股疗母举孝子者询其人即积窃也逺近惊叹谓与王彦方化盗牛人守剑一辙
　　一九和尚其父为虎所搏九挥拳击中虎眼眼珠迸出夺父尸于虎口负归翌日独持械往山欲杀虎遇虎与鬬卒杀虎邑令旌为孝勇后于石金庵为僧备苦行
　　宁国府
　　诸葛恪为丹阳太守尝出猎两山之间有物如小儿伸手引人恪令持去故地即死叅佐问之恪曰此事在白泽图曰两山之间有精如小儿名曰傒囊
　　萧琛为宣城太守时有北僧南渡惟赍一瓢芦中有汉书僧云三辅旧书相传以为班固真本琛固求得之其书多有异今者而纸墨亦古文字非非篆琛甚秘之
　　许棠久困名塲咸通末马戴佐大同军幕棠往谒之一见如旧识留连数月但诗酒而已未尝问所欲忽一日大防賔友以棠家书示之啓缄知戴已潜遣介恤其家矣
　　太平之龙门乡有浮田计黑壤三百余亩若萍铺水上随水升降践之俱动厚不过数寸其下清泠莫测旁有实土不浮周绕之凡田纵极膏腴一秋稔外无别产此则每嵗麦秋满壤而又有不种自生之草实敛之日可得斗作食味香夫土借水载而不逐水流水润土以生而不决土以溃可不谓异乎
　　宣之东乡有仙女桥相传谷麻邨有麻氏女及笄未受聘父母并丧遗二幼弟叹曰我去二孤将安托遂不嫁抚之长与纳妇相与若姑妇终其身里人异之称为仙女尝捐钗构桥以便行人遂以名之
　　孙敬夫自修从朱子游时宣州正学衰息自修独卓然自命每举礼儒行饮食不淫居处不溽二语谓儒者之立立于义理而已欲胜则义不立不淫不溽所以立义也
　　徐啓东旭以训导校河南乡试舟次有同事者受托代为输欵旭从容拒之其人不知止旭乃厉声曰君不畏国法独不畏天地鬼神乎吾辈生平读书无以报国今得尽心所事亦可以补万一乃敢尔耶
　　戴儒为荆州府同知致仕归隐居宣之黄池别业操履严介歳歉乏食邻家有桃实垂逾垣家人或欲取之戒曰宁可饿死五品大夫不可妄取一桃失节
　　张士仪棨五歳授以书即能了了夜闻鸡声呼其母曰小学云事父母鸡初鸣咸潄今鸡鸣矣何不起母笑曰汝才读书便知其义耶曰便当行之岂徒知之而已
　　宣城有降乩者一日徐肇家乩书节妇词一章且谓节妇系汝所居邨西北七十里人可问吴肃公徐以询吴乃知吴有妺苦节十余年长斋纺绩赎既鬻之祖墓以葬舅姑一女既嫁遂断炊积饿而死
　　吴良济霖以布衣讲学与白下焦太史竑甚契尝语学者曰吾人任举二论中一语皆可终身由之莫能尽矣何泛涉为
　　宣城徐翁尚书元太之父也官浙江某县典史偶以言忤巡按御史受扑责羞愤自免归时元太与弟元气皆失学翁每流涕曰而兄弟皆废学吾无后矣因述受扑直指事复流涕不已元太兄弟乃发愤下帷相继登第元太谒选得某府推官即直指之乡也私喜得报父怨濒行置酒亲友毕集候翁出翁称疾坚卧不起元太入跪问故且言此行冀得报夙怨何反不乐翁曰此我所以病也吾为小吏当日诚不为无过但直指稍过当耳且缘渠扑责激而罢归教子以有今日则直指乃我恩人非仇也汝思报怨我所以病汝往当以我言开心告之尽捐夙嫌是我子也否则非我子也元太唯唯翁乃起时直指久失职家居闻元太来甚恐郊迎尽礼元太首述父命誓无芥蔕自是情好甚洽后翁跻大耋三子皆成进士两登九列焉
　　杜寅和存性居贫不茍取每语人曰弈负勿悔着人穷勿失信其言虽俚而甚质
　　胡梦龙令枣强父尚洪戒以三事曰额外不可征也暮夜不可受也非法不可刑也后子孙俱以廉洁世其家
　　瞿永賔铁守巳以正有奴背主而来投者献田若干亩却之曰汝今日因主弱而投我安知他日不因我弱而他投乎
　　程良振以孝行闻宁国令来者辄欲旌之则曰孝庸行也以此市名何忍焉
　　汤无我开运以不逮事父母为憾年长于其庶出叔防二十幼课以经长授以业寝食同之曰吾不及见我父见诸父如父焉康熙初以歳荐仕中书晚归益粹于理学每曰学以本诸躬行者为至周汾颂梦鼎生平孤介适与邑令善歳除有以镪数十求居间以纳仇人于狱者梦鼎叱去曰斯时而狱茍有人我且捐金代赎使归以宁其家况从而纳之也其人惭退
　　刘君征兰生父为台谏或诱之曰君以公子稍事请属何损生平而甘自苦为兰生曰倘我父而老于诸生也我亦将请属耶
　　汪系珩象琚年幼时家夜被火有批其颊而夺手中物去者固熟识也象琚置不言晚年子弟问及象琚曰事已过矣知其人则不复忘不如不知之为愈也
　　宣城施少叅闰章于康熙己未歳以博学鸿儒候试在京邸其家所居寄云楼下有老梅忽于四月开花四枝甚鲜艳两枝向本宅俄而邸报至少叅为侍讲而高检讨某则南陵孙茒二编修则城内一时四词林果符四花之兆
　　康熙丁丑年渔人渔于南陵城北河忽见水面深绿色乍灭乍起以手探之得物盈把视之钱也因再捞漉见钱甚多用鱼篮受之归则又往或尾其后漫曰螺廹视皆钱遂争取之钱尽见罁众争不舍遂碎有买其碎罁礲为砚者极古质信古物也钱俱开元文后康熙壬寅年河干钱复见民争取之立尽
　　张旭原金度康熙间以孝廉任邠州知州有惠政揭聨于室中曰富贵功名须要自然而至者仁义道徳贵在勉强而行之
　　池州府
　　东流与彭泽接壤相传渊明种菊于此有菊所故县曰菊邑江曰菊江
　　威烈江将军子五居至徳镇梁太清时侯景兵自采石渡江子五欲至歴阳邀其归路朱异以为不可及景逼台城又以中防促之使战子五与其二兄子一子四直砍贼垒杀数百人后队不继贼以戈击其兄解左体子五呼曰与兄俱出何忍独返遂皆奋战而死
　　孙冕于天禧间知苏州府甫及朞即大书防曰人生七十鬼为邻已觉风光属别人莫待朝廷差致仕早谋泉石养闲身去年河北曾逢李今日西河又见陈寄语姑苏孙太守也须抖擞老精神乃拂衣去隠池之九华山
　　乾道中池州竹生穗实饥民争食之知州鲁詧绘瑞竹图以上章服奏疏劾詧曰物反常则为妖竹非穗实之物是反常也竹生实则林必枯是妖也以妖为瑞是罔上也况饥民有食糟糠者有食草根木皮者食土之似粉者岂以是为珍于五谷哉犹愈于死而已詧牧民顾使民至此犹以为瑞而献之上乎邪佞成风渐不可长也詧用免官诸大道嘉定间孝子父令青阳死即葬百丈潭大道筑庐守墓洪武初庐犹存开平王常遇春追赵普胜过此题诗曰赤汗战征袍谁如隐迹高孝子今何在芳名百代标
　　姚鑅谨厚乐施予族党多贷其金者鑅老取逋劵悉付诸火语子孙曰毋遗此以累汝辈他日或以财贿致伤戚党式好之情损徳实多矣
　　丁惟寅旦文恪绍轼之父持躬励学尝以二语自省曰才仆即须硬挣立起有过即须暴白不瞒葛财佣工也代人樵汲积数十金见西关旧河无津梁尽出其赀造木桥二十余丈从此往来如坦途今桥址犹存
　　吴穉明世□遭贼乱负父出走贼欲斫父世□求释诡云愿为向导搜四邻贼许之遂释其父世□计父去逺乃厉声叱贼曰生已之父而杀人之父非仁全己之孝而毁人之孝非义颈可断向导不可为也贼怒杀之
　　栁南池世恩家世为石埭匠氏业涂塈至世恩习书为县吏然家贫不废故业后授济阳典史查盘兖州歴陞淇县县丞俱廉洁有政绩归老后麦饭不给仍以涂塈佐之人呼为匠而已后有兖州旧令赖世恩得白寃者晚年持多金访至其家报谢世恩力却之曰白寃公也报谢私也了公事不受私谢也
　　太平府
　　李白死采石有二孙女一归陈云一归刘劝元和中观察范传正访得之召问所由答曰父伯禽不禄有兄一人出游不返俪于农夫救死而已传正劝二女另适士族曰不可孤穷委身仗威改节非所愿也范深重其言
</div>
    <div class="pagination">
<a href="江南通志_page714.html">上一页</a><span>...</span><a href="江南通志_page710.html">710</a><a href="江南通志_page711.html">711</a><a href="江南通志_page712.html">712</a><a href="江南通志_page713.html">713</a><a href="江南通志_page714.html">714</a><span class="current-page">715</span><a href="江南通志_page716.html">716</a><a href="江南通志_page717.html">717</a><a href="江南通志_page718.html">718</a><a href="江南通志_page719.html">719</a><a href="江南通志_page720.html">720</a><span>...</span><a href="江南通志_page716.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
