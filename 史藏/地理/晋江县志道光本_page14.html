<!DOCTYPE html>
<html>
 <head>
  <meta charset="utf-8"/>
  <title>
   晋江县志道光本 - 第 14 页/共 196 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晋江县志道光本 - 第 14 页/共 196 页
  </h1>
  <div class="content">
   石井义渡　在府城西南。宋尚书杨柄造舟以济人。
　　东石渡　在十都。
　　祥芝渡　在二十一都。
　　蚶江渡　在二十三都。
　　溜石渡　在三十都。
　　东山渡　在三十五都。
　　浔尾渡　在三十七都。里人胡宁请渡朱建船造桥以济往来。

　　●卷之十二　古迹志【坊宅附】

　　阅世生人，阅人成世，古已往矣，迹犹存焉。古以迹而流传，迹以古而欣慕，是故式其居处之庐，钦其遨游之处，抚其培植之树，夸其诵读之堂，望其华表之石而侈之，瞻其品题之额而传之。凡所经画，与其祥瑞，皆欲表而著之。至于荒墟遗壤，已无所见，犹复凭弔徘徊，退而笔之于书，以寄其景仰。古之得此于人，与后之不能已于古者，曷故？若夫秽声彰著，迹不自掩，示后犹愧，齿人偷颜？读斯篇者，畴以自解。志古迹。附坊宅。

　　城中古迹

　　桐城　郡初筑城时，环城皆植刺桐，衢巷夹道有之，故号桐城。郡人以其花开，验年丰歉。若花生叶后，岁必丰；否则反是。故又称瑞桐。〔宋吕造诗云〕闽海云霞绕刺桐，往年城郭为谁封？鹧鸪啼困悲前事，荳蔻香消减旧容。〔又丁谓诗云〕闻得乡人说刺桐，叶先花发始年丰。我今到此忧民切，只爱青青不爱红。
　　二山亭　在朝天门上，即今北门也。宋守陈康民建。以对清源、双阳二山，故名。淳祐四年，守颜颐仲重建。后废。〔王十朋诗〕连年行役厌间关，踏遍千山见二山。欲识泉南山面目，群山总在一亭间。〔又谢履有句云〕凭高直接青云势，览胜双瞻碧玉颜。
　　云榭　宋节度使陈洪进筑。〔王十朋诗〕山生平地榭生□，土木多应役鬼神。好向危栏高着眼，闾阎无限困穷人。〔又五月晦日会知宗提舶通判纳凉云榭，提舶用仙字韻即席赋诗，中寓四字，次韻以酬诗〕云榭衔杯半八仙，却疑来自蜀山川。地如洙泗占高第，人似羲和分昊天。单骑双翩成驷马，杯羹淡薄从三鲜。国风雅颂寂寥久，太史采诗宜与编。〔又提舶携具过云榭知宗出示和章复用韻诗〕不须蜡屐上林端，高处登临眼自宽。■〈禾罷〉稏风翻梅里白，荔支日照鹤头丹。山川满目如京洛，台榭侵云类广寒。宾主往来俱不远，如棠不比鲁侯观。〔九日登云榭诗〕九日无悰懒出关，强登云榭望泉山。伤心不忍看茱菊，蓬鬓萧疎泪点斑。〔元释大圭诗〕老屋危台雨气昏，石苔不见旧镵痕。当年霸业旌麾尽，故国秋声树木存。度海雁行惊断角，近城萤火没荒垣。无人去买长瓶酒，一酹陈王千载魂。
　　北楼　在子城泉山门上。唐贞元九年，守席相重建。〔欧阳詹记〕《释名》曰：楼，瞜也。谓其高明觌远，瞜瞜然也。建于第宅，则以阅园林有媚，树于雉堞，则以警寇盗不虞。故墨子曰：城三十步一坐候楼，百步一立候楼。兹楼者，盖此郡北墉之立候楼也。卜筑之始，微而具之，袤不倍常，广惟再寻。制造日远，土木力殆，左骞右陊，上露下圮，有年数矣。邦牧安定席公，贞元七年下车，至九年，目之三祀，重民力而未形言。是年暮秋，岁丰，农隙，有司率常典告有事于土功。公曰：斯郡之南极也。元后帝乡，实在于北。诗不云乎“心乎爱矣，遐不谓矣？”欲因恋主，何方瞻瞩。惟北有楼，半倾半摧，日夜阙登陴击柝之所，风雨忧折榱复隍之患，政因时令，尔其营之，俾有布席跪立之地。闲更人防，卒之莅事，予将时跻展北向拱辰之心焉。受命者感公之意，如公之意；野人群庶感公之诚，如公之诚。川朝子来，坏崩易蠹。址有余而不划，基墌自延；材有长而不翦，栋宇自崇。既望庀徒，未晦成功。倚层霄于轩槛，纳千里乎窗牖。如鳞之廨署，若岸之军壁，得之之状，若连山之有重峦，长江之蹙洪涛，气势由是以雄焉。公每子牟情来，庄舃思生，俯仰于斯，徘徊于斯。夫完城壮邑，有邦之本也。恋阙爱君，为臣之节也。善矣乎！公广斯楼也。远得有邦之本，大有为臣之节，执邦之本，曰：公谨臣之节，曰：忠惟公与忠公，斯昭矣。小子家在委巷，多闻舆颂，艺忝儒术，每待公居，上志下衷，两获而达，敬书其事而为之记以献。至若眺四维之云物，临万井之烟景，遐象佳致，眸莫胜观。非公有楼之素，故不之载。贞元九年秋九月三十日记。〔王十朋重修自记〕温陵之有北楼，犹武昌之有南楼也。楼阁台榭之在天下，以南北名者多矣。而二楼之名独著，得非茵人而重耶！南楼以庚公重，北楼以欧阳四门重。然庾有污人之尘，君子耻道之，不若欧阳氏以一代文杰，联名韩李诸公，真足以重兹楼也。予乾道四年冬十月至郡，越数日，策杖州宅之北，有屋将压邪，众木以支之，询之乃北楼也。惕焉，不敢睨，矧敢登？有碑，尘如积，漫不可读，乃四门所作之记。叹息久之。郡舍老而敝宜修者非一椽，然莫急于兹楼也。第视事之始，方问民疾苦，土木之役非敢先。郡多飓风，日惺倾覆是惧。明年春二月，建贡院，秋八月落成。得余材，始命工葺之。冬十月丁卯，董役者以讫功告。与同僚二三辈，登而四顾，山川城郭之富，尽在目中，亦一州之壮观也。既相与赋诗，又为之词曰：闽南有州，北墉有楼，席侯肇谋。发挥以文，楼乃有闻，欧阳四门。载建载修，克绍远猷，郑吕二侯。岁月浸久，楹腐桷朽，伊余来守。偶岁之丰，时定之中，乃鸠尔工。材即其余，费节其虚，逾月如初。泉山之状，桐城之壮，可登以望。身焉南极，心焉拱北，守臣忧国。匪遨匪游，风观瘼求，守臣登楼。民淳俗朴，灾害不作，登焉斯乐。风俗惰媮，闾阎恨愁，登焉则忧。居而官理，登时民喜，登斯无愧。〔又十一月望日与郡僚同登诗〕我来未作南诸侯，雄文尝阅龙虎欧。泉山风物得大略，梦寐已先登兹楼。到官正要访遗迹，忽见破屋城墙陬。欲修不敢遽土木，经岁此志方能酬。贡闱之余材可办，农事之隙工乃鸠。月逢建子飞破镜，酒呼从事来青州。怱怱未暇众宾集，草草且与同僚游。山川城郭壮哉郡，清源紫帽明双眸。却惊云榭在地底，坐见日毂经檐头。西山端可拄頬视，南海未用乘桴浮。东瞻归路兴元亮，北望魏阙心子牟。挥毫欲续仲宣赋，假日聊以消吾忧。〔又诗〕欲眠听诗韩喜侯，锋难与争剑铸欧。钤斋浅陋无处著，挂在缥缈之飞楼。兹楼久欠诗酒味，天遣我辈来遐陬。尘埃聊用文字洗，瓦砾遂获琼瑶酬。宾朋未赏合开燕，老病欲登宜杖鸠。清风酌别记霅木，制胜领客思夔州。一江明月楚东醉，全家终日蓬莱游。南来不谓有此景，四顾亦足穷吾眸。朝看日出闽海峤，夜望斗插泉山头。端如虢郡风月送，不比巴岳乾坤浮。登临怀古甫白适，赋咏联珠□巩牟。私心窃慕范文正，后天下乐先其忧。〔又腊月二十八日与知宗提舶分岁郡中，啜茶于北楼，赏梅于忠献堂诗〕老病逾年卧晋江，躭诗性癖未能降。园林牢落梅经眼，岁月峥嵘酒满缸。堂上焚香敬勋德，楼头回首念家乡。黄柑未拜萧嵩赐，乡味分珍谩一双。县志云：隆庆府志谓北楼即罗城之朝天门，《闽书》谓在衙城之上。考罗城、衙城俱五代留从効所筑。唐无此城，欧阳詹何从为记。惟子城为门四：东行春，西肃清，南崇阳，北泉山。今子城废，泉山门亦废。止存三门，则北楼即泉山门楼无疑。有以威远楼为北楼者，更非。按欧阳公记有“此郡北墉之立候楼，及风雨忧折榱复隍之患”句，若是衙城，安有百步一立候楼，且有隍可复乎？《闽书》未审也。
　　忠献堂　在旧州治内，即今提署。《闽书》以韩魏公琦生此得名，后易以清署，守王十朋仍旧名。〔作诗云〕九夏炎方气郁蒸，沈沈广厦有凉生。仁风未慰黎民意，何忍堂中暑独清。〔又复旧额诗〕相出相州生此州，巍巍勋业出伊周；后人莫要轻更改，别有堂名胜此不？〔又用前一绝分韻得相字诗〕天作元圣配，公非浅夫相，乘风来帝旁，捧日到天上。兵戎在呼吸，端委见力量。三朝社稷臣，勋业谁辈行。堂堂国伊周，勃辈安敢望！清源始生地，风土至今旺。释氏从何得？抱送真不妄。好事榜其堂，嘉名无以尚。何人辄更改，有识为悽怆。端同圣削迹，又类元覆酱。思贤旧观复，闻风懦夫壮。堂上生辉光，如公名始唱。奸骨死犹寒，如公昔为将。画像出貂蝉，疑公尚亡恙。平心蓼莪心，眷此应不忘。嗟予生太晚，不识天人状。版图犹未复，昼锦无由访。维杨金系腰，叹息为谁放。一麾忽南来，遗迹增慕向。当于异梦处，祠堂为公创。〔国朝张云翼清暑堂怀王忠文公诗〕泉南熏熇岁不寒，郁蒸时候火云攒。昔年文忠来作牧，酷吏齐驱暑气残。捐利与民使自槩，水中不见催租瘢。仁风既慰黎民意，闲堦应种青琅玕。鼠不生牙雀不角，清凉之域乐且宽。俸钱复割贡闱立，簪裾群彦登其坛。中和堂中还赋诗，彤霞碧浪涌毫端。文采久知拟晁董，风猷自许为范韩。青天白日照千古，磊磊落落人所难；此心原自如冰澈，宁向炎州作热宫。
　　中和堂　亦在旧州治内。初名爱松，宋时建。〔郡守蔡襄诗〕偏爱东堂砌下松，三年潇洒伴衰翁。寒声澹荡潮初上，疎影孤圆月正中。清彻纱帷延昼梦，绿涵金盏带春风。自缘多病饶归思，便觉山林野意通。〔王十朋诗〕堂前老树几经春，阅遍泉南旧老臣。尽向中和堂上坐，中和为治几何人？〔又爱松堂诗〕炎炎畏日爱浓阴，穆穆清风爱好音。不独爱松兼爱竹，此君亦有岁寒心。〔又纳凉诗〕钤斋苦热炎，松竹生晚凉。飒然清我襟，兀坐兴味长。我无桑下恋，爱此独不忘。愿言勿剪我，清阴常满堂。〔又诗〕官舍苦炎热，贡闱快虚敞。急呼玉友生，闲共同僚赏。堂成桂植万，堤就池分两。莲开花并蒂，荔擘珠在掌。诗句听细论，尘襟发清爽。行矣北归翁，山林起遥赏。
　　安静堂　亦在旧州治内。宋守蔡襄所建。襄于此书荔支谱。孙橚继守，重书额。〔蔡襄诗〕庭松永群啭春禽，天气初晴又半阴。惆怅此生多病恼，正堪行乐独伤心。〔王十朋复安静堂旧额诗〕端明之孙字子强，银钩铁画传遗芳。昔年作郡古平海，大笔亲书安静堂。自从宣和至乾道，字与输奂争光芒。一朝忽遭俗眼白，毁灭名姓深埋藏。我来搜访久乃获，老兵据为寝处妆。涤除五载尘土面，字向堂上争激昂。祖为第一孙是似，书有家法称莆阳。体具万安颇雄壮，榜与忠献同翱翔。因知文字乃至宝，一时之卮庸何伤？石鼓文有鬼神护，淮西碑并日月光。岂容泯灭暴秦火，谁肯脍炙段文昌？书生作郡太迂阔，理财听讼俱非长。吾君若问何以治，堂复韩蔡祠秦姜。今才五日京兆尔，眷此陈迹犹未忘。但愿兹堂日安静，名与国寿俱无疆。〔又安静堂诗〕前贤治迹尚堪寻，留得堂名直至今。若欲斯民尽安静，要须安静自家心。
　　志善亭　亦在旧州治内。宋守倪思建。
　　宣化堂　在旧州治后。
　　戒石亭　在旧州治前。〔宋守王十朋修亭诗〕君以民脂膏，禄泉大夫士。脂膏饱其腹，曾不念赤子，贪暴出自谋，诛求不知耻。指呼有鹰犬，嗜欲肆蛇豕。但言民至愚，孰谓天在迩。昭然甚可畏，殃必反乎尔。圣训十有六，简严具天理。大字刻山骨，朝夕临坐起。一句苟或违，方寸宁不媿？清源庭中石，整顿自今始。何敢警同僚？兢兢惟勅己！
　　威远楼　在双门前北，即州治之谯楼也。始建莫考。旧志谓：元至正九年监郡偰玉立建，郡守孙文英重修。然止两月间，只是同修，非一建一修也。观公署部元文职，旧署吴鑑记可见。又〔乾隆府志〕公署部明泉州卫指挥使司条，史继偕记：谯楼相传为唐末王审知所建，前辟双阙，下累石如城。稍北九个步为应门。应门者，第二门也，宋元因之，以谯楼为测漏所。至正年间，重新，陶人欵识，有至正元年字，则再建于是年无疑。我朝改郡为卫，正统年毁撤而更之。而移其址于第二门，则实由正统间始。按此则移今所者，始于正统也。府志又云，以开府治为王审知事，与诸说不同。至所云至正元年新楼，又与元吴鑑谯楼记年份未合。但陶器年久，“元”字或“九”字之漫。观此则移今所者，正统大新之者。元至正九年，即偰玉立、孙文英同修者。至其始建，想开府即有之。谓起于审知，未必然也。特相传之语耳。
　　天地春　即上条所云“双阙”也。东西两门，中累石如城，盖楼其上颜曰“天地春”。靖海侯施烺，因奉勅书楼中。提帅某以到此宜下马，移于宛斋施家书屋，即今清源书院内，遂撤去墙楼，故至今犹称双门。前而两边尚有石阙，二楼相对云。
　　八卦沟　见城池部叙池。
　　松湾　在崇福寺口，石刻“松湾古地”四字。有古松四株，相传东晋时物。旧志谓，在虎头山者，误。虎头山亦有四株，大略相等。然松湾字则在崇福寺口。
　　崇福寺石塔　世传是塔关城废兴。历宋元明变迁之时，辄欹侧若堕，平治则正。国初戊子、己丑，闽海波倾，洞塔颇倾斜。有士人避地江南者，遇异僧因谈及居里所在。僧问崇福寺塔犹存否？士人以颇倾斜对。僧曰：寺塔未圮，泉不应兵燹也，当速返居之。甲寅后，塔乃周正，复生朴树于基座。今根柢盘绕，再无倾侧之患。
　　梅石亭　在一峯书院西偏。郡城北有石，形似梅花。古谶有云：“梅石开，状元来。”明罗一峯被谪居此，建草堂讲学。后人即其近地建书院。代远人湮，书院变为佛寺，梅石压于民居。乾隆辛未，知县李允性捐俸购居民小屋，毁之，议建亭设栏，以护其石。值升任去。山长柯伟生，捐金倡修，诸生徒江以宁等成之。伟生为记。今损坏。
　　鹦鹉石　在城东鹦鹉山。石形似之，故名。王忠文诗云：泉南杰出一高峯，碣石浑如鹦鹉容。毛羽不生随地老，彩文难画等天章。
　　承天寺七佛石塔　宋景德中，祖珍禅师建。塔间榕树，彻石阑之。至今苍蝇止塔者，首悉下向。榕树栖禽，绝无矢污。榕根盘郁，无出阑砌外，尤胜迹之奇也。
　　魁星石　在承天寺内。长约四尺，阔尺余。石中墨色，隐然有塑像焉。
　　梅花石　在承天寺四天王殿前。砛踏石也。有墨色梅花一枝，未满二尺。枝榦、花蕾皆具。
　　宋贡院　详学校部。
　　宋先贤祠　原在府治东。其祠初祀四公：唐相国常公衮、四门欧阳公詹、宋龙图柯公述、宝学刘公子羽。后益以西塘介夫郑侠而五之。嘉定己卯，守真德秀以蔡忠惠公襄、王文忠公十朋、尚书程公大昌、颜公思鲁、秘书林公枅，有教士爱民之德，修旧起废之功；又中令韩公国华、驾部孙公逢吉、陈公偁、忠简赵公鼎皆以精忠厚德，先后作牧；相国姜公公辅，坐直谏谪，别驾御史游公酢、抱邃学，诎元僚；魏国韩忠献琦，国之元勋，诞育于此；忠肃陈公瓘，古之遗直，侍亲于此；鲁国曾宣靖公公亮、魏国苏公颂，则乡之硕望。凡二十人，咸绘像焉。位置既定，而祠宇未称。绍定改元，郑教授璜更立新祠，益以倪文节公思、枢密程公卓、少卿宋公钧，为二十三人。守游郎中九功，与先贤之子孙官于此者，咸致助焉。里人苏教授思恭为之记。后真文忠公卒，邦人复绘像焉。明成化十一年，守徐源迁于府学礼殿东明伦堂西。后嘉靖三年，守高越迁于育英门西之六贤守祠，以六贤守并祀其中。隆庆间，改建于明伦堂东尊经阁西，分名宦、乡贤为二云。
　　瑞莲堂　在州学讲堂之右，为梁克家肄业所。绍兴二十九年秋，堂下池产双莲，守辛次膺以诗纪瑞。是年，公首选。明年，廷策第一。不十年，至宰相。乾道七年，林教授岊建斯堂，额曰“瑞莲”。嘉定十六年，立文靖公祠其中，教授张叔椿为记。淳祐九年，陈教授伯圭重饰。今废。
　　魁瑞亭　在州学校偏旧晋江县学前。旧名“槐亭”。庆元四年，双莲产于亭下之池，时曹从龙为县学教谕，明年擢进士第一解教授。邦俊易今名。淳祐二年，程教授晖拓而大之，立曾公祠于其北。今废。按《八闽通志》：乾道四年，瑞莲生于贡院，石起宗登第二人。诸志不载。
　　万卷楼　宋教授厅，东有温知室，西有儒隐堂，堂之前有万卷楼，下瞰泮池。淳熙中，萧鄂建。今废。
　　清芬亭　在宋市舶司。〔傅伯成诗云〕岁晚松篁期苦节，春光桃李任多情。
　　留从効郡圃　〔五代詹敦仁有迁泉山城留侯招游郡圃诗云〕当年巧匠制茅亭，台馆翚飞匝郡城。万灶貔貅戈甲散，千家罗绮管弦鸣。柳腰舞罢香风度，花脸妆匀酒晕生。试问庭前花与柳，几番衰谢几番荣？今未详其处。
　　拱辰堂　在府治西北启荣坊。旧名朝天堂。宋天圣间建。元至正间重修，改今名。明永乐间重建。今废。
　　南外宗正司　在府治西南忠厚坊。宋崇宁三年置于南京。靖康后徙京口，建炎中自越移泉州。始至时，宗属三百四十有九人。中有芙蓉堂、天宝池，后俱入于水陆寺。明正统三年，知府尹宏以故址之半为织染局。今俱废。
　　旧睦宗院　在府治西南袭魁坊。清果、菩提二寺故址也。宋建炎中，移南外宗正司于泉，因建睦宗院于此。有元祐堂。淳祐六牢，知宗希衮建。又有王祠在旧院内，祀二十三王，今俱废。
　　放生池　唐天宝六年置。周回四里，在肃清门外西南。欧阳詹有记。贞元中，作水陆堂于池上。乾符六年，守林鄠广而为院，后以其地为都监廨舍，未几复割还之。池久湮塞，大半为民居。旧宗正司芙蓉堂、池之仅存者也。乾道六年，守王十朋语僚属曰，圣节放生，州郡令典，泉独无之。贡院南有池，嘉莲再生，实和气致祥之地。乃辟而广之，立木大书“放生池”字，仍纪以诗。淳熙间，郡以地狭，徙石笋桥北亭之上，去城差远。庆元五年，守刘颖濬东湖，始以湖为之，构亭其上曰“恩波”。作东湖放生祝圣宝胜禅院。后年久，茭葑壅塞，水涸。淳祐癸卯，守颜颐仲浚之，今废。
　　洗马池　在城西。《闽书》：五代节度使留从効洗马处。宋留忠宣正筑亭其上。
　　五老亭　在府治南积善寺内。《福建通志》云：宋皇祐中建。郡守陆广舆，与郡人吕方子、李沂、李成、曾公济为五老，会于此。后郡守陆藻(府志、通志皆作潘珏。)与郡人王景纯、柯述、谢履、林植，复会于此，赋诗赠之曰：五老三百七十五，俱生仁祖承平时。名齐卢阜久传世，身异商山深采芝。
　　蒙引楼　在清平铺。蔡文庄著书处。
　　泗洲亭　在府治西南闤阓坊内。即今仕曹巷中。宋嘉定间，守真德秀建。
　　真济亭　在府治西南，守真德秀建，自书匾。〔国朝张云翼有真济亭怀真文忠公诗云〕西山之出正学明，立朝十年何铮铮。党锢既开鲠言进，一麾外守清源城。城外江潮通岛屿，前时海舶皆畏征。公来顿增三十六，梯航衔尾鲛人行。谁驾飓风歕蜃雾，洪波犹扬刁斗惊。立马酹浆祭死士，指挥一定斩长鲸。更为增屯置要害，齐云山下角不鸣。再来欢声彻幽僻，百岁之叟扶杖迎。二税复严预借禁，一时雕弊皆宁盈。真公自有真经济，遗构千秋符令名。
　　定心塔　在万厚铺，即城之中。万历间造。国朝乾隆十四年修，内有玉泉井。
　　桐月山房　在镇雅里。长史杨曜宗筑。明王褒记：泉之木以刺桐夥，而城以名；山以清源奇，而郡以名。清源，郡所望也，刺桐，城所产也，以名举其胜也。夫清源为山，岩峦磅礴，妍秀特异，蔚若屏障。而刺桐为木，榆叶畅达，季春始华，红绿相间，若锦绣。韩府长史杨世显氏，未显时，构书房山之麓，左右皆刺桐也。当月出于山，流辉在树，影落窗前，牙籤可数。或散步树下，仰观望舒之魄；或歌谢眺惊人之句，或鼓蔡邕焦尾之桐，清思满腔，殊若有所得。因想岩扃寥阒，树木掩映，俯仰景象，唯月最宜。遂匾以“桐月山房”。世显官京师，与予同朝，数徵予记之。将归，刻诸山房之石。予因诘之曰：长史官光显矣，犹初服恋恋，非若锺山草堂，惧贻林惭涧愧之讥；终南佳处，视为仕宦之捷径欤？长史曰：君子小人，见或不同，刺桐，乡之桑梓也，我则敬止。清源，乡之高山也，我则仰止。彼显忌隐，贵忌贱，得鱼兔而忘筌蹄者，非我俦也。予因知古人身庙堂而怀江湖之忧，迹市朝而心邱园之乐。其出处进退，虽忧乐埒，其道无不在也。长史，泉之名人也。而“桐月山房”以长史名。予将望长史以道而名于天下后世也。世显名曜宗，两为校官，一为翊善云。
　　希邺堂　知州丁自申藏书处。〔自记〕予少也弱而放，父师课以小学、孝经、四书，大义不甚解也。家兄故业《易》，则取《易》授一遍，茫然了不晓所谓然。好观杂书，无由得也。时于笥中窃赢钱，从宦家易乱书数种，其可以意义通者，夜篝灯密观。睡以东书代枕，人莫能窥之。一日，家大人搜笥，求钱不得，从床头得无名书，非日所授者，诘予状，跪而鞭。予以购书受鞭，冤不止。母安人恚而劝曰：是儿吾岂意其若斯哉？往吾之敂儿也，以膝下移置地中，呱呱然泣也。试取故纸败帙玩于前，若琅然能为诵声者，移时而忘其啼。吾以儿当若何竟为故纸败帙之癖也。家大人怒霁解，曰：吾始谓妨故业耳。虽然，儿所易者书也，即以钱费不愈于他费乎？盍故任之？是后予以就傅，辞出外。睢冗书堆案，家大人亦莫知谁之所授矣。既行年十七八，犹童心也。忽经书本旨，而耽玩好，盖《左传》、《国语》、史汉三书，若《战国策》、《韩非》六子与夫逊志、空同等集，皆手抄汇辑，以资诵识。坐此经义艰涩，屡困有司。稍返本黜华，三十而始窃一第。追忆少年驰骛之劳，深悔日力之虚掷矣。然自颇涉猎梗概，诚不自度，以为千金敝帚也。游宦金陵，无纷华冗沓之烦，得以尽发南靡书库，取纸轻价廉者，必具本焉。而吴中客以货书至，间投所好，俸寡不能售，然不忍拒也。捐绨缯以偿所直，客笑而受之。其同志有闻予好者，亦稍稍益予以所无焉。盖积数车而归，以重累一介之行李。会故园毁于寇，家大人他无所保也，驱数仆浮海负入城中。母佯为戏曰：儿何贫？儿有富书出半屋，特贫无栖书处耳。予乃籍箧数并筦钥以寄于姻有力者之家，既久，而颇为蠹所侵。薄游归暇，理箧整蠹，自悼其初之不审，且惧其终之就敝也。因思谢显道读史多识，程子尚有玩物丧志之讥，余徒取以充卷耳。自蚤岁涉猎之外，不能有加。玩物不已甚乎？然母安人从幼以此玩之，使余因以堕是癖。尝一受鞭，犹莫惩也。矧是家大人出诸卮中，固以护予之所用心者，予何敢忘焉！遂僦屋而选堂以藏，仍其初之题曰“希邺”。
　　申明亭、旌善亭　万历志云：仪门外，右申明亭，左旌善亭。今俱废。但此二亭，有关大典，似宜兴复，以昭化民成俗之治云。

　　城外古迹

　　二公亭　在东湖大阜中。郡人为唐刺史席相、别驾姜公辅构。〔欧阳詹记〕胜屋曰亭，优为之名也。古者，创栋宇才御风雨，从时适体，未尽其要。则夏寝冬室，春台秋户，寒暑酷受，不能自减。降及中古，乃有楼观台榭，异于平居。所以便春夏而陶堙郁也。楼则重构，功用倍也。观亦再成，勤劳厚也。台烦版筑，榭加栏槛。畅耳目，达神气，就则就矣。量其材力，实犹有蠹。近代袭古增妙者更作为亭。亭也者，藉之于人，则与楼观台榭同。制之于人，则与楼观台榭异。无重构再成之縻费，加版筑栏槛之可处，事约而用博，贤人君子多建之。其建之，皆选于胜境。今年暮春月，邦牧安定席公，别驾置同正，前相国天水姜公，念兹邦川逼溟渤，山连苍梧，炎氛时回，湿云多来，又日临胃次，斗建辰位，和气将徂，畏景方至。月令云：可以升山陵，可以处台榭，盖谓是月。况地理卑庳，而不择爽垲以荡夫污廅乎？因问风俗，相原隰郭东里，所共得奇阜，高不至崇，卑不至夷，形势广袤，四隅若一。含之以澄湖万顷，揖之以危峯千岭。点圆水之心，当奔崖之前，如镜之钮，状鳌之首。二公止旌舆以回睇，假渔舟而上陟。幕烟茵草，翫怿移日。心谋意筹，有建亭之算，而未之言也。二公既归，邑人踵公游于斯者如市，登中隆，观媚丽，前来后至。异口同辞曰：汉帝不曰，百姓安其田里而无愁怨之声者，其由良二千石乎？是谓政平教成，时和境清，使俗泰而民以宁者也。《虞书》不曰，股肱良哉，庶事康哉，是谓翼帝藩皇，调阴序阳，使物阜而民以昌者也。席公今日之化育，吾徒是以宁。姜公昔岁之弼谐，吾徒是以昌。且以之宁，又以之昌，岂弟君子也？《诗》云：“岂弟君子，民之父母。”二公真吾父母矣。兹阜二公攸选，尚而加爱，务休讼简，必复斯至，上露下芜，忍令父母憩之乎？遂偕发为公，就亭之如墙，而前陈诚于县尹。县尹允其请，而为之办。方经蹠等周，环当上顶，诫奢训简，以授子来。于是家有余粮，圃有余木，或掬一抔土焉，或翦一枝材焉。一心百身，蠭还蚁往。蓁莽可去以自薙，瓦甓无陉而奔萃。一之日斤斧之功毕，二之日圬塓之佣息。再晨而成，二公莫知。层梁亘以中豁，飞甍翼而四翥。东西南北，方不殊致。糊白坟以呈素，雘頳壤而垂绘。通以虹桥，缀以绮树，华而非侈，俭而不陋。烟水交浮，岩峦叠回。精舍奉其旁达，都城企其遐际。容影光彩，摇漪入澜，指朱轩于潭底，阅云岑乎波里。爌潢油演，如飞若动。又钓人飘摇于左右，游禽出没乎前后。一盼一睐，千趣万态。税息之者，若在蓬壶方丈之上。二公重清旷于旧赏，纳忠恳乎群庶。寻幽探异常于斯，劳宾祖客常于斯，加以平畴间辟，通途在下，可以亲耕耨，可以采讴谣。作一亭而众美具。噫！天造兹阜，其固与人为亭欤？不然何不远郛郭而博敞诡秀之。若此非常之地，意待非常之人。故越千万祀而至二公方觌也。邑人想之，复言曰，事无隐义，物有正名。地为二公而见，亭从二公而建。斯亭也，可署曰“二公亭”。虽蒭荛之云中，实有谓二公不忽，遂以为号。小子艺忝于文，曾观光上国。去之日，历越游吴；归之辰，逾荆泛汉。会稽之兰亭，姑苏之华亭，襄阳岘首，豫章湖中，皆古今称为佳境。或栋宇犹在，或基址未没，山川物象，遍得而览。方之于此，远有慙德。懿哉！二公智周德厚，卜地如此，感民若彼。詹非饰说，入吾邑者，升吾亭者知之。古之制器物，造宫室，咸有铭颂以昭其义，斯亭也，岂无效古而为之章句者。小子薄劣，不敢议其事，粗述其旨，姑为之记。兼借二公之名于记左，以为邦荣。在位元寮，亦以次序从公而列。贞元九年三月二十五日记。〔宋王十朋诗〕微凉散梅润，浓绿敷桐阴。送客出东郊，驾言事幽寻。湖光照我眼，荷香清我襟。平畴入远望，岁有其自今。牛眠种以毕，蛤吠苗初新。古亭怀二公，遥望罗千岑。邂逅得良友，欣然契子心。乔松喜客来，风枝出清音。手持荷叶杯，共对莲花斟。东湖异西湖，有诗不妨吟。〔又〕二公亭插芰荷间，绿盖红妆四面环。若把西湖比西子，东湖自合比东山。〔又次韻知宗游二公亭诗〕前日同登二公亭，清源入望清更清。宗英载酒挟两客，破暑共作城东行。东湖未到闻人说，香有荷花如郑隰。社中未为三笑游，亭上姑寻二公迹。衔杯适意论交情，江山照眼增双明。聊效韩公文字饮，奚用鼎沸笙篁声。〔黄公度宴二公亭诗〕百年遗址俯郊坰，十里苍波带古亭。隔岸楼台春去远，满湖烟雨酒微醒。苔碑缺落庭松老，野鹤去来汀草青。风物不殊天竺路，扁舟髣髴旧曾经。
　　东湖亭　唐刺史席相宴赴举秀才于比亭。〔欧阳詹序〕贡士有宴，我牧席公新礼也。贞元癸酉岁，邑有秀士八人，公将首荐于阙下。古者相觌、相祖，有享、有宴。享以昭恭俭，宴以示慈惠。二典为用，鲜或克兼。诸侯升俊，造于天子。遣之日，惟行乡饮酒之礼，则享礼也。胾肉元酒，莫饮莫食。公念肉不使食，则仁不下浃，酒不使饮，则欢不上交。方欲激邦俗于浇漓，致民人于德行，而贤者仁未伊浃，才者欢未我交，其若蚩蚩何？秋七月，与八人者，乡饮酒之礼既修，乃加之以宴。餚移已膳，醴出家酝，求丝桐匏竹以将之，选华轩胜景以光之。后一日，遂有东湖亭之会。公削桑梓之礼，执宾主之仪，揖让升堂，雍容就筵。乐遍作而性情不流，爵无算而仪型有肃，锵锵焉，济济焉。于是老幼来窥，尽室盈歧。非其亲懿，则其闾里，皆内讼而誓迁善焉。呜呼！行其教不必耳提而口授，移其风不必门扇而户吹。公斯宴，则风移教行其间矣。真尽心竭诚，奉主化民之宰也。烟景未暮，酒德俱饱，有逡巡避位而言曰：夫诗者，所以美盛德之形容；君侯因片善附小，能回一邑之心，成一邑之行，而昭吾人恭俭于嘉享，示吾人慈惠于清宴。回人心，成人行，周孔之才也。昭恭俭，示慈惠，管晏之贤也。不有歌咏，其如六义何？是日，人有甘棠頖宫之什，客有天水姜阅、河东裴参和穎川陈诩，邑人济阳蔡沼佐赞盛事，亦献雅章。小子公之甿，幸鼓微声先八人者鸣，俸豆伺彻，时在公之侧，睹众君子之作，遂从卜商之后，书其旨，为首序。〔黄凤翔东湖重泛诗〕重携杯酒泛晴湖，水送西风病欲苏。倚艇芳莲疑旧识，穿花野鸟狎相呼。数声短笛千山暮，一棹寒灯万壑孤。对月已成秋兴赋，何如张翰忆蓴鲈？〔庄一俊过东湖莲花犹开诗〕来往东湖半里程，田家几处不知名。客惊落叶城中下，人在荷花水上行。八月风光翻夏赏，一年景象报秋成。登临不觉停骖久，好听前村长笛声。按东湖亭即二公亭，非有二也。盖是亭成于贞元九年三月，席公即于是年秋七月宴。詹此亭序所云：癸酉岁即九年也。若先有东湖亭，何必别构二公亭乎？《闽书》及府县志皆作两亭者，误。
　　恩波亭　宋庆元六年，守刘颖浚东湖，置陡斗，因以为放生池，作亭其上。今废。
　　揽古亭　明何乔远为。天启五年守沈翘楚重浚东湖建。乔远为记。见水利东湖条。今废。
　　环翠亭　在东岳行宫之侧。永乐间建。
　　皇绩庵　在县东城外。宋嘉定十四年守宋钧创。今废。
　　七里亭　在郡城东七里许。《闽书》：宋嘉定十四年郡守宋钧建。与皇绩庵俱为士大夫东行饯送之所。屡修屡圮。
　　洛阳亭　在三十八都江浒，亦士大夫饯别处。亭柱有宋人修禊篆记。〔唐欧阳詹有亭中留别诗云〕天长地阔多歧路，身即飞蓬共水萍。匹马将驱岂容易，弟兄亲故满离亭。
　　洛阳桥碑记　在蔡忠惠公祠，出自公笔。大书刻石，至今搨之，流传海内。石二段，一粗一腻。好事者云，外国人摹仿蔡书，刻粗石二段，舣舟江岸，乘夜窃易，为人所觉，仅易其一。
　　泉南佛国石像及大字　在安海城外东十里许。石佛高五丈，旁有石，镌“泉南佛国”四字。高六尺，宋王梅溪公笔。详见《寺观》。
　　天风海涛楼　在三十六都石头山。通志作在府城东北，误。盖在东南也。宋末蒲寿庚建以望海舶，或云即海印室。“天风海涛”匾额本朱文公书福州鼓山者，今匾已遗失，里人新之，不复作楼。
　　欧阳室　在清源山。明统一志：唐欧阳詹、林蕴、林藻俱读书于此。有石可濡墨。大书曰“石砚”。又詹别墅在龙首山麓，后建妙峯堂。
　　杉植寺　岭后康济山下。明庄际昌檀越僧废业窃越主藏之，庄宇静追还，越主归寺。
　　望仙亭　在清源山上洞之前。
　　喜雨亭　在清源下洞前。宋乾道中，守韩仲通祷雨北山，有雨，因建此亭。
　　望州亭　在北山瑞像岩之绝顶。宋元祐中建。
　　千峯紫翠亭　在北山之麓。
　　碧霄岩有寿字　高二丈，刻石壁上。宋淳祐中。三山林奭为同安令，奉父登游，书以祝寿。有记。
　　桃林村　在县北。稽神录：唐王审知刺史泉州，一夕桃林村中地震，声如鼓，禾稼皆倒悬地中。其年，审知克晋安。及延曦立，村中复闻鼓声，时禾已割，余茎亦倒悬地中。是年延曦见杀。
　　笋江水榭　在笋江。詹仰庇所筑。〔自为诗云〕江亭行乐及春初，百卉芳菲宿雨余。石畔□攒青幹合，墙头粉缀绿苞舒。风来竹簟香偏好，日照芳池锦不如。结伴但来花下坐，闲情宜抱碧尊虚。〔黄凤翔诗〕蚤年卜筑水云乡，投绂归来鬓未苍。幽鸟名花文杏馆，碧渠芳径午桥庄。杯沉星漠双虹绕，袖把烟波六月凉。更喜羊求相过从，嗽流枕石日徜洋。〔又〕诹莽平畴一草亭，水云掩映酒杯青。濠梁惠子能相乐，楚泽累臣旧独醒。夜静不烦思鹤唳，秋高久已共鸿冥。烟霞回首江城近，漫向天边认客星。〔何乔远诗〕曲曲江头槛，依依雨后花。璚英团白雪，绛蕊簇丹砂。蹋踘新名绣，旗枪别样茶。东西随地胜，素艳各天葩。〔又〕投轨芳标远，开园列树嘉。青门垂款接，朱绂委高华。怀满花前倒，灯悬叶底斜。雨余江路滑，归夜不知赊。〔黄克晦过水榭怀詹汝钦山东观察诗〕玉人衔命赋西征，柳外虚亭久不行。溪草犹深歌处路，山禽已换别时声。书传白雁过彭蠡，冠戴神羊入鲁城。七十二君封禅地，悬知无限古今情。
　　石笋　在临漳门外，山川坛西。石卓立二丈许，江在其下，故名笋江。宋守高惠连以私憾击断为二。明成化中，守张嵓补而属之。
　　万家石　在石笋南。长二百余丈，自山麓下亘江水，居民室焉。俗名“石皮”。下有巨鱼，其大如舟，天将风则见。明邱文庄浚，尝问蔡清：君郡有万家石？蔡时为诸生，尚不解是此石也。
　　陈君岩　在万家石西，上有祈雨坛，旁有叠石，危峻若累卵。乡人陈珏庐墓于此，闾里孝之，以名岩。
　　画马石　在罗裳山玉髻峯下。《闽书》唐末罗隐乞食山下，山下人侮之，隐乃画马于石。每夜出食人禾，追之则马复入石山下。人乃改礼焉。隐为画桩系马，马不复出。今其迹了然云。好事者刀镌深刻，欲与匹辄不久漫昧也。俗传罗隐出语成谶，虽未必尽然，然黄滔赠隐诗有云：三徵不起时贤议，九转终成道者言。隐亦修真学道者流耶？
　　许婆庄　在十四都横山下。留从効微时负贩过此，时时午食于许媪家。及从効贵，赐媪第宅良田，故名其庄为许婆庄。俗讹为许墓庄。〔乾隆府志〕作许家巷。又云，俗讹为虎家弄，误。
　　画船浦　在许婆庄南浦。皆沙地，有痕如船，樯帆毕具，虽掘地扫除之，明日沙平，其迹复见。南风则帆樯向北，北风则帆樯向南。
　　萧妃村　在十四都画船浦南。乃唐文宗母贞献太后故里。太后因乱，去乡里时，父母已丧，有母弟一人。及入王邸，不通家问文宗以母族鲜，亲诏访于故里。太后有真母弟不能自达。时有萧洪、萧本、萧宏，皆乡里无赖，先后诈冒觊国恩，以伪妄流徙远死。终太后之世，不获亲弟也。郡人名其居曰“萧妃村”。俗讹为“烧灰村”。
　　沙堤亭　在郡城南聚仁里。〔隆庆府志〕云：宋梁克家书匾，即《水利部》大沙塘处也。今废。
　　云谷堂　在太平山塔院。府志：明儒蔡清读书处。
　　四卿堂　在府城外三十三都朱明院。《福建通志》云：宋天圣中蓝丞(“丞”，府志作“承”)、赵诚、宋宜、陈侁同读书于此。后皆登科为列卿。邦人荣之，建堂其上。
　　仙迹亭　在十七都。宋尚书颜棫建。
　　下辇铺　在县西南行辇山。《舆地纪胜》：宋幼主南行，至此下辇，故名。《闽书》：按宋淳祐《府志》已载是山，其时未有幼主事，恐传闻附会之误。
　　思母山　在四都后头坑、蔡坑二乡之间。相传宋幼主南渡至此思母，即山顶平坦处，除地祭献。至今无草，亦无碎石，以二班芝插瓶数日后尚开花，命植于地，果生。其一至乾隆间坏，其一尚存，围大一丈二尺有奇，高六丈余。居人称其地为“御里”，称此山亦曰“御临山”。后于其北建祠祀陆秀夫、杨继业，名曰“报恩寺”，亦曰“报恩院”。其岩曰瑞云岩。山南以葛仙故称葛州，与南安仙境接壤。近处有龟山、石鼓二峰。万历戊寅，庄用宾书重修报恩院，求助序，谓异人代先大夫所笔。其文云：晋南之交，有瑞云岩，葛仙翁寄迹之处也。故境名曰仙境。既而显道化杖为龙，地号葛州。南瞻石鼓，北枕龟山。诸山耸翠，宛然别一洞天也。李汉老、张清孝以为游地近民，俊秀日肄业于其间，登诸郡志，载周益公文集。迨宋德祐中，幼主播迁，驻辇是山，放改名曰御临。后为祝圣道场，曰报恩院。值兵火，乏檀越，几于倾圮。戊寅季冬之夕，余梦金甲神人揖余而言曰，我御临山神也，奉张丞相命，追缉旧游，以公正直，今当为主。且授以隐语云：赤兔东升，瑞云再兴。戊巳之交，奉命遂行。梦觉，吟终日，竟莫能解。遗候门穉子报曰，青龙岩僧公来也。余赐之坐，询以来意，状其所以森森然叶梦中语，余不觉声曰：诺。噫！此盛事也。报恩院，旧为葛仙显迹，今为祝圣道场。如之何其可废也？惟余老矣，惧无以襄厥事。虽然，天也，非人所能也。都仙龙沙之谶，将有八百地仙者出。通都大邑，岂无一二同志发菩提心，助毫毛力，俾神仙显化之灵，复盛于今日？盍自此始，同志勗诸？按此比下辇铺较实，而志乘未载。
　　慈济庙　在城南四十里上方乡。规模宏伟，仅存基址。相传为海寇所火。旁有书院，有亭，有池。永乐间乡人退密先生张庭方载家乘云：道院迎仙客，书堂阮相儒。庭栽栖凤竹，池养化龙鱼。又书碑记云：尚忆华表栖鹤，阴井腾龙。长松蛟起，古殿云生。虚堂灵籁，幽涧鸣泉。残篁晚节，桧柏森森。今虽废坠已久，砖石如旧，无敢取匿。最奇者，东畔门楼下石炉内，发樟树一株，今愈巨茂，无敢败折。道光丁亥张建功倡筑后殿，余待兴复云。
　　风乎亭　在新门外山川坛。林孕昌别墅也。〔自题诗云〕自爱高巢学小鸠，雩坛卜筑望霞洲。不须童冠偕寻处，尽日春风泛海楼。
　　在兹山房　在新门外笋江。亦林孕昌筑。〔自序云〕笋江在兹山房，余小子所草构，耕隐而鸠子弟读书其中者。每慨绝俗虚名，焦心正学不讲，有问及身心性命之故者，辄指之为迂，诋之为伪，而后生新进，粗知章句，便脍炙李秃翁之书，间以翻案为奇，行以■〈斤〉■〈施，代方〉为高，致酿成轻薄，渐为世道之忧。思一起而维之，顾余非其人也。因忆何镜山先生倡学耻躬社，一时文风稍振。而家大司徒省庵先生，于不二精舍，谆谆讲解，环桥屦满。所刻小学一篇，尤为训蒙要领。近日黄季弢布衣结社升文，里仁为美。童冠与偕，一歌一咏，犹有先民之典型焉。余不敏，谬师其意，而述其言，庶几夙夜自警，并以教吾子弟。若夫道南一脉，羽翼圣教，则惴惴未遑也。请以俟之君子。
　　登瀛亭　在十九都。宋季建。
　　海岸亭　在二十六都。匾曰“海会堂”。俗呼海岸亭。岸有长桥七百七十余间，建置修葺，已详在桥梁志中。蔡清有记，见桥渡。嘉靖初年，海岸又坏，郡侯李缉、张心再修。〔陈琛为记并诗云〕海岸起自八里亭，历土岸、东山、棘巷、新亭、洋坂、涵江、陈埭海岸、龟湖、塘头，曲折四十余里。僻在海涯，非官府往来之冲，以故蓁塞泥滑，岸倾石坠，大潦而舟无可渡，阴雨而马不敢行。人甚苦之，而难于修整，而海岸之整为尤难。乙酉秋，余以诗白于太守高侯越曰：武侯治西蜀，道路皆整新。为政务精密，千载仰斯人。江路怨泥滑，山路苦荆蓁。咨诹劳太守，欢喜动泉民。高侯答曰：吾将之朿矣，二守李侯摄政于兴化，而节推张侯掌府事，当代吾劳。张侯慨然以为己责，选召好义能事之民，喻之以善事好为，戒之以公事勿怠，趋事者必赏，梗事者有惩。随地起工，劝人助财。其费财少，而费工多，而海岸之费则甚多。阅八月余而事毕，行人欣便。李侯羡曰：役民而民忘其劳，且不自有其劳而归劳于我，盛德君子也，何可以无颂？余于是喜而为之歌曰：百里崎岖困马蹄，担夫未暮问鸡栖；春江一笑路如砥，多少鹧鸪不敢啼。又歌曰：石岸迢迢入海低，东山棘巷草萋迷；砂平石稳江如练，应有行人说凤溪。李侯名缉，晚号春江，江西余干人。张侯名心，号凤溪，浙江余姚人。
　　牧马场　唐柳冕以闽为六朝牧马之地。宋天圣中，向纯尝提点福泉兴化，养放海屿马匹。乾隆府志《拾遗》云：柳冕河东人，贞元十三年为福建观察使。冕生长河东，徒见其地多马，谓闽中羊马不息，奏置牧区于东越，名万安监。又置五区，泉州悉索部内马、驴、牛、羊之数，合万余，游畜之。不经时，死耗略尽。复调充之，民间怨苦，坐无状，代还。
　　陈山人鸥池馆　在石笋南。明朱梧有诗云；于陵避世弃缨簪，百尺高楼石笋南。鸥鹭同群长不厌，金银无气又焉贪。一竿丝竹投青镜，半榻衣荷惹翠岚。独有违风东海鸟，时论秋水宿江潭。
　　龙湖亭　在十四都龙湖之旁。元至顺二年建。
　　濯缨亭　在沙塘。元季建。明洪武间重修。
　　十里湖光亭　在二十七八都盈塘。永乐间重修。
  </div>
  <div class="pagination">
   <a href="晋江县志道光本_page13.html">
    上一页
   </a>
   <span>
    ...
   </span>
   <a href="晋江县志道光本_page9.html">
    9
   </a>
   <a href="晋江县志道光本_page10.html">
    10
   </a>
   <a href="晋江县志道光本_page11.html">
    11
   </a>
   <a href="晋江县志道光本_page12.html">
    12
   </a>
   <a href="晋江县志道光本_page13.html">
    13
   </a>
   <span class="current-page">
    14
   </span>
   <a href="晋江县志道光本_page15.html">
    15
   </a>
   <a href="晋江县志道光本_page16.html">
    16
   </a>
   <a href="晋江县志道光本_page17.html">
    17
   </a>
   <a href="晋江县志道光本_page18.html">
    18
   </a>
   <a href="晋江县志道光本_page19.html">
    19
   </a>
   <span>
    ...
   </span>
   <a href="晋江县志道光本_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
