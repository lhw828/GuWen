<!DOCTYPE html>
<html>
<head>
    <meta charset="UTF-8">
    <title>汀州府志 - 第 131 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汀州府志 - 第 131 页/共 162 页</h1>
    <div class="content">　　王氏　长汀吴宅祖妻。适吴，未期夫殁。王年十九，遗腹生男，两目俱盲，养姑抚子，竟全其节。
　　马氏　五十七娘，长汀人。洪武初，承元兵乱后，民多离散，氏抚养幼弟马千七郎，终身不偶，年八十二卒。后弟千七郎御寇有功，封武略将军。
　　章氏　长汀庠生黎有纲妻。夫卒，苦守养姑，忍艰鞠子，以节终。
　　熊氏　名真，长汀张璘妻。年十六归璘，十八而寡，家贫无子，孝事舅姑。舅姑殁，丧葬尽礼。
　　曾氏　长汀赖绍祖妻。方笄适赖，未二年，夫殁，父母令改适。氏剪发为誓，立姪祯为嗣，抚教成立。
　　孟氏　长汀杨琛妻。年十九，琛疾革，悯其无子，令再醮。氏指天为誓。夫卒，以苦节终。
　　康氏　名祥姑，长汀康惟德女。性至孝，侍养父母，刻不忍离，立誓终身不偶。卒年八十七。举人黄益纯为作《孝女传》。
　　曾氏　长汀诸生沈志妻。夫没，无子，以犹子为嗣。未几，嗣子、孙相继亡，氏与妇黄氏、孙妇林氏抚孤。曾孙士衡、士鑑以孝廉显。人称一门三节云。
　　丁氏　长汀郑尚敬妻。年十七适郑，半载夫殁，遗腹生男应登，孀居五十余载。
　　李氏　名足姑，长汀彭泰妻。嫁五年而泰亡，遗腹一子阅七月生。舅姑难其守，涕泣绝粒数日，舅姑知不可夺，听之。子俊成立，氏以寿终。
　　陈氏　名细姑，长汀庠生胡富妻。富卒，细姑年艾无子，以死自誓，以夫姪公荫为嗣，五岁而殇。细姑始终不渝。
　　赖氏　名官姑，长汀修业妻。年二十二而寡，誓不再适。舅姑分田十亩膳之，田复漂没，氏日夜纺织自给，终无怨言。
　　廖氏　名三娘，长汀王珪妻。珪死，孤楫三岁，舅姑欲令改适。泣曰：“无子犹当以节死，况有孤在。”卒抚孤授室，生孙三人。以寿终。
　　王氏　长汀李有仁妻。年十八夫亡，无嗣，矢志不嫁，寿至八十，始终一节。当事为请，建坊以旌。
　　李氏　长汀陈三畏妻，知县李一钥女。夫殁守节，始终不渝。
　　伊氏　长汀刘羽妻，诸生刘藩母。藩周岁失怙，赖母成立，食饩于庠。
　　李氏　长汀庠生刘芳继室，佥事刘辅国母。国早失怙，李抚诲成立，有声仕籍。
　　赖氏　长汀庠生黄钺妻。钺没，赖守志甘贫，孝事耄姑。孤道源，亦能承母训，有声艺林。有《节孝录》，中丞萧奕辅为之传。
　　赖氏　长汀孝子邱文岐妻。年二十六夫亡，子应春亦殇，家徒四壁，甘心苦守。当事给租赈恤。
　　赖氏　长汀周机妻。于归二载而夫亡，氏欲以身殉。念祭祀乏主，姑嫜无依，择继承祧。以节兼孝，成直指表旌其门。
　　梁氏　长汀毛家妇。生子四龄而夫没，父母欲嫁之，不可。家贫甚，忍饥推食哺儿。屋漏十年不葺，父诘之故。氏曰：“儿卧榻也，孙幼男子，何可令其升屋。”其守节循礼如此。
　　赖氏　长汀曾廷琏妻。年二十而寡，苦守四十余年。
　　张氏　名睿娘，长汀举人胡一中妻。一中卒，氏抚孤自守，冰操凛然。
　　黄氏　长汀庠生马乾妻。乾守御牛头路岭，战殁。氏孀居守节。郡守杨世芳给双井官田养之。年七十六卒。
　　张氏　长汀李淇妻。年十八而淇卒，抚孤士琛，饮荼茹苦，有人不能堪者。后琛成立，为邑诸生。以苦节闻于郡，旌之。
　　钟氏　长汀李潞妻。年二十五潞殁，子士相方六岁，坚心守节，年七十卒。事闻，旌表。
　　胡氏　长汀廪生康其达妻。达殁，氏年二十，苦志守节。子廷祯入邑庠，事母以孝闻。
　　陈氏　长汀夏鎜妻，诸生夏大任母。孀居守节，教子有声，寿至八十四。
　　叶氏　长汀罗员妻。员卒，氏矢志孀守，始终无玷。
　　林氏　长汀陈镳妻。夫死，家贫，纺绩抚孤，人钦其节。
　　赖氏　长汀康镛妻。夫死，抚孤子其英，著声黉序。
　　陈氏　长汀黄金榜妻，庠生黄庆云母。冰霜立节，训子有声。
　　伊氏　长汀李一锭妻。年十九，锭死，遗腹生子涞，纺织养姑，画荻教子。寿八十三。万历中旌表。
　　李氏　长汀邹富瑶妻。年二十而邹殁，氏不肯再适，矢志养姑，寿九十六。
　　马氏　长汀陈于陞妻。夫死，教子力学。崇祯十六年，御史陆清源旌曰：“三雏并翼官墙，不负和丸之意；二子均沾廪饩，庶酬画荻之劳。”
　　张氏　长汀康璜妻。年二十而寡，忍死鞠孤，事舅姑以孝著。
　　吴氏　长汀胡克忠妻，事继姑孝，克忠殁，遗孤三月，继姑欲夺其志。氏之死靡他，孤赖以全。
　　赖氏　宁化人。衡州教授海孙女，配邑人李勣年。二十寡，孝事舅姑，姑以其未有子，令改适，赖曰：“敢玷吾祖乎？”
　　伊氏　宁化雷廷秬妻。年十九夫亡，剪发自誓，抚孤炳龙成立，孝养老姑，守节四十八年。御史张三谟题旌。
　　伍氏　宁化人。许嫁雷廷种，未归而种染疾，遂请休婚，伍氏坚执不从，归种家，扶持夫疾。更十四年而种卒。有讽之再醮者，伍太息曰：“昔雷氏休婚，吾年二八耳，此时不归雷，谁强我者。食苦至今，何为出此言乎？”于是人益钦服。
　　张氏　宁化刘辛一妻。年十九辛一殁，存一女。父母令改适，张以死自誓，语及辄痛绝。事姑孝谨，年八十余卒。
　　罗氏　宁化人。主簿罗全女，年十六适阴茂伦。伦死无子，罗自誓曰：“烈女不更二夫，古有是训，今命不辰，誓与亡人同归耳。”遂孀居苦守。
　　谢氏　宁化罗仲伦妻。年十八而伦殁，遗腹生子钦吉，矢志抚孤。吉又夭，乃择姪为嗣。存亡一心，迹不及庭。
　　张氏　宁化夏应芳妻。年十八而芳殁，无嗣，家徒四壁。氏断发矢志，纺织自供，始终全节。
　　吴氏　宁化罗政妻。年二十而政夭，氏矢志苦节，不以无嗣易念，清苦自励，历五十年。
　　阴氏　宁化人。姑姪一门，一为伍常训妻，一为伍应毅妻。青年苦守，风节相绍。
　　陆氏　宁化伍得高妻。蚤寡，守志不渝，抚孤儿底于成立。
　　黄氏　宁化巫永誉妻。夫死，辛苦抚孤，克全其节。
　　伍氏　宁化诸生雷瀚龙妻，贡生雷祯母。菇苦训孤，有声艺苑。
　　黄氏　宁化张良谟妻。孀守抚孤，始终不二。
　　杨氏　宁化雷吟龙妻。守节抚孤，卒年八十四。
　　谢氏　宁化庠生伍经世妻，庠生伍美萃母。守节尽孝，人无间言。
　　伍氏　宁化罗应濂妻。夫死，矢志靡他，克全其节。
　　黄氏　宁化庠生伍云衢妻。蚤寡，苦节不渝。路直指表旌之。
　　黄氏　宁化吴仁安妻。夫死家贫，不改其操。汤直指表旌之。
　　黄氏　宁化诸生黎明启妻。孀居孤帏，人钦完节。
　　黄氏　宁化雷振先妻。年二十一而寡，父怜之，欲令改适。氏遂绝迹父门。有司闻之，欲上其事，氏曰：“妇人守志，岂鬻名耶。”乃止。
　　黄氏　宁化人。推官黄槐开女，适雷世佳。佳死无子，姑怜其幼，微讽之。氏痛泣，以死自誓，足不逾阃者三十年。
　　雷氏　宁化杨兆芳妻。年二十夫死，无子。氏蓬垢纺绩，四十余年足绝外庭。
　　黄氏　宁化黎永深妻。年二十二而寡，誓志育嗣孤。以寿终。
　　张氏　宁化阴昆生妻。夫卒，母欲夺其志。氏以死拒之，卒完节焉。
　　阴氏　宁化官英妻。英死，奉姑以孝闻。
　　谢氏　宁化卢应顺妻。年十六归卢，甫期而寡，遗孕三月。氏曰：“男也勉存嗣，若女，即身殉矣。”旋生子，含荼饮血，延息五十余年。
　　谢氏　宁化诸生李宪华妻。事孀姑孝，及宪华卒。奉姑命，忍死育孤。
　　金氏　宁化人。兵马指挥黄恩官生母。恩官父病革，怜其少，嘱令改适。氏以死自誓。同嫡邹氏呴植微孤。后恩官上其事于朝，赠“孺人”。
　　伍氏　宁化吴明辂妻。年十九夫死，遗孤上于才三月，抚之成立。上于补诸生，旋夭。抚孙大用，复补诸生而夭。三世苦节，人咸哀之。
　　王氏　宁化吴诰妻。夫卒，子幼，苦守数十年。
　　邱氏　宁化李世相妻。年二十一夫死，矢志训孤，中外称为女师。世相弟世翰夭，妻谌氏，亦矢志殉亡，不胜哀而卒。
　　张氏　宁化吴时发妻。夫死。氏励节守孤，年八十七而卒。子元俊，武进县丞。
　　甯氏　宁化施寿全妻。夫死，苦守六十年。
　　雷氏　宁化诸生邹钦相妻。夫死，抚孤三十年，趾不易方。
　　陈氏　宁化阴显升妻。夫死孤幼，备尝荼苦，年八十二卒。
　　陈氏　清流伍福霑妻。夫外游不返，氏捐簪珥，遣子寿高访迎。家益落，尊人勒令改适，不从。阅二十年，竟圆乐昌镜焉。孙伍仪，领乡荐。
　　陈氏　清流举人叶福妻。年十六于归，叶会试卒于途。陈誓不再醮，取箧中衣服之美者悉分诸妹。以年少恐母夺志，绝迹不往来。
　　邓氏　名惠姑，清流赖世传妻。成化间，世传登进士，卒于京寓。姑老子幼，邓扶榇归葬。有讽之嫁者，厉色叱之。勤劬纺织，养姑教子。后子希凯登贤书，诏旌其门。
　　汤氏　清流监生胡文显妻。文显以事谪戍，止二女，无他亲属。氏勤纺织以养舅姑，年七十余卒。
　　钟恭人　清流人，奉训大夫邓同荣继室。年二十七而寡，守节数十年，前室子于京、于苏、于林联翩仕宦；己子于安、孙应先后魁乡荐。寿七十三。
　　伍氏　清流廪生雷世魁妻。魁卒无子，孝事老姑，抚妾所生周岁子以底于成。
　　黄氏　清流伍材妻。夫亡无子，筑鸳鸯冢以自待。
　　李氏　清流邹铨妻。铨亡，氏年二十七，生二子幼，族人劝其改适。氏坚守抚孤，以承夫志。当事月给米一石优恤之。年八十余卒。
　　曾氏　清流王承家妻。归十年，生二子而承家殁，氏坚心苦节，教子成立。
　　裴氏　清流庠生陈汝皋妻。皋没，氏年二十一，子未周。氏为存祀计，忍死苦守，勤纺织以事舅姑。后子士炳入庠。
　　王氏　清流伍朝鈇妻。归年余，夫殁，誓死守节，抚育孤儿，孝事公姑，年八十有七。子翥官县尉。
　　叶氏　清流伍士智妻。事继姑尽孝。士智殁，氏年二十二，截髪刺额，誓死守孤。子镐，食饩于庠。
　　黄氏　清流伍宗铭妻。铭卒，黄欲殉，姑解之曰：“吾两人老且无子，汝不为二孤计，忍使吾垂老无依乎？”乃勉起治丧，坚贞守节。后长子元有声黉序，孙曾林立。人谓节孝之报。
　　裴氏　清流庠生李亭妻。亭以击寇死，裴号恸欲殉，家人劝止。事姑尽孝。课子元莘，有声艺苑。
　　温氏　清流雷宪章妻。年十六适雷，九载而寡，孝养公姑，纺织课子，以节终。
　　阳氏　清流雷衢亨妻。归一年而夫卒，子麒，生未弥月。氏哀恸欲死。姑慰之曰：“抚孤孙为存祀计，不死胜死也。”强起治丧，力贫守节。后麒游庠。
　　伍氏　清流刘钦向妻。向蚤卒，守志鞠孤，备极艰苦。后子梦橘为明经，有文名。
　　伍氏　清流廪生余光畴妻。畴卒，氏纺织度生，篝灯课子，长日升，岁荐；日章、日光并有声黉序。
　　曾氏　清流杨勤继妻。夫卒，抚前室所出二孤，不異所生。孀居五十余年。孙乔、曾孙有龄、玄孙岳，皆举于乡。
　　曾氏　清流陈德贵妻。年二十一夫殁，遗孤殇。夫弟德宣幼。陈氏宗祧，不绝如缕。氏甘贫苦守，抚教成立。后德宣夫妇、儿媳相继没，遗孙连茂，生甫百日，氏抚其三世，历五十年。子姓昌大，为邑巨宗。
　　余氏　清流伍一翰妻。翰有才名，登崇祯丙子副榜，卒时余年少，励志苦守，督子力学，终身完节。
　　冯氏　名贵娘，归化孙受福妻。夫死，遗孕生男，家人计害之。冯负薪汲水不离怀抱，人称为全节。
　　陈氏　归化张玳妻。年二十四，玳卒，抚其前妻子缙踰所生。缙长，为邑诸生，善事陈，而复早卒，媳陈氏与姑守志，共抚遗孤。
　　乐氏　归化揭春震妻。年二十二方孕，春震病剧，氏割股以进，病忽痊，后复病卒。氏矢志苦守，始终无玷。
　　谢氏　归化夏周生妻。一子在襁而周生逝，氏年二十六，孀居四十五载。县令李宝光赞曰：“厥质孔柔，厥节孔刚。如金在火，如柏在霜。身寿次之，名寿为上。不冺不磨，长在天壤。”
　　李氏　归化谢黼妻。年十八适谢，未三年而黼死。矢志守节，抚遗腹子成立。年五十，子又丧，复抚孤孙，纺绩养姑，典衣营葬，卒年九十余。
　　揭氏　归化叶茂连妻。生子世淳，甫二岁而茂连殁，氏年二十二，抚孤世淳长，复夭。媳梁氏，年十七，与揭同守，妇、姑一节。
　　吴氏　归化黄自明妻。年二十九夫殁，遗孤玉亮九岁，吴日登楼，焚香跪拜，祷孤成立。后亮长克家，孀居四十余年卒。
</div>
    <div class="pagination">
<a href="汀州府志_page130.html">上一页</a><span>...</span><a href="汀州府志_page126.html">126</a><a href="汀州府志_page127.html">127</a><a href="汀州府志_page128.html">128</a><a href="汀州府志_page129.html">129</a><a href="汀州府志_page130.html">130</a><span class="current-page">131</span><a href="汀州府志_page132.html">132</a><a href="汀州府志_page133.html">133</a><a href="汀州府志_page134.html">134</a><a href="汀州府志_page135.html">135</a><a href="汀州府志_page136.html">136</a><span>...</span><a href="汀州府志_page132.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
