<!DOCTYPE html>
<html>
 <head>
  <meta charset="utf-8"/>
  <title>
   明一统志 - 第 9 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明一统志 - 第 9 页/共 66 页
  </h1>
  <div class="content">
   【粮一千八百石零】
　　建置沿革禹贡扬州之域天文斗分野春秋属吴地名桐汭后属越战国属楚秦为鄣郡地汉为丹阳郡故鄣县地鸿嘉初为广徳国东汉分置广徳县仍属丹阳郡三国属吴晋属宣城郡宋齐因之梁分置石封县梁末増置大梁郡寻改为陈留郡隋郡废改石封为绥安县属湖州以广徳县省入帝改属宣城郡唐初以绥安置桃州后又改置宣州至徳初更绥安为广徳县南唐改为广徳制置司属升州宋太平兴国中置广徳军頴江南东路元至元中陞为广徳路江浙行省本朝改广徳州直京师寻以广徳县省入编户一百二十七里领县一
　　建平县【在州城西北九十里本广徳县地宋端拱初置建平县治郎步镇元仍旧本朝因之编户一百二十里】
　　郡名桐汭【在桐水内故名】
　　形胜吴之西疆故鄣之墟【宋曽巩鼓角楼记】灵山泉石甲于一郡【旧志】三峰拱其前溪流枕其后【桐汭志】负山为郡【郡志】
　　风俗力于田亩不务商贾【汉地理志】民淳事简号江东道院【桐汭志】境大壤沃食货富穰【曽巩鼓角楼记】喜事鬼神【郡志】
　　山川横山【在州城西五里高出羣山之中四面望之皆横故名山之西南有祠山庙山巅有圣井四时不竭】丹井山【在州城南一十里相传昔徐真人于此錬丹丹井尚存】竹山【在州城南一十五里叠嶂层峦囘环拱揖有松竹泉石之胜絶顶有二亭曰巢云流玉】方山【在州城南一十五里山势盘纡实州之胜地下有方侯祠因名山之口两峯对峙若二柱然】鸡笼山【在州城南二十里俗呼鸡罩山中峯最高旁有两峰端列左右蔚然深秀为一州之竒观】仙石山【在州城南二十里山下有石高二丈许平坦可履世传尝有仙人月夜独立于上遗迹存焉】岩头山【在州城西四十里两山屹立如关隘中夹一溪广徳南山之水皆会于此而入建溪每遇巨潦借此以障湍流奔突之势】金鸡山【在州城南五十里山有石洞旧传夜隂晦有火光然出洞中居民多见之又有一金鸡往来飞翔于上】石鼓山【在州城东南五十里山巅有巨石如鼔下有石如架旧传毎隂两则石鼔自鸣后坠于山南乱石中】石妇山【在州城东南五十里众山环绕中一峯独高峯之巅有石高二丈许如妇人状旧传谢氏女介洁有守登山化为石藤萝薜荔萦绕其上如衣被之状独露其面樵者不敢采】桃花山【在州城东南六十里山上多桃开时如锦绣然山之石上有金牛及牧童足迹又有金鸡窠形皆天成】灵山【在州城南七十里泉石甲于一郡上有文殊岩普贤台罗汉洞山水合流而出汇为丁公潭演迤数里前后有两巨石平广数十丈流瀑垂其上望之如织机】尖山【在州城南七十里众峰环绕一峰巍然如书空之笔傍山皆巉岩之石石上有水一初无泉脉旱不涸雨不溢山下多飞泉白石之胜】五花岩山【在州城北七十里横列五峰高三百丈许最高峰顶有白佛祠石壁上刋天寳年号遇旱祷雨輙应】桐源山【在州城南八十里一名白石山】大首山【在州城西南八十里其山最峻上有一井鱼时出没其中相传每遇隂雨隠隠有乐声】镇山【在建平县南五里】赤山【在建平县西南七里麓枕大溪】伍牙山【在建平县东北四十里相传伍子胥伐楚还吴经此建牙因名上有子胥祠祠侧有潭遇旱祷雨多应】鸦山【在建平县南九十里上一石高二丈许有弹迹百余俗呼为弹子石又有钓台旧传有仙人钓于此其山产茶宋梅询诗茶煑鸦山雪满瓯】金牛岭【在州城东北七十里四面皆重山中有一岭长亘十五里旧传有僧逐一金牛至此牛入洞中不出僧亦化石立于洞门外遇夜隂晦时有天灯见于此】大洞【在州城东北七十里广数丈深不可测游者秉烛而入有石燕羣飞乳泉滴沥神人佛像碁盘钟磬之属皆白石天成其东洞水深不可入昔传神龙所居遇旱祷雨輙应】南碕湖【在建平县西一十里流入丹阳湖】桐川水【在州城西北源出白石山西北流入丹阳湖】大源溪【自寜国府大陶山流经州界下流入南碕湖自丹阳湖芜湖达于江】鲤洪溪【在州城东南一十里其源有二防流于此灌田二万余亩】清涧【在建平县北三里东接浮湖西通北溪四时澄澈】洗马涧【在建平县东南四十五里世传唐僖宗时黄巢作乱命李克用征之于此洗马因名】金井【在州治南门外泉甚清冽本朝初车驾尝幸其地饮水因名】范公井【在州治宋大中祥符间范仲淹所凿】氷玉井【在建平县西一十里】不老泉【在州城南四十里泉脉长流大旱不竭古有石碑刻不老泉三字】八角井【在建平县高封周宅旧传井有藏金乡民尝欲取之水輙沸涌隠隠闻笙箫之声乃出】浴兵池【在州东南三十里亦名东亭湖】
　　土产茶【出鸦山者味美】丝　漆【州县俱出】桐油　玉面狸【俱州境出】学校广徳州学【在州治东南宋天圣间司理范仲淹建于城北治平中郡守钱公辅徙于此本朝洪武三年重建】建平县学【在县治东宋绍兴间郡守洪兴祖建本朝洪武三年重建】
　　宫室三峰楼【在州治前宋绍兴中叅政李光尝留题云一川花栁拥雕栏浓緑浮空四面山便欲移家来此住不将名姓落人间】鼓角楼【在州治前宋熙宁初知军朱夀昌建曽巩为记】借景楼【舆地纪胜郡圃县圃相连故曰借景】清容堂【在州城西宋知军钱公辅筑堂以居儒者査深使训郡人子弟】静治楼【在州治后宋建本朝正统六年重建】范公亭【在州旧司理防东南宋范仲淹尝为广徳司理治狱防平作亭于此时引囚访问皆得其情后人因以范公名之】秀逺亭【在州治前宋陈天麟诗笋槊秧针入图画令人防梦到家山】翠溪亭　圆峤亭方壶亭【俱在州圃】攀萝亭【在横山宋天圣中郡守梅询建】巢云亭【在竹山】
　　集仙台【在横山絶顶宋天圣中郡守梅询建及王涣守广徳询送以诗曰我有集仙经始在劳君一到为重修后因张真君尝礼斗于此改为礼斗台】钓鱼台【在州城北二十五里唐张志和钓鱼于此因名台之下渊深莫测藤蔓绕矶松篁夹防台基尚存】
　　关梁苦岭关【在州南六十里】濯缨桥【在州城西门外跨玉溪取沧浪之水可以濯缨为名】狮子桥【舆地纪胜在青霜门外】梅花桥【在州城北门昔桥傍有梅树竒絶可爱】织女桥【舆地纪胜有近市】中娥桥【有州城北三十里相传唐刘文静夫人建故名以中娥】
　　寺观开化寺【在州治东唐天祐间建】竹山寺【在州城南一十五里唐咸通间建】锁山寺【在州城北二十里宋建名万夀院以上俱本朝洪武中重建】东泉寺【在州城东北四十里唐天祐间建】开法寺【在建平县治东南梁建本朝洪武中重建】昭徳宫【在州城西五里唐张君祠宋赐今额】妙观【在州治南唐建本朝永乐初重建】白鹤观【在建平县治西洪武初重建】存真道院【在建平县治东北洪武中重建】迎仙道院【在州城西五里宋淳祐中建】
　　祠庙四先生祠【在州学元时判官秦徳用建以祀宋司理范仲淹郡守钱公辅孙觉洪兴祖以其有兴学功也郡人梅应发有记】明王祠【在石鼓山有祷輙应】祠山庙【在横山旧志神姓张名渤吴兴人一云武陵龙阳人生西汉末游苕霅之间乆之欲自长兴之荆溪凿河至广徳以通舟楫工役将半遂遁于横山故人立祠祀之夫人李氏亦有庙在州东二里名昭妃庙其神为最灵凡水旱有祷輙应又有埋藏之异其俗嵗杀牛祀之为坎于庭以所祭牛及器皿数百纳于中明日发视之一空竟不知所在】刘相公庙【在州城北三十里宋兴寺前俗传唐刘文静舍宅为寺故庙祀之】泗州庙【在建平县南八十里唐有泗州大圣显于此因立庙焉嵗旱祷雨輙应】
　　陵墓茅王墓【在建平县北一十里广袤数亩履其上则隠然有声中空故也冢中有蛇人不敢近去墓数里又有茅王庙乡民亦不知其何神】刘文静墓【在州城北三十里唐兴寺之侧文静唐民部尚书也】夏侯塜【在县西一十里有石如碣深陷土中其颠半露而无欵识旧尝掘视重莫能举遂止里俗亦无知其人者】王叔英墓【在州城西五里叔英黄岩人官修撰旅出广徳闻靖难兵自经死因焉】
　　古迹故鄣城【在州城东北汉县属丹阳郡去长兴县西南八十里东汉分故鄣之南乡置安吉县】诸葛城【在建平县西一十里其中可容数千人旁有驴城马城相去一二里有井数十世传以为昔人屯驻之地】浮城【在建平县西一十里广数亩其上有木莫能名斧之则淋漓如血地至洼下毎夏潦暴涨诸圩尽没惟此岿然独存故名】废广徳县【在州城内汉分故鄣县地置广徳县宋分置绥安县隋省广徳唐复改绥安为广徳宋置广徳军治此本朝省入州】高封周宅【在建平县已废为夀昌院封周在江南为陈氏外戚宅有八角井九曲池皆封周所凿至今存焉】众春园【在州治西北宋赵子濬置】
　　名宦晋裴松之【义熙初为故鄣令立身简素在县有政绩】南北朝丘寂之【南齐故鄣令专以防洁御下有能名】宋范师道【知广徳县县有张王庙民嵗祀神杀牛数千师道禁絶之】范仲淹【广徳司理叅军日抱具狱与太守争是非守盛怒临之仲淹不为屈归必记其徃复辩论之语于屏上比去官屏上字无所容贫止一马鬻之徒步而归】梅询【天圣初知广徳军兴学校敦教化政绩甚多民皆颂之】钱公辅【治平中知广徳军首建学校延乡老以教郡人又作学谕一篇委曲训诱使郡人知所崇向】孙觉【熙寜初以言青苗法不便出知广徳军作兴学校甚有善政】石公弼【知广徳县有政绩召为宗正寺主簿】上官均【元祐初以言事出知广徳军正直不挠】贾易【元祐中知广徳军公忠朴直守正不挠声誉大着郡人颂之】孙谔【绍圣中知广徳军重贤下士有张介者隠居城北谔躬造见与之酬唱焉】王俦【权通判广徳军建炎末盗戚方过广徳入其郛俦不屈与权判官李唐俊司户朱嗣孟司法潘偊权知广徳县常绩县丞蒋夔皆死之】钱观复【绍兴间守广徳请于朝寄廪以便民输民不病劳嵗饥輙发常平仓赈之民赖以生】洪兴祖【绍兴间知广徳军视水源为陂塘六百余所民无旱忧重建学宫举行乡饮又作原学记以示诸生】熊彦昭【淳熙中佐郡事嵗歉发仓以赈饥民治为江东之最】耿秉由【知广徳军以嵗大歉发常平仓以赈饥民万余人且自劾其矫制之罪寜宗闻之赐玺书褒异】王介【知广徳军韩侂胄人苏师旦忿介不通谒目为伪党以告侂胄有劝其自明者介曰吾发已种种岂畏鼠辈耶侂冑亦畏公议不敢发】常楙【知广徳军郡有水灾发社仓以活饥民先发而后请专命之罪又置慈幼局立先贤祠故事郡守秋苗例可得米千石乃以代属县偿大农纲欠】黄震【淳祐间通判广徳军时民困于社仓纳息震买田以代之郡有祠山庙江淮之民祈祷者数十万牲皆用牛又有自桎桔拷掠以徼福者震皆禁絶之】董槐【广徳军録事叅军民有诬富人李桷私铸兵给豪杰以应李全者郡捕繋之狱槐摄通判察其枉上书明其不反竟脱桷狱】施徳懋【端平中知建平县防能有善政民甚徳之】赵时践【广徳司户叅军以防能名郡守雅敬其才俾摄建平县时事变已迫以死自誓率家属九人投水死】元偰文质【广徳路总管防洁自持兴起学校民赖其徳】秦徳用【广徳路判官賛治有声作兴学校尝兴创四先生祠】史正明【广徳路总管为政仁惠作兴学校创先师孔子释奠雅乐主簿牟应龙有记】高璧【建平县尹兴学校奬善惩恶讼平盗息民物阜康当时称之】本朝王新【洪武中广徳州同知奉公守正一毫不取于民虽蔬莱必防其价值临事有断樵者鬻薪忘其斧即覔之买者昧而不与樵者诉于官新乃解其人之绦隂绐其家果得斧人服其术】胡兴昱【广徳州判官賛修学宫督造邮驿立输粮便益之计民咸戴之】罗坤泰【知广徳州存心公直不受私谒重新学校奬励生徙祛除政民讼止息】王大雅【知广徳州兴学校革奸弊推贤才士论韪之】鲁麟【建平知县防勤处已平易近民民至今思之】杨翰【永乐中知广徳州勤力抚民作兴学校凡祀神之所整饰一新尝以公务获罪州人数百至京告保于是朝廷嘉其得民心遣行人劳赉复职】周瑛【由进士知广徳州政务寛和尤崇教化训廸诸生至夜分乃散　畿志】范昌龄【广徳知州刚正自守不避权势及去民祠祀之　畿志】江征【知建平县才畧不羁治有能声畿志】邵蕃【知建平县清介爱民不任威力　畿志】
　　人物唐潘晃【广徳人事父至孝尝以役事至京一夕梦祠山神告曰汝父病笃晃觉惊惶不已日夜奔走以归一夕复梦神语曰汝父疾愈归问其故果如梦中言后父卒庐墓侧芝草累生宗诏旌其门授广徳令】宋查深【广徳人隠居力学治平间郡守钱公辅荐于朝力辞乃为筑堂于城西名曰清容延请教诲郡人子弟儒风日振号清容先生有文集二十卷】查揆【深之孙幼俊敏能文熙寜中升上舍生神宗问近臣舍选得人有以江南查揆张汝舟对后第进士为太学博士卧疾不起陈纡以诗悼之曰舍法得才传黼扆古人驰誉重贤关】汤景仁【广徳人熙寜中登进士第为寜国令以防介称邑民名其所居村曰汤村】倪涛【广徳人丱角能属文博学强记有操履年十五游太学试第一大观初举进士累官左司员外郎以諌议燕云事忤王黼贬监朝城酒税再徙茶陵船场卒明年金人犯关朝廷忆其言官一子所着有云陵集二十余卷】何大奎【广徳人年十八试礼部第一时以文章著名】沈虚中【广徳人举进士歴官吏部尚书所着有资治通鉴事类十卷左传国语要畧十卷考异三卷国史要纲二十卷桐川集十卷】李彭年【广徳人绍兴间进士以二亲没于兵感慕不已蔬食终身郡守洪兴祖闻于朝诏旌表其门人号其里曰旌孝】李嘉言【广徳人隆兴初进士后从范成大使北使事多从其议歴知常饶二州皆有去思寻以尚书充使而还有文集二十卷】周承勋【广徳人愽学能文举进士调新昌尉发奸戢盗民赖以安知昆山县卒有清閟集三十卷】吴应龙【建平人嘉定中进士歴擢监察御史以八事为言朝廷嘉纳之迁江淮等路都大提点】章汝钧【广徳人淳祐进士授国子监书课官召试馆职首以厚人伦扶国纲为对以秘书正字家居里人多以差役废家汝钧与郡人梅应发力举义役行之邻郡取则焉后除秘书郎有文集】梅应发【广徳人举进士歴仕两朝累官三学横经王邸秉笔都曹励忠贞务防退仕至直寳章阁爵广徳县男】本朝孙升【广徳人由进士任监察御史公勤防慎才能著称后迁府左长史】姜洪【广徳人由进士任御史孝宗时尝陈八事悉见施行以纠劾不避权幸中伤之后知桂林时古田为羣虏窃据洪上疏请讨平之　畿志】
　　列女蔡氏【广徳人陈善庆妻年二十一夫亡守节事姑终身不改本朝洪武初旌表　南畿志】吕氏【广徳人曹丑儿妻年二十一夫亡姑怜其少欲嫁之吕以死自誓至老不易永乐二十一年旌表畿志】田氏【广徳人俞国良妻年二十四夫亡终身守节事闻旌表　畿志】
　　仙释徐真人【旧志昔有徐真人于丹井山烧丹道成今有丹井存】王当阳【元初遇异人能幻化之术后游武当而归于郡南平顶山建升平道院修炼其中撰精语后端坐而化时年九十余矣】和州【东至应天府江浦县界六十里西至庐州府巢县界一百一十里南至庐州府无为州界九十里北至滁州界一百一十里自州治至南京一百二十里至京师三千二百八十里】
　　【粮二千八百石零】
　　建置沿革禹贡扬州之域天文斗分野春秋战国皆为楚地秦置歴阳县九江郡汉初属淮南国后仍属九江郡东汉为扬州刺史治所三国属吴为重镇晋属淮南郡东晋分置歴阳郡刘宋兼置南豫州治歴阳梁末属东魏北齐置和州领歴阳齐江二郡后周改齐江曰乌江隋罢郡复置和州治歴阳县大业初改歴阳郡唐初为和州天寳初又为歴阳郡乾元初复为和州五代时属南唐后属后周宋淮南西道元陞和州路后为和州庐州路领歴阳含山乌江三县本朝初省歴阳乌江二县入和州洪武二年又改为歴阳县仍庐州寻复为和州直京师编户四十一里领县一
　　含山县【在州城西五十里本汉歴阳县地东晋于此侨置龙亢县唐武徳六年改含山县取州境含山为名寻省长安中复置改为武夀县神龙初复为含山县宋元仍旧本朝因之编户十八里】
　　郡名歴阳【晋名】南豫【刘宋名】
　　形胜镇曰梁山浸曰歴湖　濒江画中流为水疆【俱唐刘禹锡防壁记】当江淮水陆之冲【宋郭祥正含山县记方用兵时含山为内险之地当江淮水陆之冲故鋭师宿将尝屯营于此】为姑孰金陵藩蔽【宋地理志】
　　风俗人性躁劲风气果决【隋志歴阳人性躁劲风气果决视死如归战而贵诈】俗尚淳质好俭约【同上自平陈之后其俗颇变尚淳质好俭约丧纪婚姻率渐于礼】市无蚩工无雕彤【唐刘禹锡防壁记男夫尚垦辟攻苦恋本无即山近盬之逸女工尚坚全一经一纬无文章交错之竒市无蚩工无雕彤无游人异物以迁其志】
　　山川歴阳山【在州城西北四十里江表传歴阳县有石山谓之石印又云石印封发天下当太平吴孙皓尝遣使祭以太牢】八公山【在州城北昔有八贤围綦防饮于此故名宋张祁诗山揖仙风对八公盖一郡胜防】鸡笼山【在州城西北四十里以形似名道书为第四十二福地唐李思聪诗山状鸡笼攅翠黛水通滴沥落冰崖谁知内隠神仙宅金叠云房玉作阶宋王安石诗巉巉直浸麻湖上倒防山影清波中】龙鬬山【在鸡笼山南一名阑龙山】白云山【在州城西北五十里山有龙洞相传能为霖雨云气触石而出英英连山故名】鳯凰山【在州城西北五十里下有龙洞能兴云雨】六合山【在州城西北六十里一名方山梁武帝尝登此山以望六合因名】东华山【在州城北上有老君台相传老君链丹之所唐刘禹锡诗土台游柱史】梁山【在州城南七十五里俯瞰大江与南防博望山对峙如门亦谓之天门山实大江关要唐李白铭曰梁山博望关扃楚兵夹据洪流实为要津宋南渡后于此置砦】隂陵山【在州城北八十里即项羽迷失道处】梅山【在含山县东南五里唐天寳中改曰楼隠山山多梅树昔曹操行师至此军士皆渇因指山上梅林军士渇遂止宋王安石诗将军马上设良谋遥望青山指梅树】大岘山【在县东北一十三里上有大岘亭齐末裴叔业据寿阳畔萧慤据大岘拒之即此】褒禅山【在县北一十五里旧名华山山有起云峰龙洞罗汉洞龙女泉白泉】华阳山【在县北一十八里本名兰陵山因其下有华阳亭故名华阳上有二洞前洞游者甚众后洞独王安石游焉因为文记之】小岘山【在县北二十里旧名昭关两山峙立为庐濠徃来之冲其口险隘可守御宋绍兴间张浚因山筑城置水柜遏金人】含山【在县西二十里山势雄峻若吞含众山故名】石门山【在县南二十里有谷道十里许石壁峙立如门商旅经行其间】桑山【在县西南二十里麻湖之源出此以多野桑故名一名苍山苍本作仓秦王尝于此置仓】黄山【在县西北二十五里接合肥县界延袤三百余里其上产黄精百药】龙洞山【在县西南五十里洞极幽深泉流四时不竭洞有小蛇青色而赤章世传以为龙嵗旱取以祷雨辄应】白石山【在县南八十里唐天寳中改名祷应山山旧有长真观今山上有洞深浅叵测中有池及石坛有石如龙鳞甲皆具相传为彭仙室】濡须山【在县西南七十五里与无为州七宝山对峙中有石梁凿石通流山水险阻最为控扼之雄吴据其北筑坞以拒魏号濡须坞魏据其南为关以备吴蜀号东关宋张孝祥诗二关形胜千年壮即此】横江【在州城东南二十五里直江南采石渡处东汉扬州刺史刘繇遣将樊能屯横江孙防破之隋将韩擒虎平陈自横江济即此处】栅江【在州城西南一百五十里与无为州分中流为界即古濡须口吴魏相持于此宋南渡后于此置砦】麻湖【在州城西三十里周围七十里为郡之浸旧名歴湖后讹歴为麻淮南子云歴阳之都一夕为湖刘禹锡诗一夕为湖地千年列郡名宋建炎中金人破和州军士多溃围四出保麻湖水砦即此】澧湖【在州城西一十五里受麻湖水下流入于江】溪河【在州城西源出金泉寺之山萦纡缭绕其流虽小泠然可爱唐李思聪诗水通滴沥落冰崖即此】牛屯河【在州城南四十里与江东牛渚矶相对】裕溪河【在州城南九十里源出巢湖过雍家城驿南入于江】濡须水【在县西南七十里即濡须山东关之水防清溪水过新裕口至栅江入于江】乌江浦【在州城北故乌江县东四里项羽败于垓下东走至乌江亭长舣船待羽即此地唐胡曽诗乌江不是无船渡耻向东吴再起兵又僧诗云拔山力尽乌江水今古悠悠空浪花】当利浦【在州城东一十二里东汉刘繇遣其将张英屯当利口以拒袁术即此宋传尧俞诗当利江头最僻州懐人惟是数登楼緑樽连日不成宴飞盖满城无旧游】锁石港【在旧乌江县东北五十里入于江】新裕港【在县南八十里昔浦口有孝妇因名新妇港今讹为新裕】千秋涧【在州城西北一十七里】沸井【在州城西古城内晋郭璞筮云郡县有阳名者井当沸已而歴阳县中井沸后失其处刘禹锡诗沸井今无涌】平疴汤泉【在州北三十五里其色深碧沸白香气袭人有患疮疥者浴之辄愈宋耿宪秦观俱有记】太子泉【即汤泉之一梁昭明太子尝浴于此故名】半汤泉【在县永兴院宋吕愿中诗郡境水多沸陈村泉类汤人情尚氷炭地脉亦炎凉】马跑泉【在县北一十五里昭关口】韦游沟【在乌江旧县东南二里溉田五百顷开元中县丞韦丑开贞元中县令游重彦又治之故以二姓名沟】铜城堰【在州城西南六十里周回一百里注田三千顷皆膏腴赋入当本州十之三】
　　土产淮白鱼　苎布　斑竹　参　天鹅　鲥鱼【俱州境出】
　　公署沈阳右卫【在州治东洪武三十五年建】
　　学校和州学【在州治东南宋开禧中建元季废本朝洪武六年重建正统六年重修】含山县学【在县治东宋崇寜初建元季燬本朝洪武十五年重建景泰元年重修】
　　宫室镇西楼【在州治前洪武初叅军郭景祥建正统二年重修】清风楼【在州城西宋元祐间名连云观郭祥正诗乆持使节别尧天故起朱楼北斗边势压江淮盘地厚影分吴楚与云连】西山阁【在州圃】尊经堂【在州学宋嘉定间建元至治间重修危素有记】惠政堂【在州治防事西宋孝宗居青宫时大书此三字赐守臣胡昉】三老堂【在州治宋元祐间孙贲建三老谓知州刘挚傅尧俞范纯仁胡彦国诗歴阳賔主昔多贤三老风流二十年獬豸冠中曽补衮鳯凰池上迭擎天】三觉堂【在梁山广教院三觉谓贾易龚原及□智师冲防贾与龚以危言正论谪居和州尝造防所萧然宴坐终日】梅堂【在三老堂之西】项亭【在乌江浦唐李徳裕赋望牛渚之苍然叹乌江之不渡思项氏之入关按秦图而割据恃八千之剽疾弃百二之险固咸阳不留王业已去】犀照亭【在州城东一十里当利口北岸晋温峤闻水底有音乐之声燃犀照之因以名亭】水心亭【在三老堂前唐张籍诗送客特过沙口堰看花多上水心亭】衣锦亭【宋刘挚诗隂隂佳木与城齐襟防迎风弄晚晖】凌云亭【刘挚诗轩宇慿虚出半天忽惊身寄白云端】华阳亭【在华阳山下】老子台【在乌江县东华山】
　　关梁东关【在县西南七十里即魏关宋置东关砦】石湖关【在州境宋绍兴间乌珠再犯境张俊以兵五千守此乌珠遁去即此】清淮桥【在州治南跨市河】菩提桥【在百福寺东跨市河】桃花坞桥【在州西五里】乗驷桥【在州城南】石桥【在县治南上有观音阁又名观音桥】尉子桥【在县治西北宋统制姚兴与金人战死处】安阳渡【在乌江县东北八十里与建康上元县对岸】新河渡【在州南二□里长寿乡】
　　寺观百福寺【在州治西南】香严寺【在州城南七十里】庄严寺【在州城西二十五里旧名苦竹寺寺有海棠洞徐申诗深春苦竹寺细雨海棠花】安国寺【在县治西南隅】褒山寺【在褒禅山有石塔宋张孝祥为书宝塔二字墨迹入石三分至今人异之】妙观【在州治西旧名天庆元改今名】淳熙观【在州城西四十里一名夀寜宫相传为许由故宅】栖云观【在州城西南五十里】寳台观【在县治东】兴教院【在县西南七十五里东关之颠有项羽饮马池卓刀泉】
　　祠庙魏武帝祠【在东关唐刘禹锡诗曹操祠犹在濡须坞未平】尊贤祠【在州学内旧有张籍何蕃祠在学之东庑宋开禧间建本朝正统二年建此祠以祀张籍何蕃彭思永沈立沈文通钱藻游酢魏矼张邵张孝祥张孝伯龚楫蒋子春何宗英危素凡十五人】西楚霸王庙【在州城东北四十里西楚霸王项羽也宋绍兴间金主亮欲渡江乞杯珓不从亮怒欲焚庙俄有大蛇绕出屋梁殿后林木中鼓噪发声若数千兵亮大惊左右骇散许表诗千载兴亡莫浪愁汉家功业亦荒邱空余原上虞姬草舞尽春风未肯休】灌将军庙【在州城外宋绍兴间建祀汉頴隂侯灌婴婴尝自歴阳还定江淮】旌忠庙【在县西北尉子桥宋绍兴间金主亮犯江统制姚兴死之事闻为立庙战所赐额精忠亮有诗褒之曰独领孤军将姓姚一心忠孝为南朝元戎若假征兵援未必将军死尉桥】忠烈侯庙【在州治南宋开禧间建祀守臣周虎虎有捍城破敌功时人比之张睢阳淳佑七年赐庙额】
　　陵墓桓荣墓【在县南二十里按荣传荣卒赐首山之阳此必江左诸桓之墓疑后人以其姓同而傅防之云】彭思永墓【在州城外一十里延庆寺西思永庐陵人仕宋以户部侍郎致仕居和州卒于此】游酢墓【在县界内酢宋建州人师二程子累官监察御史尝知和州因家焉卒于此】
　　古迹龙亢县城【在含山县南四十里东晋侨置此县周大象初并入歴阳唐分置含山县此地属焉】亚父城【在州境刘禹锡记城高而坚亚父所营亚父楚范增也】古罗城【在州境俗传汉灌婴所筑】遏胡城【在州城西郡国志歴阳西有遏胡城晋王导筑以遏石虎】晋王城【在县界符坚侵晋以姚苌为先锋晋筑城于此以御之】乌江废县【在州北本秦乌江亭汉为东城县地晋始置乌江县梁于县置江都郡北齐改齐江郡陈改临江郡后周又改乌江郡隋改为县宋绍兴中废为镇寻复置本朝省入和州】歴阳废县【在州城内本秦县项羽封范増为歴阳侯即此新莽改曰明义东汉以来仍为歴阳县本朝并入和州】斗米迳【在县南八十里隋末杜伏威将李子建欲穿渠入歴湖通运率部下人赍斗米就役米尽迳成故名】陋室【在州治唐刘禹锡所辟有陋室铭】袁天纲宅【在州城南三十里地名南羲天纲唐人精相术】张籍宅【在州城通淮门内旧光孝寺籍唐文人又州西桃花坞有籍读书处】
　　名宦汉鲍永【扬州牧时光武初定天下南土尚多冦暴永以痍伤之后乃缓其衔辔百姓安之】张禹【建初中扬州刺史当过江行部中土民皆以江有子胥之神难于济涉禹厉言曰子胥如有灵知吾志在理察枉讼岂危我哉遂鼓楫而过郡邑深幽之处莫不毕到亲録囚徒多所明举】晋谢尚【歴阳太守政尚清简】甘卓【歴阳内史外柔内刚为政简惠善于抚绥】南北朝刘湛【宋歴阳太守政尚刚严下人震肃】张齐【梁歴阳太守在郡清整吏事修饬】唐张知謇【和州刺史清介有威严武后时降玺书存问】张无择【和州刺史水潦害农无择请蠲谷籍之损者什七八时采访使李知柔素不快其直谅密奏以附下贬苏州别驾老幼数百号泣遮道信宿方得去】刘禹锡【和州刺史有文名白居易诗换印虽频命未通歴阳湖上又秋风不教才展休明代为罚诗争造化功】张万福【和州刺史徳宗曰江淮草木亦知威名】凌准【和州刺史有政绩栁宗元为作权厝志】宋傅尧俞【知和州有惠政】范纯仁【知和州徳政着闻】刘挚【知和州有善政】胡宗愈【知和州留意民事讼至立决】吴居厚【知和州有仁厚之政奏减苛征罢无名之赋】游酢【知和州视事之余训诲士人以性命之学风俗为之丕变诸生多宗师之】吕希道【知和州苏轼送以诗云去年送君守解梁今年送君守歴阳观君崛郁负竒表便合劒佩趋明光】凌冲【熙寜间知含山县律己甚严一毫不妄取秩满归装有一砧冲视之曰非吾来时物命还之】宋昌祚【和州钤辖权领州事建炎中金乌珠犯和州昌祚率众坚守城陷与权倅唐景歴阳令蹇誉司户徐兟县尉邵元通皆死谯楼上】韦永夀【绍兴末以统制官与金人战和州子世坚救之同死永夀赠融州观察使世坚赠三官】姚兴【绍兴末金主亮犯江兴以统制鏖战于尉子桥援军不至死之赠容州观察使】周虎【开禧间守和州破敌全城民为立生祠母何氏倾家赀以犒军士封感义郡夫人告略云有子而才画州以守慈亲白发共誓丹心爰超大郡之封庸正小君之号使天下之为人母者皆知以是教其子使天下之为子者皆知以是显其亲】赵师嵓【和州观察使有惠政】元马泽【知和州以儒术饬吏事门无杂賔庭无留讼】本朝张纯诚【洪武初知和州凡城池学校祠庙衢路俱有起废之功】李相【洪武中由京尹出知和州有惠政尝筑郭公坝铜城闸石闸剏州署及和丰仓】陈善【洪武初歴阳知县请复县为州从之俾知和州养民以徳有良吏之风】陈【洪武间知和州有善政男女异路囹圄空虚】戴泰一【永乐初以隠逸应召知和州以清白称】侯润【和州知州严明防干抑强扶弱民化为善讼简盗息州人懐之】刘隆【知和州刚正勤慎兴利除害实仓储平籴粜防年民赖以给且兴学造士多所成就焉　畿志】董锡【同知和州莅官严明人不敢私干之吏胥畏服均徭役清军伍修学校兴水利其功尤多　畿志】吴琏【成化末知含山县防静简易专务徳化训迪诸生全活饥莩民爱之如父母　南畿志】
　　流寓吕希哲【河南人宋相公着之子尝从程伊川学为崇政殿説书绍圣间坐党谪居和州宴然静坐一室有诗云除却借书沽酒外更无一事扰公私】危素【临川人元叅知政事有文名入本朝为学士洪武初谪居和州】王可举【洛阳人元文馆学士本朝洪武初谪居和州】
　　人物南北朝刘瑜【宋歴阳人事母至孝母丧三年不进盐酪服除二十余年布衣疏食言輙流涕】昌义之【梁乌江人有武干每战必捷性寛厚为将能得人死力累功至防军将军】唐勒思齐【歴阳人武后召见竒之授游击将军李白诗太古歴阳郡化为洪川在江山犹郁盘龙虎秘光彩特生勒将军神力百夫倍】张籍【乌江人善古诗及书翰行草举进士歴水部员外郎官至国子司业籍性狷直不容物是时韩愈以文衡轻重天下士而籍为愈客且荐于朝自是名播人口一时贤士争与之游】何蕃【和州人为太学生二十余年学成行尊诸生不敢与齿朱泚反诸生将从乱蕃正色叱之故六馆之士无受污者韩愈为作传】宋沈立【歴阳人以进士累官右谏议大夫判都水监尝着河防通议治河者悉守为法歴事三朝白首一节储书至数万卷神宗问所藏立上其目及所著名山水记三百卷后知宣州提举崇禧观】钱藻【和州人师胡瑗与同郡邱鄜前后举进士并以词学推重于时藻官至翰林侍读学士】魏矼【歴阳人少頴悟时方尚王安石新説矼独守所学宣和中上舍反第高宗时为殿中侍御史屡进谠言金人南侵矼请扈从亲征及请罢讲和忤秦桧意出奉祠】蒋子春【歴阳人教授乡里建炎初金师至新塘见子春挟书又人物秀整喜之欲命以官子春怒骂为敌所杀】徐兢【歴阳人作邑有善状篆籀得李斯法】张卲【乌江人登上舍第建炎中以直龙图阁使金议论不屈留燕中十余年而归陞秘阁修譔后知池州卒赠少师有文集十卷子孝曽后亦以出使没于金】张孝祥【卲从子父祁与胡寅厚秦桧憾寅下祁大理狱后得免孝祥读书一过目不忘文章俊逸尤工翰墨绍兴中进士第一累官集贤殿修譔歴知平江静江荆南皆有声绩及卒孝宗惜之有用才不尽之叹】张孝伯【和州人隆兴间进士官至叅知政事时韩侂胄当国孝伯劝弛伪学党禁一时贤人贬斥者得渐还故职子即之以父恩授承务郎累官司农寺丞知嘉兴以直秘阁致仕能书闻天下金人得其翰墨重之如寳】龚楫【父原本处州人仕为兵部侍郎崇寜中谪居和州因家焉楫懦如不胜衣闻金人陷郡县辄忿恚不食乌珠据和州楫率家僮等徃袭之得数百人金救兵大至楫麾其众曰今日鬭死亦足为义士遂死之】何宗英【和州人绍兴间以布衣上书数万言论敌必渝盟冝先事为备与其坐困一隅不若进幸建康以壮国势】赵时赏【宋宗室居和州举咸淳进士知旌徳县櫂知邵武军为人风神明俊议论慷慨文天祥开府南劒知其有谋防奏辟叅议军事为江西招讨副使空坑兵败被执不屈死之】元张茂之【和州人累官淮南转运使以寛厚长者见称】本朝华高【含山人初以舟师从征累官湖广行省平章政事天下已定论功封广徳侯后命徃巡海南诸城卒于琼州讣闻朝廷悯其无子诏纳铁券于墓中追封巢国公諡武壮】陈亨【和州人洪武初以征战功累陞大寜都司都指挥及告归展墓赐以御譔碑文后镇守大寜号令严明下人畏服】杨文【含山人洪武初从征屡立战功朝廷嘉之累陞右军都督府都督】李彬【和州人洪武中袭父职济州卫指挥佥事勇畧过人永乐初以靖难功进封丰城侯赐以铁券子孙世袭后命镇守交趾卒追封茂国公諡刚毅】李濬【和州人父旺洪武初以从征有功授副千户濬袭职勇敢自奋累功陞北平都指挥同知永乐初以靖难功进封襄城伯及卒子隆袭爵为将重儒下士御众有方守备南京声誉赫然】纪清【含山人洪武初以从征功授济阳卫指挥克效勤劳永乐初以靖难功进陞右军都督佥事】耿定【和州人歴官刑部郎中以才优举陞叅议转任浙江布政司正统末处州盗起定领兵勦捕率先督战死于兵事闲赠浙江按察司副使遣官谕祭】马谅【和州人举宣徳进士才识过人尹应天专务徳化歴官户部侍郎　畿志】唐忠【含山人由乡举知密云县忠信愿慤以贤着闻民徳之如父母畿志】
　　列女徐氏【宋和州人北兵抵维扬官军奔溃多肆掳掠执徐欲污之徐瞠目大骂曰朝廷蓄汝辈以备缓急今敌犯行在既不能赴难又乗时为盗我恨不能断汝头肯为汝辱第速杀我贼惭恚杀之投江中】张氏【和州人周徳新妻夫早丧张守节终其身事闻洪武间旌表　畿志】尹氏【含山人张子文妻夫卒育遗腹子可成后为千户洪武间旌表　畿志】包氏【高化贤妻和州人夫亡守节宣徳中旌表畿志】张氏女【含山人正徳初父诚贫而无子疾将革张痛切且恨以女子不能为父后遂吁天割股和药以进请以身代　畿志】
　　仙释商栖霞【歴阳人唐大歴中居于白石山下彭仙洞善吐纳之术絶粒三十年】














　　明一统志卷十七
　　钦定四库全书
　　明一统志卷十八
　　明　李贤等　撰
　　滁州【东至应天府六合县界七十里西至鳯阳府定逺县界七十里南至和州界七十里北至泗州盱眙县界一百三十里自州治至南京一百二十里至京师三千二百五里粮二千一百石零】
　　建置沿革禹贡扬州之域天文斗分野春秋时爲吴楚之交战国属楚秦爲九江郡地汉初属淮南国元狩初复属九江郡三国爲魏地晋属淮南郡东晋于此侨置南谯郡宋置新昌郡梁置南谯州北齐徙南谯州于新昌郡又改北谯州爲临滁郡隋初置新昌郡改南谯州爲滁州因滁水而名大业初州废以其地属江都郡唐初复置滁州天寳初改爲永阳郡乾元初复爲滁州五代时杨吴南唐有其地后入于周宋属淮南东路元初爲滁州路后复爲州扬州路本朝初以清流全椒来安三县并入州鳯阳府洪武十四年复置全椒来安爲属县直京师编戸三十三里领县二
　　全椒县【在州城南五十里秦置属九江郡汉因之晋属淮南郡梁于此置北谯州改县曰北谯北齐改北谯州爲临滁郡复周复改爲北谯郡县属焉隋初郡废改县滁水大业初复爲全椒县属江都郡唐属滁州宋元仍旧本朝因之编戸一十二里】来安县【在州城北三十五里本汉九江郡建阳县地东汉以建阳省入全椒宋置新昌县后改曰顿丘隋又改清流县属江都郡唐景龙中析清流置永阳县属滁州南唐改爲来安县宋绍兴中废爲镇后复置县元仍旧本朝因之编戸七里】
　　郡名滁阳【在滁水之阳故名】南谯【东晋名】永阳【唐名】
　　形胜环滁皆山【宋欧阳脩醉翁亭记】山髙水清【欧阳脩豊乐亭记】淮北胜地【宋吕元中紫防泉记】清淮灌其北乌江荡其南【宋林希逸白鹤观记】形势深秀【庆厯前集跋羣峯环于西南清溪注于东北形势深秀实甲淮海】
　　风俗民安畎亩【欧阳修丰乐亭记滁介于江淮之间舟车商贾四方賔客之所不至民生不见外事而安于畎亩】地僻讼简其俗安闲【宋章衡重修醉翁亭记】淳厚尚气【吕元中紫防泉记滁人虽风俗淳厚而尚气易以德化难以力服】习尚勤俭【郡志】
　　山川琅琊山【在州城南一十里晋琅琊王尝驻此因名其山谷深七八里自城南行六七里至溪溪之源出两山间爲醸泉唐顾况诗东晋王家在此溪南山树色隔低碑沉字灭昔人逺谷鸟犹向寒花啼】丰山【在州城西南五里世传沛丰人尝居之故名其山盘亘雄伟出琅琊诸峰上天欲雨常有云气发山椒若巾防然谚曰丰山着防丰年之兆其下有幽谷地形低洼四面皆山欧阳脩诗滁南幽谷抱千峰桞庭俊诗滁阳山水佳幽谷尤胜絶跑】龙蟠山【在州城南一十三里上有虎卧泉桃花涧偃月洞洞侧皆峭壁前贤题咏多刻其上】孤山【在州城西北二十里四面无山岿然独立因名】石屏山【在州城外宋梅尧臣诗寻常画屏多画山何意此山还作屏峭排直下几千尺下有石路莓苔青】石驼山【在州城西北二十二里上有龙王祠遇旱祷雨有应】牛头山【在州城西四十里两峰峻起形如牛头】石屋山【在州城西四十八里牛头山北上有石屋后有龙窦洞】曲亭山【在州城西六十里俗呼皇甫山南唐皇甫晖与周兵战尝屯兵于此】皇道山【在州城东北一十七里世传秦始皇途经是山因名下有秦皇塘】黑龙山【在全椒县西南山颠旧有黑龙寺下瞰井邑一览毕见】南冈山【在全椒县南二里山势自西而南连亘数十里至此益髙峻环绕县治爲一县形胜】武山【在全椒县东北一十里上有梁王城】车盖山【在全椒县西北一十五里形如车盖】花山【在全椒县西北二十二里攅峰叠嶂如花瓣然】九鬬山【在全椒县东南二十五里一名隂陵山昔项羽兵败欲东渡乌江道经此山兴汉兵一日九战故名山石有磨砺刀镞迹】神山【在全椒县西三十里有洞极深景物幽邃唐韦应物寄全椒山中道士诗落叶满空山何处寻行迹即此】桑根山【在全椒县西北四十里梁南谯州故城在其西】龙桧山【在全椒县西北五十里其山旧有桧如龙形】马鞍山【在全椒县西北五十里山有人迹入石寸许又有拄杖迹入石二寸其北有仙人洞洞口广尺许深不可测俗传昔有人仙去遗马鞍于此】卧龙山【在全椒县西北五十里其上旧有卧龙庵】北独山【在全椒县西六十里崒然特起不与众山相接上有汉髙祖庙及古塔】铜井山【在全椒县西七十里一名铜官上有铜井旧尝出铜】菩萨山【在全椒县西北七十里旧传尝取此山之石爲佛像因名】黄山【在全椒县西北七十里上有二石碑】八石山【在来安县西南一十三里即淮南八公憩石之处】乌龙山【在来安县南一十八里上有乌龙王庙祈雨多应】西龙山【在来安县东二十里与六合界东龙山对峙势颇髙峻上有龙王庙】五湖山【在来安县东北一十八里下有五湖因名山在县境最爲险要控扼南北一名白禅山盖山北属白禅村故也】三山【在来安县东二十里与天长县接境山有三峰排列】练寺山【在来安县西北二十里山侧有寺其东有地名浮林上有浮石髙百余丈】伏牛山【在来安县北三十里形似伏牛】卧羊山【在来安县北三十五里形似卧羊】尖山【在来安县北三十五里其山特出下临大涧】石固山【在来安县北三十五里羣山连亘惟此独髙最爲险峻宋绍兴辛巳居民避兵其上垒石为城遗址尚存】嘉山【在来安县西四十里上有龙王庙山之西北即盱眙县境】樊山【在来安县北六十里】网鹰山【在来安县西北六十里】马头山【在来安县北七十里俗传有龙经过又石上有人马足迹】马岭山【在来安县北九十里来安水出其下】归云洞【在琅琊山梅尧臣诗云收雨歇草树湿涧下流水空潺潺】试劔石【在全椒县西北一百里相传秦王以此石试劔】鄼湖【在全椒县西南三十里魏置鄼县治于此】滁河【在州境内源出庐州过全椒县与襄水合流至州东南三义河防清流水经六合县逹于江】清流河【源出州西清流沛上绕州治而南入滁河】龙尾河【在来安县东门外下流防来安水入水口河】襄水【在全椒县界内源出石臼山北循县治之后东南流入滁河】来安水【在来安县境内源出盱眙县界流至此又东南流入清流河】石塘水【在来安县西北二十里】琅琊溪【在琅琊山源出两峰之间欧阳修诗空山雪消溪水涨游客渡溪横古槎不知溪源来逺近但见流出山中花】明月溪【在琅琊山宋王禹偁诗惜哉幽胜事尽落唐贤手惟余旧时月团团照山口】菱溪【在州城东一十里源出永阳岭西经皇道山下欧阳修菱溪石记本名荇溪避杨行宻嫌名故改曰菱】西涧【在州城西俗名乌土河唐韦应物诗独怜幽草涧邉生上有黄鹂深树鸣春潮帯雨晚来野渡无人舟自横】铜井【在全椒县西北五十里广十余丈深不可测旧于此采铜有鱼出其中其色如金】琉璃井【在来安县治后井甃莹澈色如琉璃】庻子泉【在琅琊山山以唐庻子李幼卿得名王禹偁诗乍挹清泚姿颇惬幽闲性味将春茗宜光与晓岚暎梅尧臣诗庻子去来多少年依旧清心共泉洁】六一泉【在醉翁亭侧宋滁守欧阳修晚号六一居士故名旧名玻瓈泉章衡记傍有石泉涌而流甘如醍醐莹如玻瓈】紫微泉【在琅琊山旧名幽谷欧阳修寄谢绛诗云滁阳幽谷抱山斜我凿清泉子种花故事畱传父老说世人今作画图夸元祐间郡守陈知新名以紫微】白龙泉【在琅琊山嵗旱祷雨辄应】眞珠泉【在州城西三十里幽栖庵前游者抚掌则泉水溅射状若跳珠】统军池【在州治后宋淳化中孟元喆以龙武统军知军事凿池于此故名】迷沟【在全椒县西南二十里昔项羽战败失道田父绐之曰左左乃大泽即此沟也距隂陵五里】王家冲塘【在州之三才乡长一百五十丈又有王家庄堰亦在此乡长五里】龙蟠塘【在州之仁义乡长四百丈又有于家塘亦在此乡长三百丈】新塘【在州丰城乡长二百丈】柏子潭【在州城西南三里潭西北隅水深莫测有龙出没其中祈雨辄应】
　　土产巴防子　白藓皮　女萎　草决明　虎杖　贝母【已上各县并出】长石　黄精【俱州境出】鲫鱼【出城濠者甚大】
　　公署南京太仆寺【在州城外西南三里洪武六年建】滁州卫【在州治东初为守御千戸所洪武十八年改建为卫】
　　学校滁州学【在州治东宋景祐间自旧子城南迁于此元大徳中新之呉澄为记本朝洪武三年重建永乐初重修学士王逹记】全椒县学【在县治东宋崇寜间自县南徙建于此本朝洪武十五年重建】来安县学【在县治东南隅宋崇寜初建本朝洪武十四年重建】
　　宫室宣化楼　登丰楼【俱在故临滁郡治】懐嵩楼【在州治后即賛皇楼也唐元和中李徳裕刺滁州建取懐归嵩洛之意宋欧阳修诗解带西风飘画角倚栏斜日照青松常安民诗斜日西风总如昨风流只欠倚栏人】凝香阁【在州治取唐韦应物燕寝凝清香之句】御书阁【在琅琊山开化寺宋太平兴国中赐额藏四朝御书】希真堂【宋会肇十咏诗序滁城多卉木希真堂左右前后列植尤众四时花叶顔色可喜因物感兴题为十咏】思贤堂　政乐堂　瑞麦堂　坐啸堂　紫芝堂【俱在州治宋时建】醉翁亭【在琅琊山酿泉之上宋庆厯中僧智僊为郡守欧阳修建修自号醉翁因以名亭作醉翁亭记其文脍炙人口天下传诵焉其畧曰太守与客来饮于此饮少辄醉而年又最髙故自号曰醉翁也醉翁之意不在酒在乎山水之间也山水之乐得之心而寓之酒也】丰乐亭【在琅琊山幽谷欧阳修顾其景而乐之辟地为亭名曰丰乐自为之记其畧曰修之来此乐其地僻而事简又爱其俗之安闻既得斯泉于山谷之间日典滁人仰而望山俯而听泉掇幽芳而防乔木风霜氷雪刻露清秀四时之景无不可爱又幸其民乐其嵗物之丰成而喜与予游也遂书以名其亭云】醒心亭【在丰乐亭东山上欧阳修建常安民诗为爱昌黎湖上句醉来直上醒心亭烦酲不待山风解卧读残碑已自醒会巩作记有云凡公与州之賔客游则必即醒心而望以见夫羣山之相环云烟之相滋旷野之无穷草木众而泉石嘉使目新乎其所覩耳新乎其所闻则其心洒然而醒更欲乆而忘归也故即其所以然而为名】翠防亭【在琅琊山宋晁端受诗晓风吹落秋泉声夜雨洗出秋山色上有楼台深翠微可惜丹青图不得】清风亭【在琅琊山晁端受诗物外林泉静闻中日月长清风飒然至可以傲羲皇】无心亭【在琅琊山晁端受诗地与市朝逺云藏山水深长令有心者到此自无心】班春亭【在州境梅尧臣诗使君固自足风味时傍青山去问农】茶僊亭【在琅琊山宋绍圣中僧永起建取唐杜收谁知病太守犹得作茶僊之句以名曾肇诗山僧独好事为我结茅茨茶仙榜亭中颇宗樊川诗】渐入佳境亭【在醉翁亭北宋宣和中郡守唐恪建名曰同醉嘉泰和林防改今名】日观亭　望月亭【俱在琅琊山洪武初宋濓游琅琊记山中之亭几二十所而日观望月为尤胜】望日台【在琅琊山王禹偁诗长安不可见但见金乌赤倾尽葵藿心庻免浮云隔】琴台【在琅琊溪傍唐刺史李幼卿建】
　　关梁清流关【在州城西南二十里南唐置关地极险要其将皇甫晖与周师战败欲退保滁州寻被擒即此地也】广惠桥【一名赤栏桥】通济桥【以上二桥俱在州治东沙河上】东河桥　广利桥【俗名司徒桥以上二桥俱在州城西门外】积玉桥【在全椒县东北下通舟楫一名石桥】寳林桥【在全椒县西寳林寺之东】观风桥【在来安县东南二十五里】仙人桥【在来安县北三十里】济川桥【在州城西三十里】乌衣桥【在州城东南三十里以上二桥俱洪武中建】
　　寺观琅琊寺【在琅琊山旧名开化寺唐大厯中刺史李幼卿与僧法深建】龙兴寺【在州城内唐时为兴寿院周显徳中改今名】寳林寺【在全椒县西二里宋崇寜中建本朝正统中修】吉祥寺【在来安县治北宋绍兴间建】白鹤观【在全椒县治西唐垂拱初建】梓潼观【在州城内旧名文昌宫宋嘉定三年建】真武观【在州城东门内宋咸淳中建本朝洪武永乐中俱重修】
　　祠庙李卫公庙【在州治西南衞公唐滁州刺史李徳裕也有徳政后人立祠祀之】五贤祠【在琅琊山五贤宋守王禹偁欧阳修张方平曾肇苏轼也】柏子潭庙【在丰山下柏子坑旧名防应祠宋干徳中知州髙保绪绘五龙像祀之嵗旱祷雨辄应本朝洪武中重建潭四周为栏起楼于其上有御制祷雨灵应碑记】刚烈庙【在州城北祀宋郡守刘位位招信人靖康初率众勤王屡败金人又破李成兵复滁州金遣使招之位斩其使未几金兵奄至位出战中流矢死诏赠建寜军节度使建庙滁阳赐号刚烈】丰山庙【在丰山顶葛名表丰本朝洪武初改丰山之神嵗六月六日与柏子潭之神合祭】滁阳王庙【在龙兴寺右洪武初建命有司嵗时致祭王姓郭讳子兴定逺人有开国翊戴之功太常寺丞张来仪奉勑譔庙碑】马神庙【在太仆寺西洪武中建春秋祀之】
　　陵墓髙辛冢【在来安县东南地名广阳】颉侯冢【在州境汉髙祖微时过其丘嫂食嫂轑釡佯为尽后封其子信为颉侯此其冡也】张太傅墓【在州城西门外太傅宋叅政张岩祖】滁阳王墓【在王庙后缭以周垣内树松柏洪武九年诏设官戸看守】乐韶鳯墓【在全椒县沿村河韶鳯歴尚书大学士以祭酒致仕有文学名】
　　古迹建阳城【在州城东四十里本汉邑东汉时省入全椒】阜陵城【在全椒县东一十五里本汉县属九江郡后废】顿丘城【在来安县治东刘宋割秦郡顿丘以立新昌郡及县又隋废乐髙塘二县入顿丘即此】南谯城【有二一在全椒县北二里梁置南谯州于此又云在桑根山下一在州西南八十里北齐徙治于此隋初改为滁州大业初改为清流县即此】临滁城【在州城东五十五里梁置北谯郡北齐改临滁郡治此俗呼为罗城】北谯城【在全椒县西北二十里梁置郡治此后废】丰乐城【在全椒县西南七十里】三隐【在桑根山下旧志南隐中隐北隐三隐相去各十余里皆古隐者所居有泉池石室其名氏时世莫考】
　　名宦汉马成【以功封全椒侯】刘平【全椒长政有恩惠百姓懐感人或増赀就赋或减年从役狱无繋囚先有虎为害平至日虎皆南渡而去】唐李幼卿【大厯中自太子庻子出知滁州有善政暇游琅琊山号景物为八絶滁人慕之】韩思复【滁州刺史每以惠利为心州有铜官人苦铲凿思复为贾他鄙费省获多有黄芝五生州治民为刻石颂其祥】韦应物【滁州刺史性髙简节食寡欲公余焚香嘿坐虽工诗而事不废】李徳裕【滁州刺史有徳政及民畱意翰墨尝作懐嵩楼于郡治自为文记之】李绅【滁州刺史时山谷多虎撷茶者苦之治机穽发民迹射不能止绅至尽去之虎不为暴】五代赵普【初仕周为滁州军事判官宋太祖与语竒之时获盗百余当弃市普疑有无辜者请更讯之全活者甚众】窦仪【宋太祖下滁州周世宗命仪籍其帑藏至数日太祖遣亲吏取绢仪曰今既有籍即官物非诏防不可取后太祖每称其有守】宋王禹偁【知滁州闽人郑褒徒步来谒禹偁爱其文雅为买一马或言其买马亏价太宗曰彼尝却李继迁五十马顾肯亏一马价哉】欧阳修【知滁州为政以镇静为本明不及察寛不至纵吏民安之后为立祠】赵槩【知滁州山东贼李二过其境语人曰我东人也公尝知青州民爱之如父母我不忍犯率众而去】张方平【知滁州为政清肃】姚仲孙【通判滁州嵗旱饥有诏发官粟赈民而主吏不时给仲孙至立劾主吏夜索丁籍尽给之】曽肇【知滁州有政绩文章行义推重于时】梅执礼【知滁州时赋盐亏额滁亦苦抑配执礼曰郡不能当苏杭一邑而食盐乃倍粟数民何以堪请于朝诏损二十万滁人无不徳之】常安民【以御史论章惇曾布谪监滁州盐酒税日亲细务郡守曽肇约为山林之游曰谪官例不治事安民谢曰食焉而怠其事不可人推重之】魏安行【知滁州开垦田土増旧数倍滁人赖之】岳谅臣【知滁州闻乡村有周智张九作党食人捕得之斩市自是州境晏然】罗畴【滁州法椽或曰滁山郡也以公髙才处此非宜畴曰此欧阳之醉乡也香泉万斛以为供给白云千顷以为职田何谓贫僻耶】杜杲【滁州受兵杲提偏师住援甫至民多求入滁守固拒杲啓钥纳之金人围城数重杲豋陴中矢益自奋厉卒全其城】元徐君庆【知滁州洁己爱人为政期年民懐其惠士服其善】曹瑞【知滁州为政专务教化】杜居敬【来安县尹政尚仁惠有古循良风隣境有蝗逹县界居敬斋沐致祷蝗不入其境及代县人立碑颂徳】杨朴【全椒县尹冦陷庐江人震动行省防政总兵于滁者纵饮不理军事冦入城纵火朴度必死尽杀其妻子朝服坐堂上盗欲降之朴曰我已戕妻女正欲死官守耳大骂不屈而死】蒋居仁【至正中来安县尹精于吏治民乐其政凡学校祠宇桥梁靡不经营】本朝陈琏【知滁州文学政事为时推重秩满滁人乞留陞扬州知府仍管州事】唐振【洪熈元年知滁州秩满父老乞留陞授正五品仍治州事正统初再任后以老请归民思之不置畿志】周正【天顺间知滁州有治绩滁人徳之　南畿志】留衢【知全椒有循良之政　南畿志】
　　人物唐邢文伟【全椒人咸亨中为太子典膳丞时太子罕接宫臣文伟上书曰古者太子既冠有司过之史彻膳之宰今史既阙官宰得奉职谨守礼经以闻后右史阙髙宗曰文伟切谏吾儿此直臣也遂授之累迁鳯阁侍郎】宋张洎【全椒人有俊才通坟典南唐时举进士为知制诰参预机宻江南平归宋太祖责之曰汝教李煜不降又草诏召上江救兵对曰犬各吠非其主太祖释之拜太子中允后为翰林学士叅知政事有文集五十卷子安期方回皆仕于朝】徐象贤【全椒人祥符初进士持身勤俭居官清防遇事不茍避官至太子右賛善大夫】张昷之【滁州人祥符中进士累迁集贤校理天章阁待制歴河北都转运使以光禄卿致仕为人亷直吏治精明议论慷慨】徐徽【象贤子提举利路常平抗疏得谢致仕居县之独山号独山居士曾肇为守相与为文字交尝集唐宋以来文字可传者合为一编以示肇肇裒集之以为滁阳庆厯集】茅革【全椒人仕为贵池令民有兄弟讼田者革爲垂涕说同生当相尽以恩义兄弟感泣而去其后革五子皆取科第以文学显】呉蔚【全椒人中进士第为临淮簿摄今事时青苗法行旁邑奉行峻急口语籍籍蔚施行得宜民以不扰】张瓌【洎孙举进士除秘阁校理迁淮南转运使三司责羡财瓌以赋数民贫对当官遇事辄言触忤势要至屡黜终不悔】张璪【瓌弟举进士歴官知制诰迁翰林学士拜叅知政事后进大学士知扬州卒谥简翼以附势为士论所讥云】雍存【全椒人隐居不仕以文史自娯居城南号南郭先生钱公甫游山诗每同南郭先生到谓存也绍圣初曾肇为守尝与为文字交】茍与龄【来安人志尚髙洁事其亲生养死力竭而礼尽母殁庐墓有芝十九茎生墓亭事闻旌其门】赵察【来安人少负才望事亲甚孝养孤侄如己子行义为乡里推重尤深于易为文简严仕为福州永福县丞】元范思敬【全椒人有志操能文章至正初尝献治平十二防遂归隠扵石子冈之梁庄号栖谷子以诗酒自娱】本朝何世隆【滁州人沈勇果决元季纠义兵守滁城洪武初率众归附授万戸以从征功陞右副都元帅】李茂之【滁州人机悟勇决为义兵千戸从征渡江授右府都先锋洪武初屡立竒功累官中军都督佥事】黄立恭【滁州人性寛厚有巧思洪武初扈跸渡江累官工部侍郎】范常【滁州人颖悟嗜学淹贯古今洪武初以文学显用命典兵牍后陞翰林学士】杨元杲【滁州人洪武初以志士见重从侍左右扈跸渡江擢江南行省右司员外郎陞应天府尹】魏忠【滁州人介特有守以荐授诸暨州判官调洛阳令陞大同知府月俸取足而已余收之于官时以亷谨称】乐韶鳯【全椒人洪武初从征渡江授起居注转给事中迁中书省员外郎再陞兵部尚书后为翰林学士乆之以病免复起为国子司业未几陞祭酒弟晖知开封府礼太常卿毅诸暨州同知俱知名】谭渊【滁州清流人有膂力引两石弓发无不中洪武中以军功授燕山防卫副千户后从靖难战于真定及埧上驰骑突阵斩获甚众至夹河战所乗马蹶遂死之永乐初追封崇安侯谥壮节】陈旭【全椒人英毅有智畧洪武中永平卫指挥同知永乐初以征讨功陞前军都督同知进封云阳伯】方政【全椒人勇畧过人永乐初以靖难功歴陞都指挥宣徳正统中充总兵官镇守边方累进右都督征麓川没于阵追封威逺伯谥忠毅】方瑛【政子有谋畧以父廕提兵破贼寨歴陞都督佥事镇守云南复以平苗功陞右都督充总兵官镇守湖广贵州累封南和侯卒谥忠襄】陈友【全椒人其先自山后徙此友有胆畧屡使朔汉累官都督平苗有功封武平伯又征虏冦进侯爵】黄纯【全椒人由乡贡累官兵科给事中陞江西提学佥事徳行文章为时重子举进士授御史有声　南畿志】黄正【滁人性孝读书尚礼居母防哀毁庐墓负土筑坟事闻旌表　畿志】
　　列女丁氏【全椒人袁兰妻兰卒丁誓不再生竞自缢死乡族义之有司上其事诏旌其门　畿志】杨氏【全椒人陶珙妻为县学生以疾卒杨年三十无子誓不他适父老欲録其事以上辄泣曰守节闺门之常耳何事表暴乎寿八十内外称贤　南畿志】陈氏【来安人张珣妻年三十六适珣未几而珣卒陈无子誓不改节年六十余而卒　畿志】
　　徐州【东至淮安府邳州界一百一十里西至河南归徳府虞城县界二百二十里南至鳯阳府宿州界九十里北至山东兖州府滕县界一百二十里自州治至南京一千里至京师二千里粮一十四万八千二百石零】
　　建置沿革禹贡徐州之域天文房心分野本古大彭氏国春秋为宋地战国属楚秦置彭城县属泗水郡项羽自立为西楚覇王都于此汉改泗水为沛郡又分沛郡立楚国置徐州宣帝更为彭城郡寻复为楚国晋武帝于淮南侨立徐州安帝始分淮北曰北徐州刘宋改北徐州曰徐州而加淮南徐州曰南徐州后魏于徐州仍立彭城郡隋开皇初郡废复为徐州大业初改为彭城郡唐置徐州天宝初复改彭城郡乾元初复为徐州后陞武寜军宋因之金属山东西路元复为徐州属归徳府本朝初鳯阳后直京师编戸一百三十里领县四
　　萧县【在州城西五十里古萧国春秋为宋邑汉为萧属沛郡东汉属沛国晋因之北齐改为承髙县彭城郡隋初属徐州寻改为龙城县又改为临沛县大业初复曰萧县属彭城郡歴唐五代宋金并属徐州元初并入州寻复置本朝因之编户四十六里】砀山县【在州城西一百七十里秦置砀郡及县汉于县置梁国东汉梁国迁治下邑而改阳为砀山县晋以砀山省入于邑后魏改为安阳县治麻城隋复改砀山县属梁郡唐属宋州昭宗于县置辉州寻徙州治单父五代唐州废以县属单州宋因之金属归徳府后废元复置砀山县属济寜路本朝改今属编戸二十五里】丰县【在州城西北一百一十里秦为沛县之丰邑属泗水郡汉以丰为县属沛郡晋属沛国刘宋改属济隂郡北齐属永昌郡隋属彭城郡唐宋及金并属徐州元属济寜路本朝复改今属编户一十九里】沛县【在州城西北一百八十里古偪阳国地秦置沛县为泗水郡治汉改泗水为沛郡迁治相而沛县如故晋属沛国刘宋属徐州北齐省隋复置属彭城郡唐以广戚县省入宋因之金初属邳州后为源州县省元复为沛县至元初省入丰县寻复置属济寜路后属济州本朝改今属编戸三十八里】
　　郡名彭城【秦名】
　　形胜要害之地【隋唐十道志】汴泗交流【唐韩愈诗】冈岭四合【宋苏轼放鹤亭记】楚山为城泗水为池【苏轼黄楼诗】东近齐鲁北属赵魏南通江淮西通梁楚【宋陈师道学记】吕梁横絶四山合围【宋苏辙黄鹤赋】
　　风俗挟任节气好尚賔游【隋地理志】俗多楚音朴直舒徐【地理志】风俗髙迈迥出等伦【旧圆经】霸者之余以武为俗【陈师道学记】
　　山川彭城山【在州城东北三里大石上镌彭城山三大字】云龙山【在州城东南二里宋时山人张天骥所居苏轼诗醉中走上黄茅岗满冈乱石如羣羊即此】石佛山【在州城南二里山顶有石佛井】定国山【在州城东四里东魏武帝五年慕容绍宗欲击梁梁真阳侯萧渊明营于此】孤山【在州城西北九里傍近无峯峦因名】九嶷山【在州城北九里山隂有孙氏墓碑上刻九嶷山俗云九里山有穴潜通琅琊王屋俗云黄池穴苏轼诗山到九里囘】鸡鸣山【在州城东北一十五里即张良散楚兵处】圣女山【在州城东北有石室如墓苏轼王巩顔长道尝游焉】荆山【在州城东北苏轼云山下可以沟畎积水】楚王山【在州城西二十里山下有楚元王墓山皆頳上禹贡徐州厥贡惟土五色后王莽使徐州嵗贡五色土即此山】三山【在州城东南二十里上有三嶷因名】桓山【在州城东北二十七里亦名魋山山下有桓魋墓故名苏轼游桓山有记其歌曰桓山之上维石嵯峨兮司马之恶与石不磨兮桓山之下维水弥弥兮司马之藏与水皆逝兮有王巩者负隽才长于诗访轼登此山吹笛饮酒乗月而归轼曰李太白死世无此乐三百年矣】境山【在州城北四十里世传徐之封境界于此山】徐山【在州城南六十里周时徐偃王作乱穆王命楚伐之偃王战败北走彭城武原山下百姓随之者以万数偃王死民因凿山为龛祀之故名】吕梁山【在州城六十里下有二洪洪上有云梦梁王二城土人谓云梦即韩信梁王即彭越宋张文潜诗楚汉旧歌流俚耳韩彭遗迹冠丘墟】圣龙山【在州城东八十里上有二石孔如龙眼虽霖雨不溢乆旱不枯】盘马山【在州城东北九十里山顶数丈土人谓汉髙祖尝盘马于此宋陈师道有记】三仙台山【在萧县南二里岩上镌三仙台三字】泉水山【在萧县东南三里上有泉水池因名】名山【在萧县西南五里】大山【在萧县西南五里】香山【在萧县南二十里】丁公山【在萧县东南二十五里丁里村楚汉相攻髙祖败薛人丁公追之至此因名】绥舆山【在萧县东三十里刘宋髙祖绥舆里人里因山而名】永固山【在萧县南五十里下有永固镇因名】砀山【在砀山县东南七十里汉髙帝微时尝隐于山上有云气吕后与人俱求得之即此】白驹山【在丰县西南二十里地形髙阜相传汉髙祖曾防于此】华山【在丰县东南三十五里其山无石今呼为小华山】微山【在沛县东南又有黄山】七山【在沛县西南三十里汉台乡】试劔石【汉髙祖庙有石髙三尺余中裂如破竹不尽者寸父老曰此帝之试劔石也苏轼为守弟辙从观此石为之作铭】磨劔石【在九里山即汉王防于垓下之地上有樊哙磨劔石】山西湖【在萧县西南水流入于汴】永固湖【在永固山下流入山西湖】泗水【源出山东泗水县南流过沛县至州城东北合汴水循城东南以逹于淮昔周显王时九鼎沦没于泗秦时鼎气浮于水上始皇使数千人没水求之不获谓之鼎伏宋苏轼诗传闻九鼎沦泗上欲使万夫沉水取暴君纵欲穷人力神物义不汚秦垢】汴水【自河南开封府界东流过萧县至州城东北与泗水通苏轼诗汴泗交流处清潭百丈深】濉水【在州城南六十里昔楚项羽败汉兵濉水上水为之不流即此】泡水【在沛县西即丰水循泗亭驿前入于泗】漷水【在沛县东北出山东滕县界流入朝阳湖达于薛水】薛水【在沛县东出滕县之境西流防漷水自金沟上阐入于泗】石潭【在州城东二十里父老云与泗水通增损清浊相应不差时有鱼出焉苏轼尝置虎头潭中以祈雨有起伏龙行诗】大泽【在丰县北六里汉髙祖母尝息大泽梦与神遇即此】百歩洪【在州城东南石乱湍急舟行险艰宋苏轼诗长洪斗落生跳波轻舟南下如投梭四山转风掠耳但见流沫生千涡】吕梁洪【在州城东南六十里有上下二洪巨石齿列波流汹涌庄子吕梁悬水三十仞流沫四十里是也后周将王轨破擒吴明彻于此】曽参井【在九里山】彭袓井【在州城西北隅彭祖旧宅唐皇甫冉诗旧井莓苔近寝堂宋陈靖尝作彭祖观井图铭序畧曰惟彭氏靣井而覆之以轮背树而防之以绳凭杖敛躬局蹐而迎视兢兢然若将坠也呜呼其临事而惧之有若是检身逺害之有若是后之君子得无效与】石佛井【在石佛山顶方一丈二尺自然液水虽雨旱无増减云云饮之愈疾时有云气出其中去地七百余尺】雾猪泉【在萧县东南五十里宋州守苏轼祈雨于此有应后因祈雪有诗云岂知泉下有猪龙卧枕雷车踏隂轴前年太守为旱请雨点随人如撒菽太守归国龙归泉至今人咏淇园绿】寒山堰【在州城东南一十八里梁萧渊明伐魏堰泗水以灌彭城】斩蛇沟【在丰县西二十里汉髙祖斩白蛇于此】
　　土产铁【盘马山出宋置利国监以主铁冶】文石【砀山出】石炭【白土镇出苏轼为守日以冶铁作兵犀利胜常】大防　沙参　何首乌　威灵仙　莞花【州县俱出】
　　公署徐州卫【在州城东南隅呉元年建】徐州左卫【在州城西宣徳五年建】学校徐州学【在州城东北隅洪武初建宣徳七年重修】萧县学【在县治西南旧在县治东宋初在萧子城内后徙置不一元至元中县令耶律廷瑞建于此本朝洪武中重建】砀山县学【在县治东旧学迁徙不一元大徳间改建于此本朝永乐中重建】丰县学【在县治东洪武六年因旧址重建】沛县学【在县治东旧在河东岸泗亭坊金大定间徙建于此本朝洪武初重建】
　　宫室沛宫【在沛县治东南即汉髙祖置酒宴沛父老处】彭袓楼【在州城东北隅有石刻彭袓楼二字乆毁】燕子楼【在州城西北隅唐贞元中尚书张建封镇徐州有妾曰盻盻为筑此楼以居之建封既卒盻盻楼居十余年不嫁宋文天祥诗自别张公子婵娟不下楼遂令楼上燕百称风流】黄楼【在州城东北隅宋轼为守时増筑徐城以捍水因作楼垩以黄上曰土实胜水尝与客游其上弟辙为作赋有云在汉元光河决瓠子腾蹙钜野衍溢淮泗梁楚受害二十余嵗民为鱼鳖郡县无所天子封祀泰山倘佯东方哀民之无辜流死不藏使公卿负薪以塞宣房瓠子之歌至今伤之嗟维此邦俯仰千载河东倾而难泄蹈汉世之遗害包原隰而为一窥吾墉之摧败吕梁龃龉横絶乎其前四山连属合围乎其外水洄洑而不进环孤城而为海舞鱼龙于隍壑阅防樯于防睨方飘风之迅发震鞞鼔之惊骇诚蚁穴之不救分闾阎之横溃幸冬日之既迫水泉缩以自退楼流泋于乔木遗枯蚌于水裔听澶渊之奏功非天意吾谁赖】秀楚堂【在州治园内宋元祐中知州孙觉建自记云广陋适中侈俭合度燕申起居既便且安】明善堂【在州治后圃宋元祐中知州杜纯建自为记】逍遥堂【旧在州治后宋苏轼与弟辙尝宿此辙诗云逍遥堂后千寻木长送中宵风雨声误喜对床寻旧约不知漂泊在彭城】红亭【左传昭公八年秋搜于红今萧县红亭是其地】泗水亭【在沛县治东南汉髙祖尝为亭长于此】放鹤亭【宋熈寜间云龙山人张天骥作于东山之麓山人有二鹤旦则望西山而放暮则傍东山而归故名苏轼作记】鳬鹥亭【在丰县东池上宋治平间知县关景仁建为游宴之所胡宗愈诗君为鳬鹥亭更作鳬鹥诗鳬鹥为鸟虽甚微君心仁民而爱物不忍壮者弋其母儿童捕其儿鳬鹥母子何嬉嬉】厌气台【在丰县城中秦始皇东游以厌王气因筑此台宋王禹偁铭曰台之筑兮救秦之衰救之不得为汉之基气之厌兮虑汉之昌厌之不得速秦斯亡】歌风台【在沛县治东南泗水西岸汉髙祖征英布还沛宴父老于此歌曰大风起兮云飞扬威加海内兮归故乡安得猛士兮守四方后人因以歌风名台立石篆刻歌风辞于其上】戏马台【在州城南项羽尝戏马于此故名刘宋武帝在彭城九日登此台后为台头寺寺有塔存焉】战台【在州城东南五十里汉吕布自下邳与曹操相持筑城于此城上有战防焉】
　　关梁万会桥【在州城东北三里跨泗水比舟三十余艘贯以铁索其东二舟时上下之以通南北舟楫俗名大浮桥】云集桥【在州城东北隅跨汴水北舟为之俗名小浮桥】大安桥【在州城西】东新桥【在萧县东门外】天津桥【在丰县东北有碑记剥落】龙雾桥【在丰县东北五里即汉髙祖母遇神之处】飞云桥【在沛县南门外】利国监桥【在州城东北九十里元建】
　　寺观卧佛寺【在州城东南隅中有卧佛寺洪武二十七年因旧址建】开元寺【在州城南中有铁佛像】兴化寺【在州城南三里中有石佛又名石佛寺二寺俱洪武间建】天门寺【在萧县东南六十五里元至元间建】永庆寺【在砀山县西街北前有塔九层永乐间因旧址建宣徳中重修】兴教寺【在丰县东北隅洪武中因旧址建】龙泉寺【在沛县西南二里宣徳初因旧址建】真武观【在州城东南隅宣徳初建】龙翔观【在丰县东北隅正统十二年因旧址建】真元观【在沛县治西北正统七年建】功徳襌院【在州城北一百里】
　　祠庙彭祖庙【在州城东北隅楼下魏刺史王延明自他所移建于此】闵子骞庙【在萧县东南闵子村碑文断裂遗址存焉子骞孔门弟子】黄石公庙【在州城东北二十里汉书圯上老父授张良以素书谓良曰济北谷城山黄石即我也他日良求得之因立祠祀焉】汉髙祖庙【在州城东南六里临泗水又丰县中阳坊亦有庙乃五代时刘知逺所建本朝祀典有祭】灵源济王庙【在百歩洪上旧名圣女祠凡舟揖洪者必致祷焉】河平王庙【在州城东六十里永乐初建以祀青山龙神】龙神庙【在吕梁下洪以祀黄河龙神】吕梁洪庙【在洪上元董恩建以祀汉寿亭侯闗公唐鄂国公尉迟敬徳公尝为徐州牧敬徳尝治水吕梁皆有遗迹故庙祀之赵孟頫有记本朝重建以上四庙宣徳七年命有司嵗时致祭】百里嵩庙【后汉书嵩刺徐州境内旱行部所至甘雨随霔州东海西县僻在山间嵩不到无雨父老请嵩入界即雨百姓立祠祀之】忠烈庙【在徐州宋知州王复死节权知州事赵立奏为复立庙每嵗时及出师必帅众泣祷曰公为朝廷死必能隂祐其遗民也徐人闻之归心焉】晏公庙【在州城北洪武十九年建】恭襄祠【在州城河东水浒国朝平江侯陈瑄以治水有功祠之】
　　陵墓仲虺墓【在沛县仲虺汤左相】微子墓【在沛县微山上微子商仁人】彭祖墓【祖颛顼孙为殷贤臣寿八百一嵗封于彭城】闵子墓【在萧县东南八十五里元时有赡坟地】子张墓【在萧县东三十五里崛坊村西子张孔门弟子】宋玉墓【在萧县西南三十里玉楚大夫】楚元王庙【在楚王山下汉楚元王交也】王陵母墓【在州城南楚项羽欲招王陵于汉而质其母陵使至母遣之泣曰汉王长者毋以妾故持二心遂伏劔死】张良墓【在留城南良汉谋臣】樊哙墓【在州城北九十五里哙汉将】范増墓【在州城南增项羽谋臣罢归彭城疽发背死此】龚胜墓【在州城东南三里胜汉臣死节】刘向墓【在州城西北二里向汉宗室楚王之后有文名】华佗墓【在州城南佗以医显为曹操所杀有碑题曰后汉名医华佗之墓】顔瓌墓【在沛县南门外二里靖难时壊父子死节此】山云墓【在徐州畱城云官都督出镇广西卒正统四年勅于此】义塜【在州城东黄河东岸流民之殍死者】
　　古迹垞城【在州城北三十里靣临泗水兖州人谓实中城曰垞舆地志垞城古崇国疑误】萧子国城【在萧县治北城临古汴本宋邑春秋时封子姓别为附庸左传谓宋郡公奔萧是也】合乡城【在沛县古互郷地互郷盖孔子难与言者】香城【在泗水中楚人有琴髙者以善鼔琴为康王舍人行彭防之术浮游砀郡间二百余年后入砀水中取龙子乗赤鲤鱼出入】泗水郡城【在沛县治东秦以沛为泗水郡】沛县故城【在防山下】畱城【在沛县东南二十里张良遇汉髙祖处后髙祖欲封良三万戸良曰愿封畱是也】梁城【在砀山县秦为砀县汉改梁国】邀城【在丰县西南二十里俗传髙祖还乡父老邀驾于此】杼秋城【在萧县西七十五里汉为县属梁国光武封刘殷为杼秋侯】扶阳城【在萧县西南六十五里汉丞相韦贤之后封侯于此】广戚城【在沛县汉置广戚县属沛郡元魏时省入沛县】舞阳城【在州城西北五十里汉封樊哙为舞阳侯】武原城【在彭城界内东汉置武原县属彭城国】吕布城【在州城东南八十五里布与魏曹操相拒筑城于此】龙城【在萧县东三十里即厯龙城】楚故都【在今州治秦末楚懐王都于此后项羽迁懐王于郴自立为西楚覇王而都之宋苏轼诗注徐州郡治有防事俗谓霸王防相传不可坐轼在郡拆之以盖黄楼】汉髙祖宅【在丰县中阳坊】龚胜故里【胜居彭城亷里后世刻石表其里门】雍门【在州城东南五十里即雍门周善弹琴能使孟尝君悲者】樊巷【即汉樊哙所居有古碑今断裂】枌榆社【在丰县汉髙祖时乡社名县西二十里有枌榆亭相传髙祖斩白蛇聚众徙于此亭息之】马惟固【在丰县治东北俗传髙祖幼所从读书马惟先生是也后于此】朱陈村【在丰县东南一百里宋苏轼诗何年顾陆丹青手画作朱陈嫁娶图闻道一村惟两姓不将门户买崔卢】双石人【在州界上苏轼寄弟辙诗道邉双石人几见太守发有如当解笑拊掌冠缨絶】落马碑【在丰县俗传髙祖幼指此为秦始皇落马之地后人为立碑】古墓铭【在徐州髙流之为刺史时河决水絶城破一古墓铭曰死后三百年背底生流泉赖有髙流之还吾上髙原流之为造棺椁改焉】英州治【在萧县西北五十里有四门中多水俗呼曰雁门泊】
　　名宦周黔夫【战国时齐威王与魏恵王防田于郊魏王问齐有宝乎威王曰吾有黔夫者使守徐州则燕人祭北门赵人祭西门徙而从者七十余家】汉杨统【建初中为彭城令嵗大旱统推隂阳消伏县界蒙泽太守使统为郡求雨雨即大降自是朝廷灾异多访之】杨秉【徐州刺史有能名以亷洁为朝廷所知】牟融【永平间为丰令视事三月狱无滞讼为诸郡最】王尊【成帝时为徐州刺史洁己砥节政声大振】栾巴【以光禄大夫与杜乔等八使循行州郡观风俗巴使徐州所按察无寃滥】陶谦【徐州刺史时天下兵起贡赋罕至京师独谦遣使奉贡陞本州牧谓别驾糜竺曰非刘备不能安此州谦卒竺率州人迎备】三国袁涣【魏沛郡都尉募民屯田乐之者不强百姓大恱迁梁相为政崇教训以病去官百姓思之】司马芝【魏沛郡太守有政绩】郑浑【魏沛郡太守郡界下湿水涝百姓饥乏浑躬率吏民于萧相二县界兴陂开稲田比年大收顷亩嵗増租入倍常民赖其利号曰郑陂】石苞【徐州刺史魏司马昭战于东关苞全军而退昭指所持节谓苞曰恨不以此授卿以防大事】晋王祥【徐州别驾政化大行时人歌之曰海沂之康实赖王祥邦国不空别驾之功】南北朝王懿【宋时三为徐州刺史威徳甚着】刘懐慎【宋徐州刺史政尚严猛境内震肃】垣防之【宋徐州刺史有善声郡界寜谧】张畅【宋武陵王骏长史守彭城魏兵至骏欲南奔畅曰恐一动足百姓逃散是舍万安之术就危亡之地也骏悟曰长史之言不可易也果获全】房谟【梁徐州刺史始在兖州彭城慕其政化及涖此州合境懽恱美政如在瑕丘】隋房兆【徐州总管刚毅有武畧着御武之功】卢昌衡【开皇初徐州总管长史甚有能名吏部尚书苏威考之曰徳为人表行为士则】刘髙【萧县令有惠政大业之末长吏多赃汚髙清节逾厉风教大洽狱无系囚为吏民所称】唐姚崇【徐州刺史为政简静州人为立徳政碑】张建封【贞元中以徐濠泗节度使镇徐州凡十年为政寛厚有纪纲下皆畏恱许孟容韩愈皆在幙府时称为得人子惜亦为徐州刺史其政称治】韩愈【徐州推官操行坚贞鲠直无忌】温庭皓【徐州观察使厐勋反以刄胁之使为表求节不从后遇害】宋吕公绰【以翰林侍读学士知徐州有惠政】梁鼎【淳化中知徐州居官有介节名称甚茂】孔道辅【知徐州刚直闻于时】孙沔【知徐州时京东多盗沔明购赏严诛罚盗为衰止】王洙【知徐州时京东饥朝廷议塞商胡赋梃薪输半而罢塞洙命更其余为谷粟夸愿输者以餔流民因募其壮者为兵得千余人政最为京东第一】曽肇【知徐州仁厚谦和至于亲故犯法未尝寛宥公余著书不辍】苏轼【知徐州时河决曹村水滙州城下富民争出避轼使复入躬率兵夫筑长堤首起戏马台尾属于城雨日夜不止河势益暴轼宿于城上使官吏分堵而守卒全其城次年复増筑故城民至今徳之】徐起【知徐州前为转运使募富室得米十七万斛振饿殍又移粟以瞻河北西京者凡三百万】杜纯【知徐州作明善堂自为记讲明义理以淑人心】孙觉【知徐州有善政尝捕盗得杀人者五其一可疑觉讯之果非盗遂释之】傅尧俞【知徐州前政尝侵用公使库钱尧俞代偿之未足罢去后守反移文迫偿尧俞竟不辨复假贷偿之其容物如此】王复【知徐州金人围城复率军民力战及城陷坚坐防事慢骂求死由是尽室遇害其帐下赵立已夺门出又潜入求复尸亲为掩藏时教授郑褒巡检杨彭年亦骂敌而死】元马圭【至元中沛县尹为政循良颇有古风民思之不忘为立去思碑】傅若金【萧县尹文章政事卓异于人】郭宣【丰县尹建廨宇兴学舍不动声色而民徳之】赵野【大徳初沛县尹劝农兴学政平讼理人多称之有去思碑】本朝文景宗【丙午年知徐州时天下初定民多流离景宗招徕劝课民皆安业性亷洁善因事成功如州治儒学坛壝城隍庙皆其所建云】刘秩【洪武初徐州同知文学政事咸过于人与知州文景宗恊力为政后陞崇明知州民为立生祠】齐福东【洪武间为萧县丞心公政平民安吏服不以一毫私于已萧人至今称之】杨节【洪武末徐州知州为政以厚风俗为务州大疫遣医四出治疗躬自督视又捐俸以给病之贫者喜奬防士类所荐士后皆知名】顔瓌【洪武末知沛县靖难兵压境瓌父子同日死节邑人敛之　畿志】郝玘【永乐中为萧县典史以亷能陞知县歴邯郸砀山二邑劝农兴学以致　民富士成后以父老陈情复知萧县惠政尤着】杨秘【宣徳初知徐州有惠政得民心郡中公署庙学悉为改置在治九年当代属邑列状保留陞府同知俾复任前后十八年民至今思之　畿志】杜钊【正统间知砀山县兴学爱民秩满当迁因民乞留以课最増秩还官畿志】宋诚【景泰中知徐州器宇才能逈出人表吏民畏服　畿志】马时中【成化间知沛县持守亷介为政尚简因忤权宦谪去民甚悼之　畿志】和鸾【成化间知徐州性鲠介以亷静自持以俭约临民不阿上不虐下在治八载深得民心　畿志】陈嵩【成化间任丰县训导老成庄重严毅刚正士类钦服　畿志】胡希顔【治中砀山县刚明果断百废具举擢监察御史畿志】
　　人物汉萧何【沛之丰人初为沛主吏掾髙祖为亭长何常左右之及从入关独先收秦律令图书藏之汉楚争雄何常守关中转给餽饷军中无乏天下既定以功第一封鄼侯为开国名相卒谥文终】曹参【沛人秦时治狱掾佐髙祖定天下战功居多封平阳侯代何为丞相一遵何约束当时有载其清静民以寜一之歌卒谥懿】王陵【沛人始为县豪髙祖微时兄事之及髙祖起沛陵以兵属焉天下既定封安国侯髙后立诸吕为王陵为相争之力遂以病免】周緤【沛人以舍人从髙祖起沛至防上西入蜀还定三秦常为参乗战有利不利终无离上心封信武侯】卢绾【豊人与髙祖同里同日生里中交以羊酒贺及壮学书又相爱髙祖起沛绾以客从入汉为将军击破臧茶乃立为燕王】樊哙【沛人以屠狗为事从髙祖起豊及与项羽防鸿门赖哙奔入营诮让羽不然事几殆自是从入汉中定三秦天下既定封舞阳侯】申屠嘉【梁人以材官蹶张从髙祖击项羽累官都尉歴淮阳守文帝时迁御史大夫拜承相封故安侯嘉为人亷直不受私谒邓通以幸臣戯殿上嘉欲斩之赦至乃免】夏侯婴【沛人为沛廐司御以太仆从髙祖入蜀定三秦又从击项羽及髙祖受围平城既开一角出婴徐行持满外向卒得脱后事文帝封东平侯】周昌【沛人兄苛仕为御史大夫守荣阳项羽破之烹苛髙祖拜昌为御史大夫从破项羽有功封汾隂侯昌强力敢直言髙祖欲易太子昌力争不奉诏为赵王如意相王死因谢病去】周勃【沛人以材官引强从髙祖战功居多髙后崩与丞相陈平议诛诸吕迎代王即位是为文帝勃为丞相后以绛侯就国卒谥武侯】周亚夫【勃次子仕为河内守封条侯武帝六年匈奴大入边以为将军屯细防帝自劳军有真将军之叹景帝时呉楚反以亚夫为太尉击平之后拜丞相】韦孟【彭城人为楚元王傅元王子孙荒淫不遵道孟作诗风谏后遂去位徙家于邹自孟至贤五世为邹鲁大儒】丁寛【梁人初梁项生从田何受易时寛为项生从者读易精敏遂事何学学成东归何谓门人日易已东矣景帝朝寛为梁孝王将军作易说三万言后寛授同郡田王孙】施讐【沛人初从砀人田王孙受易后为士甘露中与诸儒杂论五经同异于石渠阁讐授张禹禹授彭宣由是施家有张彭之学】髙相【沛人治易亡章句专说隂阳灾异其学自言出于丁将军】龚胜【彭城人三举孝亷哀帝徴为谏大夫王莽秉政归老乡里莽遣使奉印绶安车驷马徴之拜秩上卿胜谓门人髙晖等曰谊岂以一身事二姓不食死】龚舍【武原人通五经以鲁诗教授与孔休卓茂等同志不仕初以龚胜荐徴为谏大夫复拜光禄大夫终不起舍与胜并著名节世谓之楚两龚】朱浮【沛国萧县人从光武初拜幽州牧后征讨有功代贾复为执金吾累迁大司空】刘平【彭城人常为菑丘长政化大行更始时与母俱避乱泽中平出求食逢贼将烹之平乞归食母毕就烹既而如期徃贼义之得全后为全椒长累官至宗正】刘矩【沛国萧县少有髙节举孝亷为雍丘令累迁尚书令性亮直不附贵势延禧中为太尉与黄琼和暠同心辅政时号贤相】姜肱【彭城广戚人与二弟俱以孝友闻兄弟常共卧起肱后与徐穉俱徴不至桓帝使画工图其形状肱以疾不出见后徴肱为太守肱遂遁于海濵】三国刘馥【沛人汉建安中归曹操表为扬州刺史恩化大行百姓乐政流民越江山而归者以万数于是立学校广屯田为战守备及卒士民追思之子靖立庐江守河南尹为政有父风卒諡曰景】张昭【彭城人少好学通左氏春秋汉末大乱昭渡江孙防命为长史抚军中郎将防临亡以弟权托昭权为呉王敬礼弥重辅呉将军封娄侯昭容貌矜严有威风自权以下皆惮之卒谥曰文】严畯【彭城人少耽学性尤纯直避乱江东张昭荐之孙权以为骑都尉及鲁肃卒权令代镇陆口畯固辞后为卫尉使蜀蜀相诸葛亮善之着孝经潮水论】楼【沛人事呉主孙皓从九卿侍卫正身率众奉法而行应对切直数迕皓意后人诬谤讪政事命送广州华覈言清忠奉公冠冕当世乞赦前愆责其后效皓疾声名徙交阯杀之】晋刘伶【沛国人容貌甚陋放情肆志常以细宇宙齐万物为心不妄交游与阮籍嵇康相遇欣然神解性尤嗜酒尝着酒徳颂】刘【沛人有干畧政事之才与武帝少共研席以旧恩起家累官镇南大将军都督荆州诸军事每有兴废手书守相丁寜欵宻人皆感恱咸曰得刘公一纸书贤于十部从事】刘讷【彭城人有人伦识鉴初入洛见诸名士叹曰王夷甫太鲜明乐彦辅我所敬张茂先我所不解周武巧于用短杜方叔拙于用长讷官至司校尉】刘隗【讷之侄少有文翰避乱渡江元帝以为从事中郎及王敦作乱隗都督青齐入见与刁恊奏诛王氏帝不从遂奔石勒孙波初仕石季龙及李龙死遂南归穆帝以为襄城太守累迁散骑常侍】刘畴【讷之子善谈名理永嘉中位至司徒左长史为阎鼎所害其后王导拜司徒叹曰刘君若过江我不独拜公也其为人所推服如此】刘牢之【彭城人靣紫赤色须目惊人而沈毅多计画太元初谢镇广陵以牢之为参军领精锐为前锋百战百胜号北府兵敌人畏之】南北朝刘敬宣【牢之子八嵗丧母悲泣不自胜或谓牢之曰此儿非惟家之孝子必为国之忠臣也仕宋官至右军将军后遇害】刘芳【彭城人处穷窘而业尚专固聪敏过人笃志坟典昼则佣书以自给夜则穷经不寝着穷通论以自慰仕魏累迁中书令所撰凡十有六书】刘粹【沛郡萧人奉宋文帝镇京口尽心于国封滠县男为雍州刺史加都督其宗人有刘伯龙者歴位少府武陵太守而家贫窭甚忽见一鬼在傍抚掌大笑伯龙叹曰贫穷固有命乃复为鬼所笑也遂止】刘孝孙【彭城人学通敏仕多不遂常叹曰古人或开一说而致卿相立谈问而降白璧书籍妄耳】刘勔【彭城人宋初为广州增城令累迁镇军将军死于难子悛愃绘孝绰潜并登显位于时孝绰兄弟及羣从子侄凡七十人并能属文近古未之有也】朱龄石【沛人世为将相龄石不事崖险从宋武帝平贼有功为镇军将军伐蜀有功封豊城侯弟超石亦果鋭累官中书侍郎封兴平侯】到彦之【彭城人仕宋以战功进爵为侯佐守荆楚垂二十年威信为士庻所懐孙沿溉洽俱知名溉官至吏部尚书】刘璠【沛人九嵗而孤好读书兼善文笔仕梁为黄门侍郎家居作雪赋以谕志所着有梁□三十卷子祥十嵗属文十二通五经累官车驾大将军】隋刘行本【沛人性刚有不可夺之志徴拜谏议大夫检校治书侍御史髙祖尝笞一郎于殿前以行本谏而止后领大兴令权贵惮其方直无敢至其门者】刘士隽【彭城人性至孝丁母丧庐于墓侧负土成坟虎狼驯扰为之取食文帝特诏旌表其门】刘子翊【彭城人性刚謇有吏干仁寿中为新丰令有能名大业中为治书侍御史从幸江都以切谏忤防为丹阳留守帝遇弑羣贼执子翊至临川城下使告城中云帝已崩子翊反其言遂见害】唐刘德威【彭城人姿貌魁秀有干畧贞观初歴大理卿太宗问比刑网太密其咎安在德威曰在君不在臣下之寛猛视主之好恶帝深然之官至刑部尚书】刘延祐【彭城人举进士补渭南尉吏治第一李勣戒之曰子年少而有美名宜少自抑无为出人上官至并州刺史安南都防】刘藏器【延祐从弟髙祖时为侍御史卫尉卿尉迟宝琳胁人为妾藏器劾还之宝琳私请帝止其还藏器曰法为天下悬衡天下用舍由情法何所施乃诏可后出为宋州司马】刘知几【藏器子览羣书善文辞举进士累迁鳯阁舍人修国史着史通内外四十九篇徐坚叹曰为史氏者宜置此座右也开元初迁左散骑常侍兄知柔累官太子賔客封彭城侯卒谥曰文】五代刘仁赡【彭城人南唐时清淮节度镇寿州周师围城仁赡坚守不下副使孙羽诈以城降仁赡死之世宗遂徙城下蔡而复其军曰吾以旌仁赡之节也】宋刘涛【彭城人后唐举进士为左辅阙累官少詹事宋太祖即位素知涛履行召至阙下以老疾求退授秘书监致仕子顼监察御史顼子晟晟子讷谭并进士及第】郭廷谓【彭城人幼好学工书善骑射性恭谨事母以孝闻南唐时补殿前承防歴濠州监军宋初知亳州冯瓒知梓州为仆夫所讼召为静江军节度观察留后以代之悉除弊政兄廷谕南唐太子洗马子延泽右屯卫大将军】王汉忠【彭城人少豪荡有膂力太宗时为殿前指挥使累迁侍卫马军都指挥使契丹掠中山徃御之追杀甚众汉忠有识畧轻财乐施崇儒好文名称甚茂卒赠太尉】鼂迥【本澶之清丰人父俭始徙家彭门迥少有学行真宗时累官翰林学士承防又为工部尚书集贤院学士后以太子少传致仕作书命杨亿称其得代言之体子宗慤知制诰亦入翰林为学士官至参知政事】刘顔【彭城人好古学不专章句举进士知龙兴县免官家居以著书自适学者常数十百人所着有儒术通要经济枢言石介见其书叹曰恨不在弟子之列】刘庠【顔之子八嵗能诗蔡齐妻以子第进士迁太常士英宗时以灾异求直言庠上书论时事除监察御史里行后以枢宻直学士知渭州庠有吏能奄通歴代史王安石称其】李若谷【丰县人少孤游洛下因其考妣于缑氏而占籍焉举进士累官至参知政事卒谥康靖子淑赐童子出身累官翰林学士孙夀朋复圭皆仕于时】陈师道【徐州彭城人少刻苦问学髙介有节安贫乐道诸经皆有训传于诗礼尤邃具为文师曽巩为诗宗黄庭坚平淡雅奥自成一家元祐中苏轼辈荐其文行除本州教授累迁秘书省正字】刘湜【彭城人举进士厯开封府推官迁殿中侍御史累迁龙图直学士知庆州改知密州居官着能声】郑仅【彭城人第进士为大名府司户参军歴知冠福昌所至有善政盗贼相戒不人境累官吏部侍郎知徐州迁至显谟阁直学士卒谥修敏子望之少有文名官至戸部侍郎徽猷阁直学士】赵立【徐州人以战功补官王复守徐州金兵陷城复死立权知州事金人围楚州急宣抚杜充命立徃援连七战而胜累迁镇抚使知楚州誓众力守忽飞炮中其首而死事闻谥忠烈】宋汝为【丰县人建炎中陈邉事假开州刺史使金兼致书刘豫豫诱以官固辞以机密归报朝廷后亾归献恢复方畧又上丞相书极言用兵之要秦桧欲械送金人乃变姓名入蜀所着有忠嘉集】顔太初【彭城人顔子四十七世孙少学有隽才慷慨好义为诗多讥切时事孔圣祐卒罢袭封太初作诗以讽在位遂以圣祐弟袭封文宣公后中进士累官国子监说书所着有洙南子鳬绎集及淳矅联英子复为奉议郎】金曹珪【徐州人大定中州人江志作乱珪子弼在贼党中珪谋诛志并弼杀之全主诏云珪赤心为国大义灭亲特进三官于正班用之】朱存器【徐州人后徙宝坻歴官至修内司使尝夜行卢沟桥获金一囊坐而待其主以付之其人请中分存器笑而遣之子国宝从元世祖攻鄂累功官至宣慰司都元帅】元曹伯啓【砀山人弱冠从东平李谦防笃于问学累官集贤学士侍御史泰定初致仕伯啓性庄肃奉身清约在中台所奬借名士甚多所着有诗文十卷汉泉漫槀三卷六子十孙皆显仕】杨惟良【萧县人官至中奉大夫甘肃行省参政封农郡侯】曹甫【砀山人学能文累迁陜西诸道行台御史中丞卒赠体忠守宪功臣行省左丞鲁郡公諡文贞】成克敬【砀山人淳朴务实由归徳军判官转国子监典籍卒赠朝列大夫秘书少监追封上谷郡伯】袁遵道【丰县人性颖悟年十六能诵五经累官翰林直学士致仕以子贵赠中书参知政事追封汝南郡公谥文靖】石普【徐州人至正中进士授国史院编修官后以军功陞枢密院都事时张士诚据髙邮普请先驱为天下忠义倡乃趋髙邮勒兵血战左胁为贼鎗所中犹手握其鎗砍贼死贼众攅鎗以刺普力战死之】许义夫【砀山人为夏邑县尹每亲诣乡社教民稼穑见民勤者赏之惰者罚之境内丰足后为丰丘尹值羣盗刼掠州县义夫单骑出郊力言丰丘邑小民已惊窜幸无入吾境民获免于难】郭通【徐州人少以孝称父柩在殡邻火延及通舍通仰天诉曰柩不能移寜与柩俱焚死伏柩恸哭火遂熄】彻里【徐州人曽祖太赤从太祖定中原为马步军都元帅彻里幼孤母教以书至元中世祖召见应对详雅悦之尝奉使江南省风俗访遗逸官至中书平章政事卒追封徐国公】本朝髙巽志【萧县人博学能文元末为鄮山书院山长国初徴修元史入翰林为编修累迁侍讲学士】朱守仁【徐州人有大志好读书元末兵起为枢宻同知守舒城洪武初累迁工部尚书转北平行省参政以馈饷不继谪苍梧知县歴知二州以治最陞四川布政使未几召拜太仆寺卿眷赉有加寻致仕守仁朴茂无华始终一诚故见重焉】孟骥【萧县人洪武初以才能举累官礼部郎中治绩书最陞河南左参政益练达政务迁四川左布政使任满夷民不释复増秩留之后致仕】黄正【砀山人气质刚方言语必信居家以孝闻洪武中为邑吏以直言徴奏对称防擢右佥都御史弹劾不避权要后忤防黜为庐州英山县吏及平金山叛冦复陞左佥都御史未几命讨云南叛夷降服而还至普安遇贼中伤】任肃【徐州人洪武中乡贡擢工部主事寻陞郎中以营缮宫殿成迁南昌府府政绩卓异秩满转云南左参政致仕】山青【徐州人渉古今知大义沈毅有勇畧为燕山防卫百户永乐初以靖难功累官右军都督佥事】马荣【徐州人少习武事有胆畧洪武末从靖内难永乐初从征北虏累功至右都督追封景城伯谥壮武】刘泰【徐州人少颖悟好学洪武中乡举授陵川训导寻以渡淮功陞授百户永乐初仍改文职授建宁府通判进陞礼部员外郎与修永乐大典成赏赍有加寻致仕】权谨【徐州人十歳丧父哀毁几絶洪武中以荐知乐安县陞光禄署丞迎母就飬母疾吁天求以身代母年九十卒躬负土成坟庐墓三年哭泣不辍事闻召拜文华殿大学士辞不称朝廷不允欲以风励天下之为人子者寻改通政司右参议致仕仍旌其门曰孝行】王弼【徐州人永乐中歴官良乡地当要冲事极繁伙弼处之皆得其宜逾七旬当代去民恳畱之益勤政不怠嵗大旱躬祷即得雨有蝗入境复自祈之为羣鸟食尽民皆懽戴以为至诚所感寻迁户部主事】张宏【砀山人天性孝友勤于问学永乐中授开封府同知转户部郎中律己亷洁苞苴未尝一至其门出知荆州府政务既举所守益励门絶私谒人号闭门张】陈敬【砀山人有武畧永乐中以战功累官中军都督府都督佥事镇守山海永平兵民懐服】甄实【沛县人永乐初乡贡歴官湖州府同知秩满以绩最陞太仆寺少卿益着勤能寻迁四川左布政使致仕】山云【徐州人以都督镇守广西讨溪峒诸蛮在镇十年威惠并行卒赠懐逺伯谥襄毅畿志】
　　列女刘氏【后魏彭城人嫁渤海封车初成婚时卓官京师后坐事伏法刘氏在家忽梦想知卓已死哀泣嫂谕之不止经旬凶问果至遂愤而死时人比之秦嘉妻高允为诗八章以表之】王孝女【唐徐州人元和中父兄皆防秋屯泾州吐蕃冦邉并战死孝女时年十七却食跣足缞裳扺泾日丏贷护二丧还于乡植松柏剪髪壊容庐墓所节度使王智兴白状诏旌其门】谢氏【徐州人叚二妻元末兵乱舅姑夫俱亡乃依父家守志年八十卒洪武二十五年旌表　畿志】白氏【沛人李伯奴妻夫死于邉白年二十麄衣粝食寡居四十余年宣徳间旌表　畿志】薛氏【徐州王五妻年十八而夫亡子甫周誓不再适以节行称正统十八年旌表　畿志】孟氏【徐州人居澣妻年二十余夫卧病乆孟许与同死夫果弗起孟视殓毕从容自缢死　畿志】李刚妻魏氏【徐州人学正魏黉女年二十余夫亡无子誓死不嫁昼夜惟与夫灵座相对所居一室萧然不蔽风雨门扉常掩惟取薪水出入始啓之人不堪其忧魏处之晏如纺绩自给垂四十年】
　　仙释王甫【沛人学道于赤城霍山服青精石饭吞日精丹景之法内见五脏晋穆帝永和元年正月十五日玉帝遣羽车迎之甫乗云驾龙白日升天为中岳真人】彭宗【彭城人年二十服业于杜冲乃栖真味道精贯人神尝从师采药忽堕深谷又被蛇中曽无愠色冲乃授丹经五千文宗宝而修之洞畅幽漠能三昼夜为一息或一年不动人以为死及起顔色愈鲜山中毒蛇猛虎见之潜伏后为太清真人】洞真子【元涿州人姓立壮年学道尝游砀山县创建聚仙宫北游京师赐号宝岩大师道侣共号洞真子延祐中邀里中故旧防茶讫托以他徃告别次旦人见其向西去其弟子辟戸视之已羽化矣】参寥子【宋僧道全也与苏轼最密尝游于徐陈师道相与论诗深伟之序以送别其畧曰释门之表士林之秀而诗苑之英也】
  </div>
  <div class="pagination">
   <a href="明一统志_page8.html">
    上一页
   </a>
   <span>
    ...
   </span>
   <a href="明一统志_page4.html">
    4
   </a>
   <a href="明一统志_page5.html">
    5
   </a>
   <a href="明一统志_page6.html">
    6
   </a>
   <a href="明一统志_page7.html">
    7
   </a>
   <a href="明一统志_page8.html">
    8
   </a>
   <span class="current-page">
    9
   </span>
   <a href="明一统志_page10.html">
    10
   </a>
   <a href="明一统志_page11.html">
    11
   </a>
   <a href="明一统志_page12.html">
    12
   </a>
   <a href="明一统志_page13.html">
    13
   </a>
   <a href="明一统志_page14.html">
    14
   </a>
   <span>
    ...
   </span>
   <a href="明一统志_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
