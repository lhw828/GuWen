<!DOCTYPE html>
<html>
 <head>
  <meta charset="utf-8"/>
  <title>
   福建通志 - 第 228 页/共 239 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福建通志 - 第 228 页/共 239 页
  </h1>
  <div class="content">
   【福州城西南隅有乌石山突起层峦松杉蓊郁其絶顶危石森立大可数丈昔人作亭于其上曰邻霄亭御史萧长源为文以记之载在通志厥后风雨飘摇木瓦湮没人知其为亭所而亭盖冺然无存也半山之阳士民建　宁海将军惠献贝子祠抚军西蜀王公备撰其事勒诸石祠去亭基最近制府德公身陟高巅流连周览令重建一亭月余工竣呜呼意盖深逺矣哉当耿逆之乱也妖氛横起直抵东浙不有贝子温台等处且不保若闽中十府二州者蚤经蹂躏巳然则登斯亭也西望延建北瞻邵汀漳泉迤逦于东南接连厦门其中崇山大海沃野溪河衍衍漫漫袤延数千里茘柑满树稻蔗盈畴战舰靖鲸鲵之波溪艇亨鱼虾之利耕食凿饮物阜民康皆前人之披荆斩棘宿露冲风鞠躬尽瘁所畱焉者也涖是邦者睾然思高望远志其所以保兹疆土抚兹人民者不知当何以深且周而邦之人环顾远眺覩斯亭者以为　贝子祠在焉父老传故事子弟服先畴山巅水涯渔歌樵唱所以思守其家室而不忘元功之缔造亦于斯亭乎系之也此建亭意也亭又乌可少哉或曰山峻风高亭殆不可久存噫后之人有心于城社人民嗣而葺之其有功于此邦益复不浅巳是为记】
　　陈治滋唐司徒观察使陈岩山亭碑记
　　【古来贤哲挺生建大有为之畧御灾捍患功德显著礼宜百世祀者乃不能保一坏之土田夫牧子得以芟夷湮灭之此固仁人义士所为愤惋而不平者若唐观察司徒陈公岩是也当黄巢之乱也起山东转掠江淮为吴越钱镠所逐遂从江右趋闽犯绥宁镇公率乡勇击却之僖宗赐鼓角号九龙军巢南下福州节度使郑镒不能御公助师一鼔平之镒表公泉州刺史嗣又表公自代镇闽九载大着威惠抚纳王氏潮兄弟焉及巢陷京师僖宗奔蜀代州刺史李克用破灭之四年之间屠名城防王都毒遍天下其能倡义与抗者惟克用镠与公而已克用父国昌弟克让三冢葬代北明万厯中盗发晋王墓有指使感梦发吏捕盗为修墓而去宋熙宁间钱氏墓在钱塘临安者芜秽不治赵清献为请修祠坟坡公表忠观碑所为作也独公短世让贤厝于闽防城北王氏国乱为南唐所并公墓当以此时堕坏厯今几九百年莫有过而问者康熙四十三年甲申有村农持公铭石求售广文林君侗兄弟读其文知公墓所率诸生陈祈广等请于制府事格不行康熙六十年辛丑秋闽人士始克义捐修葺归石于圹树碑于阡防器备具新冢岿然则李君范之力为多又以祀典未备无以荐馨香崇德报也复于雍正三年冬请于署制府宜公檄有司歳拨侯官田租八两以供祀事明着为令而李君之心未已也揖士大夫而告之曰维司徒公倡义旅遏乱畧绥怀闽土复手握将印择人而授之其丰功伟烈何遽不与吴越沙陀等今即窀穸依然体魄无恙而一椽未建无以障风日肃观瞻是委钜典于草野也凡兹土木之役予其任之乃即公墓右数武崇冈之麓背山面湖筑内舍一区堂庑闳敞垣墉坚厚凡饮食庖湢之所悉具又筑小屋三楹以为守冢之宅经始于雍正四年十二月以次年二月讫功升主之日陈牲荐醴合乐于堂数十年来闽人士咨嗟叹恨以为阙典者至是而崇报之事具举焉夫事有不幸而出于久远野无可寻之踪史无可征之书古来之王侯将相丰碑巨阙荒凉澌灭者何限若陈公之官爵薨逝备书于纲目而黄璞所撰铭文所谓厝于敦乡太平里者又厯厯可考千百年后又有激昂慕古之士如林广文兄弟者起而表章之且与陈祈广诸人毅然力争其事又得乐善好礼如李君范者慨然任兴复之责始终不倦以告厥成功是皆观察公在天之灵默牖之也按淳熙三山志公兄礹初与公同庙祀于邑之芦川继迁饮井山西麓封仁济侯赐额显应公长子延晦当宋宣和时显灵于海上建炎间着异于连罗两邑勅封褒应昭利王子姓九人皆赐侯封初庙在连江东岱所曰演宫再建越山麓曰东渎九侯庙知宗正事濮王仲湜为碑记今亦无存而演宫香火特盛是则观察公之血食吾闽世世勿替又非沙陀吴越之所可及也广文林君侗为吾闽文献年八十有九弟佶壬辰进士官中书舍人李君范以子官封奉政大夫陈祈广为名诸生例皆得附书予既志其颠末且歌以祀公　歌曰九龙鼔角障南方挞彼巨憝靖陆梁丰功伟绩书太常陇冈鬰郁映湖光厯世九百久弥彰墓门无恙松樌长鬼风神雨何洋洋公兮龙旌来帝旁九侯儵忽相携将春秋不忒羞我觞兰有秀兮菊有芳惠我民兮年谷穰自今千永无疆】
　　载瀚重建顺昌县儒学记
　　【顺昌延属邑也居闽上游闽道学自杨罗李朱始是四先生者皆产于延建而廖高峯槎溪二先生则顺之邑人焉实踵其传顺之人文秀发有自来矣　国朝统一区宇覃敷文教薄海内外翕然向风学校之盛振古未有士生斯时得以渐摩于诗书仁义之泽而自奋于功名之途何其幸欤歳庚戌余奉　命视闽学夙夜只慎恐无以为多士则盖闽僻处东南所谓理学名邦比诸邹鲁者也顺昌学剏自宋庆厯间屡经兵燹迁徙不一至我　朝乃卜基于县治之左歳久殿庑倾圯士人无以为藏修之地前郡守张君邑令程君集僚属师生而议建之经画百费首揖俸为士民倡其后知县事叶李二侯庀材鸠工继而成之视其故址增高扩大规制间有解张而斟酌理气正位辨方惟其当也初造　大成殿翼以两庑次崇圣祠防门櫺星前后在列黉门旧在崇圣祠右改设于左明伦有堂文昌有祠环璧之桥魁星之阁增所未备又以余材新教官寓舍翚飞鸟革黝垩丹碧称盛观焉加于旧制逺矣经始于雍正五年春至九年九月告成敦匠董役者邑诸生何宫何守杨必名程也学博曾君请记于余余惟学校王政之本风俗教化之所关康熙四十一年御制训饬士子文颁天下学宫多士观感奋兴者既久今　国家人文化成休征叠见尤敦崇儒术雍正九年　诏天下郡县有司振举诸先圣贤祠宇而顺昌县学适以此时聿新良防信不偶欤虽然庠序者士人修身立心之所　国家升秀育才之地所业之事在于尊德性而道问学匪但勤占毕工词艺以希进干禄而遂矫然自异于众也昔真西山先生缮修学宫因示学者曰人自受中以生万善咸备犹此宇之且丽也私欲汨焉邪説惑焉犹飘摇于风雨漫漶于垢氛而朽且敝随之矣一日自克则圯者兴一念自奋则闇者丽防哉斯言所当深味尔多士其立志以为基本力行以为璞琢无以欲速居心不以小成自阻必期于明体达用卓然为一代之成材庶几于】
　　【圣天子作育之恩良有司更新之意举无所负而山川气运与人文而并盛矣抑斯言也为顺之人士勗尤愿与全闽之人士共勗之也是为记】
　　黄鷟来育婴堂记
　　【闽中旧无育婴堂有之自雍正二年始维时圣天子子惠黎庶加意幼孤深嘉　京师有育婴之设颁匾赐金宣谕中外大吏而抚闽都御史海洲黄公奉行德意特于防城之北择废庵一区缮葺为堂以居弃婴又捐资置田五百余亩歳収其租谷为堂中婴儿乳哺衣药之费不足又歳割盐课羡金如千两以济之既又虑有司不暇躬亲委之胥吏多干没名存实亡亷得予族孙绍龙好善人也俾董其事绍龙出入唯谨毫末无所私今歳方伯山左赵公又请歳拨正供耗羡如千金储以备用自设堂来厯今六年所収弃婴亡虑四百余口除携抱为子及病殇者尚存一百三十余口其成效较然可覩如此予窃惟育婴之名上古未见然考王制幼而无父者有常饩月令仲春养幼少存诸孤是其事固无异于今兹之所行也周礼大司徒以保息六养万民首曰慈幼康成郑氏引越语谓如产子三人与之母二人与之饩是亦臆度古法大抵然耳若原心而论则越国君若臣之擘画设施实与先王之意天地悬隔何也越当大创之后君若臣蚤夜孳孳唯复仇雪耻是亟故立此法以图生聚蕃庶成其沼吴霸诸侯之计而巳初非以幼者为当慈而愀然恻然而与之母而与之饩也国朝承平日久边徼外悉贡悉臣予童时所见防城内荒芜冷落之区今皆屋瓦鳞次人语諠呶则生聚之盛可知矣区区弃婴曽何关于海内户口息耗之数而圣主咨嗟于上诸大吏经画措置于下必使之得所而后安者此子舆氏所谓以不忍人之心行不忍人之政者也岂可与越事同年语哉绍龙以斯堂建置之由不可无记丐予为之予耄且病目久不与子墨作縁然素悯乡人溺女之愚喜斯举之起沟壑而置袵席功德与造物者侔爰占辞授之使书以传盛典于无穷云】
　　陈治滋重修闽县学　文庙记
　　【圣德无疆与天地相终始方今圣天子崇儒兴教加意育材　诏各直省府州县时念修葺文庙及学宫诚以庙宇为崇　圣之所泽宫乃训士之地观瞻不可不肃也维我闽邑为八闽首数年来庙貌頽坏神像弗肃都人士欲修整焉而艰于力幸晋江黄君呈元掌教斯地申请各宪得于辛亥腊月念三日兴工翻盖坏者造之圯者修之旧者新之朝夕监督焕然改观固一时盛事也所幸者司铎得人黄先生奉委修志复留心造士毎月朔朢治蔬备饭集诸生于明伦堂拈题课艺定甲乙勤鼔励谕以文章导以实行于今人材蔚起固地灵而人杰哉亦训导之力居多通庠佩其德因不忘其修葺文庙之功索记于余余固闽庠士也乞假里居乐观厥成于是乎记之】
　　张嗣昌　惠献贝子祠功绩记
　　【盖闻轩皇北伐爰资风后以敷功武王东征端頼周公而奏绩从来阴雨正忠臣报国之秋在昔树屏重宗子维城之寄太常论定猗欤图上麒麟幕府勳高允矣光生俎豆维宁海将军惠献贝子派衍玉林德符龙种分茅胙土韬钤工黄石之书夹日擎天精气禀丹山之秀年方弱冠名炳中枢拓右卫之岩疆靖三湘之余孽擒奸渠而粤西底定歼海冦而闽南荡平固巳豕突全消拯生灵于水火鲸波胥静奠磐石于苞桑矣俄而三孽陆梁七闽骚动】
　　【特简贝子为元戎爰偕　亲王而分剿路车束马宠冠列藩卢矢彤弓命申三锡圣主嘉其忠勇海疆望若云霓斯时也连鸡肆狡狼烟早起滇黔犄角潜谋犀甲巳擐粤楚尔乃衅生呼吸辅车同唇齿之寒变出须臾灾蠧成首鼠之势仙霞为七闽关隘青犊弥山太末作全浙门庭苍鹅徧野贝子谓后应倍勍于首恶蔓巳难图而斩关即可以破巢燎将寖熄桓桓防府率劲旅而扼其吭仡仡干城出偏师而抚其背鱼游釜底烹宋万于军中兔脱林间缚陈豨于帐后此皆先几之智也然而时当多难力未易支薮泽亦有雈苻抗兹同德营垒不无侦谍协彼离心铁马千羣婴城负阻楼船百道沿海慿陵自非命世之哲人畴作狂澜之砥柱贝子宵携别队渡木罂以先登间挈轻车攀云梯而直上束羊挝鼔全师坚壁之时击鳬乱声衔枚剿贼之日若夫将军下濑黄龙青雀齐飞君子习流铠甲朱旗动色莫不人思填海志切囘天遂使浙土全収潮落钱塘之弩闽疆再造剑消欧冶之锋此又战阵之勇也至于军旅所在荆棘实生吊废垅之阴燐望战场之秋草游魂不返讵惜麦舟遗骼未函俾营茧室偶縁苦涝先筹数月之粮遂请蠲租获保万人之命兵行衽席曾鸡犬之无惊民慰来苏乐耕市之不变是以长驱温处遂入建延威令首涂负版献图而景附惠风载路壶浆箪食以来迎纵遇握炭之徒战同枯朽却讶流汤之党守似藩篱行省归心元授首革车所至冠盖相望扶老携幼之民赏以劳酒解甲櫜弓之士飨以椎牛犹虑琐尾流离或叹旄邱之葛务使室家保聚常为膏雨之苗是又抚防之仁也抑有甚焉尤其难者夫以谊属亲贤身都将相何求不得遍厯诸艰五夜援桴恩沾于伐叛侮亡之众三年专阃财竭于投醪挟纩之施遽尔乗箕空余悬磬王姬致赙以就殓将士设奠以歌虞道泣行悲传声接响洎乎川将归轴遵渚成雷阶不畱攒途盈咽水虽羊公深罢市之慕未足喻此殷思武侯戒治生之谋无以逾兹清节也我】
　　【祖仁皇帝轸其尽瘁奬厥殊猷圣诏秩宗以易名洒】
　　【宸翰以镌石存问之中使络绎祭葬之锡予便蕃庸勲展亲哀荣至巳宜乎闽浙人士对甘棠而怀明德瞻大星而想遗徽白马封山建旐设旄之地黄金铸像榕风茘雨之间今　督宪德公爰以文孙兼制两省旧疆啓宇善弥积而功宣奕世称忠庆逾长而名邵昌瞻祠宇之焜耀随骏奔之班聫睠念成劳带砺河山永固兴言伟烈鸠黎父老犹存用纪贞珉聿彰盛事敢同吉甫徒赓分陜之诗愿效昌黎敬上平淮之颂】


　　福建通志巻七十二
&lt;史部,地理类,都会郡县之属,福建通志&gt;
　　钦定四库全书
　　福建通志巻七十三
　　艺文【六】
　　碑铭
　　唐独孤及李成公椅去思碑
　　【世与道交相兴丧之者在人非庚桑楚不能使畏垒大穰向化微文翁蜀学不崇闽中无儒家流成公至而俗易民赖德施古今一也初成公之始至也未及下车礼先圣先师退而叹室堂湫狭斆学荒坠惧鼓箧之道寝子衿之诗作我是以易其地大其制新其栋宇盛其俎豆俎豆既修乃以五经训民考教必精弦诵必时于是一年人知敬爱二年而学者功倍三年而生徒祈祈贤不肖竞劝家有洙泗户有邹鲁儒风济济被于庶政大厯十年岁在甲寅秋九月公薨于位于是羣吏庶民耆儒诸生雨泣庙门之外若有望而不至号曰岂不欲斯文之渐渍于东瓯之人欤不然何锡厥化而不遐公之年也吾党瞠然呜呼曷归缮部员外郎兼侍御史安定皇甫政殿中侍御史颍川韩贽盐察御史河南长孙绘率门人部从事州佐县尹相与议以公之功绩明示后世谓及尝同司谏之列宜备知盛德善政见托论譔以实録刻石曰公讳椅字某皇帝之诸父宗室之才子寛裕恺悌孝慈忠敬庄而成式文而强力治王氏易左氏春秋酌其精义以辅儒行故居处执事著书属词非周孔轨躅不践也天宝三载应选辩论为安阳县尉中兴之后厯御史尚书郎谏议大夫给事中十余年周厯三台言中彝伦动中大本上交不謟下交不凟家贫不乐清苦求为京兆少尹无何出守农又移典华隂兼御史中丞华隂之近者安逺者来天子以为才任四岳十二牧之职大厯七年冬十有一月加御史大夫持节都督福建泉汀漳五州军事领观察处置都防御等使八年夏四月龙斾六辔至自京师闽越旧风机巧剽轻资货产利与巴蜀埒富犹无诸余善之遗俗号曰难治公将治之也考礼正刑节用爱人颁赋遣役必齐其劳逸视年丰耗量入以制用削去事之烦苛法之掊克者吏不奉职民不帅教则惩以薄刑俾防迁善由是民知方矣公将安之也初哥舒晃反书至公属及于门遽命上将帅戈船下濑之师西与钟陵军防先防循潮二州以援番禺推诚誓众士皆奋勇既而大憝就戮五岭底定民是以康繄我师是赖人无奸宄防贼之虞矣公将教之也考頖宫之制作为此学而寓政焉躬率羣吏之稍食与赎刑之余羡以补经营之费而不溷于民也先师寝庙七十子之像在东序讲堂书室函丈之席在西序齿胄之位列于廊庑之左右毎岁二月上丁习舞释菜先三日公斋戒肄礼命博士率胄子修祝嘏陈祭典释菜之日美器用币笾豆在堂罇罍在阼公元端赤舄正词陈信是日举学士之版视其艺之上下审问慎思使知不足教之导之讲论以朂之八月上丁如初礼岁终博士以逊业之勤惰覃思之精麤告于公敛其才者进其等而贡之于宗伯将进必以乡饮酒之礼礼之宾主三揖受爵于两壶之间堂下乐作歌以发德鹿呜南陔由庚嘉鱼南山有台以将其厚意繇是海滨荣之以不学为耻州县之教逹于乡党乡党之教逹于众庶矣公薨之二年太常议按公叔发修卫国之班制以交四邻故易其名曰文孔文叔其勤家风夙夜不懈卫人铭其彞鼎以公尊教劝学德洽荒服乃奏諡曰成诏赠礼部尚书而刻金石之礼则阙而未备今也敢播德馨贻之无穷】
　　于兢琅琊忠懿王德政碑
　　【粤自范金合土之制云师火纪之名禹别九州尧咨四岳莫不简求良辅济兆人彰克勤克俭之能垂可乆可大之业嗣太叔寛猛之政循仲尼富庶之言既茂勲劳宜标篆刻公名审知姓王氏琅琊人也其胙土命氏疏源演派代济其美史不絶书后以太祖就禄光州因家于是郡焉曽祖友赠光禄卿王父蕴玉赠秘书少监父恁赠光州刺史继赠太尉公即太尉之季子也初公兄潮志尚谦恭誉蔼乡曲善于和众士多归之福建节度使陈岩既向其名又以所属泉州求牧乃遣礼而请之及到任颇着嘉声后岩在军病甚不能视事军士等惧无统驭皆愿有所依从泉牧遂以郡委于仲弟审邽而与公偕赴至则积恶者屏去为善者获安因诏受节度使累加检校右仆射于是刬其讹整其章条三军无哗万姓有奉干宁三年仆射遘疾且付公以戎旅仍具表奏寻加刑部尚书威武军留后俄授金紫光禄大夫右仆射本军节度使公器局端雅识理融明禀崧防之真精得圯桥之妙畧及膺帝命宠陟斋坛细柳连营旌旗动色蒲芦莅政草树逢春一年而足食足兵再岁而知礼知义方隅之内仰止攸同曩以运属艰虞人罹昏垫农夫释耒工女下机公既统藩垣励精为理强者抑而弱者抚老者安而少者怀使之以时齐之以礼故得汚莱尽辟鸡犬相闻时和年丰家给人足版图既倍井赋孔殷处以由庚取之盍彻夫述职之道底贡为先九邱爰序于厥苞五霸是征于缩酒虽甸服之近江汉之中或遇阻艰亦絶输赋惟公益坚尊奬慎守规程松柏后凋风雨如晦地征旁午天库充盈共仰勤劬咸知匡戴尝以学校之设是为教化之原乃令诱掖童防兴行敬让幼已佩于师训长皆置于国庠俊造相望廉秀特盛闽川以南地虽设险人尚争雄或因饥馑洊臻或以刻剥为苦雈苻易聚巢穴难探公感之以恩绥之以德且曰吏实为虐尔复何辜示以寛仁俾之柔服遂使数十年之氛祲遽致廓清一千里之封疆旋观昭泰张纲以单车入垒虞诩用绛缕擒奸以古况今彼犹怀愧爰自天宝艰难之后经费实繁聚敛之臣名额滋广即山鸠利任土庀财峻设隄防颇闻赒赡洎经烽燧仍患﨑岖三司之职务空存四海之轮蹄鲜至公按其程课命以权衡尽叶旧规尤彰宏业而又奉大雄之教崇上善之因象法重兴导师如在虹梁雕栱重新忉利之宫钿轴牙籖更演毗尼之藏而又盛兴宝塔多舍净财日丽飞甍霞攒彩槛顽艶回向逺迩归依用俾羣縁皆同妙果佛齐诸国虽同临照靡袭冠裳舟车罕通琛賮罔至亦逾沧海来集鸿胪此乃公示以中孚致其内附宛土龙媒宁独称于往史条支雀卵谅可继于前闻自燎炽西秦烟飞东观鲁壁之遗编莫捄周陵之坠简宁存亟命访寻精于缮冩逺贡刘歆之阁不假陈农之求次第籖题森罗巻轴夫四邻共守盖当偃革之期七德方修必假御冲之备是以恢张制度固防基扄程功而莫匪士来作事而适当农隙立崇墉之百雉表巨屏于一方岩邑汤池曾何足数折筋萦带固不可慿未若暂劳致兹永逸兵戈洊起帑庾多虚凡列土疆悉重征税商旅以之而壅滞工贾以之而殚贫公则尽去烦苛纵其交易关讥鄽市匪絶往来衡麓舟鲛皆除守御故得填郊溢郭击毂摩肩竞敦亷让之风骤睹乐康之俗闽越之境江海通津帆樯荡漾以随波篙檝崩腾而激水途经巨浸山号黄崎怪石惊涛覆舟害物公乃具馨香黍稷荐祀神祗有感必通其应如响祭罢一夕震雷暴雨若有防助逹旦则移其艰险别注平流虽畵鹢争驰而长鲸弭浪逺近闻而异之优诏奬饰乃以公之德化所及赐名其水为棠港神曰显灵侯与夫召神人以鞭石驱力士以凿山不同年而语矣于戏辨真金于大冶认劲草于疾风不有良臣谁康泽国寻就加平章事检校右仆射如故腰悬相印手握兵符益壮军声弥新殊渥又改光禄大夫检校司空转特进检校司徒然而物议舆词功厚赏薄以为爵禄未称畴庸于是异姓分封仍加井邑转检校太保琅琊郡王食邑四千户食实封一百户公之仲兄审邽自守泉郡一纪于兹马皆调疲人尽泰公性惟雍睦气禀中和韵契埙箎政侔鲁卫可谓髙明辉映超絶一时者也公以天下兵马元帅太尉中书令梁王勲格穹吴德服华夷奉大国之欢盟为列藩之率表今节度都押衙程赟及军州将吏耆老等乆怀化育愿纪功庸列状上闻请议刋勒元帅梁王以公如河誓着匪石情坚累贡表章显陈保证朝廷冀诱劝特示褒将建龟趺合徴鸿藻兢谬居清列曾乏雄丈顷岁尝咏皇华往宣宸防已于视听亲饫徽猷今之执简濡毫得以研精覃思备陈懿绩实无愧词乃作铭曰日月丽天舟檝济川内外克又肱股惟贤淮水长清缑岭方宁庆随祚逺材为时生伯氏雄特泉人仰德求瘼斯勤颁条有则冠军被疾付以师律政教翕张士庶宁谧懿彼闽越帅实英杰地列周封心驰魏阙圣泽汪洋元戎启行有典有则为龙为光髙悬秦镜理道自静比屋怀仁连营禀令航海梯山贡奉循环务其输委毋惮险艰周征之术公田什一约以有程守而勿失轻徭薄赋讴歌载路髙掩龚黄遐追召杜乡校皆游童防来求雅道靡靡儒风优优惟虺吹毒乆依山谷罔恣陆梁竟忻柔服法宫梵宇胜因所主崇构斯精福庆攸聚佛齐诸国绥之以德架浪自束骤山拱北坠简遗编缮冩精研麟台矗尔武观森然畚锸其勤雉堞连云永制尔敌用壮我军关讥不税水陆无滞遐迩怀来商旅相继黄﨑之劳神改惊涛役灵祗力保千万艘刘骥荀龙埙箎雍雍维邦维翰以侯以公元帅梁王武歩龙骧挺彼七德削平四方公能事大推心斯在风雨无渝岁寒不改殊勲茂绩尽瘁宣力国之丹青邦之柱石位冠台鼎任降兵柄重以徽章宠分异姓优诏铭功万古英风贞珉是勒垂之无穷】黄滔福州报恩定光塔碑
　　【金圣人之教功与德鲁圣人之教忠与孝以忠孝之祈功德莫之大也天复元年辛酉天子西巡岐汴交兵京洛颙颙我威武军节度使相府琅琊王王公祝天地鬼神以至忠之诚发大誓愿于开元之寺造塔建号寿山仍辅以经藏乞车驾之还宫也其三年甲子以大孝之诚发大誓愿于兹九仙山造塔建号定光仍辅以经藏为先君司空先秦国太夫人元昆故司空荐祉于幽隂也大矣哉赫赫忠诚恳恳孝思以国以家以明以幽胡天地之不动欤胡鬼神之不感欤释之西天谓之窣堵波中华谓之塔塔制以层增其敬也造之获无量无边功德初我公以宏才妙畧之有藩维以仁智神鉴之谋逺大谓闽越之江山竒秀土风深厚而府城坐龙之腹乌石九仙二山耸龙之角屹屹岩岩孱孱顔顔两排地面防立空际怪石如墉回岗若揖东衔沧海以镜豁西走建溪而带萦气色防茸风云蓬勃非仙宫佛寺不可以乗龙之角大龙之腹何乌石二而九仙旷岂非代虚其作地秘其期以待我公况古仙链骨之所升真之迹耶一旦之新城月圆二山之嘉气云连森上介掀大斾或旬或朔眷于粉堞之上时行时止上于烟峦之堀得峻中之平平中之峻凸而不隆凹而不卑树翳荟以竒姿草芊眠而别翠遂从愿启兹塔之基焉塔之科也恐山之偏忧地之入将堑平壤五十尺之深百有余尺之阔杵土积石而上逮二十尺瞥然虹见莹然火贮俄以珠宝之获坐以金钱大不及拳光能夺目于时清风四来海天扩开烟霞荟蔚于城隅鸾鹤盘旋于林表举闽之军倾闽之俗以趋以走以歌以咏既而畚锸投般倕奋内甃以塼凡四十万口外搆以木盖百其巧七层八面玲珑防窱榱桷栏楯轇轕杈枒云楣翼环珪斗鳞蹙雕锼丹艧曲尽其妙方七十有七尺髙二百尺相轮之四十尺叅之也悬轮之铎一百九十悬层之铎五十有六角瓦之神五十有六其内也则门门面面缋以金像不可胜纪登之者若身在梵天瞻之者觉神离赡部嶪嶪然触圆青而直上野鹤经之而髙翔疑掠其腹鳞鳞然压峭碧而崛起地祗感之而下捧疑殚其力其相翰也我公誓愿之日仲氏司徒自清源闻而感铸而资虽从人力悉神功谨按妙法莲花品自地涌塔于佛之前其幢幡璎珞玛瑙车渠七盘四悬乗虚耀日乃多宝之佛发大誓愿之感现也繇是以斯塔取如来之嘉号号之曰定光以其感珠之现侔于自地之涌故聨之于多宝本于孝思荐劬故冠之以报恩此其义也夫如是大雄之力出死入生至诚之神感天动地若乃沉沉夜壑浩浩世尘莫不以兹元符承彼慧日超于三千大千之世游乎二十八天者哉茍不之然则凡彼经文悉为虚语耳又焉能垂信于百千年之后哉既而巍巍峩峩金辉铁牢其东则翼以经藏焉其藏也外搆以扃八角两层刻栴檀镂金铜饰朱漆之炳焕仍卫以华堂七间名之转经焉致其沙门比丘比比厥迹以为拜唱趺读丛谈聚听之凑日系乎月月系乎时轩轩阗阗奚景福之不幽资乎又感应天王殿一间两厦其天王也变毗沙之身于感通之年现神质为龟城之助绦腰衣褐屣足乗云双吐目光雨飞霞彩乃千百亿化身之一为夀山草木之应今塑于此厥感宁亡其西则翼之别殿曰塔殿其塔也我公萌誓愿之先因心以制十有三层之妙形匪伟而诚有为殿斯竒而塔斯处其北则报恩变相堂九间洁瑠璃之地等娑婆之世七宝丛树五色腾光明明见阇提之心一一标如来之説又僧堂五间上五间下之与茶堂五间直聨曲交冬温夏凉又华钟之楼逈起青音下折刀山长明灯之台圆笼孤光杳辉漆壤其东南之一臂复建地藏殿一间两厦功德堂五间僧堂五间张如别构而制匪异其殿也坐以菩萨之丽若欲飞动其堂也骈错仪像或金范或幅缋千形百质恐悉诸天之圣侣粤　　公防四间一厦或备旌之觏止我公或四季之旦三旬之八聚僧设防拜首追祝勤勤恪恪罔所不至举闽之髙卑举闽之少耋攀之望之无不动心涕臆君子谓岂唯防荐于先盖以孝教民也又库五间浴室三间接之井井重以楼焉环周辐辏之行廊凡三十有三间惣费财六万余贯如山之叠如洞之濬巑巑隆隆丛为一宫其大也琢文石以为轩雕修虹以为梁其小也取良木于灵山筛嘉壤于飞尘虽掩取乎人间实参差乎象外其经也帙十巻于一函凡五百四十有一函惣五千四十有八巻皆极剡藤之精书工之妙金轴锦带以为之饰天祐二年乙丑夏四月朔我公宿诚于州束烹于肆及胁降之辰大陈法防以藏其经缁徒累千士庶越万若缁若士一而行之正身翔手右捧左授自州之戺起于我公传至于藏观者如堵墙佛声入霄汉幡花照乎全郭香烟连乎半空雪顶之僧指西土之未有骀背之叟庆东闽之天降可谓之鸿因妙果者也始者我公之登坛也其一之年偃干戈兴礼乐二之年陈耒耜均赋舆三之年叠贡输祗宠泽万乗臣其职四邻视其睦百姓天其政故一川之镜如灵台之月如融融怡怡愉愉熙熙乃大读儒释之书研古今之理常曰文武之与释氏盖同波而异流若儒之五常仁义礼智信仁者含也比释之慈悲为之近礼者谦让也比释之恭敬为之近智者通识也比释之圣觉为之近信者直诚也比释之正直为之近而义者杀也其为异诸武之七德至如戢兵保土安民和众之亦犹川陆之徂秦适洛焉然则皆谓之烦恼吾父国也子民也朝为社稷之计暮作稼穑之念若俾求智慧火干烦恼海则非吾之所能若建金地缮金文陈法防一众僧兾乎不可思议乃吾之所志也于是月陈三斋时或雪峯之僧围绕千徒卧龙之僧围绕五百以至万钱之膳或间嘉蔬五袴之歌或防云梵慈航驾岸法雨垂空必致菩萨化身罗汉混俗以降也时人谓灵山之防日俨矣又以府之寺至于清源或存或烬或抽金积俸增而新之而府之开元大中神光曩塔之数与寺俱焉新于大中神光乃规旧制而精防宏壮则迈前时开元则辅之经藏加之转轮之盛尊大君也定光多宝报恩于劬劳故以塼塼者专也谓山度之材有蠧朽之日火化之壤无销铄之期其本乎土也资乎火也及投诸水火则不归乎土不壤于水厯千秋而其质坚然乃以专至坚贞之诚寓于是则斯诚也如是得无感乎则彼珠之为符验矣且夫珠也或颔乎龙或衔乎蛇或胎乎蜯故水怀而川媚今兹珠也不自乎龙不自乎蛇不自乎蜯匪怀水而媚川而孕厚地之二十尺岂非斯之感欤不然则始从融结而孕之也若以始从融结而孕之则厥初已兆我唐之有我公也厥初已兆我唐之有我公则我公之言乌石之有神光天王九仙代虚其作地秘其期以待我信矣塔之讫功顾小从事滔有礼官甲科之忝明主研许之幸庶几于圣人立身扬名之道命为之记用旌厥德于无穷滔不敢牢让作礼而推之言夫陶天地为后时锁生死于无眹其道不可以真虚求声影赜应誓愿于有为现感通于至诚其道乃可以精谛至严敬致今我公以精谛严敬积功累德以泝流于世斯塔也岳岳崇崇兼乎仁孝之鸿名偕天地日月江山之永遂刻于贞石焉其词曰金圣人教德与功兮鲁圣人教孝与忠兮巍巍贤杰二美钟兮建兹宝塔惟追崇兮祝天沥恳先延鸿兮报劬荐祉祈幽通兮仙山之秀夷且隆兮旷古为期俟仁风兮月圆珠现契遭逢兮融结之初兆英雄兮岂徒嶫嶫懿斑工兮火壤之贞积磨砻兮斧材之取厥匪同兮七层八面相玲珑兮金铃宝铎交丁冬兮影落澄清驯鱼龙兮顶触圆碧分鸿蒙兮缋仪范像叠其中兮齐天极地为初终兮金文贝字搆重重兮讲读千来罄西东兮灵山盛防日雍雍兮露法雨常防茏兮鸿名防祉偕无穷兮】黄滔灵山毗沙门天王碑
　　【列藩之业有地有地之职有民有民之道兴礼乐惇忠孝以行事兴礼乐惇忠孝以行事然后谋谋者也筑城池居其一城既筑进道德以居之树神祗以尸之为一方之巨防虽永古而无疑我相府琅琊王王公之有闽越也具列藩之业修有地之职行有民之道自干宁四年丁巳至天祐二年壬戌凡六年礼乐兴忠孝敦乃谋及城池城池及谋乃尸及神祗于是于开元寺之灵山塑北方毗沙门天王一铺全部落已镇于城焉大矣哉所谓阐六韬濬七德建阳功配隂隲夫毗沙门梵音唐言多闻也始自于阗刹利之英竒膺世尊帝释之锡号居须弥山北住水晶宫殿领药又众为帝释外臣以防南赡部洲其道入大乗得无生法忍住声闻证不还果谨稽我公之筑城也恢守地养民之本隆暂劳永逸之策其名举一而生三法阳数也曰大城焉南月城焉北月城焉周圆二十六里四千八百丈基凿于地十有五尺杵土胎石而上上髙二十尺厚十有七尺外甃以砖凡一千五百万片上架以屋其屋曰廊其大城之廊也一千八百有十间自廊凸而出之为敌楼楼之层者二十有三又角立之楼六其二者层复层焉皆防干钩联参差焕赫而廊之若干歩一铺又各以鼓而司更焉凡三十有六谓之更铺其四面之门八其南曰福安门福安之东曰清平门西曰清逺门其北曰安善门安善之东曰通逺门其东曰通津门通津之北曰济川门其西曰善化门皆铁扇铜扃开阳閤隂门之上仍揭以楼三间两挟两噏修廊双面逺碧门之左右又引而出之为之亭两间一厦又匪楼之门九曰暗门焉又水门三其二树櫺筛波卸帆入舟鸣舷柳浦回环一郭隄诸万户注之以堰二渡之以桥九镜莹虹横交舫走蹄斯大城之制也粤南月城也东贮九仙西盛乌石之二山嘉树蓄云茂草藏兽城上之廊一千十有三间敌楼四十有九楼之层者三其门二曰登庸门道清门其上之楼其下之扉左右之引亭建暗门八水门二其堰一其桥五及廊之更铺二十悉与大城类其外之东西复距而出之谓之横城其东也城上之廊四十二间五厦其门一斯南月城之制也伊北月城也城上之廊六百四十二间敌楼二十有六楼之层者十其门二曰道泰门严胜门其上之楼其下之扉左右之引亭建暗门四水门二其桥一及廊之更铺十有四复与南月城类又觜而出之谓之横城城上之廊五间一厦其门一斯北月城之制也其东画长川以为洫西连乎南盘别浦以为沟悉通海防朝夕盈缩之波底泽鳞介岸泊艓艛北截越王之故山派西湖以为隍若鼇之负如瓯之置轩轩然翼翼然真谓天设之府神开之地也既而我公一旦膝分席校鳞军堵耋陈大防以落之而言曰惟闽越之为藩屏也建汀二疆束其右岩千而壑万溟海巨流濒其左涛雷而浪霆信乎江山竒险无以加之矧今新之以城壁城壁之以铁石古人言得地又言守地又言坚壁岂不以得地而居守地以城城以坚壁信不疑矣然则吾之戴恩忝土勤勤恳恳不以江山竒险之为竒险不以城壁铁石之为铁石也修道德树神祗以居之毗沙门之天王自天宝中使于阗者得其真还愈增宇内之敬旋大夫苪国公荆渚之塑也凡百城池莫不一之斯旧城之北往规也斯新城之制今城也且胜莫胜于开元寺尚莫尚于寺之灵山阜寺之艮控城之乙祖僧六叶鴈其下珉石一拳星其上剑池彻冩飞山奔揖足以象水精而莹宫殿掀庙貎以卫城池爰将择工之精搜塑之妙制乎圣质俄然化出身被金甲手擎鴈塔地袛下捧天将前拥光灼灼而如将动摇神雄雄而若欲叱咜观之者皆谓须弥拔宅于是矣于阗分身于是矣而复翼僧堂而右邃防钟楼而左突毳锡百萃其夏午蒲鲸六吼其宵加信为尘间之北方连营之灵域也讫命小从事滔刋贞石而碑之滔不敢牢让斋戒三日抽毫而书猗欤天王因果则释氏猛勇则兵权启愿而愿从云战而战胜至如挥额汗以为童子却修罗之师擎手塔以贮弥陀解天鼓之赴爰皆肸蠁克致感通洎唐有土藩之黩也豆面以行疹仪金以现人囓戈以生防与彼时之元应盖大同而小异况迩则咸通季蛮之侵蜀蜀人亟祈褐衣倐以乗空目光防以照地蛇将奔穴龟竟全城如是则防南赡部洲岂虚言哉今我公之至诚通日月引愿质鬼神以旷世之功业托无生之法力岂昔时之有是而今日之不然哉虽体苍苍而无言固乃昭昭而有鉴辄为之铭其词曰受命帝释封邑须弥金甲俨被药又雄随越七金山突修罗师入大乗妙与声闻差于阗分身皇唐卫国若加善祷咸防圣力塞鴈烟尘龟城戈防虏犹东蛮车未北现以真仪亡乎悖德懿彼闽越大哉侯王仗钺务本筑城为防石取它山壤堑联冈叠百厥雉累千乎廊却铁之触疲羽之祥奔马辔并驰车轨方巢鳯于楼蛰龙于隍如岳斯立如翼斯张不有依慿曷旌扃鐍台畧俄启神驱遽设铁须卓坚漆瞳曝昳捧足神俯持剑将列月殿巍峩灵山嶻嶭法逮无生权唯有兵昔之若是今肯忘情闽山永髙闽江永清厥宜识之盘石斯城】
　　黄滔开元寺丈六金身碑
　　【释氏之称释迦牟尼佛千百亿化身而古今之世以诸佛菩萨其或铸成塑成刻成其或壁绘幅绘乎像不可胜纪况多应现感通之自其非之乎天祐三年丙寅秋七月乙丑铸金铜像一句丈有六尺之髙后二十有三日丁亥继之铸菩萨二句丈有三尺髙铜为内肌金为外肤取法西天铸成东粤巍巍落落毫光法相初我公登坛之三年己未秋一夕雨歇天清风微月明瑶无烟铜龙有声俄梦天之西际防以照物防云罅裂大佛中座岳岳以觏止熙熙而启言曰断予一臂卫之一方既觉而思现乎形昭像也断一臂誓诚也卫一方保众也始嘉其异姑黙其事后创其意乃命自宾席之逮将校将校之逮歩乗歩乗之逮众庶其有植信根之深者暎惠烛之明者许一以金投吾俸中将椟于肆俟以铜易而后鸠工鸿罏卜境择日铸斯佛于九仙山定光多宝塔之右古仙徐登上升之地其日圆空镜然江山四爽槖爚之上腾为烟云盘旋氤氲五色成文又有羣鸟或若鸿鹄或如鸎鹊交翔而间呜自寅而及午斯佛也一泻而成翌日我公礼阅之乃与梦中一类其形仪长短大少无少差其一臂工以之别铸而防我公神之而露其梦于是迎入府之别亭磨莹雕饰克尽其妙朝夕瞻拜时不之怠冬十有二月丙申防僧千千以幡以幢以钟以磬引归于开元寺寿山之塔院独殿以居之翼二菩萨于左右二十二相足八十种好具螺累累以成髻珠隐隐以额檀信及门而膝地童耋遍城而掌胶夫如是岂非千百亿化身之一乎不然者焉得入乎梦而如乎神成乎形而如乎梦梦不之告工以之缺者哉其应现感通复为之殊矣大矣哉且先天地生之谓道后天地设之谓象道也者以无为为志之也授心印于虚空象也者以有为为志之者叠慧力于报应论者咸以之为风马曽不谓象犹道之毂也无象道不行矣始者摩腾竺法兰二梵僧不慎其像东其道且西耳惜乎不与三皇五帝同世而出设与三皇五帝同世而出必能从容朴素迟回仁义诈伪未之亟蠧也奈何天将后之岂徒然哉岂不以仁义之生也曰尧与舜仁义之亡也曰癸与受至于列国之际强秦之立癸受之悖亹亹其躅天谓仲尼之祖述尧舜宪章文武终不能独制之故东释迦牟尼于中土大陈出生入死之理天堂地法之事以警戒之虽人世之风波万态逆飜而幽府之防缧一无茍免上智闻之若镜之磨中智闻之若泉之澄下智闻之若火之烧谓之为有则河沙芥子之説虚诞难测谓之为无则应现感通之事寻常立验故能销嗜欲更祸福一贵贱则为禆教化之一源湛然不动感而遂通者也而以金厥地莲厥宫张法桥以度人无刑网以束俗世之敬之可也怠之可也黩之可也繇是有委之国君委之大臣之防既而委之则人非常人道非常道我公旷代之生也有神僧识仗钺之雄也应江沙期合仙人谶筑城之盛也契菩萨説夫神通为佛魂交曰梦神非梦而罕通梦非神而不感我公之庆钟也其如是矣其明年正月十有八日乙未设二十万人斋号无遮以落之是日也防云缬天露粒松香花之气扑地经梵之声入空座客有右省常侍陇西李公洵翰林承防制诰兵部侍郎昌黎韩公偓中书舍人琅琊王公涤右补阙博陵崔徴君道融大司农琅琊王公标吏部郎中谯国夏侯公淑司勲员外郎王公拯刑部员外郎农杨公承休文馆直学士农杨公赞圗文馆直学士琅琊王公倜集贤殿校理吴郡归公傅懿皆以文学之奥比偃商侍从之声齐褒向甲乙升第岩廊□望东浮荆襄南游吴楚谓安莫安于闽越诚莫诚于我公依刘表起襄汉其地也交辙及馆值斯佛之成斯防之设俱得放心猿于菩提树上歇意马于清凉山中我公乃顾幕下者滔俾刻贞石以碑之滔以甲科忝第盛府防招刋勒之职不敢牢让谨推于厥防经云作佛像之功德斗量海以有尽尘碎刦以无穷至若青黛之畵辟支一金之补毗婆戯为之而以草木思见之而刻栴檀其犹蜕现其生羽金其报而况今乃俨至诚从灵感铜乎万万金乎千千防鼓铸于神仙之山卜贞吉于火土之数其积功累德岂可以边以涯而言之哉或曰梁武帝之隆释氏今古靡伦奚报应之□乎对曰梁武帝隆释氏之教不隆释氏之防所以然也夫帝王之道理世也释氏之教化人也理世之与化人盖殊路而同归彼霄旰于万有故一夫不获若已陨诸隍中此济度于触故欲凡一有情悉皆成佛梁武帝则不然以民之财之力刹将三百祈功觊德则归诸已啼亿兆而不乳削顶颔以言觉所以私所以然也今我公为邦则忠孝于君亲牧人则父母于生民造塔四其一曰夀山以昭皇帝辛西岁西巡发誓愿以祝熊罴乞车驾之复宫阙其二曰报恩多宝定光追荐于先世其三其四大中神光为军旅也为人民也缮经五藏其二进于上其三附于夀山定光大王意同乎塔月三其斋或千僧或千佛疏乎诚首则君亲次则军旅人民而巳后焉况诸佛巳之而不已与宾席将校歩乗众庶共成之故其地出明珠海出瑚几于莲花妙品之繁车渠玛瑙幢幡璎珞周乎多宝之涌也夫其元贶之如彼灵感之若此则断一臂卫一方斯昭昭矣岂与彼而论哉滔是辄奋笔而无愧为其词曰托入佳梦铸成鸿罏毫光法相铜肌金肤恍惚现形昭彰合符不为有也其如是乎唐一其宇越百其区伊闽之设于地之殊西城瓯仞东堑鼇隅匪德莫处惟仁靡逾懿其槖籥飞作醍醐焦山草木不得不苏若海波澜不得不枯仙花罔谢慧日宁徂永兹一都盘石其都】
　　南唐张绍冲祐观铭
　　【太始未形混沌无际上下开运乾坤定位日月丽天山川镇地万彚犹屯三才始备肇有神化初生蒸民上惟立德下无疎亲皇风荡荡黔首淳淳天下有道谁非圣人开源嗜欲浇漓俗盛贤者避世真人华命八极神乡十州异境翠阜册邱潜伏灵圣惟彼武夷实曰洞天峯峦黛染岩岫霞鲜金房玉室羽盖云軿日风雨防有神仙国歩多艰皇纲中絶四海九州瓜分幅裂稔祸陬隅阻兵瓯越寂寞元风荒凉降阙赫赫烈祖再造丕基拱揖髙让神人乐推明明我后允恊昌基功崇下武德茂重熙睿哲英断雄畧神智拓土开疆经天纬地五岭来庭三湘清彻四海震威羣生怀惠犹劳宵旰犹混马车贪狼俟静害马方除淹留骏驭想像鹑居心悬真洞梦到华胥乃眷名山追惟圣迹内库颁金元侯奉职三境求规五灵取则跨谷弥冈张霄架极珠宫宝殿璇台玉堂鳯翔髙甍龙转回廊错落金碧玲珑璧珰云生林楚雷绕藩墙七圣斯严三君如在八景灵与九华神盖清霄莫胥明霜匪对彷佛壶中依稀物外众真之宇拟之无伦防仙之名之惟新髙峯为壑区谷成坰皇献颂声永絶缁磷】
　　宋钱昱重修忠懿王庙碑
　　【若夫非常之人必有非常之事者众所闻矣其或功及于国道济于民生居茅土殁飨庙食者求诸前史罕有其伦是以黄石立祠皆因遣迹沔阳致祭实表旧功故圣人之制也法施于民则祀之以劳定国则祀之茍无所称实曰诬祭公名审知字详卿姓王氏本琅琊人秦相翦三十四代孙髙祖唐贞元中为光州定城宰有善政以及民因迁家于是邦遂世为固始人曾祖友赠光禄卿王父蕴玉赠秘书少盐父恁累赠至太尉光州刺史公即太尉季子形质魁秀机辨明敏负英雄之气者必相交友学韬钤之畧者咸询智谋悬知五典之书暗合万人之敌逺近服其义勇邻里推其孝弟常有善相者诣公之门视其昆弟三人曰富寿皆一体也而季当位极人臣自是公窃负之寻遇陟岵兴悲在原轸念恭事孟仲严若父焉干符末鲸网全疎鳬毛屡落磨牙吮血中原正苦于伤残脱耒裂裳四海尽疲于征战公蓄慷慨之气负纵横之才每或抚髀暗惊弯弧自誓曰大丈夫不能安民济物岂劳虚生乎于是豪侠相许寝食不忘虽大鹏未飞已具垂天之势而神马一跃终同追电之踪属王绪者凭巢冦之戈矛盗霍丘之土宇遽言得志遂启无厌但思于弱吐强吞岂顾其幸灾乐祸因乃大掠部属士民以广队伍于是公之昆季咸与焉及秦宗权窃弄五兵遍侵四境绪内乏婴城之计外无善邻之助遂率众以作窜欲避地而偷安玉石俱焚孰能分别豺狼当路无匪纵横幸豫章懦怯之中偶番禺受害之后凡经藩翰靡或支吾自潮阳抵漳浦百姓畏其涂炭五马避其锋刃岂知兵忌不戢人慎无恒狃蒲骚者终至败亡好草窃者焉能长乆动蓄自疑之志转乖同义之心适当军众不宾遂为部下所害公素敦诚信累渉艰危既负出羣之才仍谙武事之术且兵不可以无主将不可以失人众遂推公而立之公居下惟谦事上必顺虽舆情之有属在公论以不忘乃曰予蚤事二兄常若严训岂有弟为大将兄居其下者乎遂奉长兄潮以帅其众仍获清源为所理之地公用是恶道路之多梗愤贡赋之不通实欲致理一方尅平羣盗外维征缮中则经营运筹之胜负预知揽辔之澄清可待兵马使范晖夺符印以自尊奉题缄而不逊恣行诛戮罔事绥怀人既类于倒悬时合当于逆取公比缘观衅因得征词遂举勤王之师以伸吊民之义躬事戈甲身临矢石范晖扁舟欲遯疎网难逃遂为海人枭首以献公既歼元恶乃布优思凡曰胁从悉令宥过用仁信以御下行慈惠以防民曾未浃旬已闻致理百姓爱之如父母三军畏之如神明遂迎长兄潮迁理是郡复请仲兄审邽迭居旧邦武肃王表率诸侯荡平大憝吴越尽归于赐履江淮咸奉于专征以其能务忠勤逺求荐擢遂奏授本道亷察及泉州苻印偕命焉寻朝廷以寰海挻灾乆劳我武东南靖乱获庇吾民遂陞本州为威武军授潮节度观察处置等使仍以公为节度副使奬勲绩也泊元昆殂谢众庶归依公乃躬受遗言式俟朝命明年春帝恩逺降人欲是从初授公检校刑部尚书威武军节度兵马副大使将委什连之任攸居贰职之劳一之日训习骁雄二之日苏息疲瘵用心数月善政闻天于是进端揆之资正元戎之位斋坛髙筑军幕大开分州司屏翰之权握汉节鼓鼙之任未几显居使相特锡户封方隆推毂之寄尤借秉钧之力当多难未弭聊同指臂之相须及具瞻有归实赖股肱之别用式资补衮俾重褰帷天复元年载正乾纲重光帝座言念七闽之地实符八柱之功特颁渥恩用越伦等赐武库防十二枝列于私门非恒例也自是日钟百禄岁奉九迁公致君愈勤述职无怠万里输贡山泽不系其赊一心尊戴风雨不改其志昭皇累嘉忠节别锡异数欲酬懋德岂限彞章天祐元年夏四月封琅琊郡王食实封一百户寻属龙蛇起陆戎马生郊人心未厌于有唐天命巳归于新室公知微不爽居闇罔欺梁祖之即位也才倾推解之恩继举畴敷之典三公互拜万户连封吕尚帝师之尊官荣既极子仪中令之贵考限惟同寻复进封闽王加福州大都督长史迨庄宗之建王业也神州克复防县咸宁欲敦柔逺之心先下念功之诏遂增井赋仍改功臣式覃北阙之恩用倚南门之寄公方推拱极既效安边惟治民素属于优勤而得疾遽从于绵笃百龄无效五福先全以同光三年十二月十二日薨于正寝享年六十有四朝廷素钦尽节俄览遗文既増憖老之悲岂悭锡终之典册赠尚书令諡曰忠懿礼也公生当离乱之运出值艰难之秋割据一方蓄养百姓得深沟髙垒之固有披坚执鋭之众赡水陆之产通南北之商铸铜于蜀山积粟于洛口者不足言其富也连临淄之袂投淝河之棰者不足言其庶也至若外涵大度内用小心慎刑既及于精详举事悉从于简畧犯则不赦令比秋霜之严恩本无私惠如冬日之暖民惟道化吏以法绳此可以称善为政矣言必皆中行罔自欺非正词不入于聪非公事不宣于口居常无声色之乐平生以礼义自守念十家之产者躬行节俭怀五子之歌者心诚荒唐每当烁石之威未尝操扇才属鸡鸣之后早见严装以德报恩逺逾万里至诚感物动契百神此可以称善立身矣兴崇儒道好尚文艺建学校以训诲设厨馔以供给于时兵革之后庠序皆亡独振古风郁更旧俗岂须齐鲁之变自成洙泗之乡此得以称善教化矣怀尊贤之志爱客之道四方名士万里咸来至有蓬瀛谪仙鸳鸾旧侣或因官而忘返者或假途而惜去者尽赴筑金之礼皆归簪瑁之行其余草泽搜罗鱼车待遇者固不可胜记此得以称善招纳矣尊天事地奉道飨神无非克诚足以监德然而素钦释典大廓法门众善皆臻何德不报无漏上智苾蒭散布于诸方有作良因伽蓝徧满于乐国炼郎山之坚固铸六丈化身镕丽水之光辉写五千秘藏事非为巳愿乃庇民此得以称善求福矣功惟理乱志在尽忠安不忘危常为恃险之戒小当事大罔违与国之道以至覆盂数郡髙枕三边虽昆彭致霸之俦未能继踵在佗述自尊之患固不同风此得以称善守位矣且天惟祐德民本怀仁公飨富贵者三十年传册封者四五世遗爱铭于人口忠节书于国史臣子之盛不亦大乎迨兹陵谷变迁箕裘废坠寂寞阙以时之荐凄凉同乏嗣之悲士农工商慕旧政以如在潢污苹藻望遗庙以如存丙午岁我师恤邻阖境向化遇今大元帅吴越国王位钟压纽运偶负图当保大定功之初行兴灭继絶之义既克宁于民庶思咸悦于鬼神每念闽州所归本由王氏而盛虽子孙异代已同薰烬之香而春秋二时宜陈笾豆之礼遂命以公旧第为忠懿王庙仍叅常祀之数霸主爰修于废祭藩侯遂立于丛祠行马防枝尚存故物豚肩尊酒早荐惟馨塑山庭月角之容立偕老于飞之像庭庑未周于工绩槐檀旋改于光隂旧径难寻已絶罗含之兰菊重门长闭但多仲蔚之蓬蒿既乖与祭之仪殊缺致诚之所宋开宝七年秋九月大元帅吴越国王以时和年丰家给人足俾荅福谦之祐遂申咸秩之典凡曰祠庙毁废竞出钱帛修完乃命衙直将躬授人工旁摉材植补遗基而皆备易旧物以咸新曾出逾时巳云告毕奢俭得以中度规制得以合礼朱轩粉壁随晩霁以生光修竹乔松向寒霜而吐色挺曹笔则隂兵欲动鬬郢工则神马将嘶歩从悉周精灵如在矧以故乡将吏开幕宾僚当其草昧干戈屡经劳苦洎自拊立基构尽享崇髙乃塑都押衙建州刺史孟威等二十六人以配享马斯庙也前瞰清流右连净刹一路自无于尘杂四邻皆属于幽竒晓雾才开先露列窓之岫疎钟虽近不惊绕树之禽公昔也尝游宴于斯今也复祠祭于此始易宅而为庙矧将废而能兴茍非隂德不衰令名未朽又岂能身殁之后有如此之盛乎昱叨居是藩获毕斯事仰嘉猷之未逺听遗爱以长新爰属短裁庶存实録燕然叙事虽有谢于孟坚岘首感人亦未多于叔子乃为铭曰极天曰岳惟岳有神蓄是英气生是异人干霄利剑瑞世祥麟爰当李运实庇蒸民唐德将衰羣雄欲出隂雾垂地秋氛蔽日豺豕猖獗雈蒲纵逸茍非伟才焉济王室权为巨盗绪亦朋奸欲乱中夏首屠光山谁谓英杰同罹险艰终则窜迹能无厚顔爰率部民同徂万里绪为众恶公得众美因戮凶人遂奉君子立功著名自此而始漳浦既宁清源复平遂以政事授于难兄孝实至性谦惟直诚静乃揖让乱则经营愤彼闽州柎兹裨将苛虐渐笃政刑俱丧鋭旅大驱凯歌连唱克定一方式谐众望始叅贰职巳播列勋屏翰之美朝廷备闻迨居重镇继事明君尽忠竭节松茂兰薫偃仰大藩廕庥五郡虽曰功庸亦由时运二柄齐举七德兼训令子令孙当年振奋真王重望上相清规陵谷虽变馨香不衰俯縁甲第遂立严祠年禩屡易笾豆或亏霸主推恩良时有待旧庙克新遗踪不改奂尔金碧俨然神彩灵贶芳名千秋如在】
　　黄裳长乐县元祐港碑
　　【县之东南走三十里地曰湖东垾海为塘画塘为田凡十八所熙寜中飞沙淤港积而成山溢水盖田俄然成湖民率力导之而弗就三年又开白石湖有三沙合如故元丰四年周殳等又开旧港终成复合元丰五年有林迪等遂乞易田为港意虽大而力不至八年节度使判官陈公毅贷官钱百万凿卓岭借道陈塘由斗门而注于海方农事就功苖且秀矣利陈塘港者忌之固钥斗门水不得泄陈公又乞因山为垾增水为湖易滨湖而作田以偿被患之民故所忌者益众纡回沮难务息喧讼自是耕者息业散之四方所存无几令尹袁公下车询问其故亟请暂免二税民毕受赐矣一日徃视相地之势以东南为下西北为髙宜若可图遂语民曰彼虽民田可倍价易以为港或谓沙田多溃泉难于畚锸请穿井试之公曰不然先导下流泉自袭去岂若井之积也乎继有周家建议凿王埕由妙峯塘又易谢钦等田募郑仕衡等合力以治不淹旬而港道成民且謡曰果如令尹之言非凿井比也延袤三百四十五丈深二丈广四丈伐石因岸为桥肆甃石辄防议者殚计莫知所出将废公复往视易以八窦亲督其役不数日就绪又于牛山下浚小港减杀髙水以助之若夫时雨暴注川流荡潏行者相呼耕者失色曰吾之田且无涨溢患者有窦以疏之有沟以杀之至若海风荡薄怒涛奔湍若不可御曰吾之田且无溃决之患者有窦足以拒之也港成耕者云集唯恐后时是岁乃复有秋困者乃苏亡者乃复且相语曰非令尹之力吾将操瓢囊为沟壑中瘠矣尚何至是耶于是港外之地边于海泻卤不毛因湖水之浸涤悉为膏腴谕民隄防而就有为此又因其利而利之者也尝谓万物之理顺之斯易逆之斯难求之易而不求之难事有不然者欤古人之所能行行其所无事者也夫知物而创之者智也知而不行未足为果决物而断之者果也决而不行未足为勇惟知果勇公能具之故于作克济盖考其意谓书之八政以食为首周官九职以农为先农而后谷理而后止此为政之急务也故尝夙夜忧勤以共其事今有人于此享旦暮毫髪之利犹将叹祝不巳况乎收有余积饥有余给仰事俯育既赖且乆宜乎一方之人熙然相与立生祠于寺公虽去而民见之聊慰乃思公乃止之众皆怃然复欲以公姓名港曰袁公港公曰不可此天子之功也宜以元祐名之】
　　蔡襄万安桥碑
　　【泉州万安渡石桥始造于皇祐五年四月庚寅以嘉祐四年十二月辛未讫功累趾于渊酾水为四十七道梁空以行其长三千六百尺广丈有五尺翼以扶栏如其长之数而两之靡金钱一千四百万求诸施者渡实支海去舟而徒易危而安民莫不利职其事卢锡王寔许忠浮图义波宗善等十有五人既成太守莆阳蔡襄为之合乐防饮而落之明年秋防召还京道由是出因纪所作勒于岸左】
　　柯述社稷坛铭
　　【或问社奚铭予谓祭主敬不敬如不祭社稷岁再祭所以为民祈报而政莫先焉予守兹土视其坛地汚且隘不足以行礼广而新之坛壝器宇靡不周备敢不以告于后之人于是勒铭于坛之东南乌石山之顶前为亭曰致养以其当州之坤焉铭曰后牧民天乃食惟社稷作稼穑风雨雷赞生殖叶时日祭有秩岁庚午夏率职即坤维眡坛域地汚隘制匪式爰广新古是则辛未春工告毕斋有防器有室若雨事咸饬后之人敬无斁】
　　黄庭坚莲花岩铭
　　【自古在昔雷雨电击天开八石青莲趺鄂中有岩壁敷坐宴息大士宻迹置鉢倚锡蛇虺避宅虎豹服役行人防戒如龟藏六以戒为甲如莲生泥不染香色维居无斁】
　　丁竦鼓山铭
　　【鼓屴崱峯顶特穷岛夷頫封域屏闽东拱辰北岁辛亥帝司赤竦绅烈从峭陟搴若华揖瑶极呵蜚霆蹴鼇脊披云根殚目力髙者仰深必惕谨其至唯古则】
　　李纲瓯粤铭
　　【建炎四年秋瓯贼范汝为啸聚回源统制官李捧帅师轻进而殁朝廷遣官招抚乃请留屯万人贼势益张凌轹郡县莫敢谁何郡盗歆艶环视蜂起绍兴改元之冬遂据建城以叛部勒党与焚掠诸邑破邵武犯南剑气焰炽甚福帅程迈以闻上命左中大夫叅知政事孟庾为宣抚使检校少师武成威德军节度使韩世忠副之总神武歩骑兵三万水陆并进既次近境贼犹抗拒屡战屡防径薄城下犹负固不服攻围累日乃始克之仰体仁圣好生之德寛释胁从老稚士女安堵如故剿殄贼党以巨万计分遣偏师扫荡巢穴余盗以次讨定一方敉宁惟瓯粤为天下至险其民尚气而好鬬胁以盗威失其常产相挺为乱自相屠掠不可胜数及王师削平其徒尽歼诛杀之惨必有所致非偶然也议者谓愚民不知逆顺之势因循至此而释氏之流则谓瓯俗生子仅留一二余悉溺之二百年间所杀几何因果报应理所宜然二説虽殊实相表里原其不明君臣之义盖縁不笃父子之恩孝慈忠义本由一心更无别法平居于父子之间无虎狼之仁则临变故之际责其守节而不为乱岂可得哉乐羊食子以为羮而文侯疑之易牙杀子以适君而管仲非之所厚者薄则无所不薄因果报应又不论也避地闽中具见始末欲以药石之言愿着劝戒稍革其风乃作铭曰人之大伦惟君与臣尊卑既定其谁敢干闺门之内父子天属德惟怙恃恩在鞠育为父戕子为臣叛君逆道悖理何以为人鬼神所诛天地不祐刀兵剪歼其孰能救相彼瓯粤民俗剽悍负气尚勇轻生喜乱巨盗挺之蜂附蚁从曾未期年同恶内讧王师之来如雷如霆讨叛舍服千里震惊锋猬斧螳犹敢强拒转战逐北婴城自固怒其鷇麛以抗裔岳翘其萌芽以激霜雹肥牛偾豚一举碎之宥彼胁从戮其鲸鲵凶徒逆俦尸相枕藉天威所临敢有违者君臣以义父子以恩克笃父子乃明君臣咨尔瓯民自今以往爱育子孙尊君亲上焚尔甲胄折尔戈兵服勤耒耜以保尔生孝慈以忠砥砺名节勒名山阿敢告耆耋】
　　元黄镇成重修定光塔铭
　　【福城之东山惟九仙岌岌浮屠上出层巅八方翼举七级梯连深蟠厚载髙薄重元昔在唐季王公启土相攸兹山大建神宇既辟招提廼标窣堵厚壤祛幽圆珍发贮潜符嘉征建号定方载禩四百作镇藩方漂摇风雨绵厯星霜杗楹杌隍棼□披猖惟宝峯师兴念维恻弗葺斯坠靡遑居食其徒慨然闻义感激有志必就惟坚愿力踵门于羡行市丐余累积于寸积重于铢石砻川运材伐山输坚良缔搆弊故更除寒暑六经载营载度业业金碧峩峩丹雘制若地涌视犹天作育国分光图澄识铎惟兹伟功匪志弗成卓哉斯愿振古作程天地至乆日月至明侔贞配永视此刻铭】
　　明王介福州府城隍庙碑
　　【国家诞膺天命抚有万方考正祀典着于令甲城隍之祀自京师以逹于天下勅封鉴察司民威灵公庙制视郡邑防事髙广为等差越二年诏去封号易像以主各从府州县名曰城隍之神每春秋仲月有司合祭于山川坛有事于厉则位主于中镇郡祀焉初莅官者必先誓于神而后视篆其誓神之语祀厉之文皆太祖手自裁定惓惓于礼乐幽明之治盖欲神人合德以祐国庇民垂于万世也惟闽为东南大藩福为八闽首郡城隍在藩治北隅志载晋太康中迁城肇建于此宋绍兴末郡守调增拓之厯元兴废不一入我朝规制始备迄今数十年日就蠧朽前守唐珣蒋濙辈虽尝时葺但补其备陋而已正德癸酉太盐崔公安以春宫旧臣来镇闽省明年乙亥躬谒神祠瞻眺良乆叹曰髙城深池伟哉金汤之胜惟兹神宇所以竭防妥灵乃因仍若是揆之礼文殊未称于是谋诸督舶太盐尚公春廵按御史张公景旸胡公文静暨藩臬长贰郡守议以允合乃涓辰程物属徒庀工以百户万全钟亮道纪王文泰义官施纶辈董其役而经营绳墨区画财费悉公指授凡殿寝堂阶门庑之焕然一新而规模宏敞视旧有加肖像孔仪撤衮冕之旧易以时制冠服比考成而祀焉庙貌改观神庥歆止予行台邻于祠往返所经初营建时虽盛暑亭午亦闻公驺从声公之用心勤宻所谓治官事如家事者欤况城隍之神祀典具载又非琳宫梵宇可方也虽然古者诸侯为国从事于礼乐幽明之治有本焉有文焉宫墙具瞻笾豆孔式者文也省刑薄税以厚其生兴学劝农以率其业举直错枉以植其善者本也本末兼尽而后神人和民生遂熙熙然享太平之治于无穷斯于圣天子之制作为不负国家简贤图治之意为无忝矣官于兹土有事于兹庙者尚念之哉公修建功多各有纪载而兹庙之石承命不容以辞爰述昭代祀典之精暨公事神之敬而伸其説】
　　王慎中泉郡盐政碑
　　【天下之盐以资财计其法至今日周尽简便矣而闽中之法为尤便闽中有八郡耳下四郡皆濒海盐所从产其得以法行盐于其地者上郡也行盐之地法不行则盐不售盐不售则商不通商不通则课为之亏而财计匮乏之病必及于国故必有禁戒之令侦捕之科以絶民间之私行者而以法行鬻之盐始得不滞而其所从产之方非法之所行也于令甲未尝设为禁戒而侦捕吏兵自以徼候非常不为鹾政置也今乃不用于徼候而每以其侦捕之威施于鬻盐者牛舟之任载匹夫匹妇之负担往往皆见拘执民愚不习于法不知其所鬻之不当得执而骇于吏兵辄出财赂之而后得免其不能具赂则弃其所任载负担以去而以盐与吏兵耳夫所谓縁法为虐者犹有禁戒之令直于轻重多寡之间托倚以为低昂如于法不得以舟载者而讥及乎牛任不得以牛任者而讥及乎人荷虽其作奸起暴尚寄于可援之条是也今盐之所转徙水浮则用舟楫陆行则引牛马而匹夫匹妇之负担不能以防于此乎产于此乎鬻苐转之于淖漉荒卤之滨而致之市落山谷亦何以异乎蔬果谷粟之行于民间而鬻此者空以鹾名横被讥求是下自为法也民苦此乆矣比者余柏坡公以按察佥事分巡是邦戢横刷奸聪明旁烛而司徒新山顾公以重德为竿为一方蓍蔡部使者至郡必礼其庐以咨政俗之得失顾公乃以民之苦为告余公为慨然出禁于是载任负贩之家晓然知所鬻之物之不当得执无畏于讥求捕侦吏兵亦洒然濯去昔日为暴之心而无所觊于此也已而方西川公来为郡晋江邑侯朱肃庵君亦继至敬事爱民推行尤慎于是盐之鬻于民间无异果蔬谷粟之通行流布而无所害此盐转徙必集于新桥浯溪之渡居民常资以为生其党王宪逹罗德静甚私司徒公之德羣来涕泣以请曰顾公已矣吾等不忍忘相与尸祝之于家而尤愿一言以记于石政俗安玩之乆事之不出于法而为民病者盖多矣为使者有如余公为士夫者有如顾公告焉必以忠听焉而决行推此以及于他民犹有病者鲜矣兹事之细不足记而使者与士夫相与尽心于民有可书者日改月新兹禁将有不复知者暴行又作则此石之记尚若司徒公之存而谆谆乎其言之也予鄙不敢任政俗得失之论问而不对者有矣其可以不问而告乎其为此记盖嫌于为不问之告而乡人思司徒公之情不可俱已也于是乎书】
　　王慎中龟湖水利颂德碑
　　【邑东南乡之田皆仰水于湖其浸钜而灌博者龟湖为最环湖而庐且万家支村析聚栉比袵联总其乡之名曰龟湖盖以湖名其乡也宝盖金鞍玉屏诸山之水酾为四溪流入于湖濒湖仰水之田度万余亩民防其利而不能知其始所由作惟蓄泄之节淤决之禁胪列科条谓之塘规者知其始于宋蔡忠惠公襄守泉时所留也号湖以塘盖邑俗方言云湖水之利于田若是博故有隄以捍海堰以陻潦坊以潴止庸以宣流而啮淫溃泆之害必有资于人力岁治月修然后无害水庸之启闭有惰以防时有奸以病众而豪右之侵争狂狡之盗诡皆所以为湖之患其具不得不出于政刑所谓规者实于是取之由宋至今殆五百年守陂之夫虽具而官弗予直故守者常怠而废事民以请于前守方公克视篆节推袁公世荣议恊于民为请于部使者既许而二公去莫之行也属南衡童公来守郡以事行治属问民利病而龟湖首及焉民方欲言公顾就而问之于是有以前议得请为言者公即符下晋江无留牍又尽民之所言繙牍得为所增议塘规二十九条行之其乡公善以寛硕接其民使乐于有为不待挞罚而相诫以率禁其勤也无斗酒尺帛之劳而自劝湖以无患比岁洊登田入羡倍粟溢他乡人皆以侯之福我也相与伐石勒公之德且期以申敕是规之详于不废也观古治民之吏以循良见称其善非一而水利之兴修为最邺之白渠蜀之离堆楚之芍陂越之鉴湖尤其著者也作者非不欲为无穷之利而修复之功每有待于后人盖民庶乖分世祀迁易则萌蠧穴伏于其间如芍陂作于孙叔敖至何武邓艾刘颂魏欣赵轨厯数世皆以有功于陂为民所记而马臻孟顗尤有记于越以鉴湖之功也观其所为如伐木通榛以纳众流增辟水门益广灌溉计功受分使大小戮力与夫禁民壅湖为田立水约以裁贪争皆于续规脗合盖古今异便而水利兴修之宜不越此也斯规之有裨于湖而不足恃以不废法固有待乎人者故予特为记之非徒副民之请以述童侯之德将以遗后之为政者于无穷云】
　　王慎中抚冦碑
　　【汀漳于闽为要郡上杭汀岩邑也邑溪南之乡崇山造天牙错距跃陇阪縁亘箐薄宻绵其民狎为非义狞噬狙攫席袵戈甲御防无时风气所限非性故然长子育孙生蕃齿盛耳目熟习莫改厥德少视其壮壮视其老蹲危逗幽廼为盗薮厥有治者不揆其性不闵其习盗视彼民忿犷堲凶攻击刬锄如农疾莠惟惧不残民不见德又弗儆威既狃于习且偷其生防张螳怒攘奋踉蹡吏既讐民民亦毒吏讐毒两积交不得已于是溪南之民恶声胶固厯弥年所湔涤无繇岂不悲哉嘉靖癸卯之岁郡丞缪侯宗尧移摄事闻而叹曰安有为吏而民实讐在邑所治处溪之南而视若异坏民之不义惟为吏者之责吾将为溪南之民湔涤恶声登济维新偕之大道发教布令开以诚心民闻不疑选日戒徒徃涖其乡而教谕梁君彦锦实赞缪侯之计而决其行乃与训导郏君防率学宫弟子邱道充道南李如珠赖荣先从焉戎器不除卒旅不具雍雍翼翼冠盖斯戾魁首丑党部勒有次稽首马前爰崩厥角扶旄提倪观于周道欢喜歌呼激越林莽昔为魁首今为长正昔为丑党今为编氓刮瘢洗瘃复还骨肉拨雾掀曀再覩白日民视缪侯如出子寄孥乆离乳哺一旦还归婉恋膝下始识慈母民视梁君如騃童骄孺未识衣冠骤谒师傅拱揖歩趋盼顾惊喜吏既诚民民亦怀吏周行疆亩攷阅壁垒曰险尔平曰翳尔辟曰莱尔易廼犒牛酒廼给耒耜廼分麻缕廼置门塾男耕女织各得其业户诵家吟知慕为士向之盗名弃去如脱溪南山川出垢遗浊光色发苍苍濯濯呜呼是溪南也在昔若彼在今如此乌覩所谓习哉吏不能以诚抚民而惟顽之疾民之不得其性者可胜道耶梁君今为泉州南安令以缪侯抚防之迹告予曰愿有记予不识缪侯而知梁君之言可信故特书之贻上杭之民使勒之石以昭不忘】
　　马明衡南洋水利碑
　　【南洋自唐观察使裴公次元始隄海为田迨宋长者李公宏木兰之陂成于是始有沟洫之利合南洋四五十里潮卤之区今得为乐土者繄二公之功也自海荡之田兴而规利之徒日益广竞决渠溜而注之田以放于海建瓴之势旬不雨而河枯民乃艰食大要有三害焉章鱼港咽喉也东山尾闾也各处埭涵孔窍也夫人自咽喉尾闾逹于孔窍无不穿漏决裂毙可立俟也故夫二公之嘉惠而其泽乃斩于今厯百余年莫之或正也嘉靖丙申新淦云泉吴公以郎署之贤来守兹郡始至稽故牒察民隐究利病厘淑慝谓民事莫有先于是者遂躬厯海上风雨靡懈或瞩其要于东山曰是宜锢其则也依旧则砻巨石铺之长二丈上置闸关钥以畀守者于章鱼港彭花门首涵曰是宜为之制也亦以石结砌濶二尺许低髙视洋田上下制如东山于各处木涵曰是宜损其数而髙其则也乃量埭田之数而为之涵视洋田之平而为之则剔其私创者去其不如法者惟咨惟询乃谋乃度咸祈协于中以宜于民再易寒暑而功告成于是克复其旧水有所潴昔洋田既稿埭田随之今均防其利连岁皆稔父老歌笑欢呼谓余与闻其事者宜有言以纪公之绩余乃告之曰甚矣公之为吾民也父老知乐公之绩亦知公之心乎夫山林川泽天地之美利也辅相裁成圣人之善政也是故撙节爱养之制行民乃衣食不可胜用也今之耗水者譬诸骄恣之子縻费无度为父兄者制欲而不敢肆将为爱之耶为讐之耶父老咸喜曰然吾侪小民所知依诸父母之怀而巳尔曷知其他廼为之歌俾颂之以泄其私公讳逵字近光相是役者贰守石川谭公铠别驾三榕陈公文韶节推少坡沈公鎜歌曰河水清兮日洋洋植我田畴获我稻秔我思我公兮谋则臧昔为鱼兮涸且僵今饮醑兮刲我羊祝我公兮寿而康裴李逝兮神曷依匪我公兮将安归愿公千秋万祀兮我无违】
　　王钤刘将军碑
　　【呜呼五季之乱士之立人国者以茍生为得逃难为智视置君若易吏视变国若传舎觑顔劝进旁睇反噬者恬然不以为怪葢不复知有成仁取义之风焉欧阳公作五代史谓开平显德五十余年仅得全节之士三予每三复而悲之比为将乐令谒刘将军祠于邑南门乃召故老诘祠由辄复为之酸鼻嘉将军之节能伸于五季讶五季之乱独治于将军叹作史者遗将军于希冇之世也将军者五季时闽王审知部将刘琼也将军从审知起固始王闽中审知殂诸子相残内难屡作巨防乗之横溃莫支留从効送欵于金陵李仁逹投降于吴越将军拥孤军奄据属郡既度其主之不足以有闽又度其力之不足以摧敌羣黎依依仓皇失谋万岁之呼黄袍之加忠臣不能无动焉兹朱文进之所以失国陈桥之所从代周也啣温序之须以自裁洒侍中之血以见志者谁与嗟乎将军不以一时南面之乐而易其生平报主之忠不以同尽有限之生而丧其永存不死之气要之轻重素明取舍素定可贫可贱可杀之植于天者素完故生乎浊世而不知其光迫于机宜而不怵于利溺乎过渉而必残其躯其慷慨激烈较之欧史所称王彦章裴约刘仁瞻三君子者彼曷以加焉时移事定身后之名寄于国是而复有幸不幸吾于是重悲将军之没也残卒哀而收之邑人义而祀之五马山三峯之下墓于斯庙于斯自是郡邑有志庙额有勅将军之名虽不登于国史而赫赫为闽巨灵越宋元逮于今加之以封爵崇之以明祀特阐幽潜昭示永世俾与自古亡身殉国辉煌汗简者相与齐芳竞耀穷庙食于天壤间无轩轾焉岁之嘉靖辛亥子实谫劣承乏兹邑时去将军已六百余年假庙顾赡题顔奕奕风旛云軿凛然若挹其犹生之气乃嘱其土民之好义者撤其故而一新之越明年壬子工告成民悦忘劳士仰益钦遂相与极论神之显晦摛文景慕劖诸丽牲之石】
　　徐熥修筑石门硖碑
　　【吾闽近村有石门硖者在大江之浒当上游诸溪所滙每岁巨浸横流率由石门而入汜滥衍溢厯四郡几三十里室庐阡陌湮没殆尽居民苦之徃岁当事者捐官缗筑隄以障其冲然率狃于因循茍且髙水湍悍崖岸尽崩官缗皆委于水乆之不复事塞也壬辰年耆老陈某辈裹三月粮竭蹶以趋阙下稽颡上书曰闽中僻在海隅土地硗确石门硖亦候官一奥区也其田万亩其人千余家其产桑麻竹木然地卑下无隄防溪水冲啮岁因以不登厥赋下下臣愚以为塞之便昧死奏闻惟陛下怜察天子可其奏下所司杂议之于是闽中大吏属其事于候邑周侯兆圣侯单车至其地咨诹量度用父老言白诸大吏具题获允民之系产于兹地者遂欢然相率捐缗钱鸠工筑隄隄横亘三十余里髙几尺广几丈不盈期而功告成其沃壤可田其溪下者潴为湖其弃地令民茭牧其中无不人人称便者不费县官一钱也今年秋水潦横溢石门居民得免鱼鼈而亩栖野被者则周侯世世之伐已见于此矣古人有云常人可与乐成难与虑始又云非常之原黎民惧焉非虚语也石门硖之患厯数千百年旋议旋止旋筑旋崩掣肘于豪强其以邻国为壑者十而九也惟周侯顺民之情相地之宜平险休劳不激不弛卒用成功以报塞圣天子矜恤黎元至意此其焦劳胼胝盖禹之余烈乎事既竣父老愿得余之一言勒石树于其乡以垂不朽余曰唯唯乃为之铭曰惟兹石门卑湿之原众流来奔建瓶而防岂惟害稼溺民庐舍溃为江河伤民实多瓠子兴歌几千百载巨浸为害民则何赖惟我周侯爰咨爰谋障诸奔流奔流既止民用以喜伊谁经始安厥室家以桑以麻瓯窭满车昔也鱼鼈今也乐业维侯之烈侯烈无疆河水汤汤万年俱长】林欲楫相国叶文忠公碑
　　【阁师元辅叶文忠公天人也辅相三朝今上登极首询师有召用意而师不作矣讣闻震悼赠太师予祭葬备极优渥上方慎重易名不轻一字辅臣两拟以请特予文忠中外翕然称无媿焉师讳向髙字进卿别号台山万厯己卯举于乡癸未成进士选庶吉士散馆授编修未几副成均两年转中允丁酉副典南畿试厯谕德庶子元子出阁充侍班官师长髯于风来拂拂动皇太子喜私告中贵曰此飞髯先生也己亥陞南礼部侍郎与推阁员寻为南少宰江夏郭公正域与四明沈公一贯有郄妖书起郭危甚师贻书规切四明沈衔之以是在南乆不调丁未拜礼部尚书东阁大学士维时同拜者三人而东阿山隂相继乗箕太仓坚卧不出吾乡李文节公亦以烦言去位而师始独相矣神皇帝深居乆宫府阻隔事多留中师随事补牍疏揭或数十上乆之上詧师忠诚倚毘綦笃而师弥殚其心力知无不言乃其最大且难者尤在国本福王上爱子也有匹嫡之疑师竭诚调防不令外知先是光庙生母王贵妃薨师拟防丧务从优厚妄男子王曰干告变言郑贵妃福王欲动摇东宫师闻之虑此疏一穷竟中外纷扰宻具揭谓贵妃贤明福王贤孝臣万万保无他奸人所为当静处之勿为所动以掲付内臣曰上问方进上初览曰干疏震怒拍案左右辟易良乆沉吟曰此大事阁下何以无言左右以师掲进天顔顿和缄疏不开次日复防问疏当批发否师复宻劝上无发发则上惊圣母下怖东宫即皇贵妃与福王皆不自安唯留中勿宣布其奸徒俟别疏批治之上悉听师言宫府晏然福王乆不之国师引景王留邸皇考危疑为戒且言矿税之行欲竭天下膏脂以予福王语甚危激上为剖析明无他师复言庄田一事外议谓王借此题目以缓之国愿早定日期师屡求去上欲慰师勉俞之寻传谕谓圣母稀龄欲留王上寿师封还谕防谓上寿圣母而实留王人谓皇上孝事慈母之盛心乃昵留爱子之私计上徘徊叹息次日如师请定以明春福王所请庄田数万顷疏减其一又劝王辞其一皇贵妃遣人来言曰先生全力为东朝愿分少许惠福王师正色曰此正全力为王处皇上春秋髙趂此宠眷时启行宫中如山之积恣王所欲若时移势改恐额外丝毫难得况积年口语可畏一行氷释且得贤声老臣为王何所不至皇贵妃感悟乃听王行是举也不动声色而措国本于泰山之安诸所纳牖未易缕举内防严催户部买办二十万及续派织造龙袍四万叚师力争罢之畿辅灾师备述百姓流离状请发帑赈济上为出帑金五万米十万石圣母亦赈金十万宫中各出剰赀佐之各省以水旱告师请兼留二季税银分赈悉允行矿税四出民不堪命而髙淮髙宷尤甚上以师疏撤回淮宷罪之先后忤珰被逮者赖师婉解皆从寛贷楚宗室得罪已伏法六人其余幽系髙墙五十人困苦不堪师为请不得甲寅圣母崩乃于撰遗诰中行之并得赦免考选科道乆寝不报师以去就争上不得已允其疏他如防阁员补大僚停矿税发边饷催南北计典诸疏大小臣工所交请不能得者多为师勉从即或不尽俞亦必温谕再三每有赐赍勉师祗受曰其以成我君臣相得之美师何以得此于上哉师自登政府即拜疏自矢无营身肥家狥私罔上无以成心违众以胜心败羣以党心植交以患得患失心固位先资之言一也才情敏妙言辞敷鬯或时中官立待回奏师口占授书反覆详尽即人主读之亦为心开二也欵欵朴忠入告之语未尝轻泄间有宻传奉行为朝议所非不难为上引咎上每告近侍此阁下未尝欺我一言坏我一事三也休休大度亷公无私独相七年未尝害一人未尝受人金钱向六曹请一事四也唯是明主忠言易入廷臣意见难消门户横生排击递加上虽眷师而师以盈满为虑前后求去六十余疏上知不可留乃俞师归濒行恩礼优渥归家亟赐存问予廕及孙时时眷念及张差挺击叹曰叶阁老在必无此其见思如此神皇既崩光庙嗣祚在潜邸日每曰我有大恩人未报即位数日手诏召师将虚已以听而鼎成奄忽天之未欲平治天下也师感两朝知遇矢竭股肱以报熹庙立入谒二陵悲思感涕赋诗十二章以献上嘉叹付史馆时四方多事军机旁午师应机如流动中窽防魏珰正忠有宠于上赐名忠贤巧谮王安杀之师言王安于先帝实有功大拂珰意时珰羽翼已成外庭稍有触忤辄遭谴逐大僚则司空钟羽正宗伯盛以少卿髙攀龙等言官则给事章允儒御史帅众夏之令主事刘宗周等或拟廷杖或拟褫职又欲毁讲学书院逐邹公元标冯公从吾师反覆申救甚苦珰虽稍戢而虎视尚耽歙人汪文言故以机警得幸王安安死避扬州改名再入为制勅中书防事败词连太宰赵南星佥院左光斗都谏魏大中忠贤欲除文言又欲尽倾大中等以师申救尚未发第杖文言而释之副都杨涟列忠贤二十四大罪九卿科道连章继上请诛忠贤上切责言官欲逮系为首者师立救解且言昔中官暴横无过汪直刘瑾阁臣如商辂刘健谢迁只有一去李东阳之隐忍焦芳之贪恋遂千古遗讥臣虽不才自处已审忠贤不悦御史林汝翥尝责内使珰大恨之传防廷杖隂聚其党持铁锤待御史御史亡去传匿师所忠贤遂借以窘师师具掲自明上慰师而尽收中官师移家城外再疏乞休并前共七十余疏始允归陛辞劝上寡欲飬身勤政讲学上亦为动容归里忧心如焚遂成膈疾于天启七年八月念九日卒盖去熹庙宾天之期相隔五日耳不侫楫愚不足以知师然窃规师于三朝之际政如良医之视疾所疗极难在神庙时上下相持如人病痞师治之主于委曲开导使真血脉流通虽有小阏无伤元气故神庙亦甚感师谓善处人父子兄弟间熹庙之时逆珰窃柄如人病痈师从中调剂自有妙用如良医先杀其毒而徐投刀圭乃当时快于一决致内溃不可收拾亦国运之一厄也顾説者或以一味调停为师诟病夫时局之深矣阁权既轻不足以弹压羣嚣惟虚惟平可以调物情而维国是竟师在事士大夫出入安稳如坐平波谁之庇也师尝言宋世之党如元祐皆真君子熙丰皆真小人故调停之説不可用若今日则彼此各有君子各有小人但当去其小人用其君子勿问其为何党乃为荡平之道不侫楫盖有味乎其言至处魏珰一片苦心又有他人俱不及知而楫独知之者方杨大洪疏上时师乗间语楫楫曰夫去大奸者当留尺寸地使之有所容乃不反噬今骤以灭族之罪加之彼岂肯安心就诛困兽犹鬬况君侧之罪乎师曰吾意亦如此忠贤虽不识字机智更深今台省交章激必生变吾欲宻诱之俾出私宅待罪彼在上前日夜祈哀故得行其计一出私宅其党必有相图者治之一狱吏足矣闻忠贤初亦有待罪意而以南北持之急从其党李永贞之计遂肆毒于士类呜呼成天下之事者果不在激也当日不谅者谓师惮珰不肯助大洪师如哑子吞苦不敢自白也曰今日诚难与诸公角喙他日髙皇天御阎罗防校我可畅言诸公悔失言矣师坦直夷易不以城府待士大夫家居布衣徒歩与田夫樵叟相应答如响爱福庐之胜捐赀卜筑徃来其间觞咏碁奕萧然神仙中人为文如苏长公意到腕随悉畅胷中之所欲言诗似王摩诘书翰一札十行晃如云流所着有苍霞集续草余草纶扉奏草尺牍读史随笔诗则纪游小草赐归凡三篇行世铭曰福唐之山天马蜿蜓笃生名世转日虞渊奏籍金闺横经抽史美髯飘然东朝色喜佐铨典礼雍容陪都十年薪积为友集枯乃穆师言廼升揆路公权素风文穆雅度神皇静摄宫府九阍惟师纳牖霍如披云国本危疑一诚黙结羽翼已成不动声色独相七年几几赤舄致政归来野老争席光皇求旧绛车遄徴鼎成奄忽洒泪二陵再入纶扉中外多故手拮口瘏力扶国歩房谋杜断合为一人百函竞发应机若神天未厌祸内痈倐伏师如良医徐杀其毒彼壮于頄快心一击竟遭反噬尤师不力师所鬯言阎罗之前更谁知者神考在天圣主龙飞尧天再旦窹良弼思公三叹嗟师一身系国安危九原可作吾师与归乘箕者説降岳维申百尔君子视此贞珉】
　　国朝康亲王祠功绩碑
　　【天眷我清奄有区夏薄海内外罔不臣庶】
　　【神圣相继累洽重熙岁在甲寅今皇帝丕基十有三载念永绥耆定用矢文德以洽九州雍恬既极孽芽滇黔乗间首祸煽其狂易蛊惑方于是】
　　【天子赫然震怒□行天讨命将总师各有攸属独虑闽地海澨险要遗艰投钜非懿亲大贤莫可胜任特简和硕康亲王佩大将军印贝子加宁海将军统兵以出诚以英猷壮畧夙契】
　　【帝心义问休名既仁且武万口一声允孚中外授钺之日三军首执莫不鼓舞奋励视冦若讐同泽同袍讴歌载路　王则夙夜秪戒计闽浙址界相错时东浙山泽蠭起实繁若不先定浙疆即闽地未可径入乃密运筹画分　贝子兵由金而台而温而处次第底定遂亲统各将军大臣及提镇诸大帅鼓而临衢一战破贼长驱度岭前途倒戈万姓崩角壶浆箪食后先载迎始而平建平延进而平福由是而邵而汀而兴咸以率服海氛尚獗犹逞其毒嘬以遌以距　王乃指授胜算奏大防于乌龙江随分命臣帅席巻迅下岛防鲸鲵创戮殆尽委弃甲仗齐于熊耳惟余残孽跳波以窜漳泉悉宁是役也自振启戎行为旬不盈二十而八闽大定盖自古出师告成未有若此之速者也　王复慈悯存心哀我赤子厯遭变乱疮痍蔽莽妇子仳防乃躬自告诫文武存访收防毋俾骨肉流散令明纪肃卤获有禁故兵入之后市不易肆农不改亩军民比防而居咸相嬉洽家室康乐遂勤干止陈请蠲赋以苏孑遗八闽士庶如解倒悬而登袵席讴吟沸起洋溢道涂靡弗颂　王之仁钦　王之武且匪独止此江右饶信间有不戢者间畧子女立为多方简料归其家人虽非麾辖所暨亦视均一体而威惠遐布敷逹异域粤东潮惠之踞地为梗者且感泣革心间关来闽投其诚欵拓地开疆将非铜柱玉斧所可限划斯又自古出师化行阃外未有若此之神者也爰是闽之缙绅大夫士及里巷黎老以开极沗珥笔之末当勒文以纪其盛开极实庇　王之庥造其何敢以不文辞念我王以国之宗藩与皇家亿载同其休戚矧天钟英贤为宗社万年磐石平闽之功所谓　王国事家事亦奚俟国人钦诩其盛烈独是　王肤功伟伐稽之简册若楼船下瀬无足比数其提师疾入如迅雷震霆负固者舆璧恐后方之雪夜潜军掩取元济则裴晋国之平淮蔡不及是也其开诚布诫将卒用命城破之日不戮一人不私一物方之克平建业装惟图书则曹武惠之下江南不是过也夫功髙不伐德盛不矜率礼蹈恭冲和简恕左右臣僚改容降接慰劳卒伍蔼若家人是其温恺也嗜好恬澹清风穆如无封无靡不迩不殖凡耳目玩好新妆佚游咸屏絶弗御是其俭恪也从善如转规纳计如顺流一才一技罔不兼收于帷幄虚懐博采霁顔翕受又其集思广益也犹复研辑典谟探穷图纬虽在金戈铁马之余不忘论道谈经之雅更其逊志时敏也是　王之徽德懿规以管蠡窥测何能扢其万一行将载在史册勒之鼎钟炳耀千秋垂示万闽人特志其一方之私用纪更生之泽于不朽以俟太史采风或有取焉敬书此以镌贞珉】
　　王恕
　　惠献贝子祠功绩碑
　　【维天笃生】
　　【圣皇肇造区夏奠安神人以开亿万世无疆之祚则必诞毓忠勇材智之臣为国藩辅宣力防勲以保乂我王家其殊猷伟迹既彪炳】
　　【天潢巍然玊牒矣而盛德之在人泽逺而风长讴思尸祝乆而不能忘若闽人之戴宁海将军固山贝子岂非亘古今塞穹壤与周召比烈者欤康熈十三年甲寅耿逆拒命阻兵谋以闽应吴尚二贼浙东所在告警祖仁皇帝知贝子神武素有战功殱海冦郑国性于漳泉闽人惮其威名特拜宁海将军偕】
　　【和硕康亲王督师讨之秋八月大军至杭州是时耿逆所遣伪帅曾养性已由福宁渡海防温逼台别攻处州矣贝子与】
　　【康亲王计议事势急浙而缓闽浙东平则逆贼无藩篱之固闽不难破也遂与王分兵趋台州台之属县已为贼据时出抄掠吾粮食贝子至首复仙居十四年五月遂从间道入黄岩蹙贼于乐清上亭岭水陆夹攻贼大败溃去九月乐清太平青田大荆磐石五城皆下初贝子之分兵也绍兴之县亦防于贼别遣将攻下之因抚定其民于是杭州之路无梗故得一意讨贼十五年二月贝子已解处州之围遂引兵而东是时曾养性聚平阳瑞安石塘羣贼于温尚十余万贝子亲临行阵连战败之进逼城壕沉其船于江贼皆溺死曾养性躶而跳遂克温州曾养性既败收合余烬走保得胜山掘堑为濠引水环之连营固守贝子乗夜大雾潜师登山将士皆逾濠苦战贼不得出复大败遂掀温溪大蹂石塘定云和行收龙泉庆元等县贼气阻丧降者相继而耿逆坐困于闽矣凡大小之战百余得府县城寨百五十六斩其文武伪官九百六十五人其朱飞熊吴长春尤贼骁将倚为腹心者也生降其士卒四十余万卤获军资器械无算如火燎毛悉定绍台温处四郡之地从古用兵之神荡冦之众盖未有也贝子巳定浙东遂引兵由庆元间道入松溪与康亲王防于建宁贼望风宵遁九月进攻延平贼将耿继美郭忠孝等犹城守不下贝子不忍闽人揃刈之惨遣使许以不死遂率伪官六百八十八人兵一万一百二十人民十一万二千一百三十七人开门出降先是海冦郑经规取福州所遣伪都统徐尧有贼三万军鳯山岭上贝子既至挥将士急击之贼望见我军旗帜怵于漳泉之威不战而走连防其营十四斩获过半穷追四十余里于是狂丑震恐面防乞命兴泉漳汀相率反正兵不血刅而全闽底定矣贝子御军严整用法无私知人善任使又能与士卒同苦谋定而后战故所向有功方贝子由桐溪出青田身先士卒手牵所乘马以鞭作杖失足折其指及攻温州连战不克昼夜焦劳齿落其二军行之次帐幕不时至路宿野外盖自督师以来侵冐寒暑践履险阻出入于深山穷海之间三年不少休以是积劳疾作至建宁乗舟而行鳯山之防犹强起力疾督战大功甫就而歌虞及焉其尽瘁定】
　　【国不以死生疾病牵其志故士益感动用命当王师之入闽也】
　　【贝子疾已甚而教诫将士所下城邑民老防妇女不惊市不易肆农不去田既俘耿逆振旅入福州四郊晏然不知有金革之事呜呼仁义之师神武而不杀完肝脑于冈昆转沟壑为袵席贝子扫殄之功在浙而生全之德在闽矣贝子既薨资装萧然不能备礼百日之祭防卫亲军合飨于幕下夫以王室之懿亲仗钺专征而凛凛清节如此盖】
　　【上赐之金貂银币以及甲胄衣裘鞍马弓刀等物皆于军中赏士殆尽城下之日无敢取民一笠故初薨以迄丧还巷哭路祭者不絶讣闻天子临朝震悼顾念勲劳】
　　【谕祭赐葬】
　　【恩予易名亲洒】
　　【宸翰立碑墓上以彰贝子之纯懿勲烈用昭示于万古方】
　　【贝子受脤之日尚逆已叛于粤吴逆且出扰湖湘旁掠贑吉西窥宁夏薄闽中三孽连衡半壁骚动而贝子手提天兵奋威武使吴逆不敢渡江尚逆不敢逾岭党涣于东南而势孤于西北羽翼既翦大憝自得功止闽而廓清在天下】
　　【天盖诞毓之以康靖我国家者也岂偶然者哉乾隆四年】
　　【镇国将军德公以闽浙之节式莅兹土实惟贝子之文孙为世大儒用能克绍先德以仁义为治文武率职邦人大和因议建贝子祠于乌石山之阳以祀春秋从民志也逾年八月之朔恕奉命来摄抚事而工适竣因得防修时祀礼成而退有金泳老人自言少时曾见贝子于军中厯厯前陈其事僚吏将佐肃然动容阶下之人有泣下者既藩臬之大夫砻石来请文夫以贝子之豊功盛德勒钟鼎而垂史册声光烂然岂恕所能为役惟是博徴文献实以老人之言而知闽人之心之思之乆其何可不书以慰之也因僣书贞珉敬为之颂曰上帝降鉴活此下民】
　　【真人首出电激雷震函夏耆定航索悉臣圣子神孙式叙三辰庆流属籍角定振振曰】
　　【天生德宁我兆人闽有防慝彼昏卒狂煽胁丑类绎骚南方与滇粤贼蟠结披猖肆其机牙而拒斧斨遂犯浙东以摇江右天子曰咨我抚之厚而敢同逆其胡可宥玉节金贤王是授王既拜】
　　【命誓师于杭天兵四临贼气沮丧麾盖所指我武孔遂落其距亦搤其吭藩羊穴防散迸犇亡浙东既靖师次于闽下建临延尽降其军狂贼失据自絷牙门闽地悉定重为王民】
　　【王奉宸言布我恩信罪止其魁余无所问既掩胔骼既恤既赈门迎子女伍戢兵刃始时闽人忧罹其灾今相告语幸王之来吾粲吾粥吾褚吾襦吾有室家王实予之吾闽之完世载】
　　【王德我王之来为闽除贼功成而薨闽人大戚年岁有极吾思曷息是作新庙道山之阳其筵肆肆笾铏大房何以荐之黍稷臐膷孝孙来享来拜于庭是贻是绳防登傍皇于王有孙翳闽之福闽人熈熈以介以谷揭防妥灵春秋斋遫刻诗于碑永耀南服】
　　郑开极陈忠毅公神道碑
　　【今上圣神文武威灵震叠太和沦浃俗登仁寿普天率土悉尊悉亲逢国大庆辄沛荣恩大小臣工咸邀异数至于仗节死义之臣及加愍恤赠官廕子易名遣祭建祠竪额窀穸之地　纶诰临焉典何盛哉盖宠嘉之所以慰死者之魂而俾生者共知纲常之大君父之感人人奋于忠义也忠毅陈公奉皇帝赐既圹于侯官桃源山之原而东南神道宜有碑碑宜有文余仰公之致命成仁而复重其嗣子之能以礼请也则谨记公之世系族出厯官行治以至其塞天地光日月之大节而下迨二淑人之同膺防典获祔于禁兆者有槩有详缀之以铭公讳丹赤字献之号真亭与兄云岩公讳丹荩同中顺治辛卯科举人其先固始人有官闽博士者家于侯官遂为侯官陈氏传至曾祖逸竹公祖逹轩公世有隐德生公之父武夷公讳期煃为邑名诸生以公赠通议大夫公诗文逼大家立身与人有节槩不肯熟软媚耳目后兄选粤清逺令公以铨试第一简四川重庆府推官随署重防二府事是时张献忠初灭蜀迤东尚为十三家所据防勦之师环集境内公招亡垦荒疎刑设教仍筹给馈饷以济军食蜀平奏上最内擢刑部主事丁内外艰归服阕复补本部寻陞本部员外郎与纂修品级考全书公三厯秋曹平反出入必得情人无敢欺己酉差天津关天津地近畿辅巨商大贾四方万货之所辐辏前此者视为美差独公洗手奉职官税外不私一钱是冬】
　　【天子幸瀛州公接　驾荷慰劳焉既复命晋兵部车驾司尚书郎与修中枢政要卤簿之尊驿传之细属公职者检核必严初公之举孝亷也以文章名天下及其司李蜀以陟部寮也又以经济冠曹署其不知公者徒羡公之遭逢即知公者皆以公为文人为才吏岂知公之文也以行践之才也以节终之哉癸丑浙江分巡温处道缺人上念东瓯为两浙门户且襟带大海非公无与释东南忧遂以佥事道命公出公下车见海禁操切穷民絶鱼蟹之利又以乆在刑部痛命狱大案多稽延系囚每牵连岁月不结心黙伤之忽怵然曰瓯邻海镇协武臣拥重兵吾建牙斯地反无一骑一卒设有不测何以守封疆恨格于位不获以封事入告耳未几摄臬篆以例朝觐公喜曰吾言得上陈乎立草三疏挟以行一曰弛海禁二曰结命狱三曰复标兵行至山东防滇变大作有　防谕天下凡入觐之官亟还固地方疏遂未及上还至东昌闻闽藩耿精忠反公方食投箸起曰东瓯与闽接壤闽叛必首攻东瓯吾职在分巡安敢须臾缓即弃舟陆行倍道至维时自长江以至钱塘讥察戒严舟楫必结队相援日开帆十余里毋敢夜行公独驾小艇冲波奋擢仅三昼夜逹嘉禾飞抵武林谒抚军宻计防御防立谈数语即驰归治所缮城堡练乡勇蓄糗备食未尝一饱寝未尝安枕适海冦朱飞熊乗间出没人怀疑惧公大张榜文指示顺逆祸福以安民心语多侵耿逆或谓公宗族在闽恐受毒公叱曰乱贼人人得诛吾誓不与俱生国有难遑恤宗族哉居无何平阳军弁缚其帅降贼贼攻瑞安县郡城兵将往援者观望无鬬志而海冦长驱入内港掳掠江上乡民争提挈挽负走入城镇帅欲禁之公曰城以人为固人以食为命今民辇米粟入城民即吾兵食即吾饷此天之所以相国家也急纳勿阻于是来者数万人公见贼势逼亲自作书请提镇援师曰本道矢志死守以固外藩孤城无援心力俱竭东瓯有失全浙震摇此正臣子効命之秋也不速救如地方何揷飞羽日驰十数次血泪淋漓满纸上题封几不可辨斯时也贼觇公亲守小南门相与议曰城中官惟此人招不来麾不去其余无难事耳乃水陆并力专捣小南门鼓声震天矢入如雨炮礟喧轰山崩谷裂瞰城下如蜂屯螘沸惟见刀斧剑防闪烁日光中公悬赏格能击贼者计功予锾自擐甲胄日登陴三巡大宣忠义奬激语守者皆感泣奋勇贼从烽焰中望城上见公谈笑自若无怯色争惊为天神不敢近退缩十余里越数日镇帅祖勲闻援兵前锋驻对江大恐勲固早与贼通思以城叛者乃佯遣其游击马文始与公协守实以探公意公每与言不畏义死不荣幸生欷歔慷慨誓以身殉勲知公志不可夺于是陈甲仗于城东华盖山之大观亭请计事思以兵胁公巡捕千总姚绍英亷其谋谏勿往公曰勲官巨镇食厚禄谅无异志即不然吾以大义晓之安有奸形未着冦在门庭商战守大事而不赴者乎至于死生吾已置之度外矣遂往果见兵皆露刃夹阶下立公不为动坐定勳言曰贼众兵寡能无虑乎公曰吾城守防剿合援师前锋计可半万瑞安之旅足为掎角计日提督大兵集直灭此朝食耳何虑兵寡勳又曰即有兵如无船何公曰吾用水师战舰列于江下流以御冦雇民船驾于江上流以济援兵何虑无船勳语塞其属弁杨春芳厉声曰城中无粮纵有兵有船谁为我用公曰若言误矣吾营饷给满此月而逺所乡民米粟在城者露积狼籍若乃造此语慢军心耶起欲归贼党呈耿逆谕献城书公怒曰若辈受国恩当効力死国事乃欲从乱臣贼子反耶此物岂可污吾目以手碎之勲夺去宣隐语杀公贼奴髙魁执巨斧劈公右臂公笑曰我不怕死我头可断城不可得也裂眦决龈骂不絶口争挟出亭外公致命时甲寅六月初一日也唐史载张巡许逺死睢阳时年俱四十九公忠肝浩气与张许同尚少三岁云公殁之后海禁开命案以限结悉符疏语使当日标兵早复公得以劲卒自卫勳必畏不敢动深沟坚壁以待援师内外合攻贼尸将尽瘗江鱼腹中何至有大观亭之变哉天盖使公以一身昭揭纲常为世道人心砥柱而显我　国家有仗节死义之臣也】
　　【天子恤公忠特赠通政使司通政使廕其嗣子一防复遣官谕祭赐諡曰忠毅建特祠于殉难之所春秋有司行祀事焉巳卯岁　驾南巡嗣子一防以湖州知府伏迎】
　　【上温防曰汝父尽忠报国朕亲书名垂青史四字以昭汝父忠一防捧归摹额悬祠上公先娶王氏先公卒赠淑人后娶曾氏封淑人逢　覃恩加封太淑人今合或曰是　赐茔也宜分余曰不然曾太淑人从任东瓯当公殉难时虎视眈眈贼思尽根株而痛断之能乘机应防忍死存孤以养以教俾嗣子一防自州牧以厯监司才称其官诸子读书成名不堕父风以展王淑人未竟之绪功莫大焉义重糟糠荣均优恤则以命妇袝也固宜是碑也　君行仁臣励节夫殉国妇立孤父教忠子尽孝一石而三纲掲其上于万斯年长永存哉铭曰赫赫我　皇驾虞轶唐帝心简在翊以忠良蠢诸滇丑眼鹰臂螳妖氛逺煽狡启闽疆波鲸蜑户附和猖狂孤城屹屹东瓯在望忠毅李蜀鳯翽麟祥清华内简乃陟部郎建牙以出巡履斯方欲腾封事歘覩欃枪扩门掊锁活纳流亡且修且练广峙糗粮惫精噀血力固金汤援师不至魑魅防张手持一矢誓射天狼奸狐沙蜮倚伏萧墙公殉大节就义剑铓天苍日白彷佛睢阳　赠諡祭廕赐幽堂袝之二淑维徳之行象贤显世王休对维君维父覆载难量卓哉□赑山髙水长】墓志
　　宋欧阳修端明殿学士蔡公墓志铭
　　【公讳襄字君谟兴化军仙游人也天圣八年举进士甲科为漳州军事判官西京留守推官改著作佐郎馆阁校勘庆厯三年以秘书丞集贤校理知谏院兼修起居注是时天下无事士大夫弛于乆安一日元昊叛师乆无功天子慨然厌兵思正百度以修太平既已排羣议进退二三大臣又诏增置谏官四员使拾遗补阙所以遇之甚宠公以材名在选中遇事感激无所回避权幸畏敛不敢挠法干政而上得益与大臣图议明年屡下诏书劝农桑兴学校革修废而天下悚然知上之求治矣于此之时言事之臣无日不进见而公之补益为尤多四年以右正言直史馆出知福州以便亲遂为福建路转运使复古五塘以溉田民以为利为公立生祠于塘侧又奏减闽人五代时丁口税之半丁父忧服除判三司盐铁勾院复修起居注今叅知政事唐公介时为御史以直言忤防贬春州别驾廷议无敢言者公独论其忠人皆危之而上悟意解唐公得改英州遂复召用皇祐四年迁起居舍人知制诰兼判注内铨御史吕景初吴中复马遵坐论梁丞相适罢台职除他官公封还辞头不草制其后屡有除授非当者必皆封还之而上遇公益厚曰有子如此其母之贤可知命特赐冠帔以宠之至和元年迁龙图阁直学士知开封府三年以枢宻直学士知泉州徙知福州未几复知泉州公为政精明而于闽尤知其风俗至则礼其士之贤者以劝学兴善而变民之故俗除其甚害往时闽人多好学而专用赋以应科举公得先生周希孟以经术传授学者常至数百人公为亲至学舍执经讲问为诸生率延见处士陈烈尊以师礼而陈襄郑穆方以德行著称乡里公皆折节下之闽俗重凶事其奉浮屠防客以尽力丰侈为孝否则深自愧恨为乡里羞而奸民游手无赖子幸而贪饮食利钱财来者无限极往往至数千百人至有亲亡秘不举哭必破产办具而后敢发丧者有力者乗其急时贱买其田宅而贫者立劵举债终身困不能偿公曰有大于此耶即下令禁止至于巫觋主病蛊毒杀人之类皆痛断絶之然后择民之聪明者教以医药使治疾病其子弟有不率教令者条其事作五戒以教谕之乆之闽人大便公既去闽人相率诣州请为公立德政碑吏以法不许谢即退而以公善政私刻于石曰俾我民不忘公之德嘉祐五年召拜翰林院学士权三司使三司开封世称省府为难治而易以毁誉居者不由以迁则由以败而败者十常四五公居之皆有能名其治京师谈笑无留事尤喜破奸发隐吏不能欺至商财利则较天下盈虚出入量力以制用必使下完而上给下暨百司因习蠧切磨刬剔乆之簿书纎悉纪纲条目皆可法七年季秋大享明堂后数月仁宗崩英宗即位数大赏赉及作永昭陵皆猝办于县官经费外公应烦愈闲暇若有余而人不知劳遂拜三司使居二载以母老求知杭州即拜端明殿学士以往二年徙南京留守未行丁母夫人忧明年八月某日以疾卒于家享年五十有六蔡氏之谱自晋从事中郎克以来世有显闻其后中衰隐德不仕公年十八以农家子举进士为开封第一名动京师后官于闽典方州领使一路二亲尚皆无恙闽人瞻望咨嗟不荣公之贵而荣其父母母夫人尤有寿年九十余饮食起居康强如少者岁时为寿母子鬓髪皆皤然而命服金紫煌煌如也至今闽人之为子者必以夫人祝其亲为父母者必以公教其子也公于朋友重信义闻其丧则不御酒肉为位以哭尽哀乃止尝防饮防灵东园坐客有射矢误伤人者客遂指为公矢京师喧然事既闻上以问公公即再拜愧谢终不自辩退亦未尝以语人公为文章清遒粹美有文集若干巻工于书畵颇自惜不妄为人书故其残章断稿人悉珍藏而仁宗尤爱称之御制元舅陇西王碑文诏公书之其后命学士撰温成皇后碑文又勅公书则辞不肯书曰此待诏职也公累官至礼部侍郎既卒翰林学士王珪等十余人列言公贤其亡可惜天子新即位未及识公而闻其名乆也为之恻然特赠吏部侍郎官其子旻为秘书省正字孙传及弟之子均皆守将作监主簿而优以赙恤以旻尚幼命守吏助给其丧事曾祖讳显皇不仕祖讳恭赠工部员外郎父讳琇赠刑部侍郎母夫人卢氏长安郡太君夫人葛氏永嘉郡君子男三人曰匀将作监主簿曰旬大理评事皆先公卒幼子旻也女三人一适著作佐郎谢仲规二尚幼以某年某月某日公于莆田县某乡将军山其铭曰谁谓闽逺而多竒产产非竒宝惟士之贤嶷嶷蔡公其人杰然奋躬当朝谠言正色出入左右弥缝补益间归于闽有政在人食不畏蛊丧不忧贫疾者有医学者有师问谁使然孰不公思有髙其坟有拱其木凡闽之人过者必肃】欧阳修蔡君山墓志铭
　　【子友蔡君谟之弟曰君山为开封府太康主簿时予与君谟皆为馆阁校勘居京师君山数徃来其兄家见其以县事决于其府府尹吴遵路素刚好以严惮下吏君山年少位卑能不慑屈而得尽其事之详吴公独喜以君山为能予始知君山敏于为吏而未知其他也明年君谟南归拜其亲夏京师大疫君山以疾卒于县其妻程氏一男二女皆幼县之人哀其贫以钱二百千为其赙程氏泣曰吾家素以亷为吏不可以此汚吾夫拒而不受于是又知君山能以惠爱其县人而以亷化其妻妾也君山闲尝语予曰天子以六科防天下士而学者以记问应对为事非古取士之意也吾独不然乃昼夜自苦为学及其亡也君谟发其遗藁得十数万言皆当世之务其后逾年天子与大臣讲天下利害为条目其所改更于君山之藁十得其五六于是又知君山为天下之竒才也君山景祐中举进士初为长溪县尉县媪一子渔于海而亡媪指某氏为仇告县捕贼县吏难之皆曰海有风波岂知其不水死乎且果为仇所杀若尸不得则于法不可理君山独曰媪色有寃吾不可不为理乃隂察仇家得其迹与媪约曰吾与汝宿海上期十日不得尸则为媪受捕贼之责凡宿七日海水潮二尸浮而至验之皆杀也乃捕仇家伏法民有夫妇偕出而盗杀其守舍子者君山亟召里民毕防环坐而熟视之指一人曰此杀人者也讯之果伏众莫知其以何术得也长溪人至今喜道君山事多如此曰前史所载能吏号如神明不过此也自天子与大臣条天下事而屡下举吏之法尤欲官无小大必得其材方求天下能吏而君山死矣此可为痛惜者也君山讳髙享年二十有八以某年某月某日卒今年君谟又归迎其亲自太康取其柩以归将以某年某月某日葬于某所且谓予曰吾兄弟始去其亲而来京师欲以仕宦为亲荣今幸还家吾弟独以柩归甚矣老者之爱其子也何以塞吾亲之悲子能为我铭君山乎乃为之铭曰呜呼吾闻仁义之行于天下也可使父不哭子老不哭幼嗟夫君山不得其寿父母七十扶行送柩退之有言死孰谓夭子墓予铭其传不朽庶几以此慰其父母】
　　蔡襄宋尚书屯田员外郎赠光禄刘公墓碣
　　【公讳若虚字叔阳姓刘氏汉之衰楚元王子孙不去彭城厯魏晋以来彭城刘犹为着姓至唐司徒晏以雄材精智用转流轻重之术于乾元上元之间饱国饥者二十年至宰相功名益显晏兄暹为汾州刺史治冇声称生大理评事谈经评事生左常侍蒙常侍生吏部郎中埴埴自司徒至吏部四世或居长安或在汾晋吏部生伎实公之曾祖考也为鄂州节度判官湖南帅据其地自王兵四起乃以其孥循江入闽居泉州卒南安县始为闽人鄂州生文济是为祖考徙家福州闽王王审知以其女妻之卒官吏部郎中皇考府君讳甫闽亡事钱吴越王法自取所部以为俸府君不入一钱逮王归京师而其官属大小皆得仕府君以母老辞不就禄至今闾乡称其孝廉娶李氏生子九人公其次子也公严明有大畧始学见钞録集书如白氏六帖类即麾去日要当以法禁去之耳通五经大要摘其防义以为修身治官之用不茍为利禄学也咸平五年登进士第授大理评事知温州永嘉县还上所为文章真宗皇帝尚儒每亲程自言者召中书试就迁寺丞知隰州温泉县移通判保定军再迁太常博士通判洪州大姓胡氏子杀人以厚赀雇老贫者代死举郡为之覆藏狱且成公曰被杀者年少壮强今囚瘠老岂能制其命躬劾之果老贫者自卖以资其家于是捕弃胡氏子市出受钱代死者郡中惊伏濒江民以渔为生而土豪常半取之曰江食我田汝渔者吾田所也公按视奏除没江田租纵民渔改尚书屯田员外郎知邵武军其俗鬼而不医平居杀牛聚酒侮欺善良喜鬬击以气力加人而得罪戮意惬不恨公至撤滛祠禁巫觋教病者药朋醉羣鬬贼窃恃强寘于深法又治孔子庙收学者为之开説孝弟之行尊奬贤节吏民刷故所为而听公之所以为习俗大变年五十卒于官天禧三年二月十三日也其年九月八日辛酉福州怀安越城里公以恩受其父之太子洗马致仕祖母冯翊县太君母潘源县君夫人新郑县君赠工部侍郎潘吉甫之女淑慎有礼嫔于大家承上以顺睦众以和终三十年人未闻其笑骂声闺门之内肃然也及公卒愈自约以奉时祀勅诸子学遂以有成为父为母皆有称问男四人长曰弇不迩势利负竒自隐曰奕有大材智曰异以文学知名皆终尚书屯田员外郎曰戒未仕女适进士林孝伯某初与奕异为同年进士奕尝谓予言丁谓为宰相私天下士必归我乃得进闻公声名欲得一见即推进之公不肯徃于是始知公之所以立身也庆厯中余知福州州人言公事亲亲有疾輙不食肉酒居亲侧虽大暑中夕必严衣冠长幼内外皆有法度乡人效之又知公之所以为家也后为转运使至邵武邵武称公亷平市人持物入廨舍以就善价属官莫敢侵牟治事快于决疑静于临剧初若不更意虑及施下皆当理要守法不贷而民不敢怨又知公之所以为政也是三者皆世人之所难者故悉书以为法公以二子为郎累赠光禄卿铭曰刘自汉文史载陈唐有管萧晏其人厥材絶特持国钧晏兄而下八世孙刚严明允惠在民蟠于郡治屈所伸种施必获后嗣振孰从考信惟隧文】
  </div>
  <div class="pagination">
   <a href="福建通志_page227.html">
    上一页
   </a>
   <span>
    ...
   </span>
   <a href="福建通志_page223.html">
    223
   </a>
   <a href="福建通志_page224.html">
    224
   </a>
   <a href="福建通志_page225.html">
    225
   </a>
   <a href="福建通志_page226.html">
    226
   </a>
   <a href="福建通志_page227.html">
    227
   </a>
   <span class="current-page">
    228
   </span>
   <a href="福建通志_page229.html">
    229
   </a>
   <a href="福建通志_page230.html">
    230
   </a>
   <a href="福建通志_page231.html">
    231
   </a>
   <a href="福建通志_page232.html">
    232
   </a>
   <a href="福建通志_page233.html">
    233
   </a>
   <span>
    ...
   </span>
   <a href="福建通志_page229.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
