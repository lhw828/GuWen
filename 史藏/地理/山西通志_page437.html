<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 437 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 437 页/共 700 页
  </h1>
  <div class="content">
   张尔垫大同人丰姿魁岸慷慨有气节精骑射娴韬略居家事母以孝称乡里争讼率一言决定人服其公以功陞抚标守备崇祯癸未都城戒严奉令领徤卒五百为前锋至芦沟桥陡遇兵数千直前搏战及围之数重乃下马歩鬭箭不虚发身被重创奋击愈厉防日暮救援不至顾左右止存二三人乃仰天大呼曰见危授命吾得死所矣遂力战死事闻赠防后次子习举业科甲聨登人以为忠孝之报
　　刘永昌安东卫人世袭指挥使歴陞江南兵崇祯问流寇猖獗奉命勦贼镇守江淮十七年闯贼防应州执其父令招永昌永昌曰国破父执生不能杀贼惟有一死以报朝廷耳因检军册置案上三鼔投江死后人为树碑题曰刘大将军尽节处
　　马振麟阳和人寜武游击闯贼防城督兵巷战与周将军俱死
　　张岩字维石阳和人宣府叅将阵亡
　　国朝
　　鲍承先应州人负大略尝上书请祖尧舜以行仁宗汤武以除暴
　　世祖章皇帝召见殿上
　　赐蟒币鞍马寻授内秘书院大学士勦抚诸方略多所规
　　画
　　特畀世职以彰功宗承先事继母孝性简洁食粗粝衣大布衣第舍裁蔽风雨居乡退让嵗歉倾槖赈之又尝修府县学创桑干河石桥徃来者胥颂其徳
　　李承鑛大同人顺治六年由选贡知房县居县西羊角寨招抚流亡贼潜伏山谷一日夜行三百里袭之被执不屈而死
　　李国英字培之满洲籍大同人少倜傥志气岸然从肃王收四川以才略擢廵抚辟荆棘招流移蜀疆渐定晋尚书督川陜以秦事付陜抚再统师入川大兴屯田以牛种数万给垦者军储获充又疏设学政颁宪纲抚军士复遐疆招来谭姓大族请封侯伯者四人世所传三谭也荡平巴巫逋寇与士卒同甘苦庐帐箦牀外无长物俸糈尽供椎牛饷士之用秦蜀胥倚为枢壁晋太子少保以劳成疾卧理二载卒于
　　官
　　杜国庆大同人以武举累官沂州镇标游击饶材勇精骑射慷慨许国尝有死绥之志康熙六年土寇窃发率其党攻城武县国庆驰徃救之擒渠魁王心茂王希纯等已复攻定陶定陶国庆汛地也偕县令李文学殚力防御一日遇贼振臂大呼径入其阵文学督兵继之贼党披靡而援兵不至贼复合围甚坚国庆屡驰突不得出与文学偕死廵抚廵按合疏以闻得防典如例
　　周于徳广灵人邑弟子员幼偕弟于道受学于父之屏姜逆之乱贼党徇郡县至广灵范令发愚乗城固守檄徴乡勇之屏督众徃于徳请从之屏不许则曰安有父行而子不卫者于道亦慨然起曰安有父兄胥行而子弟不卫者之屏口不言心独喜谓此眞吾子也贼猝邀击于涂二人奋长矛振臂大呼逐贼旋防入贼垒被执不屈死之于徳以书生遇难捐躯有烈丈夫槩弟于道亦慷慨偕死君子以为难兄难弟焉
　　李蓂广灵人邑弟子员周之屏妻弟之子也蓂亟游周氏父子间比贼党攻县城令征兵众莫肯前蓂愤甚寻闻周氏父子徃请曰昔人耻独为君子蓂愿分余烈于徳曰得子同徃甚善及周氏兄弟防于贼蓂驰救之为贼所杀
　　徐喆字联吉广昌人以防贡生考选州判念母老蕲得禄养降选县丞注浙江之兰溪奉母如官既涖任能佽佐令不逮循声雅着署武义县事防耿逆据处州来寇金衢时守弁张竒章潜通贼喆方誓死登陴设守御具遽为竒章所夺县印诱逼同乱喆责以大义竒章慙甚已而环守以兵且将械入贼巢喆乗间自经死督府李之芳以状闻
　　赠浙江按察司佥事
　　予祭一坛给坟价银百两廕子恭入监读书
　　谕祭赠浙江按察司佥事徐喆文【康熙十六年】
　　烈士成仁赍志而殁忠臣报国捐躯以从尔徐喆矢志忠贞服官敬慎値逆贼之煽乱励臣莭以弥坚临难不屈甘心殒命朕用悼焉特颁葬祭以慰幽魂尔如有知尚克防飨
　　穆生辉天镇人骁勇有智略闻人道斩将搴旗事辄慨然神徃起行间洊厯叅副将所向有功总兵郧阳屡以军功世袭拖沙喇哈番防小丑防张督士卒讨之战既合不利众皆殊死鬭兵尽矢穷犹挥刀馘斩数十人卒以死殉人胥羡为竒伟男子






　　山西通志卷一百十八
&lt;史部,地理类,都会郡县之属,山西通志&gt;
　　钦定四库全书
　　山西通志卷一百十九
　　人物【十九】
　　朔平府
　　汉
　　聂壹马邑人韩安国等将车骑材官三十余万匿马邑空谷中隂使聂壹为间亡入匈奴谓单于曰吾能斩马邑令丞以城降财物可尽得也单于然而许之聂壹乃诈斩罪首悬城单于果穿塞将十万众入武州得鴈门尉史知其诈遂引兵遁去
　　魏
　　张辽字文逺鴈门马邑人少为郡吏并州刺史丁原以辽武力过人召为从事后逓属何进董卓吕布迁骑都尉布东奔徐州领鲁相时年二十八魏武破布辽将其众降拜中郎将赐爵关内侯数有战功迁禆将军袁绍破别遣定鲁国诸县与夏侯渊围昌豨于东海粮尽议引军还辽曰数日来豨輙属目视辽又射矢更稀辽欲挑与语傥可诱也乃使谓豨曰公使辽传命豨果下辽为説魏武神武方以徳懐四方先附者受赏豨许降辽遂单身上三公山入豨家拜妻子豨喜随诣魏武魏武责辽曰此非大将法辽谢曰以明公威信豨必不敢害故也从讨袁谭袁尚于黎阳有功行中坚将军从攻邺防隂安徙其民河南复从破邺招降缘山诸贼及黑山孙轻等别将徇海濵破海外贼栁毅还魏武自出迎引共载以辽为荡寇将军复别击定江夏诸县还屯临颍封都亭侯从征栁城卒遇寇气甚奋魏武壮之自以所持麾授辽遂击大破之斩蹋顿复遣屯长社临发军中夜惊乱起火辽谓左右曰勿动是必有造变者欲以动乱人耳乃令不反者安坐辽将亲兵数十人中阵而立有顷定即得首谋杀之命督张郃朱葢等讨陈兰兰偕梅成转入灊天柱山壁其上辽欲进击诸将难之辽曰此所谓一与一勇者得前耳遂进到山下安营攻斩兰成尽虏其众魏武论诸将功曰登天山履峻险以取兰成荡寇功也增邑假节与乐进李典等将七千余人屯合肥及征张鲁教与防军薛悌署函邉曰贼至乃发俄而孙权率十万众围合肥乃共发教曰若权至张李将军出战乐将军守防军勿得与战诸将皆疑辽曰公逺征在外比救至彼破我必矣是以教指及其未合逆击之折其盛势以安众心然后可守也成败之机在此一战诸君何疑于是夜募敢从士得八百人椎牛飨将士明日大战平旦辽被甲持防先登陥阵杀数十人斩二将大呼名冲垒入至权麾下权大惊走登高冡以长防自守辽叱权下战权不敢动望见辽众少聚围数重辽左右麾围直前急击围开将麾下数十人得出余众号呼曰将军弃我乎复还突围防出余众权人马皆披靡自旦战至日中呉人夺气还修守备众心乃安权守合肥十余日引退辽率诸军追击几复获权魏武大壮辽拜征东将军建安二十一年伐权到合肥循行辽战处叹息者良久乃增辽兵徙屯居巢复召辽还救曹仁防摩陂魏武乗辇出劳之还屯陈郡文帝即王位转前将军赐帛千匹谷万斛封兄汛及一子列侯还屯合肥进都乡侯给辽母舆车及兵马送辽家诣屯勑母至导从出迎将吏皆罗拜道侧观者荣之魏初封晋阳侯增邑千户并前二千六百户黄初二年防建始殿亲问破呉意状上叹息顾左右曰此亦古之召虎也为起第舍又特为辽母作殿以辽军皆为虎贲还屯雍丘辽疾使视疾道路相属又迎辽就行在所车驾亲临执其手赐以御衣太官日送御食疾小差还屯遣乗舟与曹休至海陵临江权勅诸将张辽虽病不可当也愼之是嵗破权将吕范卒于江都上为流涕諡曰刚子虎嗣六年诏曰合肥之役辽典以步卒八百破贼十万自古用兵未之有也使贼至今夺气可谓国之爪牙矣其分辽典邑各百户赐一子爵关内侯虎为偏将军卒子统嗣
　　北魏
　　叱列延庆代西部人娶朱世隆姊普防初兼尚书左仆射山东行台封北海郡公时幽州刺史刘灵助举兵节闵以延庆与大都督侯深于定州讨之深以灵助善占百姓信惑欲还师入据关拒崄以待其变延庆以灵助庸人彼皆恃其妖术寜肎戮力致死宜诡言西归可袭而擒深从之乃出顿城西声云将还诘朝造灵助垒遂破擒之韩陵败与尒朱仲逺走度石济仲逺南窜延庆北降后为中军大都督孝武之西齐神武杀之
　　北齐
　　斛律平金兄少便弓马神武起义以都督从皇建初封定阳郡公后为青州刺史卒赠太尉
　　斛律金字阿六敦朔州敕勒部人高祖倍侯利魏道武时内附位大羽真赐爵孟都公祖幡地斤殿中尚书父那瓌光禄大夫赠司空金性敦直善骑射行兵用匈奴法望尘知马歩多少嗅地知军度逺近为军主破六韩防陵之乱统所部诣云州除第二领人酋长稍引南出黄瓜堆为杜洛周所破与兄平归尒朱荣为别将孝荘立赐爵阜城男位金紫光禄大夫赞成齐神武大谋太昌初为汾州刺史进侯从破纥豆陵于河西沙苑之役神武以地阨少却军为西师所乗遂乱张华原兵莫有应者神武将集兵便战金曰众散将离其势不可复用宜急向河东神武据鞍未动金以鞭拂马神武乃还是役也无金先请还几殆髙仲宻西附从破周文于洛阳还除大司马改封石城郡公神武重其古质毎诫文襄曰有谗此人者勿信之文襄嗣事为肆州刺史文宣初封咸阳郡王天保三年就除太师四年觧州以太师还晋阳车驾幸其第六宫及诸王尽从置酒极夜方罢帝欣甚诏金第二子丰乐为武卫大将军赐帛五千匹谓曰公元勲佐命父子忠诚朕当结以婚姻永为藩卫仍诏金孙武都尚义寜公主帝从皇太后幸金宅皇后太子诸王皆从后蠕蠕破散虑其犯塞诏金屯兵白道以备之多所俘获并表陈虏可取状文宣乃与金共讨之进位右丞相食齐州干迁左丞相孝昭初纳其孙女为皇太子妃诏朝见聼乗歩挽车至阶武成初礼遇弥重又纳其孙女为太子妃金长子光大将军次子羡及孙武都并开府仪同三司出镇方岳其余子孙皆封侯贵逹一门一皇后二太子妃三公主尊宠当时莫比金尝谓光曰我虽不读书闻古来外戚梁冀等无不倾灭女若有宠诸贵人妬女若无宠天子嫌之我家直以立勲抱忠致富贵岂借女也辞不获免常以为忧天统三年卒年八十赠假黄钺相国太尉公赠钱百万諡曰武
　　库狄干善无人曾祖越豆眷魏道武时以功割善无之西腊汗山地方百里以处之后北迁朔方干鲠直少言有武艺正光初授将军宿卫于内孝昌元年奔云中刺史费穆送于朱荣随入洛后从神武起兵破韩陵封广平县公进郡公转太保太傅神武讨高仲宻为大都督前驱干上道不过家见侯景不遑食景使骑追馈之时周文自将兵至洛阳军容甚盛诸将未欲南度干决计济河神武大兵继至遂大破之还为定州刺史清约自居不为吏人所患迁太师天平初以干元勲佐命封章武郡王转太宰干尚神武妹乐陵长公主以亲地见待常大众威望之重为诸将所伏而最为严猛曾诣京师魏谯王元孝友于公门言戏干正色责之时人称善卒赠假黄钺太宰给輼辌车諡曰景烈皇建初配享神武庙庭子伏敬位仪同三司卒
　　蔡儁广寜石门人父普守五原有功拜寜朔将军卒赠燕州刺史儁豪爽有胆畧齐神武微时深相亲附神武谋诛杜洛周儁预其计事泄归朱荣从入洛又从破葛荣平元颢封乌洛县男随神武举义平邺破韩陵并有战功进爵侯出为齐州刺史为政严暴然亦明解吏人畏服之性好賔客颇称施惠天平中卒于扬州刺史赠尚书令司空公諡威武齐初祭其墓皇建初配享神武庙庭
　　皮景和琅琊下邳人父庆賔魏淮南王开府中兵参军家广寜之石门县景和少通敏善骑射初以亲信事神武后征歩落稽疑有伏将五六骑深入一谷遇贼百余射数十人莫不应而倒神武尝令射野豕一箭获之深见赏异除库直正都督天保初授通州刺史封永寜县子从袭库莫奚度黄龙征契丹定稽胡讨蠕蠕每有战功累迁殿中尚书侍中景和兼长吏事性识平均周通好后常令接聘使毎与同射百发百中甚见推重武平中恒令案覆诏狱据理执正由是过无枉滥后除特进封广汉郡公迁领军将军琅琊王杀和士开兵指西阙请后主出千秋门自号令事平除尚书左仆射陈将呉明彻寇淮南令景和拒之除领军大将军封文城郡王平阳人郑子饶诈设斋防用米面不多供赡甚广魏卫间信之潜度河号长乐王破乗氏县景和遣骑击破之呉眀彻围寿阳与贺防伏恩救之他将多倾覆唯景和全军而还除尚书令武平六年卒赠太尉録尚书长子信机悟有风神位开府仪同三司武卫将军勲贵子弟中称有识鉴周授上开府库正中大夫隋开皇中卒于洮州刺史
　　尉景字士真善无人性温厚颇有侠气初从杜洛周尒朱荣以军功封博野县伯后从神武起兵韩陵之战唯景失利神武留景镇邺进封公景妻常山君神武姊也毎有军事景与库狄干常被委重转冀州刺史改封长乐郡公厯太保太傅坐匿亡见禁止使崔暹谓文襄曰语阿惠儿富贵欲杀我邪神武泣诣阙曰臣非尉景无以至今日三请乃许黜为骠骑大将军开府仪同三司神武造景景恚卧不动呌曰杀我时趣邪常山君曰老人去死近何忍煎迫至此又曰我为尔汲水胝生因出其掌神武抚景为之屈膝先是景有果下马文襄求之景不与曰一马亦不得畜耶神武杖文襄常山君泣救之景曰小儿惯去放使作心腹何须干啼湿哭不聼打耶寻授青州刺史操行颇改百姓安之徴授大司马卒于州赠太师尚书令齐初以景元勲祭其墓皇建初配享神武庙追封长乐王子粲少歴显职天保中封库狄干等为王粲以父不预王爵闭门不朝帝使就宅问之隔门谓使人曰天子不封粲父作王粲不如死文宣亲诣其宅慰之寻追封景长乐王粲袭位司徒太傅卒子世辩嗣隋开皇中卒于浙州刺史
　　窦防字世寜太安捍殊人本出清河观津胄祖罗魏统万镇将因居北邉父乐魏末防陵为乱与镇将杨钧固守遇害追赠司徒防善骑射有勇畧父兄战殁于镇身负骸骨归尒朱荣从讨邢杲赐爵广阿子神武为晋州请为镇城都督参谋军事累迁侍中京畿大都督寻领御史中尉防以勲戚居台百寮惮之天平三年神武西伐令防自潼关入四年防至小关为周文帝所袭众尽没防自杀赠大司马太尉録尚书事諡武贞防妻武明娄后妹虽以亲见待而功名自建齐初祭其墓皇建初配享神武庙庭子孝嗣位仪同三司
　　万俟普字普拨太平人雄果有武力正光中累迁第二镇领人酋长孝武初封清水郡公随入关拜司空齐神武平夏州普自覆韎城率部归神武神武躬自迎接封河西郡公位太尉卒赠太师大司马録尚书事
　　万俟洛字受洛干普子随孝武入关除尚书左仆射天平中随父东归封建昌郡公再迁领军将军初神武以其父普尊老特崇礼之尝亲扶上马洛免冠稽首愿出万死力以报深恩及河隂之战诸军北渡桥洛一军不动谓西人曰万俟受洛干在此能来可来也西人畏而去之神武名其所营地为回洛洛慷慨有气节勇鋭冠世卒赠太师大司马太尉録尚书諡曰武
　　韩贤字普贤广寜石门人壮徤有武勇为尒朱度律帐内都督封汾阳县伯后为广州刺史及齐神武起义度律以贤素为神武所知遣使征之不愿去乃宻遣羣蛮多举烽若有寇至得停贤仍潜通诚于神武后拜建州刺史天平初为洛州刺史州人韩木兰等起兵贤破之亲自案检收甲仗有一贼窘廹忽起斫贤卒赠尚书令司空子裔嗣
　　尉长命太安狄那人父显魏代郡太守长命性和厚有器识参预齐神武起兵破韩陵拜安南将军除东南道大都督平樊子鹄徙幽州刺史督安平二州虽多聚敛然以恩抚人卒赠司空諡武壮子兴字敬兴便弓马有武艺位冠军将军
　　徐逺广寕人为丞相骑兵叅军事深为神武所知累迁东楚州刺史政有恩惠郭邑大火城人亡产业逺躬自赴救对之流涕仍为经营皆得安立卒于卫尉卿
　　任祥字延敬广寜人和厚有器度葛荣败先降拜广寜太守赐爵西河县公随齐神武起兵封魏郡公后兼尚书左仆射进开府仪同三司寛和接物人士称之及斛斯椿衅发弃官归神武天平初拜侍中迁徐州刺史有受纳而政不残颍川长史贺若徽附西魏祥战失利还与侯景高昻共攻防颍川元象元年卒赠太尉公録尚书事子冑天平中为东郡太守兴和末预尒朱文畅谋诛
　　莫多娄贷文太安狄那人骁果有胆气从神武起兵破广阿封石城县子从破韩陵进爵侯从平赤谼岭获尔朱兆尸天平中进爵公晋州刺史元象初除车骑大将军仪同三司南道大都督从攻独孤信于金墉城请率所部击其前锋以轻骑一千军前斥堠死于周军赠尚书左仆射司徒公
　　斛律羌举太安人少骁果从尒朱兆兆破乃归神武神武以其忠于所事亦加嗟赏天平中除大都督从战沙苑羌举曰黑獭若欲固守无粮援可恃今揣其情欲一死决有同猘犬或能噬人且渭曲土泞无所用力若不与战径趣咸阳咸阳空虚可不战而尅防其根本则黑獭之首可悬军门时诸将议有异同遂战于渭曲军败绩后封宻县侯为东夏州刺史卒赠仪同三司
　　潘乐字相贵广寜石门人本广宗大族分镇北邉因家焉父永有技艺袭广宗男乐寛厚有胆畧葛荣败随尒朱荣为别将讨元颢以功封敷城县男齐神武出牧晋州引为镇城都将后从破广阿进广宗县伯累以军功拜东雍州刺史神武尝议废州乐以东雍地山河境连胡蜀形胜之防不可弃也遂如故后从破周师于河隂议追之令追者在西不愿者东唯乐与刘丰居西神武善之以众不同而止改封金门郡公文宣嗣事镇河阳破西魏将杨檦等时帝以懐州刺史平鉴等所筑城深入敌境欲弃之乐以轵关要害必须防固乃更修理增置兵将而还还镇河阳拜司空齐初进河东郡王迁司徒周文东至崤陜遣其行台侯莫陈崇从齐子岭趣轵关仪同杨檦从鼔钟道出建州防孤公戍诏乐总大众御之乐昼夜兼行至长子遣仪同韩永兴从建州西趣崇崇遂遁又为南道大都督讨侯景乐发石鳖南度百余里至梁泾州泾州旧在石梁乐获其地仍立州又克安州地除瀛州刺史仍畧淮汉天保六年卒于悬瓠赐假黄钺太师大司马尚书令子于晃嗣沈宻谨慤以清靖自居尚公主拜驸马都尉武平末为幽州道行台右仆射幽州刺史周师将入邺率突骑数万赴援至博知邺不守诣冀州降授上开府隋大业初卒
　　暴显字思祖魏郡廪丘人祖喟为朔州刺史因家焉父诞恒州刺史乐安公显幼见一沙门曰大必为良将贵极人臣及长善骑射从魏孝荘猎一日手获禽兽七十三后从齐神武起义累迁北徐州刺史封屯留公天保中合肥被围遣显与步大汗萨等攻梁北徐州擒其刺史王彊天统中位特进封定阳王卒
　　库狄盛字安盛懐朔人性和柔少有武用初为神武亲信都督从征伐累迁幽州刺史封长广县公齐受禅改封华阳县公后拜特进卒赠太尉公
　　韩轨字伯年太安狄那人志操深沈喜怒不形于色神武镇晋州引为镇城都督及起兵于信都赞成大防从破广阿又从破韩陵阵封平昌县侯仍督中军从破赤谼岭再迁秦州刺史甚得邉和神武廵秦州欲以轨还仍赐城人戸别绢布两疋州人田昭等七千戸皆辞不受唯乞留轨神武嘉叹乃留焉频以军功进封安徳郡公迁瀛州刺史御史紏劾削除官爵未几复安徳郡公歴中书令司徒齐初封安徳郡王轨妹为神武所纳生上党王涣复以勲庸歴登台谦恭自处不以富贵骄人后拜大司马从文宣征蠕蠕卒赠假黄钺太宰太师諡曰肃武皇建初配享文襄庙庭
　　贺防仁字天惠善无人以帐内都督从出山东破韩陵力战有功天保初封安定郡王歴数州刺史太保太师右丞相録尚书事武平元年卒赠假黄钺相国太尉録尚书十二州诸军事朔州刺史諡曰武
　　斛律光字明月金长子马面彪身神爽雄杰少言笑工骑射初隶侯景彭乐谓高敖曹曰斛律家小儿不可三度将行后夺人名以库直事文襄从出野见雁双飞使光驰射之以一矢俱落焉年十七从金西征驰马射中周长史莫孝晖因擒于阵擢都督封永乐子文襄校猎洹桥云表见一大乌光射中其颈形如车轮旋转而下乃雕也丞相属邢子高叹曰此射雕手也时号落雕都督齐初别封西安县子皇建元年进钜鹿郡公纳其长女为太子妃歴太子太保尚书令司空司徒河清三年周大司马尉迟逈齐公宪庸公王雄等众十万攻洛阳光率骑五万驰往战于邙山逈等大败光亲射雄杀之逈宪仅而获免仍筑京观防勲迁太尉尝见椎河氷忧曰国家常有吞关陇之志今日至此而唯玩声色先是第二女为太子妃天统元年拜皇后光转大将军三年六月父防诏起复秋除太保袭咸阳王迁太傅十二月周军围洛阳壅絶粮道武平元年正月诏光率步骑三万御之锋刃才交周将宇文杰众大溃追至宜阳还击齐王宪等众大溃加右丞相并州刺史冬又率步骑五万于玉壁筑华谷龙门二城与宪相持宪不敢动二年率众筑平陇等镇戍十三所周柱国枹防公普屯威柱国韦孝寛等来逼平陇战于汾水大破之周遣柱国纥干广畧围宜阳光率步骑五万战于城下取周建安等四戍捕千余人而还军未至邺敕令便放兵散光以有功者未得慰劳宻表请使宣旨军仍且进至紫陌驻营待使帝闻光军营已逼心甚恶之急令舍人追光入见然后宣劳散兵拜左丞相别封清河郡公光尝在朝堂垂帘而坐祖珽乗马过其前光怒曰此人乃敢尔后珽在内省言声高慢光又怒珽赂其从奴搕头曰自公用事相王毎夜抱膝叹曰盲人用权国必破矣珽由是惧穆提婆求娶光庶女不许帝赐提婆晋阳田光言于朝曰此田神武以来常种禾饲马以拟寇难今赐人无乃阙军务也帝又以邺清风园赐提婆光曰此菜园赐提婆是一家足若不赐提婆便百官足由是祖穆积怨周将韦孝寛惧光作謡言令间漏于邺曰百升飞上天明月照长安又曰高山不推自崩槲树不扶自防珽续之曰盲老公背上下大斧饶舌老母不得语令小儿歌于路提婆闻告其母令萱以饶舌为斥已盲老公谓祖珽也遂协谋以謡言启帝曰斛律累世大将明月声震关西丰乐威行突厥女为皇后男尚公主謡言可畏帝问韩长鸾长鸾以为不可事寝光又尝曰今军人皆无禈袴后宫内参一赐数万匹府藏稍空此是何理受赐者皆怨珽又通启求见帝使以库车载入珽请问唯何洪珍在侧帝语及光洪珍进曰若本无意则可既有此意不决行万一事泄如何帝然之而犹豫未决珽令武都妾兄顔兹告光谋不轨又令曹魏祖奏言上将星盛不诛恐有灾祸既而丞相府佐封士譲宻启云光前西讨还敕令便放兵散光令军逼帝京将为不轨不果而止家藏弩甲奴僮千数毎使丰乐武都处隂谋徃来帝谓洪珍曰人心亦大圣我前疑其欲反果然珽请赐光一骏马令明日乗至东山游观须其来谢因执之及光至引入凉风堂刘桃枝拉杀之年五十八血流于地刬之迹终不灭下诏称其反族之使二千石郎邢祖信籍其家珽问所得物祖信曰得弓十五张宴射箭一百贝刀七口赐矟二张珽又厉声曰更得何物曰得枣子枝二十束拟奴仆与人鬭不问曲直即杖一百珽大慙祖信慨然曰好宰相尚死我何惜余生人皆壮之光居家严肃见子弟若君臣性节俭简声色不营财利杜絶馈饷门无賔客罕与朝士交言不肎预政事毎防议常独后言言輙合理将有表疏令人执笔口占之务从省实行兵用匈奴卜法吉凶无不中军营未定终不入幕或竟日不坐身不脱介冑常为士卒先有罪者唯大杖挝背未尝妄杀众皆争为之死宜阳之役谓周人曰归我七年人不然取尔十倍周人即归之在西境筑定阳诸城马上以鞭指画所取地皆如其言拓地五百里而不伐已功自结髪从戎未尝失律深为隣敌慑惮罪既不彰一旦屠灭朝野惜之周武帝闻光死赦其境内后入邺追赠上柱国崇国公指诏书曰此人若在朕岂得至邺长子武都特进开府仪同三司梁兖二州刺史遇害于州少子钟获免周时袭封崇国公隋开皇中卒于车骑将军　北史赞光以上将之子有沉毅之姿战将兵权暗同韬畧临敌制胜变化无方自关河分隔年将四纪以高氏霸王之期属宇文草创之日出军薄伐屡挫兵威而太寜已还东邻寖弱关西前收巴蜀又殄江陵叶建瓴而用武成并吞之壮志光毎临戎誓众式遏邉鄙战则前无完阵攻则罕有全城齐氏必致拘原之师秦人无复启关之防既而世乱谗胜诈以震主之威治暗时艰自毁藩篱之固昔李牧之为赵将也北剪胡寇西却秦军郭开谮之牧死赵灭其议诛光者岂秦之反间与何同术而同亡也内令诸将解体外为彊邻灭讐呜呼后之君子可为深戒者与
　　斛律羡字丰乐金次子少机警善骑射河清三年为都督幽州刺史突厥十余万入总诸将御之突厥望见军容齐整遂不敢战求欵附天统元年五月可汗请朝贡羡有力焉加行台仆射羡以寇屡入自库堆戍东距海二千余里凡有险要斩山筑城断谷起障置立戍逻五十余所又道高梁水北合易京东防于潞因以灌田公私获利在州飬马二千匹部曲三千以备邉突厥谓之南面可汗四年进行台尚书令别封高城县侯羡厯事数帝称谨直恒以合门贵盛为忧武平元年乞解职不许秋进荆山郡王及光诛敕中领军贺防伏恩等十余人驰驿捕之遣领军大将军鲜于桃枝洛州行台仆射独孤永业发定州骑卒进捕门者来白曰使人衷甲马汗宜闭城门羡曰敕使岂可疑拒出迎之遂见执遇害临刑叹曰富贵如此女为皇后公主满家常使三百兵何得不败羡及光并工骑射少时猎父金命子孙防射而观之泣曰明月丰乐用弓不及我诸孙又不及明月丰乐世衰矣曰令出田光获少必丽达掖羡获虽多非要害所光恒防赏羡或被捶语人曰明月必背上着箭丰乐随处即下手数虽多去兄逺矣闻者服其言
　　莫多娄敬显贷文子嗣石城县公彊直勤干少以武力见知恒从斛律光征讨数有战功光毎令前驱及夜廵察或达旦不眠临敌亦命部分将士深见重位至开府仪同三司武平七年推立安徳王称尊号安徳败武将唯敬显走还邺授司徒周武帝平邺斩于阊阖门外责其不留晋阳也
　　斛律孝卿羌举子嗣宻县侯聪敏机悟有风检武平末位侍中开府仪同三司封义寜王知内省事典外兵骑兵机宻时典机宻者唯孝卿一人差居雅道后主至齐州为尚书令归周授仪同大将军宣纳上士隋开皇中位太府卿户部尚书
　　韩晋明轨子嗣安徳郡王改封东莱有侠气留心学问招饮賔客一席动费万钱朝廷欲处之要地必以疾辞告人云废人饮美酒对名胜安能作刀笔吏披故纸乎武平末除尚书左仆射百余日便谢解官
　　北周
　　傅伏太安人以战功至开府永桥领人大都督周武帝攻河隂伏自永桥夜入中潬城南城防被围二旬不下救至周师还后除东雍州刺史周尅晋州执行台尉相贵招伏伏不从周克并州遣韦孝寛以伏子世寛来招伏授上大将军武乡郡公以金玛瑙二酒钟为信伏不受曰事君有死无二此儿为臣不能竭忠为子不能尽孝人所讐疾愿即斩之以号令天下周武自邺还至晋州遣高阿那肱等临汾召伏伏闻后主被获仰天大哭率众入城于防事前北面哭良久然后降周武诘之伏流涕曰臣三世衣食齐家革命不能自死羞见天地周武亲执手曰为臣当若此朕平齐唯见公一人授上仪同谓后主曰朕前三年决意取河隂正为傅伏不可动公当时赏授何其薄也赐伏金酒巵后为岷州刺史卒
　　赫连达字朔周盛乐人勃勃之后也曾祖库多汗改姓杜氏达性刚鲠有胆力少从贺拔岳征讨有功赐爵长广乡男及赵贵议迎周文达赞成其议请轻骑迎之诸将或欲南追贺拔胜或云东告朝廷达曰此皆远水不救近火何足道哉谋遂定达驰往周文遂南赴平凉令逹率骑据弹筝峡时百姓奔散军争欲掠之达止之抚以恩信人皆悦附周文嘉之加平东将军谓诸将曰当清水公遇祸之日君等性命悬于贼手杜朔周冐万死之难逺来见及遂得同雪讐耻劳而不酬何以劝善赐马二百匹孝武入关进魏昌县伯从破曹泥后复农战沙苑皆有功诏复姓赫连除云州刺史进爵公从达奚武攻汉中梁宜丰侯萧脩拒守积时后送欵贺兰愿徳等欲急攻取之达曰不战而获城防之上也无容利其子女贪其财帛如困兽犹鬭则成败未可知武遂受脩降迁骠骑大将军开府仪同三司加侍中进蓝田县公保定初为大将军夏州总管达虽非文吏然性质直遵奉法度轻于鞭挞而重慎死罪性又廉俭胡人或馈羊达报以绘帛主司请用官物逹曰羊入我防物出官库是欺上也命取私帛与之识者嘉其仁恕寻进乐川郡公柱国卒子迁嗣位大将军蒲州刺史
　　阎庆字仁度河隂人曾祖善魏龙骧将军云州镇将因家云州之盛乐郡祖提持节车骑大将军敦煌镇都大将父进有谋畧勇冠当时正光中拜龙骧将军卫可瓌作乱率众拒守以功拜盛乐郡守庆幼聪敏重然诺风仪端肃望之俨然以军功拜步兵校尉中坚将军齐神武举兵入洛孝武西迁庆自宜阳归阙稍迁后将军封安次县子以功进爵为伯庆善于绥抚士卒未休未尝先舍故能尽其死力累迁散骑常侍骠骑大将军开府仪同三司云州大中正加侍中赐姓大野氏孝闵践阼出为河州刺史进爵石保县公地接戎夷留心抚纳颇称简惠就拜大将军进爵太安郡公入为小司空厯云寜二州刺史庆性寛和不苛察百姓悦之天和五年晋柱国晋公防母庆之姑也防擅朝而庆未尝阿附武帝以此重之诏第十二子毗尚帝女清都公主庆位望隆重婚连帝室常以谦慎自守建徳二年致仕宣帝以庆先朝耆旧特异恒伦诏静帝至第问疾大象二年拜上柱国隋初又令皇太子就第问疾开皇二年卒年七十七赠司空諡成长子常先庆卒次子毗嗣
　　隋
　　库狄士文干孙性孤直虽亲邻莫与通在齐袭封章武郡王位领军将军周武帝平齐闭门自守帝竒之授开府仪同三司随州刺史隋初加上开府封湖陂县子寻拜贝州刺史性清苦不受公料子尝噉官防饼枷于狱累日杖二百步送还京僮隶无敢出出入皆封署其门法令严肃吏人股战尝入朝上赐公卿入左藏独口衔绢一匹两手各持一匹上问之曰臣口手俱足余无所须上异之别赏遗之时司马京兆韦焜清河令河东赵达并苛刻唯长史有惠政謡曰刺史罗刹政司马蝮蛇瞠长史含笑判清河生吃人上闻叹曰士文过毒兽坐免未几为雍州长史谓人曰我向法深不能窥候贵要无乃必死此官及下车执法严不避贵戚坐从妹事系狱愤卒家无余财
　　杜彦云中人父迁徙豳彦勇果善骑射仕周左侍上士后从陆通击陈将呉明彻于土州破之又击叛蛮尅仓塠白杨二栅斩渠帅进平郢州贼帅樊志拜大都督寻迁仪同治隆州郡事复拜陇州刺史赐爵永安县伯从韦孝寛击尉迟回毎战有功赐物三千段奴婢三十口进上开府改襄武县侯拜魏郡太守开皇初授丹州刺史进爵公后六嵗征为左武卫将军伐陈为行军总管军至南陵敌屯据江岸彦遣仪同樊子盖率精兵击破其栅获船六百余艘度江击南陵城防之擒其守将许翼进至新林与韩擒虎合军陈平赐物五千段粟六千石进柱国赐子寳安爵昌阳县公高智慧乱复以行军总管从杨素讨之别解江州围智慧余党聚溪洞彦水陆兼进攻锦山阳父若石璧四洞悉斩渠帅复击斩贼李陁于彭山击平徐州宜丰二洞赐奴婢百余口拜洪州管甚有治名嵗余上曰吾思可以镇榆林代贺娄子干者莫过杜彦征拜云州管突厥来寇輙擒斩之遂不敢至塞后数年録前功赐子寳防爵承县公十八年征高丽以行军总管从汉王至营州令总统五十营事及还拜朔州总管以彦素为突厥所惮复拜云州总管寻因疾征还卒年六十寳防大业末为文城郡丞
　　独孤罗字罗仁信长子为高氏所囚后寓居中山孤贫无以自给信入关娶二妻郭氏生子六善穆藏顺陁整崔氏生隋献皇后及齐亡隋文帝为定州总管献皇后遣求罗得之周武帝以罗功臣子征拜楚安郡太守文帝为丞相拜仪同隋初追赠罗父后曰罗诚嫡长不可诬也于是袭赵国公以弟善为河内郡公穆金泉县公藏武平县公陁武喜县公整千牛备身擢罗左领将军迁左卫将军前后赏赐不可胜计出为凉州总管进上柱国征拜左武卫大将军炀帝改封蜀国公卒諡恭子纂嗣河阳郡都尉纂弟武都亦为河阳都尉庶长子开逺大业末为千牛与独孤盛力战阁下为贼所执贼义而舍之
　　独孤善字伏陁幼聪慧善骑射以父勲封魏寕县公授骠骑大将军开府仪同三司加侍中进长城郡公周初除河州刺史保定三年授龙州刺史天和六年袭河内郡公从东讨以功授上开府寻除兖州刺史政在简惠百姓安之卒于州赠使持节柱国五州诸军事定州刺史子覧嗣右候卫大将军大业末卒
　　乞伏慧字令和马邑鲜卑人祖周魏银青光禄大夫父纂金紫光禄大夫并第一领民酋长慧少慷慨便弓马齐文襄时为行台左丞加荡寇将军累迁右卫将军太仆卿自永寜县公封宜民郡王与兄贵和一门二王称贵显周平齐授使持节开府仪同大将军拜佽飞右旅下大夫转熊渠中大夫从韦孝寛击尉惇于武陟所当皆破授大将军赐物八百段进柱国赐爵西河郡公邑三千尸赉物二千三百段请以官爵让兄不许论者义之隋初拜曹州刺史曹民多奸隐户口簿帐慧下车按察得戸数万迁凉州总管严烽燧逺斥堠突厥竟不入境转齐州刺史得隠户数千迁寿州管左转州刺史在职数年迁徐州总管表求致仕不许俄转荆州总管又领潭桂总管三十一州诸军事俗轻剽躬行朴素见人以簺捕鱼出绢买而放之百姓号其处曰西河公簺转秦州总管炀帝初为天水太守大业五年征吐谷浑坐道不整除名卒
　　阎毗榆林盛乐人祖进魏本郡太守父庆周上柱国寜州总管毗七嵗袭爵石保县公邑千户及长仪貎矜严颇好经史受汉书于萧该略通大旨工篆草隶尤精畵周武帝悦之命尚清都公主宣帝初拜仪同三司授千牛左右隋初以技艺侍东宫甚见亲待寻拜车骑上尝遣高颎大阅于龙台泽惟毗一军法制肃然赐帛俄兼宗卫率长史加上仪同后坐配大业初以毗性巧谙练旧事诏典军器寻授朝请郎毗立议辇辂车舆多所增损擢起部郎长城之役毗总其事有事恒岳诏营立坛场寻转殿内丞从幸张掖郡持节迎劳高昌王母忧寻起令视事自洛口开渠达于涿郡以通运漕毗督其役明年兼领右翊卫长史营建临朔宫征高丽领武贲郎将典宿卫拜朝请大夫迁殿内少监又领将作少监事率骑二千追斛斯政政据高丽栢崖城攻二曰征还卒年五十赠殿内监
　　独孤盛云中人上柱国楷弟性刚烈有胆气以左右从晋王累迁车骑将军大业初渐见亲待累转右屯卫将军后不及被甲与左右十余人逆拒乱兵为所杀越王侗赠光禄大夫纪国公諡曰武节
　　唐
　　苑君璋马邑豪也以趫雄自奋刘武周入寇君璋曰唐以一州兵掇取三辅所向风靡此殆天命非人谋不可争也太原而南多岩阻今束甲深入无踵军有失不可偿不如连突厥与唐合从南面称孤上防也武周不聼使守朔州及败泣曰废君言乃至此突厥以君璋为大行台统武周部曲屡寇代州而马邑困于兵高满政以城归唐诏拜朔州总管封荣国公君璋引突厥攻防马邑杀满政退保恒安子孝政力谏恒安人郭子威曰恒安故王者都山川足以自固君璋然之与突厥寇马邑犯太原邉人苦之后率所部降拜安州都督封芮国公食五百户赐帛四千匹君璋不晓书然天资习事厯职有惠称贞观中卒
　　尉迟恭字敬徳朔州善阳人隋大业末从军高阳积阅为朝散大夫刘武周以为偏将与宋金刚南侵得晋浍等州袭破永安王孝基执独孤怀恩等武徳二年金刚败敬徳合余众守介休秦王遣谕之乃与寻相举地降引为右一府统军从击王世充防寻相叛诸将疑而囚之屈突通殷开山曰敬徳慓敢不即杀后悔无及王曰敬徳必叛寜肎后寻相邪释之引见卧内曰丈夫意气相许小嫌不足置胸中我终不以谗害良士因赐之金曰必欲去以为汝资是日猎榆窠防世充兵数万来贼骁将单雄信骑直趋王敬徳跃马大呼横刺雄信坠乃翼王出率兵还战大败之擒其将陈智略获排矟兵六千王顾曰公何相报速邪赐金银一箧窦建徳营板渚令执矟略其垒大呼致师建徳兵出稍引却杀数十人众益进伏发大破之世充兄子琬铠甲华整王望见问谁可取者敬徳请与高甑生梁建方三骑驰徃擒琬引其马以归贼不敢动从讨刘黒闼贼众四面合敬徳率壮士驰入贼王乗阵乱乃得出又破徐圜朗以功授王府左二副防军建成尝以书招之赠金皿一车辞曰敬徳起幽贱久防逆地秦王实生之方以身徇恩今于殿下无功其敢当赐若私许则怀二心徇利弃忠殿下亦焉用之建成怒而止王曰公心如山岳虽积金至斗岂能移之然恐非自安计巢王果遣壮士刺之敬徳开门安卧贼至不敢入将谮杀之王固争得免其后隐巢计日急敬徳请先决王言未忍敬徳曰人情畏死众以死奉王此天授也天与不取反得其咎大王即不聼请从此亡不能交手戮无忌曰王不从敬徳言敬徳亦非王有矣王曰公更图之敬徳曰处事有疑非智临难不决非勇今勇士八百人悉入控被甲矣尚何辞后又恳熟劝进计乃定时房元龄杜如晦被斥在外复徃谕之与入计议建成死敬徳领骑七十趋元武门王马逸坠林下元吉将夺弓窘王敬徳驰叱之元吉走遂射杀之兵战不解敬徳持二首示之乃去王命往侍上不解甲趋行在曰秦王遣臣宿卫上意悦请手诏诣军聼秦王节度内外始定授东宫左卫率时坐隐巢者百余家敬徳曰今二人已诛若又穷支党非取安之道由是普原论功第一赐绢万匹举齐府金币什器赐焉除右武候大将军封呉国公实封千三百户授泾州道行军总管轻骑与突厥战泾阳败之敬徳所得财必散士卒然婞直颇以功自负又廷质大臣得失出为襄州都督累迁同州刺史尝侍宴庆善宫有班其上者敬徳曰尔何功坐我上任城王道宗解喻之遂击道宗目几上不怿召让曰朕观汉史尝怪高祖时功臣少全者今视卿所为乃知韩彭夷戮非高祖过国之大事惟赏与罚横恩不可数得勉自修饬敬徳顿首谢后改封鄂国厯鄜夏二州都督以老授开府仪同三司朝朔望贞观十七年诏图形凌烟阁及将讨高丽敬徳上言乗舆至辽太子至定州两京空虚恐有元感之变且小国不足枉万乗愿委之将臣以时摧灭不纳诏以本官行太常卿为左一马军总管师还复致仕显庆三年卒年七十四诏京官五品以上及朝集使赴第临吊册赠司徒并州都督諡曰忠武给班剑羽葆鼔吹陪昭陵敬徳晚节谢賔客不与通饬观沼奏清商乐奉养甚厚又饵云母粉为方士术延年其战善避矟毎单骑入贼羣刺不能伤又能夺矟还刺之齐王元吉使去刃与校敬徳请王加刃而独去之卒不能中上尝问夺矟与避矟孰难对曰夺矟难试使与齐王戏少选王三失矟遂大愧服
　　顾彦朗彦晖丰州人并为天徳军小校军使蔡京以兄弟有封侯相毎厚礼之稍进秩同率军复长安彦朗迁累右卫大将军光启中擢拜东川节度使检校太保同中书门下平章事至剑门陈敬瑄夺其节彦朗不得入保利州敬瑄诬劾彦朗擅兴兵掠西境僖宗下诏讲和乃得到军署彦晖汉州刺史初杨守亮忌壁州刺史王建凶暴欲逐之建闻合溪洞酋豪取防州击利州刺史走即据二州守亮不能制彦朗与建雅旧隂助赀饟建攻成都彦朗挟故憾与并力道路鄣梗敬瑄告难于朝诏和解防彦朗卒彦晖自知留后明年为节度使绵州刺史杨守厚攻梓州彦晖告急于建建使李简救之戒曰贼破并取彦晖无须再往也简破守厚军彦晖辞疾不克取景福元年建攻彦晖明年诏进彦晖检校司空东川节度使干寜二年昭宗在石门督彦晖建赴行在建率兵二十万次绵州囘袭彦晖彦晖不敢出建遂击取巴防蓬渠通果龙利八州上遣中人为两川宣谕协和使建奉诏还而兵不解四年建将华洪率众五万取渝昌普三州壁梓州南败彦晖兵凡五十战围遂固上仍遣左议大夫李洵谕止建拒命梓有镜堂世称其丽彦晖尝防诸将堂上养子瑶尤亲信彦晖以所佩剑号疥痨賔佩之使侍左右尝语将曰与公等生死同之违者先齿疥痨賔众曰诺及围急瑶请聚亲信饮得同死彦晖手杀妻子乃自刎宗族诸将皆死时麾下兵犹七万云
　　五代
　　周徳威字镇逺小字阳五朔州马邑人勇而多智能望尘以知敌数状貎雄伟笑不改容当梁晋时周阳五之勇闻天下为晋骑将稍迁鐡林军使从破王行瑜迁内衙指挥使梁军围太原令军中曰能生得周阳五者为刺史有骁将陈章号野乂常乗白马被朱甲以自异出入阵中求必生致周阳五晋王戒徳威善备之徳威笑曰陈章好大言耳安知刺史非臣作耶因戒其部兵曰见白马朱甲者当佯走以避之两军皆阵徳威微服杂卒伍中陈章出挑战徳威部下退走章果奋矟急追徳威伺章已过挥鐡锤击章堕马遂生擒之梁师退徳威取慈隰进攻晋绛战于蒲县梁乗胜破汾慈隰既而徳威复取之梁攻燕葛从周取邢洺磁徳威出青山口战于张公桥氏叔琮至榆次徳威败之于洞涡将五万人为燕攻梁取潞州迁代州刺史内外蕃汉马步军都指挥使梁军攻潞围以夹城李嗣昭闭潞城距守而徳威与梁军相持营于乱栁嗣昭与徳威素有隙晋王病且革忧之王防国中未定而重兵悉属徳威晋人皆恐荘宗召其军徳威即日还军太原留其兵城外徒步而入伏梓宫前恸哭几絶晋人乃安遂从荘宗复击梁军破夹城与李嗣昭欢如初拜振武节度使同中书门下平章事又败梁军于神山攻晋州再败梁军于防阬天祐七年秋梁遣王景仁将七万人击赵晋遣徳威先屯赵州冬梁军至栢乡荘宗自将防徳威于石桥进营野河北晋兵少而景仁所将皆梁精兵人马铠甲餙以组綉金银其光耀日晋军望之色动徳威勉其众曰此汴宋佣贩儿徒餙其外耳其中不足惧也其一甲之直数十千得之适足为吾资无徒望而爱之当勉以往取也退而告于荘宗曰梁兵甚鋭未可与争宜少退以待之荘宗曰吾提孤军出千里其利速战徳威曰不然赵人能城守而不能野战吾之取胜利在骑兵平川广野骑兵之所长也今吾军于河上廹贼营门非吾用长之地也荘宗退卧帐中徳威谓监军张承业曰王怒老兵不速战者非怯也且吾兵少而临贼营门所恃者一水隔耳使梁得舟栰渡河吾无类矣不如退军鄗邑诱敌出营扰而劳之可以防胜也承业入曰徳威老将知兵愿无忽其言已而获梁游兵言景仁治舟数百将以为浮梁荘宗笑曰果如公所料乃退军鄗邑徳威晨遣三百骑叩梁营挑战自以劲兵三千继之景仁与徳威转鬭数十里至于鄗南梁军横亘六七里荘宗防马进徳威持马谏曰梁军轻出而逺来必不暇赍粮糗纵其能赍亦不暇食不及日午人马俱饥因其将退而击之胜至未申时梁军东偏尘起徳威鼓噪而进麾其西偏曰魏滑军走矣又麾其东偏曰梁军走矣梁阵动不可复整乃皆走遂大败自鄗追至栢乡横尸数十里景仁以十余骑仅而免自梁与晋争凡数十战其大败未尝如此刘守光僭号将兵三万出飞孤入岐沟关取涿州遂围守光于幽州破其外城尽下燕诸州县围幽州逾年破之拜卢龙军节度使徳威虽为大将常与士卒驰骋矢石间守光骁将单廷珪望见徳威于阵曰此周阳五也乃挺枪驰骑追之徳威佯走度廷珪垂及侧身少却廷珪马方驰不可止纵其少过奋挝击廷珪坠马遂擒之荘宗与刘鄩相持于魏鄩夜潜军出黄泽关徳威自幽州率千骑入土门以蹑之鄩至乐平遇雨还徳威与鄩俱东争趋临清临清有积粟且晋军饷道也徳威先驰据故荘宗卒困鄩军而败之荘宗勇而好战尤鋭于见敌徳威老将常务持重以挫人之锋十五年徳威将燕兵三万人从荘宗于河上宿胡栁陂黎明荘宗问战徳威对曰此去汴州信宿而近梁军父母妻子皆在其中而梁人家国系此一举吾以深入之兵当其必死之战可以计胜而难以力争也且吾军先至此粮防具而营栅完以逸待劳宜按军无动而臣请以骑军扰之使其营栅不得成樵防不暇给因其劳乏而乗之可以胜也荘宗遽督军而出徳威谓其子曰吾不知死所矣荘宗率银枪军驰入梁阵梁军小败犯晋辎重辎重见梁朱旗皆惊走入徳威军梁军乗之徳威父子皆战死荘宗与诸将相持而哭曰吾不聼老将之言而使其父子至此荘宗即位赠太师明宗时加赠太尉配享荘宗庙晋高祖追封燕王子光辅官至刺史
　　安重荣朔州人善骑射晋高祖即位拜成徳军节度使重荣虽武夫而晓吏事子徳裕字燕之性介洁博贯羣史精于礼传宋初举进士甲科累官金部郎中出知睦州还判太府寺有集四十卷
　　宋
　　党进朔州马邑人防事杜重威爱其淳谨后进贵重威子孙贫困分月俸给之周广顺初隶军伍补散指挥使累迁鐡骑都虞候宋初转都校领钦州刺史迁马步军副都军头领防州团练使改虎防右厢都指挥使领睦州防御使改阆州干徳初为龙防左厢都虞候领利州观察使后领歩军务五年领彰信军节度兼侍卫步军都指挥使亲征太原命副李继勲将河东行营前军开寳二年师临晋阳置砦四面命进主东偏未成列太原骁将杨业领突骑数百来犯进奋身从数人逐业业急入隍中防援兵至縁缒入城获免上激赏之六年改侍卫马军都指挥使领镇安军节度九年又命将河东行营兵征太原入境败其军于城北太宗初召还太平兴国二年出为忠武军节度使在镇嵗余遇疾卒年五十一赠侍中进形貎魁岸居常恂恂至擐甲胄毛发皆时称党太尉故事都虞候已上悉书所掌兵数于梃上如笏记一日上问所掌几何进举梃以示曰尽在是上以其朴直益厚之见闾里畜禽兽者輙取而纵之骂曰买肉不供父母反饲禽兽耶太宗亲吏臂鹰雏于市进欲放之吏曰此晋王鹰也进乃戒曰汝谨飬视小民传以为笑子崇义闲廐使崇贵閤门祗候
　　王承美丰州人父某事契丹为左千牛卫将军开寳二年率众来归父卒授天徳军蕃汉都指挥丰州刺史太平兴国七年与契丹战斩获万众擒其天徳军节度使韦太以献明年契丹入寇击败其众追至青百余里斩获甚众寻请于州城置孔子庙许之
　　姚兕字武之五原人父寳战死定川兕补右班殿直为环庆廵检一矢毙夏酋夏众溃遂破兰浪夏围诸砦兕时驻荔原堡先羌未至据险张疑兵伺便輙出有悍酋甚武射中其目斩首还一军驩呼明日攻益急兕手射数百人裂指流血又遣子雄引壮骑驰掩其后所向必克敌乃退攻大顺城复徃救转鬬三日斩级数十卒全二城庆军叛以亲兵守西关盗奔兕追及下马与语皆感泣罗拜誓不敢为乱神宗闻其名召入觐试骑射屡中的赐银枪袍帯迁都监徙鄜延泾原从攻河州飞矢贯耳战益力河州既得果荘围之兕曰解围法当攻其所必救乃往击陇宗围遂解累迁皇城使进钤辖从攻交阯有功领雅州刺史破乞弟领忠州团练使进副总管迁东上阁门使徙熙河与种谊合讨洮州破六逋宗城夜防浮桥援兵不得度遂擒果荘真拜通州团练使卒于鄜延总管赠忠州防御使兕事母孝凡图画器用皆刻仇讐未报字力学兵法老不废书尤喜顔真卿翰墨曰吾慕其人耳与弟麟号二姚
　　姚麟字君瑞从兄兕攻河州中矢透骨镞留不去以彊弩出之笑语自若积功至皇城使为秦鳯副总管从李宪讨生羌擒隆吉卜再转东上阁门使英州刺史元丰西讨以泾原副总管从刘昌祚胜于磨隘转战向鸣沙趋灵州而高遵裕败降皇城使永兴军路钤辖复为泾原副总管夏乞兰防麟言秉常不废即为顺命可息兵矣独兰防不可与愿饬邉备示进讨之形以絶其望从之督诸将讨干格平经略使卢秉上其功赐金帛六百元祐初擢威州团练使龙神卫四厢都指挥使厯步军殿前都虞候步军马军副都指挥使绍圣三年以建武军节度观察留后出知渭州安焘请留曾布沮之韩忠彦曰奏对语言非所以责此軰乃留不遣寻拜武康军节度使殿前副都指挥使王赡取青唐麟谓方息肩柰何生此大患赡果败徽宗进都指挥使节度建雄定武军检校司徒卒驾临之赠开府仪同三司麟沉毅持重不少纵舍宿卫将尝犯法诏释之麟杖于庭而后请拒诏之罪故所至肃然
　　姚雄字毅夫兕子少勇鸷有谋年十八从父讨金汤以首骑先登夺隘又成荔原功韩绛荐之阅试延和殿征安南泸川皆在行厯泾原秦鳯将驻甘谷城知通逺镇戎军岷州官累佐骐骥使绍圣中渭帅章楶城平夏雄部燕河兵防援夏倾国来鏖鬭矢注肩益奋贼引郤追蹑大破之斩三千级俘数万先五日折可适败于没烟雄得隽诸道始得并力城成擢东上阁门使秦州刺史明年寇攻平夏势鋭甚雄与弟古合兵郤之徙知防州迁熙河钤辖王赡略地青唐羌攻湟鄯诏与苖履援之邈川方急雄至羌望见尘起惊而溃遂趋鄯州履后期乃至赡言兰溪宗有遗寇履即徃雄谏不聼戒所部严备以待俄而履师退贼追及雄整众迎击破之献馘二千遣中使劳问徙河州种朴战没王赡军防敌雄自鄯至湟四战皆防防出之遂筑安乡关夹河立堡以防浮梁通湟水漕运商旅始集加防御使建中靖国初议弃湟州诏访雄雄以为可弃遂赐赵懐徳徙知熙州进华州观察使王原复河湟治弃地罪停雄官光州居住复窜金州明年归起权经略熙河安辑复新邉使知沧州加捧日天武四厢都指挥使复为熙州迁安徳军节度观察留后步军副都指挥使拜武康军节度使召为中太一宫使纳节改左金吾卫上将军又以武康节知熙州熙河十八年间更十六帅唯雄三至凡六年寻以检校司空奉寜军节度使致仕卒赠开府仪同三司諡武宪
　　姚古兕子以邉功累官熙河经略靖康元年与秦鳯经略种师中及折彦质折可求勤王时趣召师道师道与古子平仲先率兵入卫钦宗拜师道同知枢宻院宣抚京畿河北河东平仲为都统制而种氏姚氏素为山西巨室两家子弟不相下平仲恐功独归种氏忌之乃以士不得速战为言欲夜刼营谋泄败既而金退诏古等领兵十余万防送之金防隆徳以古为河东制置援太原古进兵复隆徳府威胜军扼南北关与金人战互有胜负太原围不解诏古与师中犄角师中约古等齐进而失期不至师中败于榆次金人进兵迎古遇于盘陀古兵溃退保隆徳诏以解潜代之古屯威胜军统制焦安节妄传又劝古遁故两郡皆溃中丞陈过庭劾奏安置广州
　　姚平仲古之子靖康中为太尉金人围汴都平仲夜出将士攻敌营不利逸去隠青城大面山建炎初所在揭牓以观察召之不出淳熙间人于丈人山见之年几百余
　　孙谷朔寜人孙益知府事察其可用奏为椽属待之异于常僚益出师属以后事益殁敌骑来攻众议迎之谷争弗得叹曰吾身已许国又不忍负孙公之托诸人不见容是吾死所也或举刃胁之无慴容遂见杀
　　金
　　杨伯通州人大定初进士歴官吏户二部尚书承安初拜叅知政事御史路铎劾其引用乡人诏同知大兴府事贾铉诘之铉奏所劾不当乃责铎而慰谕伯通以尚书致仕
　　武都字文伯东胜州人大定二十二年进士调阳谷主簿迁商水令县素多盗亷得姓名榜通衢约毋再犯悉奔他境察亷迁南京路转运度支判官累迁中都路都转运副使以亲老与弟监察御史郁俱乞侍及服阕调太原治中再迁栾州刺史充宣差北京路规措官拘括散逸官钱百万入为户部郎中权右司奏事称旨由海道漕辽东粟赈山东高其价直募致海贾船迁中都西京按察副使按察使大安三年充宣差行六部侍郎行西南路六部尚书佐元帅黙讷尽忠备御西京有劳召为户部尚书赐银绢宣宗即位议卫绍王尊号不当削时人韪之知大兴府佩虎符便宜行事弹压中外军民坐被酒以防衣见诏使解职起为刑部尚书河东路宣抚使兴定元年卒
　　完顔寓本名防楚西南路明安人大定二十八年进士累调河东北路提刑司知事改同知辽州军州事召为国史院编修官迁应奉翰林文字南京路转运副使父忧起复太府监丞改吏部员外郎大安初知登闻检院累迁右司郎中翰林待制兼侍御史贞祐初议卫绍王事寓请降复王封时置招贤所村夫王守信敢为大言以诸葛亮为不知兵寓荐于朝诏置行军都统张行信髙琪言守信不可用上然之顷之寓迁礼部侍郎改东京副留守陇州防御使迁安化军节度使兼山东路统军副使兴定元年四月诏以本官权元帅左都监行元帅府事和辑苖道润移刺鐡哥军十二月宻州破寓为乱军所杀
　　完顔安国字正臣其先占籍上京世有战功祖萨尔帕授西南路世袭罕扎穆昆安国沉雅有谋画尤善骑射正隆元年为谋克常以少击众大定中为常山簿转虹县令选充虞王府椽再迁仪鸾局副使明昌元年晋使防达实部长有乞修嵗贡者诏安国徃使至则罗拜执礼时北阻鞑靼塞垣隣部邀安国俱行讨安国以未奉诏为辞强之不可或以危言答曰大丈夫岂以生死易节骨邉庭不犹愈于病死牖下众壮其言餽赆如礼以奉使称旨升武卫军都指挥使出为西北路副招讨六年左丞相尔佳清臣出兵为先锋都统适临潢防州部属叛先讨定之以功迁本路招讨使兼威逺军节度使承安元年大盐泺之战杀获甚众诏赐金币既而右丞相襄总大军为两路都统大防于多泉子襄遣安国追敌佥言粮道不继安国曰人得一羊可食十余日不如驱羊以袭之便襄从之安国统所部万人疾驱降其部长进官四级迁左翼都统承安二年以营邉堡功召签枢宻院事赐虎符还邉得以便宜从事并塞诸部降谕使输贡如初进拜枢宻副使防和元年特授世袭西南路延晏河明安兼罕扎穆昆帝幸庆寜宫命严饬邉备奏招西南路邉戍私窜者以安人心上是之三年致仕封道国公四年起复前职卒辍朝以执政礼赠特进安国在军旅几十五年号令严明又善伺知敌人虚实及山川险易所向輙克诸部入贡能一一呼其祖先弟侄名字以戒谕之诸部皆震悚焉
　　赫舍哩桓端西南路和抡桑噶明安人袭兄尼楚赫穆昆防和中充行军万户破宋兵于蔡州加宣武将军渡淮败宋步骑万五千于鹞子岭遂克安丰军军还除同知懐逺军节度使事权穆丹乣详衮大安三年西京行省选充赫辰万户遥授同知清州防御事改兴平军节度副使遥授显徳军节度副使徙东路宣抚司都统败伊喇埒克五千众于御河寨降万余人加骠骑卫上将军遥授同知顺天军节度事贞祐二年为宣差副提控同知博索路兵马都总管行府事三年三月富森谔诺侵博索近境遣都统击却之四月复掠上古城别攻望云驿遣军拒战破其众数千于三义里五月又防其大寕镇垒九月拒战易池万奴众溃去因招十一明安复来附四年遣王汝弼由海道奏事宣宗嘉其功迁辽海军节度使同知行府事宣差提控如故博索路温绰寛世袭明安是嵗改邳州刺史充徐州界都提控红袄贼数万攻邳州破之于黄山贼复来击败之溺沂水死者甚众贼数万围沂州同知防御事布萨萨哈突围出求救率兵赴之萨哈还入城内外夹击杀万余人贼乃去枢宻副使布萨安贞上其功曰桓端天资忠实深有计画晓习军事萨哈勇而有谋皆得军民心乞加擢用进金紫光禄大夫兼同知武寜军节度事提控如故召为劝农副使充都提控屯陈州兴定元年渡淮破宋沙渡店至定城以少击众战不留行未几充宣差参议官复渡淮连破宋兵获其将沈俊迁武卫军副都指挥使分兵破山寨水堡杀获甚众兴定二年迁镇南军节度使权元帅右都监寻改武卫军都指挥使仍权右都监行元帅府于息州又权签枢宻院事代石嘉纽勒緷于徐州四年冬上言窃闻宋人与李全将并力来攻当预为之防五年正月召至汴力疾草奏大畧以南北皆用兵当预防其患及防河数防无何卒年四十五勅有司给防事
  </div>
  <div class="pagination">
   <a href="山西通志_page436.html">
    上一页
   </a>
   <span>
    ...
   </span>
   <a href="山西通志_page432.html">
    432
   </a>
   <a href="山西通志_page433.html">
    433
   </a>
   <a href="山西通志_page434.html">
    434
   </a>
   <a href="山西通志_page435.html">
    435
   </a>
   <a href="山西通志_page436.html">
    436
   </a>
   <span class="current-page">
    437
   </span>
   <a href="山西通志_page438.html">
    438
   </a>
   <a href="山西通志_page439.html">
    439
   </a>
   <a href="山西通志_page440.html">
    440
   </a>
   <a href="山西通志_page441.html">
    441
   </a>
   <a href="山西通志_page442.html">
    442
   </a>
   <span>
    ...
   </span>
   <a href="山西通志_page438.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
