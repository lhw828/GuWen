<!DOCTYPE html>
<html>
<head>
    <meta charset="UTF-8">
    <title>元和郡县图志 - 第 62 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县图志 - 第 62 页/共 68 页</h1>
    <div class="content">扶延山，在县东北七十里。多麋鹿。
达化县，下。东至州三十里。本后周置达化郡并达化县，隋开皇三年罢郡。
移县入郡廨，即今县是也。皇朝因之。
黄沙戍，在县东六十里。
米川县，下。西至州一百里。本前凉张天锡于此置邯川戍，后魏孝昌二年于戍城置广威县。贞观十年，于本县东一百二十里黄河岸置米川县，属河州，永徽六年移于河北，属廊州。
积石军，在州西南一百五十里。仪凤二年置。西临大涧，北枕黄河，即隋浇河郡所理。
宁边军，在积石军西，黄河北。
威胜军，在积石军西八十里宛肃城。
金天军，在积石军西南一百四十里洪济桥。
武宁军，在洪济桥东南八十里百谷城。
曜武军，在州南二百里黑硖川。
右宁边等五军，并天宝十三年哥舒翰奏置。
岷州，和政。下。开元户三千九百五十。乡一十四。
禹贡雍州之域。古西羌地也。禹贡“西倾、朱圉、鸟鼠”，按西倾山在洮州之西，今州处其东北，此则雍州之域明矣。在秦为陇西郡洮县也，自秦至晋不改。
后魏文帝始于此置岷州，南有岷山，因以为称，仍领同和郡，又改为临洮郡。隋开皇三年罢郡，属岷州，大业三年复为临洮郡。隋末沦陷寇贼，义宁二年改置岷州，天宝元年改为和政郡。乾元年元年复为岷州。上元二年因羌叛，陷于四蕃。
州境：东西一百六十三里。南北三百六十七里。
八到：东北至上都一千三百三十六里。东北至东都二千一百八十六里。东北至渭州二百二十六里。西南至洮州一百八十里。南至宕州三百八十里。北至临州三百四十里。
贡、赋：开元贡：龙须席，鹦鹉鸟，牛酥，雕翎。赋：布，麻。
管县三：溢乐，川，和政。
溢乐县，中下。郭下。本秦、汉之临洮县也，属陇西郡。后魏置同和郡，县属焉。隋开后三年罢郡，县属岷州，义宁二年改置溢乐县。
岷山，在县南一里。
崆峒山，在县西二十里。
州城，本秦临洮城也，后汉建初二年，金城陇西保塞羌皆反，车骑将军马防、长水校尉耿恭击平之，即此地也。
董卓台，在县北十五步。
秦长城，首起县西二十里。始皇三十四年并天下，使蒙恬将三十万众北逐戎狄，筑长城，起临洮至辽东，延袤万余里。川县，中下。西北至州七十里。本基城县，周明帝武成元年置。隋开皇九年省，义宁二年重置。先天元年改为川县，取县西川为名也。
和政县，中下。南至州三十二里。本后周洮城郡也，武帝保定元年郡省，置同和县，属同和郡，宣政元年改为和政县。隋开皇三年罢郡，县属岷州。皇朝因之。
和政府，在县西北七里。
洮水，西南自溢乐县界流入。
洮州，临洮。下。开元户三千七百八十四。乡七。
禹贡雍州之域。古西羌地也。自秦、汉至于魏、晋，皆诸羌所居。至后魏吐谷浑又侵据其地，后周明帝武成中，西逐诸戎，其地内属，置洮阳防，武帝保定元年立洮州。隋大业三年罢州，改为临洮郡。隋季乱离，所在陷没，郡守孙长询率所部百姓婴城固守，以义宁元年举城归国，武德二年复于此置洮州。贞观四年，州移理故洪和城，于此置临洮镇，五年废镇置（御讳）〔淳〕州，八年废州，复移洮州理此。永徽元年置都督府，开元十七年废入岷州。二十年于临潭又置临州，二十七年又改为洮州。广德元年陷于西蕃。
州境：东西五百五十里。南北二百二十里。
八到：东北至上都一千五百里。东北至东都二千三百六十里。东至岷州一百八十里。西至黄河六百里。西南至叠州一百八十里。北至河州三百里。
贡、赋：开元贡：褐，酥。
管县二：临潭，美相。
临潭县，中。郭下。本隋美相县，周保定元年置。贞观四年，移美相县于东北洪和城内，五年于州理改置临潭县。其城东西北三面并枕洮水。
洮水，出县西南三百里{山强}台山，即禹贡西倾山也。
傍山，在县东十一里。傍，羌语也，羌语呼石这，呼高为傍，因以为名。
安西府，在县东四十里。周明帝武成元年，行军总管博陵公贺兰祥讨吐谷浑，筑此城以保据西土，后因置博陵郡。隋又为县，属洮州，贞观十二年省县入临潭，十三年于此置安西府。
广恩镇，在县西一百八十里。
莫门军，仪凤二年置。在州城内。
神策军，在州西八十里。天宝十三年哥舒翰置。在洮河南岸。
美相县，中。西至州七十五里。本汉、隋旧县，理在州城，贞观四年移洮州在此，县亦随徙焉。
雾露山，在县北一十里。
叠州，合川。下。开元户一千二百七十七。乡十一。
禹贡梁州之域。历秦、汉、魏、晋，诸羌常保据焉。至后魏，其地入吐谷浑。
周武帝建德六年，西逐诸戎，始统有其地，乃置叠州，盖取山川重叠为义。隋大业元年废叠州，以县属洮州。武德二年，西土内附，于今州西二十九里合川故城置叠州，五年陷吐谷浑，七年讨平之，复置叠州。今州城在独山上，西临绝涧，南枕羌水。十三年置郡护府，永徽元年罢，天宝元年改为合川郡，乾元元年复为叠州。
州境：东西二百六十五里。南北一百二十九里。
八到；东至上都一千七百里。东至东都二千五百六十里。东南沿流至宕州二百五十里。西至黄河上党项岸二百八十里。东南至故芳州一百四十里。东北至洮州一百八十里。
贡、赋：开元贡：甘松香，麝香，酥。赋：布，麻。
管县二：合川，常芳。
合川县，下。郭下。本周武成二年置，有三谷水，至县东合流，因以为名，属西疆郡。隋开皇三年罢郡，县属叠州。皇朝因之。
石镜山，在县西此四十五里。其山石皎彻，临照莫不见其形体，故以为名。
山有铜窟，隋代采铸，今亦填塞。
白水，一名垫江水，在州西六十里。
药水，在县东平地。人有患冷者，煎水服之，多愈。
常芳县，中。西北至州一百二十里。本周武成中所置恒香县，属芳州郭下，前上元中芳州没蕃，神龙元年移县名于天法山东苏董谷西，即合川县理是也。
芳州，贞观户八百六十二。
禹贡梁州之域。秦、汉及魏、晋诸羌所居。至后魏吐谷浑入侵据焉，周明帝武成中西逐诸戎，始有其地，乃于三交口筑城置甘松防，武帝建德中改为芳州，领恒香、深泉二郡。隋大业二年郡、州废，以县属扶州。隋氏丧乱，陷于寇贼。
武德元年，西边平定，复于常芳县置芳州。高宗上元二年陷于西蕃。
州境：东西南北八到：东至上都一千八百四十里。东北至东都二千七百里。东南至扶州三百里。西南至羌直州一百六十里。东至羌二百三十里。西至叠州一百四十里。
贡、赋：贞观贡：牛酥。赋：布，麻。
管县三：常芬，恒香，丹岭。
常芬县，下。郭下。本周置属恒香郡，隋开三年罢郡，县属芳州。前上元二年陷于西蕃，神龙元年移县名，属叠州。
素岭山，在县东七十里。春夏常多积雪，因名之。
甘松府，在城内。
恒香县，下。东北至州一十五里。贞观二年置，寄理恒香戍。
常侯山，在县南三里。
丹岭县，下。东南至州二十里。本隋旧县，开皇十九年置，属芳州，义宁三年属甘松郡。武德元年罢郡，县属芳州。所管百姓，皆是党项诸羌，界内虽立县名，无城郭居处。
湫池，在县西八十里通弥山中，周回百余里，盖古之天池大泽，白水之源，盖出此也。
宕州，怀道。下。开元户一千六百五十九。乡六。
禹贡梁州之域。古西羌地也。自秦、汉至魏、晋，皆诸羌据焉。后魏招抚西戎，始有其地。有梁弥忽者，宕昌羌也，其先羌豪祖勤自称宕昌王。弥忽于太武初表求内附，太武嘉之，拜弥忽为宕昌王，其后递相传袭，称藩于魏，谓其地为宕昌藩。周天和元年，改藩置宕州。隋大业三年罢州，置宕昌郡，武德元年复宕州。天宝元年改为怀道郡，乾元元年复为宕州，因宕昌山为名也。
州境：东西三百六十五里。南北四百二十九里。
八到：东北至上都一千四百七十里。东北至东都二千三百三十里。东南至武州二百五十里。西北至叠州二百五十里。西南至扶州四百里。北至岷州三百八十里。
贡、赋：开元贡：麸金，麝香。赋：布，麻。
管县二：怀道，良恭。
怀道县，中下。郭下。本周武帝天和元年置，属甘松郡。隋开皇三年罢郡，属宕州。皇朝因之。
苏董戍，在县西一百八十三里。
良恭山，在县北四十里。出雌黄。
斫花山，在县东北八十里。出朱砂、雄黄，人常采取之。
宕昌故城。今为交和戍，在县东五十二里。
良恭县，下。西南至州二百一十里。本周之阳谷县也，武帝天和五年置宕昌郡，隋开皇三年罢郡，县属宕州，十八年改为良恭县。
愿虏山，接县城西北隅，东西四十里，南北三里。
临州，狄道。下府。天宝初，割兰州狄道县又别置安乐县置临州。州郭旧有临洮军，久视元年置，宝应元年陷于西蕃。
州境：东西南北八到：东南至上都一千四百八十里。东南至东都二千二百四十里。南至岷州三百四十里。西至兰州一百九十里。
贡、赋：管县二；狄道，长乐。
狄道县，下。本汉县，属陇西郡。晋改为武轺县。隋复为狄道，属兰州。天宝初改属临州。
长乐县，下。天宝初置安乐县，乾元后改为长乐。

●卷第四十
◎陇石道下▲凉州甘州肃州沙州瓜州伊州西州庭州凉州武威。中府。开元户二万六千一百六十五。乡二十五。
禹贡雍州之西界。自六国至秦，戎狄及月氐居焉。后匈奴破月氐，杀其王，以其头为饮器，月氐乃远过大宛，西击大夏而臣之。匈奴使休屠王及浑邪王居其地。汉武帝之讨北边，休屠、浑邪数见侵掠，单于怒，遣使责让之，二王恐见诛，乃降汉。汉得其地，遂置张掖、酒泉、敦煌、武威四郡，昭帝又置金城一郡，谓之河西五郡，改州之雍州为凉州，五郡皆属焉。地势西北邪出，在南山之间，隔绝西羌、西域，于时号为断匈奴右臂。献帝时，凉州数有乱，河西五郡去州隔远，自求别立州，于是以五郡立为雍州。魏又分雍州置凉州，领河西五郡。晋惠帝永宁元年，以张轨为刺史，持节领护羌校尉，会永嘉之乱，因保据凉州，是为前凉，至张天锡，为苻坚所灭。后十余年，又为吕光所据，是为后凉，至吕隆，为录兴所灭。及沮渠蒙逊起兵张掖，是为北凉，至沮渠茂虔，为后魏所灭。及太武帝，改州镇，置四军戍，孝文帝太和十四年复为凉州，领武威等十郡二十县。周置总管府，隋大业三年改为武威郡，废总管。隋末丧乱，陷于寇贼，武德二年讨平李李轨，改为凉州，置河西节度使，都管兵七万三千人，马万八千八百匹。备羌胡。
统赤水军，在凉州城内。管兵三万三千，马万三千匹。本赤乌镇，有青赤泉，名焉。军之大者，莫如赤水，幅员五千一百八十里，前拒吐蕃北临突厥者也。大斗军，凉州西二百里。本是赤水军守捉，开元十六年改为大斗军，因大斗（枝）
〔拔〕谷为名也。管兵七千五百人，马二千四百匹。建康军，证圣元年尚书王孝杰开镇，周回以甘、肃两州中间阔远，频被贼钞，遂于甘州西二百里置此军。
〔管〕兵五千二百人，马五百匹。东去理所七百余里也。后仿此。宁寇军甘州东北十余里。天宝二年置。管兵一千七百人，马五百余匹。玉门军，肃州西二百余里。武德中杨恭仁置。管兵千人，实三百人，马六百匹。东去理所一千一百余里。
墨离军，瓜州西北一千里。管兵五千人，马四百匹。东去理所一千四百余里。新泉（郡）〔军〕，会州西北二百里。大足初郭元振置。管兵七千人。西去理所四百里也。豆卢军，沙州城内。以当匈奴要路，山川回阔，神龙初置立豆卢军以镇之。管兵四千五百人，马四百匹。去理所一千七百余里。张掖守捉，东去理所五百里。管兵六千五百人，马一千匹。交城守捉，凉州西二百里。管兵一千人。白亭军。凉州西北三千里。管兵一千七百人。天宝元年，改为武威郡，乾元元年复为凉州。广德二年陷于西蕃。州城本匈奴所筑，汉置为县。城不方，有头尾两翅，名为鸟城。南北七里，东南三里，地有龙形，亦名卧龙城。
州境：东西四百里。南北八百三十里。
八到：东北至上都取秦州路二千里，取泉兰咱一千六十里。东南至东都二千八百六十里。
贡、赋：开元贡：野马皮五张，白麦，柔毛毡。
管县五：姑臧，神乌，昌松，嘉麟，天宝。
姑臧县，上。郭下。本汉旧县，属武威郡，因姑臧山为名。亦言故匈奴盖臧城，后人音讹为“姑臧”焉。
</div>
    <div class="pagination">
<a href="元和郡县图志_page61.html">上一页</a><span>...</span><a href="元和郡县图志_page57.html">57</a><a href="元和郡县图志_page58.html">58</a><a href="元和郡县图志_page59.html">59</a><a href="元和郡县图志_page60.html">60</a><a href="元和郡县图志_page61.html">61</a><span class="current-page">62</span><a href="元和郡县图志_page63.html">63</a><a href="元和郡县图志_page64.html">64</a><a href="元和郡县图志_page65.html">65</a><a href="元和郡县图志_page66.html">66</a><a href="元和郡县图志_page67.html">67</a><span>...</span><a href="元和郡县图志_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
