<!DOCTYPE html>
<html>
<head>
    <meta charset="UTF-8">
    <title>福建通志 - 第 190 页/共 239 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志 - 第 190 页/共 239 页</h1>
    <div class="content">　　无名氏女【嘉靖间倭入安海大掠男女氏手牵一女背负一儿被获贼廹之不从恐以刅亦不动也贼怒将斩之引颈受刃骂不絶口】
　　林氏【晋江人许字余汝丽汝丽为商于外舅姑预迎以归夫死于商女自缢以殉嘉靖间旌表】康氏【同安人许字叶秀春秀春卒女告父母往临其殡归自经死嘉靖间旌表】
　　陈氏【同安诸生吕润妻年二十丧偶哀毁絶粒姑让之曰汝欲以二丧累我耶乃就食及三年食不过再面无开容母家有伺其意者曰室罄年少而又无子何所底耶氏拂衣起告姑曰生啓人伺不如死也夫死于嘉靖壬辰十月二十四亦以是日更衣饮毒告夫灵曰生同君年死同君日家人惊灌解之越三日乃死】
　　陈二娘【同安人周仕昻妻仕昻就婚十日归随卒氏年十八闻讣奔丧自矢必殉阴搆钩吻吞之隣妇救得不死遂为夫营葬时值冦警氏与二侍女守柩不去既襄事夜投河复以救免后竟自缢而死】
　　郑氏【晋江人南澚总兵欧阳寨妻时遭倭乱氏誓不受辱倭抄掠妇女氏统婢出救防贼中遂自毁面刺颈骂贼而死】
　　陈氏【晋江人王爵妻名妙姬年十七适爵爵殁不忍弃姑死也居一载姑为爵营圹陈请曰两之姑曰岂易言哉姬遂闭口不食翌日卒】
　　汪氏【晋江人郑聨桂妻聨桂客维阳溺于水讣至汪抚胸大恸投井死年二十二】
　　柯氏【晋江人名梅适伍煓煓殁一子始晬阅月儿又殇柯归宁与父母尽语返舍从容起居舅姑沐浴髪易服自缢时年二十三】
　　赵氏【同安人黄士观妻士观客死诏安氏年二十絶水浆者七日值士观诞辰氏从容自缢于房中】许氏【同安人林伯谦妻伯谦卒氏哭奠九旬毕遂投井死】
　　陈氏【同安人年十七归张鳯岐数月鳯岐疾笃氏泣谓夫曰倘不讳当俱逝及卒氏请夫兄立子为继越九日遂自尽】
　　蔡氏【晋江人李乔新妻夫卒蓬垢纺绩育二孤子嘉靖季年贼至焚其夫柩次孤为僇蔡痛愤大恸自刎于前和贼骇愕舍长孤去万厯中旌表】
　　黄氏【晋江人适徐詧六月而詧故氏哀毁欲絶匝月自缢以殉万厯时旌表】
　　许氏【晋江诸生林有栻妻有栻被陈可瀛毒死氏痛未能复仇不忍偷生屇卒哭日焚香自缢仇竟抵罪万厯间旌表】
　　孙氏【晋江人吴廷桂未婚妻幼解经史廷桂死孙欲奔丧母兄诸父止之不能也入夜徒歩携吴所纳采双金爵以见舅姑拜毕奠柩侧无离次而言其死期好事者助其舅资使庀美木孙闻之曰死而资夫人木耶家人曰舅所治也走视之曰木以美逾吾夫非礼矣郤之以槥椟来乃许之屇期缢死书衣带中云男毋附尸女毋啓衣】
　　彭氏【晋江漆匠妻夫卒朝夕哭奠贫不废礼闻孙氏死莭同日自缢】
　　陈氏【晋江人许配蔡遵课未娶而遵课旅殁氏闻讣匍跣迎防伏柩哀号遂絶粒而死万厯间旌表】姚氏【惠安诸生陈文绣妻少通孝经列女传文绣卒姚赋诗剪髪纳柩中屇五旬为文辞家庙奠文绣拜姑遍拜亲党遂自尽万厯中旌表】
　　叶氏【名坤随安溪穷山女也嫁许志超七月志超死坐卧柩侧不离次越三日焚香请告剪髪誓死絶饮食者五日姑强之歠米汤而巳或劝之曰妇诚自苦顾我等居深山中幽遐僻昧谁知而旌之者妇曰尽吾心耳永诀之晨诸娣姒悲泣不自胜妇顔色如常拜谢舅姑及夫之弟自缢死万厯二十一年也事闻旌表】
　　吕氏【晋江诸生蔡国襄妻夫殁氏年一十七歳矢志殉夫悉敛其簪扇笔研纳夫懐袖于三七之辰悬帛自缢万厯时旌表】
　　康氏【同安诸生吴泰妻嫁甫四月防郡试病亡氏恸不复息旬余自缢万厯间诏旌】
　　陈氏【晋江姚楷未婚妻也楷卒氏躃踊奔丧抚柩号恸遂不食死万厯间旌表】
　　陈氏【晋江人许配黄崇橚未婚夫死氏甫十六歳奔讣自缢万厯时旌表】
　　庄氏【名愿贞晋江人归吴炜未期炜卒炜临尽愿贞许之死矣既卒父母知之以其祖母与卧起庄辞祖母曰吾夫无以为三年服者吾何忍死祖母还报其家其母寻讽以他适愿贞愤而自缢】
　　萧氏【晋江举人苏忠妻忠游清溪卒于舟次报至氏恸哭殒地出殓殡于溪浒不飱者九日翌日奠几筵毕至柩所哭尽哀归沐浴盥栉悬帛自缢】
　　卢氏【同安人适黄应考甫逾年而应考殁以彻灵之日自缢时年十七歳】
　　祖氏【崇武所百户祖宗源女嫁黄舍人夫死守节不二其姑亦寡妇也不令相安遂悲愤自缢死】林氏【惠安林毓女许婚李氏子将及娶李氏子溺死报至废飱寝父母谋媒妁遂自缢后十余年邑罗继宗闻其事为改葬归骨于李氏子之邱】
　　黄四娘【晋江人江甲燿妻甲燿久病黄敬奉无厌惰侍寝而防其余甲燿卒屋小无可以厝柩既殓即欲出瘗之黄曰请待旦入房沐浴自经死】
　　黄氏【晋江人陈章宪妻章宪入海贾吕宋为吕宋人所杀讣至矢死姑劝止之强居三旬閤户自经】顔氏【晋江人柯日蕃妻亦入海贾而死于吕宋者顔号哭欲死其父谨防之拥归顔若为不死也者及小祥告父曰女虽不死可无归奠许之奠毕乘间自缢】
　　王氏【晋江诸生何九转妻九转蚤夭男复殇氏遂自经以殉】
　　谢氏【晋江人夫黄华南赘于谢甫三月入楚病亡丧至氏奔赴哭临奠毕自经】
　　王氏【晋江人归吴夀一年夀卒即自缢以殉】
　　吴氏【惠安人夫庄卒吴二十一无子昼夜号哭自缢以殉】
　　许氏【晋江人适诸生林应元五年夫殁宻藏殓余帛及小祥日自经死】
　　苏氏【南安诸生傅禧光妻司冦茂相女弟也归逾年禧光殁苏请姑立后拜父兄诀别闭户自缢】黄氏【南安诸生陈民安妻夫殁一子又殇遂哭辞夫灵以自缢】
　　李氏【同安人年十九归刘德昭再歳德昭殁氏誓以身殉德昭之叔义而许之巳拜姑又拜妯娌沐浴更衣悬梯自经而死】
　　陈氏【晋江人方其娠妻夫卒年二十三朝夕哀恸不离柩侧越数旬拜辞翁姑投缳而死是日风雨昼晦鸦声噪】
　　陈二娘【同安人年二十适龙溪王从彛逾月而孀翁姑父母虑其殉也强舁之归欲徐劝之二娘即以带自经而死万厯时旌其门】
　　陈氏【同安卢真赐妻真赐死氏有遗腹举一男不育氏恸哭曰所以未死者为夫一脉尔今孤既殇何以生为遂自经】
　　许九娘【同安王廷岳妻夫殁孤四歳氏痛哭欲死母与姑以抚孤劝之居小祥孤殇氏大恸曰吾鞠儿无功何面目谢吾夫耶日夜凭柩哭勉襄葬事至大祥日绐其母曰儿甚病去此里许有灵神请为儿往祷母去未半途而氏巳缢死矣】
　　赵三娘【同安人何公保未婚妻也公保卒赵年十六奔夫防哀毁骨立父母怜之强携至家雉经者再不得巳复归于何及卒哭之辰竟拜诀翁姑父母自经而逝】
　　戴氏【同安人诸生陈耀奎妻耀奎卒氏年二十六痛哭欲殉祖姑及姑防之宻乃勉终丧诸妯娌有探其意者氏谓祖姑曰吾得从夫地下无憾矣禫夕乃闭户自经死】
　　陈氏【晋江人谢应祚妻夫卒引帛自缢帛断泣曰得无有孕乎以筊祝之弗孕越七日遂殉】蔡氏【同安人适叶啓翼甫一月而啓翼卒氏自刎死挺立移时不仆人咸异之】
　　许氏【同安人夫张廷谐赘于许三月而殁氏即归敛哭奠如礼越数月自缢灵侧足不离地年甫十五歳】陈大娘【同安人许字吕重熙重熙卒大娘誓以身殉遂请于母奔丧入门哭奠毕取婚帖纳袖中手白练授二婢遂投缳而逝】
　　林氏【名端娘晋江人陈廷防未婚妻闻廷防讣曰无殓也往死之父曰而何往虽许未币也端娘曰币与许何择哉父谨防之氏曰女何往不得死顾死陈韪耳父曰壻家贫孰周身曰身也乎哉曰壻家贫死孰标名曰名也乎哉遂往言死期及期理帛自经三拱而絶陈故家青阳山下山下人言妇将赴烈山鸣三昼夜】
　　蔡氏【晋江人年二十归吴鳯来甫二月而鳯来旅殁蔡日夜悲号俟榇归遂缢以殉】
　　陈氏【南安人训导黄思诏妾思诏殁畀以田园为终老计陈誓以身殉时嫡子一良方成进士俟其归与诀遂自尽】
　　蓝明娘【夫诸生黄祥獬未婚而卒明娘闻讣即悲恸自经死时有司设主入贞烈祠祀之其家住南门桥因名为蓝桥】
　　沈氏【淮安人晋江御史吴从宪之妾也从宪病沈预矢不独生及卒遂殉焉】
　　刘氏【晋江人年十七适蔡之升甫八月而夫殁刘吞金不死遂絶粒自经】
　　姚氏【永宁卫欧阳观妻夫卒姚以死殉语夫兄鼇山哭奠七旬鼇山知其志坚许之及期告诸妯娌曰我今日得从夫九京矣拜舅姑族人外戚自经死顔面如生】
　　张氏【晋江陈殷庄妻殷庄贾于漳为人所害张闻变号恸仆地曰吾夫仇未报可令仇人得生哉亷得其人讼之官竟不服一日出拜舅姑曰今丧礼成矣夫仇犹未复也当报于地下遂缢死年甫十八】
　　郭氏【晋江陈殷道妻殷道死郭誓以身殉舅姑谕之曰尔有孤在若之何死也郭涕曰舅姑年未暮犹有伯氏抚教遗孤愿相从亡人于地下手持夫弟殷庄妇张氏死时所分遗物于其柩前焚之曰卒哭日与汝相见也至期缢于中堂所悬帛则夫殷道殓余也年二十五】
　　黄氏【晋江诸生林翘妻年十六归翘翘殁黄誓以殉屇期易服拜天地家庙及舅从容就义而死】李五娘【南安人夫林毓兰早夭无子李欲殉翁劝以立后且缓死厥后嗣定哭辞于庙曰妇事毕可死矣絶粒者旬有三日不死乃投缳而死】
　　许三娘【南安人许聘王酉忠酉忠死粤东讣至三娘愿至夫家而死母与兄嫂劝阻之其姑亦至约以招魂后迎之不可即随姑往设位哭奠投缳而死】
　　杨氏【名未观南安人吴维裾未婚妻也维裾游学粤东而殁杨闻讣遂自经于堂中时年十八】郭氏【晋江人年十九许配曾氏子未嫁夫亡遂以是夜自缢数日阴霾不雨里人立石葬于其夫之侧大雨乃降】
　　陈氏【晋江伍计妻计卒陈遂雉经以殉】
　　林氏【安溪李镗妻年二十八值冦入里被执林绐以家藏财寳容同囘取路过黄石潭跃入沉死越日出其尸僵立不仆】
　　许氏【晋江人杨再兴妻年十七于归一年夫夭无子坚誓匪他服阕自缢】
　　许氏【南安人夫傅帛未婚而卒讣未至女先入梦而骇之坐以待旦讣至恸哭失声絶粒死】洪氏【惠安人适王孔贲孀居抚子闻冦至义不苟全吞金死】
　　周氏【晋江人夫王命赓饿卒氏年二十截髪誓殉从容就死】
　　王氏【晋江人年十七归吴焘夫病吁天愿以身代夫愈旋殁氏遂以敛布自经面如生】
　　郭四娘【晋江人诸生吴佳鼎妻嫁数日夫死郭即欲身殉时姑亦病笃勉侍汤药姑愈遂登堂自经死】谢氏【安溪人崇祯孝亷龚贞妻夫殁卒哭之期从容殉烈】
　　庄氏【晋江优人黄兴妻兴在外托氏事翁翁殁氏卖薪买棺且贷于富室期俟夫偿及闻夫病笃氏与夫幼弟偕行间关五百里扶归俄卒氏悉出敝衣残器偿所贷者夜服药而死邻人哀之为殓而合葬焉】
　　李氏【安溪诸生张问行妻甫嫁一年而夫殁李氏哀毁骨立五旬缢而从之】
　　鹭门义娘【同安人失姓名甫及笄遇乱被贼虏以头触石几碎行至东岳道旁投井死其后天寒月白毎见一女子往来井畔廹之辄隠康熙十二年有乡人梦见女子曰吾尸防井中久君能出而之乎于是乡人掘井果见白骨以素练衣褁合之及葬素练俱化为水乡人异之】
　　周仲娘【同安张绶妻绶卒仲娘至撤灵后从容缢死仲娘冢旁青草廻环蔓生不上坟堆者三载】叶三娘【同安张一睦妻一睦客死丧归三娘矢志欲殉父母防之宻至大祥日忽有白鸡从空飞下三娘曰吾夫生年属鸡是其魂来招我也遂自经死年二十三】
　　陈酉娘【同安李起沧妻起沧死哀毁絶粒卒哭日竟自缢】
　　范引娘【同安杨廷树妻廷树捕鱼为生溺死引娘沿岸号哭三日夜泪尽血获夫尸负归葬之至撤灵日自缢而死年二十二】
　　王六娘【同安陈台宜妻年十九台宜往交趾覆舟死六娘痛夫体寒欲燎荐其遗衣舅姑难之私谓所亲曰终当送逹而后巳撤灵之日夜自缢死将殓啓示其衣皆与夫之遗衣相连结遂并纳棺中竟符终送之语云】
　　陈氏【同安许复晋妻复晋府试溺死讣至陈遂自尽】
　　吴氏【同安许子辉妻夫殁年二十六至禫饮药死】
　　张七娘【同安许致允妻夫死卒哭日自经年二十一】
　　王五娘【同安人受聘许世钟世钟逺游娶日未归迎妇以待越三日世钟讣闻五娘自缢而死年十九】洪氏【同安人许元妻嫁半载元死于外讣至自缢而死】
　　李怨娘【同安张子异妻年十八夫死怨娘即日自缢殉之】
　　黄大娘【同安陈安众妻夫死年二十三自缢以从】
　　刘细娘【同安陈肇岗妻肇岗死家贫夙逋甚多细娘曰吾固当死但遽自引决使夫受逋负之名死有余憾于是鍼刺纺绩铢积寸累及三年夙负尽酬谓夫妹曰今事毕矣遂自经死】
　　许莲娘【同安陈汝光妻贼刼其家将掠之去莲娘抱树而哭骂不絶口为贼所杀】
　　许靖娘【同安黄贞妻贞死自缢从之】
　　许酉娘【同安吕登三妻夫死殓毕即葬酉娘命作二穴工不从自以两手爬土指皆出血妯娌拥之归竟自缢死】
　　许氏【同安陈元登妻夫卒许饮药以殉者屡皆以救苏乃佯改度自缢而死年二十二】
　　许良娘【同安黄鼎在妻鼎在为城防而死良娘闻讣遂自经】
　　蔡二娘【同安王廷椿妻夫死投缳以殉】
　　陈八娘【同安董嘉遇妻嘉遇鬻技外方数歳无音耗父母讽使再适八娘不从后十三年嘉遇归未一载而死八娘遂自缢】
　　邱引娘【同安谢玉妻玉死自缢从之】
　　李锦娘【同安林继贤妻夫殁卒哭日缢殉】
　　何三娘【同安陈以恕妻夫死即取夫殓余帛藏之是冬濒海有警三娘避于母家警退而归即以夫帛缢死年二十有一】
　　谢爱娘【同安人许字陈五美五美殁爱娘闻讣奔丧至撤灵日投缳而死】
　　王英娘【同安董尾吉妻尾吉溺死英娘梦夫归遍体氷冷惊问之曰予自水中来后闻知夫溺状遂自经死】
　　徐赛娘【同安黄尾妻尾死殓时与夫同入棺中姑及妯娌持出葬时复自投穴中强扶之归竟自缢死】郭氏【同安诸生李跃龙孙妇嫁五月夫死欲殉舅姑防之毁容不饰至大祥日哭奠自经　以上贞烈】
　　未经立传者附后
　　杨氏【黄公宪妻】曾氏【庄允祥妻】郭氏【杨拱文妻】胡氏【诸生蔡云岳妻】张氏【吴天士妻】陈氏【林知言妻】李氏【龚邦庆妻】洪氏【杨期鳯妻】洪氏【张瞻云妻】林氏【履源妻】萧氏【郭必馨继室】黄氏【王士林妻】黄氏【詹仰贤妻　以上俱晋江县人】
　　戴氏【洪有秩妻】傅氏【李溥麟妻】徐氏【林彬野妻】史氏【洪有临妻】蒋氏【黄鷟妻】黄氏【陈耀聪妻　以上俱南安县人】
　　林氏【何伯瑾妻】何氏【钱忠母】蔡氏【方吉妻】江氏【黄济妙妻　以上俱惠安县人】
　　叶氏【郭贵贞妻】郑氏【池宗寳妻】许氏【蔡贵成妻】黄氏【举人陈思诚妻】陈氏【黄日望妻】张氏【苏子度妻　以上俱同安县人】
　　黄氏【彭士元妻】何观奴【陆大妻】詹氏【杨魁妻】黄大娘【詹鳯翔妻】陈氏【谢志礼妻】谢氏【詹鹿鸣妻】王氏【吴鸣明妻】钟氏【林鸣盛妻】吴氏【傅嘉祚妻　以上俱安溪县人】
　　国朝
　　蔡氏【晋江人吏部蔡国炳孙女年十八归陈宇晖三年而寡贫甚兄怜之讽以他适蔡怒不归宁者二十载年六十八卒】
　　洪氏【晋江人洪啓标女秦士楚妻也士楚殁养姑抚子危苦不移先是啓标次子为仇所诬全家俱戮长子子甫七歳奔秦家匿之兵大索家人俱避焉洪曰吾固不惜一死孤死是无洪氏也独不去捕者诘之曰无之胁以刃答如初捕者怒刄下被数创终不言匿处君子以洪能报死父岂背亡夫哉年五十六卒】
　　郭氏【晋江儒士蒲肇基妻年三十夫殁事姑抚嗣慈孝兼至守节三十余年】
　　张氏【晋江人蔡恒衷妻恒衷殁张守志抚姑事舅姑孝谨年六十八卒】
　　洪氏【南安人适安溪李蜚碧蚤寡遗孤四俱幼姑在堂家无斗储洪事育取诸十指荼苦一十五年四孤稍长乃能释母之忧】
</div>
    <div class="pagination">
<a href="福建通志_page189.html">上一页</a><span>...</span><a href="福建通志_page185.html">185</a><a href="福建通志_page186.html">186</a><a href="福建通志_page187.html">187</a><a href="福建通志_page188.html">188</a><a href="福建通志_page189.html">189</a><span class="current-page">190</span><a href="福建通志_page191.html">191</a><a href="福建通志_page192.html">192</a><a href="福建通志_page193.html">193</a><a href="福建通志_page194.html">194</a><a href="福建通志_page195.html">195</a><span>...</span><a href="福建通志_page191.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
