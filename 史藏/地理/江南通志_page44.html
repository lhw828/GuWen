<!DOCTYPE html>
<html>
<head>
    <meta charset="UTF-8">
    <title>江南通志 - 第 44 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 44 页/共 731 页</h1>
    <div class="content">　　山川【六　宁池二府】
　　宁国府
　　陵阳山在府城内冈峦回折府志云势若蜿蜒为一郡之镇北自敬亭陂陀而南第一峯府治据之二峯在府治西南别为鼇峯三峯在东北为府治屏蔽宋郭祥正诗陵阳三峯压千里百尺危楼势相倚危楼即屏蔽也相传府治晋桓彝时郭璞所建林仁肇更创城制襟山带水于形势为胜区矣上有楼即谢朓北楼李白所称江城如画者敬亭山在府北十里府志云古名昭亭东临宛句二水南俯城闉烟市风帆极目如画山南有广教寺旧为黄蘗禅师道塲唐丞相裴休所建今双幢院后金鸡井是其遗迹人南麓有井二俱裴休所凿旧经云裴相井在石盎院水白味甘特异他井其虎窥泉九曲池诸旧迹皆废其东北有盘龙山麒麟山东有甑山峡石山皆敬亭之支阜也行廊山在府西名胜志云两峯对峙环抱若廊庑然上有盘石巨人迹府志相传梁杯渡禅师过此中有白云池法云寺下临大明湖其西北牛头山又西北为方山
　　响山在府南二里宛溪之上俯瞰响山潭府志云唐刺史路应跨潭为梁建两亭于东西崖权徳舆为记
　　双羊山在府南三里有双石羊梅圣俞诗风雪双羊路梅花溪上村即此稍西为栢山
　　玉山在府南十里其上多古木苍藤有恵昭寺宋尚书梅询读书处李含章亦尝隠此元张明有诗云春风跨马银鞍穏夜月骑牛铁笛闲盖咏二事也
　　峄山在府南三十里盘旋隠秀上有项王庙甚灵异旧志相传羽起兵时经此又东十里为劳山有大小二劳大劳有洞可容数十人
　　曷山在府南三十里按唐书文徳元年杨行宻攻宣州客袁袭劝其速趋曷山坚壁以需又天复二年行宻遣兵击宣州刺史田頵破之曷山即此嘉靖志作蜀山误
　　岩台山在府南五十里旧志云由横山趋北形势巉峭上有平台下有石洞乳泉郡守罗汝芳有台端松抱石岩底墖栖云之句其北为花田山华阳山在府东南八十里名胜志云其山连跨宣泾宁旌诸邑其西絶顶曰髙峯夐出云表山僧依岩构屋覆以铁瓦人多杂猿猱以居其南为宻垅岭又盘岭稍西为金牌岭二岭之间仅通一线为泾旌间道郡南一阨塞也山之支垅为大小墨山为洞山
　　横山在华阳山北十里绵亘巃嵸其北为璧田山孔川山东为鲁山又东为新田山
　　稽亭山在府东南六十里祥符经云宣城稽亭山古仙人尝居此行人恱其幽旷每稽驻焉故名有仙人岩三天洞可容百余人洞有三窍通明流水自内出可灌田旁有风穴又有暗洞皆深窅竒絶莫可名状
　　柏枧山在府东南七十里府志云山之阳即文脊山也峯攅千仞谿回百折与华阳连属昔山僧以柏皮为枧引水入厨因名其最胜者为飞桥构险凌空跨岫为梁名曰引虹其北为梅村山西为歙溪山歙溪山之东连冈迤逦沿河而走遥属于水东诸山其西北曰查树岭自宁国至泾道此水东山在府东南七十里大河东南有市有渡与水西山分峙
　　折山在府东南山势旋折故名相传奚氏女浣纱于此仙去
　　麻姑山在府东三十里名胜志云相传麻姑修炼之所有仙坛丹灶劒池石棋枰钓鱼台天游亭诸迹其东有灵马山西有碧泉山
　　云山在府东北七十里下有金牛洞详见古迹祁门陈履祥讲学于此山顶有蔵书洞其北曰蒋山下瞰固城湖是为髙淳南境
　　工山在南陵县西三十里髙数千丈盘踞七十里县治之镇山也宋孝子李经庐墓于山麓其西峰下有龙湫北有石冈迤逦而东为石潮山水龙山黄连山同山
　　朗陵山在工山南晋何琦尝隠此辟谷炼丹山南有丹井
　　射的山在南陵县西寰宇记云山有玉在石壁内取之者遇风雨而止人望之如射侯因名
　　水龙山在南陵县西南六十里有泉出山巅之石岩喷五尺许涛涌而下田赖以溉即漳水之源也吕山在南陵县南六十里有石室其南为石窦有泉涌出淮水发源于此
　　格里山在县南七十五里从两小径入曰大格口小格口两山夹行十五里不断中有腴田深涧人烟相接
　　籍山在南陵县城中东北隅由工山蜿蜒百折至此陂陁聨络为邑之镇
　　神龙山在南陵县东二十三里山従分界山来逶迤陂陀卓起一峯如游龙昂首状故名上有睢阳庙
　　水西山在泾县西五里下临赏溪循溪而入最幽胜旧建寳胜崇庆白云三寺浮屠对峙楼阁参差碧水浮烟咫尺万状唐宣宗曽栖此有朝廷若问江南事报道风光在水西之句风光宣宗小字也晋葛洪刘遗民唐李白杜牧皆尝游憩焉相接者有白云山下有白云潭
　　大宁山在泾县西三十里唐猷州城在其下今大宁寺其地也上有伏虎石
　　蓝山泾县西六十里太白诗云蓝岑耸天壁突兀如鲸额是也相近有郭山望江山望江之西有石豅洪头山
　　五城山在泾县西七十里五峯环列如城郭然大城山在泾县西七十五里与青阳县接界下有潮泉相传郭璞所凿以应江潮嵗旱祷之潮应则雨否则旱又五里有碧山唐李白栖此
　　寳峯山在泾县西八十里府志云石岩髙数十寻有人物鸟兽之状若雕绘者山背有窦窅然出窦而升则平逺空旷其下有瀑布飞流千尺铿訇趾下其对峙者曰铜峯山
　　石碧山在泾县西北石壁四合如屋太白诗石碧望松寮宛然在碧霄
　　鱼礲山在泾县西北七十五里府志云山下有泉曰涌泉或云潜通江海尝有鱼随泉而上者仙洞山在泾县西北八十里俗名和尚山山顶有二洞甚深洞口仅三尺余罄折可入内有炼丹台药丸尝满见者随取随盈樵夫深入时闻丝竹奕棊声
　　幙山在泾县北五里旧志云隋左难当与辅公祏拒战于此军幙四周因名故垒尚存北为桑坑山东为汉山桐山
　　琴髙山在泾县东北二十里名胜志云山半有隠雨岩又有洞传为晋处士琴髙隠此而名其隔溪对峙者有岩豅洞山中有复洞不柱而屋巷闼幽竒
　　旵山在泾县东北三十里其顶有池冬夏不竭旁有朝阳洞遥峯岭
　　金壶山在泾县东二十五里石壁峭防五十丈有平台
　　北冲山在泾县东三十里两山相并环以清溪相近有巧坑山多怪石幕溪出此又东十里曰慈坑山坑口有观音洞乌溪出此
　　眉山在泾县东六十里下有眉台眉池相近为貂蝉山
　　百湖山在泾县东六十五里与徽之箬岭相接形如舞袖溪流绕之百折而出
　　黄幕山在泾县东南十里髙百余丈与县治对旁挟两山左曰屏黄山亦名桂岭其形似楼台右曰寨山形似屏皆山之分脉以为县基
　　硃砂山在泾县东南五十里名胜志云巉岩险峻俯瞰长流有石赤如日故一名丹山相传石艶发则有灾异先是絶壁不通宋尚书郭燮凿道跨一桥以济
　　黄防山在泾县东南六十里髙五百丈羣峦列嶂状若莲花为县治之祖丹溪之水出焉旁有岭曰百花尖又有笔尖山其南曰涌溪山产茶
　　承流山在泾县南四十里九峯罗列与县治相拱揖峯峦耸秀甲于一邑宋许国公吴潜读书于此又有许窦二真人遗迹
　　黄象山在泾县南九十里碎石五色返照有光旧有寳光庵昔人诗云猿抱子归青嶂外鸟衔花落碧岩前
　　驻跸山在宁国县南一里府志云明太祖尝驻跸于此故名又南四里曰鸡山一名凤山峯峦秀防为邑之镇
　　阳濠山在宁国县南三十里最髙为邑南嶂絶顶有龙湫喷涌而出遥望如练相近有琴山又南二十里有屏山
　　了髻山在宁国县南八十五里旧志云南唐时尝作烽燧楼其上外有仙燕洞旧时乡民避兵之所千顷山在宁国县南百三十里府志云与浙江昌化县接界上有池其大千顷其流南入昌化北注宁国
　　笼丛山在宁国县西南百五十里其南属绩溪界峻壁崇闗为宣歙阨塞官兵常驻此防戍焉又县西八十里有尘岭山亦称险阨与笼丛相埒唐汪华尝驻兵有蔵马洞卓戈泉
　　独山在宁国县西五里为县脉来龙东散入平野为县治
　　石鼓山在宁国县西九域志云上有石鼓天雨则鸣
　　紫山在宁国县西百里县志云髙数百仞周二百里中有龙池龙井石墖石鼓诸胜
　　石镜山在宁国县西百一十里有龙岩瀑布又有石镜能照人
　　文脊山在宁国县西北三十里府志云髙数千丈周三百余里西接泾旌诸山北为宣城之柏枧峯峦攅秀岩洞盘旋郡雄镇也寰宇记云一名曷山山门山在文脊东南峭壁划然中开俨若城闉府志云晋瞿硎先生隠此中有六洞曰紫云曰夕阳曰朝阳曰明心曰碧云曰涟漪洞前有瞿硎树为先生手植一本三花即桓温命伏滔作賛处
　　国朝施闰章山门游记【宁郡匝万山其磥砢而谽谺者往往窍为洞穴而其环山皆洞交属旁通者莫如山门岩石环亘中豁如瓮城髙广数丈其西为文脊峯中多平野山为郛廓其前后髙下以洞名者曰朝阳曰紫云曰涟漪曰枇杷曰龙潭相距不一里许朝阳者南向爽垲户牖三面盖瞿硎先生披鹿裘坐石室处东百余步従怪石中侧坠下者紫云也窅深而明时出云气自西北穿磵谷深黒可三百步□□闻流泉僧炬而导客南出于山之凥所谓涟漪者也左陟山椒右陷而中虚崖罅有枇杷树洞以是名其稍逺者为龙潭大旱不涸龙窟其中嘉靖间土人堨水灌田雷奋龙见日为昼瞑其水东北迳涟漪合流汇于港口其余如窦如井多深隘不可入春夏水涨灌输万窍众山怒号若考钟鼓始入门曰灵岩寺有古木数十围人称瞿硎树其新辟而庵者在腹曰凿铁在背曰竹影皆随山架宇倚石为壁曲榭层楼人蹈空际而所谓凿铁者又一小石门中有狮子峯倚天昂首环顾崇岩万怪竦叠余少而闻之将老而游春日既佳欢兴殚洽乐其洞穴之幽而多轩豁通朗给人游目类有道而能容者时无瞿硎先生石室閴然然其人遁迹韬光不与人接而桓温造访物色使伏滔作賛温故自可哉千百世下求斯人之车尘马迹又可得哉】
　　鸦山在宁国县西北三十里接广徳界寰宇记云山产茶味与蕲州所产同梅圣俞所谓茶味鸦山佳者也
　　冷度山在宁国县东九十里山有五峯东曰桂山西曰金字南曰青红北曰周壁东北曰黄封连绵蜿蜒经数百里
　　东山在宁国县东南五十里山南谿洞逼隘至此独豁然开朗下有渡曰石口即东谿所经也闗口山在宁国县东南六十里又名狮象山两峰错峙若门其中径隘溪深岩坪泉田多油漆纸皮之利坪尽山髙有悬崖隠洞飞瀑龙湫
　　天目山在宁国县东南百五十里山本浙西巨镇邑中诸山皆其支脉实有藩屏之势
　　栖真山在旌徳县西五里神仙传云昔窦子明为陵阳令三年避刘聪乱弃官寻山采药结庐于此后仙去
　　正山在旌徳县西三十里峭峻特出谚云正山峩峩接星斗分列冈峦九十九上有仙人台响石亭玉井东有郭公岩岩傍刻珍珠泉三字南唐将方道项洪锐尝屯兵于此相近者有栅山其南有大幕小幕二山
　　石柱山在旌徳县西六十里双石挺立髙数丈有巨石承之上有豹子尖梁程灵洗讨侯景立帜于此筑歃血台又尝抽矢射山石摧一角因名其石曰射的山
　　天井山在旌徳县西北三十里山有两窦飞泉出焉俗呼牛鼻水下有龙潭
　　石壁山在旌徳县北二十五里两崖对峙一水中流最称阨塞旧路蹑悬崖上行旅恐栗胡安定周竹陂尝作歌纪其艰险明嘉靖间通判李黙縁溪凿石成径始为通涂
　　龙首山在旌徳县北四十里西北有龙潭徽水经其下与泾邑接境
　　鳬山在旌徳县东名胜志云相传窦子明既仙去其二女亦化为青鳬上升故名其阳有玉壶山山阿有龙潭
　　梓山在旌徳县东南二里近俯城闉逺凌岫壑为一邑雄览旁有竒石石上有桃树不花而实蛟山在旌徳县西南五十里山形蟉虬若腾蛟然后有洞径险难入其中平旷可居又西十里有九峯山
　　黄山在太平县南三十里当徽宁二郡界髙数千仞盘亘三百里图经称为轩辕栖真之所上有古木灵药流泉香美能已百病按旧志云山有三十六峯属太平者八曰翠微曰天都曰望仙曰九龙曰圣泉曰叠嶂曰仙人曰芙蓉余详徽州府陵阳山在太平县西六十里西属石埭北界泾邑一名三台山有窦子明遗迹下有三门六刺滩李白渡此有诗其南为真金山东为宻崖山
　　仙都山在太平县西六十里一名游山府志云旧传左难当因唐推功不及居此
　　龙门山在太平县西北四十里岩壁峭防中有石窦如门产茶及诸药草
　　尚书山在太平县西南二十里相传隋末有尚书胡裕居此
　　通灵峯在宁国县北二十五里四山环绕独缺其北岩顶有龙湫有石巉然曰鸡冠石
　　黄髙峯在旌徳县西南四十里两峯对峙独秀云表有登仙桥狮子岩硃砂石壁相传有黄髙公者隠此
　　桓公岭在泾县东乌溪岭东茹麻岭北道通旌太称险阨即晋内史桓彝战死处垒堑尚存
　　枫树岭在宁国县尘岭北二十里府志云与独蛇伏岭分水丛山四闗皆茂宻险隘之地明嘉靖中建哨台其上又北曰云门山蟠龙山
　　千秋岭在宁国县东百五十里府志云冈峦纚属谿谷隂深路通浙江于潜杨吴招讨使李涛攻吴越取道于此宋南渡后尝列闗防戍唐罗隠送梅处士有回望千秋岭上云之句土人以云气占晴雨极验
　　大岭在旌徳县西旌诸岭之最髙者
　　春岭在旌徳县北三十里自鳬山华容峯横亘二十里南障县治北界泾邑土人譌为蠢岭
　　南长岭在旌徳县南一里为徽宁二郡孔道箬岭在旌徳县西南八十里髙五百仞跨旌太之间为新安间道南歙县
　　铁甲岭在太平县西二十三里峭壁下临大河中一线通往来行者足慑
　　三门岭在太平县北十里三方阻絶中道一径县治据其阳
　　青弋江在府西六十里发源黄山防石埭太平旌徳诸水下流渐广遂为通津北至芜湖入江九曲河在府城东源出峄山受陆家潭水西北流入宛溪
　　三河在府治东宛句二溪至此合流东岸为新城西岸为馆驿李白有题宛溪馆诗
　　湾沚河在府治北有渡有镇今为盐埠北出杨青口合黄池流入于江
　　蒲桥河在南陵县东二十里上自麻园河来下流芦港口与西河口水合中有都堂坝双涧虎狼涧麻川在太平县东南三里源出黄山之麓由汤泉至麻陂潭又名白虎潭受旌徳诸水迳县治东门防富溪梅溪西北下焦滩至麻口迳舒溪蟠石赤溪诸水延袤八十里出小河入于泾
　　南湖在府东北四十里南曰南埼北曰北埼总称南湖周广四十余里其东北有绥溪一名白沙溪纳广徳建平之水入于南湖郡治以东诸川流俱归焉其水西出浑水港达于太河有塞口稻堆二山对峙
　　宛溪在府城东源出新田山纳诸水而来委蛇数十里故曰宛溪上下两桥上曰凤凰下曰济川并跨溪上唐李白诗两水夹明镜双桥落彩虹两水谓宛句二溪也
　　句溪在府东三里溪流回曲形如句字源出宁邑笼丛山北流为水东水西为后潭又受华阳诸水又西为陆家潭为东溪至此始名句溪李白诗洗心句溪月谓其清也
　　华阳溪在府东南七十里源出华阳山随境著名东北流为鲁溪入河
　　青溪在府南一里相传窦子明钓白龙处李白有诗
　　龙溪在府北七十里水阳镇东西两岸宋绍定中建浮桥今废为渡有水兑仓有义仓东岸水碧桥与髙淳接界
　　慈溪在府东北合髙淳水至此入河由牛儿港东通五堰往东坝者由此
　　赏溪在泾县西南一里泾水流至县西为赏溪北入于青弋江赏溪之西有所谓新河者宋崇庆中县尉刘谊所开以溪流东徙为民田害欲挽之使西也而卒无成效又县东有乌溪县南有枫村溪俱合于此麻溪在泾县西南百里即太平之麻口下流也山环水防舟行胜境唐杜荀鹤诗麻溪清彻底是也距溪三里有澁滩下即九里潭又下为罗浮潭琴溪在泾县东北二十里源自宁国界歴石门至琴髙山过嵓豅寺与赏溪合世传琴髙钓鱼于此今三月三日出小鱼寸许名琴鱼又名药楂鱼盖琴髙丹滓所化也
　　藤溪在泾县东南八十里桐岭之南源出徽岭过旌徳三溪至县界纳诸溪涧之水北入岩潭与赏溪合县境东南之水此为最大
　　东溪在宁国县东五里源出天目山北流过落花溪又受孔闗千秋岭汤公山陈村博里溪塘千顷山洋丁源诸水是名杭水又北为东溪至五河渡与西溪合流入于宛溪
　　西溪在宁国县西五里即西津渡源出绩溪笼丛山北流迳丛山闗过横溪谓之徽水西南诸水多入焉北受滑渡环川葛村龙潭诸水县西川流尽汇于此是为西溪又北与东溪合
　　鳬溪在旌徳县东北受鳬山西南之流入于徽水又有杨村溪受鳬山以北春岭以南之水与大河合
　　梅溪在旌徳县十一都大岭以东剥岭水俱防于黄沙淀入宁国县又有雪溪在十都亦东入宁邑
　　舒溪在太平县西六十里源出歙县迳石埭东北至泾阳受防瀼二溪水东北合麻川入泾县界为赏溪上源水浄沙平焦竑所云十里无波也三港在南陵县出西南诸山而襟带于县城中者为中港出工山朗陵之阳流于县西者为西港合白石滩诸水而绕于县后者为后港皆合于漳淮下流横涧桥水在府南十里源出横山之麓北迳岩台又厯花田西山桐子冈防于此桥入宛溪宋郡守张果抱民籍入水死处
　　淮水在南陵县源自吕山涌珠泉与漳水合流其下流又有小淮水之称
　　漳水在南陵县源自县南水龙洞流至澄清河与淮水合寒流曲折清澈可爱
　　泾水在泾县南合舒溪麻溪徽水三大水源出石埭太平旌徳至邑治合流而北环抱城外县以此得名
　　徽水在旌徳县北源出绩溪徽岭之隂北流受清潭水至县东北霞溪东溪入焉又西北流与抱麟溪玉溪合是为三溪丰溪水亦入焉北至龙首山入于泾
　　黄池在府北百二十里一名玉溪防郡治东南之水以出大江南属宛陵北姑孰
</div>
    <div class="pagination">
<a href="江南通志_page43.html">上一页</a><span>...</span><a href="江南通志_page39.html">39</a><a href="江南通志_page40.html">40</a><a href="江南通志_page41.html">41</a><a href="江南通志_page42.html">42</a><a href="江南通志_page43.html">43</a><span class="current-page">44</span><a href="江南通志_page45.html">45</a><a href="江南通志_page46.html">46</a><a href="江南通志_page47.html">47</a><a href="江南通志_page48.html">48</a><a href="江南通志_page49.html">49</a><span>...</span><a href="江南通志_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
