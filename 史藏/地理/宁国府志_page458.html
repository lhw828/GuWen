<!DOCTYPE html>
<html>
<head>
    <meta charset="UTF-8">
    <title>宁国府志 - 第 458 页/共 477 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宁国府志 - 第 458 页/共 477 页</h1>
    <div class="content">徐贤字思圣。以岁贡领弘治壬子乡荐。母寝疾，焚香告天，请以身代，后母痊。家贫，就教职，以养母告归。母年九十九卒，卒之日，贤亦卒。祀郡孝子祠。其家传三月卒。
赵宠邑庠生，岁贡入胄监。父昌为布政使，卒于官，迎榇入门。族人信巫觋，沮之，宠哭争如礼。事母胡，晨夕侍侧，以终其身。祀郡孝子祠。
王字镇之，知府达子。尝侍父北上，路遇盗，以身蔽父，善言晓谕，盗引去。武昌藩王聘为仪宾，以违亲，弗应。邑令欲置民兵数百，正言止之，得寝。
徐士杰母周氏病危，割左股和药，病愈。及父卒，庐墓终制。巡按杨公鳌奖之，祀郡孝子祠。
翟质侍孀母疾，经岁，衣不解带，割股救治，不令妻孥知之。
洪希一岁而孤，母他适，伯汝钜抚之成立。伯病剧，股和药以进。越十载伯卒，哀毁，同从兄庐墓三年。祀郡孝子祠。
赵桂枝年十三丙戌春避乱，游兵执其父，露刃索金。桂枝出丛薄间抱父，兵以刃挥之，号泣不肯释，俱被害。祀郡孝子祠。
成蛟字子潜，弱冠与兄虬为郡诸生，最友爱。明末叔兄游宦客死，兵乱道梗。蛟备历艰险，入闽扶榇，挈孤寡以归。长兄贫老无子，又多方力佐之。
汪廷杲孝事寡母，樵采以给。年十三母病，股以进。及卒，殡送尽礼，并归葬父祖。终身哀慕，年逾八十卒。
赵梦鳞监生，事祖父极孝，尝股疗祖疾。又为父士礼输谷二千石。事闻，建坊旌之。
程荣字好信，御使富兄。父彦民疾剧，医云须得阴阳血和丸服方愈。荣与妻凌氏夜焚香祝天，各持刀取股血烹进，父病果愈。
陈伯父年八十，患喘疾。伯夜穴其左胁出肝，熟而进之，父病渐痊，创亦寻愈。邑令李鸾勒石志其事。
王守恭年十二，割股救母。府县旌之。
刘际祥增生，家贫，事继母尽孝。
沈万宰字坤元。父暴疾，尝秽，知其苦，以告医者，父病竟痊。父母继卒，咸庐墓。事闻被旌，祀孝子祠。

〔国朝〕赵名耀诸生。年十岁，母疾潜，吁天求代。母觉有神扶之，病果痊。父故，庐墓三年，不避虎豹，母故亦如之。于兄弟族党存亡继绝，于乡里戚友尚义好施。卒年六十三。乾隆十八年旌。
胡龄一苞孙，附贡生。父以应试卒于江宁，时年十四，两昼夜奔丧所，扶柩归。竭诚养母，年六十居母丧，孺慕愈笃，哀毁成疾。庐墓侧，昼夜呼号。尝梦大水浸棺，觉而移葬高处，不一月其原葬处蛟起，诸墓漂没，龄亲墓独完。又两年以哀感卒。雍正七年旌。
洪守伸字屈若。父兄俱早世，善事母及孀嫂，抚侄士茂、士萃如子。茂亦事伸如父。伸母病，股肉以进，母尝之甘，病愈。有贼劫其家，伸当门泣诉，丐勿惊母，愿罄所藏。仍令婢挈资遗之，贼感动，不忍窃而去。母卒，号恸三年。雍正六年祀孝子祠。
赵敬字子修。八岁丧父，事母孝。自少壮至颁白，敬爱如一日。先意承志，凡助赈、掩骸、修学宫、置祭器、养孀嫂孀妹、为立孤成家，皆体母意为之。母性严，稍有厉色，即长跪引咎，俟色怡乃已。母与嫂并以节旌，敬亦以孝于乾隆十年旌。人叹为一门孝节。
左兄弟同爨，季弟早世，遗一幼侄，有以人命诬其侄者，匿侄挺身任之，数被拷掠。亲属咸谓侄终不得庇，曰：“吾已有子，弟正一孤，我死以代侄可也。”会死，事大白，侄得免。
施云攀年十二，股疗母。邑令旌之。
汪尚镜年十二，股救父，不效。又十年镜卒。
汪九玺父卒，孝事嫡庶两母，抚教三弟成立。邑令钟鼎旌之。尝山行遇虎，弗伤。三人并坐树下，适雷发，殛死二人，玺独无恙。两邻并火焚，玺庐独完。人以为孝感所致。
翟时邦少贫，初刺舟，后业农，衣食不给，奉亲必备甘旨。其孺慕之诚，定省之礼，虽读书知礼者弗逮。父母反目，誓不共食。邦再三谏，父欲挞邦，乃请自挝，父终不听，即设两爨，竭力奉养。父母继逝，自初丧迄禅祭，哀感路人。守令闻之，咸加旌异。子四人，天性纯笃，并有父风。
赵善彩字白生，庠生。少丧父，哀毁如成人。事母孝，终身孺慕如一日。事孀嫂以礼，教幼弟成立，分爨推肥取瘠，周恤族党，有求必应。康熙三年巡抚张朝珍给匾旌之。
郑乾祥庠生。年八岁，父患痿痹，手不能举，每食必以箸进之。亲涤溺器，冬更温之于怀。父亡，恐触母悲，独之野外痛哭。母嗜鱼，课徒之暇，自钓作羹以进，自啖粗粝。隆冬身无厚衣，而奉母备甘旨。岁时祭品必丰洁，上食时痛哭如初丧。
凤天佑监生。父病十七年，日侍汤药，不避污秽。父没，哀毁骨立。
章元祀父母少亡，祖母病蹩不能行，左右扶掖，跬父不离者二十余年。及卒，庐于墓。
马三锡字怀侯，岁贡生，家世以孝义闻。自幼苦读。事继母曹，每事必咨，出入必告，时戒其妇勿逆勿怠。一日母侄来谒，衣衫敝甚，询知以贫迫鬻身，母含泪隐忍。三锡为转贷赎归，并厚恤之。母染目疾几盲，三锡偕妇每夜虔祷达旦，母目渐明，年八十余卒。邑人公请入水西书院，从祀先儒。
汪子杞字少泉。年十五父卒，结茅庐墓侧，晚捧父所授书，焚松脂照读，迨夜分就苫块。鸡鸣而起，跪墓前哭。天晓归，具薪水供母，如是者三年，母毁其庐乃归。舆弟析爨，择腴者畀之，以瘠自予。为邑乡宾，卒年八十有二。
包大典家贫授徒。孝友，父早殁，母盲，竭诚虔祷，母目复明。
郑一左、一右业樵。父远贾疫死，兄弟间关觅骸荒山，伏乱冢号泣八昼夜，梦神告以柩处，得携骸归。
郑槐鬻妻赡母，以半为母置寿棺。己疾危，或议母棺敛，槐曰：“宁倮葬，勿用母棺。”遂从之。
郑孝业磨腐。父嗜酒，孝于腐担悬一瓶，每卖腐得钱，必沽酒归饷父。此虽细民一节之孝，录之以愧富而不养志者。
王佩字衷度，庠生。性至孝，年十二母病笃，割左股疗之愈。逾两年，母又病，又割右股疗之愈。淹贯五经，尤精于《易》。
胡尚策、尚简母病剧，策年十三，简方十岁，各股以进，竟不治。兄弟哀毁过甚，相继而亡。邑令萧表之曰“兄弟纯孝”。
查先登字于岸，贡生。父疾，与妻翟氏各股以进，随愈。又尝让腴产于兄，乡党推其孝友。
王世耀尝剖心，救母愈。《旧县志》又有王秉政字以德、郑守缙、郑守志、查志第崇祯间诸生、胡天楝字维、洪有、洪一景字觐公、洪苞字仪生、叶兆恩字君予，诸生、徐采、徐、徐、徐元首、徐文芳、徐铎、胡允忠妻郑氏，以节孝著、汪尚绘、赵廷擢、马廷珍、江天训，皆以股闻。庐墓者又有郑键字藏我、赵懋贞、梅辂、赵汝泽、查本固五人。他事实无征，附录于此。以上《乾隆府志》
文世震字东山。父居讲得瘫痪疾，震方八龄。母迫饥寒他适，震哀留不得。日采樵以养，己茹野蔬，而父食必酒肉。抱持便溺，不避垢秽者二十三年。尝入庙为父祷神，庙侧有虎蹲，隔溪人望见惊号，震不知也。又一日入山，心动奔归，火焚其庐，震突入，负父出，得无恙。父卒，哀毁丧毕。族人醵金劝之娶，震佯诺之，乃以其金托族侄三俊，择地葬其父祖以上凡七棺。乾隆四十五年旌。
朱武东字阳生。父早卒，家贫采樵供母。母得痿症，艰于坐立，出樵则负以托邻，回则负归。一日东在樵所，忽心神惊悸，急归，而母气绝，抱持痛哭，母竞苏。孝事者又二十载。母殁后，负草卧墓侧三年。年八十六卒。嘉庆三年旌。
王帅年十岁时，随父谋食异乡。父病，帅视汤药，昼夜无间。父卒，愿质身坂资以扶榇归，主人怜之，厚赙焉。归后佣工以养其母。岁饥，锄蕨舂粉易米供母，而自食蕨滓。母卒，庐墓三载。嘉庆四年旌。
查殿英字景琦，监生。少从父世熊服贾，闻母病，一昼夜驰三百余里归。母殁，哀毁逾常。继母阮氏，英率妇王氏谨事之。阮又多病，吁天请代。父染疯疾，沉卧床褥者六载，英夫妇侍汤药无倦容。父卒，柩在堂，适邻火起，英抚柩长号，反风灭火得无恙。
洪维陶周岁时，父贸蜀，久无耗。陶年十五，辞母寻访不得。念母缺养，仍归樵以供甘旨。母病笃，剜左股进得愈。母卒，庐墓三年，时年已四十矣。欲复入川寻父，族人怜其孝而无后，强止之，为娶郑氏，生二子。遂嘱妻以祀先训子，恝然入蜀，闻父参禅峨嵋，往从之不值，以劳瘁客死。
翟彩令五岁母亡，父病瘫痪，因乞食。族人树滋怜而养之，仍给饮食，使持以饷父。年十二顿谢去，曰：“吾渐长可以力养矣。”乃采薪贩菜，计日积资，备酒肉以进，有余钱必呈父储于笥。父甘躁时，欲笞之，则急跪以头撞地。父卒，邻居谋助，力辞之。出前所积笥中钱营葬具，合葬祖父母、父母于某山之阳。年九十八卒。
叶际时字盈仲，监生。年十三父锦病笃，医药无效。际时衣不解带，昼夜奉侍，仍右股和药进，果得愈。以上采《新县志》增

宁国县

〔宋〕何自兴宝间，父元贵疾，祷于神，股以进，越三日愈。县令余灿召其父子至庭饮食，作《孝行歌》训邑众云。祀郡孝子祠。

〔元〕周淳卿躬行孝友，亲殁，于墓侧筑永思亭，哀慕历九年不改。宣城汪泽民为文赠之。祀郡孝子祠。

〔明〕吴惟贤父殁，躬负石墓道，庐居三年。所居石村山房，有梅结实而甘，人以为孝感，作《甘梅》诗。祀郡孝子祠。
屠羲民字卿，邑廪生，与兄羲英极友爱。丧母哀毁，三年不离苫块。祀郡孝子祠。子元谐，亦廪生，事母袁尽孝，居丧庐于墓侧。兄元诚疾笃，躬视汤药，不起，力襄后事。
汪文英字日贤。五岁失恃，哀毁如成人，见者为泣。继母徐严甚，弥敬事之。父润殁，英寄食外家，兄文光以时资给。及兄卒，鞠育其二子备至，每私语家人：“宁饥寒吾子，毋饥寒吾犹子。”里中谓其家有元气，祀郡孝子祠。
黄一荣父母病剧，割肝疗之。及卒，哀毁庐墓。崇祯九年，督学御史杨公旌其庐，祀郡孝子祠。
何应元读书自好，孝以奉亲。母殁，庐墓侧，极终身哀慕之诚。后以贡就白下教职，迁蜀令，有清名。自蜀归省亲墓，有别业贮谷数十石，饥民分夺而去，元知其人不问。
汪承佑、承谷庠生。幼禀父训，躬行孝友，痛父殁于宦邸，体清白之志，不受赙资。妇奁资颇厚，以父产尽予谷，无吝色。谷亦推让再四，后以廪饩终。
刘邦基崇祯时诸生。幼失怙，既而母亡，庐墓三年。甲申五月，复依墓侧三年。有“天寒慈竹悲残雨，霜冷孤鸿叫断云”之句。著述甚富，甘于荒遁，不知所终。其门人桐川陈启晓约略记之。
章之焕候选主簿。母殁，结庐于墓，如生事之，无间晨夕。壁间有联云：“夜雨沾襟和泪湿，秋风号树倍哀鸣。”又“三年香结松稍网，半夜灯青月影圆。”今遗迹犹存。

〔国朝〕饶宗良字直生。少孤，事母孝，年二十游学白鹿洞，叹曰：“吾宁不古若哉!”从汪有源讲学，躬行醇恪，见稍可与语者，必诱掖之向学乃已。家酷贫，建家庙，族推管钥经费，毫不自私，众服，皆就约束。年六十一卒，无子。门人祀之。
杨正芳字竞秀。喜读书，尤耽书法。性温润，事亲朝夕定省，未尝少懈。幼时祖病，股以疗。解纷恤贫，曲全姻事，至费缗不惜。有妹适陈逵，女适陈必第，俱早孀。正芳经理其家事数十年，咸谓善士云。
程良振父早亡，事母张氏尽孝，母病，股，朝夕侍问。及殁，哀毁骨立，屏荤酒，庐墓三年。邑令陈主策拟请旌，振曰：“孝庸行也，以此市名何忍焉?”事遂寝。仍构小庐，绘双亲图虔事，年逾七十，犹婴儿泣云。
徐时宽幼读书，性至孝。家徒四壁，习贾业，以资。父年耋，有足疾，日夕扶持不倦。居丧，哀痛毁瘠，庐墓三年。巡抚张给额旌之。
陈本森字子林。母周氏，孀居五十年，中风疾卧蓐十二年。森侍饮食，衣不解带，夜就床下席地而睡。邑人有节孝一门之称。
胡曾琦性至孝。母殁，屏绝荤酒终身。父命远出，忽心动，奔归，则父猝患中风，得回诀。后以庐哀毁而卒。雍正八年旌。
程鹏字扶九，庠生。性孝友，生平力行善事，自赈荒周急，下至医药桥梁，施予无算。诸孙曾在襁褓者，亦知以乳相让，一儿不食，则均不食云。子书，详《文苑传》。孙丙然，拔贡生。以上《乾隆府志》

旌德县

〔唐〕杨懔光化中，试太子校书。行义修饬，自唐太和至宋乾道间，阖门义居，累千百口。代从蠲除，以孝友世其家。

〔宋〕吕镗字梦祥。幼孤，事母以孝闻。尝游宿、亳间，客潘氏，不御酒肉。问之，曰：“镗远游，亲养勿给，敢自享厚馔乎!”乃慷慨作歌，歌曰：“数千里兮客王畿，忘甘旨兮亲庭帏。岁云莫兮音书稀，魂欲断兮白云飞”。歌数阕，泣下。政和三年入京上书，请严生子不举之禁。宣和初，复论之。从弟钺，尝为镗著《实德居士传》。及以布衣登朝，宰相问曰：“非所谓实德居士者耶?”荐授潞州士曹，调凤翔府判官。祀郡孝子祠。
汪文谅字叔达。累世同居，凡一千三百口。州上其事，诏州县存抚，赐以百金。谅兄弟感叹曰：“吾家治农，未有一士应上之求者。”即以所赐金购书藏之，子孙由是贵显。按：《省志》、《万历志》俱作旌德人，《康熙志》入泾县。
郭宏字幼度，原名天铎。隆兴进士，闻父丧仓卒奔归，庐墓三年。

〔明〕张道荣字文魁，性孝友。祖贞应遘病，道荣以身代为祷。父患痢，亲为除秽。及卒，哀毁骨立。母伤跌艰步，日夕抱持，亲奉饮食，污衣溺器，躬自浣涤。及没，殡父，墓侧结庐守之。正德间，有司以闻，诏表其门，祀郡孝子祠。《省志》作泾县人
戴三元父品以黄册事逮赴诏狱，三元与兄刺随至京，鞠问当刑，兄弟争请代，卒以三元代父死。祀郡孝子祠。
江休永乐初，父坐事质刑部，临往属诸子后事。休泣请代，父曰：“吾老矣，奈何以强壮易我。”休泣曰：“昔缇萦一女子，乃能身赎父刑，吾何忍不为父死。”竟诣所司讼其事，得释父，嘉其孝，厚赍赀产。休曰：“此人子分内事，因以为利可乎!”辞不受。祀郡孝子祠。
周伯谅母病，血痢数年，躬自浣濯。父母没后，衔悲至老。郡侯萧良誉追奖扁曰“崇孝”，祀郡孝子祠。
张廷翰幼失父。七岁授小学至文王事王季，问师曰：“此可行于今否?”师云：“何为不可。”翰即每日鸡鸣盥漱衣冠，候母闻鼾声，辄欣然去。或母微病不食，翰亦不食。母没，四时荐食如生。郡守罗公赠诗，有“慈母眼中先者泪，婴儿膝下老莱心”之句。祀郡孝子祠。
吕赐宗母病，股疗治，祷请身代。兄皋宗无嗣，抚遗女若己出。崇祯末岁饥，赈粥三月。途拾遗金百，候其人还之。为兵备副使侯所褒异。年九十三卒，祀郡孝子祠。
吕文奎母病剧，谨汤药，以身代祷神而愈。及亲故，庐墓三年。台使赐儒服礼之，祀郡孝子祠。
鲍邦志字君继。幼时母病，股以疗，数载母复病剧，持刀抉胸割肝食之，恍惚见神人许益母算。崇祯元年，诏举孝行异等，巡按龚上其事，赐冠带。郡守徐大仪为建孝子祠。
张廷旭父母病殆，皆泣祷以身代。及父没，三年居庐。当事旌之，祀郡孝子祠。
张昌父病，弥月不瘳，取粪尝之，病获痊。祀孝子祠。
江寿荫母遘厉几死，朝夕调护，目不交睫。迫切哀祷，愿以身代，母竟生而寿，荫死。祀郡孝子祠。
江添宗字文昌，幼禀至性。父傅任河南洧川县教谕，有疾。添宗在家心动，即日束装千里奔省，驰书与弟文中，敦勉立朝大节。继伯父后资产颇厚，均分昆季无私。父欲治家庙、家塾、义冢，克继厥事。临卒，嘱子孙以孝友颜于堂。泾邑左镒为立传。
吕庆母病痢剧，不能起床第，庆以手承之。夜梦神告曰：“母寿当尽，以若孝延三载。”寻愈。
任期保一日父杖之，喜而受，退而泣。人问故，曰：“父老矣，杖我而体无所苦，力衰矣。吾悲夫，求为父杖而不可得也。”
吕茂荫父病革，异母弟甫三岁，父属茂荫善视之。及父卒，抚幼弟，友爱倍至。既长大，会亲族尽取父遗产剖之，无所私。
刘伯茂兄业贾，负债累千金，债家猬起躏之。伯茂曰：“我在而人皆辱吾兄，岂以茂为不能弟者乎!”倾橐偿之。躬自授弟子于里中，怡如也。
江景宗家贫力耕以养亲。父病危，尝药，号天请代，父故，庐墓三年。母没亦如之。天启七年，巡按上其事，旌曰“孝行之门”。旧府、县志俱遗，乾隆十一年，五世曾侄孙素考《明史》、《统志》、《省志》，呈请邑令苏一圻，奉主祀孝子祠。
芮国宪父赴部应选，被仇构谋毙狱。国宪年未冠，赴部屡诉，未伸，叩阍鸣冤，奉旨勘明，尽法处之。
王懋畿父病三年，躬奉汤药不倦，吁代诚恳。邑令旌之。
姚伟昌幼丧父，母哭亦哭，既而劝母节哀以乳弟。及长，善事母。母没，庐墓，煮粥食饥，以终母志。与弟不析爨。邑令张时献、郡守张德明、兵宪、巡按、督学并旌之。
皇甫应兴甫九龄，父病笃，请以身代，寻愈。敬爱二兄，分产不求其值，济困恤贫，闾里钦之。
饶遂兴醇谨好施，家风肃穆，子孙百余口同爨，无勃溪声。卒年九十有七。
</div>
    <div class="pagination">
<a href="宁国府志_page457.html">上一页</a><span>...</span><a href="宁国府志_page453.html">453</a><a href="宁国府志_page454.html">454</a><a href="宁国府志_page455.html">455</a><a href="宁国府志_page456.html">456</a><a href="宁国府志_page457.html">457</a><span class="current-page">458</span><a href="宁国府志_page459.html">459</a><a href="宁国府志_page460.html">460</a><a href="宁国府志_page461.html">461</a><a href="宁国府志_page462.html">462</a><a href="宁国府志_page463.html">463</a><span>...</span><a href="宁国府志_page459.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
