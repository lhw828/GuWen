<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 268 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 268 页/共 479 页</h1>
    <div class="content">　　○广都废县县东南七里。此唐所置之广都县也。《旧唐书》：隋改广都曰双流。唐龙朔二年，复析双流置广都县，仍属益州。龙纪初，王建败西川将山行章等于广都，即此。宋仍曰广都县，元复省入双流。《一统志》：广都废县，在府城南四十五里，唐所置即此城也。又有汉广都城，在废县东北十五里。晋广都城在废县北十二里。似广都有三故城矣。

　　贵平废县县东南六十里。汉广都县之东南界。西魏置贵平县，并置和仁郡治焉，兼领平井、可昙二县。后周废二县入贵平。隋初郡废，县属陵州。唐仍旧，开元十四年，徙县治禄川，东北去旧城十七里。宋熙宁六年，废县为贵平镇，属广都县。乾道六年，复置。元废。《郡志》：贵平废县在仁寿县东北六十里。今简州亦有贵平镇，与县接界云。○瞿上城，在县东十八里。相传蚕丛氏所都。亦曰商瞿里，以孔子弟子商瞿所居也。今为瞿上乡。《志》云：县东南十八里有古蚕丛城。又有宜城，在县东南十里。相传汉任安所筑。县南十里宜城山上又有武阳故城，或以为汉武阳县治，恐误。

　　○应天山县南八里。唐僖宗幸蜀时赐名。又南二里有宜城山，冈阜相对，上有宜城，今名紫草山，以山尝出紫芝也。又县东南四十里有圣灯山，一名普贤山。

　　○牧马川县东南八里，即二江下流也。蜀先主于此置籍田，牧马江滨，因名。左思《蜀都赋》：带二江之双流。隋取以名县。《志》云：二江入境，居民资以灌溉，为堰凡四十有八。其最著者曰檀木、黄水口二堰，灌新津、双流二县之田。○清水，在县北十里，一名牛饮水。《志》云：昔程郑家此，群牛饮江处也。

　　望川源在县西。《志》云：后汉时凿石二十里，引取郫江水，灌广都田处也。《华阳国志》：广都有渔田、盐井之饶，江有鱼漕，梁山有铁矿，江西有安稻田，穿山崖过水二十里即望川源矣。又县西有龙爪滩。晋义熙三年，谯纵请桓谦于姚秦，谦至，纵疑之，置于龙格，使人守之。胡氏曰：即广都龙爪滩也。

　　○野桥箐在县西南。唐中和二年，阡能作乱，高仁厚讨之。贼立五寨于双流西，伏兵于野桥箐以邀官军。仁厚谕降之。即此。

　　郫县府西二十五里。西至灌县九十里。古卑邑。蜀王杜宇都此。秦置郫县，属蜀郡。汉以后因之。今土城周十里，编户八里。

　　○郫城在县城北，汉县治此。后汉建武十二年，臧宫自涪城攻拔繁郫，与吴汉会于成都。郫即此城也。又晋太安二年，李雄攻取郫城，寻自称益州牧，治郫。刘宋元嘉十年，益州贼赵广等攻成都，不克，退保广汉。旋自广汉至郫，连营数百。巴东太守周籍之等进军攻郫，克之。追败之于广汉。梁天监初，邓元起攻刘季连于成都，留辎重于郫，季连将李奉伯间道袭郫，陷之。元起舍郫径围州城，寻下之。皆此郫城也。《志》云：郫城即古杜鹃城。又有冯城，在县北二十里。未详所始。

　　○内江在县治南。东流入成都县界，亦曰郫江，亦曰沱江。《志》云：县西十里有九曲江，源出灌县，流合郫江，俗呼清白江。○双清河，在县西北十里，自灌县东流，经合江浦，分为二。至县东北，复合为一。又油子河，在县北六里，亦自灌县流经此，俱东南入于郫江。又县南一里有闹市河，源出温江县之鹿角堰。县南五里又有酸枣河，俗呼马坝河，自温江县流入境，下流亦俱合于郫江。

　　温江县府西南五十里。南至崇庆州六十里。本郫县地。西魏分置温江县。隋开皇初，省入郫县。仁寿初，复置万春县。大业初，又省。唐武德三年，复置万春县，属益州。贞观初，更名温江，以江水温润为名也。后因之。今土城周三里有奇，编户六里。

　　○鱼凫城县北十里。相传古鱼凫所都。又北五里有方便城。《志》云：汉朱遵所筑。县西二十五里又有废郭城。

　　○皂江水县治西南。自灌县流入境，即郫江上源也，亦谓之大皂江。又县有新源水，唐开元二十三年，长史章仇兼琼因隋蜀王秀故渠开导，漕西山竹木处也。

　　鹿角堰在县西。《志》云：县境有鹿角、蓝靛口等，凡三十六堰。

　　新繁县府西北五十六里。东至新都县二十五里。汉置繁县，属蜀郡，以繁江为名。后汉因之。蜀汉改曰新繁。晋仍为繁县。宋齐以后因之。后周复改曰新繁。隋省入成都。唐初，复置，属益州。今城周六里有奇，编户四里。

　　○繁城县东北三十里。汉县治此。后汉初，臧宫击公孙述，拔樊郫，即此繁也。《蜀志》：延熙十年，凉州胡章卞降，姜维徙居之于繁，而迁繁民居新县，故曰新繁。晋永宁二年，李特攻成都，罗尚遣督护张龟军繁城，为特所败。唐文德初，王建攻彭州，西川帅陈敬遣兵壁新繁以救之。明年，建大破敬将山行章于新繁，即今县也。

　　○沱江县西北十五里。即李冰所凿大江别出处，非《禹贡》江沱也。自彭县流经县界，入华阳县境，即流江之上源，成都人谓之外江也。《志》云：县北十里又有清白江，源出灌口，下流入沱江。宋赵忭过此，曰：吾志如此江清白，因名。又有九井河，在县南五里。相传亦李冰所凿。今湮。

　　湔泄口在县西。《水经注》：成都江北则左对繁田，汉文翁又穿湔泄以溉灌之，凡一千七百顷。《志》云：湔水自灌县东北流经县界，入新都县。即此水矣。又县有火烧、长乐、杨柳等二十三堰，皆节沱江之水。

　　○沱江驿在县南。唐置驿于此，以沱江为名。咸通十一年，将军宋威援成都，败南诏于新都，进军沱江驿，距成都三十里。既而蛮战毗桥，不胜，趣沱江，为伏兵所败，即此。今废。

　　新都县府北六十五里。东北至汉州六十里。汉县，属广汉郡。后汉因之。蜀汉尝置新都郡。晋初，移置新都郡于雒县，以县属焉。太康中，郡废，还属广汉。宋、齐因之。梁置始康郡。西魏郡废。隋开皇十八年，改新都曰兴乐。大业初，省入成都。唐武德二年，复置新都县，属益州。今城周五里有奇，编户九里。

　　○新都旧城县治东二里。汉县治此，法正依刘璋为新都令，即此城也。唐咸通十一年，南诏围成都，东川帅颜庆复驰救，次新都，别将曾元裕击败蛮兵。文德元年，王建攻陈敬于成都，军新都以逼之。大顺二年，敬党杨晟欲自彭州饷成都，建据新都，彭州道绝，即今县也。

　　金水废县县东南七十里。本新都县地，唐置金水县。宋曰怀安军。今详见金堂县。《志》云：县治南一里有始康城。晋末，置始康郡，寄治成都，始康县属焉。宋、齐因之。西魏废。即此城矣。

　　○繁阳山县南十五里。众山连接，孤峰特起，上有麻姑洞。又赤岸山，在县南十七里，山赭色，岸边若有火光，顶有涌泉，周回数丈，一名宋兴戍山。《志》云：山高百四十丈，周三十余里。○龙门山，在县南十里，山有龙洞。县北八里又有丽元山，高三丈许，群山余脉也。

　　○雒水县东六十里。自汉州界流经此，有湔水自新繁县东北流，过县北，入汉州境，与雒水合。复南流过县东，入金堂县界。又有绵水，亦自汉州界来，至县东北而合雒水。《水经注》：绵水与湔水合，亦谓郫江也。或曰：晋永宁初，罗尚缘郫水作营，以拒李特，盖即此处。恐误。湔水即府境之外江矣。余详大川雒水。

　　毗桥河县南八里。源出灌县，下流入金堂河。或云，湔水之支流也。旧《志》：怀安军有中江，从汉州弥牟水、雒水、毗桥水，会为一江，盖即雒江矣。又龙门、千工等堰，皆在县界，节毗桥河之水。

　　○弥牟镇县北三十里，接汉州界。亦名八阵乡，有武侯庙。《益州记》：弥牟镇有八阵图，其图土城四门，中起六十四魁，八八行。魁方一丈，高三尺。《纬略》曰：八阵图在新都者，峙土为魁，植以江石，四门二首，六十四魁，八八成行，两陈并峙，周凡四百七十二步，魁百二十有八。《成都图经》：八阵凡三，在夔者六十有四，方陈法也；在弥牟者一百二十有八，当头阵法也；在棋盘市者二百五十有六，下营法也。棋盘市亦曰南市，在废广都县，有武侯陈营基。万历中，奢崇明作乱，自重庆蔓延而西，入新都，官军败之于牛头镇，遂复新都。或曰，牛头即弥牟镇，音讹也。

　　毗桥县南十里。毗桥河以此名。晋永宁初，李特攻罗尚于成都，遣其弟骧军于毗桥。唐咸通十一年，南诏攻成都，成都将王昼以援兵军毗桥，遇蛮前锋，与战不利，退保汉州。既而将军宋威败蛮军于毗桥，即此。○鸡踪桥，在县北三十五里。旧《志》云，弥牛镇北有鸡踪桥。后唐长兴三年，孟知祥以董璋克汉州，将兵赴援，至弥牟镇，赵廷隐陈于镇北。明日，陈于鸡踪桥，别将张公铎陈于其后，董璋陈于武侯庙下。知祥登高冢督战，大败东川兵，即此桥也。今湮。

　　彭县府西北九十里。北至龙安府石泉县百十里。周为彭国。秦为蜀郡繁县地。汉晋因之。刘宋元嘉十二年，侨置晋寿县，并置南晋寿郡治焉。齐又改县曰南晋寿。梁仍曰晋寿县，兼置东益州。后周州废，改郡曰九陇郡，又改县为九陇县。隋初，郡废，县属益州。仁寿初，复置州。大业初，州废，县属蜀郡。唐初，复置州。贞观初，废。垂拱二年，改置彭州。天宝初，曰阳郡。乾元初，复曰彭州，又置威戎军。宋仍曰彭州，亦曰阳郡。元因之。元末，以州治九陇县并入。明初，改州为县。今城周三里有奇，编户七里。县今省。

　　○九陇故城县北三十里。《志》云：隋县治此，唐移今治，并置彭州治焉，后皆因之。今县有土城，唐宋以来故址也。前朝成化初，修城浚濠，复筑堤环城，以防水患。又晋寿城，在县西北三里，刘宋时置县于此。《寰宇记》：西魏改晋寿郡曰天水郡，寻又改曰九陇郡，以九曲山名也。今亦曰天水故城。或曰：非也。唐彭州有天水、唐兴二府兵，城盖因天水名。

　　阳废县县东二十一里。唐仪凤二年，分九陇、雒、什方三县地置，属彭州，在江之北，因名。龙纪初，王建攻西川帅陈敬，敬将山行章自新繁败屯阳，即此。宋初，仍属彭州。元因之。明初省入彭县。今为阳镇。又堋口废县，在县西北二十五里。宋熙宁二年，置堋口县。四年，省入彭县。今为堋口镇。《郡志》：县东十五里有蛮子城。唐咸通中，南诏蛮寇成都，尝筑城于此以拒官军，因名。

　　○九陇山县北四十一里。自崇宁县连冈起伏入县界，曲折凡九。祝穆曰：九陇者，古彭州之西山，一伏陇、二豆陇、三秋陇、四龙奔陇、五走马陇、六骆驼陇、七千秋陇、八较车陇、九横檐陇，故有九陇之名。○葛仙山，在县北四十里。《云笈七签》云：山有二十四峰，八十一洞，亦曰葛山。道家谓之阳平化，蜀王衍游乐于此。又有漓沅山，在县北六十里。

　　彭门山县北三十里。两峰对立，其高若阙，名天彭门，亦曰天彭阙。《水经注》：江水自羊膊岭东南下百余里，至白马岭西，历天彭阙，亦谓之天谷，山之后曰丹景山，蜀王衍游乐处也。《明史》：嘉靖十九年，大水自丹景山溢，历崇宁、新繁、新都、金堂，漂没庐舍，沉溺甚众。又至德山在县西三十里，蜀王衍游是山，患其高峻，别开一径以登。一名茶笼山。○大隋山，在县北三十五里，泉石殊胜。又北有中隋山，山高三十里，三四月间，积雪始消，下视白鹿、葛仙诸山，真培也。山之后又有九峰山，山高大，北连茂州境。《志》云：白鹿山，在县西北二十里，亦高秀。

　　○沱江在县南，李冰所导之支流也。自崇宁县流入界，又东径新繁县北。唐武后时，彭州长史刘易从决唐昌沱江，凿川派流合堋口垠岐水，溉九陇唐昌田。宋乾道三年，彭州守臣梁介修复三县一十余堰。灌溉之利，及于邻邦。三县，九陇、永昌、阳也。时彭州领县三。○江，在县东，亦曰弥水，源出九陇山，至阳故县南，合于沱江。

　　王村河县北三十里。源出九峰山，经堋口镇，又南至竹鸡河，合白水、黑水、中隋、乾溪、大隋、白鹿七河，注于沱江。常有戍兵哨守，以防茂绵之寇。○鹿耳溪，在县北四十五里，源出县西北曲尺山，东流入新繁县之清白江。又白石沟泉，出县北七十里之小峡山，流入汉州，注金堂峡。今有白石沟巡司，在县北六十里。《志》云：县境有马鸣、麻柳、罗江、济民、石洞、上下舟江，凡十四堰。

　　○静塞关在县西北。《唐志》彭州有静塞关。○三交镇，在县西，唐龙纪初，王建破西川兵于新繁。时陈敬党杨晟军于彭州，惧徙屯三交，即此。

　　威戎戍在县西北。《唐志》彭州有威戎军，盖置于此。又有朋笮守捉城，或曰即今堋口废县也。又有安远、龙溪二城及当风戍，《新唐书》俱在彭州界。

　　崇宁县府西北八十里。西南至灌县九十里。本郫、导江、九陇三县地。唐仪凤二年，置唐昌县，属益州，寻属彭州。长寿二年，改为周昌县。神龙初，复曰唐昌。《五代会要》：梁开平八年，改唐昌曰归化县。后唐同光初，复曰唐昌。晋时，为彭山县。汉复曰唐昌。时蜀未尝奉中朝正朔，盖皆遥改也。宋初，为永昌县。崇宁初，改今名，仍属彭州。元因之。明初，州废，改今属。城周四里，编户三里。县今省。

　　○金马山县北二十里。相传山似云南之金马，因名。又铁砧山，在县西六里。《志》云：武侯铸铁砧于此，以造军器。○三面山，在县北六十里，上有龙湫，径不盈尺，而水常不绝。

　　○沱江在县南。自灌县流入，又东入彭县界。《志》云：县境有万工、龙口、七星、平乐等十六堰。

　　灌县府西百二十里。东至郫县九十里。本汉郫、绵、江原三县地。蜀汉置都安县，属汶山郡。晋徙都安于灌口。宋、齐仍属汶山郡。后周省入汶县。唐武德初，置盘龙县，旋改曰导江，初属益州，寻属州。贞观二年，州废，仍属益州，又改县曰灌宁。垂拱中，属彭州。开元中，复曰导江县。五代时，孟蜀置灌州。宋仍曰导江县，属永康军。熙宁五年，军废，县属彭州。元初，复故。元复曰灌州，以导江县省入。明初，改州为县。今城周八里，编户六里。

　　○导江废县在县东二十里。蜀汉置都安县，又在故县东。晋移县于灌口。后周县废。唐初，复于灌口置盘龙县，又改曰导江。咸通十年，南诏寇邛州，定边节度使窦滂弃州走导江。宋仍为导江县，属永康军。元至元十三年，省入灌州。今为导江铺。《志》云：今县治，故导江县之灌口镇也。唐开元中，置镇静军于此。贞元初，南诏吐蕃合兵入寇，分道趋茂州，逾汶川，侵灌口，或谓军即是时所置。宋乾德四年，改为永安军，寻曰永宁军。太平兴国三年，又改为永康军。熙宁五年，废为灌口寨。九年，复即导江县带永康军使隶彭州。嘉定二年，知军虞刚简言，本军近接威、茂，并青城一带山，不五七十里，即是夷界。唐吐蕃入寇自此途出，距成都百二十里而近，其为紧切，甚于黎、雅。是也。元改军为灌州，以导江县省入。《郡志》云宋永康军治导江县，误。今县有石城，明弘治中筑。

　　青城废县县南四十里。汉江原县地，萧齐置齐基县，属汶山郡。因之，并置齐基郡。后周，郡废，改县曰清城。隋初，属益州。大业初，属蜀郡。唐仍属益州，垂拱中，汶属蜀州。开元十八年，又改清城曰青城。宋乾德四年，改属永安军。熙宁三年，军废，还属蜀州。元中，复置，属永康军。元至元十三年，省入灌州。《志》云：县西南又有赤城，在青城山下。

　　○青城山县西南五十里。连峰接岫，奇胜不一，为郡境之巨镇。自是而西南有成都高台、天仓、天国诸山，又有圣母山及便傍诸山。便傍山外即为番境，盖天所以界华夷也。俱详见名山青城。

　　灌口山县西北二十六里。汉文翁穿湔江溉灌平陆处也，亦曰金灌口，以春耕时需水如金而名。李膺曰：湔水路西七里灌口山，古谓之天彭阙。李吉甫云：后魏于此置灌口镇，自此迄千顷山五百里间，两崖壁立，瀑布飞流，十里而九，昔人以为井陉之地。《郡志》云：县北三十里有汶山，李冰谓之天彭门，李膺谓之天彭关，以两山对峙如关也。盖即灌口山矣。又离堆山，《志》云：在县西一里，即李冰凿溷崖以避氵未水之害者。或曰：离堆亦即灌口山，《志》误也。

　　玉垒山县西北三十里。左思赋：包玉垒以为宇。郭璞《江赋》：玉垒作东别之标。是也。有玉垒关在其下。又灵岩山，在县西北五里，岩常出云，旁有泉出石穴中。又有风洞，风出如吼。《志》云：县西三十五里有韫玉山，山石似玉，一名永康石。

　　观坂在县西。蜀汉建兴十四年，幸湔登观坂，观汶水之流，是也。晋泰始八年，皇甫晏为益州刺史，讨汶山白马叛胡，至观坂，为牙门将张弘所杀。或云，坂在湔堰之上，亦曰观江陂。○牡丹坪，在县西南八十里。《胜览》：自青城之长平山扪萝而上，由鸟道三十里，至此有平阜数十亩，高树蔽天，异花香艳，如牡丹然，因名。

　　○湔江县西北三十三里。亦曰都江，亦曰湔堋江。《汉志》注：玉垒山，湔水所出。郦道元以为蜀相开明所凿，又即古离堆也。岷江南流至此，秦李冰凿离堆，分江东北流，曰石渠水口，自此正流引而南，入崇庆州界，支流分三道，环绕成都之境，资以灌溉，为利甚溥。《郡志》：县西南七十里有沫江，盖即大江别名也。江中石高数丈者，名大坎，次者，名小坎。疑即所谓离堆矣。其水南流入崇庆州界，东北出为湔江也。又有沱江，在县南十五里。或曰，此即郫江上源，灌人谓之沱江。○石定江，在县西南十五里，源出丈人山，下流入于都江。丈人山，《志》云：在县西南五十五里，盖即青城山矣。又白沙江，在县西十一里，源出茂州山中。又县西十里有尤溪水，亦自茂州流入境，俱合于都江。

　　乾溪在县东北。湔江所经也。《志》曰：石渠之水，自离堆别而东，与上下马骑乾溪合，又东北至彭县界，会于王村河。

　　湔堰在县西。即离堆口也，亦曰都安堰，又谓之金堤。左思《赋》西逾金堤，谓此。诸葛武侯北征，以农为国所资，调征丁千二百人，主护此堰。《水经注》：都安县有桃关，李冰作大堰于此，谓之湔堋，亦曰湔堰。今为犍尾堰。元至元初，因故址兴修，分江道水，因势潴堰，以铁石为堤防，然后潴泄尽利，至今犹以时修治。○百丈堰，在湔堰之东，亦李冰所造。《志》云：百丈堰灌田数千顷，蜀以富饶。其东又为石门、广济诸堰，凡数十处。其着者，曰金鸡、颜上、石牛、五斗、将军、布袋、大小宝瓶、上下马骑等堰。又侍郎堰，在百丈堰之西，《唐志》云：侍郎、百丈诸堰，皆龙朔中筑，引江水以溉彭益之田。又有小堰，长安初筑。

　　○玉垒关在县西玉垒山下。唐贞观初建，乃番夷往来之冲也，亦曰七盘关。又蚕崖关，在县西四十里。《志》云：当岷江之北、松茂驿路之冲。后周天和二年，创立石路，棱如簇蚕，因名。熙宁五年重建，元末毁于兵火。今置巡司，关外有宋时所置蚕崖市，夏夷互易之地，盖置关以绝西羌窥伺之端也。

　　盐井关在县西白沙河北。又有水西关，在白沙河南。元人修都江堰，谓盐井关限其西北，水西关据其西南，即此。○獠泽关，在县西南百里，董卜韩胡通华捷径也。

</div>
    <div class="pagination">
<a href="读史方舆纪要_page267.html">上一页</a><span>...</span><a href="读史方舆纪要_page263.html">263</a><a href="读史方舆纪要_page264.html">264</a><a href="读史方舆纪要_page265.html">265</a><a href="读史方舆纪要_page266.html">266</a><a href="读史方舆纪要_page267.html">267</a><span class="current-page">268</span><a href="读史方舆纪要_page269.html">269</a><a href="读史方舆纪要_page270.html">270</a><a href="读史方舆纪要_page271.html">271</a><a href="读史方舆纪要_page272.html">272</a><a href="读史方舆纪要_page273.html">273</a><span>...</span><a href="读史方舆纪要_page269.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
