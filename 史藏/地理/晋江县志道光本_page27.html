<!DOCTYPE html>
<html>
 <head>
  <meta charset="utf-8"/>
  <title>
   晋江县志道光本 - 第 27 页/共 196 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晋江县志道光本 - 第 27 页/共 196 页
  </h1>
  <div class="content">
   旌表妯娌节孝故儒士谢思顺妻陈氏、思和妻凃氏。
　　清旌表节孝何材笃公妻勤节胡孺人。
　　清旌表节孝邑庠生陈梦魁妻施孺人。
　　清旌表节孝例赠修职郎蔡思权妻贞懿傅孺人。
　　清旌表节孝例赠登仕郎曾洵妻陈氏。
　　清旌表节孝赐金建坊儒士粘瑞云元配赖孺人。
　　清诰封太恭人例封太宜人，旌表节孝诰封中宪大夫曾毓均妻贞淑王太恭人。
　　清旌表待赠儒士邢正恩妻节孝陈孺人。
　　清旌表节孝晋江儒士黄志夏妻李氏。
　　清旌表节孝儒士黄元两妻柔顺王氏。
　　清旌表晋江故儒士龚志诚未婚妻贞烈董氏。
　　清旌表节孝例貤赠文林郎，锦江陈士求妻端淑王太孺人。
　　清旌表节孝晋江儒士蔡光伯妻杨氏。
　　清旌表节孝儒士李元扶妻宽慎陈氏。
　　清旌表节孝儒士苏湜妻李孺人。
　　清旌表贞烈赠金建坊故儒士丁春元妻林氏。
　　清旌表节孝儒士锦江陈天俊妻黄孺人。
　　清旌表节孝晋江故儒士丁经士妻林氏。
　　清旌表节孝獭江儒士曾承烈妻慈懿黄太孺人。
　　清旌表节孝儒士浔江何玉美妻林孺人。
　　清旌表节烈乡进士例授文林郎庄树远妻纯烈蒋孺人。
　　清旌表节孝例敕授修职郎府经历李清妻顺节林太孺人。
　　清旌表节孝例敕授文林郎举人李程云妻恬节郑太孺人。
　　清旌表节孝儒士黄源洙妻贞节朱氏。
　　清旌表节孝儒士黄世辅妻静节李氏。
　　清旌表节孝世科陈士藩妻温肃曾氏。
　　清旌表节孝儒士杨世腾妻陈太孺人。
　　另本县安海有九节祠，明通判钱楩建，内祀神主玖位。
　　节孝柯瓒妻黄氏荷玉。
　　节烈林光妻蔡氏瑞金。
　　节孝黄椿妻陈氏。
　　节烈王爵妻陈氏妙姬。
　　节烈伍继妻陈氏。
　　节烈郑联桂妻汪氏。
　　节烈伍煓妻柯氏。
　　节妇蔡世望妻黄氏。
　　节烈黄缓妻吴氏。

　　〔校注〕
　　〔一〕元统为元顺帝年号，元统三年为公元一三三五年，是年改元至元。
　　〔二〕孔子弟子姓名据《史记》及《孔子家语》改。

　　●卷之十五　祀典志

　　圣王之制，明有礼乐，幽则鬼神，祀典之仿古矣。国家怀柔百神，庥征洊至，秩宗所载，蔚然灿然。粤若绣壤□□□里花封亦莫不遵令□□□□灵，盖肸飨之存，斯征歆格。凡先圣先贤，忠□□□□□□孙贞女节妇之祭，既次学校之纪，后□□□□□□云雷雨、山川社稷暨诸祠庙所颁，咸□□□□□□汇而书之，一方之故，即一代之模也。
　　社稷坛之祭：每岁颁行祭费银十两正，于春秋二仲月上戊日致祭，帛一，用黑色，白磁爵三，铏一，簠二，簋二，笾四，□□□□□一，酒樽一。行三跪九叩礼。祝文：维神奠安九土，粒食万邦，分五色以表封圻，育三农而蕃稼穑。恭承守土，肃展明禋，时居仲春(秋)，敬修祀典，庶丸丸松柏，巩磐石于无疆；翼翼黍苗佐神仓于不匮。尚飨！
　　风云雷雨境内山川城隍神坛之祭：宋初奉行。每岁颁行祭费银十两正，于春秋二仲月上戊日致祭。帛一，白瓷爵二十，礼与社稷坛同。祝文：维神赞襄□□□□□苍黎，佐灵化以流形，生成永赖，乘气机而□□□□□磅礴高深，长保安贞之吉，凭依巩固□□□□□□□民俗之殷盈。仰神明之庇护，恭修岁祀，口口□□□□豆笾，祗陈牲币。尚飨！
　　先农坛之祭：每岁仲春辛日致祭。帛一，用青色，礼舆社稷坛同。祝文：维神肇兴稼穑，粒我蒸民，颂思文之德，克配彼天；念率育之功，常陈时夏。兹当东作，咸服先畴，洪惟九五之尊，岁举三推之典。恭膺守土，敢忘劳民？谨奉彝章，聿修祀事。惟愿五风下雨，嘉祥恒沐于神庥；庶几九穗双歧，上瑞频书于大有。尚飨！礼毕，耕籍田。知府秉耒，佐贰执青箱，晋江县知县播种，耆老一人牵牛，农夫二人执犁，九推九反，农夫终亩。耕毕，官率耆老、农夫望阙行礼。农具用□色牛，黑色箱，青色籽，种以土之所宜。
　　常雩坛之祭：每岁颁行祭费银六两，于四月择吉日致祭。□□□色三，□□白色二。白瓷爵十五，一铏、二簠、二簋、二笾、十豆、羊一、豕一、酒樽一。行三跪九叩礼。祝文：恭膺诏命，抚育群黎。仰体彤廷保赤之诚，勤农劝稼；俯惟蔀屋资生之本，力穑服田。令甲爰颁，肃举祈年之典；惟寅将事，用申守土之忱。黍稷惟馨，尚冀明昭之，受赐来牟，率育庶俾丰裕于盖藏。尚飨！
　　八蜡之祭：国朝雍正十一年，奉文令有司岁十二月上戊日致祭。先啬、司啬居中正位东上，余六神稍后一尺，分设左右，即先农坛祭之，不别为坛。晋江县附郭，统祭于此。
　　厉坛之祭：先期具牒告城隍，祭之日，迎城隍神位于坛上。无祀鬼神等，位于坛下之东西。岁以清明日、七月十五日、十月朔日致祭。祝文：普天之下，后土之上，无不有人，无不有鬼神。人鬼之道，幽明虽殊，其理则一。故制有治人之法，即制有事神之道。念厥冥冥之中无祝〔一〕鬼神，昔为生民，未知何故而殁。其间有遭兵□□损伤者，有死于水火盗贼者，有被人取财而逼死者，有被人强夺妻妾而死者，有遭刑祸而负屈死者，有天灾流行而疫死者，有为猛虎毒虫所害者，有为饥饿冻死者，有因战斗而殒身者，有因危急而自缢者，有因墙屋倾颓而压死者，有死后无子孙者，此等孤魂，死无所依，最堪怜悯。或依草附木，或作妖为怪，徘徊于星月之下，悲号于风雨之中。今迎尊神以主此祭，谨设坛于城西，兹当×月上(中、下)元佳节，谨备牲醴羹饭，专祭本郡(县)阖境无祀鬼神等众，灵其不昧，来享此祭。凡或一县人民，倘有不孝不睦、侮法欺善种种奸邪不良之徒，神必报于城隍，发露其事，使遭官府，轻则笞决杖断，重则徒流绞斩。若事未发露，必遭阴谴，使举家并遭灾害。如有克孝克睦、守法为善正直之人，神必达于城隍，阴加护佑，使其家道安和，农事顺遂，父母妻子□守乡里。我等官府，如有上欺朝廷，下枉良善，□□作弊、蠹政害民者，灵必无枉，一体昭报。如此，则鬼神有鉴察之明，官府非谄谀之祭。尚飨！
　　至圣先师孔子之祭、崇圣王祠之祭、名宦祠之祭、乡贤祠之祭、名宦乡贤诸专祠之祭、忠义孝悌祠之祭、节孝祠之祭。俱详见学校。
　　关圣之祭：每岁颁行祭费银二十四两正，于春秋二仲月吉日及五月十三日致祭。帛一，白色；白瓷爵三、登一、铏二、簠二、簋二、笾十、豆十、牛一、羊一、豕一、酒樽一，行三跪九叩礼。祝文：维帝浩气凌霄，丹心贯日。扶正统而彰信义，威震九州；完大节以笃忠贞，名高三国。神明如在，遍祠宇于寰区；灵应丕昭，荐馨香于历代。屡征异迹，显佑群生。恭值嘉辰，遵行祀典，筵陈笾豆，几奠牲醪。尚飨！
　　雍正五年，勅封神曾祖光昭公、祖裕昌公、父成忠公，增设神牌，奉行附祀于右殿之后，同日致祭。祝文：维公世泽贻庥，灵源积庆。德能昌后，笃生神武之英；善则归亲，宜享尊崇之报。列上公之封爵，锡命优隆；合三世以肇禋，典章明备。恭逢诹吉，祗事荐馨。尚飨！
　　文昌帝君之祭：国朝嘉庆六年五月二十日，知府冯国柄、晋江知县徐汝澜奉文恭设崇祀。每岁颁行祭费银十六两，于春秋二仲月吉日致祭。帛一，白色，白瓷爵三、登一、铏二、簠二、簋二、笾十、豆十，犊一、羊一、豕一、酒樽一，行三跪九叩礼。祝文：维神绩著西垣，枢环北极，六匡丽曜，协昌运之光华。累代垂灵，为人文之主宰，扶正久彰。夫感召荐馨，宜致其尊崇。兹届仲春(秋)，用昭时祀，尚其歆格，鉴此精虔。尚飨！同日致祭文昌帝君先代之文曰：祭引先河之义，礼崇反本之思。矧夫世德弥光，延赏斯及。祥钟累代，炯列宿之精灵，化被千秋，纬人文之主宰。是尊后殿，用答前庥。兹值仲春(秋)，肃将时事，用申告洁，神其格歆。尚飨！
　　天上圣母之祭：历代遣官斋香诣庙致祭。明永乐五年，以出使西洋太监郑和奏，令福建守镇官重新其庙。自是，节遣内官及给事中、行人等官，出使琉球、暹罗、爪哇、满剌加等国，率以祭告祈祷为常。康熙五十九年，奉行始入祀典。每岁颁行祭费银四两二钱，于春秋仲月吉日致祭。帛一，白色；白瓷爵三、铏一、簠二、簋二、笾四、豆四，羊一、豕一，行三跪九叩礼。祝文：维神菩萨化身，至圣至诚。主宰四渎，统御百灵。海不披波，浪静风平。舟航稳载，悉伏慈仁。奉旨崇祀，永享尝烝。兹届仲春(秋)，敬荐豆馨。希神庇佑，海晏河清。尚飨！同日致祭天后之父积庆公，母积庆公夫人。祝文：维公德能昌后，笃生神圣之英；泽足贻庥，宜享尊崇之报。诞祥钟乎宋代，孝行聿昭，灵迹著于海邦，安澜胥庆。是尊后殿，用答前庥。兹值仲春(秋)，敬荐豆馨，虔申告洁，神其格歆。尚飨！
　　府县城隍之祭：每岁各颁行祭费银三两，于春秋二仲月吉日致祭。礼与风云雷雨同。祝文：维神赫濯，炳古烁今。聪明正直，民社攸凭。理阴辅阳，福善祸淫。是是非非，炳若日星。兹届仲春(秋)，致荐豆馨。希神昭格，庇民蒸民。五谷丰登，家给人足，永享升平。尚飨！
　　东岳泰山之祭：每岁春秋致祭。曰：圣朝御宇，怀柔百神。维神灵应，锡福全闽。位居东岱，惟岳之尊。德隆下土，泽配上穹。出云降雨，物阜时丰。康慈兆姓，食报宜宗。春(秋)仲享祀，万福攸同。灵其陟降，格此菲葑。尚飨！
　　龙王神之祭：乾隆间奉文崇祀，历任晋江知县捐祭费银三两五钱正，每岁春秋二仲月吉日致祭。帛一，白色；白瓷爵三、铏一、簠二、簋二、笾四、豆四、羊一、豕一、酒樽一，行二跪六叩礼。祝文：维神德洋寰海，泽润苍生。允襄水土之平，经流顺轨；广济泉源之用，膏雨及时。绩奏安澜，占大川之利涉，功资育物，欣庶类之蕃昌。仰藉神庥，宜隆报享。谨遵祀典，式协良辰。敬布几筵，肃陈牲币。尚飨！
　　昭忠公之祭：嘉庆二十年，奉行秋祭为始，就于建旷项下开销。每岁颁行祭费银七两五钱，春秋二仲月吉日，委员致祭。祝文：维灵志坚探穴，念切请〔二〕英。勇以赴义，烈以成贞。或乘风而破浪，竟葬骨于沧瀛；或披坚而执锐，洒碧血于铙钲。缅雄姿之卓荦，虽既殁其如生。慰忠魂于故土，荷盛世之褒旌。荐馨香于令序，为桑梓之光荣。生为烈士，死作干城。式昭秩祀，永播芳声。尚飨！
　　旗纛之祭：每岁霜降日，用少牢礼，设军牙六纛神位致祭。

　　〔校注〕
　　〔一〕“祝”疑当作“祀”。
　　〔二〕“请”疑当作“精”。

　　●卷之十六　祠庙志

　　祠庙之设，所以崇德报功也；天神、地祇、人鬼，凡有功德于民者祠焉、庙焉。聚其精神而使之凭依，即以聚人之精神而使之敬畏。地位之弗宜，规模之弗备，栋宇之弗崇，修除之弗洁，不足奉神灵而肃观瞻，奚以明礼法而通冥漠？夫有其举之莫可废也，矧其为朝廷所尊，政教攸系，可听其址败垣颓，堂鼠雀而庭草莱哉！是故有司修举废坠，以是为先，士庶赞襄建筑，亦以此为急也。志祠庙。

　　祠庙

　　文庙、崇圣祠、名宦祠、乡贤祠、名宦乡贤专祠、忠义孝悌祠、节孝祠。以上俱载学校部。
　　关帝庙　在府惠义铺。即涂门街。〔明李光缙记〕今天下祠汉寿亭侯者，徧郡国而是。其在吾泉建宫，毋虑百数，独吾儒林里中庙貌为胜。询之故老，不知创所由始。相沿至今，上自监司守令居是邦者，迨郡荐绅学士，红女婴孺，亡不人人奔走，俦靡不应，应靡不神。先是某从父相国云泉公为记庑壁，光缙获弓■〈礻蜀〉之祷于侯，癸卯伐珉记之曰：今所为颂侯之烈，与侯所以系千百世之人心者，得非以一念殉汉之忠乎！窃以为未尽侯也。夫帝室之有隆替，国统之有存亡，自生民有主而来，谁代无之，何但汉？其历朝死事诸臣，当改姓易命之秋，杀身翼主而极忠无二虑，何但侯？然皆一时能使人叹息咨嗟，传之久而名存耳，未有若侯灵响，今凛然如生者。国于天地必有兴立，惟是生人五伦、两仪不得以坠，二曜不得以晦，人心不得以死。侯始遇玄德，朋友也；约盟而后，兄弟也；及推为中山靖王裔，以主事之，则君臣父子也。平居无里闬之驩，非胞乳之共，不有折圭担爵之素，匹夫相友，然信以死，先兄而后臣之，间关周旋，各尽其道，此侯之所以独高千古也。先主得孔明而鱼水之，侯不悦。侯岂为新间旧，少加长之私情乎？盖谓彼兄弟也而分三国，我兄弟也而盟一心。惟其有所不足于诸葛氏兄弟之间，所以不无致疑于三顾。君臣之际，侯之为人，弟道可见于此矣。孔明请先主于吴为援通婚姻之国，侯駡其婚，绝其使。侯不欲教子二也。权身为汉贼，侯忠汉，假令属其女于乱贼之子而有所私善于吴，不惟悖先主且悖汉。故以婚姻为完蜀计则可，侯为其子计则不可。下邳之役，操有心矣，侯不臣操，操亦终不加侯。侯为汉报操，操岂为汉故而全侯也？彼其贼汉天子、逐天子后，敢于手刃而无疑。一旦见侯凛凛军中，所称臣而母事者，乃其平昔嫂呼之人，无几微礼失，不惟明主臣之道，而且远叔嫂之嫌，遂不觉神悸而魄夺耳。夫良心之发，义理之窟。虽贼瞒亦有之，而况天下后世之人心乎？何国而无君臣，何家而无父子，何人而无兄弟、朋友、夫妇，且今之奔走而祷于侯者奚而人也？非其感于行役之义，则其动于瞻陟之情，原隰之可怀，嘤鸣之求声，九十之卜其仪，五六之期其詹，而皆以问于侯。侯俨然在上，若挈天纲地维以诏人，不言而人心自肃。天下之争祀侯以此，不但以其殉汉而死事也。　郡人庙侯于孔氏宫之左。孔门之教莫大人伦，《春秋》之诛乱贼，诛其悖乎伦者。若不尝药、不逾境、不讨贼之类，不必身亲弑而后斧钺之。诸弟子中，所推勇惟仲子路，迂正名死结缨，夫子皆过之，而计其弑君父而不从，则能明伦理之正，而不失食禄死难之义也。侯素好《春秋》，是以明正统，仇孙、曹。使其得吾夫子为依归，当其在仲由之右与？郡人祀侯甚恪，不尽所以祀，故以此语之。其或有不忠、不孝、不弟、不友、不信者，无得入此庙。纵祷于侯，侯亦必不应之。明嘉靖间，长史李一德重修。万历间，复于庙右塑帝及汉昭烈帝、张西乡侯、诸葛丞相像。〔李光缙记〕郡故有汉寿亭侯庙，灵响特异，士民奉之甚恪。庙左右堂，左祀寿亭侯，右祀平浪侯晏，不知所从始，久沿弗敢更。万历甲辰岁，奉佛者迁平浪侯于堂右偏，而中塑观音大士像为善信皈依之地，识者非之。壬子春，移大士像于月台之禅室。而里中孝廉张君汾、文学杨君某某、何君启升、张君某，相议塑刘先主、关寿亭侯、张西乡侯，附诸葛武侯，祀于其中堂，位南向；而奉平浪侯于前厅，位北向。塑既成，表汉时共事之雅，开泉人未有之祀，观者如堵。缙记之。夫古今言义者皆属之君臣，而于朋友则言信。然近于义而言始可复，则信亦义之符也。虽谓朋友为义交可矣，乃若兄弟未有言义者。其亲本乎父子夫妇之生，其伦秩乎胞乳先后之序，乃天之所洽，非人之所设，安得言义？兄弟而以义言，则自刘先主于关、张始也。先主起涿郡，寿亭侯起解州，西乡侯亦涿郡人。三人生不同地，居不同族。先主虽中山靖王之后，一贩履之夫耳！非有爵位名号，蚤有声于天下。而卒然相遇于崎岖草泽中，意气欢投，约为弟昆，此识见有大过人者。卒之间关险阻，死生不分，其信严乎天地，炳如日星，可谓知大义矣！然人知其义，而不知其所以义，知辅先主之为义，而不知其约谋兴汉之为真义。盖当是时，汉室虽不纲，献帝之共主犹存。以曹瞒之奸，犹知藉其名、挟其威以令诸侯，而九锡之加，必假汉天子诏而后受之。宁以先主为汉裔，寿亭侯、西乡侯为汉臣，而不知为帝望谋者？令其初相与盟，先主即有帝制自为之心，寿亭、西乡亦自有帝先主之意，挟力起兵，窥伺汉室，则先主亦孙、曹之等，而寿亭、西乡亦公瑾、司马仲达之流耳！安在为义哉？今按：先主之称汉中王，在建安二十四年，而其即帝位于武担之南，在魏黄初之二年，皆曹氏废帝自立，遇害发丧之后。而当其顾诸葛武侯于隆中，惓惓以伸大义、兴汉室为言，武帝〔一〕亦以其帝室之胄也，故宁与其兄分事而不肯一失身于孙、曹。则先主之心嘘炎汉，关、张信之，武侯亦知之，而当献帝之在时，其无称王自帝之心明矣。先主与孙、曹争雄长，其用心与孙、曹异。先主之心，抉汉者也；孙、曹之心，无汉者也。先主欲扶汉，则不得不仇孙、曹之贼汉者。寿亭、西乡欲为先主而扶汉，则不得不効死力于先主。先主仗大义之心，与寿亭合。寿亭为汉室仗大义之心，又与西乡合。此三人者，其状貌之恢奇，可一望而知；其议论之慷慨，可一闻而决。固宜其片言之约，遂定为终身之券，宁为汉死而不悔也。匹夫慕义，相然信以死，后往往相悖戾，岂必其终。而始渝盟，良由其剖心示信之初，已怀有苟富贵图私利之志，一旦形分势隔，猜嫌遂生而戈矛遽露矣。谭、尚之相攻，丕、植之相逼，岂非以利哉！司马懿于曹丕至善，而叡爱礼懿又至，乃至杀曹之子孙殆尽，正向之所引为股肱心膂之臣，然不于其诛爽弑髦之时，而在蒭牧临履之际矣。彼其所昕夕觊而垂涎者，有魏之鼎在耳。夫自古未有非轻大利之人而能与人成大利者，寿亭、西乡以君臣之义完手足之好，武侯释兄弟之好完君臣之义。或先弟而后臣，或先师而后臣，则先主以义始而三臣以义终。鱼水之欢，同休等戚之爱，非偶然也。史称先主于二人，寝则同床，恩若兄弟，而侍立周旋不避艰险。武侯亦自表于先主：臣死之日，不使内有余帛，外有余财，以负陛下。其见大义而忘利如此。嗟夫！使世人而皆能见义以忘利也，则恩义之情笃而身家之心轻矣。以处君臣、兄弟、朋友之伦，何所不可哉！余故特表而出之，以为世之臣、弟、友者劝焉。天启元年，于后殿塑帝袞冕像。郡绅杨维清、李光缙、徐某即下十洲，但失其讳。重修广僧道住持居室，复立碑记。其略云：关帝庙不知构于何代何年，旧左右两堂，左祀侯，右祀晏平浪侯。堂后为僧室、厨鼋。无异廊曲巷可便出入，溷杂甚矣。万历中，有塑大士像于右堂而徙平浪侯于堂之左偏。未三年，议徙去，塑三义像祀之。庙之有刘先主、张车骑、诸葛武侯像始此。今上尊侯，称以协天大帝，乃于左堂后厅改为正气堂，塑帝冕旒像祀其中，以晏平浪侯附焉。僧居益窄，堂亦弗尊。直指十洲徐公捐金，买庙右林屋增拓之，构堂于正气之西。新前廊两庑，盖僧室，移厨舍。镌契白于石，复言曰：数楹之宫，广不数武，而抟捖乾坤，闺闢阴阳、尽在于是。奚必待大？噫嘻！侯为国家衞社稷生灵之心，至今在目。其无藉于广宫崇宇也，犹其无待于尊称帝号也。而隆事侯者，不能不追崇之。拓地增修之意，固若斯焉已矣。国朝顺治九年，敕封忠义神武关圣大帝。雍正五年敕封神曾祖光昭公、祖裕昌公、父成忠公，设神牌增祀于右殿之后。九年辛亥，邑人捐修。〔张焕登记〕郡之祀汉前将军汉寿亭侯也，前此矣。前此者何？志有之：关王庙在通淮街北，郡人奉之极盛。按传，终汉之世，俱以侯称；曰王，自宋崇宁始；曰帝，自明万历始。而通淮者，南唐郡城之东南门也。然则郡之盛于祀侯也，自通淮始。而庙之创自何代也，为唐、为宋，则皆无可据者。故昔之记修庙者，于其创始阙如，或曰：“今天下之祀侯者，遍郡邑而是。而独正阳也，荆州也，通淮也，三者为旧。”是亦未可据者。《祭法》：法施民、劳定国、死勤事，皆祀之。侯之祀者何？曰兼之矣。令德前哲，与山川社稷之神并祀。侯之为德精微。《春秋》者圣人经世之书也，法无或苟。孟子曰：“圣人百世之师”，侯有焉，法施民矣。卯金鼎绝，侯以部曲徇徐、豫，转战千里，佐先主开基正位于蜀，立宗庙，恰祭高宗皇帝以下四十三载，劳定国矣。洛阳中兴之地，襄、洛不远，侯之自将攻樊，志京洛也，章乡之役，天也非所逆料，《诗》曰：“岂敢定居，一月三捷。”志也夫！死勤事矣。或谓撤兵赴樊，侯计为左。其不知讨贼之义也有是。侯恶操，恶其贼汉也。恶权，恶党逆也。恶有大小，讨有先后。操自西还，母后弑，皇子鸩，殊礼僭，篡夺偪矣，不急击之，郄公之兵不又勒入乎？其恶大。权虽降操，其恶小。先其大者，三代仁义之师也。且使舴舷之舟，淹风逗阻，糜傅之将，婴城固守，师老军悬，寇自溃矣，庸有訾乎？兼此三者，祀以此。今〔二〕位之四年，大厘百神祀典，又推侯以风厉天下臣民。诏封三世公爵，命天下府州邑，各以庙置主，春秋祭。郡之庙于通淮者何故事左右二堂，左奉侯，右为三义祠。左之厅事，今改像文昌帝君。配侯德也，右为冕旒像，则明万历之季也。今岁辛亥春既祭，郡人相与议曰：维兹侯庙，实妥厥灵，而左右厅事剥焉将圮，冕旒图像日就■〈黑乚〉昧，不亟新之，神弗宁宇。于是斩木伐石，一仍旧址，经始于夏四月二日，阅仲秋而告讫。功既而曰：愿有述侯之庙貌遍天下，威灵亘古今，褒崇之典，久而弥隆，固非浅陋者所能赞颂也。然既不知前此之所自，弗志，后此乌考？故述其祀之所以，且以解夫或人之惑。乾隆四十三年戊戌，郡绅士捐修。〔官献瑶记〕国家沿前典，建文庙，崇祀先师孔子，复肇建武庙，以崇祀关帝。庙用帝制，自京师暨各省、郡、州、县，岁三祭。其仪略降于先师，在社稷二神之上。唐昌黎韩子谓：祀社稷以功，祀先师以德，固自有次第。亦惟帝明德丕显，威灵赫濯，保任皇极，远而弥耀。非穷殊礼，隆美报，不足以惬乎千百世企慕无数之人心也。祀先师，著令外，凡书院义学释菜释奠弗禁焉。祀关帝，著令外，凡通郡巨镇以及遐壤荒区旧所立庙祈祷禬让亦弗禁焉。又所以广爱广敬而大畅乎薄海内外，士与女欢欣瞻仰之私愿也。于是吾泉郡城东南隅，有街曰通淮，庙祀关帝，由来已久。乾隆癸巳年，前殿正脊之栋将挠，后殿临八卦沟者亦倾欹弗整，一切瓴瓦榱桷俱汙漏尘朽不鲜。郡之绅士，同心劝谕，遵前规而辑之，材嫩工良，既固且新。庙前故有华表巍然，今圮矣；树而揭之，以肃观瞻。费洋金计千，经始于其年九月，迄丙申二月竣工。重其事以书来请记，并录旧碑文二首。按：庙之建，不知何防。所可考者，修于有明万历癸卯。为之记者，李君光缙。继修于国朝雍正辛亥；为之记者，张君焕登也。二君惕诩帝之扶树彝伦，更援引《祭法》，昭示来兹，其言美矣、备矣。顾余窃有感于韩子功德次第之云，而叹帝之超群绝类，所以接武乎先师者，洵可与天地比寿，与日月齐光也。《易·说卦》云：“立人之道，曰仁与义。”仁者，天德之元也；义者，天德之正也。仁之至者统乎义，而称先师必以仁该之，谓其如太和元气流行于四海也。义之至者成乎仁，而称帝必以义该之，谓其至大至刚，浩然正气塞乎两间也。天生先师以立仁之极，人道斯立焉；复生帝以立义之极，人道斯立焉。立仁之极，亲而尊；立义之极，尊而亲。记称凡有血气者，莫不尊亲，而溥而横之；覆载照临之域，无远弗届。故能比寿天地，齐光日月也。国家既立文庙以祀先师，必立武庙以祀帝。嘉兴敷天，合敬同爱，日优游乎安宅正路，而莫知为之者。余故阐而出之，以发前修未发之蕴，以表绅士洞洞属属难已之诚。凡在役者，其勤事能施，皆可书也。且俾数典者，有考于将来云。嘉庆十九年闰三月，奉旨加封忠义神、武灵佑仁勇。道光三年复劝捐修葺，八年正月奉旨加封忠义神武灵佑仁勇威显。嘉庆八年，提督颜鸣汉、城守英林，移祭于萼辉铺提署之左武庙，此庙祭缺。
　　武庙　在萼辉铺提署之左。前系提督东教场，康熙二十七年，提帅张云翼建，称武庙，朔望行香，春秋致祭，而秩祀之典，尚在涂门街庙。至嘉庆间提帅颜、城守英始移秩祀之祭于此庙。后中殿坏，嘉庆十八年，伯爵军门许文谟捐修，住持僧然中董其役。
　　社稷坛　在府治北朝天门外田庵乡《八闽通志》云：宋时社稷坛在府治西南净明坊内。元因之。明洪武二年，知府常性移建今所。晋江县宋、元时本有社稷坛在元妙观南。明时以县附郭，统祭于此，不别为坛。其制累石为坛，高三尺四寸，府志缺四寸二字，非。纵横各二丈五尺；以北为前，南为后，东、西、北出陛各三级。坛下前九丈，东、西、南各五丈，缭以垣。由北门入，立二石主于坛上，长二尺五寸，方一尺一寸，圆其顶，埋于坛土之正中近后，北向，上露圆尖，余瘗于下以依神。于平日别立二木主藏于城隍庙，祭日迎木主于坛。左稷右社，在二石主之前以依神。于祭时，坛旁设神库、神厨、宰牲所、洗牲池、斋房。国朝雍正九年，知县王之琦重修。乾隆二年，奉文再修。
　　风云雷雨境内山川城隍神坛　在府治西南临漳门外柳通铺。《八闽通志》云：宋初以风雨雷师附祭社稷坛，嘉定十四年，郡守宋均复别建于仁惠坊内东仓之隙地。元因之。明时故址并入府治，洪武二年，知府常性建今所。晋江县附郭，统祭于此，不别为坛。其制累石为之，南向，纵横各二丈五尺，高三尺四寸，缭以周垣。门、陛、厨、库等所，如社稷制。设神位三：中风云雷雨之神，左境内山川之神，右府县城隍之神。国朝雍正九年，知县王之琦重修。乾隆二年，奉文再修。
　　先农坛　在府治东仁风门外东禅乡耤田后。国朝雍正五年，奉文创建。其制累石为之，高二尺一寸，府志作二丈一尺，误。宽二丈五尺。坛之正北，中一室奉先农神牌，东房贮祭器、农具，西房收耤田米谷。东配房置祭器，西配房给看守农户居之。外缭以垣，门南向。耤田之制，四亩九分。
　　八蜡　附祭于先农，不别为坛。
　　常雩坛　亦在先农坛内。
　　文昌坛　在城内阳义铺玉犀巷内。原为镇雅宫，国朝嘉庆六年，守冯国柄、令徐汝澜奉文特设，以是宫近府县治，改立为坛。道光八年，令卢择元倡修。
　　天后庙　在府治南德济门内。宋庆元间建，明永乐十三年奉文修葺。嘉靖间郡人徐毓重修。〔顾珀记〕五泉有灵济天妃宫，创自宋庆元间。奠于郡城之南，浯江横其前，三台拥其后，左法石，右紫帽，亦郡中形胜地也。国朝永乐十三年，少监张谦使渤泥得番州，发自浯江，实仗神庥，归奏于朝，鼎新之。成化甲午，郡守徐侯源垦田地二十余亩，以供香火之费。历岁既久，寝以倾颓，有欲图形胜而庐其居者矣。进士徐君某、尊甫徐公毓，谓是宫实郡城诸水会归之处，盖堪舆家所谓水口，关系匪轻，遂捐己赀，协以众募，令子槩董其役。先修正殿五间，重建寝殿七间，凉亭四座，西廊三十间，东西轩及斋馆二十八楹，经始于嘉靖庚子夏四月，至甲辰季冬始落成焉。泉卫指挥使王君文璥，谓徐氏修废起坠之功不可无纪者也，征予文刻石，珀承之。太常时伏读成祖文皇帝御制碑文，若曰：仰惟皇考太祖高皇帝，肇域四海，际天所覆，极地所载，咸入版章。怀来神人，幽明循职，朕承鸿基，罔敢或怠。恒遣使敷宣教化于海外诸番国，尊以礼义，变其夷习。其初使者回奏，涉海浩渺，风雨晦明，洪涛巨波，惊心骇目，乃有神人飘飘云际，以妥以侑，旋有红光飞来舟中，巳而烟消霾霁，风恬浪息，张皇盪胪，倏忽千里，咸曰：此天妃之神也，显示灵应。朕嘉乃绩，特加封号，建庙龙江之上。《礼记》所谓有天下者，祭百神之意也。则今日神之祀不为谄，宫之修不为侈，文之刻不为诬。视彼欲图形胜而庐其居者，不亦惑乎！是为记。国朝乾隆元年，邑人捐修。神为莆田林氏女。宋宣和四年，赐额顺济。绍兴二十五年，封崇福夫人，二十六年封灵惠，二十七年封灵惠昭应。淳熙十年封灵惠昭应崇善福利夫人。绍熙元年封进爵灵惠妃。庆元四年封助顺，六年封护国庇民，追封一家。开熙元年封显卫。嘉定元年封助顺英烈妃。宝祐元年封嘉应英烈。协正三年封慈济，四年封善庆。开庆元年封显济妃。至元十八年封护国明著天妃，二十六年封显佑。大德三年封辅圣庇民。延祐元年封广济。天历二年以怒涛拯溺，加封灵感助顺福惠徽烈，赐额云慈，遣官致祭。明洪武五年封昭考纯正孚济感应圣妃，六年遣官致祭。文云：圣德秉坤极，闽南始发祥。飞升腾玉辇，变现蔼天香。海外风涛静，寰中麟凤翔。民生资保锡，帝室藉劻勷。万载歌清晏，昭格殊未央。永乐七年封护国庇民妙灵昭应宏仁普济天妃。隆庆府志：神居莆阳之湄洲屿，都巡检愿之季女也。生有祥光异香，资慧颖悟，能知休咎，长能乘席渡海，常乘云游于岛屿，人呼曰“神女”，又曰“龙女”，以其变化尤著于江海中也。宋太祖雍熙四年九月二十九日升化，是后常朱衣翩旋，飞行水上，累著灵验。宋庆元二年，泉州浯浦海潮庵僧觉全，梦神命作宫；乃推里人徐世昌倡建。实当笋江、巽水二流之汇，番舶客航聚集之地，时罗城尚在镇南桥内，而是宫适临浯浦之上。自是水旱盗贼，有祷辄应。历代遣官斋香诣庙致祭。明永乐五年，以出使西洋太监郑和奏令福建守镇官重新其庙。自是节遣内官及给事中行人等官，出使琉球、暹罗、爪哇、满剌加等国，率以祭告祈祷为常。国朝康熙十九年平定台湾，神涌潮济师，勅封护国庇民妙灵昭应宏仁普济天妃。二十三年封天后，五十九年始定春秋致祭。雍正元年，御书匾额曰“神昭海表”。乾隆间，御书匾额曰“恬澜昭贶”，于后殿祀后之父母。嘉庆二十一年，署郡守徐汝澜倡捐重修，撤庙口对面倚城小屋，即于其地立碑。〔汝澜自为记〕尝见通都大邑以至遐陬僻壤，莫不有英祠烈庙，赫声濯灵，表表在人公目间。然或保障一方，显应一时，世远年湮，同于陵谷沧桑者有之，同于郭公夏五者亦有之。求其効顺扬灵，泽被广远，怀桑昭报，久益钦崇，未有若天上圣母之神之最著也。神为莆田林氏女，生而神异，能知休咎，常以席渡海，或乘云游岛屿中。人咸以龙女目之。以宋雍熙四年三月重九日二十九岁升化，自是神光普照，灵迹昭垂，凡航海者但见彩霞飞至，无不化险为夷，历宋、元、明，载籍所记，笔不胜述。至国朝而灵响特著，帆樯所至，靡不家祀而尸祝焉。其尤为众人所传诵者，康熙年间平定台湾，神尝涌潮济师。乾隆中，荡平台匪，神又著助顺功，是以封号频加。特予春秋致祭。至于出使琉球等外国，夫士商之往来，其感应又不可指数。予前令晋江日，祇谒神宫，闻父老道其事甚悉。嗣予擢守台湾，海氛未靖，人皆以为忧，而予独荷神庥，克占利涉，至今钦感，不能去心。嘉庆乙亥秋日，予以代典郡事，再至泉州，祀事既修，敬伸瞻仰，而栋宇漶漫剥蚀，非复旧观，殊不足以妥神灵而彰祀典。于是乘岁功既成之后，亟谋所以新之。邦之人感念灵贶，喜予为之倡，亦竞于趋事赴功焉。乃相与鸠工庀材，朽者易之，缺者补之，自内至外，治以塈茨，饰以丹艧，而殿之大柱，并易以石，以期不朽，亦庶几轮焉奂焉，克符旧制矣。是役也，经始于乙亥杪冬，至丙子仲夏告竣，计糜制钱三百余万。落成之日，邦人相率请予文以纪之。予按郡志，泉郡神宫凡三处：一在南门外厂口；一在十五都围头。而在南门外，为嵗时致祭之地，尤为庶姓所瞻依者，即此是也。溯自宋庆元间，神示梦海潮庵僧，俾作宫于此，时罗城尚在镇南桥内，而是宫适临浯浦之上，海舶蚁聚，香花最盛。厥后代有修举，惟我朝嘉神之绩，典礼加隆焉。《祭法》所谓以劳定国则祀之，能御大灾，捍大患则祀之。则予之口口从事，其亦上遵国家报功之制，并以顺群黎敬事之诚欤？且知后之守斯土者，亦必同深感仰，以时修明之。从此庙貌常新，安澜永嘉，如江河之行地，经万古而不废，又岂保障一方，显应一时者所可同日语哉！故如所请，记其大略于石。又一在南门外厂口。乾隆九年，郡人施曜重修。一在十五都围头。将军施琅征海，师次于此，神有助顺功，康熙二十四年，遣礼部郎中雅虎致祭。〔文云〕国家茂膺景命，怀柔百神，祀典具陈，罔不祗肃。若乃天庥滋至，地纪为之効灵；国威用张，海若于焉助顺。属三军之奏凯，当重铎之安澜。神所凭依，礼宜昭报。惟神钟灵海表，绥奠闽疆，昔藉明威，克襄伟绩，业隆显号，禋享有加。比者虑穷岛之未平，命大师之致讨，时方忧旱，井泽为枯，神实降祥，泉源骤涌，因之军声雷动，直捣荒陬；舰阵风行，竟趋巨险。灵旗下飐，助成破竹之功；阴甲排空，遂壮横戈之势。至于中山殊域，册使遥临，伏波不兴，片帆飞渡，凡兹冥佑，岂曰人谋？是用遣官敬修祀事，溪毛可荐，黍稷惟馨。神其祐我家邦，永著朝宗之戴；眷兹亿兆，益宏利赖之功。惟神有灵，尚克鉴之。
　　府城隍庙　在府治北，即资寿寺故址。旧在治东萼辉铺，宋嘉祐二年，侍郎赵涯建，名明烈王庙。明洪武二年，封鉴察司民显佑伯，三年改称城隍之神，四年知府常性重建。永乐间晋江知县宋仲祥，正统间知府熊尚初，正德间知府葛恒相继修。嘉靖二县志减“二”字，误。十三年，庙改参将署；知府俞咨伯改建今所。〔陈让为记〕高皇帝平定埏区，正位建元二年己酉，诏封天下城隍神爵号，视地为差。三年诏定天下所祀岳渎，城隍皆依本称，无爵号。谓神通灵山川，调风致云，奋雷顺雨，春秋秩祀焉。四年勅郡邑里皆立厉坛，以神主其祭，监察官民善恶。官履位，必先假庙与神誓，期阴阳表裏协于正直，以顺承天庥，通乎昼夜之道，而知而理于义，以曲成民物。固聪明圣智达天德者能知之，未易与世论也。心粗者多眇慢，心惑者多谄渎，不讲于幽明之义矣。惟圣人观于天道，惟阴与阳，观理于阴阳，惟神与人；观天地神人之心，惟公与正；观天地神人之心之所甚爱者，惟君与民。制为礼乐，以理民义，祭祀神祇，以祈幽祉。事虽在礼乐，敬在鬼神，故明德馨香，上下昭假，百瑴殖好，民用又康。虞夏以来，未之有改也。神祀举亦为民义，民义举亦为神道。序秩其事，先后轻重，合体履之，乃知其物不二，直所从事之异路，有能与不能尔。人之所能，神所不能者，人其任之；人所不能而神能者，神其不任耶？爽德怠事，皆为获罪于天，无所祷也。泉郡城负清源而临晋水，崇雉周池，神与郡诸侯皆受命于天，以保民为职，位分相当，通气效能，表里共治，若昼夜、寒暑、晦明、舒肃成嵗，实有其理，非假借神道而为言也。庙旧在卫西，逼近台省诸署，湫隘喧嚣，圮剥殆尽。岁甲辰大祲，郡侯俞公蒲山、别驾陈公少华，思祈神贶，载辑民休，乃相谘议，谓神聪明正直，能调和风雨，福善祸淫，助我绥育黎庶。今庙若兹，甚非所以妥安神灵，昭致慈惠精意者。时诎不可用民，惟资寿寺废且尽，门堂寝室仅存，费一功百，积高居幽，实惟神明之隩，正直府治之阴，足称阴阳表裹之义，其惟迁哉。庙东北，旧有晦翁小山丛竹亭，不二亭旧为欧阳行周读书室。可庀崇福废寺余材，肆一修治，庶几不遗古义，时效吾侪景行之思者。至是厥功聿成，庙貌巍峨，联匾彪章，丹青焕耀，清斋有舍，缁流有次。远近来观，莫不欣喜。谓蒲山公高潜神参，制义达权；少华公协德明阴。少府双华胡公继至，罔不同心与德。谓幽明之路可通，果繁昌之福可坐而致；贤哲之迹可寻，果为善之类可乐而生也。词曰：嶒嶒榕城，其隍渊渊。溁穿潮汐，屏翰深坚。通节内外，保民御奸。英灵超蜷，配合山川。神司民物，与天同心。涝宜开荠，旱则为霖。繁殖百谷，康阜黎黔。萃亨元吉，辟除氛祲。神秉正气，出入乾坤。居高领会，镜观无伦。分别淑慝，不见不闻。恶除其本，善裕其昆。汉祀纪灌，宋重生辰。民义尚荒，安能事神？肆惟我侯，精意明禋。聿迁胥宇，凡以为民。神灵厥居，彷佛乐胥。岂曰彷佛，帝眷在兹。幽明共治，返于古初。之于天下，如视诸斯。国朝岁增春、秋二祭。乾隆间，修中前二殿、东西两庑及六贤祠。三十四年己丑，再修山门，移水沟。陈隆祺等有记。兹又朽蠹，道光十年，邑绅士劝捐重修，现在兴工未竣。
　　县城隍庙　在府治北云山铺。旧附祀于生韩古庙，国朝乾隆十七“七”，县志作“九”误。年，知县黄昌遇建今所。〔昌遇自记〕我晋之有城隍也，始于唐。历宋、元、明屡有迁移，规制殊不可考。万历间，建韩魏公祠于谯楼前，因其地为公诞降处而以邑城隍崇祀其中。颜之曰“生韩古庙”，相沿几二百年。然近市湫隘，庙貌未扬，无以壮观瞻，即无以妥神灵。己巳夏午，予甫莅任，心窃为之惶然，筹改建而未得善地。岁辛未，相度形势，得地于谯楼西北民居，委洛阳司林君懋懿履勘议值。邑绅陈君廷凤首先捐金购地，而邑人士复踊跃乐输，河间令黄君为汉鼓舞之力居多。惠绅陈君文煇董其事，伐木取材，鸠工集力，经始于冬月，阅今春而庙成。复扩庙后余地为后殿，左右翼以两廊，堂后盖亭，前殿崇神像，后殿安神棲，东西有庑，复塑善恶类应之像以彰惩劝。厥宇轩轩，厥墉言言，门屏宏敞，金碧辉然，庶足以壮观瞻而妥神灵，其将福我百姓于无穷矣。〔又陈大玠记〕泉郡城隍在府治西北，相传为韩公国华司其神。宋时公知泉州，惠政覃敷于民，民思其德，因奉其神以享祀勿替焉。志载，韩公之子琦生郡舍，后人建韩魏公祠于郡厅，即“生韩古庙”也。明万历中，魏公祠于府城隍庙旁，而以古庙专祀邑城隍；并传魏公乃泉山三台神诞降笃生，即今司邑城隍之神也。向尝疑之，然事虽无足征，而理实有可信。古来名臣，忠诚慈惠，载诸史册，炳若日星。沐膏泽者，相与凛为神明，荐以馨香，亦理所固然也。惟是庙处谯楼东偏，体制未隆，殊为阙典。己巳夏，邑侯黄公莅事初，即以鼎建■〈匚外堇內〉念。公固勤于庶务，且重民依，首新学宫以崇圣，继建书院以课士，而于桥梁、门楼、有关民俗与民风者，莫不次第兴修。辛未卜于提帅府西，直指公署旧基为郡宅中胜地，首倡廉金庀材，兴工始于孟冬，而民以今春庙貌崇隆，规模巍焕，允矣神灵所居歆也，奉邑城隍崇祀焉。黄公治晋三载以来，民之顽者醇，好者良，案牍虽繁，鸣琴可治。今岁恭逢圣母万寿恩科，一邑上士登鹗荐者十有六人，而一元三魁，人文之盛甲于闽中。且公入闱分校，所得皆知名士，诚足为荣榜光。是晋公致治之所感孚，教化之所渐摩，而实地灵神庥有默默相之者。公膺卓荐，行将入觐天颜，邀荣擢而登显仕，其政绩勋名当与韩公父子后先相绍美矣。他日士咏民讴，又曷有穷期欤？诸父老请予言勒于碑，因序其事而为之记。黄公讳昌遇，江南江宁人，癸巳恩科举人。首先捐银购地者，邑绅州牧陈君廷凤；勤劳董事者，惠绅别驾封中翰陈君文煇。例得并书，亦十七年立。嘉庆九年，邑人捐修并设立东西驷厩，二十二年复捐补葺。道光八年，邑人复捐修。〔萧汉杰记〕庙建于乾隆十七年，距今七十六载矣。虽屡修葺，难弥湿漏。今春久雨，堂上通梁朽折，右判渍摧，两庑倾坏。因与住持僧循扶请周君仕鼎综理其事，并仗林君廷光、陈君天椿同其劝捐，幸皆欣诺。即于二月半兴工，易樑柱、整石庭，自大堂至二门，丹漆一新。仍修饰庙主左右判官泊马君诸神像，从此神居永奠，其福我邑者更靡有涯矣。是役也，择材选工，出纳课督及土木工费，全赖周君合纪其略。列捐账目以志功德，以劝来兹。僧循扶复募建山门，改照墙及两边门为前进，而门居中，縻白镪七百余钣。
　　东岳行宫　在府治仁风门外凤山之阳。宋绍兴二十二年尚书张汝锡建。明万历三十五年，副使姚尚德、知府姜志礼重建。〔李光缙记〕天下五方之山，以泰岱为东岳。《虞书》云：“舜东巡狩，至于岱宗”是也。太史公云：作事者，始于东南；收功实者，常于西北。故古者天子法之。新春始事，必居青阳，左个车旂服玉，色尚青苍，以东方为万物发生之地也。后世东岳之建，始于唐高宗乾封元年，封泰山以其神，周流天下，无所不至。勅郡国所在东岳行宫，以祀青帝，而从泰岱之称，命曰东岳。吾郡行宫，在仁风门外第一山之阳。志不载其构于何代何年，但云建置修葺不一，至宋绍兴，规制益宏，则其由来久矣。今上即位久，道化成，天地太和，山川鬼神应之。三十五年秋，地大震，飓风淫雨交作，青帝宫尽圮，帝像坏。郡士民徬徨，兵备使者姚公、太守姜公、邑令李公谋兴复。礼请文学詹君仰宪董其事，詹君自捐金百余为经始费，收旧木贮之，诹吉鸠工，盘土辟基，按旧更新，于焉始事矣。已，姚公、姜公、李公先后捐金，外邑令亦有佐者。匠石杂作，土木并兴，向殿柱用木，今石之；向无层檐，今重之；向一殿，今列而三之。殿后开轩窓受明，左右直以两巷，垣屋翼其外。中为正殿，祀青帝像，傍塑女史、女侍御，六甲、八谷在帝左，尚书、大理在帝右。左右二执法在端门，东为宏文府，祀内阶帝君；西为阴隲司，祀阴德君。闢通天露台，著尊崇之象，以严祝厘之所，巍巍煌煌，视昔加廓矣。詹君属某记之。夫青帝者何神也？余考天官，紫薇、勾陈，大帝居焉。五帝座内辅太薇，外垣亦如之，有四方诸侯王之象。东方曰青帝，灵威仰之神；南方曰赤帝，赤熛怒之神；西方曰白帝，白招拒之神；北方曰黑帝，叶光纪之神；中央曰黄帝，含枢纽之神。位各有所居，职各有所掌，以顺大帝之序，而总其权于青帝。故六甲授时为木正，八谷司耕为火正，大理平刑为金正，尚书纳言为水正，并隶于东垣之属星。今夫天地间精华美丽之象，莫耀于文章，而其充积盈溢之盛，莫微于德行。一为亨府，内阶星主之；一为利府，阴德星主之。内阶〔三〕籍南垣而躔文昌星之东北，阴德星籍西垣而躔尚书星之右。东，木火相交，金木相裁，此乾始而亨，而美利，利天下之道也。大抵东方有帝，为乾之元，于四德为仁，于四时为春，于五行为木。仁无所不该，春无所不至，木无所不生，则元无所不统。文章者，木生之英也；阴德者，木性之仁也。谓帝居岱，可；谓东、西、南、北岳皆帝居，可。谓帝行春，可；谓春、夏、秋、冬令皆帝行，可。谓帝旺木，可；谓木、火、土、金、水皆帝旺，可。此之谓统天。孔子《说卦》，于后天之位曰“帝出乎震”。震，东方也。而齐之、见之，以至于战而劳，而归其成于东北之艮。震、艮终始不离一，东帝之道甚大而甚妙，万物者，亦甚神矣。然则行宫之成，上应天道，下通地理，中植人纪，一郡之精神命脉系焉，安可一日废乎？吾亦知帝尊居绀宇星宫，何必人世？然郡人所以致陟降临汝之意者，舍是其奚以图之？是役也，詹君劳肩于身，役持于久，卒底有成，神人赖之，厥功懋矣。国朝康熙三十年，提督张云翼祷雨于此。〔云翼自为记〕康熙三十年夏四月，泉州不雨，民肩水以溉。来年溪井皆涸，稻田既如石，且不可秧。泉之监司、守牧与令，皆忧之。各为祈湫，民亦鳜于群神。白衣巾，幼者跪行于前，十步一起止；壮者、老者爇香于后而舁神其中，鸣金鼓以导神，亦素冠缟衣，持柳枝如行雨状。号呼之声，自昼入夜。余闻而悲，谋所祷之。或曰，泉滨海，宜告龙之宫；或曰，泉有山，蔡忠惠祷于金鸡，真文忠祷于紫泽。余思上帝赐康，必专岳臣。维岳兴霖，先出云雨。岱峙于东，亲为天孙，所以始成万物，通元化气，主乎生而尤传肤寸之灵，独能不崇朝速遍天下？泉之东郊，既有岳祠，不独配位子鲁，而许分禋祀于极南。瀛濡之间，知以生生之气无远弗届，有其感之，当无不立应。乃建坛于祠，蔬食致斋，为文以告之。云殊有渰，雨犹细，未至优渥。余自署门复屏舆焉，徒步以致诚。是夕雷大作，云既同，祁祁如注，倏倒石吞江，不止若倾盆，继以霡霂者数日。平海一路，诸邑皆足。于是泉之民，争来颂予。夫雨阳时若，百室盈宁，守土者之所大庆也。圣天子化洽南服，神威所震，鲸鲵且久遁，区区旱魃，自不能肆乃虐，而含泽布气，如乔岳者，亦莫不乐效其灵。余何敢贪天功，忘帝德，不思所以答神贶哉！艺稻既毕，晴日丽郊，乃率众民报赛之，并题词额曰“霖沾肤寸”云。乾隆间，门内及两廊悉坏。　二十五年，雒阳司林懋懿捐银二百五十余两，请之府县，倡诸僚属、绅士捐助修建。嘉庆年间，守徐汝澜修青帝行宫前进。道光三年，邑人陈维逵、林振美、邱克捷修两廊及后殿，以北三宫妆饰八十六位诸神像。林嘉猷独修殿内女官像。萧汉杰记。其后殿及檀越，则近年安溪湖李自修。
　　风神庙　在府治东北虎头山。嘉庆二十四年，守徐汝澜建。
　　龙神庙　在府治东登贤铺承天寺内。乾隆间，奉文崇祀。
　　昭忠祠　附祀惠义铺涂门街三义庙。因乾隆间征台匪，文武官员、乡勇、兵丁死难，于嘉庆二十年奉文建祠，择地未定，暂附此庙。文武官员在庙后左右二龛，乡勇、兵丁在庙前东西二龛。嘉庆十三年，增设浙江提督李长庚牌位，计祀文武官员六位，乡勇二位，兵丁一百五十九位：
　　皇清赐侍卫出身，提督浙江全省水陆军务等处地方总兵官，兼署福建水师军务、统辖澎、台水师总兵官，在粤洋追逆，被破伤亡，追封三等壮烈伯，爵承袭十六次，候袭次完时，给予恩骑尉，世袭罔替，赐谧忠毅李讳长庚神牌。
　　福建闽安协溺故副将庄锡舍。
　　原任湖北来凤县阵亡知县庄仍兰。
　　台湾镇标右营被害守备林国升。
　　福建烽火门溺故把总张瑞章。
　　福建海坛镇标右营溺故外委林允得。
　　拏获洋盗张阿四等审拟治罪，烽火营伤故乡勇二名：庄唱、晋江人。庄卓。惠安獭窟乡御盗被害。义勇。
　　缉捕洋盗拒捕淹毙、海坛右营守兵一名：许世明。晋江人。
　　台湾镇标右营步战兵一人：钟正魁。晋江人。
　　攻捕艇匪溺毙官兵谢得明案内，烽火营步战兵一人：蔡入。晋江人。
　　出洋缉匪，船只失火落水淹毙，烽火营步战兵一人：陈荣华。晋江人。
　　浙江剿捕船匪，坏船淹毙，金门左营步战兵一人：吴汉。晋江人。
  </div>
  <div class="pagination">
   <a href="晋江县志道光本_page26.html">
    上一页
   </a>
   <span>
    ...
   </span>
   <a href="晋江县志道光本_page22.html">
    22
   </a>
   <a href="晋江县志道光本_page23.html">
    23
   </a>
   <a href="晋江县志道光本_page24.html">
    24
   </a>
   <a href="晋江县志道光本_page25.html">
    25
   </a>
   <a href="晋江县志道光本_page26.html">
    26
   </a>
   <span class="current-page">
    27
   </span>
   <a href="晋江县志道光本_page28.html">
    28
   </a>
   <a href="晋江县志道光本_page29.html">
    29
   </a>
   <a href="晋江县志道光本_page30.html">
    30
   </a>
   <a href="晋江县志道光本_page31.html">
    31
   </a>
   <a href="晋江县志道光本_page32.html">
    32
   </a>
   <span>
    ...
   </span>
   <a href="晋江县志道光本_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
