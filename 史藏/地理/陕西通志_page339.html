<!DOCTYPE html>
<html>
<head>
    <meta charset="UTF-8">
    <title>陕西通志 - 第 339 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 339 页/共 490 页</h1>
    <div class="content">　　唐好古渭南人父瘫侍汤药不离寝席者六年【贾志】张士荣字仁亨朝邑人母韩氏苑洛子女也幼以孙育于韩有至性苑洛抚晋阳归忽感疾坐中堂命士荣召汝祖母语士荣初不知对曰祖入耳祖母固不出也苑洛气不属曰我病士荣惊仆地口鼻尽血即匍匐行告祖母其祖母陡视士荣状又闻苑洛病状亦惊仆士荣出视祖入视祖母奔走号呼泪血满膺食顷苑洛病蘓士荣曰果愈耶抑安我耶闻苑洛呼曰粥来乃大喜既冠补弟子员仍侍苑洛宦京邸嵗丙午祖母病士荣昼夜侍汤药命归应秋试不行苑洛怒治装严遣之士荣跽请曰祖母病而欲従事功名可乎因伏地哭苑洛亦泣听之及病亟士荣割股肉进又尝粪甜苦以騐瘥否卒不起士荣扶柩抵家登涉三千里暮露宿柩旁既葬考古礼行义服三年士荣歴览羣书尤精书易凡律厯度数乐器龟卜方药之属悉出苑洛指授年二十有八卒【何景明敦伦编】
　　韩洲长安人嘉靖间大祲赈粟百石尝晨出见一人遗金号泣欲死洲即如数予之子灼字以光洲患病灼割臂取血和药以进疾旋瘳后灼贾两淮妻许氏事翁姑亦曲尽诚孝灼子在居母丧庐墓三年事兄尤曲尽友敬以恩选入史馆文词雅赡为当时所重【贾志】
　　王之垣字伯镇其先临潼人避乱泾阳幼而通敏父捐馆舍年方十嵗而号有孝童之目十四推择为弟子员教授里中得糈养母丰甘中程母卧病跬步不离母诃之出则潜避戸外声气俱屏俟熟睡方去病剧尝恶騐甘苦露祷中庭请减年以益母筭殁则哀毁骨立葬毕庐于墓左后土祠偃息攀号树悴而复荣三年庐墓如故万厯元年贡于乡【陈眉公撰传】
　　马珵字允荘泾阳人贡入太学一夕梦母病觉心惕明日即驰归见母果病遂养母不仕郊行得遗金坐以待顷一人号泣至为言卖女得此养老母即与之后复周以粟父卒哀毁骨立丧葬以礼服除授蘓州吴江县丞【贾志】
　　赵宏祚三原人年三嵗孤母李氏誓志抚之邑多伏莽值嵗饥窃发宏祚方五六嵗随母避匿道遇冦欲劫其母宏祚号泣跪拜贼不可宏祚引颈披胸乞贼手中刀欲自杀以释其母贼义之舍去稍长不乐读书母督之泣曰家贫无以养母愿为贾母听之贾则善贾既而有赢赀走江淮间未一年欲驰归同贾者怪之曰夜夣阿母呼我而号是必苦忆我我心怦怦矣即归见母母泣抚曰人传汝溺于水余痛而呼防不生矣汝今固无恙耶宏祚大痛曰奈何以财故累阿母自是誓不离膝下诸若饮食衣服晨昏起居率先意而办盖终其身孺慕不改云【何景明敦伦编】
　　刘鳯岐岐山人嘉靖中任廵检父母俱早亾祖母李氏育之成立鳯岐事李曲尽孝道李卒负土筑坟风雨猛兽弗避庐于墓侧一日梦李运水来家次日比邻失火至岐舍反风火息人以为孝感【鳯翔府志】
　　原寀字次寮蒲城人嘉靖己丑进士官行人值父母相继殒讣闻即日就道抵家伏柩水谷不入口者数日葬讫筑室墓旁朝夕哭奠累官户部员外郎与富平杨忠介爵为莫逆交寀侄古为沁水知县天性敦厚素以孝称【贾志】
　　雷太初蒲城人幼醇谨慎取与畏法义一日昧爽偕同里数人适野途中有偶坐者见其来走遗金一袋众竞分之太初独不取曰非分之物得之不祥越月监司获盗诸分金者皆为盗指诬被劫家又皆识为其家金竟无以白毙于狱正徳中县令刘大谟以太初负乡望辟为乡饮賔不就亲诣其家卒不赴刘甚髙之年九十四卒【何景明敦伦编】
　　忽麒朝邑人孝亲庐墓奉防旌表【万姓统谱】
　　马士硕扶风人事继母如生母母病夫妇侍汤药经年衣不解带其母难曰虽予亲子不如母年九十余士硕亦七十余色养愈隆孺慕不已闾里合词请表【鳯翔府志】
　　党中畴字易甫城固人万厯庚戍进士初任交河知县询民利苦力为兴除障黄河得淤地甚广人咸颂之寻考选假归值嵗饥中畴立厰煮粥活人万计日在粥厰遂中疫死城固人为建碑纪徳共以未竟其用惜之【贾志】
　　徐以忠洋县庠生母王早逝以忠哀痛不衰事继母席恭谨如母兄干亨吏肃州坐罪其父洋随居病故以忠只身径往计程四千余里不避艰险赴肃控廵按乞免兄罪当事者怜其至性给牛车俾扶柩还葬隆庆间旌表【汉中府志】
　　段朝纲洋县人生甫五日丧父稍长痛父早亾事母张孝家贫佣身以供菽水母病鬻敝衣为医药费及殁号呼甚悲隆庆间旌表【汉中府志】
　　段廷贞澄城人嘉靖万歴间每遇凶荒即出粟赈之孙邦进性至孝幼失怙恃事祖必体其心轻财好施尤有祖风【贾志】
　　马诚长安人官指挥佥事少孤事母无违母殁蔬食饮水泣血枕块者三年及葬庐墓又三年里人无不感悼冯恭定赠以孝弟説【贾志】
　　樊天叙字敦夫西安诸生万厯戊寅贡天性孝义母病笃忽思炉饼苦厨无具者求诸里舍及归母逝矣遂悲悼终身不食炉饼庐墓数载人多不知年方强仕内子见背终身不再娶读书萧寺昕夕必整衣冠一言一动无不斤斤绳尺自少至老无少逾越卒年六十有八【冯恭定樊贡士传】
　　朱蕴竒字子节西安右衞人家贫甚僦屋而居妻子织网巾为生读书古东岳庙并日而食一日其子因差徭下狱防天雨四日不食气息奄奄尽矣时岳庙有大戸收粮者黄冠怜之因取其米为粥以食蕴竒心知其故以为此官米何可窃也竟不食同舍生服其节操因出其食食之蕴奇曰此可食也刘孝防必逵闻而义之白衞官始出其子于狱尝之市途有遗网巾二其子拾之蕴奇曰彼之失犹我之失也即命其子追而还之父早丧养母尽孝母殁毁防灭性生平苦节笃行一步不茍殁之日贫无以为葬闻义而赙者数百人【冯恭定朱贫士传】
　　许汝清咸阳人父疾吁天愿代父愈汝清竟呕血死【贾志】王应臻鄠县人家贫贸布养亲嵗荒养不继然剪髪造其邻易粟食亲臻与妻啖糠里人感其孝稍周之得脱于厄仇同张彦山俱富平人卖菜养亲尝以饼鱼悦亲口而与妻同甘糟糠【贾志】
　　李忍富平人家贫能孝偶狱讼当对县役罗武朱素豪横求忍不即得遂系忍母以行仍绳穿裳中辱之忍愤然曰安有辱母若此尚可共戴天耶捶朱立死自诣县请罪县官置以法直指重其行改戍之【富平志】
　　王一正三原人万歴十四年出粟赈饥抚按上其事勅赐义士坊以旌之【敦伦编】
　　仇养防富平人万厯间遇荒负米养亲与妻赵氏共□糟糠母病痢躬侍汤药衣不解带父病足痈辄吮脓血亲殁负土筑坟庐墓六年荤酒不茹年既八十诣亲墓洒泣若孺子然崇祯三年旌表子桂芳字月賔事母至孝母病吁天求代病革或云尝粪可知安危遂尝之以告医者知不可救一痛防絶既殓乃于母卧处防其涕唾痰涎而哭之任洧川令见人有哭母者益伤其母之不逮养也父子俱以孝称【贾志】
　　袁光闬字徳徴渭南诸生素以防孝闻万厯间大饥邑令怜其贫予之粟不受强之始受即呼邻里极贫者尽赒之无何遭母丧悲号过恸卒于柩侧【渭南志】
　　刘俊保安人父母逝泣血三年不饮酒茹荤不窥家园及葬以衿包土筑茔丘垅髙耸隠若山阜万厯中旌表【延安府志】
　　焦复荣宜川人事亲至孝万厯间旌表李荩延长庠生崇祯末大冦入城荩逃至焦孝子茔前泣曰彼人子也我亦人子也母病不能动何偷生为遂自缢茔树而死【延安府志】
　　王一清延川庠生早丧母哭泣如成人事继母与生母等其妻刘亦孝姑病倾奁购药不解衣者旬日时督学校士谕诸生巻面各书某生徳行实迹阖庠咸注一清孝行无异【延安府志】
　　武全鳯翔人以嵗贡任荆门同知事后母得其欢心兄弟中有拂母意者即跪谢牖下逹旦母悦始罢弟兄皆孝让相成无间言【贾志】
　　张维县庠生天性孝友父丧哀毁水浆不入口亲朋以母在苦劝维伏地痛哭终丧焉友于诸弟一钱不私人称其难【郿县志】
　　方世恩寳鸡人母董氏多病迎医侍养不遗余力母丧三日不食三年不炉不扇【寳鸡志】
　　董舜鳯陇州人割股疗亲终身庐墓同郡吴显春亲殁负土筑坟四遇虎而志不变【陇州志】
　　彭应麟西乡庠生家贫竭力事亲父病与妻同伺左右衣不解带父殁鬻产营葬事继母周如生母抚其前出子女如己弟妹学使累给米帛【汉中府志】
　　王敦直南郑庠生事父母以孝称母殁敦直朝夕悲恸画已像于母像前如生时依恋状父殁哀毁防絶复画墨衰像拜礼于父母像前展像则痛哭不已晨夕必问视年八十余孺慕不衰谓之曰居忧图同邑李一鳌官布政事亲亦以孝着【贾志】
　　李原榆林人性孝友事继母如嫡母继母弟青疾终夜守视坐以待旦及卒原哭之失明视青子如己子【贾志】
　　单应锦紫阳人恩例夀官天性孝友重礼义好施与嵗歉周恤防独卒年九十七嵗人称为百嵗翁孙经徳万厯己酉明经以教授终父抱沉疴号泣吁天誓以身代事继母愉惋承顺尤得欢心台司咸旌其门【紫阳志】
　　赵汝珪同州人亲老汝珪日奉案上食夜则侍寝夏扇冬温席家虽贫奉养甚盛杨诵华隂庠生事亲色养备至不离左右隆冬寒夜抱父足而眠【贾志】
　　杨天瑞同州人兄弟四人皆孝友父被虫螫气欲絶天瑞闻奔抱亟吮其螫处顷之苏弟天辅病危天瑞祷于神曰弟善事亲尚无子息愿以身代其他行类此四世共防无间言【同州志】
　　张养中字亦中同州诸生为人醇笃质素事王母及二亲起居衣食疾病医药无不竭力友爱诸弟事必任劳产不居丰父尝病痢便溲转侧必亲掖扶未尝顷刻离一夕恍惚见朱衣神握手授药曰悯汝过苦特令汝父蚤愈比昧爽病良已后遭父丧杖而后起母殁时隆冬永夜衣麻卧草极其毁瘁甫襄事而卒人皆以死孝伤之【同州志】
　　韩舜璿澄城人母殁寝中门之外者三年母素畏雷每遇雷作即绕墓走曰儿在此比雷止始归同县田苫姚路邦进亲丧皆庐墓三年【贾志】
　　孙绳祖华州人初失怙弱冠王母殁宜承重哀毁逾礼既襄事庐于墓侧者三年同州有沈时泰渭南有姚应魁临潼有张应佩华隂有石之岱蓝田有王之贾陈养心陈化龙徐明教而华州又有张廸光皆相继庐墓【冯恭定孝弟説】
　　王从善蒲城人兄弟四人从善为叔伯姒力主析居从善泣劝不从家产悉让伯独与仲季食力孝事二亲防仲死从善营葬且为季娶因大困率季贷货至襄货败于水季亦病死扶榇归夜尝露处泣守之时粮尽宿武祠甫睡忽为神趣起闻虎啸门外更有掷地声晓出有物横阈下唘视则杂钗钏悉兼金也抵家后二年伯及姒俱亡从善为营葬抚其养子为毕婚治产若犹子焉事详临溪公传【贾志】
　　樊志贤永夀人五世同居【贾志】
　　李继鄜州人性至孝竭力供子职父亾孝事继母万厯年间旌表【贾志】
　　刘芝中部人父侃早亾母忽氏守贞芝弱冠成乡进士官通判念母早孀衣不华饰食不重味躬亲执防终身如一日或语及母苦节事輙涕泣不能言赴阙陈情诏旌表【延安府志】
　　张志尹洛川人邑诸生父应奎早卒母尚氏守志不二尝卧疾志尹亲尝汤药及卒哀毁骨立歠粥三年既葬守祠庙三世同居御史疏旌其闾【延安府志】
　　刘尔完中部人事父母以孝闻食必亲彻必请父殁水浆不入口者七日及葬亲负砖石以明经任阜平知县母老齿俱落尔完晨昏必省命诸儿妇升堂乳母母殁葬祭尽礼松栢皆手植【贾志】
　　李邦镇清涧庠生淮之子淮赴试卒旅邸妻王年二十二邦镇仅五龄王欲死殉邦镇跪諌王始以抚孤为念宗人谋夺王志王誓死不二邦镇弱冠补弟子员事王益力家虽落啜菽饮水必尽其欢遇病亲尝汤药且宻祷愿以身代有司以孝闻同邑卢之苓家贫性至孝父死于蜀匍匐乞食抵西川负骸归葬知县陈汝元并旌其闾【延安府志】
　　李邦祯李邦琦葭州人俱吏员性至孝因母老不仕母病百药不愈两人各割股以奉母食之即愈后殁祭葬庐墓当事旌其闾曰二难苦孝【葭州志】
　　萧陞咸宁人拾金二镒仍还之祖母与母殁苫次三年葬又庐墓三年墓栢生花【贾志】
　　任绍曾泾阳人天啓间嵗饥输粟于官躬为赈给吏不得侵素轻财人有称贷不能偿者常焚其劵以是义声益着【泾阳志】
　　髙愉字泰吾韩城诸生倜傥有气节事父母至孝天末嵗荒愉鬻产得百金悉以赈之寻以勇略摄韩郃营事嵗复荒饷不至愉多方周恤全活甚众军兵不哗城堡无恙【贾志】
　　武谟盩厔人父防于贼以身代死崇祯间旌表王者辅兴安庠生贼尅城执其父代父死焉【贾志】
　　田而腴字沃千美原人以孝子称田氏阀阅雄一邑则自孝子父御宿先生始崇祯癸未逆成僣号胁诸绅强受之官稍抗即械系以输饷为名动累千万御宿先生不欲屈见贼檄下孝子请代系先生预决其不免数谕意孝子孝子曰父不逃则陷父父子并逃则陷宗族父子俱往俱死无益也卒行逮长安狱击掠备至贼东行遂挟孝子去遇害于平阳妻徐氏凶讣至哀毁逾礼棺敛皆自简眎七日絶粒死【陈祯年撰田孝子墓志】临潼庠生宋儒周父应鳌官佥事李自成勒令输饷儒周毅然以身代至平阳引颈受刃【贾志】
　　王守库扶风人少孤与弟守徳事母最孝流冦乱人皆避匿守库兄弟以母年老不去俱被执冦怒欲杀守库弟守徳跪泣曰我有子兄尚无后且善事母乞饶兄命愿以身代守库曰愿杀我勿杀吾弟弟在母不缺养侄不失怙兄弟争死不已冦俱杀之同执者述其事时麟游庠生赵应璧奉母避贼母廹堕崖璧即于堕处号泣死之同县贡生杨四谦父陷于贼与弟四可争代死闻者感咽庠生何元秀与弟敏秀兄弟捐生脱父于难【贾志】
　　李郁寳鸡学生家贫性质笃无伪丱角知事母母疾朝夕不离侧汤药必先尝随母食多少衣不解带者三月遭荒嵗走百里外负米以延母命母夀七十余闾里闻之咸谓孝童【鳯翔府志】
　　李桂芳寳鸡人家贫佣作养父父卒竭力棺敛藁葬城西日哭于墓所归则为位哭于家一日闻母言父生时有画像寄外遂走数百里得而事之母亡贫不能备礼亦权厝焉后稍有积蓄即营域易棺椁合葬复斩衰三年悲号防至灭性逺近感动台院行文表扬【鳯翔府志】
　　叶孕秀城固人任汝州经歴母萧氏年八十余斋心奉释氏孕秀偕弟孕莪食则必侍疾则屡祷后因母老弃官归修桥梁道路堰埭沟渠多损已赀溥利众人崇祯末巨冦经扰焚毁庐舍孕秀同孕莪竭力筑堡避乱者生全以万计议请旌褒固辞县申道府题其堡曰仁里敦睦宗旌累世同居【汉中府志】
　　陈所养洋县人官主事致仕归流冦压境捐资倡众守城贼七攻之卒不能破孟侁石泉恩贡崇祯间巨冦临城侁同叔养气养重弟杰倡率士卒倾资鼓舞竭力守御城赖以全后遇荒又劝叔养气出粟赈饥逺近感颂县请旌表固辞赵天一干州人明末贼薄城下天一用火攻屡却之嵗祲倡义赈饥全活甚众【贾志】
　　范鈗郃阳人鸿胪寺序班性刚直孝友流冦犯境所过燔掠无遗鈗急趋家庙护主值贼骑突至被执不屈一贼掷主地下鈗骂不絶口遂遇害贼询知素行嗟叹悔恨久之【宰莘退食录】
　　刘皜然韩城人与弟訚然庐墓而处贼至不避贼相戒不入其茔曰此庐墓孝子也【左萝石韩城集】
　　王端心韩城人其父母与弟死于贼亦投火死【左萝石韩城集】杨呈芬字含蔚华隂人性至孝闯贼入闗邻里咸逃芬以母病独不去贼询其故感而不杀后以母丧哀毁致疾卒【贾志】
　　梁小槐蒲城人庚辰嵗大荒有夫欲卖其妇者相持泣小槐与之粟夫妇复完聚有村翁市布得伪银泣欲自经小槐如数予之翁得免于死一日六七婴儿弃于道小槐擕归以粥活之明年辛巳斗粟二千钱死者狼藉小槐施米赈之全活甚众【铜壶集】
　　屈忠秦蒲城人性至孝母殁葬尧山忠秦结庐墓侧每食必荐每荐必泣服阕复居山之清明寺晨昏登髙望墓而泣如是者又三年家人促还弗许推其意殆将终身焉【铜壶集】
　　髙起鳯淳化县生员家贫甚崇祯五年贼至掠母及妹去生诣贼营曰生父年髙赖母与妹以度朝夕如必引去则生父不保贼曰得二马赎之生得一马至营祈请甚哀贼予其母留其妹生乃与妹诀曰我去汝即死遂持母归贼恶之数十骑遮留生曰吾营中少一书记汝速顺我且劝汝妹当惟汝所欲生大骂曰吾读圣贤书作盗跖事乎贼怒扑杀之【柴庵疏集】
　　刘笃中部庠生五嵗丧母头触母柩啼号弗食稍长植栢墓间栢枯日对之泣泣涕着树上树复茂贼攻邑城陷时祖母老矣笃负之走夜犯沮水澌氷渡妻在后弗顾也父绁青门狱病方溽夏笃侍父不解衣寝忧鬰呕血秘不令父知父病瘳而笃随殁【贾志】
　　刘尔玺中部人崇祯二年盗至母惊匿尔玺时就傅于外闻变手戈驰追叔父固止之不听追及从者震怖莫敢前尔玺犯坚而入独往来贼垒间杀伤数贼尚未得母处身中大创十余陷曲巷中兵折力尽死焉同县杜夀春城破时人呼之去夀春曰母老安忍舍之遂遇害保安庠生胡国賔守城御贼城破趋家衞其母持利刃当门手戮二贼后贼大至死之【延安府志】
　　梁济民中部人家徒四壁而奉母每食必进甘防崇祯辛巳嵗大祲诸弟虽分防必呼与俱食乡民有既鬻妻又将自鬻济民怜而与之食又曲为赎夫妇相合如初举明经不仕卒【贾志】
　　按唐书孝友传云唐受命二百八十八年以孝弟名通朝廷者多闾巷刺草之民皆得书于史官万年王世贵长安严待封郑县新法汪郭士举张长郭士度郑廸栁仁忠能君徳刘崇甘元爽韩子尚韩思约下邽张万彻朝邑申屠思恭吕昻宜川司马芬洛交周崇俊洛川何善宜皆事亲居丧着至行者奉先张俘郑县王元绪冦元童皆数世同居者天子皆旌表门闾赐粟帛州县存问复赋税有授以官者唐时陈藏器着本艸拾遗谓人肉治羸疾自是民间以父母疾多刲股肉而进郑县吴孝友华隂尹义华城固雍孙八或给布帛旌表门闾皆名在国史而元史孝友传亦云合观史氏所载其事亲笃孝者则有同官强安临潼任居敬华州要敬富平王贾僧华隂李宁屈秀耀州王思天子尝表其门闾或复其家至旧志所载明季孝义甚多往往事迹畧具世次难稽今亦彷各史例统叙于后庐墓则有长安杨时敷咸阳王汝成临潼黄仲徳蓝田张继志王之贾陈养心泾阳骆森三原张献科盩厔王冕渭南赵是式富平孟国诏醴泉王天秩张琏西安衞张轸肤施刘友徳张信杨汝勲保安马忠宜川杨均仁延长徐方贡延川马闰延安衞薛广鳯翔石玫雷轰岐山宋仲贵王髦士封奎杜林寳鸡赵一元刘守仁杨仑郿县髙彦良麟游何相翟孜郄邦敬汧阳王汝愚王用臣洋县武全西乡焦爵鳯县辛宏石泉魏人文汉隂刘梦龙商州刘琦雒南张朝卿张可大姜朝周何宷冯三定同州侯智雷鳯至朝邑王于丰澄城党赵大治华州赵珪华隂蘓自新郭登张綗赵干徳杨惟谌周禄蒲城雷瑜潼闗蓝瑄杨顺通杨素通同官习显何源冯光升习四科干州康衢永夀张其蕴邠州胡子淳郭元洛川张科米脂髙必升葭州姚慕虞割股则有咸宁刘吴光先李维新郭良才李一道彭允中线补章马宰三原梁希防梁应台富平张道治张然唐舜相王尚贤窦良栋安定景大有岐山刘厚郿县王瀚西乡张淮干州陆大端李维本永夀陈粟鄜州武演文中部张克让哀毁灭性则有咸阳张延祚盩厔杨起潜辛守仁渭南薛绍庆姜邻仲韩城衞之琚华州刘国仕让产则有长安李茂实渭南卢崇雅李若泰富平季廷实延安杨汝桂沔县李时义中部刘防发粟赈饥则有咸宁王表曹恭蒲福赵佩陈福髙陵樊宗玉泾阳任绍曽张敏曹俨曹恪三原刘禄王清聪渭南姜文恭陈显蔺政王祥田云杨茂春富平王肃周肃魏广肤施赵志常鳯翔梁禧岐山李存寳鸡王尚忠城固党中衡西乡苻维新王加第汉隂蓝盛郭济同州董防董景岩王珩雷衍朝邑冦福李珩刘十九韩整雷冬郃阳车輗康国梁澄城韩泰习玉郑鉴李守心袁忠华州王济民耀州乔政乔仲节同官何仕能王者为甯希恭孟友谅孙霖陈邦彦白水王宪刘泽永夀宋宁宋宁三水刘恺鄜州丁润王佐中部王光祖秦济李逵宜君田秀康允杨树勲清涧白廷禄代输逋赋则有咸阳许荣三原侯逹先韩城党孟辀拾金不昧则有泾阳巢帝阁渭南张腾蛟干州张唘明周思聪李果永夀杨自竒汉隂温以良吴自强皆得列其姓名以为修身行已者之劝焉
　　本朝
　　张大龄长安人幼失怙母黄氏守节大龄性纯孝善体母心时承顔色为欣戚少好学家贫改业岐黄母病笃百方疗之复精诚吁天果获愈子永福孙尔珖俱登贤书康熙四十一年旌表
　　孟学长安人幼有至性母病危遍访医药日夜泣祷愿减已算以増母年母遂愈时年甫十余嵗又冯选亦长安人母遘疾选不食累日潜割股和药以进疾遂愈有司俱旌
　　李文秀长安人家贫以市楮为业性至孝罄日中所得子钱悉以充养妻子衣食才足虽纎毫不私也人称为楮孝子
　　栢覆皇长安人事祖母杨继母髙俱尽孝居丧有礼笃友爱抚犹子如己子康熙辛未壬申间大荒散粟八千余石长鄠两邑全活甚伙族党贫乏者畀以田种除国赋外不责其偿童仆给产婚娶嵗稔悉遣归一门长幼七十余人数世同居焉
　　张我训长安人事母先意承志年五十孺慕不衰性喜周恤闾里婚葬悉极力资给无徳色又尝建丰水桥行者称便子勇亦好施慕义有父风嵗荒散赈乡人徳之
　　郑仁咸宁县人十龄丧父哀痛如成人母朱氏安贫守节仁色养备至承欢无间雍正三年仁年逾五旬母殁庐墓三载枕块茹蔬未尝一归里舍雍正八年旌表
　　孙符咸宁贡生归善令孙能寛长子丧母韩氏悲思不已每至墓哀号竟日父病痈吮之获愈攻苦勤学赍志早亡士林惜之雍正八年旌表先是吴逆变起闗中不靖符曾祖世选挈邻里二十余家与家人同避白鹿原破产周济皆无恙祖盛事继母李能孝李病吁天请代复割股和药以进里人以为世徳
　　吕大猷咸宁人顺治丁亥进士厯官兵部郎以母老乞终养朝夕承欢务以悦亲为事母疾视寝视药心力交瘁母既殁遂终身不起居乡清介退让不履城市咸知为君子人也子梓生嵗贡父殁时年甫十二事嫡母许生母李俱尽孝先是梓生未育大猷抚从子某为嗣梓生体父志终身兄事之无间言舅氏任楚藩梓生将母命往谒楚民有争财致讼者以千金求闗説梓生力却之生平好读书尤精医术暇时以栽花酿酒为乐郡邑檄赴賔筵皆不就乡邦重之
　　杨宗明咸宁人赋性醇谨事父母尤尽孝母殁父年迈独居宗明朝夕侍侧寝食不离父再娶宗明事后母如其母父卒哀毁骨立不茹荤御内者三年防使翟鳯翥以孝行旌其门
　　刘祐字笃生咸宁人康熙间嵗贡为诸生试輙冠军问业者恒接迹生平尤留心经世大务尝立仁义社仓以赈贫民全活甚众
　　萧光兰咸阳人事亲克孝盗刼父室光兰持梃奔鬭被数创贼遁嵗饥光兰承父志散金出粟存活千人父殁庐墓二年余得痹湿强舁归涕泣不已稍愈庐毁日至墓拜奠廵抚黄尔性请旌之
　　吴珍咸阳人幼有至性弱冠随父渡渭父堕水时秋涨方盈珍冲波救出见者异之有贼入室将加刅珍母珍冒死直前夺母走得免于难值嵗荒输粟以赈里党赖焉
　　刘曰鋭咸阳监生事亲至孝友爱昆仲至老无间素性尤乐善好施每农时必捐给籽种以助耕耨凡闾里婚嫁疾病丧葬及旅人之流寓于咸者曰鋭随时周给未有徳色康熙辛丑闗辅饥曰鋭出千金散赈全活无算雍正癸丑嵗歉复出粟六百石赈之时所居堡垣倾圮曰鋭独捐已赀五百金修筑自是守望有资晨夜无警又延塾师设义学督课里中子弟一时风尚彬彬如也雍正十一年廵抚疏其事于
　　朝奉
　　防给正六品职衔以示奨励
　　侯治经咸阳监生早失母事父及继母陈俱尽孝従母无子治经迎事之如所生遇邻里婚防必悉力资助奴婢臧获有父母防独者即焚劵令归养屡值嵗歉散粟散金以赈贫乏乡人赖以全活者甚众雍正十一年廵抚疏请议叙奉
　　防以应得之缺即用
　　王□鄠县生员家贫事孀母至孝遭冦变被掳及脱归知母死贼手一恸而絶邻人救之经夕乃苏泣血三年闻者无不切
　　王忻鄠县人顺治初邑遭冦变贼系忻母拷索银币忻挺身防母贼挥刅中其肩防陨贼平家业荡尽忻力田服贾奉母承欢伯兄诸生慥苦贫忻分已产赡之仲兄慤妻亡遗二子鞠之如己子孝友之称人无间言
　　陈调阳鄠县生员父楼居失火调阳方弱冠冒火登楼负而下两人俱无恙父殁兄子遗孤辅圣方八嵗季弟甫四嵗调阳知母意以幼子孤孙为念分析家产悉推美者与之复延师课学弟侄俱赖成立辅圣太学生性行醇厚母疾药必亲尝衣不解带食息咸与母俱母亡以哀毁成疾卒
　　刘龙洲鄠县人继母张氏性严急龙洲日侍左右畧无忤色父卒后事之二十余年不少衰以明经授教职两举乡饮賔
　　王永图字伯固鄠县生员为文典赡博雅性醇谨虽盛暑不去衣冠接人无少长咸以礼居家孝友年七旬每念及二亲輙痛哭所着永思草鹡鸰鸣杕杜编诸书皆原本至性焉
　　张烱鄠县生员贺贼陷城父被执烱挺身衞父贼斫其脑而死
　　聂宏鄠县人家贫以卖酒为业有所得輙易甘脆养亲肆去家逺宏身为佣保偶闲即归家问父母安否虽祁寒盛暑不辍也母故宏常宿父榻旁卧起定省家有畜犬客以饼啖之犬即衔饲老犬人皆以为宏孝所感
　　王贤鄠县民家窘为人佣得值养亲日用无缺偶逢亲旧有赠以果饼者必懐以奉亲亲未入口不敢遽尝亲亾棺衾无措至典身以葬
　　魏惟紫字青臣鄠县孝子国成次子嗣嫡叔国垣后以文行选防授河南偃师令招来开垦设学课士多恵政时祖母年八十失明生父母继父母具庆悉安车迎养后以罣误去官例得复起念两代髙年絶意仕进奉养葬祭靡不中礼友爱昆季敦睦族党始终不倦年七十哭兄过哀以疾卒
　　王先身鄠县生员贺贼陷城奉母阎氏避贼卒俱毙贼手
　　张文运蓝田人八嵗失怙母王氏孀居家贫嵗荒竭力孝养遭冦变负母逃匿金山日采果实奉母备厯险艰卒保无恙母夀将及期頥而殁文运哀毁逾礼既殡负土封筑犹宿墓不忍去尝另建一室顔曰永思堂乡人过者皆兴孝思雍正六年旌表
　　姜士珍泾阳人母孙氏早逝继母杨性多恚且私其前子女百计苦之士珍怡然顺受无怨怼色里人怜之欲诉其母于官士珍号泣挽留得不诉杨知而自悔爱如已出抚军雷兴题旌
　　李天牖泾阳人性孝友母病痢尝粪知不起每夕跪诵孝经祷天愿以身代母殁事父尤尽孝兄年迈苦贫仍迎养于家业师文某居三水嵗祲尝负米百里以赡之至于还遗金拒奔女焚宿劵尤多隠徳雍正八年旌表
　　李长防字丹馥泾阳诸生事亲至孝母刘得痿痹疾长防侍药饵十载每至彻旦家不甚丰而好施予念友乏嗣助资纳妾隣人有逋官钱者将鬻妻长防代偿之他如施药捐棺赈粟焚劵防于嵗以为常
　　陈振烈泾阳诸生天怀孝友居母丧家贫未葬日寝处柩侧尽哀服阕时年未三旬须髪尽白事父及后母曲尽孝养性嗜学博览羣书子焯以进士令漳平封振烈如其官
　　熊鈵泾阳嵗贡生性孝友母刘常负疴药饵鲜效遂究心卢扁母症获痊后母丧泣血而殁闻者皆为雪涕一时如三原王维圻安定南宏绪麟游魏棻华州张延统中部马佶皆以亲丧哀毁成疾卒宏绪康熙癸巳进士棻嵗贡生延统举人福安知县佶诸生维圻年甫弱冠事母尤有至性
</div>
    <div class="pagination">
<a href="陕西通志_page338.html">上一页</a><span>...</span><a href="陕西通志_page334.html">334</a><a href="陕西通志_page335.html">335</a><a href="陕西通志_page336.html">336</a><a href="陕西通志_page337.html">337</a><a href="陕西通志_page338.html">338</a><span class="current-page">339</span><a href="陕西通志_page340.html">340</a><a href="陕西通志_page341.html">341</a><a href="陕西通志_page342.html">342</a><a href="陕西通志_page343.html">343</a><a href="陕西通志_page344.html">344</a><span>...</span><a href="陕西通志_page340.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
