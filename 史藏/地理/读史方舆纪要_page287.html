<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 287 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 287 页/共 479 页</h1>
    <div class="content">　　○长江废县县西百十里。汉广汉县地。晋永嘉中，李雄置巴兴县。东晋置遂宁郡，治巴兴。宋齐皆因之。梁始改治小溪。西魏改县曰长江，属怀化郡。隋属遂州。唐因之。刘句曰：旧治灵鹫山，上元二年，徙治白桃川也。宋仍属遂州。元至元十九年，省入蓬溪县。《一统志》：长江故城在今州北三十里。误。○唐兴故城，在县东北三十里。唐永淳初，置县于此，后移今治，改曰蓬溪。

　　○赤城山县东一里。中峰蔚然，左右环拱，上有高台五层，山皆赤土。又蓬莱山，在县治西，县因以名。

　　青石山县南百七十里。山出青石最佳，可为钟磬。《益州记》：青石岭有九折，亦名九节岭，九岭溪水出焉。山下有九节镇，其东麓入合州界。又风门山亦在县南百七十里，四面峻绝，常有清风，因名。○龙多山，在县南二百二十里，山绵亘深远，下有放生池，相传武后常令放生于此，其南亦接合州界。

　　伏龙山县西二百里。其山盘曲，形如伏龙，下有火井。《异物记》：山下地洼若池，以火引之，有声隐隐出地中，少顷炎炽，夏月积雨停水，则焰生水上，水为之沸，而寒如故。冬月水涸，则土上有焰，观者至焚衣裾。

　　明月山县西二百二十里。两峰对峙，下临涪水，相映而明。一名鼓楼山，以登其巅可望数百里也。其下有明月池。五代唐天成中，孟知祥、董璋连兵十万侵遂州，突次明月池，武信军节度使夏鲁奇力不敌，乃坚壁清野，退守州城，知祥等自明月池进攻陷之。

　　○蓬溪县城北。源出蓬莱山，东流绕赤城山下，又西南流入遂宁县界，入于涪江。○珠玉溪，在县西北七十里，昔时溪旁有珠玉村。又凤凰川，在县北百二十里，以旁有凤凰山而名。其下流皆东入顺庆府界，注于流溪，而达嘉陵江。

　　○朝天驿在县西。马驿也。《志》云：嘉靖中，自广元改今属。

　　安岳县州南三百八十里。南至成都府内江县九十里，东至重庆府大足县百七十五里。汉为资中、牛な、垫江三县地。后周置安岳县，并置普州治焉。隋初因之。大业初，州废，县属资阳郡。唐武德二年，复置普州，治安岳县。天宝初，曰安岳郡。乾元初，复曰普州。宋仍为普州治，亦曰安岳郡。宝以后，州县俱废。元末，复置安岳县。或曰，明玉珍置，属遂州。明洪武四年，复置普州。九年，省州入县。城周三里有奇，编户十九里。县今省。

　　○废普州今县治。刘句曰：梁置普慈郡。后周改曰普州。隋州废。唐复置。宋亦曰普州。《宋志》：端平三年兵乱，淳三年，据险置治。宝以后，州废。是也。明初亦置州于此。县初无城，今城，成化初筑，寻圮。正德七年改筑，石为固云。

　　普康废县县南五十里。汉犍为郡资中县地。后周置永康县，属普慈郡。隋开皇初，属普州。十八年，改县曰隆康。大业初，属资阳郡。刘句曰：本名永唐，隋改曰永康，移治伏强城，寻又改曰隆康也。唐先天初，讳隆，改曰普康，仍属普州。宋因之。熙宁五年，废入安岳县。○石羊城，《志》云：在县东百二十里。元置县。明初，废为石羊镇。未知所据。一云，石羊城在乐至县南。

　　○铁峰山县治北，高耸壁立。一名凤凰山。山之后曰大云山，亦高峻。杜佑曰：安岳郡城因山为址，四面险固，谓此也。○云居山，在县东南十里，岩壑深秀。县北二十里又有鳌鱼山，亦高广，以形似名。

　　○岳阳溪在县治西。一名青竹溪，绕县治东南流入大足县界，合于赤水溪。宋时太守彭乘尝临溪凿石为曲水。一名翰林滩，以乘尝官翰林也。又大安溪，在县北八十里，下流东注于涪江。

　　○龙台镇在县境。唐所置也。天复初，王建遣龙台镇使王宗侃讨妖贼杜从法等于昌、普、合三州，平之。或云，镇盖王建所置。

　　茗山镇县西七十里。故普慈县地，与乐至县接界，旁有茗山，因以为名。宋嘉定十一年，汉中叛将张福转掠巴蜀，入普州，屯于州之茗山。安丙自果州趋遂宁，会诸军合围，绝其樵汲之路。福穷请降。

　　乐至县州西南三百九十里。西至简州九十里，东至安岳县百二十里。汉犍为郡牛な县地。隋为普慈县地。唐武德二年，析置乐至县，属普州。宋因之。宝中废。明成化二年，复置。今县隶潼川州。正德十年，改隶简州。嘉靖九年，还隶潼川州。今城周五里，编户七里。

　　○普慈废县县东北三十五里。后周置多业县，并置普慈郡治焉。隋开皇初，郡废，县属普州。十三年，改县曰普慈。大业初，县属资阳郡。唐仍属普州。宋乾德五年，废入乐至县。《郡志》：普慈废县在安岳西北百里，境相接也。

　　大娑婆山县治南一里。又治北一里有小娑婆山，山高险，皆可屯兵。《志》云：县治北又有镇山，治南又有印山，与大小娑婆山相接。○七盘山，在县南四十五里，冈峦曲折，凡有七盘，因名。又金马山在县西北十里，亦高耸。

　　○胜水河县东六十里。一名倒流河。北流入遂宁县界，入于涪江，亦曰倒流溪。○放生溪，在县西十里，西流入简州界，注于雁水。

　　◇眉州东至成都府仁寿县八十里，南至嘉定州百七十里，西至邛州百六十里，北至成都府崇庆州二百里。自州治至布政司百八十里，至南京六千九百七十里，至京师一万四百一十里。

　　《禹贡》梁州之域。秦蜀郡地。汉犍为郡地。后汉因之。晋、宋仍属犍为郡。齐析置齐通郡《地记》：齐建武三年，置齐通左郡于犍为郡南安县之西界。梁因之，兼置青州。西魏改曰眉州以峨眉山名也。后周复曰青州，寻改嘉州。隋开皇初，废郡存州。大业二年，又改州曰眉州。三年，废州，属眉山郡。唐武德二年，复置眉州。天宝初，曰通义郡。乾元初，复曰眉州。宋因之亦曰通义郡。元仍曰眉州，属嘉定路，而以州治眉山县省入。明洪武九年，降州为眉县。十三年，复为州编户二十一里，直隶布政司，领县三。今仍曰眉州。

　　州迫近江浒，密迩成都。吴汉之攻公孙述也，战于武阳、南安之间。桓温之平李势也，战于合水、彭模之上。朱龄石之讨谯纵也，亦战于彭模以北。盖自外水而指成都，不得眉州，未足以制成都之肘腋也。眉州举而成都在掌中矣。且江山清秀，土田腴衍。《志》称为岷峨奥区，允矣。

　　○眉山废县今州治。汉武阳县地。晋宋因之。齐建武中，析置齐通县，为齐通郡治。梁置青州治焉。隋开皇初，郡废，改齐通曰广通。仁寿初，又改曰通义，嘉州治焉。大业初，为眉州治，寻废州，改属眉山郡。刘句曰：后周改齐通曰安洛，寻曰广通。《隋志》不载也。唐复置眉州于此。宋太平兴国初，改县曰眉山县。元至元二十年，并县入州。明初，降州为眉县，属嘉定州，寻复曰眉州。《城邑考》：州城，五代时摄守山行章筑。宋淳化五年，乱贼李顺攻围半年，不能下，俗谓之卧牛城，以其坦而难攻也。又沿城多芙蓉，亦谓之芙蓉城。岁久，城濠颓塞。明成化十七年，因旧址修筑。正德中，复缮城浚濠，石为固。有门四，城周八里有奇。

　　裴城《志》云：在州治东。相传昔有裴姓者夜筑此城，天明而毕。又州治东北二里有洛城，相传后汉时筑，三国时废。皆未知所据。

　　○峨眉山州西南二百里。绵亘深远，蟠踞嘉、眉二州，并为形胜。详见前名山峨眉。

　　蟆颐山州东七里。自象耳山连峰壁立，西瞰玻璃江，五十余里至此，磅礴蹲踞，形类蟆颐。上有淘丹井，山腹有穴，曰龙洞。大江流至山下，曰蟆颐津。唐田令孜沉左拾遗孟昭图于此。又白虎山，在州东北八里，其山壁立，西临导江。一名白兽山，下有白虎潭。○醴泉山，在州西八里，环绕州城，山半有八角井，清甘如醴。又州西北九里有快活山，平地突起，高百余丈。

　　盘龙山州北四十里。状若盘龙。一名走马山。下有腊鱼堰水。《志》云：州西北十里有回龙冈，自盘龙山南来，或起或伏，至此冈阜高出，遇双河口水，折而西旋，状若回龙云。○七龟山，在州西北二十里。南北两山对峙，延亘十余里，中平坦，有七山罗列前后。又笔架山，在州西二十五里。有三峰峙立，山之阴为卢崩沟。又州西四十里有息台山，在东馆镇之北，亦雄峻。

　　大旺山州东南五十里。自蟆颐山南趋，或起或伏，至此，峰峦屹立，回拱州城。又连鳌山，在州西南九十里，山势连续，其形如鳌。又石佛山，在州西南二十五里，下有尔家川，地膏腴，宜种植。

　　○大江州东六里。自成都府新津县流入彭山县境，其华阳双流之支江，亦流合焉，流经蟆颐山下，山在江之东岸，江流至此，莹若玻璃，因名玻璃江。亦曰蟆颐津。又南流入青神县界。《志》云：州东四里有玉津，即玻璃江渡口也。余详大川岷江及川渎异同。

　　松江在州城东南。自蜀江分派，西南流绕州城，与醴泉江合，复入蜀江。江中有哭王滩，孟昶降宋入朝，国人哭送之于此，因名。○醴泉江，在州西八里。其上流曰双河，源出蟠龙山，分流自山东者，曰腊鱼堰水，自山西者，曰柏堰水，至州西北十里而合流，名双河口。又东南流，为醴泉江，绕州城，与松江合入蜀江。

　　思江州南五十里。其上流即青衣江也。自丹棱县东南流入州界，过思乡，至青神县境，下流入蜀江。详见大川青衣水。○金流江，在州西南八十里。源出丹棱县，东南流经州境金流乡，至青神县南而入青衣江，以其峻急难渡亦名难江。又有多棱川在州西南七十里，亦自丹棱县流入，南接青神县界，下流入金流江。

　　环湖在州治西。旧有沼州人为工梁塞之，宋魏了翁为守，特疏凿之，名曰环湖。又龙潭在州西南十余里。源自笔架山泸崩沟，东流而入醴泉江。又有白龙池，在州西南八十里。四山环绕，中为池，其水久旱不竭，久雨不溢。

　　蟆颐堰州东七里。唐开元中，益州刺史章仇兼琼开，障蜀江水溉眉山、青神田亩七万二千有奇。宋嘉定间，魏了翁来守是州，又畚武阳石垒堤，其利视昔尤博。

　　○鱼耶镇《志》云：在州东两河口，有巡司。又东馆镇在州西七十五里。○眉州驿，在州东七里。水驿也。又州东南三十里有石佛水驿。《志》云：州东玻璃江滨有江都馆，旧名共饮亭，宋邑宰胡文靖建，为迎劳宾客之所。嘉定间，魏了翁来为州，更拓之，改曰江都馆。

　　彭山县州北四十里。北至成都府双流县九十里。秦置武阳县，属蜀郡。汉属犍为郡。后汉为犍为郡治。晋、宋因之。齐仍属犍为郡。梁改犍为县，置江州。西魏改县曰隆山。后周省州置隆山郡。隋开皇初，郡废，县属陵州。唐初因之。贞观元年，省入通义县。二年复置，属眉州。先天初，改曰彭山县。宋、元因之。洪武九年省，十三年复置。编户五里有奇。县今省。

　　○武阳城县东十里。相传蜀国故城也。秦惠王使张仪伐蜀，开明拒战不胜，退走武阳，即此。秦因置武阳县。汉因之。后汉建武十一年，岑彭破公孙述将侯丹于黄石，晨夜兼行二千余里，径拔武阳。是也。晋仍曰武阳县，兼置西江阳郡治此。萧齐因之。萧梁改县曰犍为，因置江州，今亦谓之江州城。周省江阳郡。隋初，省江阳县。又《郡志》：县西北五里有犍为城。汉昭帝时，犍为郡自道移治武阳。萧齐时，郡还治道。因名故郡治曰犍为城。或曰，萧梁时，犍为县盖治此。今县唐贞观初所改置。

　　绵水废县县东南十余里。刘宋置绵水县，属江阳郡。萧齐因之。《志》云：后周改为白水县。隋废。

　　○鼎鼻山县东北二里。山形曲如鼎鼻。刘句曰：西魏改犍为县曰隆山，以界内有鼎鼻山，地形隆起故也。《广记》曰：今县南十余里之打鼻山，乃故鼎鼻山，县东北之鼎鼻山是其支峰耳。《地志》：打鼻山，山形孤起，东临江水。俗云：昔周鼎沦于此，或见其鼻，故名鼎鼻。晋义熙中，刘裕遣朱龄石伐谯纵，纵将谯小苟塞打鼻山以御之，即此。《益州记》：山上有城，亦名鼎鼻。鼎鼻、打鼻音相近也。大江过山下有滩，朱龄石伐蜀时立寨于此。《括地志》：鼎鼻山北有龙洲，东接导江水。○平盖山，在县治北，下临系龙潭。潭在县西北四里，有系龙桥。又金华山，在县东六里。又县东北六里有盘石山。皆近郊之胜也。

　　彭亡山县东十里。《郡国志》：周末彭祖家于此而亡，因名。后汉岑彭击公孙述，至武阳营所，问山名彭亡而恶之，改曰平无。欲徙，会日暮而止。是夜果为刺客所杀。山亦名彭女山，亦曰平模山，亦曰彭模山。桓温伐李势，至彭模，直指成都，留参军孙盛等守辎重于此。李势将李福等来攻，盛击走之。既而温平蜀，命益州刺史周抚镇彭模。义熙九年，朱龄石伐谯纵，自外水至平模，去成都二百里。纵遣其党侯炜等屯平模，夹岸筑城以拒，龄石攻拔其北城，南城亦溃，遂趣成都。是也。《水经注》：江水自武阳东至彭亡聚，谓之平模水，亦曰外水。彭亡聚，盖在山下。

　　象耳山县东北二十五里。山形耸秀，连峰接岭，南至蟆颐山。下有宝砚、磨针二溪，龙池、蟹泉诸胜。又居崃山，在县东北十二里，导江水在其南。○天社山，在县北。《华阳国志》：武阳去成都百五十里，渡大江，昔人作大桥，曰汉安桥，广一里半。每夏秋水盛断绝，岁岁修理，百姓苦之。建安二十一年，太守李严乃凿天社山，寻江通车道，省桥梁，吏民悦之。即此。

　　北平山县西北三十里，上有天柱峰。《志》云：县东北二十五里有石仓，在半山石壁间，岩窦如蜂房，相传窦中尝出米，谓之石仓米洞。

　　○大江县东北二里。又成都府之内外江，俱自双流县流入焉，合流而南，亦名武阳江。《志》云：县东北二里有龙爪滩在江中。又有鼓楼滩在县南十余里，江流峻急，声如击鼓，因名。○赤水，在县东北二十八里，自成都府仁寿县流入境，注于大江。汉建安末，黄龙尝见于此。一名黄龙溪。

　　馨堰县西南二十里。拥江水为六堰开、六水门，灌郡下田。相传亦李冰故址也。后汉初，公孙述僭位，犍为不屈，述攻之。功曹朱遵拒战于六水门，先埋其车轮于桥侧，以示死守。今县北二十里有埋轮桥。

　　通济堰县西北四十里。有大堰一，小堰十。自成都新津口引渠南下，灌溉彭山、眉山、沿江之田，凡百二十里，计田千六百顷。唐开元中，益州刺史章仇兼琼所开。五代时，张琳复自新津修觉山浚故址，至州西南合于松江，其利尤博。

　　鱼凫津县东北二里。或曰，即鱼涪津也。《后汉志》：南安县北有鱼涪津，广数百步，临大江。建武十二年，吴汉破公孙述将魏党等于鱼涪津，遂围武阳。晋惠帝永康元年，赵据益州以叛，遣兵袭杀西夷校尉陈总于南安鱼涪津。旧《志》：津在嘉定州夹江县界。○沙头津，在县北，亦大江津济处也。晋永和三年，桓温自平模直指成都，李势将昝坚与温异道，还自沙头津济。比至，温已军于成都陌，其众遂溃。《志》云：津在县北二十里。

　　○武阳驿在县治东。水驿也。隆庆二年，自眉州改今属。或曰，驿旧置于龙爪滩，旁亦名龙爪驿。

　　丹棱县州西八十里。西南至嘉定州洪雅县六十里，西北至邛州蒲江县百五十里。汉南安县地。后周置齐乐县，属齐通郡。隋开皇中，改曰丹棱县，属嘉州。唐属眉州。宋因之。元省。洪武十三年，复置。今城周不及三里，编户四里。

　　○齐乐城县东北二十里。刘句曰：萧齐置齐乐郡。今《齐志》不载。《州志》云：齐曰南乐县，后周改为齐乐。亦误。县盖后周时置，本治此，隋唐间迁于今治。

　　○赤崖山县北二十里。高耸赤色，如鸟ヵ之状，拱翼县治。又北五里曰簸箕山，山圆而大，以形似名。又三箐山在县东北三十里，接彭山县界。○龙鹄山，在县北十五里，山高耸。宋李焘父子读书于此。一名龙鹤山。

　　飘然山县西五里，山幽胜。又县东南二十二里有金釜山，下临平羌江。

　　○青衣水县东南十七里。一名平羌江。源出雅州芦山县之卢山，经洪雅县北流入县境。又东南流经州南，历青神县东而入嘉定州夹江县界。○雍泔水，在县南二十里，下流合青衣水。《州志》：蛮语药曰雍，浆曰泔，是水可以愈疾而甘美如浆也。又夷郎川，在县东二十里，土地平旷，宜耕稼。本名夷朗，讹为夷郎。

</div>
    <div class="pagination">
<a href="读史方舆纪要_page286.html">上一页</a><span>...</span><a href="读史方舆纪要_page282.html">282</a><a href="读史方舆纪要_page283.html">283</a><a href="读史方舆纪要_page284.html">284</a><a href="读史方舆纪要_page285.html">285</a><a href="读史方舆纪要_page286.html">286</a><span class="current-page">287</span><a href="读史方舆纪要_page288.html">288</a><a href="读史方舆纪要_page289.html">289</a><a href="读史方舆纪要_page290.html">290</a><a href="读史方舆纪要_page291.html">291</a><a href="读史方舆纪要_page292.html">292</a><span>...</span><a href="读史方舆纪要_page288.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
