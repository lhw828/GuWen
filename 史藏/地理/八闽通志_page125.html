<!DOCTYPE html>
<html>
 <head>
  <meta charset="utf-8"/>
  <title>
   八闽通志 - 第 125 页/共 184 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   八闽通志 - 第 125 页/共 184 页
  </h1>
  <div class="content">
   13　嘉靖《建宁府志 祀典》及康熙《瓯宁县志 秩祀》均作“建居闽上流”。
　　14　嘉靖《建宁府志 祀典》作“设焚梯大龙”。
　　15　嘉靖《建宁府志 祀典》及康熙《瓯宁县志 秩祀》均作“斩其弟岳吉以徇”。
　　16　嘉庆《浦城县志 坛庙祠祀》作“曰建州三孔也”。
　　17　嘉庆《浦城县志 坛庙祠祀》作“在县东隅里胜果寺后”。
　　18　嘉靖《建宁府志 祀典》作“亡卒叶胜倡乱，纵火焚市”。
　　19　嘉靖《建宁府志 祀典》及雍正《崇安县志 祀典》作“三丈祠。”并载有林伟三丈祠记。此作“三文祠”误。
　　20　嘉靖《建宁府志 祀典》作“在县治东南”。
　　21　嘉靖《建宁府志 祀典》作“不数年而富饶，号吴百仓”。
　　22　乾隆《泉州府志 坛庙寺观》作“宋嘉泰间，郡人曾从龙重建，明永乐四年通判洪葆修”。
　　23　乾隆《泉州府志 坛庙寺观》作“明洪武初，知县王罕重建”。
　　24　乾隆《泉州府志 坛庙寺观》作“宋建炎四年寇汤勍逼近境”。
　　25　乾隆《安溪县志 城署》作“成化十五年知县谷廷怡、吴英、典史蔡珍相继修建”。
　　26　乾隆《泉州府志 坛庙寺观》作“顺济侯庙，旧名凤山通灵庙”。
　　27　乾隆《泉州府志 坛庙寺观》及民国重刊嘉庆《惠安县志 坛庙寺观》作“旧传三国吴有黄将军兴及妻曹氏葬于此”。
　　28　乾隆《泉州府志 坛庙寺观》作“绍定六年，敕封通灵顺济侯”。
　　29　康熙《漳州府志 祀典》作“郡守郑昉重建”。
　　30　康熙《漳州府志 祀典》及乾隆《龙溪县志 坛庙》均作“阚文兴”。
　　31　乾隆《龙溪县志 坛庙》作“元大历间，邦人又以勉斋黄干侑食”。
　　32　康熙《漳州府志 祀典》作“刘铎”。
　　33　康熙《漳州府志 祀典》作“正统十三年建”。
　　34　康熙《漳州府志 祀典》作“正统十三年指挥同知桂福建”。
　　35　乾隆《汀州府志 祠祀》作“旧为雩坛”。
　　36　乾隆《汀州府志 祠祀》作“顺则王庙”。
　　37　乾隆《汀州府志 祠祀》作“洪统军庙”。
　　38　乾隆《汀州府志 祠祀》作“以祀汀州府推官谢得仁”。
　　39　乾隆《汀州府志 祠祀》作“祀唐银青光禄大夫樊令，神松江华亭人”，不列其字。
　　40　乾隆《汀州府志 祠祀》作“宋绍定中，赣贼入寇”。
　　41　乾隆《汀州府志 祠祀》作“神名礼，本里人也”。
　　42　乾隆《汀州府志 祠祀》作“一在县城，一在仓盈里韦埠，知县吕镛死节所”。
　　43　乾隆《汀州府志 祠祀》作“天顺元年，其裔孙罗黯茂建”。

卷之六十

　　祠庙
　　　　　　延平府

 南平县
　　城隍庙在府城外南隅。旧在北隅开平坊谯楼前，洪武二年，知府唐铎迁今所。成化十七年，知府王范重修。　灵祐庙在府城东隅。神姓李名系，唐西平忠武王晟之曾孙也。乾符六年黄巢乱时，王铎为征南行营征讨都统，系世良将，奏为行营副都统，兼湖南观察使1，将精兵五万，屯漳州以拒巢。南唐以闽中绎骚将屠之，先遣查文徽攻建州，继遣王崇文讨李仁达于福州。仁达乞师吴越，取道延平，抵福州以拒唐师。州民闻之，咸震骇，匿山谷者半。忽闻有李先锋领兵驻于郡之高桐，以遏其冲，盖系也。吴越师遂从雪峰径趋福州，郡民赖之以安。及系没，民戴而祠之，号李先锋庙。建炎三年，赐庙额。绍兴四年，封威胜侯，寻复加“显应英济”之号。国朝洪武初，诏去其号，题其主曰“唐招讨使湖南观察使李公之神”，命有司岁春秋致祭。　镇国威惠王庙在府城外南隅。其神未详。庙有古碑云：“唐广明中，黄巢兵经延平，忽风雷雨雹自庙而出，贼大恐引去。”其庙宋天圣中重修，　英显庙在府城北隅。宋时州民建以祀知南剑州张觷。详见《名宦志》。诏赐号“英显公”　延平旧志云：“神姓张名遵，邑之长沙上里人。宋授忠议大夫，摄参军，拜本州守。捐宅地以广州治，有功德于民。既殁，民思之不置，遂立庙州治之右。绍兴中，敕授忠祐王。”按《三山志》则以神为张觷，而宋《南剑州志》书觷功业，直称“张英显”，与庙额合，则神为觷非遵明矣，今正之。　永庆庙在剑津里。神姓李名存礼，五代唐庄宗之弟也。同光三年封薛王。寻值郭从谦之乱，匿名以避难，乐延平山水之嘉而留焉，结庐小浴坑口，罄其囊金以赈贫乏。病革，因出封诰示人，始知为薛王也。宋淳熙中，乡人即其所居构祠祀之。　烈女庙在长砂下里。神姓段名彩女，宋里人王琅之妻。琅出仕久不归，彩女晨夕登舍后山望之，至今其地名望夫台。绍兴中，乡人悯其贞节，立庙祀之。　灵贶侯庙在开平里。宋嘉熙中建。按旧志：“神姓刘名矜，郡人也。尝有功于民，故得血食兹土。”(上三庙惧府城西。)　倪侯庙在府城东南崇福里，神姓倪名师，邑人也。生而颖异，殁而神灵，凡水旱，祷之辄应。宋端平中，乡人立庙祀之。　先贤祠在府学内。宋端平中，建以祀乡先生杨时、陈瓘、陈渊、罗从彦、李侗、廖德明，漕使马纯，郡守曹修古、王汝舟、郑椿年、胡舜举、林栗、留应祖、陈禅、黄垺，教授陈师、孟康2、任文荐、张惇颐3、严有翼、何淑悦、黄、邢溁、林公俊。今废。　四贤堂在府学大成殿后，初在东庑之东。宋绍兴中建。祀杨时、罗从彦、李侗、朱熹四先生，匾曰“道南师友之堂”，元，江浙儒学提举邓文原书额。国朝洪武三年，知府唐铎改祀于敷教厅，永乐十七年，知府方又改祀于思诚堂。正统九年，知府改建于棂星门之西。成化九年，知府盛顒又改建于文奎阁之北。十五年，提学佥事周孟中以祠直学路，往来乘马过之，殊为亵慢，属知府王范迁其像祀于旧明伦堂，即今所也。匾旧祠曰“思贤亭”。　道南祠在府城北隅龙山。祀宋儒杨时，以罗从彦、李侗配。国朝成化元年，有上疏请以时从祀孔子庙庭者，翰林院议从乡郡立祠致祭，制可之，赐今额，知府郑时建5。　豫章罗文质公祠在府城东南杜溪里。祀宋儒罗从彦。元至正中，其五世孙天泽请建祠堂于沙县，此亦其故居也。故复建祠。国朝景泰中，其十世孙富重建。

 将乐县
　　城隍庙在县治北。旧在县左，洪武二年，知县司明徙建今所。　旌福庙在县治东隅。宋时建，祀县令陈摅。详见《名宦志》。咸淳四年赐今额。国朝洪武六年，诏去封号，题其主曰“宋将乐令陈公之神”，命有司岁春秋致祭6。　威灵庙7在县治南隅。神姓刘名琼，五代时闽部将也。统兵至将乐，未几，闽降南唐，众推琼为主，琼义弗纳，遂自刎。邑人建祠祀之。宋大观三年，赐今额8。国朝洪武中，诏去封号，题其主曰“闽将军刘公之神”，命有司岁春秋致祭。　显惠庙在县南水南都。神姓穆名肃，江南人。隋末剌临汀，政尚清明。秩满之京，假遭将乐金溪，闻唐受隋禅，义不事二姓，遂投水死。邑人义之，敛其尸葬砂碛，立祠祀焉。凡旱涝札瘥，祷之辄应。宋淳祐六年，赐今额，累赠至王爵。国朝洪武六年，诏去封号，题其主曰“隋汀州刺史穆公之神”，命有司岁春秋致祭，　遗爱祠在县北隅。祀伪闽镛州刺史郭显忠。详见《名宦志》。

 尤溪县
　　城隍庙在县治西。宋淳熙中建。国朝洪武二年，知县薛防重建。　正顺庙在县东崇文坊，宋嘉定二年建。神姓谢名祐，郡人也。元丰中，从剑浦黄裳学，为人质直，素慕张巡之忠烈，愿为其庙从神，预塑像于巡之侧。及卒，数著灵响，凡有祷之者，辄形于梦寐，以是邦人崇奉益虔。绍兴九年，封灵惠将军。淳熙十年，赐今额。咸淳七年，加封“广慧”。　忠愍庙在县治西宝城门内。祀宋武节郎赵师，师，淮右人，客游于闽。绍定中，寇起汀州郡，司农丞潘景伯尝持宪节守高邮，知师智勇，荐于提刑王梦龙，俾统兵来戍，后遇贼，转战田中，马陷于泥淖，遂死之，民为立庙。嘉熙初，都丞旨王埜上其事，赠今官，乃赐额。淳熙中，知县施濆重修。国朝洪武六年，命有司题其主曰“宋武节郎赵公之神”，岁春秋致祭。　卢府君庙在县治西北隅。神姓卢名珖，世为闽人。五代王审知建国，珖避地尤溪，后以战死。邑人议而祠之，岁时享祀惟谨，雨旸灾殄，祷之辄应。宋乾道中，邑令石塾重修。塾自为记9。　忠显庙10宋端平中建。祀宋烈士余望。望，邑人也，八祖世箴仕南唐，以大理评事判尤溪镇。绍兴中，寇叶亮犯县境，望率乡兵御之，殁于阵。民感其德，立祠祀焉。凡札瘥早涝，祷之其应如响。绍定间，汀郡寇蹂躏沙县，尤溪接畛盗区，绝无兵备，人心惶怖，相祷于神。适贼遣人来探虚实，至小洛，中宵闻金鼓声，有若万军喧噪者，贼得报惊遁，盖神兵也。既而大丰保11隅官梁大杰又率乡兵应沙县，忽闻军声震撼山谷间，遥见西津兵马旗帜甚盛，乡兵疑大军至，心詟而退。事闻，赐今额。国朝洪武六年，命有司题其主曰“宋烈士余公之神”，岁春秋致祭12。　沣泽庙庙瞰虎跳潭，潭之东西阔数十丈，而桥下之流若杵腰状，波光澄碧可鉴。傍岸有三穴，俗呼为龙穿井，渔者尝没水窥之，有洞深邃，盛暑水冷如冰，旧传遇岁旱鸣铙挝鼓，投以铁龙，顷，有白头龟浮水面，则雨。绍兴二十二年旱，县令范周翰祷之响应。邑人乃相与立祠祀之，乃状其事以闻，赐今额。(上二庙俱县西宝城门外。)　利泽庙在县南二十五都枕大溪。庙侧一潭极深，潭上石壁叠起，履之陇陇然有声，嵌岩之下，洑流浩淼，有龙居焉。岁旱投祝辞潭中，祷之立应。宋崇宁元年赐今额。绍兴初，守庙僧病久不瘥，自沉于潭。久之，有采樵潭畔者，忽闻山足若雷震，俯见瀑布之下石井中有物鳞鬣森耸，火光赫然，俄而涎沫涨涌数丈，遂失井所在。绍兴八年，春夏之交，不雨弥月，邑人祷于前潭，不应，或以樵者之言白县令苏灏，诣所失石井处12，祷之雨随霔。自后灵异泽著。开禧中封灵济侯。

 沙县
　　城隍庙在县东兴义坊，元镇守军营故址。国朝洪武二年，知县陈善徙建今听。正统十四年，再经寇火，岿然独存。　灵卫庙在县治南凤凰山下，祀唐崇安镇将邓光布。详见《名宦志》。累著灵迹，民蒙其祐。　李邓二公祠祀宋丞相李纲、左政言邓肃。绍兴中尝拨田入学，因祀之。　中舍邓公祠以祀宋中书舍人邓驿。详见《人物志》。淳熙中，丐仓台拨田入学，因立祠，　安抚薛公祠以祀宋安抚薛世清。淳熙中，世清丐郡拨洞化院田入学，因立祠。　通判黄公祠以祀宋邑人黄复。详见《人物志》。淳熙中，县令翁永年建。　招捕陈公祠宋绍定中，权县刘简子建，以祀宋知南剑州兼招捕使陈。详见《名宦志》。(上五祠俱在县学内。)　王县令祠在兴国寺东庑。祀县令王瓘。详见《名宦志》。(已上六祠俱县治东。)　谏议祠在和仁坊。宋建炎中建，以祀陈瓘。杨时为记。　统制陈公祠在天王寺。祀宋统制陈敏。绍兴中，邑累遭寇害，敏被命弹压，民获安居。及卒，民德而祠之。　太师曹公祠在和仁坊。宋时建，以祀邑人曹辅。　罗仲素祠在洞天岩西麓。元至元中建。祀宋儒罗从彦。国朝洪武中修。(上四祠俱在县西。)　曹长官祠在灵卫庙西偏。祀唐摄县事曹朋14。详见《名宦志》。　罗先锋祠神姓罗名义明，邑人也。宋建炎末，邻寇俞胜犯境，义明率士兵拒之，与其子俱遇害。民为立祠。　谢县令祠祀宋县令谢浚15。详见《名宦志》。　叶县令祠祀宋县令叶先。详见《名宦志》。(上三祠俱在灵卫庙。)　王县令祠在溪南翔凤桥。祀宋县令王浔。详见《名宦志》。(已上三祠初系生祠。上五祠俱在县治南。)　万县令祠在县旧城隍庙。祀宋县令万谔。详见《名宦志》。祠有给事中张致远记。　安抚邓公祠在县西南归仁里。祀宋邑人邓柞。详见《人物志》。祠之堂匾曰“垂裕”。　左丞张公祠在县治东北兴义坊。祀宋邑人张若谷。详见《人物志》。

 顺昌县
　　城隍庙在县治西。洪武二年16，知县于守节重建。　英烈王庙俗呼侍中庙。其神即王延禀17也。详见建宁、邵武府人物、祠庙志。　愍节庙祀宋烈士范旺。详见《人物志》。初号“忠节”，后改今额。

 永安县
　　城隍庙在县东。景泰四年，府通判杨季琦建。　唐田王庙在县治南门外。神姓李名肃，字行中，陈州人。唐世以功封田王。建中间，天子幸奉天，叛将牛氏乘中原有事，闭关窃据。及朱泚平，天子锡王弓矢，命之曰：“闽粤沸庭，汝实征之。”王率精锐数万，至临汀浮流口，卒与贼遇，后兵不继，王力战而死。尸浮水上，弥月不变，乡民詹纠悯王忠勇，具殡敛而祠之。凡有所祷辄应。贞元十五年，有司以开18，敕封孚祐广烈，王妃陈氏配享。从神五：曰胡，曰陈，曰周，曰张，曰杨，皆其裨将也。国朝正统十三年，沙、尤寇乱，一夕乡民闻庙中喧閧达旦，俄而魁渠邓茂七率其徒数千人来攻浮流，闻空中有金鼓声，遥望四山皆旗影，贼震恐，乡兵民蔡岩复迎神像归故址，重建庙宇。

　　　　　　邵武府

 邵武县
　　城隍庙在府城南隅亨道坊，宋东岳庙基也，旧在中街之后。国朝洪武二年，知府周时中徙建今所。成化五年，知府盛颙重建。　旗纛庙在卫署西北。　忠勇庙19祀宋殿司裨将胡斌。详见《名宦志》。赐额“忠勇”。　惠灵通应庙按庙录，神有三：一宋度宗次子，一枢密院使，一金吾将军，姓名俱逸。德祐二年，与元兵战于郡城莲塘前20，元兵纵火焚民居，三人力不敌，遂赴火死。乡人义其忠烈，因即其地立祠祀之。(上二庙在府城东隅。)按《宋史》，度宗三子，长即端宗，次帝昰，次帝昺，无卒于此者。此云度宗次子，岂宗室子欤？　昭应庙在府城北隅。祀宋殿撰郡人谢师稷。淳熙间，为福建路提点刑狱，又领事，多惠政，郡人德之，立生祠于大乾惠应庙。详见《人物志》。及卒，复祠于此。详见延平府将乐县《祠庙志》。　忠勇庙以祀宋吴楚材，名炎，建昌南城人。德祐元年，建昌降。明年春，楚材还其乡领村，纠集民兵。时江西制置使黄万石走邵武，遂由邵武守黎靖德请于万石，乞济师。万石不许，而授楚材迪功郎，权制置司计议官以安之，且戒勿兴兵。楚材不听，自领村率众将攻城。北兵三道蹴之，夺其长梯、铁钩，因进攻，领村拒以木栅，不得入。事间21，益王元帅府承制迁楚材宣议郎，带行太社令，知建昌军，俾聚军图再举，万石匿其命。楚材既失利，且乏援，走光泽，为人所执及其子应登以献，郡遣录事娄南良讯之，曰：“汝何为错举？”楚材抗声曰：“不错，不错!如府录所为乃大错尔!府录受宋官爵，今乃为敌用事，还思身上绿袍自何而得？吾一鄙儒，特为忠义所激，为国出力，事虽不成，正不错也。”南良愧而语塞。及吴浚为江西制置招讨使，斩楚材父子，传首诸邑。益王立于福州，闻而哀之，赠官朝奉郎，即邵武境上立庙，赐名“忠勇”。　忠烈庙在行春门外。祀宋邵武监军刘纯。见《名宦志》。赐额“忠烈”。　丰应庙22在二十九都水南。神姓陆名大岩，五代时为泉州牧，道经邵武，爱其溪山之胜，因卜居焉。卒葬石岐山下，颇著灵异，乡人立庙祀之。宋政和四年，赐额，绍兴间封“昭应灵佑通济侯”，其配封“显顺灵佑夫人”。庙旁有泉极甘冽。　灵惠庙在九都。洪武二十五年建。祀隋欧阳太守长子光世。已见《惠应庙志》。宋累封灵应昭惠公，夫人累封赐佑衍福显助淑慈夫人(上三庙俱府城东。)　惠应庙在府城西四十九都。神姓欧阳，名祐，洛阳人也。仕隋为泉州守。义宁二年，官蒲西，归至此，闻隋鼎既迁，耻事二姓，遂挈家溺死。时乡人高计、李定适渔于河，遂殓其夫妇二尸，合葬于大乾山阳，后人又立祠墓侧祀之，匾曰“欧阳太守庙”。宋咸平间，县令张仕逊祷雨有应，遂大其庙。康定元年，封通应侯。元丰五年，封佑民公。崇宁元年，赐额。政和六年，封广祐王，累封仁烈显圣文惠福善王，夫人崔氏累封昭宁慈应顺惠英显妃，祖考迈、考俊臣俱封侯爵，祖妣勾龙氏、妣韩氏俱封夫人，长子光世、次子光祖俱封公爵，长妇燕氏、次妇梁氏亦俱封夫人。庙之东庑上为张文懿、仕逊祠，下为高计祠，庙之西庑上为谢殿撰师稷祠，下为李定祠，四神亦俱封侯爵。有祈梦堂，每岁大比，士人多谒梦于此。又有行祠，在府城西熙春山半。唐宋间，郡有水旱兵疫，必诣大乾迎神祈祷，至则寓于山之会景亭，后人即其地为行祠。宋绍兴二十二年重建，谓之新庙。国朝成化八年，知府冯孜复辟其址而新之，祠有华胥阁、蝴蝶楼，学士万安及孜皆有记。按《方舆胜览》：“祐舟过大乾，爱其江山之胜，顾夫人曰：‘此可立庙。’发舟之夕，江水暴涨，祐夫妇溺焉。其尸沿流而下，至向所舣舟处辄止。见者随流送之二十里，翌日溯流复返，再送之加十里，又如之。于是众惊异，敛而葬之，水旱之祷如响。邵武谓之去天五十里云。”《谒梦录》：“宋李纲尝谒庙，梦神延接，让以主位，纲固辞，神曰：‘他日更仗主盟。’及为相，值神加封，果与署名。叶祖洽赴省试，梦神以犬肉一片置几上，命食之，又指殿下竹一束示之，莫晓其义。明年作大魁，方悟一片犬肉置几上，乃‘状元’二字。前者廷对皆出赋题，至是始问策。竹一束者，‘策’字也。江俞，建昌人。治声律。诣祠下，有祷梦王者告之曰：‘俗不如古。’语之至于数四。俞莫之晓。后于解试，出《圣上朴以皇质赋》，以“圣上以此还民之淳”为韵。初欲押‘还’字、‘民’字、‘之’字，俱不稳。忽思梦中之句，遂押‘淳’字。破云：‘俗不如古，圣期再淳。以此皇风之质，朴夫天下之人。’主司批破题四字冠场，遂中魁选。建安詹必胜兄弟三人谒祠，梦神倒书二句于壁，云‘万里无云天一色，秋风吹起雁行高’。及秋闱同预荐，而二弟之名居先，人以为倒书之验。叶尧蓂，崇安人。未第时来谒灵梦，王者赐诗云：‘十日阴沉雨，皇都喜乍晴；浪平龙角稳，风细马蹄轻。’后领乡荐，就试南宫，放榜之日，积雨开晴，尧蓂果擢高第。余不胜纪。”　忠显庙在灵台坳。祀宋侍郎吕祉。祉，建阳人。详见建宁府《人物志》。葬邑之积善山，子孙因家焉。立庙于此，赐额“忠显”。旧志云“道流占其地为观”，今不知其处。　白渚灵感庙以祀伪闽建州刺史王延禀。五代时，昭武属建州。延禀与其二弟俱有靖寇功，尝逐盗过南山，屯兵其下，贼退乃去。既卒，邑民怀之，遂即其地为立祠。时晋开运二年也。崇宁中，郡以灵异请于朝，赐额“灵感”，后累封显正英烈佑顺善济王，夫人张氏累封昭化慈惠夫人。庙之从神曰朱庆，延禀帐下指挥使也，嘉熙三年，亦封威惠侯。　灵山永应庙祀王延禀仲弟也，已见《灵感庙下》。宋宣和四年赐额，绍兴七年封应福灵祐侯，夫人封助顺夫人。　灵兴威济庙祀王延禀季弟也，亦已见《灵感庙下》。宋元祐中，立庙赐额。(上三庙在四十八都。已上四庙俱府城南。)按邵武知府刘元所编新志云：“考之史，延禀乃王审知之养子，弑其君延翰而立延钧者也。二弟志逸其名，不知果审知子耶，抑延禀所生父母子也？以事理论之。审知亲子决无使从延禀逐盗之理，其为延禀本宗之弟无疑也。延禀弑其君，而闽人犹祀之，又及其本宗之弟，何耶？其亦徒知延禀煦沫为有德，而忘其弑逆为当讨耶？”　显应庙在府城北石鼓岭。神姓廖名懋，铜川人。唐开成中监昭武镇，卒葬于此。宋建炎中，蛇蝎为灾，居民立庙，祷之遂息。政和中，赐额封显化惠济永利侯，夫人宋氏封昭顺协德灵应夫人。国朝洪武间重建，永乐十四年圮于水，寻复建。　惠安庙在府城西南三十六都。晋永嘉时，和平居民春秋社，常于张家井巨石侧致祭，号为“和平土主神”。宋绍兴间赐额，封善应侯。　李忠定祠在府学前樵溪四曲之滨。祀宋丞相谥忠定李纲。淳熙十三年，教授徐元德始建祠于军学讲堂之东。朱文公为记，见《词翰》。景定中，郡守方澄孙创建樵溪书院于城东以祀纲。元至元十八年，同知万不花移建于樵溪五曲之上。国朝洪武间，以书院为府学，祠遂废。正统四年，郡人弋阳知县上官祐白于知府徐述，复建于府学大成殿之东。吏部尚书王直为记。成化三年，教授张济上言，宜入祀典，以示激劝，制可之，命题其主曰“宋丞相李忠定公之神”，岁以春秋仲月上旬择日致祭。六年，郡诸生又以祠宇僻隘，白于巡抚副都御吏滕昭，遂改学旁废化城院为祠。学士柯潜为记。　乡贤祠在府学棂星门东南。祀宋上官均、李郁、何兑、黄中美、黄中、李吕、任希夷、何镐、李闳祖、李方子，元黄清老、黄镇成。旧在樵溪书院，元后至元三年，监郡哈刺虎台重修。国朝洪武初，以书院为府学，复建于戟门东。宣德间，迁建大成殿东。正统四年，以为李忠定祠，诸贤附焉。成化六年，别建忠定祠，仍为乡贤祠。十年，知府冯孜重建。十六年，诸生以祠在学宫内，邦人不得时瞻拜以慰企慕之情，知府刘元遂迁建今所。又县学戟门之东亦有乡贤祠，宋咸淳五年，县令张湘建。元至顺元年，教谕萧德馨重建。祀宋龚颍、孙谔、黄中美、上官均、何兑、黄中、何镐、任希夷、杜果、赵善佐、叶武子、吴季子，元黄镇成、黄清老。

 泰宁县
　　城隍庙在县治南，旧在北隅魁星坊。洪武二年知县陈移建今所。　三洁祠在县治北杉溪之滨。邑儒邹应博建。以祀叶氏二女并叶氏妇三烈女，匾曰“三洁”23。详见《人物志》。元至正十二年灾，故址犹存。　闽越王行祠在县西城步保。宋咸淳间建，以祀闽越王无诸。　梅仙祠在县北长兴保。相传汉南唐尉梅福尝隐居于此。宋宝祐间，乡人立祠祀之。

 建宁县
　　城隍庙在县治东百余步，唐观察使陈岩宅基也。五代梁开平间以建广福寺，宋改建城隍庙。屡经兵燹，国朝洪武元年，知县董焕重建。　清灵庙在县东楚上保水东。神姓廉名若，五代时与妻杨氏隐居于此，当乱离之后，教授乡党，以行谊称。一夕水暴涨，夫妇俱溺死；水退，尸止于崖上，容貌如生。乡人合葬于水西，其后累出灵异，因祀焉。宋太平兴国中，改建今所。　先贤祠在县学讲堂左右翼室。宋宝佑二年，县令廖邦杰以其左祠朱文公，以其右祠邑宰钱衢、赵纺夫、乡贤俞丰、谢调24、谢皓、谢黻、刘刚中。景定三年，县令马世颖改建于明伦堂后。中奉文公像，左则六先生，未详，右则二贤宰五乡贤。咸淳七年，县令程梦桂复建于讲堂西。学正谢伯政又为廖邦杰、宋秉孙、程梦桂建生祠于讲堂之前。

 光泽县
　　城隍庙在县东南隅，旧在县东登云坊，今为建宁道。国朝洪武二年，知县刘克明迁建今所。　真应庙在县治西龙兴寺。神姓何名福，邑之何村人，幼孤，行佣养母，以孝称。宋乾兴元年卒，乡人肖像祀之。崇宁四年，封灵显侯，赐庙额。惠济庙在县治西南种德坊，原庙在三都。相传宋末郡盗入境，有王姓者率众御之，死于寇，身流白血，三日，乡人为殓葬之，仍为立祠，元至正末迁建今所。

兴化府

 莆田县

　　城隍庙在府治东北橄榄巷，旧在子城西北隅。宋太平兴国中建。建炎二年，建卒倡乱，直向福州，郡守张读祷于神，寇寻退。乃出官帑修之。国朝洪武三年，知府盖天麟移建今所。宣德五年，县丞叶叔文重修。　旗纛庙在兴化卫后堂之北。洪武二年25，指挥李春建。宣德七年，指挥使张广重新。　长寿灵应庙在左厢衙后。神姓陈名寅，唐观察使岩之侄也。因侍岩仕闽，后家于莆。好善乐施，年九十余卒。未卒先一日，历言五纪事，后皆验，民乃祀之。五代唐长兴元年始创庙宇。宋初游洋寇窃发，仆射陈靖密祷于神，寇果就获。淳熙九年，海寇陈才逋诛，假梦于方士确迄，就擒。庆元六年，郡市火，神耀赤旗拥甲士扑灭之，台阃以闻。嘉泰四年，赐额“灵应”。开禧三年，封显惠侯。淳祐四年，郡大疫，境之人依神独无恙。加封“孚感”，宝祐二年，民艰食，巨室闭籴，蛇现于囷，急发籴，加封“广济”。景定五年，海盗林长五猖獗，民见神拥旗鼓与湄州神协力擒捕，加封“善佑”。元至大二年，邑民方泰山募众重建。兴化路判官吴涛为记。　显应庙在宁真门外，旧龙峬祠也。宋乾德二年创，元丰二年更新之。里人郑叔侨为记。建炎元年。郡卒谋不轨，求助于神。屡卜屡却。凶徒攘臂而出，若狂醉然。乃尽以反状告，俄就擒戮。四年，赐额“灵显”，寻改今额。绍兴、乾道、淳熙间，累封助顺威惠昭德孚应侯，夫人累封灵祐敷惠顺正。郡人郑叔侨为记。今留桥、魏塘名山，俱有庙记。　英惠庙在前埭。旧延福神祠也。宋大观初，里社鼓自鸣，而神童黄泳赐五经及第。绍兴间，郡人王晞亮请于朝，赐今额。乾道六年，封善应侯，后进封孚惠迪德王。　英惠兴泰庙在后塘。其神姓何名俨，嘉州人。宋元符间，郡人方慎从守嘉州，绘其像以归，立祠祀之。后慎从家有郁攸之变，神显其灵。嘉定三年，封嘉惠侯。　灵祐庙在宁慎门外旧尉廨之后。神姓詹，名持红，社人。有道术，能伏虎疗病。及卒，人祠之。宋绍兴二十七年赐今额。隆兴、淳熙、嘉定、淳祐间，累封至忠利孚惠显烈助顺王。进士郑越记。今废。　通应庙在乌石山之阳。淳熙十六年赐额。　集福庙在坑边。元至正二十七年建。(上六庙俱府治东北东厢。)　德义庙在大度街。元至正十六年建。　灵济庙在左厢。即白马庙也。元至正十一年建。　昼锦庙在右厢龙门街。洪武间建，成化十六年重修。(上二庙俱府治东。)　惠应庙在府治西北右厢，旧西馆神祠也。今名仙水行宫，又名太平社。宋熙宁间，郡守窦彤秩满寓旧行衙，夜梦神人请广其祠。翌旦询访至庙中，其神俨然如梦中所见者。既而郡守许长卿为大其祠。乾道二年赐额。淳熙十年封永利侯，绍熙二年加封“昭顺”，夫人封“顺助”。　英显翊正侯庙在府城肃清门内。　神应庙在府城南壶公山上。多著灵迹。油云覆顶触石肤寸，不崇朝而雨作，此所谓山川之神能出云雨者也。唐光化中，邑人徐寅记云：“昔有陈、胡二仙隐迹兹山，其后羽化，乡人尊而庙之。”宋大观元年，郡人祷雨数应，请赐今额。建炎四年，封显应侯。淳熙十二年夏旱，知县张少英祷而复应，因建拜壶亭，始塑陈、胡二仙之像。知县傅丑为记。显济庙在黄石之林井。神姓朱名默，黄石人，唐古田令曦之后也。父强，母张氏。默在孕胎中时有啼声，及弥月，张氏梦神人长丈余进至堂下，惊觉，遂生默。默生而神异不类凡儿，尝喟然语同舍曰：“丈夫当大立功名，终日讲空言何益哉!今两陲用兵，朝廷开幕府，使吾得千人将之，可以鞭笞远夷矣。”父奇之。一日，游谷城山，见古庙中泥塑神马，遂乘之以往。其仆道遇之，见其驺从甚都，走视于家，默方酣卧帐中，仆大惊异。年二十二不疾而卒。宋建炎四年，高宗渡江，舟至中流，风涛大作，忽见默拥朱氏旗至，风遂息。既济，诏封默为章烈侯。淳熙间，族人朱德创庙，并建祠堂及家塾于其中。绍定间，赐今额。又本里林峬亦有此庙，元中统元年创。　龙官显应庙在东亭。宋咸淳元年创。七年，封祐文侯。元延祐四年重修。(上二庙在府城东连江里。)　天妃庙在新安里鯑江湄洲屿上。其神即弘仁普济天妃。今庙盖其故居也。详见福州府《祠庙志》。宋宣和五年，给事中路允迪使高丽，中流遇风，神显其灵，迄获安济。归闻于朝，赐额“顺济”。绍兴二十九年，江口海寇猖獗，神驾风助威，一扫而去。加封“昭应”。其年人苦疫疠，神降于白湖卑去潮丈许，掘坎涌泉，饮之辄愈，加封“崇福”。乾道五年，福兴都巡检使羗特立上其默相捕盗之功，加封“善利”。淳熙间，岁屡灾旱，随祷随应，加封“灵惠”。庆元四年，闽列郡苦雨，莆三邑祷于神，即获开霁。朝廷调舟师平大奚寇，神障以雾，我明彼晦，寇悉扫除。开禧二年，虏逼淮甸，郡遣军士从征，因奉神以行，及遇虏，神拥旗帜见云中，一战解合淝之围。莆民艰食，朔风弥旬，南舟不至，神为反风，不日辐凑。海寇入境，将掠乡村，神为胶舟，悉就擒获。景定二年，巨寇泊祠下祷，神不允，群肆暴慢，醉卧廊庑间，神纵火焚之，贼骇遁去。风沙昼晦，俄各跨浅而败。部使者一一以闻，故在宁宗朝加“助顺显卫英烈”之号，在理宗朝加“协正善庆显济”之号。元以海漕有功，赐额“灵济”。国朝永乐元年，内官甘泉往暹罗，三年太监郑和往西洋，归，上其灵迹，命修庙宇。七年，加封今号。其行祠一在府城内左厢号文峰宫，元至正十七年建，今为郡县春秋致祭之所，一在待贤里江口，绍兴二十七年建；一在胡公里白湖，绍兴三十年建；一在延寿里涵头，号“涵江灵慈庙”，宋时建，成化十八年，镇守太监陈道捐金倡里民重建。又连江里宁海圣墩，景得里城山，莆田里清浦，延兴里南箕，新安里莆禧、吉了，武盛里嵌头及平海，皆有祠。　灵感庙在礼泉里秀屿。以祀唐观察使柳冕。冕贞元间观察福建，巡管之内福唐、莆田、仙游皆置马监领牧，悉以“万安”为名，而秀屿其一也。秀屿亦名猴屿，近屿诸村有马坑、马厂，即旧监牧之遗迹。故老相传，柳氏兄弟尝职马政，没而神灵，故莆人立庙于此。凡有所求必祷之，舟行者尤恃以为命，或风涛骤起，仓皇叫号，神灵为之变现，光如孤星，则获安济。其灵响与湄洲之神相望。宋景炎元年，知化州余谦一为记。又营边有庙曰“昌骏”，马厂有庙曰“昌骥”，皆祀冕者也。　国清惠泽庙在景德里定庄山。唐武德元年创。国朝永乐九年重修。(上三庙俱府城东南。)　协应庙26在木兰陂之南岸，以祀宋长者李宏。详见《水利志》。宣和初，郡守詹时升匾之曰“李长者庙”。初，长乐钱氏女捐十万缗创陂，垂成而败；继而同邑林从世复捐十万缗创陡，亦垂成而败；钱氏愤其功不成，赴水死。县委主簿黎畛覆实，畛壮其志节，深叹悼之，忽暴卒。郡人因塑钱氏、林从世、黎主薄三像附祀于庙27。淳祐间，更建为前后二堂，前堂祀长者而以林、黎二人配，后堂祀钱氏。郡守赵与湮请于朝，通赐额曰“协应”，其后封长者为惠济侯，钱氏为惠烈协顺夫人。元延祐间，总管张仲仪迁长者像于陂上见思亭内，而以旧庙专祀钱氏。至顺元年，同知廉大悲奴始拓而大之，新长者像于中，以林、黎二人列于左，涅槃、智日二人列于右。判官林定老为记。　钱圣妃庙在协应庙之西。以祀长乐钱氏。详见《协应庙下》。永乐十年，通判董彬重修。又本里香山亦有此庙，宋熙宁八年建，国朝洪武十四年重修。　昭灵庙在南厢之东峬。其神即保禧贞人也。江口岩浔俱有祠，而郡人亦立庙于此，封号详见福清县《祠庙志》。宋乾道三年夏，不雨，郡守钟离松祷祠下辄应，寻增修之。　义勇武安王庙在南厢永丰塘上。元延祐七年建，至正六年总管曲出等重建。推官陈德孙为记。国朝永乐十一年，通判董彬重修，今废。　灵岩庙在南厢广化寺万佛阁之左。其神号司马英烈王，相传蜀人也。隋时入莆，游凤凰山曹源洞，遇异人授以数粒服之，遂著灵异。及卒，立祠于此。(上五庙俱府城西南。)　大蚶光济王庙在府城东奉谷里大蚶山。《泉南录》云：“昔尝海溢，有物如瓦屋乘潮而来，郡人异之，为立庙，凡商舟往来必祷焉。”五代晋开运二年，南唐始封光济王。　孚应庙在孝义里。唐神龙中，郡人有吴兴者，埭海为田，陂延寿溪以灌溉。详见《水利志》。时有蛟为孽，陂数溃，兴毅然持刃而往，与众约曰：“溪流青则蛟毙，赤则吾死矣。”乃投水与蛟斗。三日，刃出于吴刃洋，血溅于赤桥，兴与蛟俱毙，乡人乃立祠祀之。宋咸平初，邑人郑褒为传。元丰二年28始大其祠宇。大观三年，郡守詹丕远以兴有大功于民，且祷雨获应，奏赐今额。绍兴十九年，郡守陆涣奏封义勇侯，国朝永乐十二年，府通判董彬重修。　祥应庙在尊贤里白社。五代时已有祠宇，号火官庙。宋大观元年，部使者上其灵迹，赐今额。宣和四年封显惠侯。初，睦之妖贼盗有江浙数州之地，欲掠舟于海以据七闽。闽人奔窜多失所者，莆民先祷于神，得吉卜，后贼果就擒。叶侬寇福州，莆民震骇，贼徒忽见神兵四集，旗帜皆有“显惠侯”字，始怖恐不敢甫下。杨勍叛，入闽由漳泉而来，军士惧不敢进，忽闻空中有声曰：“显惠兵来矣!”于是贼众望风畏遁。他若旱蝗疾疫之灾，商贾风涛之险，祷之多有灵应。里人方略为记。隆兴二年，加封“威烈”，夫人封“淑静”。淳熙八年，加封“灵润”，夫人加“承济”。　宁昌庙在人得里澄渚，旧梯云斋址也。宋绍兴间，以邑人林大鼐之请赐今额。　灵应庙在旧迎山驿之左。其号初号29平康侯。宋熙宁六年封祐民侯，绍兴十三年，赐今额。三十年，加封“显济”。乾道三年，加封“孚泽”，夫人封“协应”。绍熙元年，加封“广惠”，夫人加“柔应”。邑人林光朝为记。元至正二十年圮于水。　威济侯庙在江口鼓楼山。宋庆历中建。初为保禧贞人祠，以侯及灵惠夫人列祀。绍兴三十年，赐侯封号曰“威济”。庙之前有骖鸾阁，学士莫俦诗：“郡山带雨云阴重，沧海连天水气昏。”元至正二十年圮于水。(上二庙在待贤里。)　太和庙在太和塘30。宋绍兴二年创，元至正十五年重修。　通济庙在旧枫林驿之左。有敕额。(上二庙在兴教里。)　灵应庙在望江里金墩。其神曰苏侯，名讳无所考。宋淳祐五年，乡人苏得卿建。十一年，乡人薛公顺等状其功以闻，赐今额。　灵显庙在涵江盐仓之西。神姓陈名应功，涵江之东山人。母甘氏当载震载夙之时，梦一苍龙蟠于寝室户枢上，明发而应功实生。年甫弱冠，慷慨忠勇，恒以诸葛忠武侯自许，下视马、臧、张、许诸人，谓不足为。宋太平兴国初，陈洪进尚据漳泉，应功洞识时机，且以爱护乡邦为念，力劝洪进纳士于朝。是年游洋草寇窃发，至有隗嚣、公孙述伪号，诏就近地调兵收讨，应功直诣军前，自请讨贼，遂任前锋。越溪谷鏖战，竟为贼刃所劘。乡人壮之，相率舆棺归葬，而祠之于此。建炎初，里人陈倅宣抚淮南，每出师讨贼，空中时见陈将军旗，前导所向，贼锋披靡。他如海道风涛之恐，岁时雨旸之咎，事无巨细，随叩辄应。宝祐五年，锡号孚善侯。咸淳以来，累封广利嘉泽侯。景炎元年，加封忠祐侯。里人长乐主薄郑子清为记。　惠洋庙在仙人台之侧。神姓郭名吕，唐末人，隐居石竹峰下。通经学，为士类所推。既没，显其灵异，乡人为之立祠。宋绍兴十六年，赐今额31。　灵惠庙在马洋。神姓林名康世，兴化县广业里人。生而神异，殁后百余年，大著灵响。宋乾道三年，赐额。　瑞沟庙神姓陈氏，永阳人，名讳无所考。宋建炎二年，封瑞沟英济侯。泰定四年，县尉王祐重修32。(上三庙在广业里。已上十二庙俱府城东北。)　乡贤祠在府学大成殿之东北。宋绍熙间，尝绘乡之名贤林欑等十有六人从祀于大成殿之两庑。教授黄灏为记。绍兴十九年，教授徐士龙建祠以祀林欑、蔡襄，匾曰“名贤堂”。嘉定三年，知军任一龙更建于大成殿后，增入陈俊卿，匾曰“三贤祠”。一龙自为记。十三年，知军陈汲复立朱文公祠于三贤祠之东。郡人陈宓为记。元至顺二年，同知廉大悲奴改三贤祠为尚贤堂。教授陈三正为记。至正八年，经历黄寀改葺文公祠为尊德堂，绘文公像于其中，而以刘弥邵、黄绩配，复修尚贤堂，增绘林蕴等合祀焉，更名“乡贤祠”。入国朝来，有言文公既从祀孔子庙庭不必专祀者，遂移刘弥邵、黄绩并祀于乡贤柯，而以其祠为文昌祠。宣德八年，教授上官尹定乡贤之祠，增至六十三人，正统间，复增至七十五人。天顺间，知府潘本愚重建乡贤祠，未及就而去，乡贤绘像遂废。成化八年，巡抚副都御史张瑄复增至八十一人。十五年，提学佥事周孟中以文昌祠非儒流之所宜祀，遂出其神于老氏之宫，而改其祠为乡贤祠，即今祠是也。十九年，训导陈琏重立乡贤神主，自是复增至九十三人。前郡守潘琴尝命诸生考论乡之名贤，务求其操履无玷，贞足以典刑后学者祀之。惜其考论未定而去。　叶丞相祠在旧郡治之西。丞相名颙。宋乾道中，郡守张允蹈以本郡犹剩米之害言于朝，颙在政府，请悉蠲免，郡人德之。淳祐中，郡守林希逸为立祠。　忠义祠祀宋林冲之使金死，其子郁遇兵变死，从子霆诋和议亦废放以死，莆人称为“忠义林家”。宝庆三年33，即其所居立祠。宝祐中，又给田百亩以备祭享。　三先生祠在府城东南谷城山下。淳祐中，郡守林希逸建，以祀林光朝及玉融林逸之、长乐林藻。刘克庄为记。　郭孝子祠在仁得里34。孝子名义重，义重玄孙道卿，道卿子廷炜，俱以孝闻。详见《人物志》。祠久圮，景泰间，参政李颙重建，并绘三孝子像以祀。五义祠在武盛里鸬鹚岭下。按续志：“宋有仕公五人御寇死节，元季乡人为立祠，匾曰‘五义’。”惜其记载阔略，不知五人者为谁何也。(上二祠俱府城东北。)东岳行宫在府治东北旧宁贞门外玄妙观之左。　红泉宫在府城东南黄石市中。唐元和八年，观察使裴次元于邑之红泉筑堰潴水，垦辟荒地为田三百二十有二顷，岁收数万斛以赡军储。光化二年，监察御史蔡僖来知红泉屯事，亦有惠于民。宫盖祀次元及僖也。国朝成化间，兴祠者私割其地以鬻诸人，里人相率白于官复之35，仍重新焉。邑人黄仲昭为记。　二相祠堂在旧郡治儒雅堂之东荣。宋淳熙十六年，郡守张渊建以祀郡人叶颙、陈俊卿，匾曰“台两齐色之祠”。　陈氏二相祠堂在白湖。以祀宋丞相俊卿垍其从侄孙参知政事文龙。俱详见《人物志》。祀久圮36。成化三年，知府岳正重建。　艾轩祠堂在府城南三里。宋淳熙九年，郡守林元仲建以祀艾轩。林光朝、陈俊卿为记。　蔡忠惠祠堂在府城西南蔡宅。以祀宋端明殿学士襄。详见《人物志》。祠久圮，成化间巡抚副都御史滕昭命有司重建37。

 仙游县
　　城隍庙在县治西孝仁里，宋淳祐间知县蔡次传重建。国朝永乐十年，知县李弼重修。景泰元年，知县宋华更新之。　昭灵显祐庙在常德里苏山茶园之故址。旧号官庄庙，盖祀保禧贞人也。详见福清县《祠庙志》。按旧志：“贞人尝游仙溪，凿井以溉民田，民受其利，故号其泉曰圣泉，井曰龙井，仍立庙祀之。今孝仁、永兴二里皆有庙。”　明山灵济庙在香田里。神姓杨氏，兄弟二人，长曰泰，次曰梓。宋建炎间居明山之侧，殁而神灵，里人祀之。绍定间赐额。兄累封威惠昭应广祐侯，弟累封显惠孚应普祐侯。又有行庙在县北功建里市上，元中统二年建，赐庙额曰“普济圣侯庙”。(上二庙俱县东。)　灵惠袁侯庙在闻贤里上余。侯名章，甘陵人也。少以骁鸷刚毅闻，仕宋为武翼郎殿前思第四正将。绍兴十五年，江广之寇侵轶县境，侯隶都统张渊麾下，与贼战，死于磨石山。邑人哀之，为立庙。是年邑有丘祁者，良家子，为忠义社首，善武艺，尝与贼战九座山下，亲杀凶渠一人，贼遂退走。后复与贼战，贼不能肆掠。既而祁矜勇深入，遂殁于阵。知县陈致一嘉其勇义，亦附祀焉。致一自为记。　兴福庙在孝仁里38。神姓林名义，邑之下顿人。殁而神灵，邑人祀之。宋绍兴间，汀寇猖獗，神出阴兵御贼，贼惊惧溃去。乾道间赐额。嘉泰以后，累封威祐彰应通灵孚顺侯，淳祐间封孚佑昭德公。　灵辉庙在古濑。宋咸平四年建。凡水旱盗贼，祷之多应。以邑人叶颙请赐今额。累封昭应利忠嘉显佑侯，夫人封忠佑灵惠。　英济庙在灵辉庙之左。神姓陈名伯高，灵辉显佑侯之佐也。邑人叶棠状其捍寇之功于朝，封助忠将军。淳祐十一年，加封英济侯。又功建里亦有此庙，宝祐四年建，赐额曰“灵济”。(上二庙俱在万善里。已上四庙俱县西。)　威惠庙在县南连江里风亭市之西。宋大观二年建。其神即灵著王陈元光也。详见漳州府《祠庙志》。按漳浦《威惠集》：“神之父政，仕唐副诸卫上将。武后朝戍闽，因家温陵之北，曰风亭。”今庙乃其故居也。又兴泰里亦有此庙。　萧宫冲应庙在县东南连江里。神姓萧氏，兄弟三人，名讳无所考。宋崇宁五年，赐今额，寻封伯孚显侯、仲孚应侯、季孚惠侯。　兴教庙在县西南功建里古盐场之地。宋乾道间赐额。　仙水灵惠庙在折桂里九仙山下。相传汉元狩中，临川何氏兄弟九人自临汝来，憩此山，炼丹九鲤湖上，后仙去。里人即其地立庙，士大夫多谒梦于此，与九鲤湖并显。绍兴间赐今额，寻封嘉应侯。天圣间，知县孙谔始至，凡境内祠宇悉毁之。适岁大旱，闻尚有仙水庙，因祷之辄应，庙得不毁，且增饰之。国朝正统九年，里人陈德新重建。按陈谠《梦记》：“王迈丐梦祠下，梦登阁上，中设席，席为四龛，王据其首。俄有童子至，谓王曰：‘左右当坐第四。’次年唱第，果名第四。蒋有秋少名遇，偕昆季谒祠下，梦一童子捧牌题四字曰‘解是名有’，后更名‘有秋’，始预荐。顾幼强自城闉来乞灵梦，一童子授之兰，又一道士从外入，谓顾曰：‘何郎回礼日，方有信息。’觉而莫晓所谓。时其子孺履尚龆龀，后莆阳士子迎奉何侯入城，寓顾所居之地。是秋，父子俱预荐。所谓回礼者，此也。次年同赴兰省，独其子登第，此兰之应也。王梦谼梦有‘名振东南第一人’之句，后登太学补魁。余不胜纪。”　林将军庙在兴泰里。宋初林氏据此土，后以其居为兴化县廨，因立祠于问政堂后尉衙之东。(上二庙俱县东北。)　天妃行祠在县南连江里风亭市。宋淳熙五年建。宝祐元年，教授王里请于朝，封其父积庆侯，母显庆夫人。妃显于湄州，而父母封爵自风亭始。　灵显龙王祠在县东北九鲤湖之上。湖旧有龙潭，宋乾道间旱，县官祷之立应，因建祠以祀。淳熙十四年，六月不雨，太守朱端学遣郡僚诣祠下请水，至郡，有白龙见，甘雨霶霈，遂斥其祠而新之，且状其灵迹以闻，赐额“显应”。按：县志以此为即九仙祠，而莆郡旧志则但以为龙王祠，略无一言及于九仙，疑此别为一祠，专祀龙王，岁久而圮，县志不察，遂以九仙宫为即此祠也。　令尹王侯德政祠在县东朝京门外迎仙馆之右。成化十一年，邑人户部郎中陈迁倡邑之父老捐资创建，以祀宣德间县尹王彝，匾以今额。详见《名宦志》。　张都统祠在县西孝仁里水陆院。以祀宋都统张渊。绍兴十五年，江广兵民恣为干纪，聚党而行盗，始自潮、梅，践我汀、漳，遂侵秩于温陵、仙溪之境，渊时以密州观察使奉诏统禁旅三千讨之，有功于民。十六年知县陈致一为立祠。朱文公祠在儒学内。宋平湖陈尧道为记。　蔡忠惠祠在儒学尊道堂之东39。宋庆元二年，知县郑肇之立。　叶正简祠在儒学尊道堂之西。宋嘉定六年，知县叶文炳立。郑偘为记40。　乡贤祠在儒学外门之左。成化十年，监察御史尹仁立，以祀乡先贤蔡襄、陈次升、朱绂、王回、傅楫、陈大卞、余象林、宋卿、苏钦、陈可大、郭琪、叶颙、傅淇、叶棠、傅诚、陈谠、蒋雝、陈沂、余崇龟、王迈、叶大有、郑勋、谢升贤、陈大亨、弟知至、张弼、陈亨运，凡二十有七人。详见《人物志》41。　王御史祠在县北一里保福院。宋绍兴间，县令陈致一为邑人王回立。嘉定间，县令樊泰之重修。泰之及陈谠皆有记。

 平海卫
　　城隍庙在卫治之西北。洪武二十年建42。景泰四年，指挥佥事朱能重修。　旗纛庙在卫厅之东。亦洪武二十年建。　天妃庙在卫城东南海隅。宋咸平二年建。

 莆禧千户所
　　城隍庙在所治之西，洪武二十年建43。　旗纛庙在所治之东。洪武二十二年千户刘毅建。

福宁州

 本州
　　城隍庙在州治东。宋元祐二年建。国朝洪武三年，知县郭徵重建。成化十六年，判官黄晟撤而新之。　旗纛庙在卫治。　宁远侯庙在松州。神姓张，名讳无所考。翊卫海道尝著灵迹，唐光启元年封宁远侯。　英惠侯庙侯姓虞氏，元时人，名讳无所考。为人仁慈尚德义，以农为业。值岁旱，祷雨不应，夜梦一仙翁教以祷雨之木。既觉，疑不自信，以语乡人，或曰：‘请依梦试之。’侯如言，果雷雨大作。后卒葬斤山，乡人为立庙，祷雨辄应，封英惠侯。　显赫侯庙侯姓叶氏，英惠侯之婿也。存心忠厚，尚义轻财。英惠尝曰：“子之行可通神明。”遂授以梦中祷雨之术。及卒，乡人祠之。御灾捍患，焯著灵应，封显赫侯。(上二庙在四都渔洋。已上三庙俱州东。)　土主七圣庙在朝天坊。相传神姓赵名昱，蜀青城山人。仕隋守嘉州，尝斩蛟拯民蛰溺，其民立祠于灌江口祀之。唐初封神勇大将军，玄宗入蜀，进封赤城王。宋贞定加封清源妙道真君。开庆元年，知县李姓者，自蜀郡奉其香火至邑，邑人为立祠。元至正十四年，福宁大饥，神化为商人，由湖广附米舟至指松山，谓舟人曰：“米至是，其直十百。”遂以所执扇畀舟人，乃由小舟登陆，约曰：“明当相迓。”是夕见梦于乡人曰：“米舟至矣，亟往松江迓之。”明日米舟果至，视舟人所执扇，则庙中旧物也。有司以闻，加封灵惠威正博济真君。二十一年，乃重建庙宇。国朝洪武五年，草寇郑龙率三千令人犯境，守御百户宁祥麾下仅六十余人，卜于神，许其进战，兵刃既接，贼见衣绯者率援兵至，遂惊溃，龙等卒就擒。十四年，处州寇作，百户张清祷于神。贼至长岭，望见骑士如林，遂不敢近。十七年，倭寇犯松山，炽甚，守卒无斗志。里人张子政祷于神，鼓勇而前，贼望风披靡。他若雨旸愆期，灾疫流行，随祷辄应。今州人皆敬事之。知县尹昌隆为记。成化十七年，同知马迪率众更新其祠。　忠勇大夫庙在州城外。以祀宋知县潘中。详见《名宦志》。旧在登仙坊口44，乾道九年灾，移建今所。　关王庙在演武场之右。以祀汉寿亭侯关羽。洪武十五年，守御百户张清创建，正统六年，福建都指挥刘海倡众重建。　顺懿庙在关王庙之右。其神即临水夫人也。旧在通津桥东，岁久而圮，成化十六年，州人移建今所。　许大夫庙在连海里砚村。大夫名光大，五代周时为沿海都巡检，寓居砚江，适寇至，大夫奋不顾身持短兵接战，谓乡人曰：“胜则江水青，负则江水赤。”既而殁于阵，江水如血者三日，尸随潮以归。乡人即其地立庙祀之，凡祈福禳灾，其应如响。　玄应侯庙在白岩。神姓王氏。宋靖康元年，尝出阴兵助国讨贼。尝于战场内得兜鍪，其上皆书神之姓及庙之地号，灵迹甚著。　安定王庙在德贵坊。神姓王氏。里人也。有阴功于民，民祀之。又州城东赤崖亦有此庙。(上七庙俱在州西。)　阜俗江王庙在五十二都之大金45。唐末有巨木浮海而来，土人将斧以为薪，乃见梦于人曰：“吾非凡材也，吾家台之黄岩，姓江氏，名清，有道术，乡人呼为江大圣者即吾也。今殁，当庙食兹土为阜俗神。”乡人因为立庙于南岩之46。宋太平兴国中，方始移建今所。元丰八年，更拓而新之。凡雨旸疫疠及风涛险阻，祷之多应。进士莆田王端为记。又州东赤岸有庙曰“西华”，即阜俗王行祠也，元延祐五年建，国朝宣德六年重建。　白马三郎庙在四十都。祀闽粤王郢之第三子也。详见闽县山川及祠庙志。元至正间，显于州之洪江47，捍灾御患，灵响甚著，里民因相率建祠。按州志以神为闽王审知，盖考之未审也。(上二庙州南。)　韩将军庙在州北莆门镇前。旧志云：“汉横海将军韩说也。元鼎元年，武帝尝命说击东越王余善，浮海至闽，故闽人祀之。”　马郎庙在州东北。晋元帝时，司马浮入闽，后为江夏太守，溺死，乡人祠之，为立庙。　节孝祠在儒学之后，以祀元州尹王伯颜及其子相、妇潘氏。详见《名宦志》。旧有祠在州治内鼓楼之东，又有祠在学宫之西偏，俱圮。国朝成化九年，副使何乔新移于今所，即旧般若庵改建。乔新自为记。　七贤祠在儒学内。以祀唐林嵩、宋林维屏、张叔振、孙调48、黄干、杨楫、林湜，凡七人，皆乡之先贤也。详见《人物志》。旧在明伦堂之西。宋淳熙十二年，知县鲍逊重建。匾曰“先贤祠”。逊自为记。元贞元元年，州尹陈翼复建。国朝成化十六年，提学佥事周孟中命移文昌神置于道观，而改其庙为七贤祠。　张王二州尹祠在泮池之西南东向。元时立以祀州尹张伯颜、王伯颜。俱详见《名宦志》。(上三祠倶州南。)

 宁德县
　　城隍庙宋乾道六年建。国朝洪武五年，知县王溥重建。成化十一年，知县江伟更新之。　忠烈王庙在北山下。祀邑人黄岳。详见《人物志》。先在栖云寺内，宋嘉定元年始建今所。按旧志：“五代时，王审知岁贡方物于梁，黄崎港中流，值石，多覆溺之患。祷于祠，忽震雷碎其石，港道遂平。封永宁公49。宋嘉泰元年，部使者上其灵迹数事于朝，赐额“昭祐”。嘉定十四年，封灵惠侯。绍定元年，加号“显应”。四年，贼犯古田，将寇宁德，神出阴兵摧其凶焰，有旗见空中，白质而赤章，大书神之封号于其上。部使者复上其事，加号“昭顺”。淳祐十年，复加号“广利”。后进封广应公，又进封今爵。元至元六年，知铅山州三山林兴祖修。国朝洪武五年，知县王溥重建。(上二庙俱一都。)　东平王庙在县治东南新塘头。其神唐张巡也。元至元间，邑人薛某为琼州万户。卒，夫人龚氏奉其香火以归，尝显其灵异，遂立庙祀之。国朝洪武二十八年，乡人重修。林保童为记。　谏议大夫庙在县西十二都霍童山下。隋大业中，谏议大夫黄菊尝垦山之荒壤为田，而凿山通涧水以灌溉之。后乡人感其德，建祠庙祀焉。　王都相庙50在县北十四都东洋里。庙之神凡三：曰都将，曰尚书，曰指挥使，皆祀于王氏。相传都将、尚书姓刘氏，避钱王鏐讳，去卯刀为金，而指挥使则黄姓，乃刘氏义子也51。寇叶侬过县境，见金甲三人拥兵骑凌山四出，遂不敢肆其暴而去。又有群不逞啸聚燃炬出门，神阴灭其炬，县尉李元宗令人掩捕，时夜未央，忽闻鸡鸣，庙中金鼓震响，光明如昼，及既获，天复明矣。其灵异如此。　防御祠在县东五都漳湾。宋绍兴六年建，以祀防御史阮大成。详见《人物志》。国朝宣德元年重修。　先贤祠在儒学内。宋淳熙八年，知县徐梦发建。

 福安县
　　城隍庙在县治西。宋淳祐十年，知县林子勋创建。相传初度地时，祥光三夜不绝。元至正间，知县赵元善修。国朝正统十年，知县叶诚忠重建。景泰间，按察佥事沈讷欲易庙地为福宁道，夜梦之神与之争地，乃止。迄今灵响不衰。　阜俗庙在县东长坂。元时建。详见福宁州《祠庙志》。　灵祐庙在县南二十都廉村。神姓薛名芳杜，唐太子补阙令之之孙也。为人清简而寡欲，英明而有断。乡人或有争讼，不之官而之芳杜，得一言皆帖帖服去。肃宗践祚，念令之有启沃旧恩，召用其子孙，芳杜固辞不赴，一时士大夫咸推重之。尝自谓：“吾生有骨青，死当为神。”年六十七无疾而卒，颇著灵异，乡人立庙祀之，祈祷辄应。宋嘉定元年，部使者上其御灾捍患之功于朝，赐庙额曰“灵祐”，封侯爵，配陈氏封夫人。按《薛补阙祠记》谓“芳”。　忠惠庙在穆洋。神姓罗名汉冲，光州固始人，任江州司户。黄巢之乱，避地入闽，居于穆洋。当是时，其地半皆荆棘，汉冲首垦辟之，召民耕种，遂为沃壤。既没，民怀其德，立庙祀焉。凡有灾患，祷之辄应。后赐庙额曰“忠惠”。　顺济行祠在洋头。正统初，乡人募众重建。其神即临水夫人也。　薛补阙祠在县南廉村，以祀唐太子补阙薛令之。详见《人物志》。元皇庆元年，乡人肇创以褒清德。教谕方贤孙为记。　朱韦斋祠在县北龟龄寺法堂之右。建炎间，韦斋常携其子文公寓居于此。　乡贤祠在儒学内。按旧志：“宋淳祐八年，知县林子勋尝建先贤祠。”盖即乡贤祠也。

 大金千户所
　　城隍庙在所治。　旗纛庙在所治。

 定海千户所
　　城隍庙在所治。　旗纛庙在所治。
  </div>
  <div class="pagination">
   <a href="八闽通志_page124.html">
    上一页
   </a>
   <span>
    ...
   </span>
   <a href="八闽通志_page120.html">
    120
   </a>
   <a href="八闽通志_page121.html">
    121
   </a>
   <a href="八闽通志_page122.html">
    122
   </a>
   <a href="八闽通志_page123.html">
    123
   </a>
   <a href="八闽通志_page124.html">
    124
   </a>
   <span class="current-page">
    125
   </span>
   <a href="八闽通志_page126.html">
    126
   </a>
   <a href="八闽通志_page127.html">
    127
   </a>
   <a href="八闽通志_page128.html">
    128
   </a>
   <a href="八闽通志_page129.html">
    129
   </a>
   <a href="八闽通志_page130.html">
    130
   </a>
   <span>
    ...
   </span>
   <a href="八闽通志_page126.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
