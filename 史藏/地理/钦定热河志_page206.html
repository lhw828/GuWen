<!DOCTYPE html>
<html>
<head>
    <meta charset="UTF-8">
    <title>钦定热河志 - 第 206 页/共 255 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定热河志 - 第 206 页/共 255 页</h1>
    <div class="content">　　未备谨分排次志物产第二十
　　谷之属
　　早御稻　米色微红较长味甘香六月早熟本
　　丰泽园种移艺山庄
　　圣祖御制康熙几暇格物编【四集】
　　丰泽园中有水田数区布玉田谷种嵗至九月始刈获登塲一日循行阡陌时方六月下旬谷穗方頴忽见一科高出众稻之上实已坚好因收蔵其种待来嵗騐其成熟之早否明年六月时此种果先熟从此生生不已嵗取千百四十余年以来内膳所进皆此米也其米色微红而粒长气香而味腴以生自苑田故名御稻米一嵗两种亦能成两熟口外种稻至白露已后数天不能成熟惟此种可以白露前收割故山庄稻田所收每嵗避暑用之尚有赢余曾颁给其种与江浙督抚织造令民间种之闻两省颇有此米惜未广也南方气暖其熟必早于北地当夏秋之交麦禾不接得此早稻利民非小若更一嵗两种则亩有倍石之收将来葢蔵渐可充实矣昔宋仁宗闻占城有早熟稻遣使由福建而徃以珍物易其禾种给江淮两浙即今南方所谓黑谷米也粒细而性硬又结实甚稀故种者絶少今御稻不待远求生于禁苑与古之雀衔天雨者无异朕每饭时常愿与天下羣黎共此嘉谷也
　　圣祖御制诗
　　早御稻【四集】
　　紫芒半顷緑阴阴最爱先时御稻深若使炎方多广布可能两次见秧针
　　嘉禾双頴
　　夜雨初晴日素商驱暑天林红变緑叶谷熟卜丰年勿讶嘉禾瑞须知贵粟先秋成各地异大有再书篇乌喇白粟　米色纯洁味甘性腻其种得于乌喇树孔中
　　圣祖御制康熙几暇格物编【四集】
　　粟米有黄白二种黄者有黏有不黏本草注云粟黏者为秫北人谓为黄米是也凡白粟则性皆不黏七年前乌喇地方树孔中忽生白粟一科土人以其子播获生生不已遂盈亩顷味既甘羙性复柔和有以此粟来献者朕命布植于山庄之内茎干叶穗较他种倍大熟亦先时作为糕饵洁白如糯稻而细腻香滑殆过之想上古之各种嘉谷或先无而后有者防如此可补农书所未有也
　　麦　有大小二种塞外地寒节候稍迟麦秋后半月方熟
　　圣祖御制文
　　刈麦记【四集】
　　塞外早寒最宜禾黍迩来中外一家版图万里朕避暑山庄歴年已多今百谷齐成与内地相似不过迟十数日而已故种麦者颇蕃山庄苑内麦谷黍稻皆寓焉从来稼穑之艰不可不知亦不可虚设朕念切民依痌瘝一体年近七旬精力渐衰扶杖而阅耕种临畦而观刈获遇雨晹时若则收割之际苍顔野老共庆有秋黄口孺子无愁乏食此朕一时之真乐也五十四年夏六月小暑乃苑中刈麦之候荐新观成如云表盛晨气暧风秀□标奇远闻各省麦秋相同此目前之实景也孔子云吾不如老农老圃孟子云从其大体为大人从其小体为小人农夫足食则乐天下至广兆民至众天时之不齐地脉之不一吾之乐民有实也以目前之实景而且不能必其尽同乂如此呜呼岂如田野村夫忧乐止系于身家而计虑不及于远大乎故心之劳逸不可同日而语也夫
　　圣祖御制诗
　　五月上旬避暑热河途中喜麦秋盈野雨晹得时赋七言一律【四集】
　　避暑乗舆出鳯城麦秋预卜望庚晴千村共饱连年稔万井同欢比屋盈谷有灵泉山脉壮道无峻岭马蹄轻移风易俗先忠孝蕃息编氓在厚生
　　五十四年仲夏避暑途中瑞麦盈野赋五言律以记
　　忽送清尘雨题诗吮兔毫青黄接玉粒霡霂佐琼膏入野农歌徧缘溪牧高蔚林能解愠蜜草满亭臯御制诗
　　麦收【癸未】
　　山田报麦收候迟将半月埸圃见高囷穗仍贻厥讵惟平斗斛已有鬻餠饽昨秋稼尚可关内被灾濶灌注救目前两败力具竭青黄兹畧济
　　苍灵幸转斡拳拳待西成民艰其敢忽
　　麦收【壬辰】
　　关外较关内麦收迟半月寒暄殊致然騐农不容忽阅隄偶野行崇墉见兀兀稔获关内同村舍饱麺饽数日晴更佳囷鹿纳已卒山云将酿雨大田泽无缺时若有是哉额手庆无竭稻　名甚多不离粳糯二种羣芳谱曰北方地平惟泽土宜旱稻今则热河境内山田多种之粟　即粱也本草曰穗大而芒长粒粗者为粱穗小而芒短粒细者为粟有青赤黄白黑数色羣芳谱曰北方直名之曰谷脱殻则谓之小米今热河所产色黄赤者山东河南种白者北地种又有黑谷种出辽东土人间亦种之俗称黄殻者为凉殻米红殻者为红黏米青殻者为黑米
　　稷　亦作穄先诸米熟本草曰稷与黍一二种
　　也黏者为黍不黏者为稷稷可作饭黍可酿酒犹稻之有粳与糯也其色有赤白黄黑数种稷熟最早为五谷长元戴侗六书故曰稷穄同声实一字也羣芳谱曰南人承北音呼稷为穄谓可供祭也考后汉书乌桓曰其土地宜穄新唐书奚曰稼多穄葢其土之宜稷由来旧矣
　　黍　土人称为黄米羣芳谱曰有黄白黎三色米皆黄比粟微大北人呼黄米是也
　　蜀黍　一名高粱亦作蜀秫明徐光啓农政全书曰蜀秫在北方地不宜禾麦者乃种此今热河遇洼下之土多种之山田则否其茎纎长惧为山风所折也有甜苦二种甜者以供餐其苦者止宜作酒
　　荞麦　于山田尤宜羣芳谱曰北人日用以供常食农人以为御冬之具许有壬上京十咏有饥麺诗曰坡远花全白霜轻实便黄杵头麸退墨硙齿雪流香指荞麦言也
　　按热河全境在元时半属上都【亦称上京】半属大宁今承德府本境滦平县丰宁县【即旧热河防喀喇河屯防四旗防】皆上都路地也惟上都城在今境外故凡诗文之作于上都者皆不载其统言上都境内物产者亦仅采为注释不入后艺文门余仿此
　　大豆　有黑黄白青褐班数色塞外毎以豆酿酒谓之豆酒其一种黑而稍细者饲马
　　赤小豆　亦名赤豆羣芳谱曰处处种之可煮可炒可粥饭可作麺食馅赤黯而粒小者入药緑豆　羣芳谱曰粒粗而色鲜者为官緑又名明緑粒小而色暗者为油绿又名灰绿其用甚广亦作菉豆
　　白豆　一名饭豆羣芳谱曰小豆之白者也亦有土黄色者
　　豌豆　逸周书王会解曰山戎菽孔晁注云豆药也春秋庄公三十一年齐侯来献戎防谷梁传曰军得曰防戎菽也范寗注云菽豆杨士勋疏引徐邈曰今之胡豆管子亦载此事注云胡豆尔雅曰戎菽谓之荏菽亦豆也考张揖广雅分胡豆豌豆为二本草辨其非是以为戎菽与胡豆即今之豌豆也
　　按羣芳谱载豆之属以大小二豆该之豌豆亦在小豆之中以其种出山戎而今热河即古山戎之地故特着之
　　蚕豆　亦作胡豆羣芳谱曰与豌豆同时种而形性迥别明徐光啓农政全书曰蚕豆之利比于豌豆十倍
　　豇豆　蔓生其荚有白红紫班数色羣芳谱曰此豆嫩时充菜老则收子可谷可果取用最多藊豆　山家沿篱多种之其一种子圆而色白者入药品
　　薏苡　土人称为薏米可粥可防其种特良每收鬻关内
　　脂蔴　一名油蔴亦名胡蔴宋沈括梦溪笔谈曰胡蔴直是今油蔴张骞始得油蔴之种故名胡蔴素问经曰油蔴中国有四棱六棱者外国得八棱黑蔴种故又名胡麻一名巨胜即黒脂蔴也有黑白二种
　　玉蜀黍　一名御米亦作畨麦故或附麦农政全书又作玉米今俗称为包儿米有黄白赤黒斑数色羣芳谱但称粒如芡实大而莹白未足尽之其粉可作糕土人亦以为糜
　　东墙　后汉书乌丸传曰其上地宜穄及东墙东墙似蓬草实如穄子【三国志作实如葵子】至十月而熟亦作东蔷子虚赋曰东蔷雕胡注张揖曰东蔷实可食广志曰东蔷色青黒粒如葵子语曰贷我东蔷偿我白粱幽并皆有之今土人罕称其名疑即口外之稗子米是也
　　按元一统志载谷麦稷黍豆麻大寜诸县出又利州恵州兴中州川州建州髙州土产有谷麦黍豆又利州恵州髙州土产稷又利州川州建州土产麻又兴中州土产芝麻其地皆在承徳府全境内今则土人随宜种艺百谷并产无复有疆域之限矣
　　圣祖御制诗
　　口外设屯耕植聚落渐成【二集】
　　沿边旷地多弃置良非筞年来设屯聚教以分阡陌春夏耕耨勤秋冬有蓄积霜浓早收黍暄迟晚刈麦土固有肥硗人力变荒山下出流泉屋后树防栅行之无倦弛定能增户籍古之王者治恐亦无以易
　　御制诗
　　山田【辛酉】
　　禾黍芃芃遍岭巅停鞭欣看有秋年版图可识同遐迩
　　塞外荒山尽辟田
　　高原宜黍稻宜低物土耕桒塞外齐茶幔酒旗山抱坞软沙湿草水鸣溪
　　旧代常愁烽火惊于今此地有人耕混同中外皆天泽倍切干干保防情
　　关外山田【癸亥】
　　关外山田尽作梯漠南风景似江西水流野涧全无彴谷转荒村别有蹊乐事食兼剥枣生涯次黍更蒸藜百年赤子经休养物土耕桑六合齐
　　半载宵衣课雨晹停鞭一览乐无央却欣民色浑非菜即看云容欲作黄玉塞甫田迟钱镈羽林飞骑漫腾骧昨年惕厉今犹忆且喜秋临淮海掦【直频嵗有收虽今夏河间天津被旱然秋成之处多是尚易办所虑惟淮掦灾馑之余元气未复闻今嵗颇可望有收故云】
　　山田【丁夘】
　　山田率有收其说颇尝试陂陀易疏泄霖雨无忧积气润蒸雾露便旱犹霑洎所以其生谷短茎而硕穟屈指数年间五过乃丰四去嵗山左歉赈恤亦云备所济究难遍灾黎羣走避携妻负其孩来者以万计亦有筐盛种或乃犁拖牸恳辟厥荒确谋食聊托寄长吏漫遮回轻去岂其志幸得免沟壑何分内外地几见榆关外耕作恣民意以此畧为慰更复念不置聚者日以众地利已无弃谷贱则伤农天时况难必【叶】嗟嗟守牧臣岂不深长思
　　山田【己巳】
　　今嵗山田果倍收黄云到处畅吟眸可欣火种刀耕地也报崇墉比秋摇曵似闻风味羙湛瀼好看露光浮赋租本薄饔飱足茅屋才言了不愁
　　纳稼三首
　　纳稼塞中早寒暄候不同秋丰恱圃满田获觉山空升屋炊烟白当罏浊酒红儿孙瓦盆熟便以侑村翁田家底为乐秋好即无愁不识催租吏浑成撃壤游比隣皆有积滞穗未曾收乗屋仍多暇春寒不播牟莎坂玉霜浓垂鞭过碧峯烟村呼父老穑事访从容故地原难较令秋得未逢【关外种地者多山东之民皆言常年即胜其故乡而今秋为尤稔云】报章披更喜大有慰三农
　　山田【辛未】
　　山田日以辟刀耕火种之所幸常有秋不辞辛苦治生齿日滋緐地利讵有遗赢此边外垦稍救乏业黎丁男相踵至燕云逮晋齐奚啻千万户梯岩事耕犁内外久一家防古颇相资更虑啓忿争治之良有司亦知非远图权以医燃眉
　　山田【壬申】
　　山田关外佳村村期二鬴春夏值时若所幸霑秋雨以此胜关内终善早登圃虚望彼其嗟实偿此犹愈内外皆我民所愿逢年普有怀每难遂殷忧系心所
　　山田无土著天都齐晋民刀耕复火种峦障成塍鳞闻之其初来裹粮惟一身心计躬受劳或有致富人赋税既以薄防古风更醇户口兹日増借以资饥贫后此非所知目前诚可因
　　山田【甲戌】
　　山田不愁旱恒有阵雨过山田不愁涝就下流溪河防古佃贫民种田得租多即渐罢游牧相将艺黍禾黍禾日以好牛马日以少是云务近利而或失本道本道云何如毳帐羊裘居射生善驰马乳酒相欢娯试问百年前流民到此无流民今到此或亦资生理凡兹率土濵孰非我赤子养恬在随宜不督翻为喜
　　塞田【己夘】
　　塞田每致佳今嵗实望外夏至过无雨局蹐不可待【叶】孰谓回
　　天佑甘霖乃大沛驾言自京畿农功观一带两种都芃秀关外较尤最独是谿勃涨间【去声】颇致为害大体纵无妨一夫彼何赖得之已不易失之惜应陪【叶】莫非祈年忧岂识行秋快
　　山田
　　山田已报熟农父事腰防愿遂污邪满利遗穂兼便霜信何碍卒嵗为欣占薄赋还逢稔闾阎气自恬
　　山田
　　山田率已熟向北看更好圃埸积如墉栖亩收未了闾阎气象恬可因识温饱俯仰足资生盗贼自然少所以祈年要首务为政道回思半年旱千里赤如扫宁敢作此想展转增忧恼
　　昊天不遗民恩雨苏枯槁内外同一日【得雨俱六月十二日即科尔沁喀尔沁等处询之皆然】普霔佑怀保信哉
　　徳好生讵曰能精祷呼吸实通灵对越益凛藐
　　山田【甲申】
　　山田将及熟偏喜午暄催已有腰防出行看碓开若晹成大穂时雨免污菜薄赋还逢稔吾民庶慰哉
　　山田【丙戌】
　　数日园中居山田得逺望筞马出石城近欲悉其状田父老之言六月颇旱亢雨随翠华来高低被酣畅早种秀增实晩
　　植苗芃壮所见如所述蔚緑金风飏更兼迩来热暄曝实大当此后晹雨若屡丰又可偿然惟增惕干吾心安敢放
　　塞田
　　塞田隔山即殊观得雨便丰雨短歉西来歴歴阅农功筑塲已逮多稼敛未毕获者蔚黄云喜色溪村与岩广问知夏雨较东优所以丰歉不相掩颇有辇粮待贾粜及至粮集贾亦减安得万方普屡丰望则不无必何敢
　　野田【壬辰】
　　野田高下总芃青乐国今朝昔塞庭滩外即看垦秫陇舍旁还复艺蔬町幸兹晴雨逢时若庶兾仓箱赉我宁何处不因民系念民天惟食寸心铭
　　阅稼
　　清晓策轻骑山田出阅稼深居岂弗佳宴安夙所咤都来无半月吐穗堪欣讶蔚云间绿黄吹风齐防防千顷连山川一律茂高下不惟塞外然京畿米减价时晹定暄昼时雨每零夜由近以及逺各省报非诈率称可望丰常平不须借何修遇是哉额手
　　天恩谢筑塲期尚遥戒满心犹怕
　　观稼效陶潜体【癸巳】
　　暑雨山蹊泞半月未命驾快晴四五天泥干潦亦泻乘闲策玉总原田试观稼禾黍胥怒生吐穗高低亚日暄与露润秀实西成迓乃知向所忧先事失蕴借然总未虚掷看此与与乍秋热期尚遥惄哉吾犹怕
　　观稼
　　夏秋晹雨幸调匀观稼欣观铚艾新忧切不孤勤一已稔连差足慰羣民【昨嵗各省秋收自八九分以至十分可称大有今嵗闽省已报早稻收八分有余山东亦报约计收成九分冇余滇省则早者收足九分晩禾亦极丰蔚其北省之直豫晋陜甘南省之江浙江西湖北及边省之黔粤均经各督抚奏报雨水调匀禾谷畅茂丰稔可期兹阅山田秋稼亦全熟待获屡绥之象实可为寰宇羣黎庆矣】
　　祈年益励常年志经事多成畏事人策马山田熟满目有收更喜报来频
　　山田
　　山田收获毕陇亩尚栖余尽道去年胜诚观遍野如妇男温饱乐气象里隣舒绥屡逢望外慰哉更懔予
　　阅稼【甲午】
　　十日未出行禾如助长揠苗鄙宋人
</div>
    <div class="pagination">
<a href="钦定热河志_page205.html">上一页</a><span>...</span><a href="钦定热河志_page201.html">201</a><a href="钦定热河志_page202.html">202</a><a href="钦定热河志_page203.html">203</a><a href="钦定热河志_page204.html">204</a><a href="钦定热河志_page205.html">205</a><span class="current-page">206</span><a href="钦定热河志_page207.html">207</a><a href="钦定热河志_page208.html">208</a><a href="钦定热河志_page209.html">209</a><a href="钦定热河志_page210.html">210</a><a href="钦定热河志_page211.html">211</a><span>...</span><a href="钦定热河志_page207.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
