<!DOCTYPE html>
<html>
<head>
    <meta charset="UTF-8">
    <title>台湾府舆图纂要 - 第 22 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾府舆图纂要 - 第 22 页/共 43 页</h1>
    <div class="content">　　凤山县典史署：在县城东畔。

　　铺舍

　　县前铺：东南至下淡水铺三十里、北至楠仔坑铺二十里。

　　楠仔坑铺：南至县前铺二十里、北至中冲铺二十里。

　　中冲铺：南至楠仔坑铺二十里、北至鲫鱼潭铺二十里。

　　鲫鱼潭铺：南至中冲铺二十里、北至冈山铺二十里。

　　冈山铺：南至鲫鱼潭铺二十里、北至府前铺二十里。

　　府前铺：南至冈山铺二十里。

　　每铺铺兵四名。

　　——右铺舍七所。

　　防汛

　　凤山营参将一员、都司一员、千总三员、把总五员、外委七员、效用三员。

　　南路营参将署：城南门。驻防凤山城内。协防守备一员、千总二员、把总二员、外委四员、马步战守兵九百四十六名。

　　存城汛：随防把总一员、外委二员、额外四员、步战守兵五百二十名，并管坪仔头、苦苓门、打鹿潭等三塘。

　　坪仔头塘：距县城东南一十里。分防外委一员、兵十名。

　　打鹿潭塘：距县城东北一十里。安兵五名。

　　苦苓门塘：距县城东一十里。安兵五名。

　　水底汛：距县城东南六十里。分防千总一员、外委一员、兵丁一百一十名，并管枋寮口汛。

　　旧城汛：距县城西北二十里。分防千总一员、兵丁一百一十六名。

　　石井汛：距县城西北三十里。分防千总一员、兵丁一百三十名。

　　观音山汛：距县城东北二十里。分防把总一员、兵丁十名。

　　小店塘：距县城北三十里。安兵五名。

　　兰陂岭塘：距县城北三十五里。安兵十名。

　　溪边塘：距县城东北四十里。安兵五名。

　　阿公店汛：距县城北四十里。分防外委一员、兵丁五十名。

　　二滥塘：距县城北五十里。安兵五名。

　　攀桂桥塘：距县城东北二十里。分防把总一员、兵丁五十一名，并管土地公崎。

　　番薯寮汛：距县城北六十里。分防外委一员、兵丁四十二名。

　　南路下淡水营都司署：距县城东三十里。驻札山猪毛等汛。随防把总二员、外委三员，效用三员、兵丁二百名。

　　山猪毛汛：距县城东三十里。随防把总一员、兵丁六十九名。

　　阿猴汛：距县城东二十五里。分防外委一员、兵丁六十九名。

　　阿里港汛：距县城东四十里。代防效用一员、兵丁八十名。

　　九块厝汛：距县城东三十里。协防效用一员、兵丁二十名。

　　新园汛：距县城东二十里。分防把总一员、兵丁一百名。

　　茄藤港汛：距县城东南五十五里。安兵五名。

　　放索塘：距县城东南四十里。安兵五名。

　　大昆麓塘：距县城东南四十里。安兵五名。

　　潮州庄汛：距县城东南三十里。协防效用一员、兵丁四十名。

　　万丹汛：距县城□二十里。分防外委一员、兵丁五十名。

　　东港汛：距县城东南三十里。协防外委一员、兵丁三十名。

　　——右汛一十六、塘一十。

　　道里

　　北出平朔门十里至桥仔头、十里楠仔坑、十里小店塘、十里阿公店、十里二滥、十里大湖、八里二层行溪，入台湾县界。

　　凤山县舆图总说

　　凤山县为全台南路尽界也，滨海隅以成邑，因故镇以为城。据大冈，作东北之藩篱；控打鼓，为西南之门户。林有阿猴之险，矶崇沙马之雄。原湿旷平，村庄丛聚；山溪环遶，港■〈氵义〉纷歧：固僻壤之奥区，实台疆之后障也。然而依山作城，居高临下之势，每为寇盗所先凭；林逆之乱，曾弃县城而守埤头。后□绅民之请也，事竣后，以其地太卑湿，仍留驻旧城。咸丰三年林拱之变，事起于猝不及防，城遂陷；官民复退保埤头，得无恙。夫埤头者，凤邑东郊之大村市也。北引半屏，南接凤鼻；东倚观音之胜，西临旗后之渊。濠堑宽深，竹城坚密；全局壮丽，大势宏开。山海通行，贩运便利。官民于是乎安之，文武衙署迁移驻焉。

　　自二层行渡溪，南经楠仔坑、阿公店、大湖口诸庄，关隘重重，足为北方屏障。由埤头南折而东，近藉赤山为外卫，远收凤麓为前屏。越凤麓西南，则为东港；凤鼻雄据港岸，琉球屿远映海中：此南方之形胜也。

　　埤头迤南，一片平沙直达苓仔寮，为旗后港矣。旗峰高拱，横截壮阔；鼓岫回环，平列瘴海。潮流冲缓自北而南，为西方第一水口：此西北之门户。

　　进而矶头、琅峤，「志」载或二、三百里；盖谓海岸之遶道耳。若舟行径渡，不过百里而遥。滨海之区，斥卤盐涩，不堪禾稼；居民寥寥散处，终岁捕鱼为业。再入，则崇爻、傀儡诸番。番性嗜杀，无人敢入其境：此东南之大概也。

　　至若风帆所向，北指鸡笼，南通苏澳；东航郡治，西渡漳、泉：虽一隅之蕞尔，固四达之通津。爰书所见以陈。  
　 
嘉义县舆图纂要

</div>
    <div class="pagination">
<a href="台湾府舆图纂要_page21.html">上一页</a><span>...</span><a href="台湾府舆图纂要_page17.html">17</a><a href="台湾府舆图纂要_page18.html">18</a><a href="台湾府舆图纂要_page19.html">19</a><a href="台湾府舆图纂要_page20.html">20</a><a href="台湾府舆图纂要_page21.html">21</a><span class="current-page">22</span><a href="台湾府舆图纂要_page23.html">23</a><a href="台湾府舆图纂要_page24.html">24</a><a href="台湾府舆图纂要_page25.html">25</a><a href="台湾府舆图纂要_page26.html">26</a><a href="台湾府舆图纂要_page27.html">27</a><span>...</span><a href="台湾府舆图纂要_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
