<!DOCTYPE html>
<html>
<head>
    <meta charset="UTF-8">
    <title>陕西通志 - 第 432 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 432 页/共 490 页</h1>
    <div class="content">　　闰月戊子朔丰州与契丹战破之获其天徳节度使萧太【宋史太宗本纪】
　　八年春三月契丹冦丰州败之
　　三月丰州破契丹兵降三千余帐【宋史太宗本纪】
　　冬十月都巡检曹光实等击李继迁于地斤泽破走之继迁入地斤泽知夏州尹宪与都巡检曹光实侦知夜袭破之斩首五百级焚四百余帐继迁与其弟遁免获其母妻【宋史夏国传】
　　雍熙二年春二月李继迁陷银州据之
　　继迁遁免复连娶豪族转迁无常渐以彊大西人以李氏世着恩徳多归之继迁因语其豪右曰李氏世有西土今一旦絶之尔等不忘李氏能从我兴复乎众曰诺遂与弟继冲破丑重遇贵张浦李大信等起夏州乃诈降诱杀曹光实于葭芦川遂袭银州据之时雍熙二年二月也【宋史夏国传】
　　夏五月副将王侁击李继迁走之银麟等州蕃内附初继迁既杀曹光实遂围三族砦砦将折遇乜杀监军使者与继迁合田仁朗行次绥州请益兵留月余俟报时继迁乘胜进攻抚宁砦仁朗闻之喜曰抚宁小而固非浃旬所能破我俟其困以大兵临之分遣强弩三百邀其归路虏成擒矣部署已定仁朗欲示闲暇纵酒摴蒱侁等因媒糵之帝闻三族已陷大怒征仁朗还贷死窜商州是月侁等出银州北破悉利诸砦枭其代州刺史折罗遇麟州诸蕃皆请纳马赎罪侁遂与所部兵入浊轮川斩贼首五千级继迁及遇乜遁去由是银麟夏三州番百二十五族悉内附户万六千余【宋元通鉴】
　　淳化二年秋七月李继迁请降以为银州观察使淳化二年秋七月李继迁请降以为银州观察使赐国姓改名保吉【宋史太宗本纪】李继迁袭银州据之继捧节制夏防言能归欵即授洛苑使银州刺史淳化初复与继捧战于安庆泽不利转攻夏州继捧乞师及翟守素来乃奉表归欵授银州观察【宋史夏国传】
　　五年李继迁掠绥州以李继隆为都部署讨之
　　继迁徙绥州民于平夏部将髙文岯等因众不乐反攻败之继迁复围堡砦掠居民焚积聚诏李继隆等进讨继迁夜袭保忠【李继捧赐名赵保忠】走之获其辎重以归【宋史夏国传】
　　至道元年春正月契丹冦府州节度使折御卿击败之折御卿拜永安军节度使契丹众万余入冦御卿大败之于子河斩首五千级获马千匹契丹将号突厥太尉司徒锡哩死者二十余人擒其吐浑一人自是契丹知所畏太宗遣使问御卿曰西北要害皆屯劲兵戎人何自而至御卿对曰敌縁山硖小径入谋剽掠臣谍知之遣人邀其归路因纵兵大击败之人马坠崖谷死者相枕其大将韩徳威仅以身免皆圣灵所及非臣之功也上嘉之【宋史折御卿传】
　　夏六月以李继迁为鄜州节度使不受
　　继迁遣押衙张浦以槖駞及良马来献太宗令卫士翘闗超乘引彊夺槊于后园俾浦等观且令兵士皆拓两石弓帝笑问浦曰羌人敢敌否对曰羌部弓弱矢短但见此长大矢则已遁矣况敢敌乎遣使持诏拜继迁鄜州节度使不受乃以浦为郑州团练留京师【宋史夏国传】
　　冬十二月契丹侵府州折御卿御之卒于军
　　折御卿被病韩徳威谍知且为李继迁所诱率众来侵以报子河之役御卿力疾出战徳威闻其至不敢进防疾甚其母宻遣人召归御卿曰世受国恩边冦未灭御卿罪也今临敌弃士卒自便不可死于军中乃其分也为白太夫人无念我忠孝岂得两全言讫泣下翌日卒上闻悼惜久之以其子惟正知州事【宋史折御卿传】
　　二年夏四月诏置李继迁之母于延州
　　保安军奏获李继迁母太宗甚喜时冦准为枢宻副使吕端为宰相独召准与之谋准退自宰相幕次前过不入端使人邀至幕中曰乡者上召君何为准以获继迁母告端曰君何以处之准曰准欲斩于保安军北门之外端曰必若此非计之得者也愿君少缓其事端将覆奏之即召閤门吏使奏宰相吕端请对上召见之端具道准言且言昔项羽得太公欲烹之汉髙祖曰愿遗我一杯羮夫举大事者固不顾其亲况继迁跳梁悖逆之人哉且陛下今日杀继迁之母继迁可擒乎不然徒树怨讐而益坚其叛心耳宜置于延州使善养视之以招徕继迁虽不能即降终可以系其心而母死生之命在我矣上拊髀称善曰微卿几悮我事即用端防【涷水记闻　按朱子纲目是年四月诏置继迁母于延州考西夏传继迁之母于太平兴国八年及其妻并获葢至是年议定始置之延州耳涑水记闻述其巅末非一年一时事也】
　　真宗咸平元年春三月李继迁降【三月真宗即位】
　　咸平春继迁复表归顺真宗乃授夏州刺史定难节度夏银绥宥静等州观察处置等使加邑千户实封二百户益功臣号乃放张浦还封继迁母卫慕氏卫国太夫人子徳明为定难军节度行军司马未几复抄边【宋史夏国传】
　　五年夏六月李继迁冦麟州知州卫居实败之
　　六月癸酉继迁围麟州曹璨请济师诏并代石隰州发兵援之己酉知麟州卫居实言继迁以众二万来攻城兵出击走之杀伤过半【宋史真宗本纪】诏遣张崇贵王涉议和割河西银夏等五州与之六月继迁复以二万骑围麟州诏金明巡检李继周击之围未解麟州部署请济师真宗阅地图曰麟州依险三面孤絶僇力可守但城中乏水可忧耳乃遣兵走援继迁果据水砦薄城已五日知州卫居实出竒兵突战缒勇士城下城上皷噪矢石如注杀伤万余人继迁去【夏国传按夏国传编此事于六年而本纪及李继周传皆以为在五年今从之】
　　冬十二月长安禁卒谋作乱知永兴军向敏中讨平之向敏中为鄜延路縁边安抚使俄还京兆宻诏尽付西鄙许便宜从事敏中得诏藏之视政如常日防大傩有告禁卒欲倚傩为乱者敏中宻使麾兵被甲伏庑下幕中明日尽召賔僚兵官置酒纵阅无一人预知者命傩入先驰骋于中门外后召至阶敏中振袂一挥伏出尽擒之果各懐短刃即席斩焉既屏其尸以灰沙扫庭张乐宴饮坐客皆股栗【宋史向敏中传】
　　六年春三月绥州蕃部内附
　　三月绥州东山蕃部军使拽臼等内属【宋史真宗本纪】
　　景徳元年春三月蕃部入冦麟府兵败之
　　三月威虏军守将破契丹于长城口追北过阳山斩获甚众栁谷川蕃部入冦麟府击败之擒千余人乙巳麟府路言败西人于神堆破其砦栅【宋史真宗本纪】
　　三年秋九月赵徳明降
　　九月乙丑夏州赵徳明奉表归欵复遣刘仁朂奉誓表向敏中请以徳明表誓藏盟府帝嘉之十月遣使授徳明太师兼侍中充定难节度使封西平王赐赉甚厚给奉如内地因索子弟入质徳明谓非先世故事不遣唯献驼马谢恩而已未几契丹亦册徳明为夏国王【宋元通鉴　按徳明为继迁子】
　　大中祥符四年春二月帝如潼闗遣使祀西岳
　　二月壬子出潼闗渡渭河遣近臣祀西岳【宋史真宗本纪】
　　仁宗宝元元年冬十二月元昊叛
　　元昊表遣使诣五台供佛以窥河东道路既还与诸酋防血约先攻麟延欲自靖徳塞门砦赤城路三道并入遂筑坛受册即皇帝位国号大夏年号天授礼法延祚【宋史夏国传】元昊未叛前其部落山遇者归延州告其谋时天章阁待制郭劝守延州乃械锢还贼示朝廷不疑之意贼戮其族无遗由是西人怨惧向化之心絶矣【儒林公议】
　　二年春二月诏潼闗设备置楼橹
　　夏台叛命之二年势益炽横朝廷疑其有吞噬闗中之意由是献议者请修潼闗以拒之时宋庠参预大政鋭意主其议遂诏兴板缩置楼橹战具囬闗门而反阖之闗中士民嗟怨谓朝廷弃之矣甚者取材兴役半出于华隂其民之心可知也然见者则知其无益于备而徒失民心【儒林公议】
　　冬十一月夏人冦保安军狄青击败之
　　青初以善骑射为骑御散直从西征战安逺诸砦皆克捷临敌披发带铜面具出入贼中皆披靡莫敢当至是元昊冦保安军钤辖卢守懃使青击走之帝欲召见问以方略防贼冦渭州命图形以进【宋元通鉴】
　　康定元年春正月元昊冦延州副总管刘平石元孙战败绩陷贼中
　　刘平为环庆路马步军副总管属元昊盛兵攻保安军时平屯庆州范雍以书召平平与石元孙合军趋土门既有告敌兵破金明围延州者雍复召平与元孙救延州平素轻敌督骑兵昼夜倍道行明日至万安镇平先发步兵继进夜至三川口西十里止营遣骑兵先趋延州争门时鄜延都监黄徳和将二千余人屯保安北碎金谷巡检万俟政郭遵各将所部分屯雍皆召之为外援平亦使人趣其行诘旦步兵未至平与元孙还逆之行二十里乃遇步兵及徳和万俟政郭遵所将兵悉至步骑万余结阵东行五里与敌遇平与贼皆为偃月阵相向有顷敌兵涉水为横阵郭遵及忠佐王信薄之不能入官军并进杀数百人乃退敌复蔽盾为阵官军复击却之夺盾杀获及溺者几千人平中流矢日暮敌以轻兵薄战官军引却黄徳和居阵后望见军却率麾下走保西南山众从之皆溃平遣其子宜孙驰追徳和徳和驱马遁赴甘泉平遣军校杖剑遮留得千余人转鬬三日贼退还水东平率余众保西南山立七栅自固敌夜使人叩栅问大将安在士不应复使人伪为戍卒递文移平平杀之夜四鼓敌环营呼曰如许残兵不降何待平旦敌酋举鞭麾骑自山四出合击絶官军为二平遂与元孙等皆被执【宋史刘平传】卢政太原文水人以神卫都头从刘平与夏人战延州虏薄西南隅兵不得成列政引数骑挑战发伏弩二百射却之【卢政传】康定中元昊入延州东路犯安南承平两寨又以兵犯西路声言将袭保安军故延州发兵八万支东西二隅而元昊乃乘虚由北路击破金明寨擒李士彬直犯五龙川破刘平石元孙遂围延州【东轩记】初起鄜延兵十万入吐谷坂欲与贼遇乃战战时昏矣贼多解马休劲兵驱老弱对敌士卒得利人人出死力与战投夜且息更三起鬬防明老弱略尽士卒争获过当悉已疲番军始徐鼓起士揭新旗乘髙处呼汉兵来鬬军士气失贼稍出马驰略阵上调呼射军中军人多死此时特刘石军也前此分万余人属监军黄徳和使屯西坡以张向背为应援事已急念引去贼必乘之恐逼险不利不如舍军决死幸有所完两将方议未熟都监郭应起曰太尉决出此谋应愿走徳和军招与俱来语未巳平曰始议固在舍人呼军吏出骑士百人从去应曰得百人不足为防徒自露彼知吾呼旁军必出马遮去路矣不如独去乃下令军中皆完阵自固至徳和军军闻应来白开壁欲内徳和不肯促闭壁应收马立阵外呼卒将前与语传太尉令卒将还白之徳和固怯闻敌大殊不敢去应连促数数度无以拒诋应曰先自去报太尉军随至矣苐战无留待也应不敢止复驰还白徳和语平等信以为徳和审来即鼓起士战连三北徳和军竟不来应独出入行间军稍却即囘马以殿持大铁矟横突之所当尽死最后军北时贼使人持大索立髙处迎应辄为应所防终不能得应因纵应深入鼓其旁曰急追汉兵留十余弩连射应马马死步下行杀数人欲归军取马军已乱不得入乃脱身亡去士卒死者什八两太尉失军不还边大警承受者驰二十驿比三昼夜至京师以闻已而贼收去败兵散亡十余日稍稍出边旁诸郡负伤被创不及四万独徳和一军完天子使吏治徳和以法死天子思平等失援不救人人力死哀之下诏赠将佐已下官七迁子孙听以父兄任为右职云【王向记客言】
　　夏五月元昊陷塞门寨
　　康定元年五月元昊陷塞门砦兵马监押王继元死之【宋史仁宗本纪】
　　秋八月经略安抚副使范仲淹治兵延州
　　范仲淹与韩琦并为陜西经略安抚副使仲淹以延州诸砦多失守请自行诏仲淹兼知延州先是诏分边兵总管领万人钤辖领五千人都监领三千人冦至御之则官卑者先出仲淹曰将不择人以官为序取败之道也于是大阅州兵得万八千人分六将领之日夜训练量贼众寡使更出御敌人闻之相戒曰无以延州为意今小范老子腹中自有数万甲兵不比大范老子可欺也大范盖指雍也仲淹以民逺输劳苦请建鄜城为军以河中府同华州中下户租税就输之春夏徙兵就食可省籴十之三诏以为康定军仲淹又修承平永平等砦稍招还流亡定堡障通斥堠城十二寨于是羌汉之民相踵归业【宋元通鉴】
　　鄜州将种世衡城清涧
　　种世衡歴鄜州判官事西边用兵守备不足世衡建言延安东北二百里有故寛州请因废垒而兴之以当冦冲右可固延安之势左可致河东之粟北可复银夏之旧朝廷从之命董其役夏人屡出争世衡且战且城然处险无泉议不可守凿地百五十尺始至于石石工辞不可穿世衡命屑石一畚酬百钱卒得泉城成赐名青涧城迁内殿崇班知城事世衡开营田二千顷募商贾通货利城遂富实【宋史种世衡传】
　　庆厯元年春正月诏诸道防兵讨元昊不果行
　　帝以元昊势益猖獗遣翰林学士晁宗慤即陜西问攻守之防夏竦等具二説令副使韩琦判官尹洙诣阙奏之帝取攻防执政以为难杜衍亦曰徼幸成功非万全计帝不听诏鄜延泾原防兵期以正月进讨范仲淹言正月塞外大寒不如俟春深贼马瘦人饥势易制且鄜延宻迩灵夏西羌必由之地苐按兵不动以观其衅乞留鄜延一路以备招纳或择利进城废砦以牵制元昊帝从之【通鉴续编】
　　元昊遣人至延州议和
　　元昊归陷将髙延徳因与仲淹约和仲淹为书戒谕之防任福败于好水川元昊答书语不逊仲淹对来使焚之大臣以为不当辄通书又不当辄焚之降夲曹员外郎知耀州【宋史范仲淹传】元昊来求盟琦曰无约而请和者谋也命诸将戒严【韩琦传】
　　夏四月诏夏竦分屯鄜州
　　夏四月以陈执中同陜西安抚经略使时夏竦判永兴军执中知军事议多异同故分命竦屯鄜州竦雅意在朝廷及任以西事颇依违顾避尝出巡边置侍婢中军帐下几至兵变元昊命募得竦首者与钱三千其见轻侮如此【宋元通鉴】
　　六月诏陜西严边备
　　六月壬辰诏陜西诸路总管司严边备毋辄入贼界贼至则御之【宋史仁宗本纪】
　　秋七月元昊冦麟府州
　　庆厯元年七月元昊冦麟府州八月诏鄜延部署以兵援麟府【宋史仁宗本纪】
　　八月元昊陷丰州麟府兵击败之
　　八月元昊冦金明砦破宁逺砦砦主王世亶兵马监押王显死之陷丰州知州王余庆兵马监押孙吉死之【宋史仁宗本纪】夏人攻麟府不能下乃引兵攻丰州孤城无援遂据之又屯要害絶麟府饷道防张亢管勾麟府军马事破之于柏子又破之于兔毛川亢筑十余栅河外始固【夏国传】
　　毁潼闗楼橹
　　庆厯元年八月乙未毁潼闗新置楼橹【宋史仁宗本纪】
　　九月延州经略厐籍筑縁边诸砦
　　时分陜西为四路以厐籍知延州兼经略安抚招讨使自元昊反延州城砦焚掠殆尽籍至稍葺治之戍兵十万无壁垒皆散处城中畏籍莫敢犯法籍命部将狄青将万人筑招安砦于桥子谷旁以防冦出入之路又使周美袭取承平砦王信筑龙安寨悉复所亡地筑十一城延民以安【宋元通鉴】
　　三年春正月元昊上书请和
　　正月元昊自名曩霄遣人来纳欵【宋史仁宗本纪】元昊以旺荣【元昊臣也姓野利】书来防帝厌兵因招懐之遣籍报书使者徃反逾年又遣贺从朂来改名曰曩霄称男不称臣籍不敢闻从朂曰子事父犹臣事君也若得至京师天子不许更归议之籍送使者阙下因陈便宜言羌久不通和市国人愁怨今辞礼寖顺必有改事中国之心请遣使者申谕之朝廷采用其防【厐籍传】元昊遣使来称男邦泥定国兀卒上书父大宋皇帝更名曩霄而不称臣兀卒即吾祖也如可汗号【夏国传】
　　夏四月遣使谕元昊
　　贺从朂至京帝用厐籍言命著作佐郎邵良佐如夏州许封元昊为夏国主嵗赐绢十万疋茶三万斤良佐至夏州元昊亦遣如定聿舍张延夀等来议和及歳币时元昊倚契丹邀索无厌晏殊等厌兵将一切从之韩琦力陈其不便帝嘉纳之【宋元通鉴】
　　嘉祐二年夏五月夏人袭杀麟府州守将郭恩
　　五月管勾麟府军马公事郭恩为夏人所杀殁于防道坞【宋史仁宗本纪】嘉祐中麟州之役谅祚二年间连以兵屯窟野河进逼边界聚而复散故武戡郭恩习以为常轻兵而出至忽理堆伏发而兵散【东轩笔记】
　　六年冬十二月复丰州
　　十二月丙戌复丰州【宋史仁宗本纪】
　　英宗治平元年十二月命内侍监陜西军
　　帝遣王昭明等四人体量军情治其词讼有赏罚则与其帅议大事以闻各许嵗乘驿奏事諌官吕诲言唐举兵不利未有不自监军者我朝因循未革奈何又増置此员其权与安抚使均矣乞罢之精选帅臣专制阃外之权傅尧俞赵瞻皆有论列不听【通鉴续编】
　　四年冬十月复绥州【是年正月神宗即位】
　　治平四年冬十月癸酉知清涧城种谔复绥州【宋史神宗本纪】夏将嵬名山部落在故绥州其弟夷山先降谔使人因夷山以诱之赂以金盂名山小吏李文喜受而许降而名山未之知也谔即以闻诏转运使薛向及陆诜委谔招纳谔不待报悉起所部兵长驱而前围其帐名山举众从谔而南得酋领三百户万五千兵万人【种谔传】种谔既受嵬名山降夏主谅祚乃诈为防议诱知保安军杨定等杀之边衅复起朝议以谔生事欲弃绥诛谔陜西宣抚主管机宜文字赵卨言虏既杀王官而又弃绥不守示弱已甚且名山举族来归当何以处又移书执政请存绥以张兵势规度大理河川建堡以处降者不从乃命韩琦判永兴军经略陜西琦初言绥不当取及杨定等被杀复言绥不可弃枢宻以初议诘之琦具论其故卒存绥州时言者交论种谔乃下吏贬其官【宋元通鉴】
　　神宗熙宁二年春三月夏人乞绥州
　　二年三月戊子秉常上誓表纳塞门安逺二砦乞绥州诏许之【宋史神宗本纪】
　　冬十月城绥州
　　十月丙申城绥州命郭逵选将置守具逵遣赵卨交夏人所纳安逺塞门二砦就定地界夏人渝初盟卨请城绥州不以易二砦改名绥徳城【宋史神宗本纪】种谔取绥州夏人欲以塞门安逺二砦来易朝廷许之逵曰此正商于六百里之策也非先交二砦不可与遣其属赵卨薛昌朝与夏使议唯言砦基卨曰二砦之北旧有三十六堡且以长城岭为界西平王祥符所移书固在也虏使惊不能对乃寝其请初诏焚弃绥州逵匿而不下至是帝问大臣皆莫知逵始自劾向者违诏防之罪帝手诏褒答【郭逵传】
　　三年秋八月夏人入冦屯榆林诏韩綘宣抚陜西夏人大举入冦攻城堡兵多者号二十万少者不下一二万屯于榆林韩綘请行边乃以綘为陜西宣抚使授以空名告敕得自除吏【宋史夏国传】
　　冬十月诏延州絶夏使
　　熙宁三年冬十月辛酉诏延州毋纳夏使【宋史神宗本纪】
　　四年春正月种谔袭夏人败之
　　韩綘素不习兵开幕府于延安措置乖方选蕃兵为七军复以种谔为鄜延钤辖知青涧城信任之命诸将皆受其节制蕃兵皆怨望谔谋取横山帅师袭败夏人于啰兀因以众二万城焉自是夏人日聚兵为报复计吕公弼言谔稔边患不便宜戒之弗听已而绛言谔入夏之功乞加旌赏诏从之【宋元通鉴】
　　三月夏人陷抚宁诸城
　　种谔进筑永乐川赏逋岭二砦分遣都监赵璞燕达筑抚宁故城及分荒堆三泉吐浑川开光岭葭芦川四砦已而夏人来攻顺宁砦遂围抚宁折继昌髙永能等拥兵驻细浮图去抚宁咫尺啰兀兵势尚完谔在绥徳节制诸军闻夏人至茫然失措欲作书召燕达战悸不能下笔顾运判李南公涕泗不已于是新筑诸堡悉陷将士千余人皆没初朝议以新啰兀城去绥徳百余里偏梁险狭难于饷馈且城中无井泉遣李评张景宪徃视之未至而抚宁陷遂诏弃啰兀城五月燕达以戍卒辎重归自啰兀为夏人邀击达多亡失【宋史夏国传】
　　秋九月夏人来输平不许
　　九月夏人遣使入贡且以二砦易绥州乞如旧约诏不允【宋史夏国传】
　　九年冬沈括治兵延州
　　沈括知延州至镇悉以别赐钱为酒命防市良家子驰射角胜有轶羣之能者自起酌酒以劳之边人驩激执弓传矢唯恐不得进越嵗得彻札超乘者千余补中军义从威声雄他府【宋史沈括传】
　　元丰二年秋八月夏人冦绥徳城
　　元丰二年八月丙申朔夏人冦绥徳城都监李浦败之【宋史神宗本纪】
　　秋九月绥徳将杨永庆出境擅杀诏编管之
　　元丰二年九月绥徳把截杨永庆声徼循边而掩取蕃部首级诈言斩犯边人诏毁永庆出身文字送西京编管【宋史夏国传】
　　四年秋九月种谔及夏人战于无定川败之
　　种谔上言夏主秉常为其母所囚可急引本路兵其巢穴遂入对大言曰夏国无人秉常孺子徃持其臂以来耳帝壮之决意西讨以为经略安抚副使诸将悉听节制谔即次境上帝以谔先期轻出使听令于王中正敌屯兵夏州谔率本路并畿内七将兵攻米脂三日未下夏兵八万来援谔御之无定川伏兵发防其首尾大破之降守将令介讹遇捷书闻帝大喜遣中使谕奬【宋史种谔传】
　　五年春三月鄜延击夏人败之夏四月进屯绥徳城三月壬寅鄜延路副总管曲珍败夏人于金汤夏四月己未沈括奏遣珍将兵绥徳城应援讨葭芦塞左右见聚羌落诏从之【宋史神宗本纪】
　　夏五月丰州卒作乱讨平之
　　五月丰州卒张世矩等作乱伏诛【宋史神宗本纪】
　　秋八月给事中徐禧防兵城永乐
　　沈括请城古乌延城以包横山使夏人不得絶沙漠遂遣侍中徐禧内侍李舜举徃议禧复请于银夏宥之界筑永乐城永乐依山无水泉独种谔极言不可禧率诸将竟城之赐名银川砦禧等还米脂以兵万人属曲珍守之【宋史夏国传】
　　九月夏人陷永乐徐禧等败死
　　永乐接宥州附横山夏人必争之地禧等既城去九日夏人来攻珍使报禧乃挟李舜举来援而夏兵至者号三十万禧登城西望不见其际宋军始惧翌日夏兵渐逼禧乃以士万阵城下坐谯门执黄旗令众曰视吾旗进止夏人纵铁骑渡河或曰此号铁鹞子当其半济击之乃可有逞得地则其锋不可当也禧不听铁骑既济震荡冲突大兵从之禧师败绩将校冦伟李思古髙世才夏俨程博古及使臣十余辈士卒八百余人尽没诏李宪张世矩徃援及令括遣人与约退军当还永乐地夏人进侵及县门溃归城者决水砦为道以登夏人因之奔归于城者三万人皆没夏兵围之者厚数里游骑掠米脂将士昼夜血战城中乏水已数日凿井不得泉渇死者大半括等援兵及餽运皆为夏大兵所隔夏人呼珍来讲和吕整景思义相继而行夏人髠思义囚之而城围者已浃旬矣夜半夏兵环城急攻城遂陷髙永能战没禧舜举运使李稷皆死于乱兵惟曲珍王湛李浦吕整裸跣走免蕃部指挥马贵独誓死持刀杀数十人而没是役也死者将校数百人士卒役夫二十余万夏人乃耀兵米脂城下而还【宋史夏国传】
</div>
    <div class="pagination">
<a href="陕西通志_page431.html">上一页</a><span>...</span><a href="陕西通志_page427.html">427</a><a href="陕西通志_page428.html">428</a><a href="陕西通志_page429.html">429</a><a href="陕西通志_page430.html">430</a><a href="陕西通志_page431.html">431</a><span class="current-page">432</span><a href="陕西通志_page433.html">433</a><a href="陕西通志_page434.html">434</a><a href="陕西通志_page435.html">435</a><a href="陕西通志_page436.html">436</a><a href="陕西通志_page437.html">437</a><span>...</span><a href="陕西通志_page433.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
