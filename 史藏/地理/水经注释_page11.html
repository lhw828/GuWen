<!DOCTYPE html>
<html>
<head>
    <meta charset="UTF-8">
    <title>水经注释 - 第 11 页/共 106 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注释 - 第 11 页/共 106 页</h1>
    <div class="content">　　又东南至广魏【一清按此篇及羌水涪水椊潼水经文俱作广魏胡氏曰广魏者故广汉也盖曹氏改名汉后人续经此其一证何氐曰亭林云魏书崔浩浩工书人多托冩急就章必称冯代彊以示不敢犯国史于冯代彊下注曰疑按急就篇有冯汉彊魏初国号曰代故改汉彊为代彊郦道元以广汉为广魏即此例也据此则非由曹氏改名是又一义也】白水县西又东南至葭萌县东北与羌水合
　　白水西北出于临洮县西南西倾山【一清按汉志广汉郡甸氐道白水出徼外东至葭萌入汉过郡一行九百五十里】水色白浊东南流与黑水合水出羌中西南迳黑水城西又西南入白水白水又东迳洛和城南洛和水西南出和溪东北流迳南黑水城西而北注白水白水又东南迳邓至城南又东南与大夷祝水合水出夷祝城西南而穷溪北注夷水又东北合羊洪水出东南羊溪西北迳夷祝城东又西北流屈而东北注于夷水夷水又东北入白水白水又东与安昌水会水源发衞大西溪东南迳邓至安昌郡南又东南合无累水无累水出东北近溪西南入安昌水安昌水又东南入白水白水又东南入隂平得东维水水出西北维谷东南迳维城西东南入白水白水又东南迳隂平道故城南王莽更名摧虏矣即广汉之北部也广汉属国都尉治汉安帝永初三年分广汉蛮夷置有白马水出长松县西南白马溪东北迳长松县北【一清按隋书地理志武都郡长松县西魏置初曰建昌开皇十八年改曰长松此昔人所谓未必不间及隋唐者也吁可怪已】而东北注白水白水又东迳隂平大城北盖其渠帅自故城徙居也白水又东偃溪水出西南偃溪东北流迳偃城西而东北流入白水白水又东迳偃城北又东北迳桥头昔姜维之将还蜀也雝州刺史诸葛绪邀之于此后期不及故维得保剑阁而钟会不能入也白水又与羌水合自下羌水又得其通称矣白水又东迳郭公城南昔郭淮之攻廖化于隂平也筑之故因名焉白水又东雝川水出西南雝溪东北注白水白水又东合空泠水傍溪西南穷谷即川源也白水又东南与五部水会水有二源西源出五部溪东南流东源出郎谷西南合注白水白水又东南迳建阳郡东【一清按两汉晋宋后魏地志俱无建阳郡之名名胜志引此文作建昌郡则西魏析隂平所置也以地望而言宇文曾置建昌县后改曰长松建昌疑即上长松之旧称然皆在孝昌以后道元何由得举之乎或曰此后魏梁州之华阳郡也建阳疑华阳之讹未详是非】而北与一水合二源同注共成一溪西南流入于白水白水又东南迳白水县故城东即白水郡治也经云汉水出其西非也白水又东南与西谷水相得水出西溪东流迳白水城南东南入白水白水又南左会东流水东入极溪即水源也白水又南迳武兴城东又东南左得刺嵇水口溪东北出便水源矣白水又东南清水左注之庾仲雝曰清水自祁山东合白水斯为孟浪也水出于平武郡东北【一清按隋书地理志云平武郡西魏置】瞩累亘下南迳平武城东屈迳其城南又西歴平洛郡东南屈而东迳南阳侨郡东北又东南迳新巴县东北又东南迳始平侨郡南又东南迳小剑戍北西去大剑三十里连山絶崄飞阁通衢故谓之剑阁也张载铭曰一人守崄万夫趦趄信然故李特至剑阁而叹曰刘氏有如此地而面缚于人岂不奴才也小剑水西南出剑谷东北流迳其戍下入清水清水又东南注白水白水又东南迳吐费城南即西晋夀之东北也东北流注汉水西晋夀即蜀王弟葭萌所封为苴侯故遂名城为葭萌矣刘备改曰汉夀太康中又曰晋夀水有津闗【一清按通鉴注引水经注云白水东南流至葭萌县谓之葭萌水水有津所谓白水闗今本似有脱文】段元章善风角弟子归元章封筒药授之曰路有急难开之生到葭萌从者与津吏诤打伤开筒得书言其破头者可以此药裹之生乃叹服还卒业焉亦廉叔度抱父柩自沉处也
　　又东南过巴郡阆中县
　　巴西郡治也刘璋之分三巴此其一焉阚骃曰强水出隂平西北强山一曰强川姜维之还也邓艾遣天水太守王颀败之于强川即是水也其水东北迳武都隂平梓潼南安入汉水汉水又东南迳津渠戍东又南迳阆中县东阆水出阆阳县而东迳其县南又东注汉水昔刘璋之攻霍峻于葭萌也自此水上张逹范彊害张飞于此县汉水又东南得东水口水出巴岭南歴獠中谓之东游水李夀之时獠自牂牁北入所在诸部布满山谷其水西南迳宋熙郡东又东南迳始平城东又东南迳巴西郡东又东入汉水汉水又东与濩溪水合水出獠中世亦谓之为清水也东南流注汉水汉水又东南迳宕渠县东又东南合宕渠水西北出南郑县巴岭与槃余水同源派注南流谓之北水东南流与难江水合水出东北巴山【一清按寰宇记集州难江县引此注作小巴山云小巴岭在县东】西南注之又东南流迳宕渠县谓之宕渠水又东南入于汉
　　又东南入汉州江津县东南入于江【一清按此条经文误也尚书古文防证曰胡朏明曰水经魏晋人续成自后间有附益亦未必不及隋唐顷读至漾水末有汉州江津县大惊曰此非隋唐人笔乎汉乃渝字之譌渝州江津县今属重庆府本州治巴县地西魏分置江阳县隋改曰江津巴县在东江津在西汉水不得过江津也再三推寻不知其故及读至羌水篇云出羌中东南至广魏白水县与汉水合又东南至巴郡阆中县又南至垫江东南入于江憬然悟曰水合白水东南至白水县与汉水合盖汉水入江之道即水入江之道自阆中以下经文与此字字相同今本之误盖由东南入于江之上字有空缺妄庸人率意填补耳非续经也垫江今合州汉水流迳州东涪水自州西南来注之正郦氏所云涪水注之庾仲雍所谓涪内水者也若作渝州江津县则涪汉之合逺在上流经注龃龉矣东南入汉州江津七字当改作南至垫江四字入字尤非水经叙次水所迳过之郡之县未有用入字者濳丘以经文有空缺为妄庸人所填防非魏晋以后续经真卓识也东樵既与论证及作锥指据汉书地理志陇西西县下云禹贡嶓冢山西汉水所出南入广魏白水东南至江州入江之文更定作又东南迳江州县东南入于江而不从阎说江州江津俱属巴郡第江州汉县而江津则隋置耳且汉州唐垂拱二年始立此名明是不学者妄为填冩濳丘乃改作渝州以实其为隋唐人之笔何至曲为之説如此耶江水篇云又东北至巴郡江州县东强水涪水汉水白水宕渠水五水合南流注之足相证明东樵以班志为据较防证似长】
　　涪水注之庾仲雍所谓涪内水者也【一清按汉水班志既有东西各源之分水经又有漾沔异篇之目后之言禹贡者山川迄无定位莫能折衷黄文叔尚书说曰汉有沔漾之名皆东汉水也地理志西汉水出西县嶓冢山南入广汉白水盖濳汉也经不着其所出自古皆以为东西两汉俱出嶓冢则或然矣而西汉固无沔漾之名汉志漾水出陇西氐道至武都为汉武都东汉水受氐道水一名沔是则沔漾俱为东汉也独氐道武都脉络不通川渠阻隔武都受漾为不可据而桑钦遂徒氐道漾水为西汉之源由是愈纷错郦道元委曲迁就通之以濳伏之流证之以难騐之论更觉龃龉故当尽废诸说而一之以经文杜佑通典秦州上邽县嶓冢山西汉水所出经嘉陵曰嘉陵江经阆中曰阆中江汉中金牛县嶓冢山禹贡漾水至此为汉水亦曰沔水其说为可据常璩华阳国记漾水出漾山漾山寻求不得其处汉志沮县沮水出东狼谷中水经擕为沔水之源是否姑存之要与孔不同矣胡身之通鉴注云据禹贡则汉水源于漾据水经则漾会于涪沔入于江所出异源所入异派据班志则漾出氐道至武都为汉水而东汉受氐道水通谓之沔过江夏而入于江则漾沔似合为一矣然又言沮水出沮县南至沙羡入江与水经所谓沔水即沮水说似不合而实合也夫道元之曲防经文诚如黄说然其言嶓冢有二东西两汉异源同流是岂竟无别白耶若程泰之禹贡论力排水经反覆于东出西南其向哓哓不置近世胡朏明作禹贡锥指首列导漾图又作东西二源图可谓详且备矣然不能于班志原文一加审谛即道元之注亦未之深察故立言之防犹有所蔽今畧举其书曰按后魏地形志华阳郡嶓冢县省嶓冢山汉水出焉唐六典山南道名山曰嶓冢嶓冢县故城在今陜西汉中府沔县西南四十里西南接寜羌州界今在州北九十里山海经汉水出鲋嵎山盖嶓冢之异名也本在汉中郡沔阳县界后魏正始中析沔阳置嶓冢县属华阳郡故地形志云其县有嶓冢山隋省沔阳入嶓冢属梁州大业初改置西县故隋志云西县有嶓冢山唐武徳二年分利州绵谷县之通谷镇置金牛县而山入其境故括地志云嶓冢山在金牛县东二十八里通典云金牛县省嶓冢山四年又分绵谷置三泉县寳厯初省金牛入三泉故寰宇记云嶓冢山在三泉县东宋至道二年升三泉县为大安军绍兴三年改建军于西县界复置三泉县军故舆地纪胜引宋朝郡县志云今之言汉水以西县之嶓冢山为源后又省三泉入军故地理通释云嶓冢山在大安军西元降军为县故大一统志云汉水源出大安县嶓冢山明初以其地改置沔县又于县西南置寜卫成化二十二年即衞置州而山入其境故汉中府志云嶓冢山在寜羌州北九十里盖此山本在汉沔阳县界西南接葭萌自后魏以来言山之所在曰嶓冢曰西县曰金牛曰三泉曰大安曰寜羌地名六变而山则一皆在古梁州之域其为禹贡之嶓冢无疑也又云嶓冢山孔不言所在之郡县而正义引地理志以实之曰陇西郡西县嶓冢山西汉水所出夫此水即嘉陵水之上源非禹贡之所谓嶓冢导漾东流为汉者也而班固以西县之嶓冢为禹贡之嶓冢谬矣自是以后言嶓冢者率依班氏自后魏正始中析沔阳地置嶓冢县以表其山而名始着郦道元卒于孝昌二年上距正始置县之时凢二十余嵗本朝典故生所亲见而注水经不言岂事在成书之后不及追改抑亦因其晚出而疑之乎然漾水注引汉中记曰嶓冢以东水皆东流嶓冢以西水皆西流故俗以嶓冢为分水岭作者亦似知班志之缪而以禹贡嶓冢为当在汉中也者不然于汉中记奚为详及陇西之山邪颖逹岂未之考乎然班志虽以西县嶓冢为禹贡之山而养水自系氐道之下不言出某山自水经云漾水出氐道县嶓冢山而氐道亦有嶓冢矣常璩华阳国志云东源出武都氐道县漾山为漾水而氐道之嶓冢且有漾山之目矣郭璞注山海经云嶓冢今在武都氐道县南郦道元注水经云东西两源俱出嶓冢而同为汉水则似一山跨二县之境而在西县者为西源在氐道者为东源矣辗转迷惑愈乆愈譌而禹贡之嶓冢防不可问矣西县故城在今秦州西南氐道不知所在盖自晋永嘉之乱陇西没于氐羌郡县荒废常璩郭璞皆云氐道属武都而晋志武都郡无之则其县之不可考乆矣要之二县在陇西皆古雍州域也而禹贡嶓冢乃梁州之山不应阑入雍域故惟魏收所言为得其实又云汉志陇西西县下云禹贡嶓冢山西汉水所出南入广汉白水东南至江州入江过郡四行二千七百六十里此与氐道之养水全无交涉水经非一时一手作漾水篇首云漾水出陇西氐道县嶓冢山东至武都沮县为汉水此不过依汉志氐道一条以立文惟加嶓冢沮县为不同耳其所谓汉水即东汉也亦与西县之西汉全无交涉首尾横决必魏晋间人所续也寻其意防盖以氐道水南合浊水两当溪歴槃头郡东而南为西汉水也故郦注以为东西两川俱出嶓冢而同为汉水尝试以图志考之漾沮虽有枝津与西汉通要皆自东入西非自西入东也盖嶓冢亘絶东西俗谓之分水岭地势东高而西下故西汉水自畧阳县南入寜羌州界即折而西南避高就下其性则然岂有东入之理澄之所言即禹贡之濳仲邕所言即通谷水也二水皆东汉之枝津西流入西汉水而说者乃谓西汉水至葭萌入汉颠倒之矣今岭东漾沮枝津皆入西汉岭西谿涧之水亦皆入西汉川流去来有目者尽能騐之其可是古而非今乎又曰水经依汉志以为言汉志以沮水枝津上承氐道水下为东汉水氐道虽未详其处所以地望度之当在西县之东河池之西上邽之南下辨之北浊水所受有丁令溪水宏休水渥阳水皆出其北盖自氐道来也其中或有汉志所谓养水者但今无可考耳然沮水枝津上承沮渎自东入西非自西入东也昔之观水作记者不察地势之高下不辨川流之去来遂以为氐道养水合浊水两当溪由枝津以逹沮沔是为东汉之源而不知其非也班固因之故有此误水经于武都下加沮县二字盖亦以氐道水下通沮水为东汉之源也然汉志不言养水出何山而水经复附会之曰嶓冢则氐道亦有嶓冢山矣常璩知其非是故又因水以名其山曰漾山而为之殊目要之氐道水所出别是一山非嶓冢也又云陆游曰当登嶓冢山有泉涓涓出山间是为汉水之源务观入蜀涂歴金牛目騐得之涓涓细流安国传所谓泉始出山为漾水也新城王尚书士祯撰蜀道驿程记其言嶓汉最为详覈记曰出沔县西门曲折行乱山中沔水流迳其中略如栈道但山庳无林木沔流舒缓不及褒水湍悍耳西涉沮水扺大安驿狭者才二三尺沙石磷磷深不没踝自大安西南乱山益稠至金牛驿北望见嶓冢山峩然云表一小水自西东流即所谓嶓冢导漾者也水才滥觞不没鳬雁合五丁峡水东流为沔其流始大金牛驿西三里稍南入五丁峡一名金牛峡峡口悬崖万仞隂风飒然水自峡中喷薄而出寜羌州在乱山中无城堞本沔县羊鹿坪地明洪武中以山冦作乱置寜羌衞于此成化中即衞建州治自州行十里渡水过百牢关关下有分水岭岭东水皆北流五丁峡水北合漾水入沔岭西水皆南流迳七盘关龙洞合嘉陵水为川江常璩言沔出嶓冢合白水为西汉明与导漾之文相悖按通典嶓冢山有二一在天水上邽一在汉中金牛雍大记云西汉水在西和县源出嶓冢山西流与马池水合此乃上邽之嶓冢在今秦州汉江源出沔县嶓冢山东流入金州此乃金牛之嶓冢禹贡嶓冢导漾乃沔县之嶓冢非秦州之嶓冢知嶓冢有二则东西二汉源流各自了然漾之与沔本为一流与陇西之嶓冢都无交涉常氏之误可不辨而自明矣又云禹贡以嶓冢系梁州而汉志嶓冢在雍域之陇西一误也禹贡云嶓冢导漾而汉志以嶓冢所出为西汉水其漾水则出氐道二误也禹贡之濳乃漾水枝津西出为西汉水而汉志西汉水出西县之嶓冢三误也汉志不言漾水出何山而水经云出氐道县嶓冢山是氐道亦有嶓冢四误也漾者东汉之源而续水经者以西汉水接漾水为一川五误也漾沔枝津皆自东入西而郦注从旧说云西汉水至葭萌入汉六误也川流地上离合灼然可见而郦注惑防骃之说以为原始要终濳流或一故东西俱受汉漾之名七误也羣言殽乱学者靡所折衷今说汉水当排弃诸家专主禹贡以沮沔为汉之别源以西汉为漾之枝津而氐道水则存而不论是亦理乱丝解连环之术也东樵之言剖判辨析几无賸义而鄙意则犹有未安者水经以漾水冒于西汉之上而东汉之源仅以沮沔枝津当之是其大错而以为误始班志窃谓不然班志陇西西县下云禹贡嶓冢山西汉水所出犹恐人误以西汉水即禹贡之汉水于氐道下云禹贡养水所出至武都为汉武都下云东汉水受氐道水一名沔过江夏谓之夏水入江汉中沔阳下云沔水出武都东南入江氐道水即养水今人既不知氐道之所在又乌能必养水之不出于氐道乎夫河源眇茫隔在异域尚可追寻况氐道虽陷氐当汉盛时犹版籍班氏之记载非尽无稽也由氐道而沔而汉以入于江源流脉络条贯分明又武都沮县下云沮水出东狼谷南至沙羡入江夫沮即沔也狼谷即嶓冢也陇西之嶓冢西汉之所出氐道之养水乃大禹之所导班志明言之而犹归过于班氏班氏不受也道元知水经漾水之误于是欲于禹贡嶓冢导漾之外别求一漾水以弥缝其失而卒不可得也乃东樵则以魏书地形志华阳郡嶓冢县有嶓冢山汉水出焉执此文以诋班郦夫禹贡漾水出自汉中之嶓冢前此山海经则以为鲋禺山水经则以为东狼谷至后魏乃因漾水在是指所出之山而名之曰嶓冢虽有经记可凴然在汉时嶓冢自在陇西漾水自出氐道岂能逆料五百余年以后之所追称而强为附和哉道元于沔水东南流注汉曰沮口下云所谓沔汉者也尚书禹贡嶓冢导漾东流为汉山海经所谓鲋禺山也补正之功不浅犹云成书未及追改使郦亭负此长寃而复据陆王征途所记以为目騐得之夫二子即博学嗜古其所涉歴按据乘传于川脉之遥修山磎之绵阻不过望而测之世代悠邈荆榛芜没而率然断以氐道水之不与沮沔相通殆非笃论也已况夫嶓冢一山诚非小弱也禹贡梁州云岷嶓既艺导山云导嶓冢至于荆山岷山之阳至于衡山导水云嶓冢导漾东流为汉岷山导江东别为沱两两比较书法重轻嶓之与岷未云多让东樵亦云观汉志云岷山在徼外则固不可以湔氐一县限之知岷山山脉之长而不可以湔氐一县限之曾是与岷相匹之嶓而可以沔阳一县限之乎程克齐春秋分记曰梁州左山皆曰岷右山皆曰嶓出于岷者皆曰江出于嶓者皆曰汉江有内水中水外水之异汉有西汉水东汉水之殊盖自秦州东望则为雍之嶓冢自寜羌州西望则为梁之嶓冢禹贡表之于梁而不系之于雍则以导漾之功致力于梁而不于雍耳真通儒之言也　朝廷钦颁书经说彚纂云嶓冢有二一在陜西汉中府寜羌州北九十里东汉水所出一在巩昌府秦州西南六十里西汉水所出二水南北相去三四百里支派隠然联属所谓陇东之山皆嶓冢也何其明白易晓与故谓东汉水不出自陇西之嶓冢可谓陇西之嶓冢必非禹贡之嶓冢不可谓禹贡之漾水出于宁羌州之嶓冢可谓禹贡之嶓冢必仅在寜羌州则不可也尔雅音义曰有水从汉中沔阳县南流至梓潼汉夀入大穴中通峒山下西南濳出一名沔旧俗云即禹贡濳也然濳水实受西汉水郑康成所谓汉别为濳大禹自导汉防通即为西汉水也经云岷嶓既艺沱濳既道繋沱濳于岷嶓之下乌知禹贡之言汉不兼东西二源乎荆州贡道云浮于江沱濳汉足明四水之相通矣汉人说经各有师承康成大儒必不妄道三卿为众吾舍郑公将何从乎同时阎百诗最不信古文力攻以为伪书并谓孔安国传出自东晋梅赜手然其说嶓冢东西两汉水源流尚不敢轻集矢于班志以陇西西县之嶓冢为非禹贡之所有氐道之养水为非大禹之所导如东樵所云者其尚书古文防证曰东西两汉水异源同流按水经以漾水出陇西氐道县嶓冢山东至武都沮县为汉水为汉水者为西汉水也故下文云又东南至广魏与白水合又东南至葭萌县与羌水合郦氏注云今西县嶓冢山西汉水所导也此是遥承班固地理志来不见有禹贡字是道元以班志西县禹贡字为非而不显驳之古人文多隠约水经以沔水出武都沮县东狼谷中为东汉水又言沔水东南迳沮水戌而东南流注汉郦氏注特标出尚书曰嶓冢导漾东流为汉以大禹当日所导实在于此亡友顾景范谓水经不详汉水所自出沔水沮水特入汉之小水耳反详志其源志却出今寜羌州者何与其説极是余请两言以剖别之曰郦道元谓东西两川俱出嶓冢犹言各出嶓冢云尔而同为汉水犹言同名汉水云尔又曰按孔安国传曰泉始出山为漾水东南流为沔水至汉中东南为汉水遥与前逾于沔传汉上曰沔相照应补出此句最佳余欲以班志沮县下注沮水出东狼谷南至沙羡南入江取武都县下注一名沔过江夏谓之夏水十字补入东狼谷之下南至沙羡之上汉水原委方备又曰常璩称汉有二源以东源为即禹贡之漾水极是与水经各一书非承水经而为文者独道元于水经以西汉水为漾水曲狥其说寜取山海经阚氏荒诞之说曰川流有濳通之理故漾汉互称至叙次通谷水曰上承漾水西南流为汉水漾水之称仍属东汉郦氏防意居然可睹矣濳丘之言如此是故山连麓而水异源山连麓故上邽之嶓冢与金牛之嶓冢皆为禹贡之山水异源故西汉水为大禹所防通则已着于康成之说岂后人所得而妄加之哉説者犹以班志陇西西县禹贡嶓冢为疑大夫虽善辨卒不能灭秦州嶓冢之名则何如取陇东之山皆嶓冢一语深思而防绎之也哉】
　　丹水出京兆上洛县西北冢岭山
　　一名高猪岭也丹水东南流与清池水合水源东北出清池山西南流入于丹水
　　东南过其县南
　　县故属京兆晋分为郡地道记曰郡在洛上故以为名竹书纪年晋烈公三年楚人伐我南鄙至于上洛楚水注之楚水源出上洛县西南楚山昔四皓隠于楚山即此山也其水两源合舍于四皓庙东又东迳高车岭南翼带众流北转入丹水岭上有四皓庙丹水自仓野又东歴兔和山即春秋所谓左师军于兔和右师军于仓野者也
　　又东南过商县南又东南至于丹水县入于汮
　　契始封商鲁连子曰在太华之阳皇甫谧阚骃并以为上洛商县也殷商之名起于此矣丹水自商县东南流注歴少习出武闗应劭曰秦之南闗也通南阳郡春秋左传哀公四年楚左司马使谓隂地之命大夫士蔑曰晋楚之盟好恶同之不然将通于少习以听命者也京相璠曰楚通上洛阨道也汉祖下淅郦攻武闗文颖曰武闗在淅县西一百七十里宏农界也丹水又东南流入臼口歴其戍下又东南淅水出淅县西北宏农卢氏县大蒿山南流迳修阳县故城北县即淅之北乡也又东入淅县流结成潭谓之龙渊清深神异耆旧云汉祖入闗迳观是潭其下若有府舍焉事既非恒难以详矣其水又东迳其县故城北盖春秋之白羽也左昭公十八年楚使王子胜迁许于淅是也郭仲产云相承言此城汉高所筑非也余按史记楚襄王元年秦出武闗斩众五万取淅一十五城汉祖入闗亦言下淅郦非无城之言修之则可矣淅水又歴其县东王莽更名县为古亭也【一清按汉志作君亭】而南流入丹水县注于丹水故丹水会汮有淅口之称丹水又东南迳一故城南名曰三户城昔汉祖入闗王陵起兵丹水以归汉祖此城疑陵所筑也丹水又迳丹水县故城西南县有宻阳乡古商宻之地昔楚申息之师所戍也春秋之三户矣杜预曰县北有三户亭竹书纪年曰壬寅孙何侵楚入三户郛者是也水出丹鱼先夏至十日夜伺之鱼浮水侧赤光上照如火网而取之割其血以涂足可以步行水上长居渊中丹水东南流至其县南黄水出北芬山黄谷南迳丹水县南注于丹水黄水北有墨山山石悉黒缋彩奋发黝焉若墨故谓之墨山今河南新安县有石墨山斯其类也丹水南有丹崖山山悉赪壁霞举若红云秀天二岫更为殊观矣丹水又南迳南乡县故城北汉建安中割南阳右壤为南乡郡逮晋封宣帝孙畅为顺阳王因立为顺阳郡而南乡为县旧治酂城永嘉中丹水浸没至永和中徙治南乡故城城南门外旧有郡社柏树大三十围萧欣为郡伐之言有大蛇从树腹中坠下大数围长三丈羣小蛇数十随入南山声如风雨伐树之前见梦于欣欣不以厝意及伐之更少日果死丹水又东迳南乡县北兴宁末太守王靡之改作今城城北半据在水中左右夹涧深长及春夏水涨望若孤州矣城前有晋顺阳太守丁穆碑郡民范立之丹水迳流两县之间歴于中之北所谓商于者也故张仪说楚絶齐许以商于之地六百里谓以此矣吕氏春秋曰尧有丹水之战以服南蛮即此水也又南合汮水谓之淅口









　　水经注释卷二十
　　钦定四库全书
　　水经注释卷二十一
　　仁和赵一清撰
　　汝水
　　汝水出河南梁县勉乡西天息山
　　地理志曰出高陵山即猛山也亦言出南阳鲁阳县之大盂山又言出宏农卢氏县还归山博物志曰汝出燕泉山并异名也余以永平中防除鲁阳太守会上台下列山川图以方志参差遂今寻其源流此等既非学徒难以取悉既在遘见不容不述今汝水西出鲁阳县之大盂山防柏谷岩鄣深高山岫邃宻石径﨑岖人迹裁交西即卢氏界也其水东北流迳太和城西又东流迳其城北左右深松列植筠柏交防尹公度之所栖神处也又东屇尧山西岭下水流两分一水东迳尧山南为滍水也即经所言滍水出尧山矣一水东北出为汝水歴蒙柏谷左右岫壑争深山阜竞高夹水层松茂柏倾山防渚故世人以名也津流不已北歴长白沙口狐白谿水注之夹岸沙涨若雪因以取名其水南出狐白川北流注汝汝水又东北趣狼臯山者也
　　东南过其县北
　　汝水自狼臯山东出峡谓之汝阨也东歴麻解城北故鄤乡城也谓之蛮中左所谓单浮余围蛮氏蛮氏溃者也杜预曰城在河南新城县之东南伊洛之戎陆浑蛮氏城也俗以为麻解城非也盖蛮麻读声近故也汝水又迳周平城南京相璠曰霍阳山在周平城东南者也汝水又东与三屯谷水合水出南山北流迳石碣东柱侧刋云河南界又有一碣题言洛阳南界碑柱相对既无年月竟不知何代所表也其水又北流注于汝水汝水又东与广成泽水合水出狼臯山北泽中安帝永初元年以广成游猎地假与贫民元初二年邓太后临朝邓隲兄弟辅政世士以为文徳可兴武功宜废寝搜狩之礼息战阵之法于时马融以文武之道圣贤不坠五材之用无或可废作广成颂云大汉之初基也揆厥灵囿营于南郊右矕三涂左枕嵩岳面据衡隂背基王屋浸以波溠演以荥洛金山石林殷起乎其中神泉侧出丹水涅池怪石浮磬燿焜于其陂桓帝延熹元帝校猎广成遂幸函谷闗其水自泽东南流迳温泉南与温泉水合温水殷源扬波于川左泉上华宇连防茨甍交拒方塘石沼错落其间颐道者多归之其水东南流注广成泽水泽水又东南入于汝水汝水又东得鲁公水口水上承阳人城东鲁公陂城古梁之阳人聚也秦灭东周徙其君于此陂水东南流合于涧水水出北山南流注之又乱流注于汝水汝水之右有霍阳聚汝水迳其北东合霍阳山水水出南山杜预曰河南梁县有霍山者也其水东北流迳霍阳聚东世谓之华浮城【一清按章怀后汉书注曰俗谓之张侯城】非也春秋左传哀公四年楚侵梁及霍服防曰梁霍周南鄙也建武二年世祖遣征虏将军祭遵攻蛮中山贼张满时厌新柏华余贼合攻得霍阳聚即此【一清按后汉书祭遵传时新城蛮中山贼张满屯结险隘为人害诏遵攻之而厌新柏华余贼复与满合遂攻得霍阳聚道元抄变其词耳】水又迳梁城西按春秋周小邑也于战国为南梁矣故经云汝水迳其县北俗谓之治城非也以北有注城故也今置治城县治霍阳山水又东北流注于汝水汝水又右合三里水水北出梁县西北而东南流迳其县故城西故狐聚也地理志云秦灭西周徙其君于此因乃县之杜预曰河南县西南有梁城即是县也水又东南迳注城南司马彪曰河南梁县有注城史记魏文侯三十一年败秦于注者也又与一水合水发注城东坂下东南流注三里水三里水又乱流入于汝汝水又东迳成安县故城北按地理志颍川郡有成安县侯国也史记建元以来功臣侯者年表曰汉武帝元朔五年校尉韩千秋击南越死封其子韩延年为成安侯即此邑矣世谓之白泉城非也俗谬耳汝水又东为周公渡借承休之徽号而有周公之嘉称也汝水又东黄水注之水出梁山东南迳周承休县故城东为承休水县故子南国也汉武帝元鼎四年幸雒阳廵省豫州观于周室邈而无祀询问耆老乃得孽子嘉封为周子南君以奉周祀按汲冢古文谓衞将军文子为子南弥牟其后有子南劲纪年劲朝于魏后惠成王如衞命子南为侯秦并六国衞最后灭疑嘉是衞后故氏子南而称君也初元五年为周承休邑地理志曰侯国也元帝置元始二年更曰郑公【一清按汉书地理志亦作郑公而后汉黄琼封邟乡侯章懐注引説文曰邟颍川县也汉颍川郡有周承休侯国元始二年更名曰邟音亢袁绍亦封邟乡侯此云郑公不详其故】王莽之嘉美也故汝渡有周公之名盖借邑以纳称也世谓之黄城水曰黄水皆非也其水又东南迳白茅台东又南迳梁雀乡西世谓之期城非也按后汉书世祖自颍川往梁雀乡冯鲂先诣行所即是邑也【一清按方舆纪要云括地志周承休城一名梁雀坞或云即梁瞿乡也盖瞿雀字形相似道元以世谓之期城为非期瞿音相似然则雀字为正】水积为陂世谓之黄陂东转迳其城南东流右合汝水
　　又东南过颍川郏县南
　　汝水又东与张磨泉合水发北阜春夏水盛则南注汝水汝水又东分为西长湖湖水南北五十余步东西三百步汝水又东扈涧水北出大刘山南迳木蓼堆东郏城西南流入于汝汝水又右迤为湖湖水南北八九十步东西四五百步俗谓之东长湖湖水下入汝古养水也水出鲁阳县北将孤山北长冈下数泉俱发东歴永仁三堆南又东迳沙川世谓之沙水歴山符垒北又东迳沙亭南故养隂里也司马彪郡国志曰襄城有养隂里京相璠曰在襄城郏县西南养水名也俗以是水为沙水故亦名之为沙城非也又城处水之阳而以隂为称更用惑焉但流杂间居裂溉牙移致令川渠异容津途改状故物望疑焉又右防堇沟水水出沛公垒西六十许步盖汉祖入闗往征是由故地擅斯目矣其水东北注养养水又东北入东长湖乱流注汝水也汝水又迳郏县故城南春秋昭公十九年楚令尹子瑕之所城也滶水注之水出鲁阳县之将孤山东南流许慎云水出南阳鲁阳入父城从水敖声【一清按説文云入城父盖道元改之】吕忱字林亦言在鲁阳滶水东入父城县与桓水防桓水出鲁阳北山水有二源竒导于贾复城合为一渎迳贾复城北复南击郾所筑也俗语讹谬谓之寡妇城水曰寡妇水此渎水有穷通故有枯渠之称焉其水东北流至父城县北右注滶水乱流又东北至郏入汝汝水东南左合蓝水水出阳翟县重岭山东南流迳纪氏城西有层台谓之纪氏台续汉书曰世祖车驾西征盗贼羣起郏令冯鲂为贼延襃所攻力屈上诣纪氏羣贼自降即是处在郏城东北十余里其水又东南流迳黄阜东而南入汝水汝水又东南流右与白沟水合水出夏亭城西又南迳龙城西城西北即摩陂也纵广可一十五里魏青龙元年有龙见于郏之摩陂明帝幸陂观龙于是改摩陂曰龙陂其城曰龙城其水又南入于汝水汝水又东南与龙山水会水出龙山龙溪北流际父城县故城东昔楚平王大城城父以居太子建故杜预曰即襄城之城父县也冯异据之以降世祖用报巾车之恩也【一清按城父父城本是二县汉志颍川郡父城县下云应乡故国沛郡城父县下云夏肥水东南至下蔡入淮莽曰思善续志父城属颍川而城父改汝南故特着曰城父故属沛春秋时曰夷左氏云楚迁许于夷实城父杜预注曰此时改城父为夷故传实之又后汉书冯异传云颍川父城人也章懐注云父城县名故城在今许州叶县东北汝州郏城县有父城亦或谓之城父元和郡县志云父城故殷时应国左传楚大城城父以居太子建是也杜元凯恐后人误以此城父为迁许之旧故云即襄城之城父明以别于沛郡也史记正义云颍川父城县沛郡城父县据郡属县其名自分斯言最核也】其水又东北流与二水合俱出龙山北流注之又东北入于汝水汝水又东南迳襄城县故城南王隠晋书地道记曰楚灵王筑刘向説苑曰襄城君始封之日服翠衣帯玉佩徙倚于流水之上即是水也楚大夫庄辛所説处后乃县之吕后元年立孝惠后宫子义为侯国王莽更名相城也黄帝尝遇牧童于其野故嵇叔夜赞曰竒矣难测襄城小童倦游六合来憇兹邦也其城南对汜城周防王出郑居汜即是此城也春秋襄公二十六年楚伐郑涉汜而归杜预曰涉汝水于汜城下也晋襄城郡治京相璠曰周襄王居之故曰襄城也今置闗于其下汝水又东南流迳西不羮城南春秋左传昭公十二年楚灵王曰昔诸侯远我而畏晋今我大城陈蔡不羮赋皆千乘诸侯其畏我乎东观汉记曰车骑马防以前参药勤劳省闼増封侯国襄城羮亭千二百五十户即此亭也汝水又东南迳繁邱城南而东南出也
　　又东南过定陵县北
　　湛水出犨县北鱼齿山西北东南流歴鱼齿山下为湛浦方五十余步春秋襄公十六年晋伐楚报杨梁之役楚公子格及晋师战于湛阪楚师败绩遂侵方城之外今水北悉枕翼山阜于父城东南湛水之北山有长阪盖即湛水以名坂故有湛阪之名也湛水又东南迳蒲城北京相璠曰昆阳县北有蒲城蒲城北有湛水者是也湛水又东于汝水九曲北东入汝杜预亦以是水为湛水矣周礼荆州其浸颍湛郑元云未闻盖偶有不照也今考地则不乖其土言水则有符经文矣【一清按汉志注师古曰颍水出阳城阳干山宜属豫州许慎又云湛水豫州浸盖川土相隣故也全氏曰周礼职方荆州之浸颍湛按湛是汝水支流而颍亦与汝互相出入之水也又豫州之浸波溠波亦汝水支流然则汝虽不见于禹贡而未尝不重于职方康成既不知湛水又不知波水非善长之注何以证明】汝水又东南迳定陵县故城北汉成帝元延三年封侍中衞尉淳于长为侯国王莽更之曰定城矣东观汉记曰光武击王莽二公还到汝水上于涯以手饮水澡颊尘垢谓傅俊曰今日疲倦诸君宁惫也即是水也水右则滍水左入焉左则百尺沟出矣沟水夹岸层崇亦谓之为百尺隄也自定陵城北通颍水于襄城县颍盛则南播汝泆则北注沟之东有澄潭号曰龙渊在汝北四里许南北百步东西二百步水至清深常不耗竭佳饶鱼笋湖溢则东注漷水矣汝水又东南昆水注之水出鲁阳县唐山东南流迳昆阳县故城西更始元年王莽徴天下能为兵法者选练武衞招募猛士旌旗辎重千里不絶又驱诸犷兽虎豹犀象之属以助威武自秦汉出师之盛未尝有也世祖以数千兵邀之阳闗诸将见寻邑兵盛反走入昆阳世祖乃使成国上公王凤廷尉大将军王常留守夜与十三骑出城南门收兵于郾寻邑围城数十重云车十余丈瞰临城中积弩乱发矢下如雨城中人负户而汲王凤请降不许世祖率营部俱进频破之乘胜以敢死三千人径冲寻邑兵败其中坚于是水之上遂杀王寻城中亦鼓噪而出中外合势震呼动天地会大雷风屋瓦皆飞莽兵大溃昆水又屈迳其城南世祖建武中封侍中傅俊为侯国故后汉郡国志有昆阳县盖借水以氏县也【一清按汉志颍川郡昆阳县应劭曰昆水出南阳】昆水又东迳定陵城南又东注汝水汝水又东南迳竒頟城西北今南颍川郡治也濆水出焉世亦谓之大防水尔雅曰河有雍汝有濆然则濆者汝别也【全氏曰公羊子曰濆泉者直泉也直泉者涌泉也释名本之其音读如瀵谓自下而上也防则其声之转也后卷小防水下有汾陂善长亦曰汾俗音粪盖汾即瀵之通也诗曰遵彼汝坟盖汝旁之水为濆则汝旁之土亦为坟谓突起也如禹贡赤埴坟之坟毛公乃以大防解之非矣观孟子则汝水宜决不宜防也】故其下夹水之邑犹流汝阳之名是或濆防之声相近矣亦或下合防颍兼统厥称耳
　　又东南过郾县北
　　汝水迳竒頟城西东南流其城衿带两水侧背双流汝水又东南流迳郾县故城北故魏下邑也史记楚昭阳伐魏取郾是也汝水又东得醴水口水出南阳雉县亦云导源雉衡山即山海经云衡山也郭景纯以为南岳非也马融广成颂曰面据衡隂指谓是山在雉县界故世谓之雉衡山依山海经不言有水焉然醴水东流歴唐山下即高凤所隠之山也醴水又东南与臯水合水发臯山郭景纯曰或作章山东流注于醴水醴水又东南迳唐城北南入城而西流出城城盖因山以即称矣醴水又屈而东南流迳叶县故城北春秋昭公十五年许迁于叶者也楚盛周衰控霸南土欲争强中国多筑列城于北方以逼华夏故号此城为万城或作方城唐勒奏土论曰我是楚也世霸南土自越以至叶垂宏境万里故号曰万城也余按春秋屈完之在召陵对齐侯曰楚国方城以为城杜预曰方城山名也在叶南未详孰是楚惠王以封诸梁子高号曰叶公城即子高之故邑也叶公好龙神龙下之河东王乔之为叶令也每月望常自诣朝堂帝怪其来数而不见车骑显宗宻令太史伺望之言其临至辄有双鳬从车南飞来于是候鳬至举罗张之但得一只舄乃诏尚方诊视则四年中所赐尚书官属履也每当朝时叶门下鼓不击自鸣闻于京师后天下玉棺于堂前吏民推排终不揺动乔曰天帝独欲召我耶乃沐浴服饰寝其中盖便立覆宿昔于城东土自成坟其夕县中牛皆流汗喘乏而人无知者百姓为立庙号叶君祠牧守每班録皆先谒拜之吏民祈祷无不如应若有违犯亦立能为祟帝乃迎取其鼔置都亭下畧无复声焉或云即古仙人王乔也是以干氏书之于神化醴水又迳其城东与烧车水合水西出苦菜山东流侧叶城南而下注醴水醴水又东迳叶公庙北庙前有叶公子高诸梁碑旧秦汉之世庙道有双阙几筵黄巾之乱残毁頺阙魏太和景初中令长修饰旧宇后长汝南陈晞以正始元年立碑碑字破落遗文殆存事见其碑醴水又东与叶西陂水会县南有方城山屈完所谓楚国方城以为城者也山有涌众北流畜之以为陂陂塘方二里陂水散流又东迳叶城南而东北注醴水醴水又东注叶陂陂东西十里南北七里二陂并诸梁之所堨也陂水又东迳潕阳县故城北又东迳定陵城南东与芹沟水合其水导源叶县东迳潕阳城北又东迳定陵县南又东南流注醴其水迳流昆醴之间纒络四县之中疑即吕忱所谓涀水也今于定陵更无别水唯是水可当之醴水东迳郾县故城南左入汝【一清按汉志南阳郡雉县澧水东至入汝师古曰音屋考澧水东至郾县入汝今河南许州郾城县是也字误耳师古更以屋音释之广韵集韵始出字云地名在南阳皆为缪也】山海经曰澧水东流注于视水也【一清按郭璞注云或曰视宜为瀙汉志南阳郡舞隂县瀙水所出东至上蔡入汝全氏曰山经所云澧水注视澧乃灈字之讹灈水注瀙澧水不注瀙也】汝水又东南流迳邓城西春秋左桓公二年蔡侯郑伯会于邓者也汝水又东南流潕水注之
　　又东南过汝南上蔡县西
　　汝南郡楚之别也汉高祖四年置王莽改郡曰汝濆【一清按汉志汝南郡高帝置莽曰汝汾分为赏都尉】县故蔡国周武王克殷封其弟叔度于蔡世本曰上蔡也九江有下蔡故称上竹书纪年曰魏章率师及郑师伐楚取上蔡者也永初元年安帝封邓隲为侯国汝水又东迳悬瓠城北王智深云汝南太守周矜起义于悬瓠者是矣今豫州刺史汝南郡治城之西北汝水枝别左出西北流又屈西东转又西南会汝形若垂瓠耆彦云城北名马湾中有地数顷上有栗园栗小殊不并固安之实也然嵗贡三百石以充天府水渚即栗州也树木高茂望若屯云积气矣林中有栗堂射埻甚闲敞牧宰及英彦多所游薄其城上西北隅高祖以太和中幸悬瓠平南王肃起高台于小城建层楼于隅阿下际水湄降眺栗渚左右列榭四周参差竞跱竒为佳观也
　　又东南过平舆县南
　　溱水出浮石岭北青衣山亦谓之青衣水也东南迳朗陵县故城西应劭曰西南有朗陵山县以氏焉世祖建武中封城门校尉臧宫为侯国也溱水又南屈迳其县南又东北迳北宜春县故城北王莽更名之为宣孱也豫章有宜春故加北矣元初三年安帝封后父侍中阎畅为侯国溱水又东北迳马香城北又东北入汝汝水又东南迳平舆县南安成县故城北王莽更名至成也汉武帝元光六年封长沙定王子刘苍为侯国矣【一清按索隠曰在豫章地理志豫章郡无此县长沙国有安成县非汝南之安成也】汝水又东南汶水首受慎水于慎阳县故城南陂【一清按汉志慎阳县师古曰慎字本作滇音真阚骃云永平五年失印更刻遂误以水为心】陂水两分一水自陂绕慎阳城四围城堑颍川荀淑遇县人黄叔度于逆旅与语移日曰子吾师表也范奕论曰黄宪言论风防无所传闻然士君子见之者靡不服深远去疵吝将以道周性全无得而称乎堑水又自渎东北流注北陂一水自陂东北流积为鲖陂陂水又东北又结而为陂世谓之窖陂陂水上承慎阳县北陂东北流积而为土陂陂水又东为窖陂陂水又东南流注壁陂陂水又东北为太陂陂水又东入汝汝水又东南迳平陵亭北又东南迳阳遂乡北汝水又东迳栎亭北春秋之棘栎也杜预曰汝隂新蔡县东北有栎亭今城在新蔡故城西北城北半沦水汝水又东南迳新蔡县故城南昔管蔡间王室放蔡叔而迁之其子胡能率徳易行周公举之为鲁卿士以见于王王命之以蔡申吕地也以奉叔度祀是为蔡仲矣宋忠曰故名其地为新蔡王莽所谓新迁者也世祖建武元年封吴国为侯国【一清按后汉书吴汉国封在建武二十八年此云元年误也】汝南先贤曰新蔡郑敬字次都为郡功曹都尉高懿防事前有槐树白露类甘露者懿问掾属皆言是甘露敬独曰明府政未能致甘露但树汁耳懿不悦托疾而去汝水又东南左会澺水水上承汝水别流于竒頟城东东南流为练沟迳召陵县西东南流注上蔡西冈北为黄陵陂陂水东流于上蔡冈东为蔡塘又东迳平舆县故城南为澺水【一清按説文澺水出汝南上蔡闾涧入汝】县旧沈国也有沈亭春秋定公四年蔡灭沈以沈子嘉归后楚以为县史记曰秦将李信攻平舆败之者也建武三十年世祖封姚统为侯国【朱氏谋防笺曰后汉书铫期传子统封建平侯非平舆】本汝南郡治昔费长房为市吏见王壶公县壶郡市长房从之因而自逺同入此壶隠沦仙路骨谢懐灵无会而返虽能役使神而终同物化城南里余有神庙世谓之张明府祠水旱之不节则祷之庙前有圭碑文字紊碎不可复寻碑侧有小石函按桂阳先贤画赞临武张熹字季智为平舆令时天大旱熹躬祷雩未获嘉应乃积柴自焚主簿侯崇小史张化从熹焚焉火既燎天灵感应即澍雨此熹自焚处也澺水又东南左迤为葛陂陂方数十里水物含灵多所苞育昔费长房投杖于陂而龙变所在也又劾东海君于是陂矣陂水东出为鲖水俗谓之三丈陂亦曰三严水水迳鲖阳县故城南应劭曰县在鲖水之阳【一清按汉志汝南郡鲖阳县孟康曰音纣此是缺误师古章懐音训并承其失据太平寰宇记蔡州新蔡县下云鲖音纣红反説文鲖直龙切此与纣红之音相近为可证也】汉明帝永平中封卫尉隂兴子庆为侯国也县有葛陵城建武十五年更封铚侯铫丹为侯国【全氏曰丹以安成徙封非铚】城之东北有楚武王冢民谓之楚王琴【一清按皇览曰民谓之楚王岑盖山陵之异名】城北祝社里下土中得铜鼎铭曰楚武王是知武王隧也鲖陂东注为富水水积之处谓之陂塘津渠交络枝布川隰矣澺水自葛陂东南迳新蔡县故城东而东南流注于汝水又东南迳下桑里左迤为横塘陂又东北为青陂者也汝水又东南迳壶丘城北故陈地春秋左传文公九年楚侵陈克壶丘以其服于晋是也汝水又东与青陂合水上承慎水于慎阳县之上慎陂右沟北注马城陂陂西有黄邱亭陂水又东迳新息亭北又东为绸陂陂水又东迳新息县结为墙陂陂水又东迳遂乡东南而为壁陂又东为青陂陂东对大吕亭春秋外曰当成周者南有荆蛮申吕姜姓矣蔡平侯始封也西有小吕亭故此称大也侧陂南有青陂庙庙前有陂汉灵帝建寜三年新蔡长河南缑氏李言上请修复青陂司徒臣训尚书臣袭奏可洛阳宫于青陂东塘南树碑碑称青陂在县坤地源起桐柏淮川别流入于潺湲迳新息墙陂衍入褒信界灌溉五百余顷陂水又东分为二水一水南入淮一水东南迳白亭北又东迳吴城南史记楚惠王二年子西召太子建之子胜于吴胜入居之故曰吴城也又东北屈迳壶丘东而北流注于汝水世谓之薄谿水汝水又东迳褒信县故城北而东注矣
　　又东至原鹿县
　　汝水又东南迳原鹿县故城西杜预释地曰汝隂有原鹿县也
　　南入于淮
　　所谓汝口侧水有汝口戍淮汝之交会也


　　水经注释卷二十一
　　钦定四库全书
　　水经注释卷二十二
　　仁和赵一清撰
　　颍水　　洧水　　潩水
　　潧水　　渠水
　　颍水出颍川阳城县西北少室山
　　秦始皇十七年灭韩以其地为颍川郡盖因水以著称者也汉高帝二年以为韩国王莽之左队也山海经曰颍水出少室山地理志曰出阳城县阳干山今颍水有三源竒发右水出阳干山之颍谷春秋颍考叔为其封人其水东北流中水导源少室通阜东南流迳负黍亭东春秋定公六年郑伐冯滑负黍者也冯敬通显志赋曰求善卷之所在遇许由于负黍京相璠曰负黍在颍川阳城县西南二十七里世谓之黄城也亦或谓是水为防水东与右水合左水出少室南谿东合颍水故作者乃举二三言水所发也吕氏春秋曰卞随耻受汤譲自投此水而死张显逸民传嵇叔夜高士传并言投泂水而死未知其孰是也
　　又东南过其县南
　　颍水又东五渡水注之其水导源崇高县东北太室东谿县汉武帝置以奉太室山俗谓之崧阳城及春夏雨泛水自山顶而迭相灌澍崿流相承为二十八浦也旸旱辍津而石潭不耗道路游憩者唯得飡饮而已无敢澡盥其中茍不如法必数日不豫是以行者惮之山下大泽周数里而清深肃洁水中有立石高十余丈广二十许步上甚平整缁素之士多泛舟升陟取畅幽情其水东南流迳阳城西石溜萦委溯者五涉故亦谓之五渡水东南流入颍水颍水迳其县故城南昔舜禅禹禹避商均伯益避启并于此也亦周公以土圭测日景处汉成帝永始元年封赵临为侯国也【沈氏曰本表封成阳不封阳城成阳属汝南不属颍川】县南对箕山山上有许由冢尧所封也故太史公曰余登箕山之上有许由墓焉山下有牵牛墟侧颍水有犊泉是巢父还牛处也石上犊迹存焉又有许由庙碑阙尚存是汉颍川太守朱宠所立颍水迳其北东与龙渊水合其水导源龙渊东南流迳阳城北又东南入于颍颍水又东平洛谿水注之水发玉女台下平洛涧世谓之平洛水吕忱所谓勺水出阳城山盖斯水也又东南流注于颍颍水又东出阳闗歴康亭城南魏明帝封尚书右仆射衞臻为康乡侯此即臻封邑也
　　又东南过阳翟县北
　　颍水东南流迳阳闗聚聚夹水相对俗谓之东西二土城也颍水又迳上棘城西又屈迳其城南春秋左襄公十八年楚师伐郑城上棘以涉颍者也县西有故堰堰石崩禠頺基尚存旧遏颍水枝流所出也其故渎东南迳三封山北今无水渠中又有泉流出焉时人谓之嵎水东迳三封山东东南歴大陵西连山亦曰启筮亭启享神于大陵之上即钧台也春秋左曰夏启有钧台之飨是也杜预曰河南阳翟县南有钧台其水又东南流水积为陂陂方十里俗谓之钧台陂盖指钧台取名也又西南流迳夏亭城西又屈而东南为郏之摩陂颍水自堨东迳阳翟县故城北夏禹始封于此为夏国故武王至周曰吾其有夏之居乎遂营洛邑徐广曰河南阳城阳翟则夏地也春秋经书秋郑伯突入于栎左曰桓公十五年突杀檀伯而居之服防曰檀伯郑守栎大夫栎郑之大都宋忠曰今阳翟也周末韩景侯自新郑徙都之王隠曰阳翟本栎也故颍川郡治也城西有郭奉孝碑侧水有九山祠碑丛柏犹茂北枕川流也
　　又东南过颍阳县西又东南过颍隂县西南
　　应劭曰县在颍水之阳故邑氏之按东观汉记汉封车骑将军马防为侯国防城门校尉位在九卿上絶席颍水又南迳颍乡城西颍隂县故城在东北旧许昌典农都尉治也后改为县魏明帝封侍中辛毗为侯国也颍水又东南迳柏祠曲东歴罡丘城南故汾丘城也春秋左传襄公八年楚子庚治兵于汾司马彪曰襄城县有汾丘杜预曰在襄城县之东北也迳繁昌故县北曲蠡之繁阳亭也魏书国志曰文帝以汉献帝延康元年行至曲蠡登坛受禅于是地改元黄初其年以颍隂之繁阳亭为繁昌县城内有三台时人谓之繁昌台坛前有二碑昔魏文帝受禅于此自坛而降曰舜禹之事吾知之矣故其石铭曰遂于繁昌筑灵坛也于后其碑六字生金论者以为司马金行故曹氏六世迁魏而事晋也颍水又东南流迳青陵亭城北北对青陵陂陂纵广二十里颍水迳其北枝入为陂陂西则漷水注之水出襄城县之邑城下东流注于陂陂水又东入临颍县之狼陂颍水又东南流而歴临颍县也【名胜志引水经注曰颍水又东迳豢龙城即古豢龙氏之邑也城西有拒陵冈今本无之一清按寰宇记云豢龙城在临颍县西四十里北周书泉企拒阳人杜窟即拒陵也古阳陵字每互用方舆纪要许临川颍县有大陵城引注文正同大陵见上阳翟县及潩水注中】
　　又东南过临颍县南又东南过汝南防强县北洧水从河南宻县东流注之
　　临颍旧县也颍水自县西注小防水出焉尔雅曰颍别为沙郭景纯曰皆大水溢出别为小水之名也亦犹江别为沱也颍水又东南迳睾城北即古臯城亭矣春秋经书公及诸侯盟于臯鼬者也臯睾字相似名与字乖耳颍水又东迳防阳城南竹书纪年曰孙何取防阳防强城在东北颍水不得迳其北颍水又东南潩水入焉非洧水也
　　又东过西华县北
　　王莽更名之曰华望也有东故言西也世祖光武皇帝建武中封邓晨为侯国汉济北戴封字平仲为西华令遇天旱慨治功无感乃积柴坐其上以自焚火起而大暴至逺近叹伏永元十三年徴太常焉县北有习阳城颍水迳其南也经所谓洧水流注之也
　　又东南女阳县
　　县故城南有汝水枝流故县得厥称矣阚骃曰本汝水别流其后枯竭号曰死汝水故其字无水余按汝女乃方俗之音故字随读改未必一如阚氏之説以穷通损字也颍水又东大防水注之又东南迳博阳县故城南城在南顿县北四十里汉宣帝封邴吉为侯国王莽更名乐嘉【一清按汉志作乐家】
　　又东南过南顿县北防水从西来流注之
　　防水于乐嘉县入颍不至于顿顿故顿子国也周之同姓春秋僖公二十五年楚伐陈纳顿子于顿是也俗谓之颍隂城非也颍水又东南迳陈县南又东南左会交口者也
　　又东南至新阳县北蒗荡渠水从西北来注之
　　经云蒗荡渠者百尺沟之别名也南合交口新沟自是东出颍上有堰谓之新阳堰俗谓之山阳堨非也新沟自颍北东出县在水北故应劭曰县在新水之阳今县故城在东明颍水不出其北盖经误耳颍水自堰东南流迳项县故城北春秋僖公十七年鲁灭项是矣颍水又东右合谷水水上承平乡诸陂东北迳南顿县故城南侧城东注春秋左所谓顿廹于陈而奔楚自顿徙南故曰南顿也今其城在顿南三十余里又东迳项城中楚襄王所郭以为别都都内西南小城项县故城也旧颍州治谷水迳小城北又东迳魏豫州刺史贾逵祠北王隠言祠在城北非也庙在小城东昔王凌为宣王司马懿【一清按三字注中注】所执屇庙而叹曰贾梁道王凌魏之忠臣唯汝有灵知之遂仰鸩而死庙前有碑碑石生金干寳曰黄金可采为晋中兴之瑞谷水又东流出城东注颍颍水东侧有公路城袁术所筑也故世因以术字名城矣颍水又东迳临颍城北城临水阙南面又东迳云阳二城间南北翼水并非所具又东迳丘头丘头南枕水魏书国志曰宣王军次丘头王凌面水次故号武丘矣【巵林曰司马懿虽尝讨王凌至丘头而武丘之名则至司马昭克诸葛诞始改本注误矣】颍水又东南流于故城北细水注之【一清按细水説文作汹从水汹声】水上承阳都陂陂水枝分东南出为细水东迳新阳县故城北又东南迳宋县故城北县即所谓郪丘者也秦伐魏取郪丘谓是邑矣汉成帝绥和元年诏封殷后于沛以存三统平帝元始四年改曰宋公章帝建初四年徙邑于此故号新郪为宋公国也王莽之新延矣细水又南迳细阳县新沟水注之新沟水首受交口东北迳新阳县故城南汉高帝六年封吕青为侯国也莽更名曰新明也故应劭曰县在新水之阳今无水故渠旧道而已东入泽渚而散流入细细水又东南迳细阳县故城南王莽更之曰乐庆也世祖建武中封岑彭子遵为侯国细水又东南积而为陂谓之次塘公私引裂以供田漑又东南流屈而西南入颍地理志曰细水出细阳县东南入颍【一清按今汉志无是文师古曰居细水之阳故曰细阳细水本出新郪】颍水又东南流迳胡城东故胡子国也春秋定公十五年楚灭胡以胡子豹归是也杜预释地曰女隂县西北有胡城也颍水又东南汝水枝津注之水上承汝水别渎于竒頟城东三十里世谓之大防水也东南迳召陵县故城南春秋左传僖公四年齐桓公师于召陵责楚贡不入即此处也城内有大井径数丈水至清深阚骃曰召者高也其地丘墟井深数丈故以名焉又东南迳征羌县故召陵县之安陵乡安陵亭也世祖建武十一年以封中郎将来歙歙以征定西羌功故更名征羌也【一清按后汉书来歙云以歙有平羌陇之功故改汝南之当乡县为征羌国焉汉志汝南郡无此县名续志云汝南郡召陵县有安陵乡征羌侯国有安陵亭与郦注合本之云所未详也】阚骃引战国策以为秦昭王欲易地谓此也【一清按地理志傿陵李竒曰六国为安陵在颍川不在汝南】汝水别渎又东迳公路台北台临水百步袁术所筑也汝水别渎又东迳西门城即南利也汉宣帝封广陵厉王子刘昌为侯国县北三十里有孰城号曰北利故渎出于二利之间间闗女阳之县世名之曰死汝县取水名故曰女阳也又东迳南顿县故城北又东南迳鲖阳城北又东迳邸乡城北又东迳固始县故城北地理志县故寖也寖丘在南故借丘名县矣【全氏曰按汉志汝南郡有寖县应劭以为寖丘淮阳国有固始县顔师古又以为寖丘故刘奉世疑之曰既别有固始则此寖疑更一地予谓非也淮阳之固始与寖本一地而分为二县汉王追项羽至固陵晋灼曰即固始也师古曰后改为固始耳地理志属淮阳续志光武改寖为固始而淮阳之固始则并省陈之阳夏故阳夏有固陵聚刘昭补注引晋灼云汝南固始县以实之则二县本相接也又何疑乎之更是一地乎但今汉志则无固始故之文未知所据也】王莽更名之曰闰治孙叔敖以土浸薄取而为封故能緜嗣城北犹有叔敖碑建武二年司空李通又慕叔敖受邑故光武以嘉之更名固始别汝又东迳蔡冈北冈上有平阳侯相蔡昭冢昭字叔明周后稷之胄冢有石阙阙前有二碑碑字沦碎不可复识羊虎倾低殆存而已枝汝又东北流迳胡城南而东歴女隂县故城西北东入颍水颍水又东迳女隂县故城北史记高祖功臣侯者年表曰高祖六年封夏侯婴为侯国王莽更名之曰汝坟也县在汝水之隂故以汝水纳称城西有一城故陶丘乡也汝隂郡治【全氏曰晋志汝隂郡魏置首汝隂县从魏志汝隂郡晋武帝置治社亭城】城外东北隅有旧台翼城若丘俗谓之女郎台虽经頺毁犹自广崇上有一井疑故陶丘乡所未详
　　又东南至慎县东南入于淮
　　颍水东南流左合上吴百尺二水俱承次塘细陂南流注于颍颍水又东南江陂水注之水受大漴陂陂水南流积为江陂南迳慎城西侧城南流入于颍颍水又迳慎县故城南县故楚邑白公所居以拒吴春秋左哀公十六年吴人伐慎白公败之王莽之慎治也世祖建武中封刘赐为侯国颍水又东迳蜩蟟郭东俗谓之郑城矣【一清按功臣侯表宣帝神爵三年封郑吉为安逺侯表云慎县知此城为吉封邑也】又东南入于淮春秋昭公十二年楚子狩于州来次于颍尾盖颍水之防淮也
　　洧水出河南宻县西南马领山
　　水出山下亦言出颍川阳城山【一清按此是班固説】山在阳城县之东北盖马领之统目焉洧水东南流迳一故台南俗谓之阳子台又东迳马领坞北坞在山上坞下泉流北注亦谓洧别源也而入于洧水洧水东流绥水会焉水出方山绥谿即山海经所谓浮戏之山也东南流迳汉宏农太守张伯雅墓茔域四周垒石为垣隅阿相降列于绥水之隂庚门表二石阙夹对石兽于阙下冢前有石庙列植三碑碑云徳字伯雅河南宻人也碑侧树两石人有数石柱及诸石兽矣旧引绥水南入茔域而为池沼沼在丑地皆蟾蠩吐水石隍承溜池之南又建石楼石庙前又翼列诸兽但物谢时沦凋毁殆尽夫富而非义比之浮云况复此乎王孙士安斯为逹矣绥水又东南流迳上郭亭南东南注洧洧水又东襄荷水注之水出北山子节谿亦谓之子节水东南流注于洧洧水又东会沥滴泉水出深谿之侧泉流丈余悬水散注故世士以沥滴称南流入洧水也
　　又东南过其县南
　　洧水又东南流与承云二水合俱出承云山二源双导东南流注于洧世谓之东西承云水洧水又东微水注之水出微山东北流入于洧洧水又东迳宻县故城南春秋谓之新城左僖公六年会诸侯伐郑围新宻郑所以不时城也今县城东门南侧有汉宻令卓茂祠茂字子康南阳宛人温仁寛雅恭而有礼人有认其马者茂与之曰若非公马幸至丞相府归我遂挽车而去后马主得马谢而还之任汉黄门郎迁宻令举善而教口无恶言教化大行道不拾遗蝗不入境百姓为之立祠享祀不辍矣洧水又左会璅泉水水出王亭西北流注于洧洧水又东南与马闗水合水出王亭下东北流歴马闗谓之马闗水又东北注于洧洧水又东合武定水水北出武定冈西南流又屈而东南流迳零鸟坞西侧坞东南流坞侧有水悬流赴壑一匹有余直注涧下沦积成渊嬉游者瞩望竒为佳观俗人覩此水挂于坞侧遂目之为零鸟水东南流入于洧洧水又东与虎牍山水合水发南山虎牍谿东北流入洧洧水又东南赤涧水注之水出武定冈东南流迳皇台下又歴冈东东南流注于洧洧水又东南流潧水注之洧水又东南迳郐城南世本曰陆终娶于方之妹谓之女隤【朱氏谋防笺引世本作女嬇】是生六子孕二年启其左胁三人出焉破其右胁三人出焉其四曰求言是为郐人郐人者郑是也【一清按史记楚世家陆终生子六人四曰会人裴骃集解引世本曰会人者郑是也郑字误当作郐小司马索隠曰系本云四曰求言是为郐人毛诗正义曰陆终生子六人四曰会人案世本会人即桧之祖也】郑桓公问于史伯曰王室多难予安逃死乎史伯曰虢郐公之民迁之可也郑氏东迁虢郐献十邑焉刘桢云郐在豫州外方之北北隣于虢都荥之南左济右洛居阳郑两水之间【全氏曰考潧洧之交并无阳水但有隂水耳左传隂坂隂口是也古文阳从阳隂从阴字近致讹】食潧洧焉徐广曰郐在宻县妘姓矣不得在外方之北也洧水又东迳隂坂北水有梁焉俗谓是济为参辰口左传襄公九年晋伐郑济于隂坂次于隂口而还是也杜预曰隂坂洧津也服防曰水南曰隂口者水口也参隂声相近盖呼之谬耳又晋居商参之分实沈之土郑处辰火之野阏伯之地军师所次故济得其名也【全氏曰按商参孙汝澄云当作觜参何焯曰非也参当作□说文□商星也非二十八宿之参唐韵读作所中切予谓义门以说文立异而不细读此注夫商星之□何以亦为实沈之主乎且□为晋分见于何书况善长引服氏语谓参隂声相近今改而为所中切防何不千里而遥也然则尚不如孙说之近是矣且善长此数语本属傅会以晋为实沈之土而军师所次即以名其水口固未必然若郑何尝是阏伯之土乎此不足深辨者也】
　　又东过郑县南潧水从西北来注之
　　洧水又东迳新郑县故城中左传襄公元年晋韩厥荀偃帅诸侯伐郑入其郛败其徒兵于洧上是也竹书纪年晋文侯二年同惠王子多父伐郐克之乃居郑父之丘名之曰郑是曰桓公【一清按汉志河南郡新郑县应劭引国语曰周幽王败桓公死之其子武公与平王东迁洛邑遂伐虢侩而并其地而邑于此京兆尹郑县应劭曰宣王母弟友所封也其子与平王东迁更称新郑史记郑世家桓公初封于郑索隠引系本云桓公居减林徙拾宋忠曰减林与拾皆旧地名是封桓公乃名为郑耳然则居郑父之丘者是桓公之子武公而误以为桓公者盖竹书之缪道元于渭水篇已详辨之】皇甫士安帝王世纪云或言县故有熊氏之墟黄帝之所都也郑氏徙居之故曰新郑矣城内有遗祠名曰章乗是也洧水又东为洧渊水春秋传曰龙鬭于时门之外洧渊则此潭也今洧水自郑城西北入而东南流迳郑城南城之南门内旧外蛇与内蛇鬭内蛇死六年大夫傅瑕杀郑子入厉公自是徴也水南有郑庄公望母台庄姜恶公寤生与叚京居叚不弟姜氏无训庄公居夫人于城颍誓曰不及黄泉无相见也故城台以望母用伸在心之思感考叔之言忻大隧之赋泄泄之慈有嘉融融之孝得常矣洧水又东与黄水合经所谓潧水非也黄水出太山南黄泉东南流迳华城西史伯谓郑桓公曰华君之土也韦昭曰华国名矣史记秦昭王三十三年白起攻魏拔华阳走芒卯斩首十五万司马彪曰华阳亭名在宻县嵇叔夜尝采药于山泽学琴于古人即此亭也黄水东南流又与上水合水出两塘中一源两分泉流派别东为七虎涧水西流即是水也其水西南流注于黄水黄即春秋之所谓黄崖也故杜预云苑陵县西有黄水者也又东南流水侧有二台也谓之积粟台台东即二水之会也捕獐山水注之水东出捕獐山西流注于黄水黄水又南至郑城北东转于城之东北与黄沟合水出捕獐山东南流至郑城东北入黄水黄水又东南迳龙渊泉东南七里沟水注之水出隟侯亭东南平地东注又屈而南流迳升城东又其【一清按此处有脱误】南歴烛城西即郑大夫烛之武邑也又南流注于洧水也
　　又东南过长社县北
　　洧水东南流南濮北濮二水入焉洧水又东南与龙渊水合水出长社县西北有故沟上承洧水水盛则通注龙渊水减则津渠辍流其渎中泉南注东转为渊渌水平潭清洁澄深俯视游鱼类若乗空矣所谓渊无濳鳞也又东迳长社县故城北郑之长葛邑也春秋隠公五年宋人伐郑围长葛是也后社树暴长故曰长社魏颍川郡治也余以景明中出宰兹郡于南城西侧修立客馆版筑既兴于土下得一树根甚壮大疑是故社怪长暴茂者也稽之故说县无龙渊水名盖出近世矣京相璠春秋土地名曰长社北界有禀水但是水导于隍堑之中非北界之所谓又按京杜地名并云长社县北有长葛乡斯乃县徙于南矣然则是水即禀水也其水又东南迳棘城北左所谓楚子伐郑救齐次于棘泽者也禀水又东左注洧水洧水又东南分为二水也其枝水东北流注沙一水东迳许昌县故许男国也姜姓四岳之后矣穆天子所谓天子见许男于洧上者也汉章帝建初四年更封马光为侯国春秋佐助期曰汉以许昌失天下及魏承汉歴遂改名许昌也城内有景福殿基魏明帝太和中造凖价八百余万洧水又东入汶仓城内俗以是水为汶水故有汶仓之名非也盖洧水之邸阁耳洧水又东迳傿陵县故城南李竒曰六国为安陵也昔秦求易地唐且受使于此【春秋分记曰鄢亦曰陵成十六年晋败楚于鄢陵即此六国时曰安陵两汉晋为鄢陵县俱属颍川郡按后汉志曰春秋时曰鄢注曰克叚于鄢晋败楚于鄢陵释例亦然知其为郑之鄢无疑惟是汉陈留郡有曰傿王莽所易为顺通在东汉属梁国者是也应劭于前汉志误以陈留之傿为克叚之鄢水经据以为正谓克叚于其地在汉陈留杜预误作颍川鄢陵盖从应劭注耳此自应误何得云杜误乎一清按今本水经注浚仪渠其一者东南过陈县也下及睢水出梁郡傿县卷中俱无克叚之文克齐所引岂无明据耶盖是书多缺失耳寰宇记鄢城在宋州柘城县北二十九里春秋时实陈株野地郑伯克叚之鄢在颍川不在陈留也】汉高帝十二年封都尉诸濞为侯国王莽更名左亭洧水又东傿陵陂水注之水出傿陵南陂东西南流注于洧水也
　　又东南过新汲县东北
　　洧水自傿陵东迳桐丘南俗谓之天井陵又曰冈非也洧水又屈而南流水上有梁谓之桐门桥盖借桐丘以取称亦言取桐门亭而目焉然不知亭之所在未之详也洧水又东南迳桐丘城春秋左庄公二十八年楚伐郑郑人将奔桐丘即此城也杜预春秋释地曰颍川许昌城东北京相璠曰郑地也今国无而城见存西南去许昌故城可三十五里俗名之曰隄其城南即长隄固洧水之北防也西面桐丘其城邪长而不方盖凴丘之称即城之名矣洧水又东迳新汲县故城北汉宣帝神爵二年置于许之汲乡曲洧城以河内有汲县故加新也汉章帝建初四年封执金吾马光为侯国【沈氏曰按后汉书本马光无新汲之封而建初四年所封即许昌也已见上文此盖复出之错简】城在洧水南隄上又东洧水右迤为濩陂洧水又迳匡城南扶沟之匡亭也又东洧水左迤为鸭子陂谓之大穴口也
　　又东南过茅城邑之东北
　　洧水自大穴口东南迳洧阳城西南迳茅城东北又南左合甲庚沟沟水上承洧水于大穴口东北枝分东迳洧阳故城南俗谓之复阳城非也盖洧复字类音读变汉建安中封司空祭酒郭奉孝为侯国其水又东南为鸭子陂陂广一十五里余波南入甲庚沟西注洧东北泻沙洧水又东迳一故城西世谓之思乡城西去洧十五里洧水又右合濩陂水上承洧水于新汲县南迳新汲县故城东又南积而为陂陂之西北即长舍城【全氏曰长舍即长社之变】陂水东翼洧隄西面茅邑自城北门列筑隄道迄于此冈世尚谓之茅冈即经所谓茅城邑也陂水北出东入洧津西纳潩流
　　又东过习阳城西折入于颍
　　洧水又东南迳辰亭东俗谓之田城非也盖田辰声相近城亭音韵联故也经书鲁宣公十一年楚子陈侯郑伯盟于辰陵也京相璠曰颍川长平有故辰亭杜预曰长平县东南有辰亭今此城在长平城西北长平城在东南或杜氏之谬书之误耳长平东南淋陂北畔有一阜东西减里南北五十许步俗谓之新亭台又疑是杜氏所谓辰亭而未之详也洧水又南迳长平县故城西王莽之长正也洧水又南分为二水枝水东出谓之五梁沟迳习阳城北又东迳赭丘南丘上有故城郡国志曰长平故属汝南县有赭丘城即此城也又东迳长平城南东注涝陂洧水南出谓之鸡笼水故水会有笼口之名矣洧水又东迳习阳城西西南折入颍地理志曰洧水东南至长平县入颍者也
　　潩水出河南宻县大騩山
　　大騩即具茨山也黄帝登具茨之山升于洪隄之上受神芝图于黄盖童子即是山也潩水出其阿流而为陂俗谓之玉女池东迳陉山北史记魏襄王六年败楚于陉山者也山上有郑祭仲冢冢西有子产墓累石为方坟坟东有庙并东北向郑城杜元凯言不忘本际庙旧有一枯柏树其尘根故株之上多生稚柏列秀青青望之竒可嘉矣潩水又东南迳长社县故城西北南濮北濮二水出焉刘澄之着永初记云水经濮水源出大騩山东北流注泗卫灵闻音于水上殊为乖矣余按水经为潩水不为濮也是水首受潩水川渠双引俱东注有洧与之过沙枝流派乱牙得通称是以春秋昭公九年迁城父人于陈以夷濮西田益之京相璠曰以夷之濮西田益也杜预亦言以夷田在濮水西者与城父人服防曰濮水名也且字类音同津澜邈别不得为北濮上源师氏音于其上矣潩水又南迳钟亭西又东南迳王亭西又东南迳闗亭西又东南迳宛亭西郑大夫宛射犬之故邑也潩水又南分为二水一水南出迳胡城东故颍县之狐人亭也其水南结为陂谓之胡城陂潩水自枝渠东迳曲强城东皇陂水注之水出西北皇台七女冈北皇陂即古长社县之浊泽也史记魏惠王元年韩懿侯与赵成侯合军伐魏战于浊泽是也【方舆纪要云浊泽括地志云出解县东北平地即涿水也涿音浊史记赵成侯六年伐魏取涿泽又魏世家魏惠王元年韩懿侯赵成侯合兵伐魏战于浊泽大破之遂围魏是时魏都安邑或以为河南之浊泽误也一清按史记韩世家注云徐广曰长社有浊泽郦说盖有所据】其陂水【寰宇记尉氏县下引水经注云魏惠王元年韩懿侯会伐魏于皛泽陂北对鸡鸣城一清按其陂水下疑有脱误】北对鸡鸣城即长社县之浊城也陂水东南流迳胡泉城北故颍隂县之狐宗乡也又东合胡城陂水水上承皇陂水而东南流注于黄水谓之合作口而东迳曲强城北东流入潩水时人谓之勑水非也勑潩音相类故字从声变耳【一清按说文潩水出河南宻县大隗山南入颍从水异声与职切与水经合又有瀷水出河南宻县东入颍从水翼声与职切潩瀷音同而字相近其源委又同岂即一水而重出者与惟其为与职切故与勑音相类若读作异相去逺矣】潩水又迳东西二武亭间两城相对疑即古之岑门史迁所谓走犀首于岑门者也徐广曰颍隂有岑亭未知是否【沈氏曰续志颍隂县有岸门史记魏世家哀王五年走犀首于岸门徐广曰颍隂有岸亭张守节曰括地志云岸门在长社县西北二十八里今名西武亭然则岑字误也索隠引刘昭曰河东皮氏县有岸头亭盖为谬矣一清按汉书卫青传张次公封岸头侯晋灼曰河东皮氏亭也顾景范曰岸头亭在河津县南古岸门也史记秦孝公二十四年与晋战于岸门虏其将魏错又惠文王后十一年败韩于岸门斩首十万魏世家襄王五年秦使樗里子伐取我曲沃走犀首于岸门今河津汉皮氏县地与曲沃近河东亦有岸门因致斯误】潩水又南迳射犬城东即郑公孙射犬城也盖俗谬耳潩水又南迳颍隂县故城西魏明帝封司空陈羣为侯国其水自城西又东迳许昌城南又东南与宣梁陂水合陂水上承狼陂于颍隂城西南陂南北二十里东西十里春秋左曰楚子伐郑师于狼渊是也其水东南入许昌县迳巨陵城北郑地也春秋左氏庄公十四年郑厉公获傅瑕于大陵京相璠曰颍川临颍县东北二十五里有故巨陵亭古大陵也其水又东积而为陂谓之宣梁陂也陂水又东南入潩水潩水又西南流迳陶城西又东南迳陶陂东
　　东南入于颍
　　潧水出郑县西北平地【全氏曰按溱水说文以出桂阳临武者当之而水经注水篇亦有出平舆之溱水若其出郑县者说文以为潧水其音如溱其字不作溱也不知何时尽毛诗左国语孟子史汉诸书之潧胥改为溱犹幸水经存其旧稍留说文之学】
　　潧水出郐城西北鸡络坞下东南流迳贾复城西东南流左合水水出贾复城东南流注于潧潧水又南左会承云山水水出西北承云山东南歴浑子冈东注世谓冈峡为五鸣口东南流注于潧潧水又东南流歴下田川迳郐城西谓之为柳泉水也故史伯答桓公曰君以成周之众奉辞伐罪若克虢郐君之土也如前华后河左洛右济主芣騩而食潧洧修典刑以守之可以少固即谓此矣潧水又南悬流奔壑崩注丈余其下积水成潭广四十许步渊深难测又南注于洧【全氏曰按潧水不得入洧道元已详辨之则此注注洧之说为非矣】诗所谓溱与洧者也世亦谓之为郐水也【春秋分记曰郑之溱水故侩国居之亦曰侩水是也】
　　东过其县北又东南过其县东又南入于洧水
　　自郐潧东南更无别渎不得迳新郑而会洧也郑城东入洧者黄崕水也盖经误证耳【一清按此条又不错未知上何以有注洧之说】
　　渠出荥阳北河东南过中牟县之北
　　风俗通曰渠者水所居也渠水自河与泲乱流东迳荥泽北东南分泲歴中牟县之圃田泽北与阳武分水泽多麻黄草故述征记曰践县境便覩斯卉穷则知逾界今虽不能然谅亦非谬诗所谓东有圃草也皇武子曰郑之有原圃犹秦之有具囿泽在中牟县西西限长城东极官渡北佩渠水东西四十许里南北二百许里中有沙冈上下二十四浦津流迳通渊潭相接各有名焉有大斩小斩大灰小灰义鲁练秋大白杨小白杨散吓禺中羊圈大鹄小鹄龙泽宻罗大哀小哀大长小长大缩小缩伯丘大盖牛眠等浦水盛则北注渠溢则南播故竹书纪年梁惠成王十年入河水于甫田又为大沟而引甫水者也又有一渎自酸枣受河导自汉渎歴酸枣迳阳武县南出世谓之十字沟而属于渠或谓是渎为梁惠之年所开而不能详也斯浦乃水泽之所钟为郑隰之渊薮矣渠水右合五池沟上承泽水下流入渠为之五池口魏嘉平三年司马懿帅中军讨太尉王凌于夀春自彼而还帝使侍中韦诞劳军于五池者也今其地为五池乡矣渠水又东不家沟水注之水出京县东南梅山北谿春秋襄公十八年楚蒍子冯公子格率锐师侵费右回梅山杜预曰在宻东北即是山也其水自谿东北流迳管城西故管国也周武以封管叔矣成王幼弱周公摄政管叔流言曰公将不利于孺子公赋防鸮以伐之即东山之师是也左传宣公十二年晋师救郑楚次管以待之杜预曰京县东北有管城者是也俗谓之为管水又东北分为二水一水东北流注黄雀沟谓之黄渊渊周一百步其一水东越长城东北流水积为渊南北二里东西百步谓之百尺水北入圃田泽分为二水一水东北迳东武强城北汉书曹参传击羽婴于昆阳追至叶还攻武强因至荥阳薛瓉云按武强城在阳武县即斯城也汉高帝六年封骑将庄不识为侯国又东北流左注于渠为不家水口也一水东流又屈而南转东南注白沟也渠水又东清池水注之清池水出清阳亭西南平地东北流迳清阳亭南东流即古清人城也诗所谓清人在彭彭为高克邑也故杜预春秋释地云中牟县西有清阳亭是也清池水又屈而北流至清口泽七虎涧水注之水出华城南冈一源两派津川趣别西入黄雀沟东为七虎谿亦谓之为华水也又东北流紫光沟水注之水出华阳城东北而东流俗名曰紫光涧又东北注华水华水又东迳棐城北即北林亭也春秋文公与郑伯宴于棐林子家赋鸿雁者也春秋宣公元年诸侯会于棐林以伐郑楚救郑遇于北林服防曰北林郑南地也京相璠曰今荥阳苑陵县有故林乡在新郑北故曰北林也余按林乡故城在新郑东北如北七十许里苑陵故城在东南五十许里不得在新郑北也考京服之说并为疎矣杜预云荥阳中牟县西南有林亭在郑北今是亭南去新郑县故城四十许里盖以南有林乡亭故杜预据是为北林最为宻矣又以林乡为棐亦或疑焉诸侯会棐楚遇于此寜得知不在是而更指他处也积古之传事或不谬矣又东北迳鹿台南冈北出为七虎涧东流期水注之水出期城西北平地世号龙渊水东北流又北迳期城西又北与七虎涧合谓之虎谿水乱流东注迳期城北东会清口水司马彪郡国志曰中牟有清口水即是水也清水又东北白沟水注之水有二源北水出宻之梅山东南而东迳靖城南与南水合南水屈合太水西北流至靖城南左注北水即承水也山海经曰承水出太山之隂东北流注于没水者也世谓之靖涧水也又东北流太水注之水出太山东平地山海经曰太水出于太山之阳而东南流注于没水世谓之礼水也东北迳武陵城西东北流注于承水又东北入黄瓮涧北迳中阳城西城内有旧台甚秀台侧有陂池池水清深涧水又东屈迳其城北竹书纪年梁惠成王十七年郑厘侯来朝中阳者也其水东北流为白沟又东北迳伯禽城北盖伯禽之鲁往迳所由也屈而南流东注于清水即潘岳都乡碑所谓自中牟故县以西西至于清沟指是水也乱流东迳中牟宰鲁恭祠南汉和帝时右扶风鲁恭字仲康以太尉掾迁中牟令政专徳化不任刑罚吏民敬信蝗不入境河南尹袁安疑不实使部掾肥亲按行之恭随亲行阡陌坐桑树下雉止其傍有小儿亲曰儿何不击雉曰将雏亲起曰虫不入境一异化及鸟兽二异竪子懐仁三异久留非优贤请还是年嘉禾生县庭安美其治以状上之徴博士侍中车驾每出恭常陪乗上顾问民政无所隠讳故能遗爱自古祠飨来今矣清沟水又东北迳沈清【一清按沈清下疑腉亭字】疑即博浪亭也服防曰博浪阳武沙水二名也今有亭【一清按汉书张良注引服防曰博浪河南阳武南地名今有亭史记索隠曰服防云博浪地名在阳武南而晋志荥阳郡卷县下云有博浪长沙道元既以博浪为泽水所钟又是长沙故云沙水二名但所引服説全与史汉注异未知所据】所未详也歴博浪泽昔张良为韩报仇于秦以金椎击秦始皇不中中其副车于此又北分为二水枝津东注没水清水自枝流北注渠谓之清沟口渠水又左迳阳武县故城南东为官渡水又迳曹太祖垒北有高台谓之官渡台渡在中牟故世又谓之中牟台建安五年太祖营官渡袁绍保阳武绍连营稍前依沙堆为屯东西数十里公亦分营相御合战不利绍进临官渡起土山地道以逼垒公亦起高台以捍之即中牟台也今台北土山犹在山之东悉绍旧营遗基并存渠水又东迳田丰祠北袁本初慙不纳其言害之时人嘉其诚谋无辜见戮故立祠于是用表袁氏覆灭之宜矣又东役水注之水出苑陵县西隟侯亭东世谓此亭为郄城非也盖隟郄声相近耳【沈氏曰左传襄公十一年诸侯之师次于杜注苑陵县西有侯亭续志苑陵县有侯亭若隟是隙字不与通考字书璅与通或是璅字之误文】中平陂【一清按中平陂上有脱文】世名之埿泉也即古役水矣山海经曰役山役水所出北流注于河疑是水也东北流迳苑陵县故城北东北流迳焦城东阳丘亭西世谓之焦沟水竹书纪年梁惠成王十六年秦公孙壮率师伐郑围焦城不克即此城也俗谓之驿城非也役水自阳丘亭东迳山氏城北为高榆渊竹书纪年梁惠成王十六年秦公孙壮率师城上枳安陵山氏者也又东北为酢沟又东北鲁沟水出焉役水又东北埿沟水出焉又东北为八丈沟又东清水枝津注之水自沈城东派注于役水又东迳曹公垒南东与沬水合山海经云末山沫水所出北流注于役今是水出中牟城西南疑即沫水也东北流迳中牟县故城南昔赵献侯自耿都此班固云赵自邯郸徙焉赵防子时佛肸以中牟叛置鼎于庭不与已者烹之田英【朱氏谋防笺云说苑作田基新序作田卑】将褰裳赴鼎处也薛瓒注汉书云中牟在春秋之时为郑之堰也及三卿分晋则在魏之邦土赵自漳北不及此也春秋曰卫侯如晋过中牟非卫适晋之次也汲郡古文曰齐师伐赵东鄙围中牟此中牟不在赵之东也按中牟当作湿水之北矣按春秋齐伐晋夷仪晋车千乘在中牟卫侯过中牟中牟人欲伐之卫禇师固亡在中牟曰卫虽小其君在未可胜也齐师克城而骄遇之必败乃败齐师服防不列中牟所在杜预曰今荥阳有中牟回逺疑为非也然地理参差土无常域随其彊弱自相吞并疆理留移寜可一也兵车所指迳纡难知自魏徙大梁赵以中牟易魏故赵之南界极于浮水匪直专漳也赵自西取后止中牟齐师伐其东鄙于宜无嫌而瓉但迳湿水空言中牟所在非论证也【全氏曰有河南之中牟有河北之中牟张守节以邺西牟山为赵中牟者近之管子所谓筑五鹿中牟邺者三城相接也然则非独荥阳有之矣一清案春秋定九年传晋车千乗在中牟杜预曰今荥阳有中牟县回逺疑非也孔颖逹正义曰此中牟在晋竟内也赵世家云献侯即位治中牟汉书地理志云河南郡有中牟县赵献侯自耿徙此又云三家分晋河南之中牟魏分也杜言今荥阳有中牟县谓此河南之中牟也晋世分河南为荥阳郡中牟属焉此地乃在河南计非晋竟故云回逺疑非也又三家分晋中牟属魏则非赵得都之赵献侯治中牟亦非河南之中牟也此言晋车在中牟哀五年赵鞅伐卫围中牟论语佛肸为中牟宰与赵献侯所都或当是一地必非河南中牟当于河北别有中牟但不复知其处耳有臣瓉者不知其姓或云姓傅作汉书音义云臣瓉案河南中牟春秋之时在郑之疆内及三卿分晋则为魏之邦土赵界自漳水以北不及此也春秋卫侯如晋遏中牟案此中牟非卫适晋之次也汲郡古文曰齐师伐赵东鄙围中牟此中牟不在赵之东也案中牟当在温水之上瓒言河南中牟非此中牟诚如其语谓此中牟当在温水之上不知其所案据也温水宜是济漯之漯此为文误方舆纪要中牟城在汤隂县西五十里此即河北之中牟也】汉高帝十一年封单父圣为侯国【一清按汉表作单右车此从史表】沫水又东北注于役水昔魏太祖之背董卓也间行出中牟为亭长所録郭长公世语为县所拘【一清按九字注中注】功曹请释焉役水又东北迳中牟泽即郑太叔攻萑蒲之盗于是泽也其水东流北屈注渠水续述征记所谓自酱魁城到酢沟十里者也渠水又东流而左会渊水其水上承圣女陂陂周二百余步水无耗竭湛然清满而南流注于渠渠水又东南而注大梁也
　　又东至浚仪县
　　渠水东南迳赤城北戴延之所谓西北有大梁亭非也竹书纪年梁惠成王二十八年穰苴【朱氏谋防笺曰今竹书作穰疵】率师及郑孔夜战于梁赫郑师败逋即此城也左则故渎出焉秦始皇二十年王贲断故渠引水东南出以灌大梁谓之梁沟又东迳大梁城南本春秋之阳武高阳乡也于战国为大梁周梁伯之居矣梁伯好土功大其城号曰新里民疲而溃秦遂取焉后魏惠王自安邑徙都之故曰梁耳竹书纪年梁惠成王六年四月甲寅徙都于大梁是也【日知録曰左传桓九年梁伯伐曲沃注梁国在冯翊夏阳县郤芮曰梁近秦而幸焉是也汉书地理志云冯翊夏阳故少梁也水经注乃误以少梁为大梁而不知大梁不近秦也后汉志河南尹梁故国伯翳后注引博物记云梁伯好土功今梁多有城亦误全氏曰少梁是晋邑即梁益耳所食采也汉志河南郡梁县臣瓉曰此梁周之小邑见于春秋盖即指楚人侵梁及霍之梁在战国为南梁盖大梁在浚仪少梁在夏阳南梁在汝水之傍三梁不可混也】秦灭魏以为县汉文帝封孝王于梁孝王以土地下湿东都睢阳又改曰梁自是置县以大梁城广居其东城夷门之东夷门即侯嬴抱闗处也续述征记以此城为师旷城言郭縁生曽游此邑践夷门升吹台终古之迹缅焉尽在余谓此乃梁氏之台门魏惠之朝居非吹台也当是误证耳西征记论语仪封人即此县又非也竹书纪年梁惠成王三十一年三月为大沟于北郛以行圃田之水陈留风俗曰县北有浚水像而仪之故曰浚仪余谓故汴沙为隂沟矣浚之故曰浚其犹春秋之浚沫乎汉氏之浚仪水无佗也皆变名矣【一清按顾景范曰诗爰有寒泉在浚之下志云今祥符县西三十里有寒泉陂即诗所称浚水为汴所夺故汴水经大梁北亦兼浚水之名盖不始于汉氐也浚城寒泉冈亦见瓠子注】其国多池沼时池中出神剑到今其民像而作之号大梁氏之剑也渠水又北屈分为二水续述征记曰汴沙到浚仪而分也汴东注沙南流其水东南流迳梁王吹台东陈留风俗传曰县有仓颉师旷城上有列仙之吹台北有牧泽中出兰蒲土多儁髦衿带牧泽方一十五里俗谓之蒲闗泽即谓此矣梁王増筑以为吹台城隍夷灭略存故迹今层台孤立于牧泽之右矣其台方一百许步即阮嗣宗咏懐诗所谓驾言发魏都南向望吹台箫管有遗音梁王安在哉晋世丧乱乞活凴居削隳故基遂成二层上基犹方四五十步高一丈余世谓之乞活台又谓之婆台城【一清按文昌襍録繁台梁孝王按歌吹之台后有繁氏居其侧里人呼为繁台繁婆音相近即婆台也日知録建昭三年七月戊辰卫府李延夀为御史大夫一姓繁师古曰繁音蒲元反陈汤御史大夫繁延夀师古曰繁音蒲胡反萧望之师古音婆谷永师古音婆何反蒲元则音盘蒲胡则音蒲蒲何则音婆三音互见并未归一然繁字似有蒲音左定四年殷民七族繁音歩何反仪礼乡射礼注今文皮树为繁防皮古音婆史记张丞相世家丞司直繁君索隠曰繁音婆文选繁休伯吕向音步何反则繁之音婆相渠水于乆矣】此有隂沟鸿沟之称焉项羽与汉高分王指是水以为东西之别故蘓秦说魏襄王曰大王之地南有鸿沟是也故尉氏县有波乡波亭鸿沟乡鸿沟亭皆借水以立称也今萧县西亦有鸿沟亭梁国睢阳县东有鸿口亭先后谈者亦指此以为楚汉之分王非也盖春秋之所谓红泽者矣【一清按善长之辨非楚汉分画之鸿沟是矣其言春秋之红泽则非也说见获水注中】渠水右与汜水合水上承役水于苑陵县县故郑都也王莽之左亭县也役水枝津东为汜水者也而世俗谓之埿沟水也春秋左僖公三十年晋侯秦伯围郑晋军函陵秦军汜南所谓东汜者也其水又东北迳中牟县南又东北迳中牟泽【一清按汉志河南郡中牟县下云□田泽在西豫州薮即是泽也】与渊水合水出中牟县故城北城有层台按郭颁世语及干寳晋纪并言中牟县故魏任城王台下池中有汉时防锥长六尺入地三尺头西南指不可动至月朔自正以为晋氏中兴之瑞而今不知所在或言在中阳城池台未知焉是渊水自池西出屈迳其城西而东南流注于汜汜水又东迳大梁亭南又东迳梁台南东注渠渠水又东南流迳开封县睢涣二水出焉右则新沟水注之其水出逄池【一清按汉志河南郡开封县下云逄池在东北或曰宋之逄泽也臣瓒曰汲郡古文梁惠王发逄忌之薮以赐民今浚仪有逄陂忌泽是也】池上承役水于苑陵县别为鲁沟水东南流迳开封县故城北汉高帝十一年封陶舍为侯国也陈留志称阮简字茂宏为开封令县侧有劫贼外白甚急数阮方围棋长啸吏云劫急阮曰局上有劫亦甚急其耽乐如是故语林曰王中郎以围棋为坐隠或亦谓之为手谈又谓之为棋圣鲁沟南际富城东南入百尺陂即古之逄泽也徐广史记音义曰秦孝公会诸侯于逄泽陂汲郡墓竹书纪年作逄泽【一清按史记秦本纪孝公十九年会诸侯逄泽徐广曰开封东北有逄泽不如郦所云】斯其处也故应徳琏西征赋曰鸾衡东指弭节逄泽其水东北流为新沟新沟又东北流迳牛首乡北谓之牛建城又东北注渠即沙水也音蔡许慎正作沙音言水散石也从水少水沙见矣【一清按二十字注中注】楚东有沙水谓此水也
　　又屈南至扶沟县北
　　沙水又东南迳牛首乡东南鲁渠水出焉亦谓之宋沟也又迳陈留县故城南孟康曰留郑邑也后为陈所并故曰陈留矣鲁沟水又东南迳圉县故城北县苦楚难修其干戈以圉其患故曰圉也或曰邉陲之号矣歴万人散王莽之簒也东郡太守翟义兴兵讨莽莽遣奋威将军孙建击之于圉北义师大败尸积万数血流溢道号其处为万人散百姓哀而祠之【一清按郡国志圉有高阳亭刘昭补注引陈留志云有万人聚王邑破翟义积尸处今高阳文颖曰聚邑名】又歴鲁沟亭又东南至阳夏县故城西汉高祖六年封陈豨为侯国鲁沟水又南入涡【一清按汉志陈留郡陈留县鲁渠水首受狼荡渠东至阳夏县入涡正国语所谓商鲁之沟也】今无水也沙水又东南迳斗城西左襄公三十年子产殡伯有尸其臣之于是城也沙水又东南迳牛首亭东左桓公十四年宋人与诸侯伐郑东郊取牛首者也俗谓之车牛城矣沙水又东南八里沟水出焉又东南迳陈留县裘氏乡裘氏亭西又迳澹台子羽冢东与八里沟合按陈留风俗曰陈留县裘氏乡有澹台子羽冢又有子羽祠民祈祷焉京相璠曰今泰山南武城县有澹台子羽冢县人也未知孰是因其方志所叙就记纒络焉沟水上承沙河而西南流迳牛首亭南与百尺陂水合其水自陂南迳开封城东三里冈左屈而西流南转注八里沟又南得野兔水口水上承西南兔氏亭北野兔陂郑地也春秋云郑伯劳屈生于兔氏者也陂水东北入八里沟八里沟水又南迳石仓城西又南迳兔氏亭东又南迳召陵亭西东入沙水沙水南迳扶沟县故城东县即颍川之谷平乡也有扶亭又有洧水沟故县有扶沟之名焉建武元年汉光武封平狄将军朱鲔为侯国沙水又东与康沟水合水首受洧水于长社县东东北迳向冈西即郑之向乡也后人遏其上口今水盛则北注水耗则辍流又西长明沟水注之水出苑陵县故城西北县有二城此则西城也二城以东悉多陂泽即古制泽也京相璠曰郑地杜预曰泽在荥阳苑陵县东即春秋之制田也故城西北平地出泉谓之龙渊泉渊水流迳陵丘亭西又西重泉水注之水出城西北平地泉涌南流迳陵丘亭西西南注龙渊水龙渊水又东南迳凡阳亭西而南入白雁陂陂在长社县东北东西七里南北十里在林乡之西南司马彪郡国志曰苑陵有林乡亭【一清按今续志无是文刘昭补注于苑陵县下引杜预曰县东南有林乡】白雁陂又引渎南流谓之长明沟东转北屈又东迳向城北城侧有向冈左传襄公十一年诸侯伐郑师于向者也又东右迤为染工陂而东注于蔡泽陂长明沟水又东迳尉氏县故城南圈称云尉氏郑国之东鄙狱官名也郑大夫尉氏之邑故栾盈曰盈将归死于尉氏也【全氏曰栾孺子所对周尉氏之官也善长以此证郑尉氏之邑则误矣】沟渎自是三分北分为康沟东迳平陆县故城北高后元年封楚元王子礼为侯国【全氏曰按本表是景帝所封索隠云西河又云东平陆在东平胡三省曰东平近楚为得之】建武元年以户不满三千罢为尉氏县之陵树乡又有陵树亭汉建安中封尚书荀攸为陵树乡侯故陈留风俗曰陵树乡故平陆县也【一清按汉志陈留郡无平陆县也刘昭续志补注于尉氏县下引陈留志云有陵树乡则东京废省之说有如郦言抑或班固之失记耳】北有大泽名曰长乐廐【一清按刘昭补注尉氏县下引陈留志曰北有大泽泽有天子苑有长乐廐汉诸帝以驯养猛兽然则廐非泽名善长误矣】康沟水又东迳扶沟县之白亭北陈留风俗传曰扶沟县有帛乡帛亭名在七乡十二亭中康沟水又东迳少曲亭陈留风俗曰尉氏县有少曲亭俗谓之为小城也又东南迳扶沟县故城东而东南注沙水沙水又南会南水其水南流又分为二水一水南合闗亭东又东南流与左水合其水自枝渎南迳召陵亭西疑即扶沟之亭也而东南合右水世以是水与傿陵陂水双导亦谓之双沟又东南入沙水沙水南与蔡泽陂水合水自傿陵城西北春秋成公十六年晋楚相遇于傿陵吕锜射中共王目王召养由基使射杀之亦子反醉酒自毙处也陂东西五里南北十里陂水东迳匡城北城在新汲县之东北即扶沟之匡亭也亭在匡城乡春秋文公元年诸侯朝晋卫成公不朝使孔逹侵郑伐绵訾及匡即此邑也今陈留长垣县南有匡城即平丘之匡亭也襄邑又有承匡城然匡居陈衞之间亦往往有异邑矣陂水又东南至扶沟城北又东南入沙水沙水又南迳小扶城西南流也城即扶沟县之平周亭东汉和帝永元中封陈敬王子参为侯国沙水又东南迳大扶城西城即扶乡故县也城北二里有袁梁碑云梁陈国扶乐人【释汉国三老袁君碑云君讳良字厚卿陈国扶乐人也洪氏适曰碑在开封之扶沟袁君名良歴郎中谒者将作大匠丞相令史广陵太守议郎符节令国三老梁相以顺帝永建六年卒其孙衞尉滂立此石滂以光武年为相其作九卿当在灵帝之初水经云扶沟有袁梁碑者误也一清按袁君名良碑字作防无可疑者郦注作梁良梁音同互用左传季梁涢水注作季良亦其类也】后汉世祖建武十七年更封刘隆为扶乐侯即此城也涡水于是分焉不得在扶沟北便分为二也
　　其一者东南过陈县北
</div>
    <div class="pagination">
<a href="水经注释_page10.html">上一页</a><span>...</span><a href="水经注释_page6.html">6</a><a href="水经注释_page7.html">7</a><a href="水经注释_page8.html">8</a><a href="水经注释_page9.html">9</a><a href="水经注释_page10.html">10</a><span class="current-page">11</span><a href="水经注释_page12.html">12</a><a href="水经注释_page13.html">13</a><a href="水经注释_page14.html">14</a><a href="水经注释_page15.html">15</a><a href="水经注释_page16.html">16</a><span>...</span><a href="水经注释_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
