<!DOCTYPE html>
<html>
<head>
    <meta charset="UTF-8">
    <title>类边长安志 - 第 31 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类边长安志 - 第 31 页/共 58 页</h1>
    <div class="content">天宝遗事虢国夫人杨贵妃之姊也于永昌坊构堂曰合欢费万金堂成召匠污漫以二十万偿其直匠者不顾复与红罗五千叚工者又不顾虢国问其由匠曰某平生之能殚于此矣苟不信愿得蝼蚁蝪蜥蜂虿之类数其目没之堂中有间隙亡一物即不论工直也于是复与金盆二瑟瑟二斗缯彩为赏后有暴风拔树委于堂上略无所损既撒瓦而观皆承以木瓦其精妙制作有如此者
　　　　成德堂
新说曰长安府学成德堂七间八椽高敞雄壮至今犹存
　　　　来芹堂
在成德堂后收贮官书文籍
　　　　匪懈堂
新说曰长安河衙正堂匪懈堂遭正大火焚丙申年田俟重修
　　　　青莲堂
新说曰青莲堂在省衙莲池宋陈尧咨建至今犹存今为緫库
　　　　飞云堂
在省衙匪懈堂后
　　　　众乐堂
新说曰众乐堂在兴庆池北金朝金紫光禄大夫张仲孚所建与宾客宴游
　　　　颐真堂
新说曰张金紫宅在长安将相坊正堂扁曰颐真兵后犹存
　　　　空翠堂
新说曰空翠堂在鄠县渼陂堤上宾客游宴之地堂中杜工部渼陂行石刻在焉
　　　　读书堂
新说曰鄠县南有柳塘中有读书堂乃紫阳先生讲学之所商左山诗曰牙签声散绛帷风人在参乎一唯中名教会心真乐在区区应笑事雕虫
　　　　双桂堂
新说曰双桂堂在京兆景风里正大甲申张浩然二子琚珪同榜及第长安令王公一题诗曰双飞兄弟古难全鴈塔题名间后先谁佀二公方巨庆不离一榜在同年得官虽自文章力教子都因父母贤泉下吕公何命薄不能双桂慰生前吕咨议乃二公之师
　　　宅
　　　　十六王宅
唐政要先天之后皇子幼则居内东封后以年渐长乃于安国寺东附苑城同为大宅分院居之令中官押之于夹城中起居每日家令进饍十王谓庆忠棣鄂荣公仪颖永济也其后盛寿陈丰恒凉六王又封入内宅天宝中十四王居内而府幕列于外坊岁时通名起居而已外诸孙成长又于十宅外置百孙院十王宫人每院四百人百孙院三百人又于宫中置维城库诸王月俸物纳之给用诸孙婚嫁亦就十宅中太子不居于东宫但居于乘舆所幸别院太子之子亦分院而居婚嫁则同亲王公主于崇仁坊会礼院也
　　　　太平公主宅
没官后赐散骑常侍李问之宅在兴道坊
　　　　国子祭酒韩洄宅
　　　　尚书左仆射令狐楚宅
按酉阳杂俎楚宅在开化坊牡丹最盛而李商隐诗多言晋阳里第未详
　　　　户部尚书马揔宅
　　　　河东节度使兼侍中李光颜宅
穆宗初赐第崇德坊此为别宅
　　　　尚书吏部侍郎沈传师宅
　　　　前司徒兼侍中崔垂休宅
已上六宅并在开化坊
　　　　赠尚书左仆射刘延景宅
　　　　汝州刺史王昕宅
延景即宁王宪之外祖昕即薛王业之舅皆是亲王外家
　　　　万春公主宅
明皇女降杨锜
　　　　户部尚书兼殿中监章仇兼琼宅
　　　　前中书侍郎同中书门下平章事元载宅
谭宾录曰元载城中开南北二甲第又于近郊起亭榭帷帐什器皆如宿设城南别墅凡数十所婢仆曳罗绮三百余人杜阳编曰载宅有芸辉堂芸辉香草名也出于阗国唐实录曰毁元载祖及母坟墓斵棺弃柩及焚毁载私庙木主并毁大宁安仁里二宅充修葺百司廨宇污宫之义也又贬同州剌史宋晦为澧州员外司马晦甞任虢州刺史率百姓采卢氏山木为载造东都私第故也
　　　　义武军节度使同中书门下平章事上谷郡王张孝忠宅
　　　　太子右庶子崔造宅太子宾客燕国公于頔宅
　　　　太保致仕歧国公杜佑宅
○已上九宅咸在安仁门
　　　　检校司空尚书左仆射同中书门下平章事魏国公贾耽宅
　　　　右卫上将军南充郡王伊慎宅
○右二宅在光福坊
　　　　本司空梁国公房玄龄宅
　　　　河中节度使兼中书令延德郡王张茂昭宅
　　　　左散骑常侍于德晦宅
○右三宅在务本坊
　　　　太子左庶子驸马都尉苏勖宅
后为英王园其地湫下无人居
　　　　愽陵郡王崔玄暐宅　秘书监马怀素宅
　　　　工部尚书韦坚宅　　赠太尉叚秀实宅
　　　　尚书左仆射窦易直宅
明皇杂录曰本中书令崔圆宅禄山盗国王维郑虔张通皆处于贼庭洎克复俱囚于宣杨里杨国忠之旧宅崔圆因召于私第令画各有数壁当时皆以圆勋贵无二望其救解故运思精巧颇极能事其后皆得宽典至于贬谪悉获善地其第鬻于易直太和中画尚存
　　　　剑南东州节度使王承业宅
武俊之孙士真子也○右七宅咸在崇义坊
　　　　侍中驸马都尉杨师道宅
其地后分裂左监门大将军韩琦尚书刑部侍郎崔玄童荆府司马崔光意等居
　　　　中书令张嘉贞宅
本太常少卿崔日知宅唐书曰贞元中裴延龄为德阳郡主治第时将降郭鏦延龄令嘉贞之子徙所治庙德宗不许按韦述记载嘉贞宅于此延龄所徙乃是庙而嘉贞碑宅在思顺里今无思顺坊未详
　　　　邠宁节度使马璘宅
德宗实录曰大历十四年七月毁元载马璘刘忠翼之第自天宝中京师堂寝已极宏丽而第宅未甚逾制然卫国公李靖庙已为嬖人杨氏厩矣及安史二逆之后大臣宿将竞崇栋宇无复界限力穷乃止人谓之木妖而马璘之堂尤盛计钱二十万贯他室称是璘卒于军以丧归京师士庶欲观之假名于故吏投剌会吊者数十百人故命撤毁之自是京师楼榭之踰制者皆毁
　　　　纪国大长公主宅
肃宗女降郑沛
　　　　黄门侍郎同中书门下平章事杜鸿渐宅
鸿渐于长兴里筑第崇饰门馆赋诗曰常愿追禅侣安能挹化源朝士多和之
　　　　汉阳大长公主宅
即德阳郡主也顺宗长女
　　　　镇海军节度使同中书门下平章事路隋宅
右七宅在永乐坊
　　　　丞相燕国公张说宅
本侍中王德真宅说大加修葺焉常侍言旨曰泓师与说买永乐东南第一宅有永巷者戒曰此宅西北隅最是王地慎勿于此取土越月泓又至谓燕公曰此宅气候忽然索漠甚必恐有取土于西北隅者公与泓偕行至宅西北隅果有取土坈三数坈皆深丈余泓大惊曰祸事令公富贵一身而已更二十年外诸郎君皆不得天年燕公大骇曰填之可乎泓曰客土无气与地脉不相连今欲填之亦犹人有疮痏纵以他肉补之终无益也燕公子均垍皆为禄山委任克复后均赐死垍长流之
　　　　司徒中书令晋国公裴度宅
唐实录曰度自兴元请朝觐宰相李达吉之徒百计隳沮有张权舆者既为嗾犬尤出死力乃上疏云度名应图谶宅据岗原不召而来其旨可见盖常有人与度作谶词云非衣小儿坦其腹天上有曰被駈逐言度曾征讨淮西平吴元济也又帝城东西横亘六岗符易象干卦之数度永乐里第偶当第五岗故权舆以为词尽欲成事然竟不能动摇 【右二宅在靖安坊】 
　　　　咸宜公主宅
玄宗女再降崔嵩
　　　　尚书吏部侍郎韩愈宅　 
右二宅在安善坊 
　　　　太子太师郑国公魏征宅
本陏安平公宇公恺宅封演见闻录曰征所居室屋卑陋太宗欲为营构辄谦让不受洎征寝疾太宗将营小殿遂辍其材为造正堂五日而就开元中此堂犹在家人不谨遗火烧之子孙哭临三日朝士皆赴吊后裔孙莫　言相宣宗居旧第焉 【在广化坊】 
　　　　尚书左仆射河南郡公禇遂良宅
自遂良父太常卿亮(居马)
　　　　右相李林甫宅
本尚书左仆射卫国公李靖宅景龙中韦庶人妹夫陆颂所居韦氏败靖侄孙散骑常侍令问居之后为林甫宅有堂如偃月号月堂每欲排构大臣即处之思所以中伤者若喜而出即其家碎矣又说其宅有妖恠东北隅沟中至夜每火光大起甫小儿持火出入林甫恶之奏分其宅东南隅立为嘉猷观 【右二宅在平康坊】 
　　　　兵部尚书郭元振宅
　　　　前司空兼右相杨国忠宅
虢国夫人居坊之左国忠第在其南右二宅在宣阳坊
　　　　尚书右仆射燕国公于志宁宅
后并入相府闲地置庙后勑赐贵妃豆卢氏后左金吾大将军程伯献黄门侍郎李暠等数家居焉
　　　　叛臣安禄山宅
禄山故事曰旧宅在道政坊玄宗以其隘陋更于亲仁坊选宽爽之地出内库钱更造堂皇院宇穴　叫窱周匝帷帐幔幕充牣其中天宝九载禄山献俘至京命入新宅谭宾录曰禄山入朝勑于亲仁坊南街造宅堂皇三重皆象宫中小殿房廊穴　叫窱绮疏诘曲无不穷极精妙什物克牣以金银织傍筐笟篱等每欲赏赐之明皇皆谓左右曰禄山眼孔大勿令笑人
　　　　尚父汾阳郡王郭子仪宅
谭宾录曰宅居其地四分之一通永巷家人三千相出入者不知其居又曰亲仁里大启其第里巷负贩之人上至公子簪缨之士出入不问或去王夫人赵氏爱女方妆梳对镜往往公麾下将吏出镇去及郎吏皆被召令汲水持捥视之不异仆隶佗日子弟集列启谏公三不应于是继之以泣曰大人功业已成而不自崇重以贵以贱皆游卧内某等以为虽伊霍不当如此也公笑而谓曰尔曹固非所料且吾官马食粟者五百匹官饩者一千人进无所往退无所据向使崇垣锔户不通内外一怨将起构以不臣其有贪功害能徒成就其事则九族虀粉噬脐莫追今荡荡无问四门洞开虽谗毁是与无所加也吾是以尔诸子皆伏其西本于志宁宅
　　　　昌乐公主宅
</div>
    <div class="pagination">
<a href="类边长安志_page30.html">上一页</a><span>...</span><a href="类边长安志_page26.html">26</a><a href="类边长安志_page27.html">27</a><a href="类边长安志_page28.html">28</a><a href="类边长安志_page29.html">29</a><a href="类边长安志_page30.html">30</a><span class="current-page">31</span><a href="类边长安志_page32.html">32</a><a href="类边长安志_page33.html">33</a><a href="类边长安志_page34.html">34</a><a href="类边长安志_page35.html">35</a><a href="类边长安志_page36.html">36</a><span>...</span><a href="类边长安志_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
