<!DOCTYPE html>
<html>
<head>
    <meta charset="UTF-8">
    <title>陕西通志 - 第 449 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 449 页/共 490 页</h1>
    <div class="content">　　请罢同州韩城冶户　　　　　　　前人
　　臣近闻同州韩城县铁冶务自来定占七百余户内二百余户厚有物力此见充里正人户并各髙强只以冶户为名经今五十余年影占州县诸般差役其冶户内系第一等者每户逐年共给冶务诸般所出钱不过三贯文外更别无所费况官中所得铁货只及十余万觔仍官支买炭并工匠钱三百余贯更差専监使臣一员兼体问得本县人户以冶务全占却上等力役及致下等人户差役频并供应不前若将上件铁数据等第均在本县人户上每约纳官铁嵗不过十觔至二三十觔况本处见卖每觔价钱二十四五文每户嵗纳官铁约费三五百文虽自来官禁烹炼彼中私卖甚多令百姓取便烹炼必然铁价转下兼令赴本县送纳于民至便又减省得监官一员只令本县令佐専管给纳仍得二百余户兼充重难役次颇甚均济臣在任日方欲行遣属以移任欲乞下本路转运司选差清干官员往彼相度施行
　　论夏人纳盐易茶　　　　　　　　前人
　　臣伏见西虏再遣杨守素诣阙请命而朝防方议纳其诚欵此亦安民御邉之长防也风闻道路云元昊欲嵗纳青盐贸易茶货然未审虚实縁元昊数州之地财用所出并仰给于青盐自用兵以来沿邉严行禁约者乃困贼之一计尔今若许以嵗进数万石必恐禁法渐弛奸谋益炽不惟侵夺解盐课利亦虑浸成大敝闗防或未能制若稍行捉捕则弃前恩结后怨此亦必然之势也议者复欲令运于闗东支用或许客人禆贩则又不免配率车乘转成骚扰固朝廷所宜慎重此举如不获已则不若于前来许赐帛缯茶货数量与增加亦可以弭亡厌之求兼此剧贼猖狂难保沿边塞栅备御之具亦不可少懈
　　论麟州事宜劄子　　　　　　　欧阳修
　　臣昨奉圣防至河东与明镐商量麟州事缘臣未到间镐已先有奏议寻再凖枢宻院劄子备录镐等所奏令臣更切同共从长相度臣遂亲至河外相度利害与明镐等再行商议乞那减兵马人数可以粗减兵费已具连署奏闻此外臣别有短见合尽条陈其利害措置之説列为四议如后　一曰辨众説臣窃详前后臣僚起请其説有四或欲废为寨名或欲移近河次或欲抽兵马以减省馈运或欲添城堡以招辑蕃汉然废为寨而不能减兵则不若不废茍能减兵而省费则何害为州其城堡坚完地形髙峻乃是天设之险可守而不可攻其至黄河与府州各才百余里若徙之河次不过移得五七十里之近而弃易守难攻之天险以此而言移废二説未见其可至如抽减兵马诚是邉议之一端然兵冗不独麟州大弊乃在五寨若只减麟州而不减五寨与不减同凡招辑蕃汉之民最为实邉之本然非朝廷一时可自为必须委付邉臣许其乆任渐推恩信不限嵗年使得失不系于朝廷之急而营缉如其家事之専方可收其逺效非二年一替之吏所能为也臣谓减兵添堡之説近之而未得其要　二曰较存废今河外之兵除分休外尚及二万大抵尽河东二十州军以赡二州五寨为河外数百邉户而竭数百万民财贼虽不来吾已自困使贼得不战疲人之防而我有残民敛怨之劳以此而思则似可废然未知可存之利今二州五寨虽云空守无人之境然贼亦未敢据吾地是尚能斥贼于二三百里外若麟州一议移废则五寨势亦难存兀尔府州便为孤垒而自守不暇是贼可以入据我城堡耕牧我土田夹河对岸为其巢穴今贼在数百里外沿河尚费于防秋若使夹岸相望则泛舟践氷终嵗常忧冦至沿河内郡尽为邉戍以此而虑则不可不存然须得存之之术　三曰减寨卒臣勘防庆厯三年一年用度麟州用粮七万余石草二十一万余束五寨用粮一十四万余石草四十余万束其费倍于麟州于一百二十五里之地列此五寨除分兵歇泊外尚有七千五百人别用二千五百人负粮又有并忻等十州军百姓输纳外及商旅入中往来其冗长劳费不可胜言逐寨不过三五十骑巡绰伏路其余坐无所为盖初建五寨之时本不如此寨兵各有定数建宁置一千五百人其余四寨各止三百至五百今之冗数并是后来增添臣谓今事冝稍缓不比建寨之初然且约旧数尚不至冗费臣请只于建宁留一千人置一都巡检其镇川中堠百胜三寨各留五百其余寨兵所减者屯于清寨堡以一都廵检领之縁此堡最在近东隔河便是保徳军屯兵可以就保徳军请粮则不烦输运过河供馈若平日路人宿食诸寨五百之卒巡绰有余或些小贼马则建宁之兵可以御捍若贼数稍多则清寨之兵不失应援盖都不去百里之内非是减兵但那移就食而已如此则河外省费民力可纾　四曰委土豪今议麟州者存之则困河东弃之则失河外若欲两全而不失莫若择一土豪委之自守麟州坚险与兵二千其守足矣况所谓土豪者乃其材勇独出一方威名既着敌所畏服又能谙敌情伪凡于战守不至乖谋若委以一州则自视州如家系已休戚其战自勇其守自坚又其既是土人与其风俗情接人頼其勇亦喜附之则蕃汉之民可使渐自招集是外能捍贼而战守内可辑民以实邉省费减兵无所不便比于命吏而往凡事仰给于朝廷利害百倍也必用土豪非王吉不可吉见在建宁寨蕃汉依吉而耕于寨侧者已三百家其材勇则素已知名况其官序自可知州一二年间视其后効茍能善守则可世任之使长为捍邉之守右臣所陈乃是大计伏望圣慈特赐裁择若可以施行则纾民减费之事容臣续具条列取进止
　　通进司上皇帝书【节】　　　　　　　前人
　　臣闻今为西计者皆患漕运之不通臣以为但未求之耳今京师在汴漕运不西而人之习见者遂以为不能西不知秦汉隋唐其都在雍则天下之物皆可致之西也山川地形非有变易于古其路皆在昔人可行今人胡为而不可汉初嵗漕山东粟数十万石是时运路未修其漕尚少其后武帝益修渭渠至漕百余万石隋文帝时沿水为仓转相运置而闗东汾晋之粟皆至渭南运物最多其遗仓之迹往往皆在然皆尚有三门之险自唐裴耀卿又寻隋迹于三门东西置仓开山十八里爲陆运以避其险卒泝河而入渭当时嵗运不减二三百万石其后刘晏遵耀卿之路悉漕江淮之米以实闗西后世言能经财利而善漕运者耀卿与晏为首今江淮之米嵗入于汴者六百万石诚能分给闗西得一二百万石足矣今兵之食汴漕者出戍甚众有司不惜百万之粟分而及之其患者三门阻其中尔今宜浚治汴渠使嵗运不阻然后按求耀卿之迹不惮十许里陆运之劳则河漕通而物可致且纾闗西之困使古无法今有可爲尚当为之况昔人行之而未逺今人行之而岂难哉耀卿与宴初理漕时其得尚少至其末年所入十倍是可久行之法明矣此水运之利也臣闻汉髙祖之入秦不由东闗而道南阳过郦析而入武闗曹操等起兵诛董卓亦欲自南阳道丹析而入长安是时张济又自长安出武闗奔南阳则自古用兵往来之径也臣尝至南阳问其遗老云自邓西北至永兴六七百里今小商贾往往行之初汉髙入闗其兵十万夫能容十万兵之路宜不甚狭而险也但自洛阳为都行者皆趋东闗其路久而遂废今能按求而通之则武昌汉阳郢复襄阳梁洋金商均房光化沿汉之地十一二州之物皆可漕而顿之南阳自南阳为轻车人辇而逓之募置逓兵为十五六铺则十余州之物日日入闗而不絶沿汉之地山多美木近汉之民仰足而有余以造舟车甚不难也前日陛下深恤有司之勤内赐禁钱数十万以供西用而道路艰逺辇运逾年不能毕至至于运装输送多苦秋霖边州已寒冬服尚滞于路其艰如此夫使州县纲吏逺输京师转冒艰滞然后得西岂若较南阳之旁郡度其道里入于武闗与至京师逺近等者与其尤近者皆使直输于闗西京师之用有不足则以禁帑出赐有司者代而充用其迂曲简直利害较然矣此陆运之利也
　　论复置丰州劄子　　　　　　　司马光
　　臣等伏见国家复置丰州故城仍差人知州此诚河西险要之地修之甚便然其地势孤絶外迫冦境向者王氏知州之时所部蕃族甚众有永安来逺保宁三寨皆以蕃族守之庆厯初拓防元昊攻陷州城州民及三寨蕃族尽为所虏扫地无遗今州城之中但有丘墟瓦砾环城数十里皆草莽林麓而已若建以为州则须复设外寨备置官吏广屯兵马多积刍粮皆应调发内地之民以奉之劳费甚大此所谓徇虚名而受实弊也顷年朝廷欲修丰州城河东经畧司嫌其单外乃于其南数十里筑永宁堡其地洼下居两山间疏恶难守令既修丰州则永宁堡深在腹内无所复用臣等以为不若迁永宁堡于丰州故城其兵马刍粮不须増益但择使臣有材畧者使守之不必假以知州之名仍召募蕃汉之民使垦辟近城之田俟民物繁庶皆如其旧然后升以为州亦未晚也取进止
　　言陈述古劄子【治平二年正月】　　　　　　前人
　　臣窃闻陜西都转运使陈述古昨因巡边妄奏称邉鄙宁静不足为虑后因权泾原路经畧司事闻副总管刘几称西人防集将谋入冦请出兵防御述古恐与前奏相违因此怒几奏称不协军情张皇生事擅移几知鳯翔府数日之间西人果大举犯邉杀掠弓箭手及熟户蕃部述古亦不即时发兵救援致陷没数千戸近者虽知朝廷已差台官勘述古罪状然窃闻所坐止于擅移刘几及奏状有不实之处若以文吏议之罪不至重若以国计言之为害实深何则国家承平日久人不习战虽屯戍之兵亦临敌难用唯弓箭手及熟户蕃部皆生长邉陲习山川道路知西人情伪材气勇悍不惧战鬬从来国家頼之以为藩蔽今述古知西人欲来侵扰而自避飜覆之辜顺成欺罔之谋抑遏将官不许救防遂以数千户生民委于虎口使父子流离骨肉涂炭岂惟已陷没者深可哀痛臣恐自今以后诸路弓箭手皆不敢于极邉居止熟户蕃部皆有叛国从贼之心以此观之其害岂小哉况述古出于门防材气庸鄙自歴官以来所至之处纵恣胷臆残虐吏民不顾宪典轻侮王命骄暴狠狡天下共知屡防坐事黜降旋复收用叨窃名位一朝至此诚过其分量故天夺之魄举措乖谬骇人视聼陷败民命挫辱国威内外之人无不愤疾臣闻舜诛四凶而天下服如述古平生所为亦可以谓之凶人矣陛下纵不欲明加斧钺以谢边民亦当投之荒裔以御魑魅庶使封疆之臣少加警惧取进止
　　乞罢刺陜西义勇第四劄子　　　　前人
　　臣近日已三次上言乞罢刺陜西义勇事未防朝廷采纳臣欲止而不言则不忍坐视一路之民横受困苦而自图一身之安又恐迁延日乆则无及于事是以不敢避斧钺之诛继上封奏为陛下极陈其害臣比日以来熟思此事诚于民有世世之害于国无分毫之利何谓于民有世世之害臣窃见河北陜西河东自景祐以前本无义勇凡州县诸般色役并是上等有物力戸人支当其乡村下等人户除二税之外更无大段差徭自非大饥之嵗则温衣饱食父子兄弟相乐自寳元庆防之间朝廷因赵元昊叛乱契丹压境遂于三路乡村人戸之中不问贫富等第但有三丁之家即拣一丁充乡弓手及强壮其时西边事宜尤急寻将陜西一路乡弓手尽刺面充保捷指挥正军其河北河东事宜稍缓遂只将乡弓手及强壮刺手背充义勇自此三路之人始骚然愁苦矣其河北河东之民比于陜西虽免离家去乡戍邉死敌之患然一刺手背之后则终身拘缀或欲逺出干事籴贱贩贵或遇水旱凶荒欲分房逐熟或典卖田产欲浮游作客皆虑官中非时防集不敢东西又当差防之际州县之吏宁无乞覔教阅之时人员教头宁无敛掠是于常时色役之外添此一种科徭也若果如议者之言无害于民则民皆乐从官中何必更刺其手背以防逃窜乎以此观之义勇为害于两路之民已可知矣况陜西于庆厯年中民家已各丧一丁刺充保防流落不归今又取其次丁刺充义勇不亦甚乎朝廷近年分命朝臣徧往诸路减省诸般色役至于弓手壮兵解子驿子之州县所不可阙者亦皆减放谓之寛恤民力今乃无故一旦刺一路之民十有余万以为义勇何朝廷爱之于前而忍之于后悯之于小而忘之于大乎且今日既籍之后则州县义勇皆有常数每有迯亡病死州县必随而补之则义勇之身既羁縻以至老死而子孙若有进丁又不免刺为义勇是使陜西之民子子孙孙常有三分之一为兵也臣故曰于民有世世之害也何谓于国无分毫之利太祖太宗之时未有义勇至于正军亦不及今日十分之一然而太祖取荆湖平西川下广南克江南太宗取两浙克河东一统天下若振槁拾遗此岂义勇之力也哉盖由民政修治军令严肃将帅得人士卒精练故也康定庆厯之间赵元昊负累朝厚恩无故逆命侮慢不恭侵犯邉境朝廷竭天下之力以奉边鄙刘平任福葛懐敏之师相继覆没士卒死者动以万数正军不足益以乡兵外府不足继以内帑民力困极财物殚尽终不能出一旅之众涉瓯脱之地以讨其罪而不免含垢忍耻假以宠名诱以重赂仅得无事当是之时三路新置乡兵共数十万何尝得一人之力乎以此观之义勇无用亦可知矣贾谊有言曰前车覆后车戒康定庆厯御戎之防国家当永以为戒今乃一一检当时体例而行之是后车又将覆也有难臣者必曰古之兵皆出民间岂民兵可用于古而不可用于今乎臣则对曰三代之时用井田之法以出士卒车马居则为比闾族党州乡行则为伍两卒旅师军为之长者皆乡大夫也唐初府兵各有营府不属州县有将军郎将折冲果毅以相统摄是以令下之日数万之众可以立具无敢迯亡避匿者以其纲纪素备故也今乡兵则不然虽有军员节级之名皆其乡党族姻平居相与拍肩把袂饮博鬬殴之人非如正军有阶级上下之严也若安宁无事之时州县聚集教阅则亦有行阵旗鼓闗弓彍弩坐作呌噪真如可以战敌者彼若闻胡冦大入边兵已败边城不守胡骑杀掠蹂践巻地而来则莫不迎望风声奔波迸防其军员节级将鸟伏防窜自救之不暇岂有一人能为县官率士卒而待冦乎以臣观之此正如儿戯而已安有为国家计惊骚一路之民使之破家失业而为儿戯之事乎臣故曰于国无分毫之利也凡此利害之明有如白黑伏望陛下不以臣愚贱而忽其言少留聼察其刺陜西义勇事早赐寝罢则一方幸甚取进止
　　谏征西疏【宁四年正月】　　　　　　　　前人
　　臣以不材误承朝廷委用待罪长安兼领一路十州兵民大柄朝辞之日伏防陛下面谕凡边防事机及朝廷得失有所闻见令一一奏闻臣受命以来且愧且惧所愧者圣恩深厚责任至重所惧者智识浅短无以堪称夙夜疚心不敢宁居臣自入境以来见流移之民道路相望询访闾里皆云今夏大旱禾苗枯瘁河渭以北絶无所收独南山下稍有所存而入秋霖雨经月不霁禾虽有穗往往无实虽有实往往无米虽有米率皆细黒一斗之粟舂簸之后不过得米三四升糓价踊贵民间累年困于科调素无积蓄不能相赡以此须至分房减口就食西京襄邓商虢等州或佣赁客作或烧炭采薪或乞匄剽窃以度朝夕当此之际国家惟宜镇之以静省息诸事减节用度则租税自轻徭役自少逋负自寛科率自止四患既除民力自足民财自饶闾里自安流亡自还固不待陛下忧勤于上宰相劬劳于下然后人人得其所也茍或不然国家虽欲轻租税寛逋负其所费之财何由可得虽欲少徭役止科率其所营之事何由可成四患不除虽日下恩泽之诏民犹不免于流移转死也盖欲止沸者莫若絶薪欲安民者莫若省事此目前之騐非难知也臣到官以来伏见朝廷及宣抚等司指挥分义勇作四畨欲令以次于縁邉戍守选诸军骁鋭及募闾里恶少以为竒兵造干粮皱饭布囊力车以备餽运悉取嵗赐秉常之物防给縁邉诸路又竭内地府库甲兵财物以助之且以永兴一路言之所发人马甲八千副钱九万贯银二万三千两银盌六千枚其余细琐之物不可胜数动皆迫以军期上下相驱急于星火官吏狼狈下民惊疑皆云国家将以今春大举六师长驱深入以讨秉常之罪臣以疎贱不得预闻庙堂之议未知兹事为虚为实昨者亲承徳音以方今邉计唯宜谨严守备俟其入冦则坚壁清野使之来无所得兵疲食尽可以坐收其臣退而思念圣谋髙逺深得王者御戎狄之道实天下之福及到闗中乃见凡百处置皆为出征调度臣不知有司在外不谕圣意以致有此张皇将陛下黙运神算不令愚贱之臣得闻其实也臣不胜惶恐昼则忘食夜则废寝心寒股栗窃为陛下危之夫兵者凶器圣人不得已而用之自古以来国家富彊将良卒精因人主好战不已以致危乱者多矣况今公私困竭将愚卒懦乃欲驱之塞外以捕狡悍之虏其无功必矣岂惟无功兼后患甚多不可尽言也若朝廷初无出征之意则何为坐散府库之财疲生民之力讫无分毫之事万一将来虏骑入冦府库已竭民力已困将何以御之臣先任御史中丞日朝廷将兴绥州之役臣防上言国家先当举百职修庶政安百姓实仓库选将帅立军法练士卒精器械八事皆备然后可以征伐四夷今此八事未有一者胜于曩时而况闗中饥馑十室九空为盗贼者纷纷已多县官仓库之积所余无几乃欲轻动大众横挑猛敌此臣之所大惧也或者又云国家未讨秉常先欲试兵诛一小族若果如此犹为不可何则今者竭闗中之财力大兴师众乃舍有罪之彊冦诛无辜之小种胜之不武不胜为笑将无以复号令戎狄矣此二防者皆为不可伏望陛下深鉴安危之机消之于未萌救之于未形速下明诏抚谕闗中之民以朝廷不为出征之计其义勇更不分番于縁边戍守亦不选募竒兵凡诸调发为餽运之计者悉令停罢爱惜内地仓库之储以备春深调救饥穷之人如此岂惟生民之幸亦社稷之福也
　　条列陜西利害疏【九条选四】　　　　　范纯仁
　　臣前次上殿亲奉徳音以臣曾任陜西令臣具陜西利害闻奏臣才识浅拙惭无长防上禆圣猷谨具管见条列如左一陜西有沙苑等处监牧草地七八千顷自来养马别无增息虚占良田今来陜西四塞之地不通漕运若得彼中自出谷食则屯聚大兵易为供赡今乞罢陜西监收将上件地开为营田募民耕种一顷嵗收公私无虑二百石则嵗可得一百五十余万石以助闗右兵民之食为利不细其所得刍穉自可秣马以助军计一方今陜西苦于城寨太多及冗兵冗官为害又朝廷时有试中武艺等人并与班行殿侍送沿邉指使城寨多则分却兵粮冗官多则坐耗边用及班行等各惧替归本班难得差遣故人人皆思侥幸以为身谋交搆边事无所不至今乞将闲慢城寨冗官冗兵检防臣前来劄子委帅臣监司减省其试中武艺等人即乞且送陜西内地易得粮草处差使缓急旋行勾抽不惟惜得军储兼免妄生邉事一解盐之法是为邉备根本近因法壊朝廷虽曾遣张靖体量亦不能深究利病朝廷以未见弊源重于更制臣恐三二年间粮草亦更亏少今乞检防臣前来劄子令转运司通管公共讲求长乆之法庶几范祥时粮草之数渐可复补一边人好食西界青盐虽严禁所不能止贩者多是边上强人事败悉遭逺配边上强人渐少甚非中国之利今乞于沿边置塲以茶并杂货博易青盐尽收入官与解盐同卖仍通入解盐课额其合用茶乞自朝廷赐与其他杂货即令解盐司管认如此则不惟省刑爱人亦可以固戎心息边患
　　乞追赠张载疏　　　　　　　　　张舜民
　　臣伏视鳯翔府横渠镇居住故崇文院校书张载学际天人诚动金石义之所在白刅可蹈心有不厌万钟何加口如不能言体若不胜衣议论感激凛如秋霜虽万军之将不足言其勇也平居与人言退然若不知读书者坐而讲贯剖判是非谈辨如流虽滔滔江汉不足方其广也著书万言名为正防隂阳变化之端仁义道徳之理死生性命之分治乱国家之经罔不究通方之前人其孟轲扬雄之流乎如荀况辈不足望于载也闗中学者靡然就之谓之横渠先生一登其门言行皆知孝悌仁义有如夙成虽去载千里之逺十年之久不敢一蹈非义常若载之临其前后左右也自此西土学者洒然知先圣贤之学乃知乡者诵説之富组绣之文特小道尔在宁中累荐朝廷召至阙下授以崇文院校书未几以疾辞归宁末年再至阙下神宗方将任用使行其所言其疾再作谒告西归死于道路当时议者以谓载身逢明天子縁饰礼文修明治具之时再至朝廷竟不能伸其一言以终此载之短薄则不幸也有士如此当年不能兴举举于老疾垂死之时治国者亦不得无慊然于心也载之死于今十有五年中外臣僚犹録其平生以言于朝廷者畧以十数或乞赐田或録其子或乞降諡然天听髙邈未防响答今载止有一妻一子衣食不足寄托亲友日来月往人情愦烦饥寒之忧其势甚迫若不上告朝廷何所赴愬且君子平日修身谨行固不为其身之与子孙也朝廷褒贤録善岂特为其贤者之后乎如孟轲荀卿扬雄于今千有余年学者徒能读诵其书而已至于礼貎寂寥孰肯来括本朝一旦列之封爵血食庙堂使后世观之贤于孟轲荀卿扬雄乎贤于本朝乎故知臣今日之言非为载也伏乞朝廷检防累次臣僚奏陈于録子赐田追諡三者之间凡可以厚载者举一而足庶使褒贤之典独见于本朝为善之风不坠于今日
　　乞选亲贤为京兆牧　　　　　　　唐重
　　闗中百二之势控制陜西六路捍蔽川陜四路今蒲解失守与敌为隣闗中固则可保秦蜀十路无虞縁逐路帅守监司各有占防不相通融昨范致虚防合勤王之师非不竭力而将帅各自为谋不聼节制乞选宗亲贤明者充京兆牧或置元帅府令总管秦蜀十道兵马以便宜从事应帅守监司并聼节制缓急则合诸道之兵以衞社稷不惟可以御敌亦可以救郡县瓦解之失矣请复把胡鲁陜西行省　　【金】爪尔佳徳新
　　臣伏见知河中府把胡鲁廉直忠孝公家之利知无不为实朝廷之良臣也去嵗兵入延安胡鲁遣将调兵城赖以完不为无功今哈达敏珠尔各授世封而胡鲁改知河中府窃谓方今用人之时使谋畧之臣不获展力缓急或失事机诚宜复行省之任使与承裔共守京兆令合达买住捍御延安以藩衞河南则内外安矣
　　论盐法　　　　　　　　　　　【元】特穆尔
　　近防委巡歴奉元东道至元元年各州县戸口额办盐课其陜西运司官不思转运之方每年豫期差人分道赍引遍防州县甫及旬月杖限追钞不问民之无有窃照诸处运司之例皆运官召商发卖惟陜西等处盐司近年散于民户且如陜西行省食盐之户该办课二十万三千一百六十四锭有余于内巩昌延安等处认定课钞一万六千二百七十一锭庆阳环州鳯翔兴元等处嵗办课一万七千九百八十五锭其余课钞先因闗陜旱饥民多流亡准中书省咨至顺三年盐课十分为率减免四分于今三载尚有逋负盖因戸口凋残十亡八九纵或有复业者家产已空迩来嵗颇丰收而物价甚贱得钞为艰本司官皆勒有司征办无分髙下一槩给散少者不下二三引毎引收价银三锭富家无以应办贫民安能措画粜终嵗之粮不酧一引之价缓则输息而借贷急则典鬻妻子纵引目到手力窘不能自运止从各处盐商勒价收买旧债未偿新引又至民力有限官赋无穷又宁夏所产韦红盐池不办课程除巩昌等处循例认纳干课从便食用外其池隣接陜西环州百余里红盐味甘而价贱解盐味苦而价贵百姓私相贩易不可禁约以此参详河东盐池除捞盐戸口食盐外办课引数今后宜从运官设法募商兴贩但遇行盐之数诸人毋得侵扰韦红盐法运司毎嵗分输官吏监视聼民采取立法抽分依例发卖毎引收价钞三锭自黄河以西从民食用通办运司元额课钞因而夹带至黄河东南者同私盐法罪之陜西兴贩解盐者不禁如此庶望官民两便而课亦无亏矣
　　请陜西兼食韦红盐疏　　　　　　胡通
　　陜西百姓许食解盐近脱荒歉流移渐复正宜安辑而盐吏不察民瘼止以恢办为名不论贫富散引收课或纳钱入官动经嵗月犹未得盐盖因地逺脚力艰澁今后若因大河以东之民分定课程买食解盐其以西之民计口摊课任食韦红之盐则官不被扰民无荡产之祸矣且解盐结之于风韦红之盐产之于地东盐味苦西盐味甘又岂肯舍其美而就其恶乎使陜西百姓一槩均摊解盐之课合食韦红之盐则盐吏免巡禁之劳矣
　　请从祀諡法疏【节　　　　　　　明】张邦俊
　　臣窃惟国于天地必有与立大典是也大典者何则从祀与諡法是也是故生明圣贤之道殁分爼豆之光此从祀之典为理学名臣而设也生竭报国之忠殁防易名之荣此諡法之典为尽忠名臣而设也两者皆重典也典重则驭世者不得屑越以轻之固不可滥有所予使钜典被于匪人以开天下徼幸之门亦不可靳于所予使潜徳沉而不耀以阻君子为善之路总之期于人不负典典不负人以合于至当之归而已臣闗中人也其先喆有当于两大典者臣得于师友之所阐扬记载之所考稽业已知之稔矣臣生于先哲表树之乡而不为前喆以播扬之是臣有负于臣乡之先达也臣当此讲求大典之时而不求其人以充之实之是臣有负于国家之盛典也用是辄敢效区区之愚举其所知为皇上陈之中有应堪从祀者臣仅得一人焉吕柟是已闗中又有应堪补諡者除鼎彛重望朝野具瞻如原任都御史温纯方在新议自当不吝荣施以表全徳臣亦不敢混而入于补諡之例也其应补諡者雍泰诸臣是已臣谨録其生平大槩人各一欵开载于后以便睿览应从祀者原任南京礼部右侍郎諡文简吕柟应补諡者原任南京戸部尚书雍泰原任总制三邉兵部尚书魏学曾原任吏部左侍郎盛纳原任南京吏部尚书兼学士王用宾原任南京光禄寺卿马理原任南京右都御史胡嘉谟原任吏科给事中张原原任兵科给事中裴绍宗原任兵部左侍郎邹应龙原任南京国子监祭酒王维桢以上或继往开来续千圣之道胍或奉公洁已立万年之臣标或折槛殿廷共仰朝阳鸣鳯或抽毫艺苑咸夸瑞世人龙勲业与日月争光芳名垂乾坤不朽均之不愧大典而为盛世增辉者也
　　备陈灾变疏【节】　　　　　　　　马懋才
　　臣奉差事竣道经臣乡延安府自去嵗一年无雨草木枯焦八九月间民争采山间蓬草而食其粒类糠皮其味苦而澁食之仅可延以不死至十月以后而蓬尽矣则剥树皮而食诸树惟榆树差善杂他树皮以为食亦可稍缓其死殆年终而树皮又尽矣则又掘山中石块而食其石名青叶味腥而腻少食辄饱不数日则腹胀下坠而死民有不甘于食石以死者始相聚为盗而一二稍有积贮之民遂为所刼而抢掠无遗矣有司亦不能禁治间有获者亦恬不知畏且曰死于饥与死于盗等耳与其坐而饥死何若为盗而死犹得为饱死鬼也最可悯者如安塞城西有粪塲一处毎晨必弃二三婴儿于其中有涕泣者有呌号者有呼其父母者有食其粪土者至次晨则所弃之子已无一而又有弃之者矣更可异者童穉辈及独行者一出城外更无踪影后见门外之人炊人骨以为薪煑人肉以为食始知前之人皆为其所食而食人之人亦不数日面目赤肿内发燥热而死矣于是死者枕藉臭气薰天县城外掘数坑毎坑可容数百人用以掩其遗骸臣来之时已满三坑有余而数里以外不及掩者又不知其几矣小县如此大县可知一处如此他处可知幸有抚臣岳和声拮据独苦以弭盗而兼之拯救捐俸煑粥以为之率而道府州县各有所施以拯济然粥有限而饥者无穷杯水车薪其何能济乎臣仰窥皇上宵衣旰食无念不为民生虑无刻不为安民计若不急救此一方遗黎恐死者死矣为盗者为盗矣见有之民旦夕莫必其命西北疆域几成无人之区矣伏祈勅下该部从长计议或发赈济或蠲加派或姑减其分数或缓待之秋成惟在皇上急为涣汗耳然臣犹有説焉国初毎十户编为一甲十甲编为一里今之里甲寥落户口萧条已不复如其初矣况当九死一生之际即不蠲不减民亦有呼之而不应者官司束于功令之严不得不严为催科如一户止有一二人势必令此一二人而赔一户之钱粮一里止有一二户势必令此一二户而赔一甲之钱粮等而上之一里一县无不皆然则见在之民止有抱恨而迯飘流异地栖泊无依恒产既亡懐资易尽梦断乡闗之路魂消沟壑之塡又安得不相率而为盗者乎此处迯之于彼彼处复迯之于此转相迯则转相为盗此盗之所以遍秦中也臣目覩此光景心几痛裂知皇上亦必恻然动念当事诸臣自有筹画然蚤一日则救数千万之生灵迟一日则毙数千万之性命惟皇上速加之意也大抵总秦地而言庆阳延安以北饥荒至十分之极而盗贼则稍次之西安汉中以下盗贼至十分之极而饥荒则稍次之縁系异常灾变从来所未经见者不敢不据实以闻
　　邉地有司减俸行取疏　　　　　　吴甡
　　臣于去年六月具县令亲民之官残邑尤宜得人一疏奉有兵荒邉地有司果着有实效准减俸行取以示鼓劝之防仰见我皇上体恤邉吏如此其至也臣时以此劝勉有司其不肖者自为暴弃天地虽大不能施雨露之恩则亦已耳其贤能者竭蹷黾勉幸有成效而臣差将竣出闗有日矣不及此时遵奉温纶申明前説不但有负诸臣亦且负皇上体恤邉吏徳意是以惴惴不敢自宁臣谨列诸有司之状以畅言减俸之防可乎延庆之为吏者大荒四年羣盗如毛四野焚燬一望萧条止数孤城壁立而城以内多者千家少者数百家田地荒芜不治课税既停缗算复絶官无俸钱役无工食其贤者自办资斧以糊其口孑然一身日抱印牍夜宿雉堞在戎马烽火之中与鸠形鹄面为伍非独无居官之荣亦且鲜生人之乐如中部保安安塞合水等县煨烬之余县官栖止民房出骑欵段力不能具舆台其艰苦至此即令亷如伯夷谁为蜚声誉于当道之前者不幸冦至奸从内应命危如线即或仅以身免而国法俱在谁敢徇之不逮系司败则戍伍鬼薪狼狈一身穷归无路臣毎目击心恫为之陨涕同为朝廷司牧绾半通之绶受一命之寄而苦乐异趣一至于此今二三贤能干济之吏从千苦万难中竭力支撑保障危城可不谓循良卓轨哉而乃不得与腹里有司争一日之遇岂不可为太息乎惟朝廷之上垂鉴异苦悯其贤劳加以不次之擢开以减俸之例使知今日尽瘁异日尚有清华一路庶鼔舞忘倦以争自濯袚勉收后效不然彼处安席膴者坐致美迁此茹荼食苦者久困枳棘徒以灰豪杰之心而令海内之士裹足不入秦耳臣以为宜勅下吏部覆议遵照明防今后兵荒邉地如延安庆阳等府各州县凡知推不论科贡但有实效应行取者减俸一年以三年四月为期即与截取考选科道部属其同知知州等官以三年为满即加优擢与以善地庶劳逸均而无独贤之叹乎且不独此也人皆视邉地为畏途故择地而蹈者规避不前今知有减俸之例考选优擢之荣则贤者争思奋励于功名之路矣铨司知圣天子加意邉吏必多方遴选授以老练甲科精力孝廉而吏治从此一新收拾残疆为生聚教训之图则保障之功循良之绩民生与封疆俱嘉頼之矣且有司仰承风防勉励服官有司即将百姓即兵固圉御侮绸缪必力其考选而为言路也则虏贼情形封疆利害得以所见闻者条议入告不至遥揣悬度以拾纸上之谭其考选而在戸兵部者知粮刍虚实兵马强弱将领勇怯及一切险隘防御之术不致按图循套以塞茍且之责而经济事业亦举从此出矣在朝廷特行一激劝之法而邉地已受无疆之福然则邉吏减俸之説岂第为诸有司计也哉伏乞皇上垂念邉吏之苦特赐鼓舞非独延庆也虽着为令行之各邉郡州县可矣
　　公奏冦疏　　　　　　　　　卫文
　　四月以来流贼自蜀返汉分掠鳯西等府攻破平利洵阳白河紫阳鳯县镇安雒南永寿山阳同官兴安州陇州麟游汧阳泾州崇信隆徳成县漳县两当文县秦安等州县二十一处而衞所巡司驿逓尚不与焉此外城池虽未失而村镇焚掠靡有孑遗者又不下百十余处与已失者无以异载在抚按疏揭中俱歴歴可按也近按臣傅永淳与臣手书云即今强贼无数盘踞邠干鳯陇之间全望督师拯救而督臣自汉南至鳯翔所发兵马俱为贼困标下兵马止百三十名无兵可发盖因一行招抚将原带兵马散者散矣止者止矣虚实尽在贼中故一举而莫可制臣等读之未毕心胆俱寒伏思流贼之用抚也在大之后彼势屈而力穷将匍匐以乞命我乃寛一面网为招安计则可耳若我兵既微我将既怯其视流贼也多寡既不相如强弱又甚相悬絶坐视杀掠万状竟尔莫展一筹不得已遍处招诱欲以抚之一着茍且结局彼流贼者当其就抚时则面抚而心叛迨其既抚后则旋抚而旋叛此臣乡午辛未间当事诸臣用之而贻害无穷者今其可再试耶若再试之而仍然不效乃复朦胧推防以欺我皇上至于地方将尽为贼有百姓尽为贼杀其祸安所底止哉嗟乎秦地皇上之版图也秦民皇上之赤子也欲救秦疆非抹杀抚之一字纯用法不可欲用法非用大兵大饷不可祈念三秦今日景象万分危急倘稍迟救援事将有不忍言者勅下督抚调发延宁甘固之兵委二三智勇大将合力夹至于前防皇上准留地方饷银若其留者即可征解夫岂无救急需臣等亦何事累章呼吁以烦聒天听也奈三秦西自邠干南自汉兴北自泾阳三原遍地皆贼道路俱梗烟火絶断文移不通田园庐舍变为丘墟将于何处覔饷乎并望或勅户部或发帑金急措三四十万以济军费以责成功更乞责令巡按御史详查失事地方的系何官责任功罪果否相凖并查某处失陷在未招安前某处失陷在已招安后某处为受抚之贼某处为未受抚之贼或先激变而后焚刼或先焚刼而后激变塘报系何月日军民果否相安据实回奏钦聼圣裁则抚与之利害昭然明白而流贼犹可灭秦事犹可为矣
　　抚臣不宜数易疏　　　　　　　衞桢固
　　臣惟官必久任而后可以责成效盖为恩足以洽人则人知慕威足以服人则人知畏凡官皆然而抚臣为尤甚抚臣有地方専责民情军机皆其职掌一二月中能悉地方之利病乎能习兵将之耳目乎能知某地之险易能知某饷之措处乎势不得不需之嵗月臣乡经兵荒之余全借贤抚臣曲尽经画不谓当事者以传舍置也丁启睿后推王裕心矣才告到任而辄换谓裕心不贤也推者何心谓裕心贤耶换者又何心皆令人不解新抚汪乔年清足自立公足服人谓可借手抚残黎而又夺之去矣谓三邉为要地岂腹里非要地乎谓乔年才大必邉方始展足三辅多事叛兵降冦势亦岌岌独不可见才乎谓改督便用之冦宛南宻迩商雒能保冦不入秦乎谓一时乏才督抚之任原并重移抚就督将抚臣遂可轻乎乔年而后倐来倐转又不知其几变也司衡鉴者谓某人宜仗钺一方某人宜总督军务胸中应有多人而临事周章滋议盈庭臣甚惑之且也官屡易则人情嚣功名者得营竞以图陞转厌苦难者亦得别迁以遂规避最不便也已成之事臣不敢求易但祈皇上严饬该部于臣乡抚缺必选才望素著者久任责成勿使秦之百姓疲于迎送秦之兵将漫无适从悮地方而防官方也臣不胜激切待命之至
　　请本色入由单疏　　　　　【本朝】李鹏鸣臣乡西安所属钱粮旧例皆征折色自
　　国初大兵驻省所需粮草取给于泾渭南北十六州县毎年本折兼征而由单所载止有折色原数无本色新额毎征本色其数目不预定也上司陆续檄催州县节次征随时价为低昂年年盈缩不同其间裒多益寡官吏虽能了然而百姓不知也究竟军中所得刍糗未尝溢额而民间输纳终难明晰朦混之弊恐不能免臣思驻防兵马原有定数则粮草亦有定数既不以丰歉为增减安得以贵贱为多少乃不额定征收而必游移为之岂良法美意乎请
　　勅抚臣严檄藩司酌议估定米豆草束价值核实十六州县原额地粮若干毎粮一石毎年应征折色几分为数若干应征本色几分为数若干将银数与米豆草束之数逐欵分列刋入由单仍于本户名下注明应纳细数使百姓预先明晰然后按数征收可以杜吏胥混之端可以清里排包揽之弊民力既裕军需无悮矣
　　请防备饷第二疏　　　　　　白如梅秦豫兵马防楚冦令楚中预备粮刍久已奉有
　　俞防前因该省督抚于部文到后又移咨令臣多拨兴安民夫赴郧运米事属难行臣复具疏
　　上闻矣今于本年十二月初八日复准该督抚各移疏掲到臣臣阅疏中之言大槩有五总属诿卸一云马匹草料折银三万两收贮郧阳兵到房县支领自卖一云各省官兵自有原带饷干随带进之处预办支给一云速拨秦豫民夫赴郧负米一云房竹一通亦必须秦豫人夫协同背负一云兴安等处粮饷有余拨供出闗之兵免楚省绕道之难臣就其説敢为
　　皇上细陈之秦豫长征之马原需刍豆以资饱腾然到房县然后支银易买如地方荒残无可买处支银亦属无用既有卖草卖料之家即可为供草供料之众该省司道不言实备徒存折草料之空名未云有济也又云兵马饷干随带进之处预办支给是矣此日用楚之粮草他日仍以秦兵之饷干解补未尝令楚自备兵马到楚正所谓进之处预备支给不责之楚省责之谁乎如谓房竹隔絶楚人不能逺供秦兵何以责令秦人往负楚粮秦人既可往楚人即可来饷道未尝阻絶不问可知矣如房竹既通师驻郧地自当郧人供给何以仍欲秦夫协济是始终以秦夫为卸担之路即此一语楚省之有意故推昭然易见矣兴安縁与冦邻凋残殊甚秦省粮无可买臣是以遣抚民同知麻琠赍银一万两前往襄阳召买军需蚤已移知郧抚正以兴安为极穷之地襄郧为多米之乡故不惮逺冒风波载粮异域今谓兴安有粮可以供出闗之兵免楚省绕道之难是止谙楚之情形而兴安之凋敝总未计矣不特此也臣于本月初六日据兴安镇臣于奋起报称郧襄兵马尽撤赴荆夷合力于东南山寨各小股是郧襄一带全无进房竹巨冦之兵官民无事尽可备粮以饱客兵乃一味诿卸夫岂同舟共事之谊且秦豫兵马指日出闗楚省不遵部行蚤为措备反令臣于十余日之内运三万众之粮供应于数百里之外神运鬼输尚且不能臣犹夫人也能雨粟涌金乎惟是楚藩司刘显贵粮道吴执忠敢违
　　俞防多方推调独不思兵马一到枵腹可虞是谁之过
　　欤同为
　　朝廷臣子同任
　　朝廷封疆臣万不敢自生畛域恕己刻人但揆情度势
　　难易攸分臣不得不再疏剖明伏乞
　　皇上下部速议
　　勅令楚省督抚遵照前
　　防蚤办粮料草束庶士马饱腾可望贼冦扫荡有期矣
　　第三疏　　　　　　　　　　　　前人官兵防楚冦必由兴安白土闗聚集前进应用粮料草束最为急需臣于奉
　　防日即移防陜西抚臣并行布政司备办去后屡据该司呈报措发分守闗南道银一万三千两分巡闗南道银一万一千两抚治商洛道银一万两各就本地多方买运仍委督粮道韩志道驰赴汉兴一带就近督催又因兴地荒残不能多买再委西安府抚民同知麻琠带银一万两赴湖省郧襄产粮处所买运赴白土闗接济诫谕责成极其严切然买粮既苦运粮尤艰今据道详内称兴安州所请民夫脚价银两最为恳切臣批该司确议亦复谆谆呈请良以兴属逼近贼巢百姓原少兼之山路﨑岖负送艰难不得不量给脚价以示鼔舞查十六年曾经议及脚价旋以奉
　　防停未有成议但从前巩属秦徽各州县运送川粮有给过脚价之例似应照例量给责成速运又虑买价之外无银可发合无就于发去买运银内通融支给其汉中商洛两道所属买运脚价并湖广买粮雇船之费亦应各照道里一例查给统俟事完日造册呈报彚
　　题销算事在急不得不然惟念前发各银除给脚价则召买粮料草束自是有限臣虽严檄藩司多方捜措恐无米之爨终难源源应手再绎部文内云将原拨元年兵饷欵内照数随营解运备买粮料草束等项固属定例第秦省镇协营路官兵额饷毎年半本半折非如他省饷银外月有加米三斗如在本处戍防本折兼支自足糊口今抽调逺征越山渡岭道路迢遥断不能逺携本色长驱冦即就折色而论地方丰歉不同米粮贵贱各异欲以用兵地方以一兵原饷买足一兵食用万万不能况节年重拨未拨不敷之饷积至一百二十九万有竒虽经臣于本年十月初六日密疏具
　　题请拨至今未见部覆当此防届期兵食极宜多备必饷银充裕然后召买有赖无奈司库如洗防金无术臣仰屋莫措忧心若焚今因该司详请脚价不得不迫切并陈于
　　皇上之前也
　　密陈防邉要务疏　　　　　　　　前人邉垣为内外之防部议通行修葺奉有
　　俞防凡属臣工敢不只遵立督告成以仰副我
　　皇上绸缪未雨之至计臣接准部咨随即备行各该镇将等官各照该管疆界作速修举并移各该巡抚及各邉道就近督催务期早竣聼候
　　特遣重臣巡阅仍行饬催间除坍塌无多已报鸠工者不计外其余有称年逺頽圮已尽物料无资可动者有称邉长工程甚大操作无人可役者甚至有称沙土埋没随扒随积山水冲塌基址无存万难施力者臣思封疆重务岂容借词推诿复严饬举行而各镇道之呈请如故不得不行令估议批据藩司彚详统计秦境邉垣自延绥而宁夏而固原而甘肃西宁延袤五千余里并要隘敌楼墩台铺舍等项倾废应修者大率过半在昔葺补之制虽无案可稽而明季按汛各有屯军更班应役専力边墙迨天启年间班军裁撤暨我
　　朝定鼎迄今已共四十余载修葺之举缺焉不讲今一旦而欲修数十年之未修葺千百里之未葺良匪易易往日设有専工何忧不举今则军已尽裁矣往日有坍即筑不难为力今则坍者数多矣往日年年兴工人心相安今则无事日久一经督责共骇聼睹矣且各处邉垣依山傍水地峻则工料难前流急则冲激可虑加之风沙不测落成为艰况旧例小修则动支部额大修则并发帑金当此军兴费繁之际时绌恐难举赢将専责之兵修而各镇营士卒已经抽调赴楚防以及分汛设防存营者无多抑或济以民力而此岩疆残黎久罹冦虐荡析无遗加之饥荒疫死见在者几何虽驱全陜之兵民以供版筑竭三秦之赋税以备物料责功于旦夕亦必不得之数也臣思时已及春
　　遣员不逺催举则不能议停则不敢兹据该司册估约用人夫七千八百七十五万五千一百有竒需费银米五百三十余万此外未据报到估计者尚不与焉工大费繁臣不敢不据实直陈以俟
　　睿裁
　　覆查黄甫川烟税疏　　　　　　　前人臣思税课一项必旧有商集货市自可逓年征税以佐
　　国用查黄甫川委系褊小邉隅偶因先年茶商顺带之黑烟希图垫纳茶课乃縁坐税又致罄本赔纳随即星散前抚臣张中第目击其艰故有毎包征银一分之请盖兾其税轻或可招商复来不意迄今商货两絶杳无一至非惟逓年之税课无望而从前之逋欠亦万难追征矣今经臣查驳该道营路各官佥称无商无货甘心具结夫孰无身家功名之念而代商隠税自干罪戾耶且黄甫川逼近杀虎口地方若果有商有货道路之万耳万目共覩共闻自所难掩前抚臣林天擎必不敢两请
　　题豁于先今抚臣贾汉复亦必不敢继请
　　蠲免于后也此项烟税委系无征仰恳
　　皇上俯念邉隅之赔苦为难屡查之情确非谬
　　特赐蠲免在
　　朝廷不致徒悬税额之空名而地方臣民可免追征逋
　　课之实累矣
　　秦地折正宜仍旧额疏　　　　　贾汉复看得秦省之最荒残者莫甚于延安府而延安府之最荒残者莫甚于洛川宜川延川三县也盖其地处万山之中土脉硗薄民力艰难与腹里地方大不相同故旧例洛川之地毎八畆四分折正一畆宜川延川之地毎四畆折正一畆诚以邉陲瘠地难与沃野肥壤并论耳在昔折正之时正赋尚难取盈不意顺治十年后兴屯道白士麟兴屯同知髙应选督垦荒地垦一畆即报一畆将三县所垦荒地俱未折正而洛川又有余荒不清之粮悉于兴屯之内重累残黎按数输纳官畏考成而严比民若剜肉以医疮然物力有限嵗嵗难完有扣各州县官役俸食助解者有道府县各官变产捐赔以副考成者茍且补苴以济一时今则官无常赔之力束手聼叅屡被降革民无可剜之肉敲扑益严逃亡益甚节据各县申报或父子偕奔或兄弟散离甚有全家全戸扶老携幼弃乡背井者其流离困苦之状眞耳不忍闻目不忍见者也臣虽叠檄抚绥无术可施若再不为折正恐丁逃累户户逃累甲甲逃累里而三县之粮不惟荒者势必难徴将熟者亦转而为荒矣臣非不知钱粮重需司农仰屋但据各县及司府详文累累盈案情词廹切民不聊生臣安忍坐视不为吁题代民请命耶倘防
　　皇上睿鉴俯照旧例折正则民无包赔之苦孰无故土之
　　思从此招徕生聚庶可渐望起色矣
　　请豁邠州包赔地粮疏　　　　　　前人防得邠州乃山坡之区也地非膏腴民鲜盖藏办纳
　　国课在昔为难兼罹兵燹之后死亡相继荒榛满目在二三孑遗皮骨仅存应输钱粮毎多督催不前查节年又揑报开垦地九百五十五顷二十亩三分零起徴粮六千三百六十四石一斗四升零以纸上之虚数为应得之正赋民受敲扑官受叅罸究无分毫实济嗟此残黎以见存之丁办成熟之粮终嵗辛勤尚苦难支奚堪冐虚垦之名赔无地之粮哉若不亟请蠲除将见存者尽逃熟者并荒州治渐隳额赋愈不可问矣臣身任地方目击最真不敢缄黙恳乞
　　皇上垂怜邠民重困原与别邑不同俯将前项包赔地粮立赐豁除庶存遗不致逃亡残黎可望起色矣
　　遵谕陈言疏　　　　　　　　　　前人伏读
　　恩诏内一欵顺治十六十七十八年催征不得各项旧欠钱粮着照蠲免十五年以前钱粮一体蠲免大哉
　　王言普天之下率土之滨咸登春台矣臣愚以为催征不得之钱粮不止顺治十六十七十八年为然也敢推广
　　恩诏蠲免之条为我
　　皇上详陈之夫各省钱粮俱有定额自当照数全完何年年追征年年必有拖欠岂尽有司之催科不力百姓之顽梗不输欤揆厥所由各有不得不拖欠之势臣不敢逺举即如臣属鳯翔府之岐山等县延安府之中部等县汉中府之西乡等县西安府之澄城等县或冦乱频仍熟地久成草莱或杀戮靡遗哀鸿未能爰止甚或兴屯清丈荒芜揑为熟田或山坡瘠硗虚畆未经折正有司畏考成之严即心切民瘼者不能不加鞭笞以致见丁包赔虚丁熟田包赔荒田包赔不起展转四方此一经拖欠则年年难完之由也除臣一面严行司道府县清查另疏外以臣属见闻如此推之各省如臣属者谅有同然兹者
　　皇恩普及顺治十八年以前旧欠既经蠲免黄童白叟踊跃欢呼自然好义终事力图输将窃恐康熙元二三年旧欠如前项虚赔等弊仍然追呼枉受鞭扑同此百姓既不能偿十八年以前之夙逋又安能完元二三年之悬额防防小民有泪堪洒无肉可剜鬻妻卖子流离载道势所必至与其百姓徒受无辜之累
　　国家未获分毫之用合无广沛
　　皇仁将元二三年拖欠钱粮
　　勅下该部详加查核如已征在官者照数追解果实拖欠在民必不能完者俱照康熙四年三月初五日
　　诏赦顺治十六七八三年拖欠钱粮之例槩行蠲免在九重不过豁纸上之虚数在百姓则可受无穷之实惠将见万姓欢呼于下和气征应于上矣
　　请支兵丁加米疏　　　　　　　　前人看得秦省各镇营兵丁月饷之外又给加米此从来旧例也嗣该前任督臣题准毎年半本半折兼支本色用市斗闗领因而减去加米在各镇营本折兼支者自无异议唯兴安一镇直支折色原无本色其镇标三营以及兴安协守白土紫阳之兵将领到饷银发民召买维时民既苦于供运兵不免于呼是兵与民交困矣随经前任分守闗南道叅议娄应奎详请前任抚臣马之先题请部覆
　　俞允六营之兵毎月仍照旧准给加米三斗折银四钱令各兵自买以资食用其渔渡旧县并汉中协守汉鳯阳平畧阳宁羌七营路縁向有兴屯本色可支故未议及今屯兵已撤屯粮全无而各兵应领月饷全支折色兼以兴汉地方兵多粮少价值较他处腾贵所领一月之饷银不足半月之食用啼饥号寒情实可悯切思各营路均一镇兵也戍守同支折同而加米有无则不同难免向隅之悲所以该镇有此援例之请耳当兹
　　国用匮诎司农仰屋臣非不知增饷为难第汉兴一带宻迩贼巢分防堵御在在为然岂可令其枵腹荷戈而不为三军请命耶恳乞
　　皇上俯念岩疆戍卒之苦一视同仁将渔渡等七营路照依镇标东协之例毎兵毎月准给加米三斗折银四钱亦令其自买以资糊口庶雨露均霑而敌忾可鼓矣
　　请分辖以肃邮鹾疏　　　　　　　前人看得秦省镇防满汉兵马日需粮料草束派催支放总系督粮道管理量入度出酌盈剂虚剔仓蠧核漏巵其事不为不繁其任不为不重也今驿传道奉裁而通省驿盐事务统归兼摄且勿论一人精力有限肆应机宜难周即人皆明敏事悉刃解计西安以达甘宁文移往返动需数月而夫马钱粮盐引课税岂能一一尽皆清楚毫无侵蚀逋欠乎驳查批核即随呼随应似亦不能察奸弊于数千里之外也万一师出仓卒沿途之供应军前之急需又皆粮道所亲身料理不容他委者粮草驿盐势难兼顾更如
　　钦件不能依限结勘合不能救急用是又悮事之明验也今藩臬二司暨各道议以驿盐事务照依巡抚分辖地方就近料理公事乃克有济俱各从地方起见似亦近理但事属分理职掌并应归某道兼摄俱非臣等所敢议也
　　请蠲拖欠银疏　　　　　　　　　前人看得西延鳯三府属顺治十七年分未完民粮银七千二百三十三两九钱七分三厘零未完粮九百三十七石一斗九升五合零或因揑报开垦而包赔无力或因戸口凋残而办纳无人空悬银粮之数终无完报之期节年官民受累情实堪怜所当照数豁免以广
　　皇仁者也
　　请蠲废藩民欠杂疏　　　　　　　前人看得废藩地内额征自顺治十二年起至十五年止未完本折各项钱粮该前部臣交单逐一清察实欠在民业经
　　题请蠲免讫尚有各年随征绵花布油柿子未邀并请者盖縁部差止查本折正项而未及杂项故也兹奉
　　上谕覆查拖欠钱粮而绵花布油柿子虽部单未开悉属王土所产之物百姓应纳之数或地被崩压或人经死亡有人而无地可耕有地而无人承垦所以节年逋欠虚悬纸上实实催征不得似应照数请豁以广
</div>
    <div class="pagination">
<a href="陕西通志_page448.html">上一页</a><span>...</span><a href="陕西通志_page444.html">444</a><a href="陕西通志_page445.html">445</a><a href="陕西通志_page446.html">446</a><a href="陕西通志_page447.html">447</a><a href="陕西通志_page448.html">448</a><span class="current-page">449</span><a href="陕西通志_page450.html">450</a><a href="陕西通志_page451.html">451</a><a href="陕西通志_page452.html">452</a><a href="陕西通志_page453.html">453</a><a href="陕西通志_page454.html">454</a><span>...</span><a href="陕西通志_page450.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
