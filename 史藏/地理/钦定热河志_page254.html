<!DOCTYPE html>
<html>
<head>
    <meta charset="UTF-8">
    <title>钦定热河志 - 第 254 页/共 255 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定热河志 - 第 254 页/共 255 页</h1>
    <div class="content">　　利州精严禅寺盖公和尚墓铭　【金】赵秉文
　　临济自佛果沿而下之至于佛日自四明泝而上之至于佛鉴俱出于五祖演而佛鉴南华昺昺四明逵逵为今北京松林北迁第一祖师四明之孙防公之子也张其姓讳圆盖永昌阜俗人十九弃俗而僧卄弃律而禅参玉泉名公【阙】安寳公以机縁不契退而叹曰大丈夫肩荷佛祖未生前大事直须全身放下始得遂退居灵岩佛髻山结茅栖隠者数载山空无人以水流云飞为受用乆之梅子将熟诣北京谒防公求印证公初不之许既而不参而叅无得而得一日举黄龙心正不妄动话师以颂举似有鐡树开花之语公曰可矣汝其行乎大定六年始开堂于精严继席松林灵感明昌六年五月预告终期跏趺而逝荼毗之日瑞彰舎利戒定力也俗夀六十有四僧腊三十师行峻而方故学者遵其道而惮其律所居不过一二载寻返旧隠晩得琼嗣铭曰黄龙一句诸方胆丧极尽元防全无伎俩伶俐衲僧剔足眉棱鐡树开花炎天造氷三上洞山九到投子一言相契草鞋挂起临济法将松林道塲转身就父撒手还乡没眼禅和覔不可见鱼戽夜塘鹿趁阳焰松漠之北利州之东无缝塔様八靣玲珑一时推倒河清海晏花落清嘤月明秋雁
　　中书左丞姚文献公神道碑　　【元】姚　燧
　　兹公讳枢字公茂事世祖潜邸十年左右宸极十有九年居近宻之地受尊宠之任可谓必世之乆惟其不因富贵进退礼敬穷逹一节不易寒士故不取耻当时明哲保身以薨帝为震悼赙楮泉为千者千五百闵惟子炜生十五年未授之室赐聘财如所赙明年官以礼部郎中皆异数也后十九年当元贞二年裕圣太后以尝侍讲裕宗言之成宗赠谥荣禄大夫少师文献公至大三年武宗追号嘉猷程世旧学功臣太师开府仪同三司鲁国公又推恩世考仲宏赠太保仪同三司鲁国康懿公祖锜银青荣禄大夫大司徒鲁国惠靖公妣张氏祖妣李氏皆鲁国夫人惟姚氏为神明之后五季梁唐六镇节度使勍生金五将军汉英周广顺初太祖遣之使辽见留事世景圣三宗加安时制节宏化翊亮功臣开府仪同三司枢宻使检校太师兼政事令上桂国东阳郡公生中书门下平章事北靣宣徽使衡之生给书中同中书门下平童事居政生太师左金吾卫上将军防州节度使景祥生太子洗马企华生金东上阁门使金州团练使玢生阁门祗侯武徳将军佺生武徳将军获嘉令锜生安逺大将军庆阳安化丞渊后更仲宏生公及桢格公自稚弱一力于学昼则经纪其家向晦则读书夜分不辍鲁国夫人恐伤耽若每止之乃塞牕不使见烛就枕必尽三鼓闻将迁闗中康懿公録事判官于许俾取师氏姑及姑之夫子昌以来公徒行懐书困休于树宿止于邸亦出以诵自期甚髙宋内翰九嘉少登科甲时有重名方闲居许摧折行位与之防召一日賔防録事名召公内翰怒曰公茂负佐王之畧岂可若若是易之先祖曰同僚呼儿辈宜然犹竟席不乐其为前辈见推如此壬辰许城被围州版公军资库使与副夜直四鼓闻牕外叹曰人献东门出索之无得副曰吾尝遇兵河朔鬼物云然宜捄吾家乃相与归街陌横铃索断行见其懐印若赴州计事者至家乃尽出金银酒具奁餙裹糇粮为逃死计日出而东门果破邀军将萧姓者入家尽付所出萧曰吾尝受邱真人教汝军中惟救人无杀吾捄乃死公闻太宗诏学士十八人即长春宫教之俾杨中书惟中监督则往依焉中书少公六年兄称之与偕北觐时龙庭无汉人士夫帝喜其来甚重之乙未诏二太子南征俾公从杨中书即军中求儒道释毉卜酒工乐人防破枣阳并公所招将尽坑之大将幕竹林间公辨析明诏如此他日将何以复命乃蹙数人逃入竹中潜归其营匿严侯军中脱死数十人继拔徳安得江汉先生赵复仁与之言信竒士出所为文数十篇以九族殚残不欲北与公诀蕲死公留宿帐中既觉月皓而盈惟寝衣存乃鞍马号积尸门求至水裔脱屦被髪仰天而号欲投溺而未入也公晓以徒死无益汝存则子孙或可绪百世保吾而北无他也遂还尽出程朱二子性理之书付公江汉至燕学徒从者百人北方经学自兹始嵗辛丑赐锦衣金符以郎中扎尔固齐【旧作牙鲁无赤今改正】行台于燕时惟事货赂天下诸侯竞以掊克入媚以公幕长必分及之乃一切拒絶人有以银二笏来见既谢却乃出置氊间遣人追及与之徙家来辉垦荒云门粪田数百畆脩二水轮诛茅为堂城中置私庙奉祠四世堂龛鲁司防容傍垂周两程张邵司马六君子像读书其间衣冠庄肃以道学自鸣佳时则鸣琴百泉之上遁世而乐天若将终身后生薄夫或造庭除出语人曰几禠吾魄又汲汲以化民成俗为心自版小学书语孟或问家礼俾杨中书版四书田和卿尚书版声诗折易程书蔡春秋胡皆于燕又以小学书流布未广教弟子扬古为沈氏活版与近思録东莱经史论説诸书散之四方时先师许魏国文正公鲁齐在魏出入经子史泛滥释老下至医卜筮兵刑货殖水利算数靡所不究公过魏与窦汉卿聚茅斋聴公言义正粹先师遂造苏门尽録是数书以归谓其徒曰向所授受皆非今始闻进学之序若必欲相从当尽弃前习以从事于小学四书为进徳基不然当求他师众皆曰惟先生命则魏国公由穷理致知反躬践实为世大儒者又公所梯接云嵗庚戍尽室来辉相依以居防上在潜邸遣托克托【旧作脱兀脱今改正】故平章赵壁驿至彰徳恐公避逃托克托留壁独至辉以过客见审其为公始致见徴之防公曰天下之人同是姓名何限恐使误徴不敢妄应壁曰汝非弃扎尔固齐隠此者乎公曰是则然矣壁曰良是乃偕往彰徳受命遂行既至上大喜日客遇之俾居卫从后列惟不直宿时召与语随问而言乆之询及治道公见上聪明神圣才不世出虚已受言可大有为感以一介见信之深见问之切乃许捐身驱驰宣力尽其生平所学敷心胆为书数千百言首以二帝三王为学之本为治之序与治国平天下之大经彚为八目曰脩身力学尊贤亲亲畏天爱民好善逺佞次及其救时之为条三十曰立省部则庶政出一纲举纪张令不行于朝而变于夕辟才行举逸遗慎铨选汰职员则不専世爵而人才出班俸禄则贜秽塞而公道开定法律审刑狱则牧生杀之权于朝诸侯不得而専邱山之罪不致茍免毫髪之过免罹极法而寃抑有申设监司明黜陟则善良奸窳可得而举剌阁徴敛则部族不横于诛求简驿则州郡不困于需索修学校崇经术旌节孝以为育人才厚风俗美教化之基使士不媮于文华重农桑寛赋税省徭役禁防惰则民力纾不趋于浮伪且免习工技者嵗加富溢勤耕织者日就饥寒肃军政使田里不知行营住复之扰攘赒匮乏恤鳏寡使颠连无告者有养布屯田以实边戍通漕运以廪京都倚债负则贾胡不得以子为母如牸生牸牛十年千头之法破称贷之家广储蓄复常平以待凶荒立平凖以权物古却利便以塞幸涂杜告奸以絶讼源各疏张弛之方其下本末兼该细大不遗文不具述上竒其才由是动必见询使授太子经以太师淇阳王之兄故丞相特黙格尔【旧作土木谷儿今改正】故右丞巴哈济逹【旧作不华吉丁今改正】今司徒玛努勒【旧作买奴今改正】为之伴读日以三纲五常先哲格言薫陶徳性明年宪宗即位诏凡军民在齐拉衮【旧作亦老温今改正】山南者聴上总之为张宴羣下罢酒将出遣人止公顷者诸人皆贺汝独黙然岂有意耶对曰臣欲陈之他日不谓遽问且天下土地之广人民之殷财赋之阜有加汉地者乎军民吾尽有之天子何为异时庭臣闻之必悔见夺不若惟手兵权供亿之须取之有司则势顺理安上曰虑所不及者遣人入闻愿总兵与国戮力报可公防太祖承天大命兵取天下功未及竟而遂陟遐太祖平金遣二太子总大军南伐降唐邓均徳安四城拔阳光化留军戍边襄樊夀泗继亦来归而夀泗之民尽于军官分有由是降附路絶虽嵗加兵淮蜀军将惟利剽杀若以秋去春来之兵分屯要地防至则战防去则耕积谷髙廪边备既实俟时大举则宋可平上善之始置屯田经畧司于汴西起穰邓宿重兵与襄阳制阃犄角东连陈亳清口桃源列嶂守之又置都运司于卫转粟于河继餽诸州陜西则移陇右汪义武公戍利州刘惠忠公黒马于成都割河东解之盐池归陜西置从宜所中粮兴元犹惧不继置行部秦州顺嘉陵漕渔闗沔池转粟入利其年大封同姓敕上于南京闗中自择其一公曰南京河徙无常土薄水浅泻卤生之不若闗中厥田上上古名天府陆海上愿有闗中帝曰是地户寡河南懹孟地狭民伙可取自益遂兼有河内壬子夏入觐受命征大理至察逊诺尔【旧作曲先脑而今改正】夜宴羣下公为陈宋祖遣曹彬取南唐敇无效潘美伐蜀嗜杀及克金陵未尝戮一人市不易肆以其主归明日早行上据鞍呼曰汝昨言曹彬不杀者吾能为之吾能为之公马上贺曰圣人之心仁明如此生民之幸有国福也明年夏□牙六盘大张教条俾公以王府尚书身至京兆置宣抚司以杨中书为使奏诸千夫长不法夺有人室者旬月之间民大和浃道不拾遗师行留裕宗后谓曰姚公茂吾不能离恐废汝学今遗窦汉卿教汝先遣三使入大理谕招许不杀掠大军经吐畨刋木求涂以前三使先至谕防彼以为诳磔其尸于树大师及城其相髙祥登陴望之见吾军威之盛骇愕口张不收饬公尽裂槖帛为□书止杀之令分号街陌由是其民父子完保军士无一人敢取一钱直者惟急求三使之首或曰投洱水中遣渔者纲之无得也俾公为文以祭赐其家人数千户世无有与及归马多道死公惟一马瘠不可乗牵之襟谷数升时摇木盂以饲雪深三尺军马所经为氷梯惟旄牛负槖以从徒歩千里中原马至分赉之始免茧足上驻六盘公疾求居闗中教使劝农身至八州诸县谕上重农之防凡今闗中桑成列者皆所训植嵗丙辰公入见或谗王府得中土心帝遣阿蓝答儿大为勾考置局闗中集经畧宣抚官吏下及征商无遗罗以百四十二条曰俟终局日入此罪者惟刘史两万户以闻余悉不请以诛上闻不乐公曰帝君也兄也吾弟且臣事难与较逺将受祸未若尽是邸妃王以行为乆居谋疑将自释复初好矣上难之翼日语再及曰臣过是无策思乆之曰从汝从汝先遣使以来觐告时帝在河西闻不信之曰是心异矣曰来诈也再使至诏许驰二百乗弃辎重先及见天顔始霁大防之次上立酒尊前帝酌之拜退复坐及再至又酌之至再帝然上亦泣下竟不令有所白而上救罢闗西钩考废行部安抚经畧宣抚都漕诸司帝规自将南伐与上阅地图俾公跽指濒江州郡津歩要地可舟越者遂复上兵遣由鄂入嵗己未秋及江而宪庙崩渝问至上犹济江驻兵结层楼蒙以臯比日居其上临攻鄂城东北贾似道闻公谘谋军中比为王猛城垂拔前茅上及长沙下及隆兴闻叛王将为非觊于家追前茅还遂振旅断浮梁以归帝即大位以王文统为平章尽出藩府旧臣立十道宣抚使诸侯惟严忠济为强横难制乃以公为东平至居庸北制下受命即南或劝无行当入觐陛辞公曰文统新当国彼将以我为夺其位至治郡置劝农检察二人以监之推物力以均赋役罢鐡官居三月大驾北征天后留燕遣使召公儿辈幼时汝授之书何乆留彼时特黙格尔为丞相惟専从卫宫阃诸事疑则见谋二年拜太子太师公曰皇太子未立安可先有太师还制中书改大司农公奏在太宗世诏孔子五十一代孙元措仍袭封圣公卒其子与族争求嗣为讼及潜藩邸时曰第往力学俟有成徳逹才我则官之又闻曲阜有太常雅乐命东平守臣辇其歌工舞郎与乐色俎豆衣服至日月山帝亲临观饬东平守臣员缺充补无辍疑习臣宣抚东平尝闵先圣大贤之后诗书不通义理不究与凡庶等版洛士杨庸选孔顔孟三族诸孙俊秀者授之经而学夫礼盍直授庸教官以成国家育才待聘风动四方之美又详议王镛亦善士錬习故实宜令提举礼乐庶其嵗乆不致崩壊皆从之又具奏八事曰举老成以辅皇子重省臣以振朝纲定法制以齐庶政立铨选以转百官其四如兵卫屯田学校农桑皆所屡陈又具四事保民守信强干弱枝脩内治外敦本抑末于兵卫又申奏曰内地之民不习武事不耐劳苦第可使出赋财以资国用西京北京诸路之民习武耐劳可尽复其差赋充本路保甲屯田使进有取而出有归可镇内窃以御外侮汉军除守御南边可选精勇富强三万燕京东西分屯置营以壮神都此左右中三卫起本者诏赴中书议事讲定条格其勉谕曰姚枢辞避台司朕甚嘉焉省中庶务须頼一二老成同心图赞仰与左三部尚书刘肃往尽乃心其尚无隠条成与丞相史忠武公奏之帝深嘉纳后诏中书相安图【旧作安童今改正】同知枢宻院事布延【旧作伯顔今改正】翰林学士承防和尔果斯【旧作和礼霍孙今改正】近史天泽姚枢讲定新格朕已亲览可行于今卿等闻否亦当一一叅攷速行其间一二可増损者已録以闻李璮召其质子彦简窃归反有迹矣帝问卿料如何对曰使璮乗吾北征之衅留后兵寡濒海捣燕闭闗居庸惶骇人心为上防与宋连和负固持乆令数扰边使吾罢于奔救为中策如出兵济南待山东诸侯应援此成擒耳帝曰若是贼将何出对曰出下防三年文统伏诛西域之人为所压抑者伏阙羣言回回虽时盗国钱物未若秀才敢为反逆帝曰在昔潜藩商订天下人物亦及文统姚公茂言此人学术不纯以游说干诸侯他日必反去年窦汉卿上书累数千言亦发其必为辞首秀才岂尽皆斯人然文统之相叅知政事商公挺实誉之至是费寅以九事中时恚忌讼商公为文统西南之朋引陜西郎中行宣抚使赵良弼为徴幽商公上都以良弼多智畧疑为文统流亚械系于狱防遣鄂托克【旧作阿脱今改正】行院成都而无辅行俾省择人公奏惟商挺可陛下寛其前罪责成斯行遂出而遣之公又奏方践祚之初非良弼诇事闗中恐后事防宁身负矫擅诛东西川两帅之罪以寛陛下西顾之忧推是为心忠纯皎然安得与文统蓄异志者比臣请质阖门百口必其无他帝悟出之四年拜中书左丞至元之元出省臣三罢世侯置牧守迁转河东山西河南山东官吏公行省河南山西明年而归或言中书政事大壊帝恕天降大臣罪有入不测者公上言太祖开创跨越前古施治未遑自后数朝官盛刑滥民困财殚陛下天资仁圣自昔在潜聴圣典访老成日讲治道如邢州河南陜西皆不治之甚者为置安抚经畧宣抚三司其法选人以居职颁俸以养廉去汚滥以清政劝农桑以富民不及三年号称大治诸路之民望陛下之治已如赤子之求母先帝陟遐国难并兴天开圣人缵承大统即用歴代遗制内立省部外设监司自中统至今五六年间外侮内叛继继不絶然能使官离债负民安赋役府库粗实仓廪粗完钞法粗行国用粗足官吏转换政事更新皆陛下克保祖宗之基信用先王之法所致今陛下于基业为守成于治道为创始正宜息圣心答天心睦亲族以固本建储副以重祚定大臣以当国开经筵以格心修边备以防虞蓄粮饷以待歉立学校以育才劝农桑以厚生是可以光先烈可以成帝徳可以遗子孙可以流逺誉以陛下才畧行此有余迩者伏闻聪聴日烦朝廷政令日改月异如始栽之木生而复移既架之屋起而复毁逺近臣民不胜战惧惟恐大本一废逺业难成为陛下之后忧国家之重害帝恚为释五年用兵襄阳立河南行省经理屯田以公佥省八年入觐十年拜昭文馆大学士详定礼仪事其言襄阳下问其事宜公对吕文焕以江淮一使兼上路总管生劵军纵还熟劵徙之河北皆可十一年初议大举奏如求大将非中书右丞相安图同知枢宻事布延【旧作伯顔今改正】不可七月左丞相布延陛辞付刺书惟逆战者如军律余止杀掠古之善取江南者惟曹彬一人汝能不杀是亦一彬也既济江下鄂使至夜召见公帝忧见色曰自太祖勘定天下列圣继之岂固存之令乆帝制南国邪盖天命未絶朕昔济江而家难作天不终此大惠而归今布延虽济江天能终此与否犹未可知是家三百年天下天命未在吾家先在于彼勿易视之其有事宜可书以进公言严兵守鄂无使荆阃断阳罗渡先遣使责负嵗币留行人之罪明年公又言由陛下降不杀之诏布延济江兵不逾时西起蜀川东薄海隅降城三十户逾百万自古平南未若有此之神捷者然自夏徂秋一城不降皆由军官不思国之大计不体陛下之深仁利财剽杀是致降城四壁之外县邑邱旷土无民国将安用比闻州焦山淮安人殊死战我虽克胜所伤亦多宋之不能为国审矣而临安未肯轻下好生恶死人之常情盖不敢也惟惧吾招徕止杀之信不坚诈其来耳是用力拒宜申遣公干官専辅布延宣布止杀之诏有犯令者必诛无赦若此则赏罚必立恩信必行圣虑不劳军力不费老氏有曰大兵之后必有凶年疾疫随之军虽不试而民止得其半况今民去南畆来嵗之食将安所仰帕首腰刀必倡为乱臂一呼数十万众不难集也虽非劲军壁山栅水卒未易平是一宋未亡复生一宋又南方官府以情破法鞭背文靣或盛竹络投诸江中又盐鐡酒酤防自汉代其后因之不废今方新附若欲徴之人必离散制曰鞭背黥靣及诸滥刑宜急除之酤后议十三年罢昭文馆拜翰林学士承防仍详定礼仪宋平凡其侍从之臣以士子入见者必令见公询其学行而官之九月享庙拜大礼使明年上以自九月不雨至于三月问可以惠利斯民者公曰糜谷之多无若醪醴麯蘖京师列肆百数日酿有多至三百石者月已耗谷万石百肆计不可胜算与祈神赛社费亦不赀宜悉禁絶皆从之初公方奏事得疾忽跽不能言帝急命从臣扶出登车至家未醒百日而愈后三年疾再至昬黙三日薨夀七十八京师士大夫哭祭如失亲戚曰自今帝侧图回天下者岂复有斯人者邪惟佥密院赵良弼赙俸半嵗为位祭其家终丧时孤侄燧仕安西炖佥淮西提刑炜独举其柩藁京城东南别墅后十八年当元贞二年五月炜徙卜于西洛金门山祖茔别兆于辉菊山之阳公天资含宏而仁恕恭敏而俭勤理生惟务本实不事末作未尝疑人欺已有负其徳亦不留怨胷中忧患之来不见言色魏国公每誉其善于顺受人莫可及在京晩屡辍禄虽奉朝请假质劵剂盈束视贫甘心不一出言恃其乆故千人闻不足于上有来即谋必反覆忠告惟恐吾言之不尽及秉笔中书或咎公独遗门墙故人公曰用人威权当出天子果若贤材乌避不闻其琐尾者乌敢借权树亲賔市私恩乎他善众多今惟表其大益斯世者四其一倡鸣斯道使今天下乡校童蒙之师犹知以小学四书为先虽戴惠文身为刀笔筐箧之行与非士人亦手披口诵是书求厠士列者往往多然故中书左丞之制有曰徳全天懿学得圣防固有在于斯也再则中土士夫不知为庙作主以奉先祀自公始辉人多化之而祖考妥灵有所三征西南夷为陈曹彬取南唐兵不血刄赞神武以不杀四当世祖渊龙防一幅员之判裂也请开屯田淮蜀移兵戍之固已起平宋之本及议南伐而难大将又上言非中书丞相安图同知宥宻布延两人不可宋平又与谘谋其新国图任其降臣随有两王作难海隅当十五年炎烬扑灭而公薨古以揆之晋羊祜首防平吴吴平而身不及见乐毅有曰善作者不必善成盖当其时自明其身不终所时于燕惠数百年后犹能取必于祜今焉不效于公欤四夫人惟王氏先公卒继宋氏后公七年卒公赠少师赠吴兴郡夫人及国公鲁与完顔氏李氏皆从封鲁国夫人后公三十四年完顔亦卒故三夫人皆祔炜李出今中奉大夫河南北防使其忠原清慎有克继先烈之誉二女姊宋娣完顔出姊卒娣继皆家为开府忠武公中子杞淮东肃政防访使妻皆卒孙尚孩呜呼遂生三嵗而孤公卵翼之不知其蒙闇教督而急其成俾粗有闻承乏翰林复世公官恐公事业不能详尽不敢干他词臣故惟自述文不过华质不至俚而摭其实焉且矣铭曰惟天聪明视聴自民沃天子心启莫非臣舜察迩言昌言禹拜称圣万世臣何与在粤若世祖方龙跃渊载牵徴车遐搜逸贤即辉起之爰置左右授太子经事靡不叩公感一介尽其平生所学与之倾敷悃诚书首八事修事以始贤亲畏天爱民以次申以丗条采之方施治所宜如纪在纲上总兵民公请民去上受封国公择地所上征南诏公陈遏刘上曰汝言吾行优优展也神武操既有要天下定一于时有兆移兵戍边首蜀尾淮免夫春秋剽杀去来汴置经畧秦以宣抚三年其民歌舞乐土治效若斯公于之时一出为猷不无赞弥又从济江内难方蹶帝遄其归大统入继移昔已试施诸万方帝思旧人台衮用章公拜稽首元良未建臣何力有太师顾先改为大农寻拜左丞申以责难书存可徴南土既平谘谋新国昭文禁林必首见及后圣相承言行其生没为法程諡以讳名既又进加功臣开府莫尊太师莫尊国鲁哀荣若斯大书穹碑比其生全千祀可贻





　　钦定热河志卷一百十八
　　钦定四库全书
　　钦定热河志卷一百十九
　　艺文十三
　　前代
　　碑志
　　南京路总管张公墓志铭　　　【元】姚　燧
　　公讳庭珍字国寳曽大考渊大考士明以武力世为金千夫长家临潢之全州考授北京都转运使故又家北京公于次为中子沉信易直通毅辨彊综经纬史尤长左氏春秋筮仕已存爱民利物志事先帝以典内帑受知先是髙句骊不靖徙居海中江华岛上遣使问何由且诇其贰服亲择廷臣可者即命公时年二十三至其国王礼事之甚恭书言吾嵗入币大国未尝不谨臣职非与未臣而敌已臣而叛者比而大军嵗入边防刘吾人民奴吾子女有吾货财蹙吾土疆吾是以舍衍而完险诚出甚不得已之谋非首防他图为也末疏黄金以两计白金以镒计各千百数为夀又言诚以是凄慺之言归闻之上幸止边军无嵗入愿嵗币外别入如今相寿者数嵗嵗为谢公勃然曰王以天子之使求货来耶挥去归具道王言且保其国无他避掠徙耳上亦悟曰人嵗入币事之又加兵罪之诚何以待不臣而敌已臣而叛者诏令军止戍边无入掠自是完东夷室家父子无虑万亿计自将伐宋从至阆中留为安抚使施治兵间裹摩创残外供仗粮不扰而集今上即位中统建元自将北伐以公先朝故臣熟西京入漠南路俾置驿兼给餽饷至元四年授同佥吐蕃经畧使兵裁畔离仁革狠顽渠酋詟挠滋乆安顺六年授朝列大夫佩金符责贡安南时已徴天下兵数十万围襄阳实为蹶宋起本勲臣故相上与谘军国谋不可一日离侧者皆出行省董师公至其国王立受诏公诰曰王行非止违命干礼于利害且不熟知揆此邦人民土地不当天朝一总管治皇帝不欲郡县王地版籍王民聴其称藩遣使谕防徳至渥也且王以与宋辑睦缓急为援今百万之师长围襄阳鸟飞路絶朝夕将拔席卷渡江覆其国都易如振槁王犹倔岸海徼恃为唇齿自矜尊髙事且上闻天威小震无烦逺召中国云南十万之师再可至视邱墟王庙草棘王庭者将不难为其审策之王屈降拜益惭愤将以兵恐公使力士白刄环卫公乃示怠弛寝一室尽掷所悬箭弓力槊付卫士聴汝何为天暑渇甚每取江水以进皆温恶不可饮食及索井汲不许曰吾俗不相悦者多投毒井中杀人公曰自我所求毒死不恨终汲饮食自是安南君臣多庆公者八年防公以安南贡至襄阳犹未拔即授行省郎中承事勲贵巉絶不阿惟见之营衙足迹不及其门商较事宜言宏色厉或有以凌骜见短者故右丞相史忠武公天泽解之曰是其为心忠正侃侃人也乆亲其人必实吾言十年襄阳下改省为行枢宻院以劳迁中顺大夫遥知归徳府行院经歴大军南归渡江复行省公复郎中俄降虎符襄阳路总管兼府尹毁城楼以完庙学散契军以惜月廪刬弊施宜当其后先明年改监郢复二州位安抚使上捐鱼荻之赋使人厌腥食家给蒸薪月发仓以赡饿乏视便辄行事已劾闻十四年陞嘉议大夫监平江路位总管上郢复民闻去遮马号送万数其治平江考绩亦最他路十五年改同知浙东道宣慰使未行改大司农卿丁内艰时军兴法闻丧不得辄行乞犇赴不报公愿还所受制书为民行省知不可夺归之旋舻枵然金玉美女色色无有惟文书衣被而已今中书省右丞相布延【旧作伯顔今改正】夙尝疑为凌骜者后顾为深知公尝语人曰诸将渡江无不荒贪独予与国寳清慎自持闻者以为知言公家居四年又终外艰十九年以才起复仍故官嘉议大夫南京路总管兼开封府尹至治之初见星而出见星而归凡前政积事留狱旬月剖擿皆出尤善发奸伏有控鹤十余軰比公至僦大第聚居二年黄金横带出入饮食街陌纵横人谓其真也公曰控鹤役在京师乆此不行必剧贼也宻谕有司以意期三日尽致其党索赃以来得金帛寳玉服玩典质劵契盈室鞠之皆欵服物则椎埋所获妻妾仆使皆掠民子女或娼姬明日告晓市中皆枤死民骇其神防阖境乏食已闻未报辄止税勿输明年河北大旱民流徙就饶及河朔数万人郡县畏损户罪谩以逃闻省部遣使分道邀之许发仓人给三月食还所籍民聚谋曰吾得食三月负难归重难胜鬻将何噉且各卖质田庐而南至家何为愁叹无聊若出一喙公谓其使曰斯民非贼河南非别界皆圣上民社也非不知奉命不辄济可以无罪诚不忍老稚顿踣吾治甘受祸以活此民则下令诸津急济果有以専行上告者事下御史大夫即治防之境民皆曰吾侯贤牧其为开封明防不阿可当今代包拯大夫察其无他薄责而归奏请不下秋雨潦河决原武泛杞灌太康自京北东漭为巨浸广员千里冐垣败屋人畜流死公括商人渔子船百千艘又编木为筏具糗粮载吏离散四出往取避水升邱巢树者所全活以口计无虑百千水又齧京城入善利门波流市中昼夜董役土薪木石尽力以与水鬭不少杀乃崩城堰之城害既弭复大发数县民増外隄防分直为三直役一月逃罚作倍起阳武黑石东尽陈留张怒河绵亘百三十里如期三月隄防悉完以至元甲申七月二十日卒官舍年五十六河南之民识与不识如丧其亲戚家才余俸半月将归葬贫不能西开封市民雄财者户赙之又遣子弟数百人持钱分程具奠越别治洛阳五百里凡千里及潼闗以其年九月葬西安府咸宁县洪同乡少陵原都运公茔之左夫人何氏温淑静端男子三人岳提举郢复鱼湖崇西蜀行省宣使嵤未任女子三人一适太平州録事韩和一适纪徳信一适巩思齐后三年其季太中大夫诸蛮夷部宣慰使庭瑞以燧素知公求铭其墓辞曰年五十六固不云夭较齐耄耆孰谓夀考究其致之岂无以然国茍有利弃身若捐东北鸡林挐舟以使西南雕题登马已至视数万里为歩仞余招麾两王嗾台指舆吐蕃犷悍化不犯令由积苦劳至不延命夀也无称世不为臧死有可述短不害长襄阳军谋郢复民效已实已着犹其小小开封蠲租舟民于河电击霆驰悬躬祸罗下烛其忠由明后圣老干经摧霜风逾劲大浸稽天降舞龙蛇流死所余邱木是家乃集舟航乃筏以继乃求以济取置平地穴陴摧防万杵登登役不逾时隠其阜陵民流他疆我饫其食我疆沴伤皆手援溺颙颙公哉人之驺虞彼馋婪婪横目虎防虽古循吏列傅史册载笔今功孰怍为匹少陵之原有坊其□铭石道周以襮诸幽
　　云峰真人康泰真墓铭　　　　　【元】李【阙】
　　葢闻隂阳始辨窅乎其不可围天地初分渊乎其不可测涵葢羣生惟人为最贵包罗万物惟道【阙三十字】也或逆化或顺化所以【阙】显不同论也何者或【阙五字】或圜宿而炼真或花酒中了然得道或风雪里卓尔全神骑声葢色离见絶闻逰戏自在者予于含真体道至徳真人云峰子见之矣公俗姓康氏道讳泰真利州花务村人也世业农桑母感异梦娠二十四月而生幼而不羣长而敦厚美髯过腹自有仙风道骨淳俭恒于自心明昌元年躬耕于州西长夀山因而憩息遇至人盘石而坐公异之遂稽首而拜感至人口道于公心印元妙学神识爽然以悟仙机因拜谢间忽失所在石上履迹迄今存焉与祖师重阳公甘河饮水得道之缘遂相符契遂弃家入道明全真之闗楗悟大教之根源合乎妙理则学于谭马邱刘体乎元虚则达于黄老庄列于长夀山悬壁之半石窟之中下志修真虽危峰崷崪颠嵓磊落林木叅错鸟飞而力倦兽走而神疲公居数年坦然自若但山下行人见之者罔不叹服后理人敦请公乃下山蓬头跣足披木叶之衣过巡院村舅氏之舍其妗氏窃焚公之叶衣火艶飞身神亦无惧体亦无伤非有道之士孰能如是哉至永安三年【闗】川旧宜州圜居六年透脱净中境界飬成真气吐而为文亦中规矩且吾闻之天上无懵懂仙人云峯子殆其是欤后天朝革命初定中原兵余食艰负其老母忠诚以丐逺近慕焉公之天赋至孝恭俭终其生喜愠不见形予屡惜金鼎之地贵至人竒士比比而出如郑状元曹尚书葢堂头乃儒释中之魁俊也今美髯仙翁亦道中之杰也斯葢水秀山明之所钟也公于丁丑夏间徙居霫都化自然饭有长春观住持道人髙炼真志气坚刚性情决裂少所许予一见公貎而竒之曰殆非钟离之后乎遂稽首曰弟子所居之院额曰长春师不弃卑猥于中盘礴可否公闻之诺而受焉炼真汞为归依肇阐元风之胜有游宦者教之以忠政修道者导之以性命士庶者劝之以孝悌蒭荛者诱之以耕耘教化劝诱接物利生千方百便无不周矣其道价借甚闻于四方四方之人踏门受教者无虑亦不啻千数公得不之妙人莫能窥其涯埃也自生民以来未有如公者也虽然性近而习逺下学上达匹夫匹妇可以与知焉孔子有言曰君子学道则爱人小人学道则易使也斯言信矣时夏甚旱士庶懐忧太师乌库哩【旧作乌古论今改正】公与幕下防佐知公祈求有验率众请公至于雩坛之上公于赫日中跏趺而坐良乆曰来朝辰正当有甘防果依期有一犁之足田苖浡然兴之矣其言验如影响于是民大和防徳声闻于四野故曰脩其徳而天自辅岂不然哉是年仲冬凛冽霫之朝爽楼者最为杰观四壁旷然千山叠雪公裸袒而居以及十旬余楼下瞻仰者云集纷纭曰非造道之深何以与于此乎京主留守完顔芳秀洎监军富森【旧作蒲鲜今改正】公拜邀归院丰姿愈盛道体堂堂然真寒暑不能侵者也前后住食坐冻祈雨居圜兴缘建立多有事端岂可屡陈世人讃曰真方外之人也其后利州莭度使任公帅官属稽首于公曰金鼎郡师之乡也先垅存焉愿建道院一区冀鹤驾时一贲临洗涤一方尘心以为飬浩之所不亦宜乎公悯其恳诚俯而允诺至娄家营不数载间剏构琳宇名曰玉京圣位窈窈然廊庑沉沉然香厨爽然云堂防然靡不俱备嵗次戊戍遇圣朝遣信臣悬金符天下搜访髙道闻公道徳弥髙特赐含真体道至徳真人谓悟养生主可符大宗师公曰道之家风一瓢一枝生涯足矣焉敢受此大名一夕而遁去有宣授太师国王夫人完顔敬善及凝阳真人马公君瑞大师门公望尘恳请曰公之名震天下如雷霆此岂人力也哉而能动天必有道矣非至诚一徳其孰能使之公勉而受焉终不喜于虚名后卜于长夀山泉甘而土肥峰危而林茂真所谓人间之胜地也昔广成居于崆峒希夷子隠于华山务子潜于姑射冦谦之寓于嵩山斯圣者也清者也贤者也达者也公慕四子幽微之趣缅九衢市井之喧松轩竹坞足以给之栖迟暮霭朝霞足以供之啸傲公方于四子亦可谓之明者也一日谓众徒曰储风飬月枕流漱石足称终焉之托惟所阙者十笏丈室耳门弟子闻者欣然愿成于是鸠工董役梓者斤圬者墁陶者瓦鍜者火童童薨薨丁丁登登肩相摩于其山者日有千指辇而输币舆而入粟络绎道路缕缕不絶如经如织孔子曰天之所助者顺也人之所助者信也其斯之谓欤乃丈室果不日成之命曰葆光是年六月上旬有四日公命汤沐盥涤易衣书遗世颂颂云平生活计得优防寄迹人间九十秋手这回归去也杖挑明月赴瀛洲书讫枕袖蜕然恸哭者数千众声振川谷佥云就葆光丁字内穴地以为窀穸之其徒朝夕祭祀焉至百日开棺视之信香袭人尚如初【阙】人天福恵靡不毕具公演道七十余年春秋九十有二一日门人利州道録康守安及杨志元不逺径来匄文于予曰师之徳恐乆而沉陷焉将以刋诸翠琰以显于世死而无憾矣予失学空腹焉能发扬哉诚意恳求三辞不免畧摭其实而为之铭曰道超今古一气绵绵中间涵飬云峰老仙得遇至人口诀幽元悬流勇退性识超然卜隠长夀计就终焉心灯莹洁物不着边枕袖蜕行鸾鳯翩翩于斯地以了真缘仙翁来兮鹤鸣于天仙翁去兮道谁与蕙帐空月丹灶冷烟瑶台元圃洪崖拍肩海岳飞尘师徳弥坚灵前刻石亿万斯年
　　中顺大夫准台墓碑　　　　　【元】掲徯斯
　　国族有讳凖台【旧作竹温台今改正】者为鲁国大长公主媵臣事鲁王丹巴拉【旧作淳不剌今改正】甚爱幸遂冐鲁王族瓮吉喇特【旧作雍吉剌今改正】氏家全寜今为全宁人父曰页尚【旧作野防今改正】有徳行举其部以父事之公善牧养畜马牛羊累钜万既择其地必谨其人其顺之若随其视之若遗而不乱其指麾以畜以孶而已若不知而赏罚是宜常曰使吾得其民治之夫犹是也及事鲁王鲁王以其才可大用一府中亦交称其贤数欲献之上复念府中去是人缓急无可使者遂奏为管领随路打捕鹰房诸色人匠等户钱粮都总管府副达噜噶齐【旧作达鲁花赤今改正】与随朝列大夫寻进中顺大夫以为达噜噶齐居府中十余年货无悖入亦无滥出嵗莭财用五十余万缗公室以富民生以遂犹恨不能尽其才至治三年三月十日年四十二卒于京师之仁夀里府中如失其弟兄境内之人如失其父母后【阙】日城西南五里欢嘉岭之麓今太皇太后鲁国大长公主之女也其归文宗文宗问凖台有后否曰有有子曰萨勒竒思鉴【旧作而吉思鉴今改正】今若干年矣遂求以充媵臣以其父贤必有贤子也及即位置宫相都管府以为副总管入宿卫今皇帝尤爱之诏树碑其父之墓以旌其贤以劝于后而以文命臣徯斯窃惟我朝以仁爱立心以广大制国故能臣妾天下号令八方凡在国人出一言施一政不待文学以动与古圣贤合天运之所在如此若公平生尚义而好施饥而待其食寒而待其衣长而待其婚嫁没而待其丧者诚不知其几以公之志复假之年使得守封疆立廊庙当何如也而竟止此然夫人阿达里【旧作阿答而今改正】氏以盛年而失其所天能玉雪自守以保其莭子萨勒竒思鉴以弱龄而失其所怙能奋励自克以善其继致使天子贤其父以及其子因其子以追其父广褒贤之典赐述徳之碑与元勲世臣等不亦盛哉撮公平生所被赐赉大徳三年裕圣太后赐白金为两二百有卅琼玉束带一至大元年武宗赐大珠首餙一副白金五十两楮币二千五百缗玉杯一皇庆元年鲁国大长公主割赐济宁尧河分地五十顷及金玉器各对上及后赐楮币二千五百缗对衣材卄元圣太后赐黄金五十两白金二百五十两对衣材卄至治初英宗赐楮币五万缗对衣材十天厯初上及后赐楮币十万缗子男一人萨勒竒思鉴受知文宗特授奉振库提防歴尚公署令进直省舍人进宫相副总管累阶奉训大夫【阙】天地至大万物至众生之不齐各致其用马不使耕牛不使乘椅桐琴瑟松栢栋楹用大而小君子之诮用小而大君子之茂公如骐骥不随驽骀公如松栢施之桷榱以屈知已以就任使而谁为之岂曰天子生不尽用没有余荣子孝孙贤兹石示徴
　　利州长夀山玉京观地产后弭讼记
　　【元】李　察
　　跋利州之西凭榆河之渡呀嘻髙哉仡然而魁秀者长夀山也山之东仅四百歩壮哉峙然而金碧辉空者玉京观也乘髙瞰下不沙不砾不壵不潴濶而长泽而膄者观之艺地也其地是种皆宜昔大军渐平靖真人康泰真夐剏有之三世而王端张定实同其主二子老白一二门人曰天下平乂久矣民蕃地褊以至隘墝促瘠堆燥洼濡牛力农具仅可通者莫不燔荒研枿而熟之至有盗植旁封而致讼盖盗生乎不足讼起乎不平也我忝頼祖师明智坐享上稔不粪之地而无燔荒斫枿之劳吾耄矣泉壤日近若犹丱稚而懵今不盟乡邻辨封畔昭昭乎审识诸石若将与人辨侵昧之讼不已是吾贻讼嫁怒于后若然则奚若一辨而熄其后讼哉窃尝思之辨之则有狥外骇物之讥不辨则有贻讼嫁怒之患絜患度讥讥不暇恤设兹土无主以辖之无碣志以限之使贪人四侵终莫阂丑贪之口是之谓必露吾恐其贪虚益而受实损何则法有聴复吾侪故地者使挟法复地小有昧地之罚大则因昧入人地者有之之二者不俱则一是之谓贪虚益而受实损狼所贪者豚也主人防豚而穽之狼出陷生子祸者少矣使狼知穽所虽饥饿成亦弗入知损而无益故也兹地犹穽耳碣所以指穽所也吾必知后讼而不早堙其渐是之谓吾心穽忍逃狥外琐琐之讥以穽后人乎噫汝识之祖师所以创有兹土我所以坐享成业而又早辨后讼者皆度时酌宜而然夫强弱相随者命也得失相寻者分也天无恒命物无定主理也然则雕文于石特恤后讼姑欲弭之后之有讼无讼自有酌宜行者矣吾无恤也
　　重修敌楼山天宫禅院记　　　【元】僧显月
　　如来正法东流震旦岐而为二曰教曰禅教以轨持为义禅以了性为宗致用虽殊其揆一也逹是理者其惟霭公禅师欤师讳慧霭江淮楚地人也爰自幼嵗投师出家后因大元一统飞锡天都稔闻夹山顺公长老道风孤洁继而师之戮力丛林奉师恭恪师天姿敏逹夙禀慈恵洞晓五经研穷三藏六时坐而无倦一食斋以自资二十受具坚守户罗晨夕専一所事者观音大士也嵗在辛酉乃闻闾山胜防义州贤圣遂涤志防礼而返憇止恵州覩其西南巅峻拔四望盘郁率道友蹑跻而登止于敌楼山之抱则有古址殿宇观其名额号曰天宫惟设观音神像而已于是面奉慈顔益加精谨乃结庐而止未逾半载四众云臻不啻三年悉为之备复完绀殿金碧圣容供器新鲜香灯整肃斋鱼粥鼓晨铎暮钟及钟楼方丈僧室山门香积云居廪库賔馆皆创搆之又于寺之四顾置庄地可盈百顷牛畜骡马亦近百余浄人佃客春耕秋耘粟麦豊盈以延四逺经书佛像各设龛函种种庄严其端非一檀越钦仰徒众瞻依遐迩道流往来如市嵗丙戌间不逺千里扣予之丈室恳求咨诀乃见其机锋峻利知是法器谓曰狮子窟中无异兽象王行处絶狐踪遂左提右挈痛下钳锤深获契悟遂以印证衣颂付之俗夀六十八僧臈四十八僧俗徒众可满百数长曰元聚一日造阃而相告曰老期至矣自卜居创业以来寺门内外似为小备欲刻诸石以记其事乞师一文不亦可乎予辞让不已直为记之
　　川州重修东岳庙记　　　　　【元】徐　潜
　　祀礼之设尚矣惟五岳号为海内之尊凡登诸祀秩者又非他山之俪也古者帝王二月东巡狩至于岱宗柴秦汉以下封禅勒成纪诸信史者七十二君所奠之土惟鲁所治之宗太皞是知五岳者乃天下之尊而岱宗又五岳之尊也茍无灵迹瑞产以昭其异特撮土耳焉用披诚致欵以防其敬哉季氏旅于泰山仲尼非之何则圣人治人事神一于礼而不茍如此后世建立行祠徧于寰宇两翼列置司善恶二部随民所祷吉凶孚应得非世变愈下所致然乎呜呼后之视今亦犹今之视古也又何异夫冉子之不能救哉白川岳祠奠于坤隅以其嵗月悠逺殿宇廊屋不无残毁以故人莫克居神不顾享泰定丙寅全真道裔刘徳宁瓢笠而来于内挂搭悚焉兴叹以为一方灵迹废坠至此不惟民庶阙首愆之地翳彼羽流者亦无栖息之所焉于是首捐衣鉢裒工计料移创武安清源二王行化太尉合四位皆隅坐附于正寝神门虚廊各一区又东向賔位庖湢为间者五正殿重葺斩然一新又东创元殿以宅方士所费财物初不出于常住无烦于士庶数稔以来厥绩稍着阖郡民庶髙其素行为之舍财相力以后为耻刘师道流也昔重阳祖师唱真风于东海演大教于西秦其要皆以慈悲方便为本济人利物为心首尾一纪而庙庭元宇轮奂可观盖由人耑其敬然后神博其恵恵所能博是享其敬也敬所能専则功易成也其功之成实劳实劬殊有非劳非劬者存焉故能交神明于虚靖位天地于中和一方年谷屡登物无疵厉者虽神之所恵实师之所恵也彼将原神竒于臭腐造元牝于天根凌太虚而驭六气扶飞仙而驾灵飚顾此真积苏耳又何屑屑焉从事于斯而后可以为至乎虽然元所谓九层之台起于垒土千里之行始于足下而循序之功必假途于彼而后可期于自得岂与夫离人外物缪执顽空者同日而语哉
　　太宁路恵州东锦川乡月华山林泉禅寺剏建地
　　产四至碑　　　　　　　　　【元】僧无际
　　诏书兴隆佛教在处废寺悉许赓修时嵗转大蔵经宠释氏普天梵宇益兴焉大宁之东南仅三舍余有山名号月华突然秀出中有精蓝曰林泉实清幽胜絶之处也环寺林麓隂翳蔽日亘岭乔松耸壑凌汉为真圣之所宅释子之居经始之由咸失其名有本无神足禅者祥盘行匄届于此覩其故基喟然叹曰烽火之所废矣师眷羡出古道场留心卓锡有信行军总管白公见师竒之命一饭告曰栴檀捘掑卉木皆薫若肯荐修余当倾心戮力师曰诺问其寺故罔然无托面山之腹有岩窦号曰崆峒今昔相遂剏立茅茨孤身吊影狐兔为俦缁素闻之云栖而辏伐除荆棘去其烬壤昔时兵火阵亡之卒骸骨不可计数师以慈心戢一塜命良匠货以梓材挥斤析木特建正殿三楹壁绘毘卢圣像右翊观音寳宫左辅威光之堂主位以丈室通幽僧廊厨舍首尾三防嵗至乙巳百废具举有若梵宫复立嘉名山名称曰月华寺额榜以林泉师一日中夜而眠有鬼神告曰吾等防师之恩窆骨深藏皆免日曝霜凄之苦请启追悼师俄然觉悟悲怆而泣誓心济拔随命良工择以霜缣绘水陆功徳百二十轴特建冥阳前后两防众灵荐归圣道师之行酒不濡齿过中不食非戒不履延接往来殊无难色有千户王公敦请禅师于龙山郭家寨剏建小兰若名曰兴圣次以总管外防主刘公坚命师于仇家庄修整小刹名曰圣水院及马家寨寺郭家寨兴胜寺马峪文殊院上下五处附之林泉同一道场后数载间所置以供常住并众之费地产依施文劵俱列石隂师将功毕遗嘱诸徒曰甲乙而住之春秋七十四而逝林泉郭家庄二处营塔存焉有盘公上足浄道一日茶烟间告其昆仲曰林泉古道场也自先师经营积累方落其成二六时中勤于香灯精于禅诵用祝吾皇万夀无疆以保黎民十善之乐师既功勤伙来若不镵石以旌其徳殆将冺灭后来者无所考焉众佥曰然即求文于无际无际曰仆若沙井之无涧空云而无雨是林泉者木石云烟薄空飞翠四时一色文殊之真境也松风怒吼山禽相鸣开轩煮茗扫榻焚香对賔客以清谈聴钟声而受供虽事有隆替而法无废兴矧此山皆修心体道者所居神物所防安有湮没无闻于世既闻通公之命义不得辞真摭其实而为铭曰皎皎月华森森古刹突秀梵宫鳞排万瓦彩绘圣容光流华夏水陆胜因追兹荐拔梵利兴隆飞成大厦道徳安居林幽萧洒将此深心报国恩化
　　宣授兴中州逹噜噶齐公平治道涂碑
　　【元】林【阙】
　　夫青峦岭者自古有之东连辽水西接霫川过者曷胜其叹息哉扪参歴井信有之矣自至顺壬申夏五月公来刺是郡其公廉清操虽古之龚黄亦可肩也时有秦王太师中书左丞相布延选收鹰犬以伯勒格【旧作别里哥今改正】文字付公既防钧谕即入山谷间搜寻窝雏鹰鹞两年之间所得白鹿各一雕笼盛之逺贡京畿育诸苑囿感防厚赐公每临是岭未尝不咨嗟不已去嵗元统甲戌农事已毕鸠集人民凿崄除荒填沟补堑可谓使民以时其亦有利哉不旬日而成坦路使负重致远者悉无覆车牵鞚之患以此观之实出公之勤政之所致也邻封金源人民闻之亦与助工乡人田荣等刻石于岭表以彰使君之徳丐余为记姑述大防云尔
　　瑞州海濵乡云谿观碑　　　　【元】张道中
　　夫道无形迹故不可以言不可以博持上天之载无声无臭是已洎乎我元皇阐教开示后学强谓之名曰道由兹以防太极两仪三才之道既分隂阳天地万彚之理已着是知道家者流其来逺矣瑞州之北相去二百里许有山曰瑞云山洞曰天一大洞观曰云谿自古黄冠修炼所及金源之末天兵往来纵横之际是洞一废荆棘丛生虎豹恣行人迹罕至然故址犹存迨我世祖皇帝继天立极奄有天下四海八荒玉帛交错诸国称臣于是招贤聘士以转国政癸夘春诏邱神仙于海上访问至道元风増辉四方云朋霞侣如星拱北如水朝东名山洞府水陆嘉胜之地是以李元久先生乃锦州坊市人也父祖専恃农桑为业先生幼而多疾百药无效父母舍入建州大王山云峯观礼曹大师为引度之师曹本观拜李老先生为师李又拜礼厐老大师绵绵相继薪火相厐闻邱神仙应诏住持燕京大长春宫迳诣堂下炷香叅拜恳求为门下弟子受以宻防因得列于门人之次元久实邱神仙之法孙辛夘防歴诸方二十年欲卜胜地以尽终焉之计庚戍箪瓢杖履来防斯洞观其攅峰簇嶂上接层霄霁霭晴空逺连沧海干地有泉源源而至洞之侧池无竞昼夜不息春秋变化灵异无穷山势掩抱溪流回合瞬目之顷而营谋之心已定遂删荆剪棘凿石兴功朝往暮归结良縁而为善果星来月去开荒地以作福田镢土播种衣食自给居山三十余年人无识者庚辰郡人大中大夫大宁路总管崔履谦因暇访师谈元论道见其冥功实行乐清虚之活计甘淡泊之家风吾今而后爱之敬之奉施浄钱三千贯张世荣曰崔公故友也知乡里有善人可敬闻予亦施钞二千贯崔良亦施钞二千贯剏建三清寳殿四方檀信闻而乐助不期年云房斋厨焕然一新众仙坟在坤方可以深藏遗蜕庄产地在离位足以飬赡缁流丙戌春呼门人而告之曰吾今夀已八旬生死无定虽然论其功绩之勤如是之劳以不朽若事之毕一旦归空无余恨矣门人应曰然时仆忝大宁路道门提防因公适谒老仙留居数日示以前后之勤勉掇其实仍系以铭曰大道无形难状难名元皇立教强道之称隂阳既判天地咸宁三才已备万物生成天一大洞自古天庭值金之末厥废天兵谁复兴之元久先生【阙三字】壍时【阙七字】自播自耕四十余年惟道则亨乡人称善启搆三清堂廊【以下俱阙】
　　兴中州大通法寺地产碑　　　【元】安思道
　　佛氏之道肇兴西竺继入中华绵亘往古其所由来者渐矣时或垂灭复兴稍防愈炽稽诸前史而有定论也余少时常陪缁宿辈为方外游日相亲好一接清谈胸臆洒然终日忘倦寻阅经文粗知其畧尔大抵如来示教以方便为门利生为本使学者向善背恶去彼取此而已故其化人也易其入人也深夫如是歴年滋久其法弥彰俾世之俗咸愿归依奉香火而结静縁崇祠宇而徼福利者多矣矧夫童髪舍身服膺是教者尤难槩举推原其理良有以焉眷此名蓝第为壮观襟龙岫而帯狼河接松漠而雄栁郡询及创始罔克周知闻祖师琛公和尚栖息于兹有年矣元风以之而振佛日以之而明自时厥后生徒接续代不乏人嗣法僧曰添曰孝琛公之云礽也前后歴典寺事殿宇堂廊摧圯者力为修葺一旦添与孝窃相谓曰僧务【阙二字】井井有条惟本上下院常住地土多寡肥瘠随宜播种嵗计所入粗供斋粥尚虑陵谷变迁迷惑畛畔殆非贻厥后昆之良谋也曷若刻诸石昭示空门永为张本固不韪欤二僧谒余以记文见属添俗姓胡氏本郡人也与余有里闬之旧义不能辞谨摭其实姑述始末云
　　杂文
　　跋赵太常拟试赋后　　　　　【金】杨　奂
　　金大定中君臣上下以淳徳相尚学校自京师逹于郡国専事经术教养故士大夫之学少华而多实明昌以后朝野无事侈靡成风喜歌诗故士大夫之学多华而少实上病其然也当泰和丙寅春二月二十五日万宁宫试贡士总两科无虑千三百辈上躬命赋题曰日合天统侍臣初甚难之而太常卿北京赵公适统御前读卷官独以为不难即日奏赋议乃定既而中选者才二十有八人仆时甫冠获试廷下而席屋偶居前列朝隙闻异香出殿櫺间一紫衣顾予起问题之难易及名氏里贯年齿而去少顷复相庆曰适驾至矣薄暮出宫以为希遇退而志之后四十五年仆以河南长告老于燕过太常之孙承祖家得所拟赋感存殁不能不惘然为叙其末以旧诗归之所谓月淡长杨晓色清天题飞下寂无声南山雾豹文章在北海云鹏羽翼成玉槛玲珑红露重金炉缥缈翠烟轻谁言半夜曽前席白日君王问贾生者是余少作也无可取以其纪一时之事庶附赵氏家或见于后世云
　　题王庭筠秋山应制诗稿　　　【明】宋　濂
　　金源之制每嵗以正月幸春水九月幸秋山五日之间羣臣一进起居表其严慎如此之至者志非在于畋逰将修兵政而纾民赋也道陵如蓟门至秋山河东王庭筠以翰林修撰扈从左右应制赋诗三十余篇甚被奬眷盖自大定以来累洽重熙文物声名可拟汉唐故其一时君臣遇合天施地受雨露无际浃于太和此乃金极盛之时自当时言之孰不效上林羽猎以侈大荣观而庭筠乃能以秋山不合围为风则庭筠者亦良士也哉此卷庭筠所具之稿惟十四首而逸其大半诗序中所谓九日正泰和元年九日丙辰然道陵以是月七日甲寅发京师二十九日丙子至自秋山道涂所歴凡二十有三日其幸香林平顶山温泉等什皆可以次而推至若牡丹酴釄松影三诗则不知作于何时按庭筠以明昌三年供奉翰林八月迁修撰未几謪郑州防御判官承安四年复起为应奉翰林文字泰和改元又转修撰明年遂亡夀甫四十七尔诗题既曰奉防而作虽不能必于何年其决在禁林之日矣按春水秋山初无定处洪皓续松漠纪闻谓去国数百里逐水草而居处也谨按平顶山在今丰宁县【即四旗防】境者二温泉在今丰宁县者三未知庭筠所赋者属何处然总在今境内











　　钦定热河志卷一百十九
　　钦定四库全书
　　钦定热河志卷一百二十
　　艺文十四
　　前代
　　诗
　　鐡浆馆　　　　　　　　　　【宋】刘　敞
　　稍出卢龙塞回防万壑青旷原开碛石别道入松亭塞马寒随草奚车夕戴星勿悲田子泰寂寞向千龄
　　麃子岭帐馆寄隠直　　　　　【宋】刘　敞
　　离肠易感嵗华催更席龙沙望紫台持节不眠宵月永聴笳无事晩筵开扁舟何处山隂雪驿使他年岭上梅欲寄一书愁已乱天邉应客星回
　　逢范景仁李审言二谏议　　　【宋】刘　敞
　　怪来原隰满光华不意相从天一涯久别崇班情未易少留倾盖日空斜山连木叶千峰雪地逼龙城万里沙深愧壮心轻逺适自嫌憔悴聼悲笳
　　朱桥鹿皃馆前作　　　　　　【宋】刘　敞
　　朱桥栁映潭忽见似江南风物依然是登临昔所谙犬声寒隔水山气晩成岚留恨无人境幽竒不尽探谨按刘敞集中有宿栁河闻永叔是日宿松山诗知欧阳修与刘敞先后使丹考欧阳修集中有忆昨呈刘原父诗云古北岭口踏新雪马盂山西防落霞风云暮惨失道路涧谷夜静闻麏防行迷方向但防日度尽山险方逾沙辽宋时使臣来往例出古北口而马盂山与中京相近诗中所咏即中京道中之景也又有奉使道中诗云儿童能走马妇女亦弯弓又云山深闻唤鹿林黑自生风又云合围飞走尽移帐水泉空皆指塞外土俗风物而言复有马齧雪及风沙二诗亦皆奉使道中所作以题中未有实指之地名故不列入艺文内
　　奚君【宅在中　　　　　　　　宋京南】苏　辙
　　奚君五亩宅封戸一家田故垒开都邑遗民襍汉编不知臣仆贱漫喜杀生权燕俗嗟犹在婚姻未许连
　　恵州　　　　　　　　　　　【宋】苏　辙
　　孤城千室闭重闉苍莽平川絶四邻汉使尘来空极目沙塲雪重欲无春羞归应有李都尉念旧可怜徐舍人会集单于渭桥畔懽呼齐拜属车尘
　　神水馆寄子瞻兄四絶【十一月二十六日是日大风】
　　【宋】苏　辙
　　少年病肺不禁寒命出中朝敢避难莫倚皁貂欺朔雪更催灵火煑铅丹【马上作李若芝守一法似有功】
　　夜雨从来相对眠兹行万里隔长天试依北斗防南斗始觉吴山在目前
　　谁将家集过幽都逢见燕人问大苏莫把文章动蛮貊恐妨谈笑卧江湖
　　北庭一意向中原言语绸缪礼亦防顾我何功慙贾陆槖装聊复助归田
　　玉石观音像唱和诗　　　　　【辽】僧智【阙】
　　见说曾为上马台堪嗟当日太轻哉固将积嵗旧凡石又向斯辰刻圣胎月面浑从毗首出山仪俨似普陀来愿同无用恒为用不譬庄言木鴈材
　　方池波面蹑花台瞻奉无非唱善哉外现喜怡慈作相内含温润玉为胎刻雕数向生前就接救専期没后来故我志诚无倒意三年用尽两重材
　　【辽】郑若愚
　　文殊台对普贤台饰寳涂金即众哉圣帝特镕银作像髙人又选玉成胎端严然自工镌出光彩俱从星化来因此道圆功徳就给孤园内一全材
　　【辽】韩资让
　　贞珉未用似湮埋选造观音众快哉募匠俄镌大士相成形不自凡夫胎琳琅光彩院中满冰雪威仪天上来珍重吾师能鉴物从今免屈非常材
　　【辽】赵廷睦
　　观音神力不思议举世归依颇异哉人各争竒金作像工多衒巧木为胎积年弃石嗟谁顾今日逢师入用来但蕴坚贞洁白徳宏材未见作遗材
　　【辽】梁　援
　　七尺仙容立殿台镌竒镂异最优哉模将竺域佛为像琢破昆峰石作胎妙相化身从地出慈尊移步下天来向非师智巧经度谁识蓝田旧玉材
　　【辽】赵长敬
　　昔年避地别燕台今日因人信美哉贞性果竒成妙相睟容元不降凡胎烧残灰刼无凋朽拂尽铢衣任往来二像端严万世法门师匠肯遗材
　　【辽】马　俊
　　天庆寺前一片石造成观音神在哉八万由旬妙髙骨三千世界明月胎潜救众生苦恼去黙诸佛心印来十首新诗赞功徳等闲难继贯休材
　　【辽】刘　瓌
　　久遗贞石混纎埃二像特镌事卓哉顺俗慈悲须假相出尘神力亦非胎绍名早授昔师记救苦分临末世来盖世性坚无变易会逢髙鉴岂淹材
　　【辽】史仲爱
　　遗脱贞珉在帝台髙人识辨事竒哉造成补洛山中像不假摩耶腹内胎种种形容何处现巍巍神力此中来荒吟赞颂陪诸彦轻重纎茎擅巨材
　　【辽】曲正夫
　　尘埋雨渍近楼台久弃通街亦命哉今日方成白玉像昔年谁识紫金胎人存果验功须济物极终知泰自来元自御碑当未建四分材内一分材
　　【辽】王执中
</div>
    <div class="pagination">
<a href="钦定热河志_page253.html">上一页</a><span>...</span><a href="钦定热河志_page249.html">249</a><a href="钦定热河志_page250.html">250</a><a href="钦定热河志_page251.html">251</a><a href="钦定热河志_page252.html">252</a><a href="钦定热河志_page253.html">253</a><span class="current-page">254</span><a href="钦定热河志_page255.html">255</a><a href="钦定热河志_page255.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
