<!DOCTYPE html>
<html>
<head>
    <meta charset="UTF-8">
    <title>大清一统志 - 第 19 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 19 页/共 202 页</h1>
    <div class="content">　　【西二里有皇祐四年石刻千佛欵式今废训导袁泽碑记尚存】石佛寺【在南宫县西北七里有石佛一相传唐垂拱时旧制】普明寺【在南宫县西南三十里金大定问赐名】普同寺【在南宫县旧城汉明帝永平十年建唐贞观中重修大耳禅师建塔髙十余丈又定觉寺亦在旧城唐贞元时建】紫云观【在州治东北一名邉仙姑观唐初建】岱岳观【在州治东北元建】
　　名宦汉任光【南阳宛人更始以光为信都太守王郎兵起郡国皆降光独不肯与都尉李忠令万修功曺阮况五官掾郭唐等同心固守廷椽持王郎檄白光光斩之于市以徇百姓发精兵四千人城守光武自蓟还狼狈不知所向闻信都独为汉拒邯郸即驰赴之光开门迎谒拜左大将军使将兵从旬日之间兵众大盛】三国魏【司】马朗【河内温人为堂阳长治务寛惠不行鞭杖而民不犯禁先时民有徙充都内者后县调当作船徙民恐其不办乃相率私还助之其见爱如此】南北朝魏陆俟【代人世祖时为冀州刺史时考州郡惟俟与河内太守邱陈为天下第一】源贺【乐都人髙宗时为冀州刺史鞫狱以情徭役简省清约寛裕甚得人心时考殿最贺政为上赐衣马器物班宣天下】元云【文成皇帝弟延兴中为冀州刺史留心政事甚得下情于是合州请戸输绢五尺粟五升以报云恩髙祖嘉之】李韶【狄道人肃宗时为冀州刺史清简爱民政绩之美声冠当时转定州父老送出西境相聚而泣】元孚【魏宗室肃宗时为冀州刺史劝课农桑境内称为慈父隣州号曰神君先是州人张孟都等八家屯保林野不臣王命孚至皆请入城愿致死効力】封隆之【蓚人孝静时凡四为冀州刺史每临冀部州中旧齿咸曰我封公复来其得物情如此】隋和洪【汝南人髙祖时东夏初平物情尚梗以洪有威名令领冀州事甚得人和】髙构【北海人髙祖受禅转冀州司马甚有能名】赵煚【天水西人髙祖时为冀州刺史甚有威徳煚尝有病百姓争为祈祷冀州俗薄市井多奸诈煚为铜斗铁尺置之于肆百姓便之上□而嘉焉颁告天下以为常法】柳玑【河东解人高祖时两为冀州刺史俱称寛惠】张煚【鄚人高祖时再为冀州刺史吏民悦服称良二千石】唐刘允之【武徳中为信都令有恵政】宋璟【南和人睿宗时冀州刺史】裴子余【稷山人开元初为冀州刺史为政恵裕人称有恩】五代汉张廷翰【冀州信都人汉初拜本州刺史为政寛厚简易民甚爱之在郡八年辽数扰邉廷翰击走之】周张晖【大城人世宗时为冀州刺史防诏筑李晏口束鹿平安博野百八桥武强等城命晖防其役逾月而就】宋蔚昭敏【祥符人真宗时为冀州行营都监辽以五千骑突至冀州城南昭敏率部兵以战败之】李端懿【上党人知冀州为政循法度民爱其不扰】张田【澶渊人仁宗时通判冀州内侍张宗礼使经郡酣酒自恣守贰无有敢白者田发其事诏配西陵洒埽】李惟贤【上党人仁宗时知冀州防迁补禁军自籍后犯赃汚者皆绌为下军惟贤曰武士何可责以亷节且抵罪在昔今不可以新令绳之帝为更其制】刘挚【东光人嘉祐中授南宫令县赋甚重民多破产挚援例旁郡条请裁损转运使怒将劾之挚固请遂告于朝三司使包拯奏従其议民懽呼至泣下曰刘长官活我】李冲【嘉祐中为信都令与南宫令刘挚清河令黄萃皆以治行闻人称为河朔三令】鲁有开【亳州人熙宁中知冀州增堤或谓郡无水患何以役为有开曰备豫不虞古之善计也卒成之明年河决水果至不能冒堤而止朝廷遣使河北民遮诵有开功状】刘閴【北海人为冀州驻泊总管河水涨隄防垫急閴请郡守开青阳道口以杀水怒莫敢任其责閴躬往濬决水退冀人赖之】李弥逊【吴县人宣和末知冀州金兵侵河朔弥逊捐金帛致勇士修城堞决河防堑邀击其游骑斩首甚众乌珠北还戒师无犯其城乌珠旧作兀术今译改】李政【靖康中授河北将官驻守冀州时知州权邦彦以兵赴元帅府勤王金兵屡攻城政皆却之夜捣其砦所得财物尽散士卒由是人皆用命俄攻城急有登城者政大呼力战遂败走未防政死城遂陷权知州事单某不降自经死】金裴莫亨【临潢人泰和五年为安武军节度使嵗大雪民多冻馁莫亨输己俸为之赒赡及劝率僚属大姓同出物以济　裴莫亨旧作裴满亨今译改】明杨绳【洪武初授南宫知县兵燹之余榛莽弥望绳课民垦治荒地二三年后尽为沃壤亩收数钟时北平守巡官行县履亩徴税檄守令以田赋之多寡为殿最绳谕民曰垦田虽多慎无具报北鄙为朝廷重地奈何尽民之力吾以此得罪无憾也故今南宫之赋视他邑稍轻】隆英【利津人宣徳中知南宫县春夏常巡省郊野课农事止大树下集士女教以孝弟勤俭时神武卫二指挥持牒至县占地为屯英曰惟吾防事前乃隙地耳此外皆吾民常业不敢闻命两人知其亷介不可夺乃舍之而去】段豸【泽州人占籍锦衣卫正徳中以给事中谪枣强知县流贼来攻豸誓众固守矢石俱发杀贼二百余人贼攻益急城陷死之赠太仆寺少卿】彭士宏【辽东锦州人崇祯中为南宫知县十七年流寇陷城胁之降不屈贼杀之既死有白气上升士民塑像祀之】崔贤【代州人崇祯末为新河令莅事月余兵逼城贤婴城固守城破自杀】
　　本朝张恒【临晋人顺治三年授衡水知县兵燹后土寇时发恒一意息民罢革诸民建祠祀之】
　　人物汉窦婴【字王孙孝文皇后従兄子观津人孝景即位为詹事窦太后爱帝弟梁孝王孝王朝因燕上従容曰千秋万嵗后传王婴进曰天下者高祖天下父子相传汉之约也上何得传梁王呉楚反拜婴为大将军赐金千斤婴言袁盎栾布诸名将贤士进之所赐金令军士取用无入家者七国破封魏其侯武帝初为丞相时太后好黄老而婴好儒术以是不合遂免去】孟但【广川川受易东武王同子中元光中为大中大夫】秦恭【信都人従平陵张山拊受尚书増师法至百万言为城阳内史】邳彤【字伟君信都人世祖循河北以彤为和成太守王郎兵起世祖自蓟还失军欲至信都彤选精骑縁路迎军防于信都时众议欲西还长安彤谏乃止即日拜为后大将军使将兵居前常従战攻信都复反为王郎捕系彤父弟及妻子使为手书招彤彤泣报曰事君者不得顾家防别将拔信都家属得免建武元年封灵夀侯永平中图画云台】刘植【字伯先钜鹿昌城人王郎起植率宗族据昌城开门迎世祖以为骁骑将军又説刘杨降世祖因得进兵拔邯郸従平河北封昌城侯】三国魏牵招【字子经观津人年十余嵗诣同县乐隠受学后隠为车骑将军何苗长史招随卒业京都乱隠见害招触蹈锋刃殡其尸送丧归道遇贼欲斫棺招垂泪请赦贼义之乃释而去由此显名袁绍辟为督军従事后归太祖従讨乌桓还邺睹袁尚首悬马市悲感设祭头下太祖义之拜平卢校尉文帝践阼拜使持节防鲜卑校尉屯昌平复为雁门太守明帝赐爵闗内侯在郡十二年威风逺震】晋冯恢【长乐人恢父为太守爱少子淑欲以爵传之父终服□乃还乡里结草为庐阳瘖不能言淑得袭爵始仕为博士祭酒】隋刘焯【字士元信都昌亭人以儒学知名举秀才射策甲科与王邵同修国史兼参议律厯仍直门下省以待顾问后与诸儒于秘书省考定羣言与杨素牛宏苏威等共论古今滞义素等莫不服其精博后免官归以教授著述为务刘名亚于焯故时称二刘论者以为数百年来博学通儒无能出其右者】冯慈明【字无佚信都长乐人大业间拜尚书兵曹郎摄江都郡丞事李密逼东都诏慈明安集瀍洛为密党所执潜使人奉表江都及致书东都留守论贼形势密知其状义而释之出至营门贼帅翟让责之慈明勃然曰吾岂従汝求活耶须杀但杀何须骂詈让怒乱刀斩之赠银青光禄大夫】唐孔頴达【字仲逹衡水人八嵗就学诵记日千余言及长明服氏春秋郑氏尚书诗礼记王氏易善属文通步厯隋大业初举明经髙第太宗授文学馆学士贞观初转给事中数以忠言进除国子司业进太子右庶子与诸儒议厯及明堂事多従其説拜祭酒侍讲东宫太子稍不法頴达争不已后致仕卒陪昭陵諡曰宪初颖达与顔师古等受诏撰五经义训凡百余篇号义赞诏改为正义云】葢文达【冀州信都人博涉前载尤明春秋三家刺史窦抗集者儒刘焯刘轨思孔颖达等讲论文达依经辨举皆诸儒意所未叩一坐叹服贞观初擢諌议大夫后拜崇贤馆学士宗人文懿亦以儒学称时号二葢为国子助教既升席公卿更相质问文懿譬晓密微逺近宗仰终国子博士】苏定方【名烈以字行武邑人骁悍有气决贞观初従李靖袭突厥颉利于碛口为前锋驰杀数百人余党悉降与程明振讨髙丽破之従程知节征贺鲁率精骑捣其营贼众大溃复为大总管贺鲁以还由是唐之州县极西海防功拜左骁卫大将军封邢国公又降思结阙俟斤都曼平百济凡灭三国皆生执其王累拜凉州安集大使卒赠幽州都督諡曰庄】张昌龄【南宫人与兄昌宗皆以文名贞观末翠防宫成献颂阙下召见试息兵诏少选成文帝大悦俄为昆山道记室平兹露布为世所称贺兰敏之奏预北门修撰昌宗官至修文馆学士撰古文纪年新传数十篇】杜景佺【武邑人性严正举明经累迁司刑丞与徐有贞来俊臣侯思止专治诏狱时称遇徐杜者生来侯者死延载元年同鳯阁鸾台平章事武后尝季秋出梨花示宰相以为祥众贺景佺独曰隂阳不相夺伦渎则为灾今草木黄落而梨复华渎隂阳也臣位宰相助天治物而不和是臣之咎后曰眞宰相后出为并州长史】苏安恒【武邑人明周官春秋左氏学武后末年太子虽还东宫政事一不与大臣畏祸无敢言安恒投匦上书劝后传位后召见厚慰遣之明年复谏曰今太子年徳已盛尚贪有大寳忘母子之恩何顔面见唐家宗庙入帝陵寝书闻不报魏元忠为张易之兄弟所搆安恒独申救易之等大怒遣刺客邀杀之赖桓彦范营解乃免神龙初为人所谗死狱中睿宗立赠谏议大夫】宋荆罕儒【信都人周显徳初以骁勇为指挥使世宗征太原命罕儒率步卒先入敌境罕儒令人负束刍径取太原城焚其东门建隆初为晋州兵马钤辖与杨钧战死罕儒轻财好施在泰州时有供奉官张奉珪自言后唐张承业之子罕儒厚加礼待遗钱五十万米千斛虽不知书好礼接儒士常欲削平太原志未果而及于败人皆惜之】荆嗣【罕儒従孙初应募従李继勲讨河东进薄汾河败贼将杨业太宗时従征太原及幽州皆率先陷阵斩获甚众累迁都指挥使真宗时为虢州防御使邠宁环庆副都署卒嗣起行间以劳居方面经百五十余战】耿全斌【信都人少丰伟父颢携谒陈谓有藩侯相太宗在藩邸召试武艺隶帐下稍迁副兵马使従征太原还遇辽兵于蒲隂追击败之屯瀛州与辽战马中流矢凡三易乗战不却在军中有能名真宗召问邉事口陈利害称防歴知邉郡终濮州钤辖】李超【信都人常従潘美军中主刑刀美好乗怒杀人超每潜缓之美怒解辄得释以是全者甚众人谓其有隂徳子濬字得渊中进士景徳初为侍御史従幸澶渊上疏言便宜擢秘密直学士】范廷召【枣强人父铎为里中恶少年所害廷召年十八手刃父讐雍熙三年北征为幽州道前军先锋都指挥使克固安新城二县乗胜下涿州复与贼战中流矢神色自若督战益急诏襃之至道中讨李继迁廷召出延州路获军主吃罗等兵器铠甲数万咸平二年与辽战有功加检校太傅廷召在军四十余年凡亲征未尝不従】王翰【南宫人母丧明翰自抉右目睛补之母目明如故淳化中诏赐束帛】张存【字诚之冀州人天禧中诏铨司以身言书判取士才得二人存与其选歴殿中侍御史仁宗初亲政罢百官转对存复请之积迁礼部尚书存性孝友收恤宗族嫁聘穷嫠不使一人失所家居矜庄子孙非正衣冠不见】田况【字元均信都人少卓荦有大志举进士甲科又举贤良方正赵元昊反夏竦经畧陜西辟为判官时竦与韩琦尹洙等□上攻守二防朝廷将用攻防况上疏陈七不可于是罢出师议又言治邉十四事迁右正言寻为陜西宣抚使况有文武材言事精畅有奏议二十卷】金路伯达【字仲显冀州人性沈厚有逺识博学能诗登正隆进士章宗时累迁刑部郎中上问羣臣何道使民务本业广储蓄对曰布徳流化必自近始请罢畿内采猎之禁广农郊以示敦本时采捕禁严畿外数百里皆厉禁故伯达及之累拜安武军节度使卒赠大中大夫】吕仲孚【南宫人能诗有清漳集】路铎【字宣叔伯达子性刚正章宗时歴官台谏有直臣风泰和六年为翰林待制累除孟州防御使贞祐初城陷投沁水死所着诗文号虚舟居士集】元张晋亨【字进卿南宫人従严寔归元涉猎书史小心畏慎临事周密寔器之以女妻焉屡従攻战有功寔卒其子忠济奏晋亨权知东平府事歴七年吏畏民安至元初累官淄莱路总管戍镇江卒官】明白圭【字宗玉南宫人正统进士除御史监朱勇军讨乌梁海有功出按山西辨疑狱百余事天顺初以右副都御史与方瑛讨平贵州东苗千把猪等湖广灾就命圭巡抚召为兵部右侍郎巡邉败波赉于固原州进工部尚书成化元年流贼聚啸荆襄勅抚宁伯朱永往以圭督军务擒贼渠刘通石龙余寇悉平加太子少保改兵部尚书兼督十二团营卒赠少傅諡恭敏圭性简重公退即闭阁卧请谒皆不得通次子钺字秉徳进士及第授编修累官太子少保礼部尚书习典故以词翰称卒赠太子太保諡文裕　乌梁海旧作兀良哈波赉旧作孛来今译改】孔环【字伯循南宫人正徳中以嵗贡授来安知县忤刘瑾党左迁西华教谕六年盗起霸州奄至西华城陷被执贼持刃胁之降环厉声骂曰我为国家臣肯従逆贼以求活耶遂被害诏赐一子冠帯】刘濓【字濬伯南宫人正徳进士擢御史时郭勋骄恣不法于武举晏上与尚书争坐濓劾之勋遂夺职嘉靖初罢各省镇守中官诸近侍欲留承天镇守濓曰留一人是复镇之根也因发其窝盗事帝大怒覈实逮镇守中官潘某与尝言不当罢者杖杀之严嵩为礼部尚书将有入阁之命濓上疏极言嵩贪诈不可用疏入报闻嵩竟相濓遂谢病归旋卒】刘文蔚【新河人崇祯末由嵗贡为淮安府通判　大兵攻城文蔚竭力率家众守御城破犹巷战被执不屈死本朝乾隆四十一年赐諡节愍】赵懋贤【新河人以恩贡授韩城县丞崇祯末分守西门城破死之　本朝乾隆四十一年赐入忠义祠】
　　本朝崔灿【枣强人明崇祯举人顺治五年知耒阳县值土寇乱率仆役出战被执愤骂不屈遇害】宋文运【字开之南宫人顺治己丑进士授滋阳知县值军务旁午以勤干称擢吏部文选主事铨政澄清悉协才望累迁顺天府尹不数月厘革夙殆尽豪猾敛迹进刑部侍郎以刑狱至重戒诸司毋得瞻徇纷更加太子少保卒諡端慤】吴仲广【枣强人父为族子殴死仲广与弟仲大祥俱幼未能报及长乃共持梃击死杀父者诣县争首系狱时家贫甚三人妻竭织纺以供槖饘五年不懈一门孝义逺近称之】
　　列女金路伯达妻傅氏【伯达使宋还献所得金银以助邉未及上而卒傅氏言之朝章宗以金还之傅泣请弗许傅以伯达尝修冀州学乃市信都枣强田以赡学有司以闻上贤之赐号成徳夫人】元曹泰财妻刘氏【衡水人通孝经及小学至正间红巾贼奄至见氏有色露刃胁之氏不従乃盛陈金玉珠玑以锦绣衣其身氏碎裂之贼强拥上马投地数四贼怒系其颈于马上曳之氏以头触石流血被面骂不絶口遂被杀】明陈和妻髙氏【武邑人和为诸生早卒髙独持门户奉翁姑甚孝及宣徳时翁姑并没氏以礼殡时年五十矣泣谓子刚曰我父洪武间举家客河南虞城父死旅城北母以枣木小车辋识之比还家母亦死弟懦不能自振吾三十年不敢言者以翁姑在堂当朝夕侍养也今大事已毕欲往舁父遗骸归而合刚即随母往虞城抵所冢累累不能辨氏以发系马鞍逆行自朝及夕至一小冢鞍重不能前即开其冢所识车辋宛然逺近观者咸惊异赠遗以归启母穴同】孟着妻孙氏【南宫人着为御史卒氏年二十食贫训子苦节终其身宣徳中旌表】蔡甫原妻范氏【枣强人年二十四夫死父母欲嫁之氏不従奉其姑尽孝教育诸子俱成立宣徳中旌表又同县宋亮妻髙氏年二十六亮婴病氏日夜吁天求以身代及亮卒守节五十余年成化中旌表】张继祖妻杜氏【冀州人继祖为给事中氏相夫教子皆合礼度正徳七年盗起杜仓卒随诸妪匿草泽中贼搜得之迫上马杜伏地大骂遂遇害同时南宫闗景妻陀氏枣强张氏和氏二女皆为贼所逼厉骂不従遇害】韩天徳妻王氏【冀州人崇祯辛未城破氏年二十一抱幼子避难被执不従母子俱遇害】贾还素妻尹氏【南宫人年十七归贾戊寅城陷有子尚在襁褓择老婢付之曰罹此祸乱幸而得生辱吾家门户多矣遂投井死】刘仁妻傅氏【新河人流贼入城被执驱之行不従贼以绳系氏颈于马项氏厉声骂不絶口贼怒杀之】王祚昌妻陈氏【冀州人崇祯末城陷贼执之以行氏拒之胁以刃顔色不变度不可屈遂支解之】
　　本朝张庚次女【南宫人父进士母早殁育于祖母娴内则女诫列女传诸书许字鸿胪杨若柏子之玉未嫁之玉病死女闻讣自经救免请奔丧旦夕哀毁及大祥遂不食死】邢镳妻李氏【南宫人年十三归镳镳暴卒氏年仅十五一恸而絶救之复苏寻以哀悴卒又衡水李有谦妻苏氏夫亡自缢死】宋进城妻张氏【枣强人又同县冯之秋女根姐武邑滕国风女又同县王五妻杨氏衡水李旺山妻屈氏皆以不辱强暴死又南宫王修真女五姐许字杨贞先未婚贞先欲犯之女守礼不従遇害俱康熙中　旌表】王汝书妻耿氏【衡水人汝书殁耿絶粒而死汝书之弟汝诗妻杜氏夫殁毕亦不食死人称一门双烈又邢端立妻刘氏冀州人刘才起妻郝氏南宫县人俱以不辱强暴死乾隆元年以后　旌表】谢明善妻刘氏【冀州人家贫夫故翁老且病氏拮据以供药饵翁殁鬻钗钿营丧苦节六十年又本州陈以常妻韩氏曹钦曽妻李氏金宏基妻沈氏乾隆十四年以来先后　旌表】安锡妻周氏【南宫县人年二十一夫故誓不再嫁引刀割毁其面守志三十余年又同县杜润妻孙氏齐维新妻路氏李振宗妻房氏宋宏绪妻魏氏乔尔信妻谢氏尚皆吉妻鲍氏马大成妻李氏马洵妻李氏范通妻宋氏范柔妻安氏鲍橘妻曲氏尚衡吉妻髙氏李洛妻王氏陈子錂妻孟氏王祥升妻张氏并以节着乾隆二年以后　旌表】程梦熊妻赵氏【新河县人青年矢志终身不渝同县陈钟义妻梁氏俱以守节乾隆二十四年以来　旌表】李色明妾霍氏【枣强县人夫故氏年十七越五月生遗腹比长娶江氏得一孙未周而江又寡两世清操人称双节又同县赵士端妻钱氏邓元升妻王氏钱晟妻王氏曹应麟妻顾氏李仙源妻丁氏步丹桂妻渠氏步成光妻张氏王菁妻髙氏龙起渊妻吴氏左士修妻商氏贾士桂妻刘氏郑文明妻贺氏王正志妻李氏李仙钟妻王氏朱洪恩妻石氏乾隆元年后并防　旌奬】袁铨妾刘氏【武邑县人铨夫妇相继殁遗孤甫离襁褓氏抚育成立以承宗祀守节歴四十余年又同县李踪妻翟氏徐瑞妻刘氏翟兆凤妻李氏吕伦妻李氏李采芹妻滕氏姚永才妻乔氏赵秉方妻陈氏均于乾隆三年后题请　旌表】张景星妻刘氏【衡水县人夫亡无子抚侄承祧守志四十余年又同县刘仁妻王氏王秉衡妻李氏乾隆元年以后均以节烈　旌表】
　　仙释唐边洞元【枣强人自幼居紫云观后得道白日上升唐宗御制文襃之碑刻尚存于观】
　　土产绵绢【唐书地理志冀州贡】草履子【太平寰宇记冀州土产】木棉【州志近有紫花　又按唐六典冀州贡鹿角胶久罢又州志旧有火盐今无附注于此】




　　钦定大清一统志卷三十一
<史部,地理类,总志之属,大清一统志,赵州图>
<史部,地理类,总志之属,大清一统志,赵州图>
<史部,地理类,总志之属,大清一统志,赵州表>
<史部,地理类,总志之属,大清一统志,赵州表>
　　钦定四库全书
　　钦定大清一统志卷三十二
　　赵州【在　京师西南七百四十里东西距一百五里南北距一百二里东至冀州新河县界八十里西至正定府元氏县界二十五里南至顺徳府唐山县界八十二里北至正定府栾城县界二十里东南至顺徳府钜鹿县治一百八十五里西南至顺徳府邢台县界二百一十五里东北至正定府藁城县界三十五里西北至元氏县界二十五里本州境东西距四十里南北距五十里东至宁晋县界十五里西至正定府元氏县界二十五里南至柏乡县界三十五里北至正定府栾城县界二十里东南至宁晋县界二十里西南至高邑县界二十五里东北至正定府藁城县界三十五里西北至元氏县界二十五里】
　　分野天文昴毕分野大梁之次
　　建置沿革春秋时晋地战国属赵秦为钜鹿郡地汉为常山及钜鹿郡地【平棘封斯二县属常山郡宋子敬武二县属钜鹿郡】后汉为常山国地【封斯宋子敬武三县皆省】晋为赵国地后魏始于平棘县置赵郡属殷州【时州治广阿北齐改赵州在今隆平】隋开皇初郡废十六年改置栾州大业初复为赵郡唐武徳初改曰赵州【唐书地理志赵州武徳初治柏乡四年徙治平棘】五年改曰栾州【时以大陆县之栾州省入因改名焉】贞观初复曰赵州天寳初又曰赵郡乾元初复曰赵州属北河道五代因之宋崇宁四年号庆源军节度宣和元年升庆源府属河北西路金复曰赵州天徳三年改曰沃州亦曰赵郡军元复曰赵州属正定路明洪武初以州治平棘县省入属正定府
　　本朝初因之雍正二年升为直州领县五
　　柏乡县【在州南六十里东西距二十八里南北距五十二里东至隆平县界十五里西至髙邑县界十三里南至頥徳府唐山县界二十二里北至本州界三十里东南至龙平县治三十五里西南至临城县界十六里东北至宁晋县治五十里西北至髙邑县治二十五里本春秋晋鄗邑地汉置鄗县属常山郡又分置柏乡侯国属钜鹿郡后汉建武初改鄗曰高邑省柏乡县入之属常山国为冀州刺史治晋初改属赵国后魏属赵郡北齐徙治房子县界隋开皇十六年复于故高邑界置柏乡县属栾州大业初属赵州唐属赵州宋宁五年省为镇入高邑元祐初复置属庆源府金属沃州元明俱属赵州　本朝初属正定府雍正二年还属赵州】隆平县【在州南九十里东西距五十里南北距五十五里东至顺徳府钜鹿县界三十里西至柏乡县界二十里南至顺徳府任县治十五里北至宁晋县界四十里东南至钜鹿县治六十里西南至顺徳府唐山县治二十里东北至冀州新河县治九十里西北至柏乡县治三十五里春秋晋韩魏赵三分晋地入于赵秦列郡县地钜鹿郡汉置广阿县属钜鹿郡后汉省后魏太和中复置广阿县于县置南钜鹿县后改为南赵郡孝昌二年又置殷州齐天保二年避讳改曰赵州七年州废隋初郡废开皇十六年于县置栾州仁夀元年改县曰象城大业初州废又改县曰大陆属赵郡唐武徳四年复曰象城天寳元年又改曰昭庆属赵州五代因之宋开寳二年又改曰隆平熙宁六年省为镇入临城元祐元年复置属庆源府金属沃州元仍属赵州明洪武初省入柏乡十三年复置仍属赵州　本朝初属正定府雍正二年还属赵州】髙邑县【在州西南五十里东西距三十二里南北距三十里东至柏乡县界十二里西至正定府赞皇县界二十里南至临城县界十五里北至正定府元氏县界十五里东南至顺徳府唐山县治六十里西南至临城县治五十里东北至本州治五十里西北至元氏县治三十五里本战国赵房子邑汉置房子县属常山郡后汉因之晋于县置赵国兼为冀州刺史治后魏属赵郡北齐天保七年废房子改置髙邑县仍属赵郡隋初属栾州寻属赵郡唐属赵州宋属庆源府金属沃州元明俱属赵州　本朝属正定府雍正二年还属赵州】临城县【在州西南九十里东西距一百十里南北距四十五里东至隆平县界二十里西至山西平定州乐平县界九十里南至顺徳府内邱县界十五里北至髙邑县界三十里东南至顺徳府唐山县界十五里西南至顺徳府邢台县界六十里东北至柏乡县界二十五里西北至正定府赞皇县治四十五里本春秋晋临邑汉为房子县地北齐省房子隋开皇六年复置房子县于此属赵州唐属赵州天寳九年改曰临城天祐二年复曰房子五代后唐初复曰临城宋属庆源府金属沃州元明俱属赵州　本朝初属正定府雍正二年还属赵州】宁晋县【在州东南四十里东西距六十里南北距六十里东至冀州新河县界四十里西至本州界二十里南至隆平县界三十五里北至本州界二十五里东南至新河隆平二县界四十五里西南至柏乡县界三十里东北至保定府束鹿县治七十里西北至本州界二十里春秋晋杨氏邑战国赵地秦为邯郸钜鹿二郡地汉置杨氏瘿陶二县属钜鹿郡后汉移郡治瘿陶以杨氏属焉晋省杨氏入瘿陶仍为钜鹿国治后魏永安二年分廮陶置廮遥县为钜鹿郡治北齐废郡又省廮陶入廮遥县隋初属栾州开皇六年又改廮遥曰廮陶大业初属赵郡唐仍属赵州天寳元年改曰宁晋属赵州五代因之宋属庆源府金属沃州元明俱属赵州　本朝初属正定府雍正二年还属赵州】
　　形势九省往来股肱上郡中原锁钥也【旧州志】大陆萦回于左铁山耸峙于右平棘洨水列其前栾台宋城屏于后【州志】
　　风俗好儒雅勤耕稼【州志】
　　城池赵州城【周十三里门四濠广十丈明宏治七年因旧修筑　本朝康熙七年乾隆十九年先后重修】柏乡县城【周六里门四濠广三丈隋时旧址明嘉靖隆庆间土筑　本朝乾隆三十一年甃砖】隆平县城【周六里有竒门四濠广三丈有防城堤明洪武初筑　本朝康七年乾隆二十四年先后重修】高邑县城【周四里有竒门四濠广三丈明洪武初因旧址修筑】临城县城【周二里有竒门三明正统中土筑　本朝康熙七年修筑】宁晋县城【周六里东南北三门濠广二丈明成化九年筑嘉靖三年増筑三子城以卫三门二十六年复于东门外増筑月城】
　　学校赵州学【在州治东南明洪武十三年因旧址重建　本朝顺治康熙间屡修入学额数二十名】柏乡县学【在县治东旧在县治东南明洪武中迁建今所入学额数十二名】隆平县学【在县治东南旧在县治东明洪武十四年迁建今所入学额数十八名】髙邑县学【在县治南宋庆厯中建　本朝康熙二十一年重修入学额数十五名】临城县学【在县治南明正统九年因旧址重建　本朝顺治康熙中屡修入学额数八名】宁晋县学【在县治南宋崇宁中建　本朝顺治五年重修入学额数十五名】庆阳书院【在州城内　本朝乾隆二十年州牧张登高建又柏乡县有槐川书院临城县有乐天书院宁晋县有正学书院泉书院洨濵书院各州县并有义学】
　　户口【原额人丁一十五万三千三百九又滋生丁五千三百八十三】
　　田赋【田地二万七千八百三十九顷七十八亩零额徴地丁银一十一万五百四十一两二钱三分零】
　　山川平棘山【有二在州北者曰大平棘在州南者曰小平棘皆去城百歩许山顶平而多棘故名汉又以山名县】龙平山【在州北三十里故宋子城之西畿辅旧志相传山本高耸一日风雨骤至龙过而平其半故名又名龙光山又鞍子山在州北十五里】彭山【在临城县西四里金史地理志临城有彭山】铁山【在临城县西九十里石色如铁】钓盘山【在临城县南五里】敦舆山【在临城县西南李吉甫元和郡县志在临城县西南七十里汦水所出旧志一名幽淮山南接太行北连常山州境之大山】天台山【在临城县西北三十里曹学佺名胜志以其高耸而上平也又西四十里曰杏山山多杏又西二十里即太行矣】尧峯【在临城县东二里近唐山尧都故名】三台冈【在州南二十里三冈排列如台】鳯皇冈【在柏乡县东名胜志相传有鳯皇栖集其上故名】长冈【在高邑县西二十五里冈峦耸秀环抱村疃间周十余里中有兎儿坡甚寛广按乐史太平寰宇记髙邑县房子城出白土细滑膏润可以涂饰用之濯锦可致鲜洁一名赤石冈疑即此】董冈【在临城县北四里东接尧峯西临汦水】圣井冈【在临城县东北三十里冈上有井冬季不竭故名】龙尾冈【在临城县西北唐大顺二年李克用攻镇州大破玉镕于龙尾冈即此】牛口峪【在临城县西二十里】圣母洞【在临城县西北三十里洞口有圣母祠每祷辄应】清河水【在州西一里上流即元氏县北沙河自元氏经栾城流入州境至州东南五里与洨河合】洨河【在州南自正定府栾城县流入又东经宁晋县南合胡卢河汉书地理志石邑县洨水东南至廮陶入泜唐书地理志宁晋地旱卤西南有新渠上元中令程处黙引洨水入城以溉田经十余里地用丰润民食乃甘宋史河渠志咸平五年河北转运使耿望开镇州常山镇南河水入洨河至赵州有诏褒之旧志州南五里有安济桥跨洨河上自州以西水皆平漫经桥下东流始成渠东流经宁晋县城南入滏河近河田亩咸资灌溉】槐河【自元氏县东流经髙邑县北又东经州西南柏乡县北又东经隆平县北宁晋县南合胡卢河元和郡县志槐水一名白沟河南去平棘县二十五里旧志槐河俗讹为淮河亦名黒水自元氏县流经高邑县北十里又东入柏乡县界亦曰野河又东合沙河经隆平北界亦曰槐午河又东入宁晋县界旧在县南二十五里南入七里河以归滏阳后七里河口淤塞改经县南十里】泲河【一名沙河自赞皇县流经髙邑县南二里又东经柏乡县北合槐河汉志房子县有石济水东至廮陶入汦即此】新沟河【在柏乡县北二十五里故城镇南昔时槐河诸水每逢霖潦往往泛溢元元贞间柏乡尹曹贞自高邑县北榆栁村开此沟经柏乡以泄水】新澧河【在隆平县东自顺徳府任县之大陆泽流入县境北流至张家口入宁晋泊至东汪村为新挑河又东流至侯臯村合于滏阳河唐书地理志昭庆县城下有澧水渠仪鳯三年县令李元开以溉田通漕按澧河自任县以上其与百泉河沙河彼此互名之故已详见顺徳府志至大陆泽以下至宁晋泊四十里许俗谓之北澧河本在隆平县东十里唐仪鳯所开明嘉靖间以故流壅塞别疏一道在县东二十里谓之新丰河　本朝雍正四年重加濬治至今犹仍其名旧志于隆平县不载澧河而于滏阳河下引唐书之澧河以实滏阳并谓在隆平东者皆滏阳之流不得以澧水名之于今昔形势皆未合也】阳河【在隆平县东自顺徳府钜鹿县之张家荘流入县境北流至枣陀村入宁晋县境又北至侯臯村与北泊下流之新挑河防又东北流至营上村与新徙之滹沱河防又东入冀州境　按磁州志谓阳入宁晋与漳水合今漳不入详见顺徳府志】鹻河【在宁晋县东十里即寝水也金史地理志宁晋有寝水旧志寝水自藁城迤南栾城赵州迤东由宁晋入阳河是河恒被滹沱水淤今下流壅塞上流亦涸仅有渠形】七里河【在宁晋县南二十五里槐午诸水自柏乡县东流注此东入阳河】胡卢河【在宁晋县东南俗名宁晋泊亦曰北泊周百余里漳滏诸流皆防于此又东北入冀州界宋史河渠志熙宁八年发夫増治胡卢河旧志在县东南二十里东西径三十里其上流即漳水与滏水合流防大小羣川注此而赵州西境及滹沱河以南诸水亦悉东南流至县境而滙为大泽土人称为宁晋泊通志宁晋泊即北泊也洨沙槐泲七里阳诸水咸入焉自滹沱河南徙由贾口而入淤塞滏河故道三十余里水无所泄遂冲决洨口营上等村而东注水口亦多浅隘本朝雍正三年滹沱东徙不复入泊四年】
　　【命怡贤亲王兴修水利于洨口营上等村疏濬水口尽成寛深复筑隄以障水之外入设斗门以节水之内出积潦始消污莱皆为沃壌　按汉志洨水石泲水俱至廮陶入泜郦道元水经注汦洨泲三水俱缺惟有百尺沟南入汦湖注衡水参考道里盖宁晋泊即古汦湖也】滹沱河【在宁晋县东北明成化八年由晋州紫城口南入宁晋泊正徳中改由束鹿遂不入县境　本朝乾隆二十四年河复南徙自宁晋鲁家庄流入县属之浩固村折入束鹿之赵马邨复入县境东南流至朱家村分而为二正流由营上村东入滏阳河支流合鹻河南入滏阳河　按旧志载滹沱河故道今河徙入县】
　　【界复为经流因加増改】汦河【自临城县西南发源东南经顺徳府内邱唐山二县界又东南经隆平县南至任县入滏阳河元和郡县志汦水在临城县南二里出白土细滑如膏以之濯锦色若霜雪旧志汦源有二此为南汦在临城县西南二十五里流径柏畅亭至县西五里许防伏不流下二百余步复出东径钓盘山下合沙河又东南径内邱唐山隆平扺任县入大陆泽俗名三防禄杨河】沙河【在临城县西南十五里源出县西崇礼村流径城南合汦水非赞皇之沙河也】泥河【源出临城县泥河村北冈东流经县北五里入柏乡县界为午河又东经县南至县东闗入泲河】古斯洨水【在州北自正定府栾城县流入又东入晋州界即白渠水也水经注白渠水迳耿乡南又东迳宋子县故城北谓之宋子河又东迳敬武县故城北又东谓之斯洨水元和郡县志斯洨水在平棘县北三十五里唐书地理志平棘东二里有广润陂引太白渠水注之东南二十里有毕皆永徽五年令弓志元所开以蓄水利】百尺沟【在宁晋县东北水经注斯洨水枝津右出东南流谓之百尺沟又东南迳和城北又东南迳贳城西又东南防流迳歴乡东而南入汦湖东注衡水旧志县东北六十里有百尺口村盖其故渎也】广阿泽【在隆平县东北魏书韩均传广阿泽在定冀相三州界土广民稀乃置镇以静之除均为广阿镇大将元和郡县志广阿泽在昭庆县东二十五里尔雅曰晋有大陆广阿即大陆别名淮南子曰钜鹿大陆广阿咸一泽也旧志广阿泽即大陆泽在隆平县东北三十里上承漳滏汦沣诸水与钜鹿任两县接界又北入宁晋县界为胡卢河】水闸渠【在州西南二里旧引清水河入城壕壅而无泄为东南田畴患明天顺间凿此渠西南出防于洨河】千金渠【在柏乡县西唐开元中县令王佐所浚旁有万金堰亦佐筑今废俗呼李家沟】野姑泉【在临城县南盖山下一名舒姑泉又狗跑泉在县北】
　　古迹棘蒲故城【今州治春秋时晋地左传哀公元年师及齐师卫孔圉鲜虞人伐晋取棘蒲史记赵敬侯六年伐魏取棘蒲汉书功臣表棘蒲侯陈武髙帝六年封又文帝纪三年济北王兴居反以棘蒲侯柴武为大将军击之又地理志平棘县注应劭曰伐晋取棘蒲也顔师古曰功臣表棘蒲侯陈武平棘侯林摰是则平棘棘蒲非一地也阚骃十三州志平棘本晋之棘蒲战国时改为平棘旧志或谓平棘在棘蒲之南后移治于棘蒲故以故平棘为南平棘也】平棘故城【在州南汉髙帝七年封功臣林摰为侯邑后为县属常山郡后汉时亦谓之南平棘后汉书建武元年光武从蓟至中山行到南平棘诸将固请正号位即此晋亦曰平棘属赵国后移今治魏书地形志平棘县有平棘城章懐太子曰平棘故城在今平棘县南旧志在州南三里】宋子故城【在州北本战国赵时邑史记燕王喜四年栗腹伐赵王自将偏军随军至宋子又秦灭燕髙渐离匿作于宋子皆即此汉髙祖八年封功臣许为侯邑后为县属钜鹿郡后汉省后魏永安二年复置仍属钜鹿郡髙齐废隋初复置属栾州大业初省入平棘史记正义宋子故城在州北三十里旧志在州东北二十五里城址尚存】敬武故城【在州东北水经注钜鹿之属县也汉元帝封敬武公主为汤沐邑十三州志曰杨氏县北四十里有武亭故县也今其城实中小邑耳故俗名曰敬武罍】柏乡故城【在今柏乡县西南汉置元帝竟宁元年封赵哀王子买为侯邑后汉县废而城存晋太元九年赵郡人赵栗起兵柏乡以应苻丕将郃兴即故县也隋复置元和郡县志县北至赵州六十一里隋于汉鄗城南十八里改置遥取古柏乡为名旧唐书地理志汉柏乡城在今县西南十七里后废隋于今治彭水之阳复置】鄗县故城【在柏乡县北春秋时晋邑左传哀公四年齐国夏伐晋取鄗史记赵武灵王三年城鄗汉书王子侯表鄗侯丹武帝时封后汉书建武元年光武从蓟还至鄗设坛塲于鄗南千秋亭五成陌即帝位改鄗为髙邑元和郡县志北齐天保七年移髙邑县于汉房子县东北界今髙邑县是也髙邑故城在柏乡县北二十一里新志俗名王莽城令有故城市】广阿故城【在隆平县东汉髙祖尝封功臣任敖为侯邑后汉更始二年光武抜广阿舍城楼与邓禹披阅天下舆图即此县寻废晋太元九年慕容垂以陈留王绍行冀州刺史屯广阿后魏太常三年诏叔孙建镇广阿寻复置县隋改象城又改大陆唐改昭庆宋又改隆平元和郡县志昭庆县东北至赵州九十里本汉广阿县也宋史河渠志大观二年以隆平下湿迁于髙地县志故城在今县东十二里俗呼旧城村】房子故城【在髙邑县西南战国时赵邑史记赵世家敬侯十年与中山战于房子又武灵王十九年北畧中山之地至于房子恵文王二十四年防颇将攻魏房子抜之因城而还后汉书光武纪更始二年光武击正定元氏防子皆下之注防与房同古字通用元和郡县志髙邑县东北至州五十里北齐天保七年移髙邑县于房子县城东北十五里即令县也县志俗呼其地曰仓房村】临城故城【在今临城县西南春秋晋临邑左传哀公四年赵魏奔临即此汉为房子县地隋开皇六年移置房子县于此唐改名临城元和郡县志县东北至州一百里以县西南十里有故临城因名】杨氏故城【今宁晋县治汉置晋省后燕録慕容宝永康元年赵王麟攻杨城后魏纪皇始二年诏元仪徙屯钜鹿积租杨城永安二年改置廮陶县及钜鹿郡于此地形志钜鹿郡及廮遥县俱治旧杨城是也隋改廮陶唐又改宁晋元和郡县志县西北至赵州四十三里本汉杨氏邑也】廮陶故城【在宁晋县西南汉置属钜鹿郡后汉为郡治延熹八年降渤海王悝为廮陶王晋钜鹿国亦治此后魏属钜鹿郡高齐省乐史太平寰宇记故城在宁晋县南二十九里】厯乡故城【在宁晋县东二十五里汉置县属钜鹿郡后汉省魏书地形志廮遥县有厯城明统志厯城乃小堡城下薮泽周回百余里中有鱼藕菱芡之利每嵗饥土人赖以全活者甚众金末王义率众保此】封斯废县【在州界汉元朔二年封赵敬肃王子胡伤为侯国属常山郡后汉省元和郡县志平棘县有封斯村旧志有河屯营城在州西北二十里疑是】象氏废县【在隆平县东北二十五里汉元朔三年封赵敬肃王子贺为侯国属钜鹿郡后汉废太平寰宇记古象城在昭庆县西北三十里隋因以名县明统志在县东北三十五里赵记舜弟象尝居此】大陆废县【在宁晋县东南隋开皇十六年析广阿置大陆县属赵州大业初改象城县为大陆而以故大陆废入焉旧志在今县东南十里今名鱼台村】故栾城【在州西北左传哀公四年齐国夏伐晋取栾元和郡县志故栾城在平棘县西北十六里春秋时晋邑　按元和郡县志与后汉书不同别见栾城县】和城【在宁晋县东北水经注百尺沟东南迳和城北世谓之初邱城非也汉髙帝十一年封公孙耳为侯国按汉书表作□城】千秋亭【在柏乡县北后汉书郡国志髙邑县有千秋亭五城陌光武即位于此旧志在今县北十四里去旧鄗县七里】柏畅亭【在临城县西汉元朔五年封赵敬肃王子终古为柏畅侯太平寰宇记注水经云汦水东迳柏畅亭在临城县西旧志在县西十五里俗讹为柏杨亭】薄洛亭【在宁晋县东南后汉书郡国志廮陶县有薄洛亭盖以漳水一名薄洛河而名】十里垒【在州南元和郡县志在平棘县南一里后汉永初元年羗侵河内赵魏间百姓相惊诏魏郡赵国常山等缮作坞垒六百一十处此即其一也】望台【在州治东南一名望汉台高七寻延袤二百八十尺相传后汉初耿纯所筑以望光武台西有古井即筑台时所凿其东南一里建造　行宫乾隆十五年圣驾巡幸河南经临驻跸】千秋台【在髙邑县南二里稍西北有观星台东南有将台三台冈阜相连】李氏旧宅【元和郡县志在州西南二十里亦谓之三巷李家亦曰三祖宅巷】思贤堂【在隆平县治西唐昭庆令王璠慕宓子贱鲁恭卓茂等治绩建祠祀之名三贤祠璠去邑人思之并祀于中更名思贤堂】嘉禾亭【在临城县治后名胜志元时嘉禾出连頴因建此亭】爽亭【在临城县东北名胜志在县东北普利寺宋徽宗下晋阳时驻跸于此命蔡京书爽亭二字立有石碣】
　　闗隘百尺口【在寜晋县东北六十里百尺沟口旧有巡司】奉城镇【金史地理志宁晋县有奉城镇】天台寨【在临城县西北天台山北接正定府赞皇县界其西又有青龙寨又乞了寨在县西南乞了山铁山寨在县西铁山】东驿头堡【在髙邑县东南十里又武城堡在县西十里韩家庄堡在县北十里今皆废】骡驹岭口【在临城县西九十里】贾家口【在宁晋县东二十五里】鄗城驿【在州治西明置】槐水驿【在柏乡县西北明置】大陆村【在寜晋县东北又东陈村在县南三十五里皆有集】
　　津梁安济桥【在州南五里洨河上俗名大石桥隋建广四十步长五十余步唐张嘉贞李翺皆有铭】永通桥【在州西门外清水河上俗名小石桥】槐水桥【在柏乡县北二里】济涉桥【在柏乡县南闗外今名恒南第一桥】通济桥【在隆平县北五里】安定桥【在高邑县邱村西南】丁石桥【在宁晋县南里许洨河上旧名丁桥】餔头村桥【在宁晋县东三十里阳河上又东五里为白木村桥亦跨滏阳河正定府诸县之盐俱于此起载】
　　堤堰洨河堤【在赵州南洨河四源濬发合流至城南渠流始壮乾隆二十七年建长堤五十余里以防泛溢】澧河堤【在隆平县东长六里乾隆二十五年添筑】新挑河提【在宁晋县东北河为胡卢河通阳河之引河乾隆二十五年二十七年先后筑堤以防泛溢】
　　陵墓唐祖陵【在隆平县南元和郡县志宣皇帝建初陵光皇帝建运陵二陵共茔在昭庆县西南二十里旧志在今县南五尹村】战国防颇墓【在州东二十里】汉李左车墓【元和郡县志在平棘县西南七里又曰李氏旧茔多在封斯村州志今墓在州西八里】任敖墓【元和郡县志一名七里邱在昭庆县西四里旧志在隆平县东邱底村西南】冯唐墓【元和郡县志在髙邑县东北二十八里旧志在赵州南二十里】耿纯墓【在州东二十五里前有祠】晋杨骏墓【太平寰宇记在宁晋县北十里髙一丈】金焦旭墓【在柏乡县南二十里南鲁村】元陈祐墓【在宁晋县西南二十里弟天祥同此】明曹鼐墓【在宁晋县东四里前有祠】
　　祠庙汉髙祖庙【在临城县西北二十里】光武庙【有二一在州境周煇北辕録赵州南光武庙二石人尚横于路一在柏乡县元和郡县志汉世祖庙一名坛亭在柏乡县北十四里即世祖即位处之千秋亭章帝元和三年诏髙邑令祠光武于即位坛是也　本朝乾隆十五年】
　　【皇上清跸所经御制有诗】龙井庙【在州北门外里许金大定间建祷两輙应】
　　寺观柏林寺【在州治东南唐时名观音寺为从谂禅师道塲金大定中改名柏林寺本朝雍正十一年奉勅重修】
　　【赐额寺有石甚古刻虞世南攀龙麟附鳯翼六字殿壁有吴道子画文武水各一乾隆十五年皇上车驾经临御制有赵州柏林寺小憇诗及再题吴道子文武水诗并与扈从诸臣聮句】开元寺【在州治西南宋景祐间于寺中建石塔】玉台寺【在柏乡县东相传隋时建所存石障甚古】万善寺【在隆平县舍落口村东魏武定间建】明院寺【在隆平县东任村隋开皇四年建】光业寺【在隆平县南赵孟村唐开元中建有象城尉杨晋碑记】干明寺【在髙邑县治西南唐时建寺右有干明塔】草堂寺【在临城县】
　　【西五十里石壁有字永平二年重修】
　　名宦汉谢夷吾【山隂人章帝时迁钜鹿太守爱育人物有善绩第五伦作司徒令班固为文荐夷吾有政合时雍之誉】魏霸【济隂句阳人和帝时为钜鹿太守以简朴寛恕为政掾吏有过先诲其失不改者乃罢之吏或相毁诉覇辄称他吏之长终不及人短言者懐渐谮讼遂息】樊准【湖阳人永初中拜钜鹿太守时饥荒之余人庶流迸准课督农桑广施方略期年间谷粟丰贱数十倍赵魏之郊数为所抄准外御冦内抚百姓郡境以安】南北朝魏吕显【夀张人皇始初拜钜鹿太守清身奉公务存赡恤妻子不免饥寒民颂之曰时维吕君克己清明缉我荒上民胥乐生愿夀无疆以享长龄】李曽【赵郡平棘人道武时为本郡太守令行禁止并州丁零数为山东害知曽能得百姓死力惮不入境贼于常山界得一死鹿贼长谓赵郡地也责之还令送鹿故处郡谣曰诈作赵郡鹿犹胜常山粟其见惮如此】裴佗【闻喜人世宗时为赵郡太守为政有方威恵甚着狡吏奸民莫不改肃所得俸禄分恤贫穷】崔楷【安平人孝昌初置殷州以楷为刺史葛荣来攻楷率力拒抗初遣幼子弱女夜出既而追还众皆曰崔公尚不惜百口吾等何爱一身力竭城陷执节不屈贼遂害之兄弟父子并死王事朝野伤叹焉】崔孝伟【安平人赵郡太守郡经葛荣离乱后人皆卖鬻儿女夏椹大熟孝伟劝户人多收之郡内乃安教其人种殖招抚遣散先恩后威一周之后流户大至兴立学校亲加劝励百姓頼之】齐崔伯谦【安平人除南钜鹿太守下车导以礼让豪族皆改心整肃事无钜细必自亲览民有贫弱未理者皆曰我自告白须公不虑不决在郡七年狱无停囚每大使巡察恒处上第】隋杨达【髙祖族子为赵州刺史有能名平陈之后差品天下牧宰达为第一】唐弓志元【永徽中为平棘令开广润陂以蓄泄水利】杨元琰【阌乡人髙宗时为平棘令课第一御史府表其政玺书褒厉】程处黙【上元中为宁晋令时地旱卤西南有新渠处黙引洨水入城以溉田经十余里地周丰润民食乃甘】李元【仪鳯三年为昭庆令开澧水渠以溉田通漕】髙叡【万年人为赵州刺史圣厯初突厥黙啜入冦叡婴城拒虏攻益急或劝且下之叡曰吾为刺史不战而降罪莫大焉及州陷叡自经不得死为所执使谕降诸县不肯应见杀】王佐【开元中为柏乡令时县有积潦佐浚千金渠筑万金堰以疏之】康日知【灵州人为赵州刺史日知少事李惟岳惟岳叛日知以州自守惟岳遣王武俊攻之日知使客説武俊中丞奈何从小儿跳梁武俊还斩惟岳徳宗擢日知为深赵观察使后武俊复遣将攻赵州曰知破之献俘京师】五代唐符令谦【昭庆人为赵州刺史有善政卒于州州人号泣送者数千人】周杨澈【北海人世宗时年十六昭庆令缺使府命澈假其任时河决邻郡府督役甚急澈部徒数千经大泽中多芦苇令采刈为筏顺流而下既至执事者讶其后期俄苇筏继至骇而问之澈以状对乃更嗟赏】宋康徳舆【洛阳人仁宗时知赵州有告云冀卒谋以上元夜劫库兵为乱徳舆防宾属燕饮自若隂遣人捕其首谋诛之】侯防【髙宻人徽宗时知柏乡县民讼皆决于庭受罚者不怨转运使黄湜闻其名将推毂之召诣行台白事以越境不肯往湜怒他日行县阅理文书欲致其罪无一疵可指始以宾礼见曰君真能吏也率诸使者合荐之】金吴防【平郭人承安二年知宁晋县涖政明果有以牛讼者讯得其情牛亦伏膝由是百姓敬若神明】元图郎哈雅【威乌氏世祖时为隆平县达鲁噶齐均赋兴学劝农平讼桥梁水防备荒之政无一不举及满去民勒石纪其政图郎哈雅旧作脱烈海牙威乌旧作畏吾达鲁噶齐旧作达鲁花赤今并译改】布尔罕瑚喇【威乌氏至元末任宁晋县达鲁噶齐旱蝗躬亲祈捕嵗不为灾经过军旅恣为不道执之绳以国法士民感戴　布尔罕瑚喇旧作孛而罕忽里今译改】宋明善【内邱人至正初由国史从事知髙邑逺则乗马近则防杖徧歴耕桑之地劝课不懈聴讼公慎尝曰吾既不能使民无讼忍枉其是非邪囹圄屡空门无干谒尤为邑人所称】明何濬【灵寳人天顺间知赵州值嵗饥赈济有法民无流移多凿井泉以资灌溉后陞南康知府归老于家州人嵗遣子弟问慰不絶及卒闻之皆巷哭家立木主祀之】章忱【防稽人成化中为临城知县城北有泥河忱筑堤引水灌田又教民为桔橭以溉髙阜乡鄙旧无医药忱检方书使习其业嵗暮令民及时婚娶而节其费】陆愉【嘉定人成化中为宁晋知县巡行田野课农桑招流移疏瀹河流以资灌溉民甚徳之】邹珩【余姚人嘉靖中以举人知髙邑县重濬新沟以除水患民得耕种】王端冕【江陵人崇祯中知赵州以防恵得民大兵至被执不屈死】陈广心【元城人崇祯时以举人为赵州教谕　大兵攻城诸生请避去广心厉声曰吾生平所学何事岂为儿女恋恋耶遂死之】张纯儒【新安人为临城训导崇祯十一年　大兵至率诸生共守城破与二子端坐明伦堂曰此我尽节处也遂死之】
　　本朝陶鼎【奉天人顺治九年知赵州亷洁自持明于聴防治声甚着】牟廷选【锦州人知柏乡县地当驿道为悉清其簿书钱谷皆不假手幕胥而才猷自裕邑之南闗有祠碑具载其事】宋广业【长洲人知临城县俗健讼有大猾置之法民得以安值荒旱捐赀设粥以活饥民又设义学育生儒民风大变】薛所本【孟县人康熙十三年知髙邑县清丈地亩振兴文教士民乐业】
　　人物汉耿纯【字伯山钜鹿宋子人更始时为骑都尉王郎反纯率宗族宾客迎世祖于育拜前将军从平邯郸又破铜马时赤眉十余万众在射犬世祖引兵将击之纯军在前贼忽夜攻雨射营中纯坚守不动选敢死士绕出贼后强弩并发贼众惊溃追击破之世祖即位封高阳侯纯以天下畧定愿试治一郡尽力自効帝笑曰卿既治武复欲修文耶乃拜东郡太守视事数月盗贼清宁居四嵗坐事免定封东光侯后复为东郡太守吏民悦服卒諡曰成】孟敏【字叔达钜鹿杨氏人客居太原荷甑堕地不顾而去郭林宗见而问其意对曰甑已破矣视之何益林宗因劝令游学十年知名三公徴辟并不屈】南北朝魏眭夸【一名旭髙邑人少耽书传浩然物表年三十遭父防须髪致白髙尚不仕少与崔浩为莫逆交浩为司徒奏徴为中郎辞疾不赴州郡逼遣不得已入京师与浩相见延留数月惟谈叙平生不及世利浩每欲论屈之竟不能发言其见敬惮如此】李灵【字武符赵郡平棘人神防中太武徴天下才儁灵至拜中书博士再迁淮阳太守以学优选授文成皇帝经加中散内慱士赐爵髙邑子文成践阼卒于洛州刺史諡曰简子恢进爵为侯东平王道符反遇害恢子悦祖悦祖子瑾淳谨好学老而不倦终大司农卿】李顺【字徳正灵从父弟博涉经史有谋防神瑞中拜中书侍郎从征蠕蠕以筹畧赐爵平棘子太武讨赫连昌至统万大破昌军顺谋居多及尅统万帝赐诸将珍寳杂物顺惟取书数千卷又从击赫连定于平凉三秦平进爵为侯迁四部尚书沮渠防逊内附顺使凉州凡十二回太武称其能】李孝伯【顺从父弟父曽少以郑氏礼左氏春秋教授为业郡三辟功曹并不就州辟主簿到官月余遂还家道武时为赵郡太守孝伯少父业博综羣言动有法度从兄顺言之太武徴为中散累迁光禄大夫赐爵魏昌子太平真君末车驾南伐至彭城遣孝伯宣诏劳问与宋张畅往复辨论应答如流进爵宣城公为秦州刺史卒諡文昭孝伯性方慎忠厚每朝廷事有所不足必手自书表切言陈諌或不从者至于再三削灭藁草家人不见公庭议论常引纲纪或有言事者恣其所陈假有是非终不抑折及见帝言其所长初不隠人姓名以为己善故衣冠之士服其雅正自崔浩诛后军国谋谟咸出孝伯美名闻于遐迩兄祥字元善学传家业乡党宗之歴淮阳河间二郡太守有治声终中书侍郎】李安世【祥子幼聪悟天安初拜中散累迁主客给事中时人饥流散豪右多有占夺安世乃上疏陈均量之制孝文深纳之后均田之制起于此出为柏州刺史假赵郡公敦农桑防祀表荐善士讨斩李波州内肃然卒于家】李玚【字琚罗安世子涉猎史传有文才气尚豪爽髙阳王雍表荐玚为友转尚书郎随萧寳夤西征以玚为统军玚徳洽乡闾招募雄勇其乐从者数百骑倾家赈恤率之西讨故其下每有战功军中号曰李公骑还朝除岐州刺史坐辞不赴任免官玚与弟谧特相友爱谧在乡物故玚不食数日期年形骸毁瘁人俱哀叹之】李谧【字永和玚弟少好学周览百氏初师事博士孔璠数年后璠还就谧请业同门生为之语曰青成蓝蓝谢青师何常在明经徴拜著作佐郎以授弟郁州再举秀才公府二辟并不就惟以琴书为业卒年三十二遐迩悼惜之博士孔璠等上书言谧学行诏谧贞静处士并表其门曰文徳里曰孝义弟郁字永穆好学沉静通经史官至散骑常侍尝于显阳殿讲礼记解説不穷孝武及预聴者莫不嗟善】李公绪【字穆叔平棘人性聪敏通经传魏末为冀州司马属疾去官齐天保初以侍御史徴不就沉防乐道誓心不仕尤明天文善图纬之学雅好著书所撰有典言礼质仪防服章句古今畧记元子赵记赵语等书】北齐李宻【李希邕平棘人少有节操母患积年明医疗之不愈乃精习经方洞嫺针药母病得除由是以医知名属尒朱兆弑逆与渤海髙昂为报复计后从神武封容城县侯位襄州刺史】李幼防【高邑人少寡欲为儿童时人故以金寳授之终不取以其防幼而防故以名焉仕齐歴瀛州并州刺史累迁太仆大司农二卿赵州大中正大理卿所在称职后主时和士开权重百僚尽倾幼防髙揖而已出为南青州刺史卒赠吏部尚书】隋李士谦【字子约谧子少孤事母以孝闻年十二魏广平王赞辟开府参军事后脱身诣学研精不倦遂博览羣籍兼善天文术数齐世辟召皆不就及隋有天下毕志不仕家富于财躬处节俭每以赈施为务有兄弟分财不均至相鬬讼士谦出财补其少者令与多者埒兄弟更相推让卒为善士尝出粟数千石以贷乡人值年谷不登悉召债家对之燔契嵗大饥罄家赀为之縻粥全活万计收埋骸骨所见无遗赵郡民徳之抚其子孙曰此李参军遗恵也及卒防者万余人相与树碑于墓】李谔【字士恢赵郡人性公方明达世务髙祖受禅厯迁治书侍御史见礼教凋敝文体轻薄当官者好自矜伐俱上书论之上以前后所奏颁示天下四海靡然向风谔在职数年务存大体不尚严猛以年老出拜通州刺史卒官】李雄【字毗卢髙邑人少慷慨有大志家世并以学业自通雄独习骑射周太祖时从达奚武平汉中定兴州又从韦孝寛畧定淮南説下十余城髙祖受禅拜鸿胪卿晋王广出镇并州以雄为河北行台谓雄曰卿兼文武才今推诚相诿吾无北顾之忧矣雄当官正直侃然有不可犯之色王甚敬惮吏民称颂】李徳饶【字世文平棘人少聪敏好学弱冠仕隋为校书郎转监察御史纠正不避权贵迁司隶从事每巡四方理雪寃枉褒显孝悌性至孝父母寝疾辄终日不食十旬不解衣丁忧哀恸呕血及单缞徒跣行积雪中四十余里后甘露降庭树鸠巢其庐纳言杨达巡省河北诣其庐吊慰之因改所居村为孝敬里为和顺弟徳佋性重然诺大业末为离石郡司法书佐太守杨子崇特礼之唐兵起子崇遇害徳佋赴哭尽哀收瘗之】唐李素立【髙邑人武徳初擢监察御史民犯法不及死髙祖欲杀之素立谏曰三尺法天下所共一动摇则人无所措手足帝嘉纳以亲防解官起授七品清要有司拟雍州司户参军帝曰要而不清拟秘书郎帝曰清而不要乃授侍御史贞观中转扬州大都督府司马初突厥铁勒部内附即其地为瀚海都防府诏素立领之乃开屯田立署次边民畏威歴太仆鸿胪卿累封髙邑县侯卒諡曰平】李守素【赵州人秦王署为天防府曹参军通姓氏学世号肉谱虞世南与论人物始言江右山东尚相酬对至北地则笑而不答曰肉谱定可畏】李乂【字尚真赵州房子人工属文第进士茂才异等擢监察御史劾奏无避累迁吏部侍郎与宋璟等同典选事请谒不行时人语曰李下无蹊径改黄门侍郎制敕不便辄驳正贵幸有求官者睿宗曰朕非有靳顾李乂不可过耳太平公主干政欲引乂自附乂深自拒絶除刑部尚书卒諡曰贞乂沉正方雅识治体时称有宰相器乂事兄尚一尚正孝谨甚又俱以文章自名弟兄同为一集号李氏花蕚集】李至逺【素立孙治尚书左氏春秋撰周书起后稷至赧王为传纪令狐徳棻许其良史髙宗时歴天官侍郎知选事疾吏受贿多所绌易吏肃然敛手弟从逺清宻有学神龙初歴中书令太府卿兄弟徳望相埒至逺子畬事母谨累世同居长幼有礼官至国子司业】啖助【字叔佐赵州人淹该经术天寳末调临海尉丹阳主簿秩满屏居甘嗜蔬糗善为春秋考三家短长缝绽补阙号集传凡十年乃成】李承【髙邑人擢明经为河南采访使判官尹子竒陷汴州拘承送洛阳觇得贼谋皆宻启诸朝贼平累迁淮南西道黜陟使奏置常丰堰于楚州以溉屯田李希烈请讨梁从烈徳宗数称其忠承言希烈恐不可制帝初谓不然及希烈叛始思其言累擢改山南东道节度使时希烈犹据襄州承以单骑入希烈舍承外馆迫胁万端承晏然誓以死守希烈不能屈遂大掠去襄汉荡然承缉绥抚安之居一年阖境完复寻检校工部尚书湖南观察使卒赠吏部尚书】李芃【字茂初赵州人解褐上邽主簿补长安尉李勉观察江西表署判官永泰初宣饶贼为乱芃请以秋浦置州扼襟要使不得合从勉是其计奏置池州即诏芃行州事徳宗立授河南三阳镇遏使粮赀善者必先给士士悦之达练事宜严备常若有敌未防拜节度使与马燧等破田悦洹水上兴元初以疾请老卒赠太子太保】李藩【字叔翰赵州人少沉静敏于学家本饶财居父防姻属来吊有持去者未尝问益务施与杜亚居守东都表致府中徐州张建封辟节度府建封卒濠州刺史杜兼疾驱至隂有觊望藩谓宜速还否则以法刻君兼因诬奏藩有非望徳宗怒宻诏杜佑杀之佑以阖门保藩释之拜秘书郎累迁给事中制有不便就敕尾批却之裴垍白宪宗谓藩有宰相器因拜门下侍郎同中书门下平章事藩忠谨好丑必言帝问神仙事知帝有所惑极陈其妄诞不可信河东节度使王谔赂权近求兼宰相宻诏中书门下曰谔可兼宰相藩遽取笔署其左曰不可既而事得寝卒諡贞简】李逊【字友道赵郡人始署山南东道掌书记歴衢州刺史以政最擢浙东观察使入为给事中故事天子以畸日聴政对羣臣逊奏陛下求治而下有所陈当不时上岂宜限以日宪宗悦从之歴山南东道及忠武军节度使逊为政抑强植弱贫富均一所至有绩可纪卒官刑部尚书諡曰贞】李建【字杓直逊弟与兄俱客荆州乡人争鬬不诣府而诣建平决无颇母怜其孝每字之曰防子劝吾食吾辄饱进药吾意其瘳贞元中补校书郎徳宗思得文学者或以建闻擢左拾遗翰林学士顺宗立与王叔文不合左迁后召拜刑部侍郎初建为学时家苦贫后虽通显未置垣屋以清俭称】李虞仲【字建之赵州人父端能诗为大厯十才子之一虞仲歴官吏部侍郎简俭寡欲时望归重】李翺【字习之赵州人元和初为国子博士条上兴复太平大畧累迁礼部郎中翺性峭直论议无所屈见宰相李逢吉靣斥其过失逢吉诡不校更表为庐州刺史入为谏议大夫知制诰后歴山南东道节度使卒翺始从韩愈为文章辞致浑厚见推当时故有司亦諡曰文】李珏【字待价赵州人事母以孝闻举进士髙第擢右拾遗穆宗即位期于九月九日大晏羣臣珏言陵土未干不可为天下法不聴以数直谏出为下邽令累迁翰林学士文宗以郑注问珏珏曰奸回人也注由是怨珏开成中同中书门下平章事武宗新聴政珏数称道无逸篇以劝以尝议立陈王贬外宣宗立歴检校尚书右仆射淮南节度使卒諡贞穆】五代唐符习【昭庆人少事赵王镕镕遣习将兵从晋及镕为张文礼所害文礼上书于庄宗求习归庄宗遣之习号泣曰臣世受赵恩欲破贼报主庄宗壮之遣他将助习破大礼乃以相卫二州为义武军以习为节度使习辞曰魏博六州霸王之府也不宜分割示弱愿授臣河南一镇得自攻取之遂拜习天平节度使后为安重诲所搆致仕明宗以其子令谦为赵州刺史】宋曹遵【赵州人六世同居真宗时旌表】张旦【赵州人勇敢善射以经学中第淳化中知陵州李顺党数万攻州州兵不满三百旦驱市人进战大败之由是知名后知徳清军景徳中辽兵入冦旦与其子利渉率众奋击并战殁上闻之惊悼特赠左卫大将军深州团练使利涉崇议副使】宋绶【字公垂平棘人幼聪警年十五召试中书真宗爱其文后复试学士院为集贤校理厯判三司慿由司建言蠲积负数百万累迁工部侍郎时太后犹垂帘决事绶奏宜约先天制度令羣臣对前殿忤太后意出外乆之拜参知政事请仁宗饬厉羣司不以承平自怠卒赠司徒兼侍中諡宣献绶性孝谨清介言动有常家蔵书万余卷亲自校讐博通经史其笔札尤精妙朝廷大议论多绶所裁定】孙冲【字升伯平棘人真宗时以侍御史为西京转运塞滑州决河后知河中府徙潞州所至以强干称】王徳用【字元辅赵州人父超累官崇信军节度使为将善部分御下有恩至道中击李继迁徳用年十七为先锋将万人战铁门闗俘掠以数万计累迁福州观察使章献太后临朝有求内降补军吏者徳用曰补吏军政也卒不奉诏乃止后仁宗阅太后阁中得徳用前奏竒之拜签书枢宻院事徙定州路都总管皇祐三年致仕徳用善抚士屡临边境名闻四夷状貌雄毅面黒颈以下白晳闾阎妇女小儿皆呼曰黒王相公至和初复为枢宻使时富弼为相辽使至谓徳用曰天子以公典枢宻用富公为相将相皆得其人矣卒赠太尉中书令諡武恭】曹利用【字用之宁晋人慷慨有志操真宗幸澶州辽遣使议和帝使利用诣辽军和议遂定累拜枢宻使同平章事加左仆射兼侍中初章献后临朝中人与贵戚轩轾为祸福利用以勲旧自居凡内降恩力持不与左右多怨为内侍所搆贬房州安置投缳死利用忠荩有守死非其罪天下寃之明道二年赠太傅諡襄悼】王鬷【字徳之临城人性至孝状貌竒伟举进士为侍御史知杂事上言方塞决河近郡灾歉民力凋敝请罢土木之不急者累官三司盐铁副使马季良方用事请置务收市茶盐众莫敢忤鬷独不可曰与民竞利岂国体耶出知益州为政有大体不尚苛察蜀人爱之景　五年参知政事后出知河南府卒諡忠穆】郭谘【字仲谋平棘人聪敏过人举进士由通利军司理参军歴殿中丞知馆陶县康定西征谘上战畧献拒马抢陈法擢通判镇戎军歴知路州三司议均租田召还谘陈均括之法四十条复上平燕议帝壮其言又请自巩西山七里孤柏岭下凿七十里导洛入汴可以四时行运诏往计度未及论功而卒】李京【字伯升赵州人以王拱辰荐为监察御史时太史言日当食不食羣臣皆贺京独疏宜饬边臣慎出命割帷簿之爱重名器之分仁宗嘉纳授右正言数上书论事宰相贾昌期不悦谪监鄂州税】宋敏求【字次道绶子赐进士及第为馆阁校勘王尧臣修唐书以敏求习唐事奏为编修官治平中知制诰神宗时吕公着为王安石所诬出知颍州敏求当草制安石谕防使明着罪状敏求但言敷陈失实安石怒命陈升之改其语敏求请解职未聴防李定除御史敏求封还词头遂以右谏议大夫奉朝请敏求家藏书三万卷皆畧诵习熟于朝廷典故士大夫疑议必就正焉所著书甚多族弟昌言字仲谟擢都水监丞熙宁初河决枣强而北昌言建议以除水患诏司马光往视如昌言防不两月决口塞官至少府监】金贾益谦【字彦亨沃州人大定进士厯任州郡以能称明昌五年为右谏议大夫章宗将幸景明宫清暑益谦连上疏极諌镐王以疑忌下狱上怒甚无敢言者益谦论其不可累官尚书右丞致仕居郑州纂集魏王事迹时多以卫王天命所絶史官就郑访之益谦曰卫王行事中材不及者多矣设欲饰吾言以实其罪吾亦何惜余生朝议伟之】焦旭【字明鋭柏乡人世宗时官良乡令平章石琚荐旭干能可甄用召为右警巡使擢监察御史章宗初即位太傅克宁等请上出猎旭奏劾其非上慰谕之为罢猎明昌中迁都水监以治河防劳授西京路转运使旭性警敏练达时政与王翛刘仲洙軰世称能吏云】元王义【字宜之宁晋人有胆智沈黙寡言读书知大义金主迁汴河朔盗起县人推义摄县事穆瑚黎兵至义率众归焉入觐太祖授宁晋令兼赵州以南招抚使时兵乱废耕所在人相食宁晋东有薮泽周百余里中有小堡曰沥城义曰沥城虽小而完且有鱼藕菱芡之利不可失也留偏将守宁晋身率众保沥城由是全活者众累擢深冀赵三州招抚使击败金将武仙防冀州平邢州盗赵大王乃布教令招集散亡劝率种艺深冀之间遂为乐土　穆瑚黎旧作木华黎今译改】王玉【宁晋人长身骈胁多力金季为万户镇赵州穆瑚黎引兵南下玉率众来附从攻抜邢洺磁泽潞诸州攻平阳下太原汾代师还署元帅府监军后从史天泽攻败武仙仙遣人赍诰命诱玉妻妻拒曰妾岂可使夫懐二心于家国仙杀其子玉闻领数骑突其围斩数百人而还仙遣人追之不敢进皆曰王将军骁勇我軰非敌也正定平加庆源军节度副使子忱字允中幼读书明敏有才识歴官云南行省参知政事】陈祐【字庆甫宁晋人祖忠博究经史乡党尊师之既殁门人諡曰荗行先生祐少好学家贫母张氏尝剪髪易书使读之世祖时歴河南卫辉总管累迁浙东道宣慰使所至有恵政遇盗死追封河南郡公諡忠定尝上书世祖言太平之本有三一太子国本建立宜早二中书政本责成宜専三人材治本选举宜审事虽未能尽行时论称之】陈天祥【字吉甫祜弟少善骑射中统三年李坛叛河南宣慰司以天祥为千户防遏宋兵事平罢归居偃师南山躬耕读书从游甚众至元中从军渡江连平兴国夀昌之乱二十一年拜监察御史右丞卢世荣以掊克聚敛骤升执政权倾一时无敢言者天祥上疏极言其奸恶世荣遂伏诛大徳中为河南行台御史中丞上章论征西南夷事累数千言不报遂谢病去后拜中书右丞议枢宻院事辞不起卒追封赵国公諡文忠】陈思谦【字景让祜孙警敏好学至顺初拜西行台监察御史建明八事曰正君道结人心崇礼让正纲纪审铨衡励孝行纾民力修军政后拜监察御史首陈四事皆可其奏诏建报严寺思谦谓当罢土木以纾民力乃止出为淮西防访使累官御史中丞卒諡通敏】刘安世【柏乡人父才有笃疾百药不效安世中夜潜卧墅南石桥水上氷融三寸许即以瓶取水饮才才曰此水与井水殊不同味颇与药数日病痊逺近叹异以为诚孝所感】明曹鼐【字万钟宁晋人少伉爽有大志事继母以孝闻宣徳初由乡举授代州训导乞剧职自効改防和典史七年督工匠至京师疏乞入试复中顺天乡试明年举进士第一授翰林修撰正统五年以侍读入直文渊阁参预机务鼐为人内刚外和通达政体大学士杨士竒常病不视　阁务多决于鼐累进翰林学士吏部左侍郎额森入冦扈从至土木及于难景帝立赠吏部尚书文渊阁大学士諡文襄英宗复位加赠太傅改諡文忠　额森旧作也先今译改】王诏【字文振赵州人天顺末进士擢工科给事中成化中隆善寺成命授工匠三十人为文思院副使诏切谏己与同官奏请起致仕尚书王竑李秉而斥都御史王越并及宫闱事帝大怒召至面诘杖之治初以右副都御史巡抚云南诸夷归命边徼宁戢召拜南京兵部右侍郎未上卒】王诰【临城人嘉靖进士歴官户部郎中大同兵变擢诰为知府比至擒首恶数十人悉抵之法余无所问重镇以安厯迁佥都御史巡抚甘肃防御经画悉中机宜进右都御史总督漕运时倭人猖獗直犯淮泗诰督率将士分兵夹击大破之即休客兵寛租税停买马威恵并着】赵南星【字梦白髙邑人万厯二年进士由汝宁推官歴文选员外郎方严嫉恶上疏陈四大害触时忌乞归再起考功郎中主京察要路私人贬斥殆尽被严防落职名益髙与邹元标顾宪成海内拟之三君光宗立累拜左都御史慨然以整齐天下为任主大计一如考功时弹劾无所避人多震栗进吏部尚书鋭意澄清起用废锢君子满朝中外方忻忻望治而小人侧目魏忠贤矫防削籍戍代州卒崇祯初赠太子太保諡忠毅】李标【髙邑人万厯进士歴官礼部右侍郎标师同邑赵南星魏忠贤党因列之东林同志録中标惧祸引病去庄烈帝登极即家拜礼部尚书文渊阁大学士标为人持大体中立无党时方综核名实过于严急标每剂以和平后复五疏乞休得请家居卒諡文节】乔若雯【临城人万厯进士官礼部主事崇祯九年劾魏广防陈九畴等有直声歴吏部考功员外郎出为兖州知府聴防明决豪猾敛迹乆之以疾归士民遮道泣送十一年临城失守若雯端坐按剑以待兵入遂遇害赠太常少卿】李让【赵州人崇祯庚午举人癸酉流贼掠西山乡民欲逃让以忠义劝众聚保贼至与从兄武举调悉力拒守手刃数贼中流矢死调亦被杀事闻诏赠让宛平县尹调都司同知建坊　本朝乾隆四十一年并】
　　【予入忠义祠】郝竒遇【柏乡人生有至性崇祯末闻都城陷语其妻曰我欲死难汝能之乎妻曰
　　能遂先死竒遇瘗毕饮药死】
　　本朝孙昌龄【字念劬宁晋人明天启进士官吏部主事顺治初授考功司郎中条议时事千百言屡迁左副都御史奏免正定属邑荒地逋赋卒赠右都御史諡恭宪初明崇祯间兵变昌龄家有佣人张进寳者南宫人随昌龄子经匿城东僻地一日偶出兵执之问汝主何在不应兵刃交下进寳齧其指曰死则死耳不知主人何在兵以刃裂其口防舌刺之洞胸而死】魏裔介【字石生柏乡人顺治丙戌进士选庶吉士授给事中上疏言事皆切时政十一年畿内大水民多流亡疏请救赈时滇黔未靖海冦扰内地裔介宻陈用兵机宜多见采纳累迁左都御史康熙初加太子太保授吏部尚书旋晋保和殿大学士兼礼部尚书十年告归十一年加太子太傅二十五年卒于家】
　　【予祭如典礼雍正十年命入贤良祠乾隆二年】
　　【赐諡文毅裔介著述甚多尝辑诸史中事论防之曰经世编又有贤贤学知统录等书】魏櫆祥【柏乡人由抜贡生授广西通判累迁潮州知府康熙十三年总兵刘某与续顺公沈志祥有隙乗机激变以刃胁櫆祥从逆櫆祥曰任汝所为我惟一死报国耳遂幽之一室櫆祥每日拍案大骂十指尽出血不食而死】张文髙【临城人有至性年十五随父入山父为豹文髙奋救得免事继母亦以孝闻乾隆八年　诏旌其门】
　　流寓宋魏廷式【宗城人常客游赵州舍于监军魏咸美之廨廨西素凶咸美知廷式有胆力命居之卒无恙】
　　列女南北朝魏任城王太妃孟氏【钜鹿人尚书令任城王澄之母澄为杨州时率兵出讨贼帅张庆真隂结逆党袭陷罗城长史韦缵仓卒无计孟乃勒兵登陴激励文武谕之逆顺于是咸有奋志亲自巡守不避矢石贼不能克卒以全城事闻勅有司树碑旌表】北齐李搔妹法行【赵郡人幼好道截指自誓不嫁遂为尼所居去邺三百里往来恒歩】
　　【在路或不得食饮水而已雉兎驯狎入其山居房室齐亡后遭时大俭施糜粥于路异母弟宗偘与族人孝衡争地相毁法行曰我有地二家欲得者任取之何为轻致忿讼宗偘等慙遂让为闲田】隋李士谦姊【平棘人适宋氏母亡不胜哀而死】卢氏【李士谦妻士谦终开府参军有所赠赙氏一无所受谓州之父老曰参军生平好施今虽殁安可违其志哉于是散粟五日以赈穷乏世多贤之】孝女王舜【赵郡王子春之女子春为从兄长忻谋杀舜时年七嵗妹粲五嵗璠二嵗并寄食亲戚舜隂有复仇之心及长亲戚欲嫁之辄拒不从谓二妹曰父仇不复吾軰虽女子何用生为二妹垂泣惟命各持刀逾墙而入手杀长忻夫妻以告父墓因诣县请罪姊妹争为谋首髙祖闻而嘉之特原其罪】宋宋绶母杨氏【绶幼为外祖杨徽之所器爱徽之无子家蔵书万卷悉与绶绶母亦知书躬自教训以故博通经史百家文章为一时所尚及绶官参知政事母尚在】明杜氏女【赵州人年及笄值冦掠大石桥突入逼之詈骂不从贼怒刳其腹而死】白璋妻杨氏【柏乡人璋病亡氏抚尸恸哭即自缢】白勤妻李氏【柏乡人年十六邑胥赵权谋欲汚之伺勤逺行遂入卧内李疾呼詈骂权逸去勤归讼于官邑令庇胥而笞勤李懑恚自缢死】蒋氏【名安闲临城训导蒋女夫殁守节随父之任正徳六年流贼陷临城入学舍捽钺及妻李欲杀之女伏暗室闻之遽出泣言愿代亲死贼释钺及李欲犯之坚拒不从贼怒杀之】赵学书妻刘氏【临城人嘉靖癸丑流冦至执其姑氏往救绐贼舎其姑即赴火死】孙昌糓妻张氏【宁晋人昌谷卒张含殓如礼防死者数矣亲戚屡劝慰之终不可夺距户自经】李氏女【隆平人年及笄未嫁崇祯戊寅为兵所执女厉声曰我宁死于此义不辱兵胁以刃女即以刀自毁其面遂被杀】杨晋妻曹氏【隆平人崇祯戊寅兵围城急众议逃避曹笑曰避将安之庭前井足完吾事矣城陷遂擕二女入井死同时张尔翮妻冯氏亦偕其女及妇王氏同赴井死】冯青选妻曹氏【宁晋人青选殁一子方二嵗号泣欲死姒王氏劝止之乃强食饮以抚其子崇祯甲申流贼至县境曹语其姒曰我少妇不宜丁乱世幸姒可托得抚育吾子足矣吾将从夫于地下遂自缢死】
　　本朝李淮妻傅氏【髙邑人姑病疽医药不治氏吮其毒复吁天祈以身代姑竟愈后淮官翰林卒于京邸闻讣即哀毁泣血投缳死】王澐女【新城人许字隆平张肯构未嫁肯构殁女闻即闭门自缢家人奔救得不死送归夫家守节入门拜舅姑不语亦不食舅姑许以立嗣始就食奉养尊嫜训诲嗣子孝慈兼着雍正中　旌表】王公弼妻宋氏【隆平人又王孝儿妻王氏胡六儿妻张氏皆柏乡人俱为强慕所逼不从见杀有司请旌】孙壆妻刘氏【宁晋人天殁絶食三日亲族以姑老且病劝之因奉姑守志姑殁既氏仰天叹曰可以行吾志矣缢而救苏者数次乃以齿防舌明必死家人将进药饵氏乗间取刀剖腹死又杨来喜妻牛氏髙邑人刘行科女东姐临城人俱以不辱强暴死乾隆十二年以后　旌表】孟晰妻周氏【赵州人家贫夫故姑卧病二载氏拮据以供药饵姑殁遗孤甫五龄抚养成立以承宗祀又本州刘成章妻孙氏周欲可妻孙氏曹成性妻侯氏刘长乆妻王氏孙文玉妻王氏霍梦麟妻张氏侯纶妻贾氏李守让妻季氏贾多福妻宋氏屈恭妻张氏王九信妻赵氏宋桂兰妻张氏张维濬妻宋氏孙振宗妻王氏郭勤学妻尹氏王纯徳妻李氏乾隆十四年以来均以节烈　旌表】魏裔讷妾李氏【柏乡县人裔讷官桃源令署夜火有嫡孙方卧乳媪因火惊走氏入火中抱之出及裔讷殁时命众妾改适氏独涕泣不忍去守志以终又同县魏鼐妻邢氏杨道楫妻刘氏白琛妻李氏刘二京妻吕氏魏裔京妻王氏魏世恒妻赵氏魏防妻赵氏马腾妻韩氏张志仁妻赵氏张文灿妻吕氏白勴妻贾氏郭进寛妻魏氏魏泰妻王氏王泽永妻赵氏赵金璧妻康氏江鳯时妻张氏江天争妻李氏魏文彬妻李氏并以节烈着乾隆元年以来　诏旌】杨溥印妻郭氏【隆平县人夫殁姑老氏黾勉以奉甘防防姑病亲侍汤药衣不解帯者数月抚孤成立氷操歴乆不渝又同县武子俊妻李氏武宁邦妻王氏张世修妻司氏张拱妻李氏刘文耀妻杨氏刘恵妻赵氏马徳宏妻张氏萧致祥妻苏氏杨錞妻董氏巩金砺妻王氏赵配命妻李氏朱霞妻杨氏曹秉铜妻王氏武振妻魏氏赵锦祚妻张氏赵升妻萧氏董宗着妻王氏董邺妻乔氏李茂林妻史氏李念祖妻张氏张加祥妻赵氏赵淑曽妻马氏李好仁妻戎氏杨胜任妻张氏杨俊妻贾氏杨伟妻王氏杨威妻王氏武自修妻张氏杨清妻许氏赵文宪妻徐氏杨贵臣妻岳氏戎西山妻王氏乔文星妻张氏宋振妻李氏宋吉妻籍氏董雍乐妻岳氏岳家旺妻董氏髙秉元妻刘氏赵岩妻董氏戎华国妻曹氏王化妻王氏赵□妻李氏董新乐妻王氏张翔妻尹氏张元生妻王氏张妻马氏汪炳妻王氏刘世杰妻谢氏张升鳌妻檀氏成允执妻郭氏赵谦妻国氏李璠妻赵氏国祺妻祝氏杨协逺妻张氏谢刚妻赵氏髙进美妻马氏薛成名妻张氏武名防妻张氏刘献珍妻马氏赵晋兰妻程氏张锡妻王氏乾隆三年以后均以节烈　诏旌】赵成龙妻董氏【髙邑县人家贫夫故舅姑年九旬纺绩奉甘防守节数十年又同县胡熙祚妻吕氏梁文振妻张氏王见礼妻申氏牛如奎妻张氏马祥妻郭氏冯天明妻赵氏刘之徳妻程氏席北院妻王氏平撰妻牛氏张宏温妻李氏郭天长妻张氏刘之防妻禇氏李性善妻焦氏李思方妻魏氏王阶云妻吕氏李际泰妻崔氏孙文妻王氏李湛妻宫氏李让妻季氏乾隆二年来俱以节烈先后　题旌】曹时忠妻刘氏【临城县人夫殁姑病以乳哺姑有讽以他适者因防髪自矢值嵗饥自食糠而舅姑甘防不缺又同县李之硕妻王氏和聚业妻杨氏李之竒妻张氏赵芙妻潘氏郝自得妻陈氏李従孝妻王氏均于乾隆十六年以后请　旌】孟润妻李氏【宁晋县人年十九而寡家贫勤女红以事舅姑抚育遗孤甫成婚而又夭与媳王氏并矢清操又同县李贵中妻赵氏王明嗣妻张氏赵相国妻李氏李佩妻季氏李嘉珍妻赵氏李之宻妻孙氏赵元福妻孟氏张希贤妻赵氏罗可才妻髙氏张瑄妻陈氏赵绍元妻田氏张英妻孟氏闫广嗣妻贾氏溤泌妻髙氏郑天祥妻梁氏张裕如妻王氏张觐光妻髙氏闰加瑚妻睦氏妾王氏孙樛妻李氏张士治妻章氏赵三聘妻李氏张经妻刘氏王推晋妻孙氏王三极妻张氏宋文学妻耿氏王燨妻李氏孙喜妻李氏王宸妻郑氏胡珍妻薛氏段智妻董氏张之彦妻刘氏李铎妻刘氏宋琢妻姚氏冯如玑妻张氏溤道中妻刘氏刘进仁妻鲁氏曹维屏妻李氏韩肃妻常氏郑祚昌妻王氏栁盛鋕妻陈氏张振祖妻毕氏贾如顔妻孙氏韩镛妻屈氏赵天祥妻武氏赵学曽妻杜氏赵天瑞妻耿氏张振妻郝氏冯任妻刘氏贾文瑞妻张氏袁知璧妻武氏张宗舜妻曹氏王允埙妻孙氏孙峝妻樊氏王宥妻闫氏杨于朝妻赵氏陈荣妻徐氏施玉妻冯氏孙炌妻岳氏白楷妻张氏张斌照妻乔氏张腾龙妻韩氏孙核妻刘氏耿兰妻曹氏王国卿妻杜氏冯庆余妻周氏冯如愚妻刘氏孙塽妻刘氏朱九成妻王氏栁伸妻李氏髙暽妻薛氏蔡良选妻魏氏蔡良忠妻周氏蔡良敬妻梁氏郑祚曽妻董氏郑国辉妻李氏李光服妻王氏董建庸妻曹氏罗宗竒妻郑氏曹尔竒妻王氏靳防妻赵氏李宏章妻郑氏李兆鳯妻季氏范达妻杨氏张铭妻章氏张觊陞妻陈氏孙维翰妻张氏孟启祥妻王氏王令名妻耿氏张鳯鸣妻刘氏董起鳯妻樊氏冯霈妻梁氏樊鉴逺妻刘氏陈楷妻江氏髙自佑妻郝氏曹徳华妻尚氏展大奎妻杜氏王鳯淳妻师氏张鳯翼妻王氏张元瑞妻姜氏王心泰妻张氏并以节烈着乾隆元年以来先后　诏旌】顔名鲁妻王氏【宁晋人年十九适顔事舅姑以孝闻至一百八嵗而终孙曽五世相聚乾隆二十六年　诏旌其门】
　　仙释唐从谂【居赵州观音院精心元悟受法南泉印可干宁中示寂谥真际禅师世号赵州古佛　本朝雍正中加封圆证直指真际禅师】宋张恵明【赵州人结庐中条山有道术太宗诏入内殿封妙济太师寻至西岳尸解】
　　土产丝布絁【太平寰宇记赵州产】石榴【太平寰宇记赵州产】黛【太平寰宇记赵州产杜佑通典赵郡贡锦五十疋又唐书地理志赵州土贡绢今皆不概见附注于此】















　　钦定大清一统志卷三十二
<史部,地理类,总志之属,大清一统志>
<史部,地理类,总志之属,大清一统志,深州图>
<史部,地理类,总志之属,大清一统志,深州图>
<史部,地理类,总志之属,大清一统志,深州表>
<史部,地理类,总志之属,大清一统志,深州表>
　　钦定四库全书
　　大清一统志卷三十三
　　深州【在　京师西南六百一十二里东西距一百二十三里南北距一百一十五里东至河间府交河县界六十八里西至保定府束鹿县界五十五里南至冀州衡水县界五十里北至保定府蠡县界六十五里东南至冀州武邑县治六十里西南至保定府束鹿县治六十五里东北至河间府河间县治一百六十里西北至定州深泽县治七十里本州境东西距九十三里南北距九十里东至武强县界三十八里西至保定府束鹿县界五十五里南至冀州衡水县界五十里北至安平府界四十里东南至冀州武邑县治六十里西南至保定府束鹿县治六十五里东北至饶阳县治七十里西北至保定府深泽县治七十里】
　　分野天文昴毕分野大梁之次
　　建置沿革禹贡冀州之域春秋时晋地战国属赵秦为钜鹿郡地汉置下博县属信都国后汉属安平国晋因之后魏属长乐郡隋属信都郡【开皇中分置深州在今安平县】唐武徳初属冀州六年自信都移州治此贞观元年还旧治以下博属深州【时州治饶阳】十七年深州废县属冀州先天二年又分置陆泽　仍置深州以下博属之【按唐书地理志下博县开元二年冀州永泰元年复属深州旧唐志无此文李吉甫元和郡县志下博县仍属冀州】天寳初改饶阳郡乾元初复曰深州属河北道五代周显徳中分置静安军宋太平兴国七年以下博县属静安军雍熙二年军废以下博属深州四年改下博曰静安移深州来治省陆泽入之属河北西路金曰深州属河北东路元初属河间府太宗十年改属正定路明洪武初以州治静安县省入仍属正定府
　　本朝初因之雍正二年升为直州领县三
　　武强县【在州东五十里东西距四十二里南北距四十八里东至河间府交河县界三十里西至州界十二里南至冀州武邑县界八里北至饶阳县界四十里东南至武邑县界十二里西南至冀州衡水县界十八里东北至河间府献县界三十五里西北至州界十五里汉置武隧县属河间国后汉曰武遂改属安平国晋初因之后又分置武强县俱属武邑郡后魏皇始二年徙武邑郡治武强神光二年省武强太和十八年复置北齐废郡并武遂县入武强隋属信都郡唐武徳四年属冀州贞观元年改属深州十七年属冀州先天二年又属深州开元二年复属兾州永泰初仍属深州唐末还属冀州五代周又属深州宋金因之元初于县置东武州太宗六年州废还属深州十一年改属祁州中统二年改属晋州明因之本朝初属正定府雍正二年改属深州】饶阳县【在州东北六十里东西距五十里南北距五十里东至河间府献县界三十里西至安平县界二十里南至州界三十里北至河间府肃宁县界二十里东南至武强县治六十里西南至州界二十五里东北至河间府河间县治九十里西北至保定府蠡县治七十里本战国赵饶邑汉置饶阳县属涿郡后汉属安平国晋属博陵国后魏属博陵郡隋开皇三年属定州十六年属深州大业初改属河间郡唐武徳四年移深州治此贞观十七年州废还属瀛州先天二年仍属深州五代宋金因之元改属晋州明因之　本朝初属正定府雍正二年改属深州】安平县【在州北五十里东西距五十里南北距三十五里东至饶阳县界十七里西至定州深泽县界三十三里南至州界十里北至保定府蠡县界二十五里东南至武强县治九十里西南至保定府束鹿县治九十里东北至河间府肃宁县治八十里西北至保定府博野县界二十五里汉置安平县属涿郡为都尉治后汉改属安平国晋泰始初改置博陵国于此后魏为博陵郡治隋开皇初郡废十六年于县置深州大业初州废属博陵郡唐武徳四年复置深州寻徙州治饶阳以安平属之贞观十七年属定州先天二年仍属深州五代宋金因之元太祖十九年于县置南平州太宗七年复废为县中统二年改属晋州明因之　本朝初属正定府雍正二年复属深州】
　　形势广袤爽嵦周回翕聚【明金防孜深州八景记】介瀛冀镇定间所谓四通五达之郊【府志】
　　风俗士乐孝友敦诗书民力织作勤畎畆【旧志】
　　城池深州城【周八里门四濠广二丈明景泰初筑正徳六年増髙五尺万厯二十二年甃砖本朝康熙中两经修治】武强县城【周四里有竒门四明成化十年改筑　本朝顺治康熙中屡修】饶阳县城【周四里门三濠广二丈明成化五年筑外有防城堤周八里　本朝顺治二年重修】安平县城【有内外二城内城周五里有竒门四明成化中筑正徳六年又于西南北三面増筑土垣周八里门三谓之外城嘉靖二十六年又增筑御水土隄六里有竒　本朝康熙二十五年重修】
　　学校深州学【在州治东明永乐中建　本朝屡经修葺入学额数十五名】武强县学【在县治东南元至正中建　本朝顺治康熙中屡修入学额数十二名】饶阳县学【在县治北元元贞中建入学额数十五名】安平县学【在县治东北元至元中建　本朝康熙二十六年重修入学额数十八名】博陵书院【在州城内　本朝康熈二十二年州牧邹云城建又武强县有萃升书院饶阳县有近圣书院各州县并有义学　按州城东南隅旧有恒麓书院明嘉靖间巡抚御史刘瑶建久废】
　　户口【人丁一十九万八千六百一十八又滋生丁一万七千九百一十八】
　　田赋【田地二万五千四百三十五顷三十七亩零额徴地丁银九万六千二十两七钱八分零米二
　　十六石四斗九升零】
　　山川滹沱河【旧自保定府束鹿县流经安平县南又东经州北又东北经饶阳县北入河间府献县界后汉书更始二年光武自饶阳南出至滹沱河无舩适遇氷合得过进至下博注滹沱河旧在饶阳南曹操因饶河故渎决令北注新沟水所以今在饶阳县北李吉甫元和郡县志滹沱河在安平县南二十三里又北去饶阳县四十五里旧志滹沱河自宋熙宁以后往往决溢金元至明决徙数见明初自束鹿县流迳州南傅家池抵衡水县界入漳永乐四年北徙东流出武强县界十六年又改迳衡水县入漳成化八年改由晋州南入宁晋泊正徳十三年紫城口淤分为二股一仍南入宁晋一东由鸦儿河迳州城南既而二股倂流东行由束鹿经州界至武强小范店防清河后复自束鹿徙由州北至武强北壊献县堤未几复移迳州南东北入献县嘉靖三十七年又徙饶阳隆庆三年水决束鹿泛溢州界为害尤甚万厯中又北徙由州北出饶阳县界三十五年又南徙迳州城南四十五年复移城北天启后渐徙而南本朝顺治二年由束鹿南歴冀州入漳而州境遂无水患康熙五年复自束鹿分道决入州境清水河】鸦儿河【亦名了儿河在州南二十里自束鹿县流入下流过献县南合于胡卢河春冬则涸雨潦则盈旧志河在滹沱衡漳间盖文流两分合而为河因名了儿又有龙治河在州东南五十里亦滹沱支流东经武强县南入漳】葫芦河【在州东南滹沱漳滏之防流自冀州衡水县流入州界又东北经武邑县北武强县南又东北入河间府阜城县界又名清水河本漳水故道也郦道元水经注衡漳水自桃县又北迳邬县故城东又东北迳下博县故城西逶迤东北注谓之九争西迳乐乡县故城南又东列葭水注之漳水又东北迳武邑郡南又东迳武强县北又东北迳武遂县故城南白马河注之又东迳武邑县北又东北右合张平口故沟又迳东昌县故城北又东北左防滹沱故凟谓之合口元和郡县志长芦水在下博县南乐史太平寰宇记衡漳河在武强县南五里通鉴辽自晋汉以来屡冦河北无藩篱之限周显徳二年言事者称深冀之间有胡芦河横亘数百里可浚之以限其奔突因诏王彦超韩通浚胡芦河筑城于李宴口留兵戌之宋史河渠志淳化二年从河北转运使请自深州新砦镇开新河导胡芦河分为一凡二百里抵常山以通漕运金史河渠志衡水迳深州防于滹沱以来献州清州之饷州志胡芦河旧在州南四十里今自衡水迳武邑不经州界武强县志清水河在县东南十八里旧迳县东小范店入阜城县界今由县东北入献县界又县南十三里有雁河县东北三十里有亭子河县西北八里有于家河下流俱入清水河】古白马河【在饶阳县南东南流入武强县界水经注白马河水上承滹沱东迳乐乡县北饶阳县南又东南迳武邑郡北而东入衡水谓之交津口乐史太平寰宇记枯白马渠在县南今名白马沟赵记云魏白马王彪所凿故名俗谓之黄河旧志有古黄河在县南八里濶十里两岸皆有古堤即此】滋河【在饶阳县北县志旧自保定府祁州合沙唐二河迳县北二十里许每夏秋冲决为患嵗修隄防明嘉靖间徙流蠡县水发时犹溃溢　本朝顺治二三年皆入县境】铁灯竿河【在饶阳县北旧时滹沱之水自此决入保定蠡县与唐滋沙诸水滙流复东溢于河间府城北今堙】古饶河【在饶阳县西南应邵曰饶阳县在饶河之阳旧志在县西南三十里本滹沱支流昔时北注入易水今堙】院西口河【在安平县北上流即水自祁州三岔口与唐滋二水合流入县界下流入博野蠡县界元和郡县志安平县有水今名礓河西自定州义丰县流入旧志今谓之院西口河在县北二十五里】大陆泽【在州北元和郡县志在陆泽县南三里即禹贡大陆泽县因以名】莲花池【在州东四十里为水聚处】贾家沟【在武强县东北东流合于漳水又阎家沟在县东亦滹沱支流也东合龙池河又有古河岔河俱在县北分自清漳者今涸】骆驼湾【在武强县西北五里滹沱决溢时此为钟水之处稍东南曰吴家湾明嘉靖中议濬渠于此以泄积水不果】古龙井【在安平县西三十里深数丈泉出不竭】
　　古迹下博故城【在州南汉置应劭曰泰山有博故此加下章怀太子贤曰在博水之下故曰下博后汉书更始二年光武至下博城西惶惑不知所之有白衣老父在道旁指曰努力信都为长安守去此八十里光武即驰赴之萧徳言括地志下博故城在今下博县南二十里太平寰宇记后魏移理于衡水县去今县二十里俗谓之故县城后周建徳六年又移今理旧志金史地理志静安有下博镇即故县也在今州东南三十里】陆泽故城【在州北唐置为深州治旧唐书地理志先天二年分饶阳鹿城界置陆泽县于古城宋史地理志雍熙四年废陆泽县旧志陆泽城在州东北五里又见束鹿】深州故城【在今州南即故静安县也周建徳中移下博县于此元和郡县志下博县南至冀州一百里太平寰宇记县道记云今理即汉祭遵垒北枕衡漳水是也王存九域志雍熙三年县省四年复置改曰静安始自陆泽徙深州治此旧志明洪武初省县入州永乐十年滹沱漳水决溢城壊因徙州吴家庄即今治也故城在今州南二十五里】乐乡故城【在州东南汉地节三年封河间献王子佟为侯国属信都国后汉建武元年封社茂为侯邑寻废旧志乐乡故城在州东南三十里】静安军城【在州东南本名李晏口亦曰李晏镇五代周显徳二年筑城屯军于此谓之静安军南距冀州百里北距深州三十里夹胡芦河为垒宋雍熙二年废旧志在州东南五十里今河间府景州亦有李晏镇葢昔时胡芦河东西津口云】武隧故城【在武强县东北汉置武隧县后汉改曰武遂北齐省元和郡县志武隧故城在武强县东北三十一里秦破赵将扈辄于武隧即此也县志今为沙洼村】武强故城【有二一在今武强县东北汉髙帝六年封功臣严不识为武强侯后汉建武元年又封太司空王梁为武强侯皆未置县胡三省通鉴注引宋白曰武强故城在今县东北三十里一在今武强县西南晋惠帝时封卢志为武强侯葢自是始为县后魏神光中省太和十八年复置唐属冀州元和郡县志县西南至冀州一百三十里本汉武隧县地晋于此置武强县故在县西南二十五里即汉时侯邑地也太平寰宇记西晋置县因汉古城以名髙齐移于今理其城即后魏武邑郡治道武皇始二年筑九域志县在深州东北六十里县志旧城村在县南五里】饶阳故城【有二一在今饶阳县东本赵饶邑史记赵悼襄王六年封长安君以饶后汉书郡国志饶阳故名饶是也北齐始移治鲁口城而故城废萧徳言括地志饶阳故城在今县东北二十里一在今饶阳县南即鲁口城也晋永和六年慕容隽击后赵至无终赵将王午邓恒弃蓟城走保鲁口魏书地形志饶阳有鲁口城元和郡县志饶阳县西南至深州三十里县理城晋鲁口城也公孙泉叛司马宣王征之凿滹沱入水以运粮因筑此城葢滹沱有鲁沱之名因号鲁口后魏道武皇始二年车驾幸鲁口即此太平寰宇记北齐天保五年移饶阳县于今理即后魏虏渠口置虏口镇于此九域志县在深州北九十里盖宋时又迁而北也旧志有故城在县南二里亦曰故城村又有光武城在县西南三十里一名罗城】芜蒌故城【在饶阳县东北隋开皇十六年置芜蒌县大业初省入饶阳唐武徳四年复置贞观元年又省元和郡县志芜蒌故城在饶阳县东北三十里里隋县也盖因东北芜蒌亭为名】安平故城【今安平县治汉置髙帝六年封鄂千秋为侯邑自晋至北齐皆为博陵郡治唐属深州元和郡县志县东南至州五十三里太平寰宇记城北面有台俗谓之神女楼九域志县在深州西北八十五里】谷邱故城【在安平县西南汉置县属涿郡后汉省太平寰宇记谷邱故城在安平县西南十五里县志今讹为角邱社】芜蒌亭【在饶阳县滹沱河滨后汉书郡国志安平国饶阳有芜蒌亭冯异传更始二年光武自蓟东南驰至饶阳芜蒌亭时天寒烈众皆饥疲冯异上豆粥帝饥寒俱解县志亭在县北五里草芦村又有芜蒌社在县东】凌消村【在州东北四十里古滹沱河南岸即光武渡河氷合之处太平寰宇记今号为危渡又见定州深泽县】平都村【在武强县东二十五里明建文时正定都指挥平保屯营于此因名】孝义乡【在州东三十五里大冯村五代时李自伦六世同居于此】文瑞堂【明统志在深州陆泽唐张鷟为儿时梦紫文大鸟止其庭大父曰吾闻紫文鸑鷟也若壮殆以文章瑞朝廷乎遂命名鷟后鷟为学士果以文名州刺史扁其堂曰文瑞】上方台【在饶阳县东十里髙四丈周五畆春日草卉先芳亦谓之先春台上有龙母庙下有井祷雨辄应又花台在县西十三里髙一丈广亩又营台在县北十里髙数尺相传光武行营每经水涝不没】
　　闗隘小范镇【在武强县东二十里】小营【在武强县东北三十五里相传金末备御元兵屯营于此】刘本闗堡【在饶阳县东北十五里又段村堡在县东南十八里邹村堡在县南十八里小堤堡在县西十五里皆有市集】子文店堡【在安平县西二十里又马店堡在县西北二十五里新荘店堡在县西南三十里俱有城】傅家池集【在州东南五十里旧受滹沱河水自河北徙池亦淤塞今名干河崖明初置廵司于此后革】盐塲庄【在州南地鹻不生五谷旧聴民煎盐纳课后行官盐遂罢】
　　桥梁下博桥【在故下博城东跨胡芦河上五代梁干化二年朱全忠侵晋冀攻蓚县晋李存审军赵州谋出竒破之引兵防下博桥即此】阎家口桥【在饶阳县东北十里】吕汉桥【在饶阳县东北十二里又刘本闗桥在县东北十三里】
　　堤堰捍水堤【在州北三十五里嵗久頽败惟存二阜巉然屹立俗呼为紫金山】古堤【在武强县城外四面皆有堤髙濶俱数丈昔时筑以障水遗址犹存】长城堤【在饶阳县南二十里西连光武城】柏林堤【在饶阳县北五里又北小堤在县西十五里绕城西北与柏林堤相连】滋河堤【在饶阳县北滋河两岸】秦公堤【在饶阳县东北二十余里髙口村西南明嘉靖间知县秦世显筑】三河堤【在安平县北二十里明嘉靖中知县郭学书筑长三十余里】龙治堤【在州东自栁家荘起至岔河口止本朝乾隆二十五年二十七年两经修筑】
　　陵墓商王墓【在饶阳县西南胜水村昔有掘井者见墓门题曰商王墓遂不敢入而止】汉崔寔墓【在安平县西】唐刘幽求墓【在武强县西北】李百药墓【在安平县东北】五代晋李自伦墓【在州东三十五里】宋李昉墓【在饶阳县武公村】欧阳珣墓【在州南二十五里旧城外珣吉州人靖康中使金防深州固守不下以珣之城下招之珣恸哭勉城中以忠义遂被杀葬此】明张凤墓【在安平县东南十里】
　　祠庙亷颇庙【在饶阳县东二十五里】冯母庙【在饶阳县治西明统志相传汉冯异从光武其母嘱之曰汝今尽忠莫思尽孝我寜死遂自缢后建庙祀之】忠烈祠【在州西门外明崇祯十六年建祀知州孙士美】
</div>
    <div class="pagination">
<a href="大清一统志_page18.html">上一页</a><span>...</span><a href="大清一统志_page14.html">14</a><a href="大清一统志_page15.html">15</a><a href="大清一统志_page16.html">16</a><a href="大清一统志_page17.html">17</a><a href="大清一统志_page18.html">18</a><span class="current-page">19</span><a href="大清一统志_page20.html">20</a><a href="大清一统志_page21.html">21</a><a href="大清一统志_page22.html">22</a><a href="大清一统志_page23.html">23</a><a href="大清一统志_page24.html">24</a><span>...</span><a href="大清一统志_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
