<!DOCTYPE html>
<html>
<head>
    <meta charset="UTF-8">
    <title>龙江船厂志 - 第 6 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龙江船厂志 - 第 6 页/共 20 页</h1>
    <div class="content">
　　司吏贰名（人匠科，一计料科。）

　　帮工指挥千户、百产各一员，五年一次，兵部考选廉勤者充之。受中军都督府，操江都察院之约束，督率驾船官军在厂协济小工。（如抬板，舂灰、拽钻之类。）船之成也，上其数于府院，以听取拨焉。迩者，军士习于偷惰，督率者以非属姑息，十不一至。协济之工，皆出于作头之雇募，而匠役于是愈困矣。

　　○杂役（附）

　　厢长四十名。洪武、永乐时，起取浙江、江西、湖广、福建、南直隶滨江府、县居民四百余户，来京造船。隶籍提举司，编为四厢，一厢出船木、梭橹、索匠；二厢出船木、铁、缆匠；三厢出捻匠；四厢出棕蓬匠。厢分十甲，甲有长，择其丁力之优者充之。长统十户，每厢轮长一人，在厂给役，季一更之。历年既远，匠户皆失其故业，且消长不齐。嘉靖二十年，存者二百四十五产。又产丁多寡悬绝，视户责役，贫者不堪，流亡日甚。至三十年，而户不及二百矣。乃通行清审勾稽，厢均其甲，甲均其户与丁。于是旧规稍复，劳逸渐平。但迩年船政督察近苛，虽宿弊渐除，而匠作不乐其业，率趋他役以求脱。赖版籍素定，罔敢辄改。虽有力者，亦莫行其志云。

　　作头四十五名。匠户中择其丁力有余，行止端殷者充之，所以统率各匠，督其役而考其成也。旧制：船木作、捻作各四名；莲作、索作各二名；铁作、缆作、细木作各一名，共一十五名。岁岁不易。后因人役告病，乃分定三班，役一休二，周乃复始。三年而一审之，核其贫弱者而更之。

　　内官监匠三十八名。先年，该监因造上供器皿，移文本部，取拨造船匠充役，工完发回。后因工作增多，陪数添取，遂为定例。及遇工完，止将添取者发回，而原数三十八名即辖内府，每月输钱，不可复蠲。今四厢之丁，日就衰耗，虽本厂之役，亦不克支。苟不稍为矜恤，吾不知其所终也！

　　御马监匠四名。洪武中，移文取拨船匠，油船马槽、料桶。

　　丁字库匠三名。永乐中，移文取拨船匠，油舱板柜，装盛各处市舶司所进鱼油。

　　宝船厂匠二名。洪武、永乐中，造船人海取宝。该厂有宝库，故取拨匠丁，赴厂看守。今厂库鞠为茂草，而匠丁之输钱者如故。

　　酒醋面局匠三名。洪熙元年，该局奏准，行取舱匠作酒榨、饭槽等器。

　　后湖水夫三十七名。永乐中该湖奏准，取拨匠丁三十七名，驾船过湖。每名帮丁一人，共七十四人。分为二班，统以小甲，五日一往。如遇事故更易，提举司审愈二名，送湖听点。是役视诸役最轻，人率趋之，以避重差。

　　看料匠丁二十名。本厂物料丛聚，无墙垣之限。旧规本部拨班匠二名，并四厢空丁轮流看守。遇晚，附近地方拨人巡徼。弘治年间，厢民不便。告部，准令明办料钱，雇人充役。正德二年，本部班匠，不复拨到。在厂者，唯雇倩之人而已。（嘉靖八年，都水司免匠户杂差帖：照得所辖龙江提举司，专以修造各项船只，设有厂库房屋，堆放木物等料。先年，俱是西城所辖地方晏公庙、车船坝、定淮门、仪凤门四处人户，轮流看守，朔望呈递，不致失误。结状。其提举司所辖四厢人户，杂处四散，又当该城夫差。近该本部督造主事方清查各户，原系起取赴京造船人匠，今多不谙祖业，着令子弟在厂学习本艺，以备差用。及至拘唤，多有不到，却以应当该城总小甲、坐铺夫差搪塞缘由。比恐避重就轻，耽误工程，从宜处置充换。续奉本部送到南京通政使司送：据龙江提举司匠籍余仲善等连名状告，为分理重复差役事，比例太常寺、牧马牺牲所事体，给帖执照，除豁地方杂差，以便在厂专役等情。当审得四厢人匠在厂造船，系当正差，西城夫差皆系杂役，轻重应否，自有不同。况西城原听提举司巡守人役，几倍于四厢人户。今提举司既不用西城人夫，则西城杂差，亦不宜复用四厢人户。已经禀堂行城，遵依充换、给帖付照外，今该城仍复蒙胧差拨，以致争讼法司，殊非定策。除将原帖取回涂抹，另给新帖，付照其西城所辖四处人户，仍旧轮流看守。提举司钱粮，朔望呈延不致失误。结状。提举司所辖四厢人户，遇夜应当该城坐铺守更。此外，不许该城勾扰别差，科索财物，永为遵守。使习艺者，日间得以在厂专工；皆匠者，不致妨害生业，庶可经久。如该城再行勾扰，许令呈告，转呈本部，参送治罪。）

　　更夫一十五名。系定淮门、仪凤门、车船坝、晏公庙四铺居民，轮拨巡徼。

　　桥夫四名。前后厂溪口二处，皆有板桥。每处愈左右各一家，以司启闭，几出入。

　　脚头一名。商铺输木于厂，雇募附近军民扛抬，往往措索工价，随时低昂。乃余一人为首，而平其值，使统理而督率之。

　　船户无定数。四厢匠户，皆无恒产，率以驾船为业。旧规有船者，随其大小，报名分司，置籍纪之，以听本部之差，别衙门不得擅拨。近因仪真等处埠头拘扰，告给印烙稍牌为照。（嘉靖三十年，督造分司行仪真砖厂转行禁革公移，为乞恩查革滥差，以便贫匠活生事。据龙江提举司第一等厢匠户潘凤等连名状告：“凤等蒙命作头厢长，身役、家无田产，惟靠撑驾船只活生，已蒙本部差拨不缺，所在地方埠口揽载往返，再无别项差遣，遵行已久。不期近来仪真县积年埠头，将彼处船只卖放，用强捉拿身等船只装差，但不依听，不容在彼觅载。曾经具告本部督造分司，蒙行文本部砖厂，转行禁革。未久又被惯恶埠头张遵、叶景等，屡屡故违捉拿，窃思本县自有听差船只，岂容责放不拨，捉拿身等替差，理法不容耳。伏乞行文禁革，庶免扰害等情。”据此看得所辖龙江提举司四厢匠户，俱各荡船生理。凡有船只，俱报在册，听候本部差遣。今据前因，相应查豁。为此，合用手本前去管理瓜、仪二厂，本部主事朱处烦为转行卫县，禁革施行。）

　　佃户无定数，即提举司岁征油麻人户。每遇本厂起船、出船、车水、作坝等务，暂拘帮役，事已即散，不得数召久羁，以妨农业。

　　上作头十六名。本部各所、局所辖，不属提举司，故称上以别之。每遇预备等船兴工，提举司作头所不能办者，则暂拨管理搭罩蓬作三名，旗作、油画作、鼓作、铜作、绦作、铸作、蜊壳作、穿椅作、贴金作、缨作、旋作各一名、箍桶作二名。

　　●龙江船厂志卷之四

　　建置志

　　《周礼》：设官分职，必先辨方正位，体国经野，所以察地宜、立民极也。厂地外萦天堑，内倚石城，衍沃四望，卢龙、马鞍、挂榜诸峰，前后拱揖，足称形胜；天待我明，辟置船肆，建官设局，汇材聚工，而兹地日益增重。虽百九十年来，制有沿革，神谟宏远，莫越范围。“无疆惟休”，端在是矣。居是地者，尚务成厥事，以无负建邦启土之意哉！乃志建置。

　　洪武初，即都城西北隅空地，开厂造船。其地东抵城濠，西抵秦淮街军民塘地，西北抵仪凤门第一厢民住廊房基地，（阔壹百叁拾捌丈）南抵留守右卫军营基地，北抵南京兵部苜蓿地及彭城伯张田。（深叁百伍拾肆丈）后因承平日久，船数递革。厂内空地，暂召军民佃种，止留南、北水次各一区，以便工作。畎渝中界，而厂遂分为前后矣。二厂各有溪口，达之龙江，限以石闸、板桥，以时启闭。

　　东南隅旧有短垣，西北沮洳艰版畚。弘治四年，主事王钚作木栅，以补其缺，周绕二厂，各置水关，以几出入，守者便之。岁久而废。

　　南为厂门三间。路由马鞍山下逶迤，属之通衢。嘉靖十五年，主事王利建工部分司坊于路口。（今易其额曰：龙江船厂。）又曰路苦淖，悉瓮以砖。（右副都御史顾璘为记云：南都石城之西，沿清江而下，置工部分司。援水部尚书郎一人，总今提举司之政，督治江防战舰，厥务重矣。前视事者，多历其人，政日益举。自阳信和斋王君利来董司事，精核敏亮，百务焕修。尝坐外庭见百工赴役者，值霖雨泥淖，沾体没足，跋涉孔艰，恻然念之。且自讼曰：“任王事而不备，谓之不忠，睹民瘼而不恤，谓之不惠。吾将谁诿乎？”于是相地曲直为道者，凡三百六十丈有奇，广狭如度，不越岁告成。去陂即乎，视故都御史容庵金公所葺旧道未备者，益更新充拓，仍建表识，以壮观望。里有金生迁实，容庵公之从子，乐圮道之聿新，聆舆人之共诵，率同里滕生泰辈，谒余为文，以纪厥美。且曰：“特君仁政之绪耳！”昔闻令翼城及顺义时，定婚葬之礼，均里甲之税，锄横暴之族，屈强御之势，解淹滞之狱，仁闻四达，台府交荐。擢官南来，父老留连车下，若失怙恃，可不谓仁人也乎！今莅兹任，政固有大于修道者，愿因此以着嘉绩之一。遂不让，为之记。）厂内有分司、提举司、帮工指挥厅各一区，蓬厂一所云。

　　工部分司，建自成化初年，坐东向西，前有池、跨石为梁。正德十四年，主事王炜增建后厅三间、左右厢房，以为寝室。

　　嘉靖七年，主事方鹏建仪门及牌坊三座。（中曰工部分司、左曰监牧、右曰督造。）又立分司题石牌。（自为记云：环留都长江也，天堑之也。人固之，江操耳，战船由设也。江为通津，警往来之暴，有巡船焉。由江而入，临都城曰龙江。十余里分司署焉。分都水司督造船事，而驻扎于此也。所属有提举司、有帮工厅，造船之所也。属官提举一员、副提举二员、典史一员。正德年间裁减，存提举、副提举各一员，今止存提举矣。凡造船之料物司之也。计料有科，人匠有科，属史各承行也。人匠皆洪武、永乐年间取江西、福建，湖广、浙江、南直隶边江府、县熟于造船者，挈家于提举司隶籍。今知艺者，百无一二，召外匠也。帮工有军指挥，十、百户各一员，率以趋之；听提举司取揆于江口之营也，工竣皆随船归操焉。分司惟督视其成，若夫验料、正费、谨作、衡工亦不敢辞劳也。利之所在，弊端毛举，匪明蔽宜，匪公蔽仁，匪毅蔽断，匪介蔽惠，徒法无威，妄费滥功，非也。难易之间，克任与否，嫌疑非所计，无愧而已。是职也，成化以前，文案灰烬。二十三年，本部奉钦依委官一员，严督提举司官吏、匠作及南京中军都督府差拨官军，督造之责盖重也。往岁，部委摄行，乃事更代不常，右侍郎新泰崔公请于廷，添注主事一员，带俸南京工部都水司，比洪闸例，专任三年，满日起送吏部改选。督造之责始专也。予始承乏人，曰：南京之清秩也。抵任，诸寮曰：吾部之仙官也。予以为然，可免俗累矣？按其事舛舛然，略无统纪。既而视船于营，弊殆甚焉！予心不遑宁也。夫以保障重寄，乃儿戏如此哉！江南穷民膏血取集于船，必视为官物焉，仁者不为也。归其究，其在我者，一一经理之，料惟真、用惟当、工惟精，弊者涤，废者复，斯工速用舒。船皆为经久图也。但归于营，吾未如之何矣。右侍郎怀庆何公转闻命下，檄予会同兵部职方、兵科，按季点闸，故坏船者赔且罪。吁！持刀断水，能如之何？然愈于不为也。渐可致警，工作庶乎少息，民征可疏，缓急可有备矣。不自反者，乃我咎焉，惑也。所惜者，交承不面，事舆俱往，来者之容心，未必不犹我之初来也。兹用石端疏分司专任者姓讳、附籍、任年月于其下，来者如次而具，则专任分司者，自是秩然于目矣。虽然人之贤否、职之举坠，观之者得以指其名而臧否之，予不能无罪也。僭及肤妄，非敢为炫且伎激云耳，惟同志君子矜恕焉，幸也。）

　　十七年主事张瀚建更楼于门之左右隅。

　　二十六年，主事裘衍建希侃堂于仪门之北，依谷亭于堂左。（自为解云：鲁江子至龙江之明年，为嘉靖丁未。时维朱明，伏金于庚，当风鼓要，蕴隆郁蒸。乃命童子移几席，择树阴而避之。北隅有木，秀发芃朴，古干卷曲。高者若昂，而下者若伏。迫近附着，堂然如屋。熏风徐徐，日光凝缘。时有长者之车贲然过，余招之燕坐，饷以瓜疏。客曰：“南有乔木，不可休息。乔木果若是之班乎？”鲁江子曰：“有杖之杜，生于道左，信非杖杜之所可及也。”客曰：“木托于君，迭为主宾，陶菊周莲，奕世相闻。惜也维谷，材非栗榛，传谓恶木，末由自新，惟参与墨，世称哲人，或回朝歌之车，或忌骂母之门，常恐不善亲予其身。子也力学，泛爱亲仁，甘与恶木，日相比邻，毋乃不可乎！”鲁江子曰：“天之沃沃，丛生卉育，胡为以恶，厚诬于木，子必有据，为我终告。”客曰：“谷之生理，外枉中脆，大难备夫栋梁，小亦不可制器。工师临之，过而弗视，或楮或薪，局局小枝，由檀而恶，谁毁谁誉。”鲁江子曰：“出于天者为命，畀于物者为性。性固本于天成，命实由乎一定，孰委化以流行，孰委顺而各正。羡恶于物，何由？僭莫违夫性命，即以其材，遂訾其恶，脱有抱善之类，陋巷独乐，顾可以名恶，使才如踮跃，亦将以善类而自托。”客曰：“然则然矣，登崇明堂，缉治总章，断削篮簋，黼黻庙廊，信如谷也。奈何与群木而争长。”鲁江子曰：“子能不主故常，变化回翔，阔视玄听，知微知彰，以达观于物情否耶？吾闻尤物总总，必有侈用。侈用繁兴，真元日倾，圣人所以不责异物者，虑其外本而内末，施天下以夺争。是故巢穴而民，茅茨而君。讵曰：知巧罔及，夫人常维风而反蔽，敢追琢乎仪文；使谷生斯时，遘会逢机，招摇茅茨，并驾齐驱，投之所向，何往弗宜，岂终受玄卿之污染，附翼燧氏，常供烈焰之需。悲夫！至德无为，管商出而崛奇，枝叶繁盛，坟典益衰，澶漫摘僻，蹩趸踞肢，致使后进，礼乐澜倒波趋：怀大雅之君子，日皎皎乎白驹，乃欲举天下于隆古，君将怅惆而谁归。”客荡荡默默，乃不自得。三复侥仰，恍惚滋惑。鲁江子抚南柯而歌曰：“嗟尔谷兮，维木之良。自古在昔兮，尔楝尔梁。慨高才之汇征兮，尔拙斯藏。谁云巧善而拙恶兮，使我心伤。愿构亭以寤笑兮，聊与子而徜徉。”歌既，写之亭中，以质诸好古者。）

　　二十八年，毁于火，室宇荡尽，唯希侃堂仅存。（今改题曰：景陶斋。）

　　三十一年，主事李昭祥重建，视旧制稍崇广之，改为南向。（自为记云：“龙江厂所司，特船务尔，提举董之矣。分司何居？司督察也。夫事久则蛊，必干乃亨；情怠则俞，必饬乃振。故曰：琴瑟敞则更张之。圣人遇变而通，道固然也。我圣祖龙兴，荡平芟辟，率先吴、汉。吴、汉皆泽国，故舟楫为要焉，此提举司所由设也。有贰有史，官备责专。复隶诸水部，可不谓慎且重哉！于时人人奋庸，艺精业盐，舳胪蔽江，用罔弗利矣！迨熙洽既久，四海遏刘，上下相袭，视水军为虚设，而舟楫之务不复一加之意。谋国者长虑远览，图善厥终，谓提举官卑秩下不足倚，遂疏请专任部属，时往督察，于是分司建焉。然厂、部相去二十里而遥，官多摄事，莅不以时，蛊者未尽干，俞者未尽饬，奸宄之侵渔而诡迹者，未尽丽于法也。复请添选主事驻扎专理。夫船务一也，或寄诸提举而有余，或督以部属而不足，岂难易之势遂悬殊哉＃ù与怠焉尔矣。余去秋承乏兹官，则分司已先弗戒，毁无遗廛，席蓁莽视事。因叹曰：有居而至者，弗时且怠，若事矧无居乎？乃白于大司空朴溪潘翁，将重建焉。翁曰：可。遂以见属。鸠工度材，岁莫经始，厅事首建，墉垣周缭，门阀中启，可以止茇矣。余乃以次底绩，为中门、为左右厢、为后堂、为穿堂，规制既具，翼然改观。而书斋、寝室、神祠、警舍、左右嗣兴，庶几完美。计为屋三十有六楹。门之外为绰楔三。凡六阅月而竣事。是役也，以经画则受之朴翁，以经费则出之公帑；以规制则循其故址，易西向南，以受阳也。余不能少有与焉。既成矣，将扁其厅，或以旧额告曰：“济川”。余易之曰：“敬事”。夫敬始于吾心而充之，可以安百姓。使居是堂者，恒惟委任之专，惩玩愒之弊，日克克焉思毖厥后，毋幸其不试而苟且以塞责：毋惮于更张而因循以避怨。则人思劲能，工必信度。国初盛美，可以复臻。故干蛊饬蝓，无逾敬矣。否则，上弛下窳，终以债事，济川之功不亦远哉。后食之堂，名以“素丝”。食之不浮，则委蛇而有羔羊之风矣。遂纪诸石，将与同志者共勉焉。）别作吏隐堂于左，以为衙舍。又迁三坊于前而新之，易其额。（中曰水衡别署，左曰省试，右曰监督。）凿井疏泉，插柳移竹。于是方隅不倚，规制整肃，葱郁幽雅，与马鞍诸峰争胜矣！

　　提举司，国初创建。堂寝门廉，靡不备具。左为幕厅吏舍，（今俱废）正德十四年，提举郭彦实重修。嘉靖十六年，提举刘子贞增建仪门及寝室于堂后。二十二年，提举邹亨立题名石。（清江张时为记云：予北上，维舟南都之龙江，因询提举邹君居官何如？民皆贤之。予与君里姻也，闻之喜。及抵公所，遥见君徒步烈日中，视事无纠旨，无贸态。既而君恳留，腧信宿，备见君逮下厉而纡，剔棘敏而毖。至于奉身则又俭而约，颓然一书生也。予益喜。谓民主言足征矣！因讯前之官此者何人？君举对沛如建瓴，绝如贯珠，无住舌也。予甚异之，因诘其何能悉此。君曰：“吾景仰先辈久矣！第惜其去世远则迹耗，迹耗则泽涸，泽涸则名湮。将祈扛笔纪而求诸石，阶未得其人。今幸遇君脱辱，既沐惠腆矣！”予曰：“嘻！观此岂惟见君待前辈之厚，实能懋官，以风后人，是君爱国之意远矣。夫即石以观其名，缘名以核其实。使民是之，必其人之贤也，不贻石之光乎；脱民非之，必其人之不贤也，不贻石之羞乎。欲其光，思以就之，而取以淑己；恶其羞，思以去之，而恐其浼己，是则所谓懋官也。然是心也，岂惟君哉，盖人皆同也。人皆同，则凡后之官是者同一，知所去就而思懋厥官也。官懋则治功树，治功树则朝廷之望副矣。由是观之，则后之懋官者，皆君启之也。是君爱国之意不亦远哉！则斯石之建，其为而官之助也不浅矣。昔彭克修尹永安，石前尹名于亭，继克修者亦划克修名于后。未几，而克修之孙有官而过永安者，问其祖，民携香拜于石而指以告焉。今予一至龙江，已喜民贤君之言足征，又觇君爱国之远，逆知他日必有思君如克修者。君勉乎哉！”君闻予言，拜手扬言曰：“命之矣！命之矣：”遂请刻于石。）二十六年，提举邹琼即幕厅故址，作小堂三间。司后为油麻库，左右各八间，岁久而圮。三十一年，提举龚佶重修之。库后为提举、副提举廨宇各一区，今皆垂废，仅存形制焉。

　　帮工指挥厅，坐厂东北隅，西向，前后各三间，左右厢房。

　　蓬厂，坐分司之北，先年打造海船风蓬之所也。内有房十连，（计六十间。）收贮船料，今俱废。唯墙垣仅存，拆船旧板收积其中。既无蔓茨，日就腐烂。是房之建，殆厂务之不容已者云。

　　细木作房六间，在分司西南。

　　油漆作房四间，在分司西北。旧房与分司同灾。三十一年重建。

　　捻作房三间，在提举司北。

　　铁作房四间，在提举司西北路外。

　　蓬作房、索作房、缆作房（已上俱废。）

　　看料铺舍一所，在后厂路口。

　　愚尝历览木栅之遗迹，而知创治立法之难也。使继之者日葺而月补之。岂遂至废灭若此哉＃澨财贿于广野中，欲无侵蚀之患，不为深墉固门之限，而仅托诸区区之法禁，吁，危矣哉！方今财用日诎，兴复之难，不待智者而知之矣。尝欲因四周旧河，浚而广之，蓄水为限，似为稍易，而淤浅之弊，亦近在二三年后耳。呜呼！秦筑长城，后世笑之，乃至于今利焉。而三代井田良法，至汉已不可复睹矣！吾亦且奈何哉。

　　●龙江船厂志卷之五

　　敛财志

　　昔大禹经略九州岛。三壤咸则，乃复交正庶土，底慎财赋。故自总铨之外，凡有裨于邦用者，漆荣丝絮，羽毛齿革，谬铁籍箔，靡不登贡。《周礼》：大司徒以土宜之法，办物任事，荆茅不入，至勤师致讨，厥亦慎哉！我圣祖建都江南，倚舟楫为重务。然船政所需，率资于榷。又随宜收买，以济不给。具载《职掌》可睹也。惟油、麻所入，额有土田科征储用，故庶上之赋，一不及民。虽市舶有鱼鳔之贡，而海船既罢，寻亦停革。岂非崇本抑末，悯农恤民之至意与！逮弘治中，始有畿郡协济船料之派，盖亦当事者补弊持偏，不获己之计也。今油麻田土，屡经增置，而榷政日趋折色，竹木之用，收买者什居七八矣！通工惠商，量人为出，固典司者所事也。乃志敛财。

　　○地课

　　国初设厂以来，厂外原有田地塘埂，递年召人佃种，比照税粮，计亩出办桐油、黄麻，收贮司库，以待修造黄、战等船之用。不敷，又将瓦屑坝、抽分常罙地俱拨提举司召佃。亦照前例微办油麻。后因海运等大船，渐次裁减，厂地空闲数多。正统、天顺间，附近居民侵占耕种，冒认上元县及各卫所税粮、屯粮。又太监郑和子孙盗卖菜地一块。弘治二年，本部右侍郎黄据匠作周春等呈告，查实具奏，准行南京刑、工二部，会官勘问明白，查出退还田地共肆顷伍拾捌亩伍分玖厘玖毫。（南京工部为清查侵占官地事，都水清吏司案呈，奉本部送准工部咨，该南京工部右侍郎黄等奏：方琏等侵占盗卖龙江提举司官地数多，欲行差官清查提问。如果冒认税粮，即与开豁。将所占田地给帖，暂令承管，比照庆丰闸河岸空地，认纳油麻，以备造船取用。候该司造船工多之日，仍各退还，堆放料物。工部议拟覆题奏，奉钦依移咨南京刑部、工部委官各一员，督同该城兵马司通行查实，果有侵占盗卖情由，应提问者就彼提问，应参奏者径自参奏等因，移咨到部，本部就经委官员外郎司马尧，会同南京刑部委官山西司郎中游兴，督同西、北二城兵马指挥王琼、赵胜，带领原识匠作周春等，前去龙江提举司沿丘履亩，踏勘丈量。委被方琏等侵占盗卖本司墙围内地基，共肆顷伍拾捌亩伍分玖厘玖毫是实。将方琏等贰拾壹名依律问罪外，照出龙江提举司，原被方琏等耕种稻田、麦地、藕塘、水沟、柳埂并房屋基地，俱经会官丈量过数明白。行兵马司造册，本部给帖，暂令各人承管耕种，办纳油麻。其方琏等陆名于正统、天顺年间，冒认上元县及该卫所税粮、屯粮，合移咨户部查吊各人册籍，开豁差徭。及郑灏招系太监郑和子孙，伊祖在日，耕种提举司菜地壹段，虽有誊黄给赐之文，查无文卷可照。太监已死，子孙陆续卖与江宁县已故民人宋谦，得银贰拾两入己。缘前项地土原系该司官地，理合退还。仍令买主照旧耕种，办纳油麻等因，具奏。又该工部覆题，奉旨：是，钦此。钦遵移咨到部，理合就行。为此，一咨户部将方琏等税粮除豁，一札委官郎中司马及龙江提举司，俱遵照钦依内事理施行。）

　　嘉靖五年，又据佃户王俨等告滕太等欺隐田租，本部委官踏勘，查出二处田地塘埂，新旧共叁千叁百陆拾壹亩贰分柒厘贰毫玖丝陆忽伍微贰圭，内除无主坟地肆亩陆分叁厘柒毫，无租荒地玖亩柒分玖厘柒毫，每年实征油麻田地共叁千叁百肆拾陆亩捌分叁厘捌毫玖丝陆忽伍微贰圭。内提举司柒百叁拾叁亩肆厘玖丝陆忽伍微贰圭，瓦屑坝贰千陆百壹拾叁亩柒分玖厘捌毫。（查得嘉靖五气，踏勘文册总内多算麦地叁亩伍分肆厘。失算无宅坟地肆亩陆分叁厘柒毫，今俱查明改正。）十二年，又据黄淮告称，龙江抽分场墙外空地，比照瓦层坝事例自愿承佃开垦，本部委官勘量，除石堆不耕外，宝得田地塘贰百陆拾壹亩壹分叁厘贰毫伍丝，照例输纳油麻。二十年，又据佃户张献等告，增开垦提举司麦地壹亩肆分伍厘肆毫壹丝。三十一年，又据本司匠户王用等告称，龙江场墙外空地，亦愿照例承佃开垦。该督造主事李呈部委官勘量，实得田地叁百贰拾亩肆厘。时豪家争佃者多，比照子粒屯田止许军人领种事例，准给本司匠户永远承佃，不得盗卖。（南京工部督造主事李呈：为开垦官地，以助国用，以业贫匠事。查得龙江抽分场原堆竹木地方广大，后因改堆瓦屑坝场，该常罙地数多。嘉靖十三年，有黄淮等告部，情愿自备工本，开垦前地，比照龙江提举司官地，办纳油麻，以充造船之用。蒙准差官勘明，给帖承佃外，尚余未垦荒地壹半有余。今照本部造船岁用油麻地课不足，不免动支库银收买。前地乃弃不耕，深为可惜。相应查照前例，召人开垦，岁办油麻，少纡公帑万分之一。及照提举司所属匠户，俱系先年起取外京人民，来京造船，原无恒产之资，生齿日繁，贫不能给，往往流移漂散，失其故艺。故每一兴工，辄募外匠。该司油麻官地，理应比照各卫所屯田，止许军人领种事例，通行分给匠户，以为恒产。然召佃之时，每为有力者夺去，贫匠束手无策，自甘穷饿，良可悯恤。又恐安习已久，一时难以纷更，见今未垦之地，合无候本部委官勘明，查审各匠丁力多寡，量分承佃，不许豪家仍前霸占。其原佃过田地，候有事故，更佃之时，悉改给匠户。渐次更张，使归画一。匠户亦不许不行告官，私相授佃及佃与军民人等。以开垦工本为词，得银入己，即以盗卖官田抵罪。庶使积荒无用之地，既得以裨国用，而贫不聊生之匠，皆得借此为业，而不至于流散矣。）于是土地日辟，课税益增。通计田地、塘、沟、埂共叁千玖百肆拾贰亩肆分肆厘伍毫肆丝陆忽伍微贰圭，内除无主无租坟、荒地外，实在三处共叁千玖百贰拾捌亩壹厘壹毫肆丝陆忽伍微贰圭。岁纳桐油陆千陆百玖拾斤柒两贰钱，黄麻壹万叁千伍百叁拾壹斤陆钱陆分捌螯。

　　稻田每亩征桐油贰斤，黄麻肆斤。计稻田贰千玖百零壹亩伍分玖厘捌毫捌丝叁忽，该征桐油伍千捌百陆斤肆两柒钱捌分，黄麻壹万壹干陆百壹拾贰斤伍两伍钱陆分。

　　本厂肆百柒拾玖亩玖分壹厘叁毫叁丝。

　　瓦屑坝抽分场贰千壹百壹拾贰亩肆分伍厘捌毫。

　　龙江抽分场叁百玖亩贰分贰厘柒毫伍丝。
</div>
    <div class="pagination">
<a href="龙江船厂志_page5.html">上一页</a><a href="龙江船厂志.html">1</a><a href="龙江船厂志_page2.html">2</a><a href="龙江船厂志_page3.html">3</a><a href="龙江船厂志_page4.html">4</a><a href="龙江船厂志_page5.html">5</a><span class="current-page">6</span><a href="龙江船厂志_page7.html">7</a><a href="龙江船厂志_page8.html">8</a><a href="龙江船厂志_page9.html">9</a><a href="龙江船厂志_page10.html">10</a><a href="龙江船厂志_page11.html">11</a><span>...</span><a href="龙江船厂志_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
