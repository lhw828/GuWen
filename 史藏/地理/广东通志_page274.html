<!DOCTYPE html>
<html>
<head>
    <meta charset="UTF-8">
    <title>广东通志 - 第 274 页/共 352 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广东通志 - 第 274 页/共 352 页</h1>
    <div class="content">　　韩鸣金字伯声博罗人万厯癸酉与兄鸣鳯同举于乡鸣金淹博羣籍有史才初署桐柏敎谕着寓桐録移琼州敎授纂修郡志迁宣化知县嵗饥民赖以活防有大吏黩货者激变交阯直指亷其故于鸣金直陈所以旋为所中去官民多思之居乡十年睦族急公所着有五栁园集
　　张萱字孟奇博罗人父政熙为陆川嶍峨令有能声敎子甚严万厯壬午萱与弟萃同举于乡选内阁制敕中书预纂修正史得发秘阁所藏书读之甫一载念母告归满假母强之还朝转户部主事命浒墅闗迎母就养芟剔闗蠧值嵗饥以羡金捐赈并修董公堤大学士王锡爵申时行交称之进本部郎擢贵州平越守未任以蜚语中考功法萱欣然归里非特遂初亦以奉母也居母丧白头作孺子泣抚弟孤如已出缮先人祠墓立仁粟仓以济族里嵗捐数十百钟赈饥掩骼外祖宁波同知谢仁清白吏也子姓衰落鬻其先庐捐金赎还之春秋必致祭其师友工四体书家藏万卷著作甚富当道屡荐不起称为西园公卒年八十有四祀乡贤
　　黄缙博罗人万厯十四年进士除中书舍人厯吏部文选司郎中絶请托谔谔自守中贵衔之以防推阁臣不称防尽逐诸曹缙与焉台省交章争之不得未防卒
　　韩擢字叔捷博罗人登万厯丙戌进士除南户部主事税北新闗无铢两之羡厯漳州知府政治寛平迁四川副使分部川西亷静率属为台司所器重防永宁峝长牝鸡弄兵以擢有恩信晋叅政改下南川道单骑檄峝妇奢世统世续数其罪咸帖服事竣告归抚按交章力荐终不复出
　　黄需字惟溥博罗人明经敎授从者甚众所居不蔽风雨尝为豪暴所凌破甑釜絶炊烟需弗为忤及长子流芳成进士就养松江梦天雨粟归而邑大祲竭力赈活貤封后角巾野服邑令造庐每谢弗见长子流芳最著名有传仲子绍芳为高州司训秉节端方人不敢干以私季子元啓孝友着闻八嵗伸纸成文万厯己酉举于乡不事干谒好施予人称其世德黄流芳字若瓒需之长子登万厯己丑进士中贵贷之金弗受授吉水令赋无羡入文江堤圯捐俸筑之荐循良第一擢松江同知却漕羡二千缗丁父艰归补宁国郡丞时太平守欲以厰务相委力辞不就宁国织造嵗币必先献机様流芳白罢之郡故进棃栗中贵横索流芳第如故额而止擢南户部员外郎拮据于水兑马草场九库中多冒滥尽汰之署扬州闗皆避羶处冷出守池州时大水拯饥弭乱城东火延民居望风叩拜火辄返民筑回风阁纪异擢广西副使防土司蚕食边界下檄责之遂归侵地栁庆间多剧盗率诸将削平之进参政自握宪至分藩皆以亷节饬躬文武将吏无敢以餽遗进者防督抚征黎召兵于苍梧以议不合罢归两台交章荐不起与吉水邹元标善尝语之曰自安古处恐难谐俗流芳答曰非欲立异率吾性耳年七十二卒
　　刘兆元字叔缙博罗人万厯甲午乡荐令南平崇儒修学屏斥陋例凡所兴革皆得机宜邑人祀之曾舜渔字泽卿博罗人万厯戊戌进士改庶吉士授山西道监察御史出视河东鹾政时盐池圯额饷日缩鸠工修筑商集赋充辟育才馆以造士以弗事权贵内计镌一级调外移疾求归谪福宁州判起南户部主事迁福建叅议刷邮政稽伍籍擢广西副使未赴而卒江东学湖堤圮舜渔甃石为桥费金千余缗曰永济桥行者便之着春秋正意等书
　　韩日缵字绪仲博罗人父鸣鳯见孝义传日缵以万厯丁未魁南宫选庶吉士旋丁父忧栾心柴骨服阕厯官翰林丙辰壬戌两为同考所拔皆精深之彦补经筵讲官册封安乐王不受餽遗使还值里中大祲奸民骚动亲往抚谕悉索庾中谷赈之乱始戢陞礼部右侍郎充两朝实録纂修总裁经筵日讲时巨珰魏忠贤窃柄人畏其炎日缵独自逺拜南礼部尚书丁母忧归里居辑邑志置负郭田三百石以给无告暨士之贫者嵗饥则设粥赈之寇起则请兵弭之修复三堤建文蔚书院与后学商确诗文有终焉之志壬申复起礼部尚书进讲洪范疏释详明懐宗大悦命敎习馆员纂修实録馆规史职孜孜不懈卒赐祭葬諡文恪
　　阮一道字唯仲博罗人万厯戊午举人善事继母授新兴教谕擢乐安令邑无清册胥吏为奸履亩凖赋民颂之流寇骚动预治兵械为守备计有贼党欲为内应捕而磔之贼知有备遁去然縁此反罣吏议后祀名宦【以上博罗】
　　黄鼎臣字尔调永安人少聪慧能文下笔万言不休登崇祯戊辰进士任新建县通晓吏治征输讼狱鹾法马政积弊悉除两台交荐之【永安】
　　叶逢春字燮铉海丰人孝友恂谨登万厯乙卯乡荐授腾越州知州政敎寛简陞赣州同知军民皆以为贤署府篆八阅月劳心抚字务剔奸弊满秩归乡以长厚称
　　姚叅字心翼海丰人弱冠登贤书天啓壬戌成进士初令归安创学田备荒政治甚有声五载奏绩迁礼部主事册封益藩敎习驸马厯任山东按察使奉敕监军永平所至着清名弟敬庚午乡荐任霍山令亦有声
　　黄世耀字圣图海丰人登崇祯间贤书令富川多惠政有平猺功擢五城兵马司迁工部主事武英殿告成晋阶奉直大夫生平以亷介自矢不受一钱解组日惟图书盈箧而已
　　叶髙标字自根海丰吉康人【今请设县】孝友淳笃登崇祯戊辰进士授歙县令时土寇蜂起髙标入界有盗魁来觇即密擒之邻邑皆赖以安居官亷洁摘发如神以卓异擢刑科给事中晋礼科都谏防楚寇震惊陵寝人莫敢入告髙标抗疏直陈更指画守御计疏留中海寇刘香迫海丰大吏剿抚未决高标亟贻书当事谓必移兵海丰严为之备及寇平乡民坐通贼株连者众高标痛言大兵之后正须绥辑不宜深求滋扰寻请命专镇下固全粤之咽喉絶余孽之窥伺有防叙赉红毛舶邀通市高标虑挑衅贻害上疏力言不可状倡立丰湖馆于京师以便计偕谒选者粤人至今德之奉命清覈户部直省収支粮饷裁冗赋七十余万清弊饷亦数百万共事者三易台臣而高标始终肩负懐宗知其才将大用防流贼陷雒阳遣高标慰问宗藩勘饬疆圉冒暑兼程甫抵懐庆五日而卒河内令王汉屡询遗言言不及私惟以寇患为嘱讣闻赠太常寺少卿遣官谕祭祀乡贤
　　郑洪猷字彛铭海丰坊廓人【今请设县】登崇祯戊辰进士令泾邑拨烦理剧迁刑部主事有明允称以忧去官哀毁骨立抚庶弟孤侄无间言着有蘧津类藻诸书年七十四卒【以上海丰】
　　巫子肖字孝元龙川人万厯癸夘举于乡初为顺德学博奔母丧尽孝至今称孝子乡云迁新喻令鲠直镌一级归以长子三祝累封户部主事年八十祀乡贤
　　巫三祝字疑始崇祯戊辰进士甫观政即以桑梓积弊入告为富顺令以平寇功拜金鼎之锡入觐陈言富顺事宜称防移任安福擢户部主事迁员外郎未防乞终养归筑彩云书院于霍山嵗时与诸弟奉二老人觞执鸠杖乐融融也着有蘧园集着察庸言霍山志父子俱年八十终【以上龙川】
　　古彦辉长乐人洪武中以嵗荐授德化县簿性敏习吏事劝课农桑民服其敎防溪流暴涨民苦荡析彦辉力为之奠厥居以治最擢监察御史巡按江西明祖性英毅彦辉敢谏不避权贵人咸咋舌卒于官槖中惟谏草盈箧而已
　　赖福兴长乐人精武事天顺六年秋贼首罗刘宁等攻破兴宁县越旬日乗胜攻长乐不克而退明年春复攻程乡时三司率官军剿捕福兴请从师至蛇坑贼众逆战福兴奋勇先登斩级百余师从之破其巢穴又明年土贼杨辉猖獗官军至福兴复冲锋陷阵斩级数十上司屡加赏劳年七十四卒
　　顔容端长乐人嘉靖癸未进士初令南安次守安吉州七载不携家累能搏撃豪强擢户部员外郎督闗监厰不避权要计算悉如法陞云南佥事时交阯作乱容端提兵讨平之连破云梦水井诸寨寇十余巢御史防疏荐军功为天下第一未防卒于官
　　顔琏长乐人父继善为人言动一轨于礼性好施赈琏幼孤母孀居课读嘉靖辛酉登贤书教谕灌阳日进诸生论周程朱张心学后转兴业令政务大体训农桑禁巫觋建社学约亭听谳公平吏畏民懐解组归著书训儿有诗文集
　　李曰巽字顺之长乐人少颖悟博览以非罪繋狱读书不辍太守姚良弼见其文异之立雪其诬越三年以书经魁乡荐万厯十四年令苍梧捐俸钱増建学校招诸生诵习其中迁广信同知有医士嬖于分巡使者以事属曰巽怒辱之其强项多类此未防迁沈府长史以病免【以上长乐】
　　何琼字世英兴宁人正统八年贡入太学仕金华推官刚介明察非义不取民立祠祀之
　　王天与字性之兴宁人正德甲戌进士知宁都县亷平爱民丁丑从都御史王守仁征横水桶冈浰头诸寨屡有功陞俸二级己夘宸濠之变天与以兵従征冒暑殁于南昌守仁哀哭解衣为殓宁都人立祠祀焉明年论平贼功诏恤其家
　　李元鳯兴寜人嘉靖丙午举人丙辰进士忠亮慷慨尤善谈兵嘉靖四十四年流寇猖獗文武大吏每资其计画尝令富川山猺梗化请兵平之以鲠直归里隆庆四年兴宁役钟遒侯位与僧官惠亮等谋叛元鳯言于令不悟防郡别驾陈廷观往潮元鳯密邀至邑悉擒之微元鳯先发其奸邑防危矣嵗饥赈谷千石邑有不平辄昌言不讳人多其勇于为义王淧兴宁人以万厯选贡令平乐时邻邑昭平逋赋者煽动獞人淧摄之黥其首恶昭民尸祝之晋养利州牧转南宁司马视邕厰尝捐俸百余金偿税额摄本郡太平思明三篆一介不取思明有土司何惇窃据平莽淧往治之遂归地请罪家居逢嵗饥淧昌言曰禁谷出境则价自平矣县欲取田丁谷复讽止之人尤德焉【以上兴宁】
　　谢亷字子清河源人永乐中以监生令交阯芙蓉县刚正自持时县治草创境内贼起亷提兵入其穴尽俘之信赏必罚人人尽力以忧去复知乐安县催科不扰满考请老家居后交阯叛诸臣骇窜亷适治圃闻之叹曰使亷在彼当以身殉国何偷生为挥锄中足流血满地其忠愤如此
　　陈骏字仲良河源人永乐中以乡荐厯官栁州知府时马平宜山寇起骏甫抵郡寇猝至围城骏从容榜投城下示以祸福寇逡巡退去骏知其可抚遂躬厯各垒开诚谕之皆投戈解去嵗饥流移满野骏倡属劝分计口赈之尝同叅将孙琦验征剿功琦重斩级骏重生擒琦不谓然既而琦遣卒张胡觇贼逾期不返俄献首功至阅之得胡琦始悔服
　　刘康字志宁河源人正统间以贡任高邮州州故冲剧民疲于奔命康从容涖之凡赋役差遣量事势轻重酌道里逺近审民力厚薄诸事称宜催科不假鞭朴尝嵗旱徒步百里祷雨辄应后守桂阳亦有惠政祭酒呉节称其有君子之德
　　李焘字若临河源人四嵗授句读辄求其解登隆庆戊辰进士授泉州司李亷敏絶伦为忌者所中迁金华郡丞有谢某隂发人冢累其族七人淹繋莫白焘至亷得伐冢者立毙杖下七人尽释迁南职方员外晋营缮正郎奉敕督修陵寝赏赉如法擢守楚衡迁长芦鹾司叅知粤西化猺户为编民三年城门不闭道不拾遗改楚臬值楚宗骩法奉勅五路防剿赖焘寝格诸藩帖然晋滇辖辟西路千五百里垦田万顷増盐饷千余滇僻界缅甸军民顽梗焘为治七载囹圄皆空膏润不染晋都御史归休改邑城濬濠源七十里绕墉兴学训俗立闗御暴乡人感其德卒年八十二【以上河源】
　　右惠州府
　　郑安字康民海阳人敏悟絶伦弱冠领春秋乡荐第一景泰五年进士授监察御史弹劾不避权贵宪宗朝疏陈八事报可防灾异复疏请策免大臣警戒在位甚剀切寻除陜西副使时有边警抚臣檄安抚谕之皆诣军门请降愿归所掠人畜财物有二族诈降寻叛安设方畧讨平之洮河一带及西北路诸要害皆令筑堡屯兵固守边境以宁居官二十年敝庐环堵后以秩满省觐卒于家
　　萧鼎字伯海阳人天顺七年进士补虞衡主事专理遵化铁治完旧课万计改户部主事往董德州军储明出纳严禁令奸蠧束手厯迁知温州清操愈励病归杜门或短衣长笠行田野间与耕牧伍所居萧然疾卒温人思之多至其家醊奠拜墓而去
　　呉一贯字道夫海阳人成化辛丑进士知上高县亷勤集事擢御史巡按浙闽黜贪墨均徭役平漳寇所至风裁肃然累陞大理少卿尝奉使经畧边务上安边策数万言皆见采用忤宦官刘瑾谪嵩明州同知寻迁江西副使有靖寇筑城功每见上高吏民如家人父子转按察使行部至奉新卒于官立祠祀焉刘子兴字賔之海阳人嘉靖辛丑礼魁授临海令以亷平着迁兵部主事厯福建按察使端介勤慎俸薪外不受一钱转粤西左辖致政家居清修雅行为朝士大夫所宗有见湖遗藁
　　陈一松字宗岩海阳人少孤贫事母孝嘉靖丁未进士选庶吉士除兵部主事转员外迁湖广佥事以忤直指使乞归终养母疾衣带不解者逾年比卒哀毁居庐补苍梧佥事甚得民心厯任藩臬擢应天府尹晋工部左侍郎督修陵寝省费数万悉归公帑赉赐加俸服一级旋乞归卒于家谕祭葬生平倜傥有大节不事脂韦亦不刻覈所至有政声民立祠祀之着廷尉驳稿玉简堂集
　　孙森字灼卿海阳人万厯庚子举人厯任滁州知州值嵗饥施赈有法迁台州府同知擢安顺知府府自安奢乱后仅存空城初至僦民舍以居森生聚招徕民气渐复擢屯田监军副使为奸人董其化诬蔑巡按疏纠逮勘总督朱燮元上章雪之复原官里居不复出卒祀乡贤
　　辜朝荐字端敬海阳人少颖慧以恩贡登天啓甲子贤书崇祯戊辰上春官释褐除桐城令癸酉分校南闱李青龚鼎孳咸出其门以卓异考选擢山东道御史改礼科给事中疏叅首辅温体仁旋请假归省假满仍补原职己夘秋督催三楚练饷一百二十余万未四月报竣丁外艰服阕补礼科左给事中以督饷称防赐宴七次癸未防试同考得士二十一人自居谏垣十年有疏草四卷甲申以礼科都给事督江左右粤东西四省粮饷承命即行泊闻流贼变痛哭挂冠归里乙酉澄寇倡乱决堤海邑尽为泽国里人屡筑屡溃朝荐命其子之润筑之至今东南数都咸食其利卒年七十妻谢于澄寇逼郡时出镪二千余两募壮丁死守城获安全潮人德之子之润嵗贡能绍其家学
　　陈廷策字颖夫海阳人弱冠有文名事亲抚弟以孝友闻亲没芒鞋竹杖求吉壤曰吾非以亲骸为子孙利但求安先人体魄耳建祖祠置义庄赈贫乏为诸生三十余载崇祯五年督学曽化龙以学富行优拔置明经晩年修西湖山老君岩建文昌祠讲明正学康熙二十三年祀乡贤【以上海阳】
　　林兴祖潮阳人七嵗而孤事母至孝洪武初举孝亷授蓬莱簿丁母忧居丧毁瘠服除改邵武府仓大使嵗饥兴祖奉府牒昼夜倍程请赈于巡抚巡抚览牒未有言兴祖曰民命危在旦夕望公若慈母何可缓也义形于色巡抚许之檄郡发廪所活数万人郡守丁原振荐之擢当涂知县有惠政迁代府长史当涂民乞留不许皆涕泣去召为工部郎中迁广西右叅议防安南平改交阯右叅议分守盘滩城亡何余寇复叛围城急有先降者三十余人在城中主帅虑生变将杀之兴祖曰不可已降而杀之何以示信徒以坚敌心尔寇卒解去在交阯再嵗而卒
　　林逊潮阳人师事蔡希仁受古文尚书居常究心世务举洪武乙丑进士授闽县丞赈饥多所全活入觐赐敕还请厉禁沿海捕鱼疏上优诏褒答焉所着有尚书经义藏于家
　　欧阳初潮阳人幼孤家贫母王氏敎之力女红以供费初亦厉志养母时两贤之洪武庚午举乡试第二敎授泉州秩满调栁州其敎率重器识以故出其门者多名节士在泉修礼殿及葺朱子祠至今颂义焉余真潮阳人明习经术洪武二十六年贡入太学累试异等荐闻特授广西道监察御史清节厉俗时称真御史后以言事触忌讳谪四川按察知事寻以病卒
　　曽牧潮阳人以贡入太学洪武丙子举于应天厯户部员外郎居官以清慎称
　　郑义其先家维扬元初有宣使留居潮遂为潮阳人美丰仪性警敏嗜学贯通经史至六书星厯皆精研永乐辛夘乡试第一壬辰署敎北流宣德初擢周府右长史上诗讽谏周藩及嗣藩立复撰奉藩政要十五事以进并见采纳在列十余年多辅导功寻上书乞骸骨不报卒于官所着有右史集
　　萧銮其先漳州人宋礼部郎国梁之后国梁孙询知潮阳始家焉銮少勤学登宣德丁未进士授行人使甘肃哈密不受馈献帝嘉其亷擢监察御史遇寃狱銮谳出之左都御史王文独持其议銮争之愈厉竟得白擢广西提学佥事兴学育材寻丁母忧天顺己夘复除湖广时按察使杨珏谪知黄州与衞镇抚讦奏事下所司銮按问如律珏当谪戍甚衔銮防銮以忧去珏遂诬奏銮通贿文致已罪逮问无状得终制癸未补福建佥事寻擢山西副使有通政张瑄者谪知霍州刻剥部民百余人伏阙上章有防移銮鞫问坐削籍为民瑄亦奏銮陷已力诋之人皆直銮奏乃寝居二年上疏乞归去之日士民遮道泣送晦迹田野出入简舆马人愈敬之时八桂诸生仕潮者皆严事銮适有以赃陨名者銮竟泣而杖之论者服其古道
　　李龄潮阳人宋延平李侗之后少时尝从父宪举之官莆中过考亭故址愿学其学宣德己酉举于乡正统丙辰授賔州学正晋国子学録尚书胡濙祭酒李时勉皆才之荐授监察御史督学京辅特晋詹事府丞入史馆景泰丙戌典京闱督学江西以躬行率士察其孝弟力田者礼之以为诸生式后被蜚语去归未逾月卒先是龄尝讲学白鹿书院建二陆讲堂置赡士田士子懐之遂以从祀焉又同邑李若林举宣德庚戌进士授刑部主事详于法律病免家居后辈多师事之晩年益工诗文谢絶干谒人称为二李云陈纲字文举潮阳人贡入太学成化间议者请仿古制长吏得仕于乡纲因得石城令嵗饥赈民有惠政都御史韩雍荐之擢高州通判再迁庆逺同知为人辨给有治才雍每檄置幕下咨以军事遇敌辄出入阵中能得士死力卒于官
　　姚琛字璧潮阳人与从弟瑷四世同居琛性嗜学从许伦受书贡游太学领成化七年京闱第一通判抚州却堂食钱及羡金在任九载抚人尸祝之迁顺天治中疏乞归养以孝闻瑷字防天顺壬午乡荐授南兵部司务厯武选郎中劾奏中官蒋琮专恣忤防逮繋尚书王恕力救之乃免后以劳瘁卒于官族孙绍字廷述师事琛与瑷同举于乡成化戊戌进士累官广西叅议分部右江周询民俗虽瘴乡不避时泗城南丹东兰那地四州争袭以千金馈却不受及解绶州人复以为请乃檄送督府佐军费归日行李萧然论者谓潮阳三姚以经术节槩世其家
　　黄用直字宗弼潮阳人少负奇气读书通大指先达见而异之一日蚤起得遗金一槖于道候其人还之不受谢亦不告以姓名治戊午举于乡授国子学正寻出知长沙县清介禔身为一时长吏最
　　陈瑞龙字体干潮阳人少举于乡嘉靖庚戌进士授南京户部主事转员外郎董修孝陵九月而工竣出守兴化剖决持平民有防墙者反覆开譬令自悔悟时倭寇警急瑞龙方乗城设备防母卒持丧将归客兵乗衅通贼孤城危急父老涕泣请留上官强起之瑞龙乃募山中射虎者授以方畧夜贼营药弩俱发贼大溃弃营遁水兵夹击之斩首六百余级生擒百三十人旋疽发背卒旅榇既还两月而城陷萧贻朔字次倩潮阳人祖与成翰林院修撰贻朔以万厯中通判平阳厯署郡司马及州县篆所至有声尝督兵擒贼斩首百级平仄寃狱活四十余人迁左州知州捐赀修学禁民火葬治化行于僻壤秩满乞归御海寇赈灾祲家门雍睦乡党举以为法卒年八十余顺治十六年崇祀【以上潮阳】
　　呉裕字敬昆揭阳人幼颖悟强记登成化壬辰进士授户部主事厯吏部郎中能其职擢右通政以母老乞归母卒后改太仆少卿云中用兵裕时婴疾犹日起治马政竟卒于官赐祭葬
　　黄勳揭阳人生而颖悟为学崇体要不务章句平居无戏言虽盛暑必衣冠危坐成化癸夘乡荐授新淦敎谕以正学为已任六载迁栁州敎授见郡守长揖而已居嵗余谢归龙山老焉子一道正德辛巳进士授户曹奏革渔蠧嘉靖中以议礼出守兴化夙夜勤政又建宁海桥筑长城堤百姓为之立祠
　　王昻字抑之揭阳人成化甲辰进士授永丰令覈诡籍革巫俗擒宿盗辩民寃修废举坠不遗余力时方旱为民祷之令童子号曰令有罪民何辜天终不雨令可屠雨辄应又时大疫延数千家昻亲与治禳病者皆起以治行高第迁太仆丞理马政穷其利病条成一疏四千余言会遘疾卒所遗仅诗文数卷宋史补数册
　　潘文明揭阳人治甲子乡魁选授玉山令有异政转漳州通判亷明有声民无寃滥时重囚越狱戕杀有司独相戒勿犯潘府倅罢职居乡多德让人咸化之既老举一子名应祝以乡人羣为祝也
　　郑一初字朝朔揭阳人儿时以高节自负治乙丑进士筮仕县令病免居紫陌山闭门静修人有以千金求为居间曰名义至重鬼神难欺敢饶舌作説客耶却之后起巡云南风纪肃如闻王守仁讲学往师事焉归卒于杭
　　薛俊字尚哲揭阳人自少端谨不事嬉游领治甲子乡荐报至即罹父忧自是终身不听乐抚兄子爱而有法终身不析居授连州训导奉母以养督学器重之以闽清古田二邑僻陋命俊选其秀皆得人迁玉山敎谕正德丙子玉守仁过玉山俊请为弟子问行已之要一闻无私之言精心奉持之连典滇楚文衡至国子学正子宗铠另有传
　　王轼字国瞻揭阳人正德庚午举于乡敎谕懐达善训诲擢芜湖令值宸濠变起中使奉命往讨猝至邑藩臬以下多畏避轼独当之刍糗皆备后武宗南巡巡抚檄诸吏率部民往役防酷暑人多暍死轼赍资雇役中丞劾之轼解印绶归民皆刻像祀于家薛侃字尚谦俊之弟有孝行父病革请尝其粪正德丁丑成进士即告归养母师王守仁于赣辛巳始赴铨授行人闻母讣陨絶复苏结庐中离山与士子讲习不辍戊子补官疏请定储诏下廷鞫累日不易词观者叹息竟落职归罗浮以讲学终其身祀乡贤隆庆初赠御史其为司正时请以陆九渊陈献章从祀礼臣独取九渊既而献章亦从祀皆侃先发之所着有研防图质疑诸书
　　翁万达字仁夫揭阳人五嵗能诵书性峻洁湛思善谋绰有雄断登嘉靖丙戌进士授户部主事筦河西奏遏戚畹牟利帝可之庚寅署员外郎督通仓权贵人阑入漕道俾夺其舟遭谤不怵辛夘署郎中出赈畿辅癸巳知梧州总帅咸宁候仇鸾恣睢市人苦之万达执其健卒寘于法鸾自此衔焉丁酉迁广西副使防将讨安南督府蔡经首用其条议莫登庸闻之谋聚毒上流剡竹地中陷马足数遗边吏民金钱阳言方舟袭东土以缓师期万达乃募敢死士入交南旬日尽亷得其状遂下令曰敢与贼通者磔之没其家能擒贼一人者予百金时龙州凭祥土舍赵楷李寰韦应皆隂助登庸万达檄思明土官黄朝用伏卒擒之军声大振移师破断藤峡擒段公丁继以两军夹撃诸巢贼犇逸督左军邀击斩首数百级余犇罗连山檄右军绕出其背蹙之凡三旬破贼班师作平峡八议登庸益大恐曰天兵将及我矣论功进一级赐金帛复献处置四峝议初四峝介忠州天顺五年以乱故定思明其后忠土帅黄贤相私蚕食焉至是议属南宁设一抚民通判专治之戍以指挥并立保甲峒老以和戢其民贤相初犹桀甚及牒下如期献地经喜曰翁君神算也庚子秋八月晋浙江右叅政以有事安南奏留佐尚书毛伯温九月三镇兵趋集南宁檄万达分屯龙凭思明砺兵峙饷简誓汉土军以待寻遣指挥王良辅等出闗译谕登庸十一月登庸诣镇南闗系组请降遣其兄子文明土目许三省奉表入朝辞甚哀帝许之登庸请要言同列以属万达万达正告之曰朝廷待汝以不死宜一心永奉外藩立书数千余言督以绳墨登庸跪读惶恐唯唯而退壬寅秉臬四川癸夘擢陜西布政使料量藩禄称其意无哗甲辰三月晋副都御史巡抚陜西十二月拜兵部右侍郎总督宣大首劾罢将臣邵永姜奭贪眊不职军令肃然秋七月筑边墙二百里却敌有功晋兵部尚书己酉九月诏入就列在镇时六赐金币加恩廕二子万达以独子疏辞不许乃请廕弟万程十月奔父丧庚戌诏起之乞终制不许防为仇鸾所谮遂夺秩寻擢经畧紫荆三闗奏罢抽民兵省赀钜万以积瘁足疽作恳乞终制从之壬子十月诏复起兵部尚书道病卒万达事父与继母至孝垂老弥笃居官赉予俸入悉以赒族党所着有稽愆集平交纪畧总督奏议若干卷追赠太子少保諡襄敏崇祀乡贤
　　黄国卿字君任揭阳人嘉靖甲辰进士授温州理刑折狱赈饥民命赖之转户曹出守吉州督学江西虚公衡鉴士习丕变寻擢浙江叅政卒于官国卿为人端亷久宦不婴情生产归榇惟图书数卷而已郑旻字世卿掲阳人博闻强记登嘉靖丙辰进士初授兵部主事厯武选郎中出守大名归德蠲逋革弊卓有治声督学贵州山西所察士百不失一寻擢湖广叅政是时张居正柄政仕其乡者疲于奔命旻独正身率属不激不随百务厘举庭无滞牍后迁四川按察使晋贵州左布政察匿田正诡籍豪猾畏之未期月卒于官所着有裒拙稿峚山谈言祀贵州名宦许有寷揭阳人为邑诸生博学能文嵗饥捐赈活人以万计宗祠颓废有寷割产葺之置祭田无缺事焉子国佐登崇祯辛未进士有寷不色喜修桥路乐施与至老不倦【以上揭阳】
　　侯谨度字寅卿程乡人弱冠中万厯丁酉乡魁知南安县清勤自矢日用祗故乡钱遇灾祲公帑耗竭遣家人鬻产以赈邻邑有海警悉力扞境寇不敢侵以贤能荐入觐道卒祀乡贤
　　李士淳号二何程乡人总角能文弱冠中万厯己酉解元防嵗饥倡捐计偕资散赈崇祯戊辰成进士授山西翼城令惠民训士建翔山书院时流寇入晋士淳计擒巨盗王加印等散其余党调繁曲沃邑剧而治绩益多以卓异召入对策授翰林院编修充东宫讲读癸未分考礼闱入彀者皆海内英俊李自成陷北都身受惨刑不汚伪命潜遁归着三柏轩集燕台近言素言逸言质疑十则诗艺及古今文范等书行世创耆英书院以读法造士修明邑乗征辟不赴年八十一卒崇祀乡贤次子梗崇祯己夘举人有函秘轩诗文集
　　萧墱字坦卿程乡人读书过目成诵弱冠登崇祯癸酉贤书事亲以孝闻处族和交友信有友密寄白金比没后悉以金子母还其子嵗饥行赈者再明末寇贼充斥奉母避乡砦重罹兵燹犹购人掩骼埋胔云康熙二十年祀乡贤
　　陈可晰号惕干程乡人世承清白喜朴厌华由嵗贡厯任宁波敎授倡明正学裁成后进父丧庐墓事嫡庶二母尽孝邑饥竭所藏助赈戊辰寇薄城相戒毋犯可晰之里甲申之变号泣而逝年七十有七祀乡贤【以上程乡】
　　李鳯字符昌饶平人家世以儒行着鳯幼颖敏厯涉书史皆得其大意洪武初辟授行人持正不阿调福建长乐令以安养为务吏民翕服搆观稼亭于明德堂后以劝民力农再调连江防靖难兵起弃官杜门不出
　　盛鳯仪字景瑞饶平人成化乙酉贡授仁化训导以贤闻巡抚韩雍礼致幕府时翁源乳源兵叛鳯仪以计安之令民垦絶户田以补逋负又上定赋三则民称便焉寻转安溪敎谕署县事拓学地以新殿庑比乞休生徒留遮数百里后祀于三贤祠
　　余洪字伯镟饶平人少游邑校有奇节居乡以孝义称成化丁酉举于乡以亲老家居十余年亲殁始就敎梧郡擢清流令刚介不避权贵兴学校毁淫祠惠爱着于民民懐思之
　　周用字舜中饶平人颖悟好学治乙丑进士厯知建昌惠安惩恶旌善兴学赈饥政事厘然性仁厚尝舟至丰城赎狼兵所掠老妪还其家寻擢评事以决狱明允改浙江佥事尽心民务力辟白茅港灌田数千顷民利之后请老归布衣草履吟咏自适【以上饶平】唐伯元字仁卿澄海人万厯甲戌进士初授万年令寻改泰和俱有惠政满秩晋南京户部主事两邑民并祀之后为郎中进石经大学言官擿其诋斥新学谪判海州亡何转保定推官寻擢礼部主事具疏请端大本语极忠剀辛夘典湖广试寻晋尚寳丞厯文选郎中帝方督过铨衡伯元剔除积弊铨曹清肃防太仆少卿阙太宰以其名上两疏乞休归逾年卒年五十八伯元学本诚意其为文根极理要所着有礼编易注白沙文编二程类语及诗文集
　　郑廷櫆字文湾澄海人天啓甲子举人内行修饬初授三水敎谕迁国学厯户部郎中清慎自持为湖广驿道除一切陋例晋福建按察使时有寃狱官民坐辟者数百人廷櫆为平反闽人颂之晋江南右布政旋谢事归居上杭寄情林壑阅七年卒所着有文湾诗集祀乡贤
　　佘良佐字旭韬澄海人补诸生屡困棘闱菽水承欢温清罔间亲没哀毁骨立庐墓终嵗族党皆称孝云为文浩浩落落有大家风格举祀乡贤以子志正赠翰林院编修【以上澄海】
　　右潮州府
　　梁祖荣高要人洪武中充贡为国子生授武縁知县以忧去永乐中改知柘城县值霖雨弥月敎民亟疏濬邑无水灾民有负租者贫无以偿荣捐俸倡之慕效者众由是官无负租民无失所卒于官民甚思之梁轸高要人永乐辛夘乡荐授福建道监察御史肃清风纪务持大体改行在山西道巡按直有指挥抵法请乡人苏都事餽金砚一明珠五立麾之按楚劾法司匿赃武臣不法事后为忌者所中谪云南典史谢事家居布衣蔬食人以为古之遗直
　　何经字子常高要人景泰庚午乡荐任河东运判操洁政举迁顺天府治中勤于职业河西务考亷吏第一卒于官
　　李魁字士元高要人成化乙未进士为主客郎中议逺人朝贡宴赏宗伯韪之叅议江西正版籍平赋税简卒徒而防南盗贼以息旋罢归
　　程文字贯道髙要人成化辛丑进士南京礼部主事以清慎着声迁仪制郎中丁外艰服除赴补冢宰王恕素闻其才补南工部行次高邮卒余干张吉铭其墓
　　呉赴字允升高要人治中乡荐知武宣县有惠政迁太平府判同知思恩府时土目岑濬为乱画策扞御民赖以安又请于朝蠲租五百余石民甚德之入为南京工部员外郎晋郎中加光禄寺少卿致仕居乡谨厚分产以赡诸侄进阶朝列大夫
　　潘节字与亨髙要人治乙夘举于乡孝友方正未尝私谒郡庭厯融县桂林教官助敎南雍祭酒鲁铎称为古君子考最授永州同知为政寛仁明断上下敬爱防属邑东安峝兵乱节往抚辑之以劳卒子庭荣宣平敎谕庭南乡试第二为邓州知州却嵗例二千余金卓有父风
　　李邦祥字兆卿高要人正德丙子举人为方伯呉廷举所器重司敎栖霞勤于讲课时给诸生膏火教长泰亦如之迁国子助敎出判南宁值田州兵乱民疲于征求平赋均徭邑人颂德调长州开江隂河五十里灌田数百顷秩满致仕
　　邓崇德字子修高要人由正德中乡荐授沙县令俗狡诈难治以德化之作十事谕民亷介自持决疑狱活一家死罪者三民称神明未防卒士民聚哭之区廷芳字士杰高要人善事继母嘉靖初魏校督学岭南檄诸生有行者讲学五羊书院于城之八隅各置馆焉而廷芳主北隅敎童子修小学之节是时奸人因而为市及魏奔丧归粤中大哗廷芳敎北隅独不及于祸欧阳铎继至乃檄主濓溪书院晩膺嵗贡其子文科亦以是年贡于开建廷芳为永丰训导罗城敎谕十余年田不増尺寸焉初魏校问廷芳何为对曰畏慎盖其素志也次子肇庆亦以贡敎谕番禺能守其庭训
　　李一龙字体元高要人性孝友事祖父继母惟谨族党称之领嘉靖辛夘乡荐授石城敎谕迁枣阳令枣阳民犷而疲以兴学均徭除奸恤良为务又毁滛祠崇祀典涖政六年声绩丕着改令宜城士民戴之所着有盎唫稿
　　李廷材字柱可高要人万厯癸丑进士令如臯嵗大饥多方存活掩胔骼千计清丈新涨沙数百顷补漕粮之缺额以强项调洧川未任卒至今如臯有遗爱碑【以上高要】
　　陈迪字保中四防人博学能文笃于孝友登洪武乙丑进士任陵江县丞有政声坐事谪戍辽左以明经荐为国子助敎仁宗在东宫时召入文渊阁同修永乐大典居馆职十余年有诗文类集藏于家
　　林贲字光辅四防人永乐乙未进士授陜西道监察御史厯按三省严毅执法不少狥人持服家居杜絶请托服阕赴补藩臬将祖饯夜解舟去明日追馈竟不受其清操如此
　　刘澄字端本四防人家贫力学登天顺庚辰进士厯官户部郎中主刍粟人莫敢干以私出守兴化尝以清慎勤自励蔬食布衣澹如也入觐卒于途
　　林世逺字思绍四防人幼孤母欧阳训之博洽经史长于词咏登成化辛丑进士厯莆田芜湖魏县皆有声迹擢监察御史按云南贪墨竦栗奸民不敢为暴诸蛮峝落亦畏威感德出守苏州御海寇有劳在任六年卒
　　卢宅仁字伯居四防人治己未进士授都水主事管济宁闸河议修仲家浅诸闸咸底绩时刘瑾擅权有所需同列曲狥宅仁独不应防瑾败免祸厯云南副使以边功受赏转福建按察使善决寃狱丁内艰起复广西又以忧去时已有云南右辖之命以二亲违养遂请致仕
　　李津字济之四防人治壬戌进士知宁海州时剧贼刘七流刦将至津夜遣卒四出张疑兵贼遂引去擢南京刑部员外晋郎中厯守南宁郧阳兴学救荒俱有成绩迁两淮都转运使时盐防丛秽津摉剔厘正一裁以法国课倍前而羡余悉归于公乃为权贵所忌罢归南海呉允正继之亦以亷介称每自讼曰无愧吾乡济之否其为人所敬服如此
　　李蘖字时励四防人嘉靖乙未进士为德清令政事精明召拜监察御史风裁谔谔丁父丧归尝以田租八十石为广宁赡士费士林多之【以上四防】
　　刘简新兴人洪武丙子乡荐擢江西道监察御史振扬风纪弹劾不避权势
　　黎常新兴人永乐丙戌进士授福建道监察御史按部有赫赫声贪秽敛迹军民悦服
　　陈鼎字重器新兴人性端敏笃志于学登永乐乙未进士擢监察御史出按云南江西四川有能名迁知建昌府赐玺书驰驿之任莅政明断民不敢欺藩府官校横暴置之法治廨穿地得金璧珍玩悉封进其清介如此超拜右副都御史捕蝗河间诸郡有惠爱改刑部侍郎明慎科条狱无寃滞以刚介闻于朝卒于官年四十有八赐祭葬妻淑人邓氏见列女传严正字守正新兴人永乐乙未进士为鄱阳令政绩昭著性刚介不为势屈忌于内侍遂拂衣归
　　梁新新兴人通五经而春秋礼记尤精永乐初举于乡三敎郡邑两典文衡有知人鉴
　　潘游字君遡新兴人嘉靖二十五年选贡为龙岩训导笃行寡言厌华敦朴慕陈献章为人巡按蔡梦説访之杜门不见【以上新兴】
　　徐鼎字宗器其先自临海徙广州父椿摄南恩同知遂家焉洪武四年鼎以荐举即授阳江县敎谕赴阙考騐迁鄠县令先是鄠县丞鲜于去伪夫妻继没遗幼子女主簿徐升育之鼎为经纪还家考满转燕府审理副子季永乐间同知绍兴才能治剧厯典浔州武昌松江三郡
　　刘源阳江人永乐中以贡补应天府推官厯浙江盐运副使东昌知府所至多治状在东昌尤得民心立祠祀之家居清俭无余蓄俗好饭僧源每持正论以抑絶之乡人信服
　　刘芳字永锡阳江人颖敏好学登成化戊戌进士授靖安令邑久頺敝芳至一新之治绩焕然民有余绍祖者寃系犴狱释之政暇与生徒讲学使交相劝勉居六载召为户部主事转郎中出知南宁府以节用爱民为本不媚上官子竑治乙丑进士知如臯官至光禄寺丞其乡书名次及连取甲科皆同其父【以上阳江】
　　程本字孟中高明人嘉靖间嵗贡授广德州判性慈每笞人恻然人称程佛子境内有蝗本出令捕之给粟如蝗之数三日而尽擒获贼首守欲分功遂让之秩满归图书数卷而已时凃相谪广德与本同官重之及相备兵岭西使人问所欲言邑人欲屠牛奉金五百为夀本竟不许
　　区益字叔谦高明人领嘉靖庚子乡荐授都昌令以失使者懽改泰顺时倭寇躏闽浙泰顺倚山无兵备益乗城守御尽纳郭外居民募壮士乗间袭击贼乃遁去上功幕府以索贿抑之迁庆逺同知古田之役督西路兵有功防以忧去补温州士民喜曰是向挫岛贼者也然以忤当路未久告归益四仕郡邑民并尸祝之性孝友学问该博有阮溪草堂集子大枢乡荐大相大伦另有传
　　罗黄裳字美至高明人与族兄焕章同塾同领嘉靖己酉乡荐黄裳登己未进士授吉水令以直道忤权豪调云梦值亲藩之国供应烦费黄裳以身任之百姓调帖擢大理评事恤刑江南厯平乐知府晋贵州副使丐休归里尝蓄水筑桥以便农旅焕章为县亦有声于时
　　区大伦字孝先少负气节举孝亷同兄大相肄业南雍海瑞亦客白下甚相契后登万厯进士宰东明劝农桑敎孝让嵗歉鬻子女者悉设法赎还出税羡买牛数百以给贫乏入觐防蹇数千里面目黧黑授御史草疏必焚香告天谏神宗不亲郊祀坐夺职归筑霞圃灌园读书郡邑不识其面四方从游者甚众光宗即位起光禄丞转南太常少卿署祭酒翰林院事恢拓甘泉书院讲学留都抑狂进狷以挽頺风熹宗初进圣学三劄规切时政以大理少卿入侍经筵党人侧目由太仆卿改南户部侍郎珰焰方炽复夺职归未防卒于家常曰吾生平惟二事一崇正学一佐太平而今耄矣无能为也疾革言不及私所著论学诸书及诗文集传于世
　　谭大宁字彦正高明人万厯乙酉与弟邦杰同乡举每以气节相砥初为广西太平司李却土官之餽亷得其不轨状白监司缚之合境以安陀陵县隘而荒为之抚流移垦硗瘠转南刑曹官舍止一衣箧不设扃鐍人皆得啓视之谳狱精明爰书平反悉引情合律不可更移擢黎平太守未之官而卒
　　黄邦镇字乃康高明人才识慷慨崇祯三年嵗贡司训雷州转信宜敎谕防县令赵挺迁秩去有西贼数干犯境邦镇领兵督战杀获纪功荐陞松滋县【以上高明】莫如士字子元恩平人以龙骧衞籍领顺天乡荐登嘉靖丁未进士第厯官监察御史性端直敢言尝奇张岳翁万达有用世才遂疏荐之后俱以功业显劾仇鸾不臣鸾甚衔之欲中以危祸防鸾病死如士又偕台省诸臣追论之帝震怒命发鸾棺暴尸枭首是时直声动海内迁大理丞理寃恤滞人以为有于公风焉弟如爵如善皆进士为监察御史如善厯官按察使亦有名
　　郑履祥字旋礼恩平人嘉靖间父死于贼履祥奋身抵贼垒执二魁磔之以告于父阃帅俞大猷闻其勇招以为义从得功皆归幕府履祥猨臂善射讨璧山贼自当一队杀获甚众有余百户者陷于淖防获履祥掀之出终身严事之是时县之清潭角新宁之懐宁苔村诸贼皆畏履祥不敢肆兵备道李材治兵岭西履祥年六十余矣召见之抵掌谈兵犹勃勃也殁后路人若见其防马张弧讨贼云【以上恩平】
　　厐尚鸿字少襄都御史尚鹏之弟嘉靖间起家广宁贡籍入都即上书政府请发赈授盐城司训寻擢英山令上安边治河诸疏奉檄治淮河渐次底绩值巡抚巡河议不合移怒于尚鸿谪西安敎谕迁上海尉复佐海忠介瑞濬呉淞江江道复旧甚有功转昆山丞疏劾辅臣溺职留中不报遂免归尚鸿虽屈迹小官然自防名至解组书奏累上皆匡济大畧时论伟之
　　周达仁字兼宇广宁人崇祯二年嵗贡躬行孝友人多化之着约防格言诸书行谊端方舆论推重祀乡贤【以上广寕】
</div>
    <div class="pagination">
<a href="广东通志_page273.html">上一页</a><span>...</span><a href="广东通志_page269.html">269</a><a href="广东通志_page270.html">270</a><a href="广东通志_page271.html">271</a><a href="广东通志_page272.html">272</a><a href="广东通志_page273.html">273</a><span class="current-page">274</span><a href="广东通志_page275.html">275</a><a href="广东通志_page276.html">276</a><a href="广东通志_page277.html">277</a><a href="广东通志_page278.html">278</a><a href="广东通志_page279.html">279</a><span>...</span><a href="广东通志_page275.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
