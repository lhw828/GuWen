<!DOCTYPE html>
<html>
<head>
    <meta charset="UTF-8">
    <title>树杞林志 - 第 9 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>树杞林志 - 第 9 页/共 9 页</h1>
    <div class="content">　　由猴洞透入油罗等庄，于嘉庆十三年，垦户刘世城备本开成。惟大肚庄较聚居，有小市；九钻头次之；油罗又次之；余皆散处。
　　由番社仔透入大窝浪等庄，于嘉庆十四年，垦户金惠成十四股津本合伙开成，均建小庄。至同治初年，树杞林地运将兴，市日盛、店日多，至今则駸駸乎一大都市焉。车击毂、人摩肩，镇日喧哗之声，令人闻之有喜色而相告曰：『一年成都、三年成邑，其庶几乎』！
　　由横山透入大山背，于道光年间，垦户徐玉成开垦。同治年间，垦户郑武略续垦。横山庄较聚处；新庄仔次之；余皆散处。
　　由田寮坑透入水崇旷，于咸丰八年，垦户钱朝拔开辟。惟田寮坑有街市，余皆小村。
　　北埔大隘北由柯仔坜透入石仔林、西由富兴庄透入大南坑，于道光十四年，垦户金广福闽粤二十四大股津本垦成。溯先年金广福者，乃堑城内闽粤合伙开店之号。昔因生番出至城外巡司埔杀人，淡防厅丞未如之何，乃给示谕责成粤人姜秀銮、闽人周邦正倡首邀股，即将金广福闽粤字号充为垦户，题奏请铸铁印，銮、正二人料理，以示开疆重大之权。官又每年加给四百圆金添补隘费。于是泉股津募隘招佃，由内面横截，建设铳柜，与番血战数十阵，隘丁战没无数，费资亿万，股内倾囊，此大隘之所以名也。垦成，乃以北埔为市场，聚居四百余家，此庄亦盛矣乎！嗣于月眉亦建市场。其庄较聚者有南埔、中兴庄、富兴庄；此外，则小庄散处者指不胜屈。惟北埔为形胜之区，有令人恋恋不忘者云。
　　树杞林八景（图略）
　　凤髻朝阳
　　滴水鸣琴
　　狮岭晓烟
　　鹿山夕照
　　三坑潮涌
　　石壁连云
　　鸡峰春色
　　鲤潭垂钓
　　凤髻朝阳图说
　　北埔庄之西，行四里许，有凤髻山焉；高十余丈。其象巉岩耸矗，石如雄冠，巍然临深渊上。其龙冈本从甲寅方出，忽焉回抱向东，力挽狂澜，因名之曰凤髻朝阳。且昔年每至夜半候，尝作喈喈而啼，附近居民往往闻之，人以为有灵气焉。后因开圳■〈氵隂〉田，就其颈而凿之，声遂寂然。
　　诗
　　石齿梭成髻一团，迎曦俨对镜中看；东皇见面如相识，大皞承颜自可欢。云作鬓鬟妆破晓，露沾毛发早先干。举头学得葵花样，纵欲回头也是难。
　　嶙峋石齿也寻常，妙在粧成凤髻妆；只为春王恩大重，朝朝朝拜在东方。
　　石壁巉岩临水渚，浑如凤髻天生就；每到寅宾旭初来，雄冠却映梧桐树。
　　阳精鹑火值朝晖，五色岚光入翠微；阿阁不巢梧不宿，数声鸣处白云飞。（郑兰汀）
　　削立名峰迥出群，生成凤髻俨朝君；光浮旭景九苞瑞，秀掇晴霞五色文；玉笋鲜明迎晓日，金精突兀护卿云；应时崛起飞鸣处，信是岐山余绪分。（梁元）
　　滴水鸣琴图说
　　石壁潭有高山，山南之麓有悬崖；高二丈许。崖岸喷泉如珠。含珠未吐时，晶莹光洁，或数点、或数十点，点点滴滴落崖下小渚。其声丁东、其韵悠扬，审之，有高下疾徐，神动天随之妙。客有乐山水者自谷口来，既而空谷传声，辄讶然曰：『异哉！此声也，胡为乎来哉？山苍苍兮！迥非单父；水茫茫兮！安得子期？异哉！此声也，胡为乎来哉』？顷之，随谷逶迤而入，行不数步，乃瞥见滴滴者，此物也、此声也。天生自然，绝胜绿猗；不鼓不弄、无始无终，薰风悠悠满天下，其殆自此生欤！
　　诗
　　一向林泉酷好吟，高山流水孰知心！地非单父常留韵，人是钟期自识音；古调似弹湘浦瑟，新腔频和树梢禽。清声响到悠扬处，崖里云停一带阴。
　　清泉滴滴韵浮沉，雅趣浑如理素琴；莫道高山流水调，不从这里写知音。
　　其二
　　山水也知音，谁能唱和吟？清流人不识，只是自弹琴。
　　其三
　　侧耳悬崖妙手空，如何点滴不须工；铿然嫋嫋留今古，山水为琴奏未终。（彭吉堂）
　　怪石铮然响不禁，祗缘巫峡起千寻；珠联点点流天籁，玉碎声声和鸟吟。山水有情传古调，鹤鸾知趣会元音。不弦雅操留今古，得音人来自赏心。（梁元）
　　狮岭晓烟图说
　　狮头山去北埔办务署二十余里，亦属北埔之西，居申位。坡峻，俯压铜锣圈、十二寮等处。诸山岸然蹲踞，酷肖狮形。平明之际，坳脊岩黛间淡烟四罩，其烟光掩映，山色分外宜人；骚客属目久之，尝有低徊不忍去者。间有天成石室，内容百人之多，可蔽风雨。在树杞林堡内，亦绝无仅有之境也。
　　诗
　　岭上蒙蒙霭曙氛，俨然狮子欲腾云。洞天豁破熊罴胆，大地暝开虎豹文。落月羞花深护养，晨星零露作氤氲。明朝又是浑笼罩，莫使阴阳晓几分。
　　狮岭嵯峨曙色饶，新烟淡抹又轻描。岩凹杨柳微笼际，无限岚光挂树梢。
　　空中突兀罩云烟，讶是灵狮嘘半天。莫道旭辉能散雾，金球犹滚翠微巅。
　　巍巍狮岭碧烟笼，晓起澄观景最工：淡锁枝头残月白，薄凝岩际早霞红。地当灵处金龙跃，洞到开时隐豹冲。大地氤氲形胜好，常腾瑞气锁长空。（梁元）
　　鹿山夕照图说
　　鹿寮坑口山，悬崖数十丈，每夕阳满崖，石齿粼粼，错杂中央，金光灿烂。行人过此，鲜有不驻其足、夺其目者。时有善攀藤附葛者，石作梯级，历级升之，端坐崖上，俯视一切，怃然作歌曰：『餐我沆瀣兮！饱我晚霞；吸我日月兮！嗜我精华。牛羊下括兮！胡不返我仙家？明朝复与大舜游，食苹、食蒿且衔花。舍却无限人情兴偏遐，殊令俗人啧啧嗟嗟嗟』。
　　诗
　　鹿山佳景望无涯，望到斜阳景更佳；树賸残晖添画意，林饶晚照入诗怀。猿眸转处光偏彻，鸦羽飞时影欲偕。从此黄昏来月色，几多辉映快吾侪。
　　陟彼鹿山意颇雄，行行无奈又临风；多情感慨情无限，祗在西天一望中。
　　群山须逊鹿山华，夕照初临景倍奢；鸦影依依红树外，一时无限色交加。
　　溟色苍然空四围，山高恰好挹斜晖；壁笼寒翠光偏彻，峰锁余岚远欲微。思倦鸟声寻树宿，辍劳人影带霞归。吾卢适与鹿山对，对景何妨莫掩扉。（梁元）
　　三坑涌潮图说
　　三条坑，在北埔办务署之西，约有十余里之遥，即在三叉凸山下。其源：三涧汇流，人故以三条坑名。每日涨退至再，俨与灵潮无异。斯水也，胡为而然也？疑此中亦有如伍员者之魂与为往来耶？乃尝遣人迹之，复命云：『五六里内皆如此，六里之外不见其涨矣』！当初涨时汨汨而起，目遇之而成色、耳得之而成声。山涧中水之特奇者，无逾此。
　　诗
　　山溪小小合三支，涌作江潮事亦奇；澜底都无泉混混，岸边频有水弥弥。苔生纹縠痕多变，松作涛声响几时？非海却然能学海，终须到海任施为。
　　山溪距海尚遥哉，安得忠魂伴去来；谁料如潮长有信，竟教士女认苍苔。
　　三坑胜迹亦奇观，三峡会流水激湍；波里无风空作浪，溪边有石急流滩。半堤明月苔痕湿，两岩芦花日影寒。汹涌知非蛟怒处，地灵无日不翻澜。（梁元）
　　石壁连云图说
　　盈壁皆小石丛砌，下半极坚，想是山川磅礡结而成。洪水作时，任急流奔湍冲激，不圯。学守贞者，固如是乎？壁下潭深数丈，为鳞族渊薮，日常有翟翟竹竿垂钓于此。黄童、白叟率行坐于半壁崖径，观鱼之乐有不可名言者。壁背负大山，山形如飞凤朝阳；而壁高三丈、山高千仞，时而云游壁下，时而云归山上，自上而下、自下而上，云何心哉？第见变变幻幻，恰有藕断丝连之状。目之、品之，殆与天梯石栈相钩连，同景不同情。
　　诗
　　巍巍硝壁自生云，上下相连不可分；糺缦空中时献瑞，嶙峋巅际烂成文。登梯莫谓行无路，驻足还疑俗有氛；少坐悬崖凭眺望，方知天地欲氤氲。
　　崔巍石壁接云天，石壁闲云日日连。石怪林疏樵子静，云深径曲牧童旋。巉岩幻出千条练，薄雾凝成一段笺。漫道巫山佳景好，这间雅趣亦情牵。
　　其二
　　几丈壁高悬，迷离意接天；重霄拖白练，细草盖青毡。登高可为梯，否行应路然。斜风吹不断，还有一丝牵。
　　苍崔石壁象堪传，万叠浮云一带连；舍马攀萝寻胜迹，巉岩洞里踏难穿。（詹捷发）
　　石壁悬崖峭自峨，长留靉靆淡然拖；横排白练山坳合，斜罩青岚洞口窝。出岫无心堆作锦，从龙有意幻成罗。分明一幅卿云象，糺缦呈祥瑞气多。（梁元）
　　鸡峰春色图说
　　北埔西行十里许，有一山，名为鸡峰，俗称鸡油凸是也。其四围邱垤尚伙，惟有三叉凸最高。鸡峰则居三叉凸之东，屹然与之并峙。登其顶而目之，实俯视一切焉。众木森森，细草芊绵。值九十韶光，氤氲酝酿，卉木皆吐秀萌芽、竞艳争芳，前后亦千红万紫。骚客过此，从时延伫徘徊，直始入王子山阴道上，令人目不给赏也。
　　诗
　　川原郊野亦繁华，却逊鸡峰望眼奢；绚烂云端云即锦，凌空绮丽绮成霞。蜂知酿采香逾远，莺欲乔迁路又遐。天下英雄推第一，翘然压倒万千葩。
　　雄峰峭拔认鸡栖，出色英雄不肯低；雨后风来疑欲舞，花开雀跃尽情啼。
　　春到鸡峰景倍真，山容簇簇最宜人；上林合让三分闹，丹笔难描百媚陈。如笑非从花借艳，多情惟有月添新。六朝金粉知时好，满眼风光自出尘。（梁元）
　　鲤潭垂钓图说
　　油罗大河口岸，巨石巉岩，气象怖之。其下，潭深数丈，鳞族盛而鲤居多，因名之曰「鲤潭」。潭底皆石线，利如刃，网不能施，惟钓宜之。是亦天生一钓而不网之区也，惜无大圣人一竿垂之耳。惟有野老愿学渭滨望太公者，公非吕公也，学吕公之公也。吕公钓鲤公，鲤公起，吕公喜。
　　诗
　　潭曰鲤潭鲤自多，曾教钓叟任婆娑；迷离夕照红盈笠，袅娜垂杨绿系蓑。祗挹竹竿空岁月，频随鸥梦乐烟波。丝纶卷处情偏逸，戴月临风快晚歌。
　　一网打尽既不宜，绝流而渔更惨之；还有一端加倍惨，截把江河毒药施。毒鱼绝流都禁革，惟有一网禁不得；我今寄语打网人，莫向江头作鱼贼。禁人尽取取不禁，但须取之有仁心；圣人创有一取法，取惟合义乃临深。于是乎，擎一竿、挑一筥，凡鱼不钓只钓鲤。有才龙门任尔登，无才祗合吞吾饵。小者欲来我不提，得一大者尽力携。归来嘱咐和羹煮，盐油醋酱都要齐。还问山妻有酒否？有则烟波醉后题。
　　何事丝纶江上展，祗缘雨笠烟蓑惯。几番钓饵入渊时，红蓼青苔常饱眼。
　　渔翁俯仰逐烟波，垂钓鲤潭仿渭河。雪满寒光堆髻白，者般佳趣寄油罗。（彭吉堂）
　　身闲无事向江滨，手抱丝纶景最真；栖鹭洲边堪作伴，捕鱼家里好为邻。一生进退江湖乐。半世升沉钓饵亲。潭曰鲤潭非渭水，何妨从此效名臣。（梁元）
</div>
    <div class="pagination">
<a href="树杞林志_page8.html">上一页</a><a href="树杞林志.html">1</a><a href="树杞林志_page2.html">2</a><a href="树杞林志_page3.html">3</a><a href="树杞林志_page4.html">4</a><a href="树杞林志_page5.html">5</a><a href="树杞林志_page6.html">6</a><a href="树杞林志_page7.html">7</a><a href="树杞林志_page8.html">8</a><span class="current-page">9</span>
    </div>
    <div class="pagination"><a href="index.html">返回目录</a></div>
</body>
</html>
