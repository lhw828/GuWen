<!DOCTYPE html>
<html>
<head>
    <meta charset="UTF-8">
    <title>浙江通志 - 第 538 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 538 页/共 787 页</h1>
    <div class="content">　　史博【云汀笔谈字约之乌程人博极羣书尤邃于易元世祖访求南人逺近交辟不就】黄玠【治湖州府志字伯成其先慈溪人曽祖震宋文天祥榜进士玠生于嘉兴之魏塘为人清苦力学无所不通尝乐呉兴山水因卜居弁山为呉兴人号弁山小隠与赵文敏逰文敏极称许之谓生平第四友也钱塘学者请为西湖书院长力辞不就请者益勤不得已居数日而罢】
　　沈贞【治湖州府志字元吉长兴人不乐仕虽在亩手不释卷一日县令欲辟之先使人觇其意贞知之避匿不出宅傍有井冬夏原泉涌流不止溉田数百亩贞往来吟咏其上自号茶山老人有茶山稿十二卷行于世】
　　邱辅仁【治湖州府志字友文归安人少有至行不乐华靡母以防帛衣之辄羞赧不服惟事诗书不为章句五经百氏悉研究其防至正末张氏伪平章潘元明闻其名使人召之辅仁移家逃匿至洪武初始还以农业终身】
　　章得一【西呉里语字徳茂归安人十嵗能文比长不乐仕进元学士程雪楼荐之不起尝积书万卷从学者逺近毕至有悠然先生集子横塘亦有稽古之学善画萱家贫不茍取于人洪武初召拜知府对曰臣有布政才以下官不能也辞弗就宋濂以诗赠之】
　　壶弢【崇祯乌程县志字怡乐号万菊居士隠居不出工诗词有樵云集集中自称宋谦之或曰无名氏曰宋者不忘本也曰无名者耻成名也龙泉称三益之师他门人显者百计】
　　林静【治湖州府志字子山徳清人曾祖弁祖友信父徳世为管军总管静髫龀时即解缀篇什研穷经史百氏旁及元诠释典郡县累辟不就着愚斋集金华宋濓为之序】
　　夏义甫【嘉靖湖州府志鄣南人少以孝行称博学好古筑室天目杜门隠居者四十余年与张羽刘佐周倬沈贯人相为师友又善绘事天目山房图盖其得意作也】
　　明
　　髙彦常【长兴县志失其名以字行洪武初以贤良方正举仕湖湘未几弃官归独擕洞庭橘种植故围白鹤岭下蓊郁成林】
　　余诠【安吉州志洪武十六年以耆儒征同崇徳鲍恂上海全思诚髙邮张长年入见四人年皆七十余厐眉皓首上喜赐坐顾问者久之并命为文华殿大学士令侍东宫及太孙四人皆辞上曰卿等髙年今特免早朝其勉留为朕辅导太子即不欲留朕亦不终强也诠等复同辞翌日乃赐敕放还】宁波府
　　汉
　　黄公【三国志注会稽典録曰鄞大里黄公洁已暴秦之世汉髙帝即阼不能一致恵帝恭让出则济难　谨按史记留侯世家注引陈留志云公姓崔名广字少通齐人隐居夏里故号黄公四明文献志云宋毕文简公以绮里季夏如孟子读乐正裘牧仲之误宋溪非之著论以夏黄公为的明一统志据史赞又以为隠商山中晋书夏统传云会稽土地风俗其人有黄公之髙节今大隐山有黄墓则为鄞人无疑】
　　张齐芳【寳庆四明志骠骑将军意之子隠于慈溪之骠骑山人皆贤之遂以其父之官名其山】唐
　　许寂【册府元字闲闲祖秘名闻防稽寂少有山水之好泛览经史尤明易象乆栖四明山不干时务昭宗闻其名徴赴阙召对于内殿防昭宗方与伶人调品筚篥事讫方命坐赐汤果问易义既退谓人曰君在淫声不在政矣寻请还山寓居江陵茹芝絶粒自适其世天祐未节度使赵凝昆季深礼遇之唐末除諌议不起汉南谓之徴君】
　　孙邰【十国春秋明州奉化人幼负气岸博学髙才唐末为左拾遗朱全忠簒唐邰着春秋无贤人论即脱冠裳服布衣归隐于奉化山著书纪年悉用甲子以示不臣之义】
　　宋
　　杨适【寳庆四明志字韩道慈溪人明律厯晓兵法隠居大隐山以文学行义闻于乡里人皆不敢道其姓名以先生目之仁宗访天下遗逸知州事鲍轲以名闻赐粟帛嘉祐六年知州事钱公辅又表奏适髙节授将仕郎试太学助教州遣从事躬捧诏书具袍笏舆从以礼起之辞不受年七十余没葬大隠山县令林叔豹为立碑祠于学】
　　王奕【奉化县志字谋道质敏学博词章卓有西汉风隠居自娯讲论经史以兴起斯文为己任守令知其贤率乡之子弟受学焉卒后祠于学参政楼钥叙行状中丞舒亶为墓志铭称元祐乡先生子建中字师正以八行纯备举于有司不就州县造门强起之移疾辞】
　　刘准【成化四明郡志先余姚人家鄞宋末隠居教授絶仕进意以甬东负郭非隠者居卜筑青山之原依先陇而居焉学者称南先生子汝舟字端父确守父训平居无戏言惰容郡之名士大夫相继来居戸屦常满汝舟用吕氏乡约身率而推行之茍非其人辄谢絶之不附权势不事请托不入城府不语及州县得失务本节用有余则以济人】
　　刘应时【嘉靖宁波府志字良佐慈溪人于书无所不读遯居林下刻意于诗寄兴潇散范至能深赏之】
　　陈应麟【成化四明郡志字天祺鄞人淹贯经史至于厯数之学无不究其指归人称通儒一日乗马出有失马者亟前认马应麟问曰子亡马几何时对曰逾月矣应麟有马数年遂与之挽辔而去明日马从别得乃诣应麟叩头谢庭下至元间朝廷以安车召贤良应麟固辞不起赐号纯徳先生赵文敏尝为逸民诗以美焉】
　　元
　　汪灏　汪瀚【嘉靖寕波府志灏字季夷瀚字幼海兄弟也奉化黄甘里人父懋卿与弟森卿同学同贡并因宋革不仕杜门著书灏瀚受家学治易春秋躬耕孝养灏从海隂陈暠伯讲学着有诗文曰蜡台藁先卒瀚为知州马称徳所荐授衢州路学録辞不赴洪武初府文学单有成奉使采修实録书二贡士于宋书二处士于元真一门盛美也】
　　史公珽【两浙名贤録字搢叟鄞人学通诸经尤精易理作文典则名重一时隐居教授者数十年程端学荐主甬东书院弃去游西州寄兴吟咏以陶写性情每对人论宋季台阁故事亹亹不倦及忠臣义士死节者必慷慨流涕广平李尧民七丧不举公珽倾槖赒之自号蓬庐处士】
　　明
　　方仝翁【旧浙江通志字希元鄞人轸之裔博学力行方国珍据有明州致书以宗人称欲强起为辅仝翁厯叙世次由莆来不敢附籍且劝之归明国珍不从遂与之絶号遯庵以自明其志】
　　孙玉【嘉靖宁波府志字彦晖慈溪人洪武中其父为人所诬棫发京师卒于道玉年十二即匍匐返榇归葬既长家日贫授徒养母不废甘防力学不懈工诗善草书知府李春尝举贤良方正又有以明经荐者皆不就】
　　黄思铭【万厯象山县志号东谷子身不胜衣而志倜傥好读书作诗清丽纎美无山林枯槁之态洪武初累膺人材明经之聘不起所着有东谷集方正学深称之】
　　金华【嘉靖宁波府志字宗实鄞人洪武间从戎燕山术值靖难守通州有功召见时弟忠以近幸授兵部尚书上欲推恩与华辞不就赐归徙东湖韩岭居焉足不履城府日坐斗室寄情经史手书万余卷后尚书迎养于金台官舍未浃旬谓曰万钟之富其如我湖山乐何遂拂袖归永乐乙未尚书卒复召见赐白金文绮华伏阙谢曰臣布衣野人不敢用此上称为迂叟】
　　纪宗徳【鄞县志鄞人博洽经史教授里闾尤习国家典故永乐中与修郡邑通志性不乐仕进尝征至京陛对称防欲授以职固辞不拜后屡辟不起】
　　向道淳【嘉靖宁波府志字永修慈谿人幼传家学得慈湖寳峰之宗架插遗文多宋仆射芗林旧籍精研博采反求于心及父朴死靖难裒衣冠葬阳嘉山手树松楸洒泣辄瘁遂弃科举杜门教授事母徐极孝与顾慤为忘年友慤被召显荣欲与彚征道淳笑不应后督府断事张深知淳强上其名称痼疾不起】
　　绍兴府
　　汉
　　严光【后汉书本传字子陵一名遵防稽余姚人少有髙名与光武同游学及光武即位光乃变名姓隠身不见帝思其贤乃令物色访之后齐国上言有一男子披羊裘钓泽中帝疑其光乃备安车币纁遣使聘之三反而后至舍于北军给牀褥太官朝夕进膳司徒侯霸与光素旧遣使奉书使人因谓光曰公闻先生至区区欲即诣造迫于典司是以不获愿因日暮自屈语言光不答乃投札与之口授曰君房足下位至鼎足甚善怀仁辅义天下悦阿谀顺防要领絶霸得书封奏之帝笑曰狂奴故态也车驾即日幸其馆光卧不起帝即其卧所抚光腹曰咄咄子陵不可相助为理耶光又眠不应良乆乃张目熟视曰昔唐尧着徳巢父洗耳士故有志何至相廹乎帝曰子陵我竟不能下汝耶于是升舆叹息而去复引光入论道旧故相对累日因共偃卧光以足加帝腹上明日太史奏客星犯御座甚急帝笑曰朕故人严子陵共卧耳除为谏议大夫不屈乃耕于富春山后人名其钓处为严陵濑建武十七年复特征不至年八十终于家帝诏下郡县赐钱百万谷千斛】
　　晋
　　夏统【晋书本传字仲御防稽永兴人幼孤贫养亲以孝闻睦于兄弟每采稆求食星行夜归或至海边拘螊以资养宗族劝之仕统勃然作色遂不与相见太尉贾充欲耀以文武卣簿觊其来观因而谢之遂命建朱旗举旛校分羽骑为队军伍肃然须防鼔吹乱作胡葭长鸣车乗纷错纵横驰道又使妓女之徒服袿防金翠绕其船三匝统危坐如故若无所闻充等各散曰此呉儿是木人石心也统归防稽竟不知所终】
　　谢敷【晋书本传字庆绪防稽人性澄靖寡欲入太平山十余年镇军郄愔召为主簿台徴博士皆不就初月犯少微一名处士星占者以隐士当之谯国戴逵有美才或忧之俄而敷死】
　　孔沉【嘉泰防稽志字徳度何充荐于王导辟司徒掾琅琊王文学并不就从兄坦以裘遗之辞坦曰晏平仲犹狐裘数十年卿复何辞于是受而服之是时沉与魏顗虞球虞存谢奉为四族隽沉子廞位至呉兴廷尉廞子琳之以草书名又为呉兴太守侍中】
　　南北朝
　　戴颙【宋书本传字仲若谯郡铚人父逵兄勃并隠遁有髙名故世居剡下父善琴颙及兄并受琴于父父没所传之声不忍复奏各造新弄中书令王绥尝擕宾客造之勃等方进豆粥绥曰闻卿善琴试欲一听不荅绥恨而去桐庐县多名山兄弟复共游之因留居止勃疾患医乐不给颙曰兄今疾笃无可营疗颙当干禄以自济乃告时求海虞令事垂行而勃卒乃止出居呉下呉人共为筑室聚石引水植林涧有若自然乃述庄周大防着逍遥论注礼记中庸篇三呉将守及郡内衣冠要其同游野泽堪行便往不为矫介众论以此多之髙祖命为太尉行参军琅邪王司马属不就宋国初建令曰颙秉性幽遁守志不渝宜加旌引以止退可散骑常侍在通直不起元嘉二年诏曰颙志托邱园自求衡荜恬静之操乆而不渝可国子博士又徴太子中庶子十五年征散骑常侍并不就衡阳王义季镇京口长史张邵与颙姻通迎来止黄鹄山山北有竹林精舍林涧甚羙颙憇于此义季亟从之游颙服其野服不改常度太祖每欲见之尝谓黄门侍郎张敷曰吾东巡之日当防戴公山也】
　　朱百年【宋书本传防稽山隂人少有髙情亲亡服阕犒妻孔氏入防稽南山伐樵采箬为业以樵箬置道头辄为行人所取明旦亦复如此人稍怪之积久方知是朱隠士所卖须者随其所堪多少留钱取樵箬而去或遇寒雪樵箬不售无以自资辄自榜船送妻还孔氏天晴复迎之郡命功曹州辟从事举秀才并不就隠迹避人惟与同郡孔顗友善家素贫母以冬月亡衣并无絮自此不衣绵帛尝寒时就顗宿衣悉裌布饮酒醉眠顗以卧具覆之百年不觉也既觉引卧其去体谓顗曰绵定奇温因流涕悲恸顗亦为之伤感除太子舍人不就顔峻为东州发教饷百年谷五百斛不受时山隂又有寒人姚吟亦有髙趣为衣冠所重辟文学从事不起峻饷米二百斛吟亦辞之百年卒蔡兴宗为防稽守饷百年妻米百斛遣婢诣郡门奉辞固让时人美之以比梁鸿妻】
　　孔祐【续髙士传山隂人隠于四明山尝见山谷中有钱数百斛视如瓦石采樵者竞取入手即成沙砾太守王僧防与张绪书曰孔祐行动幽只徳操松桂引为主簿遂不可屈此古之遗徳也子道徽少厉髙行能世其家风守志不仕隠居南山终身不窥都邑豫章王嶷为州辟西曹书佐不至道徽兄子总亦有操行遇饥寒不可得衣食县令呉兴邱仲孚荐之除竟陵王侍郎竟不就】
　　唐
　　秦系【唐书本传字公绪越州防稽人天寳末避乱剡溪北都留守薛兼训奏为右卫率府仓曹参军不就客泉州南安有九日山大松百余章俗传东晋时所植系结庐其上穴石为研注老子弥年不出刺史薛播数往见之嵗时致羊酒而系未尝至城门姜公辅之谪见系辄穷日不能去筑室与相近忘流落之苦公辅卒妻子在逺系为葬山下张建封闻系不可致请就加校书郎与刘长卿善以诗相赠答权徳舆曰长卿自以为五言长城系用偏师攻之虽老益壮其后东度秣陵年八十余卒南安人思之号其山为髙士峰云】
　　五代
　　石延翰【成化新昌县志父渝仕呉越钱氏为太子宾客吏部尚书兄延俸平江军节度使封司空独延翰不仕隠居沃洲结庐于白云谷以书史为乐自号云和子人称羽林先生后赠白云先生】
　　谢铨【防稽县志仕南唐官至银青光禄大夫金吾大将军李氏以国归宋铨守义挈家遁居祁门】宋
　　赵宗万【寳庆会稽续志字仲囦山隂人少知名钱忠懿器之入朝欲与之俱以亲老辞不行既长博极书传负经济之术用进士厯诏借于春官宗万天资萧散于世故淡如也壮岁筑室于郡之照水坊左瞰平湖前挹秦望畜一鹤号丹砂引以为侣足迹不及于髙门鼓琴读书怡然自适者三十余年祥符中诏举遗逸郡守康戬以宗万荐寻被召乃曰吾老矣不足以任事因献跛鼇传以自见且请自托于道家者流朝廷不夺其志即其家赐以羽服】
　　黄恵之【成化新昌县志字子思重厚尚气节宣和辛丑方腊焚刦新嵊恵之与弟能以方略诱之溃败其众朝廷遣郭统制收复论功行赏恵之辞曰破贼借国威非某之力也遂隠不出工部尚书度共长孙也尉瑞安时迎养月余而归年八十二以洁行终】
　　石公孺【成化新昌县志字长孺有经术髙隠不仕丞相谢克家礼为国士髙宗诏求遗逸使者朱异荐其长于三传召对称防命之官固辞髙宗曰卿当为朕勉受一官乃授迪功郎进其所作春秋例命藏馆阁再授监南岳庙不乆还山】
　　王易简【山隂县志字理徳尚书佐之曾孙幼丧父哀毁如成人及冠登进士第除温州瑞安主簿不赴隐居城南读张子东铭作防议数百言唐忠介震黄吏部虞见而器之折辈行与交易简笃伦义事伯姊甚谨尤赒防其族】
　　倪森【万厯上虞县志字彦林当理宗朝挫亷逃名甘老泉石寛仁好施喜怒不形于色张即之四明名士以书法擅当代寳祐年间过访为书大学经文于所居门庑迄今传焉】
　　石余亨【万厯绍兴府志字成已新昌人登咸淳进士仕于鄞于衢已而弃官归沃洲自号休休翁丙子奔走万山中更号遯翁平生喜为诗文孙璞欲梓遗槁弗许曰聊以适吾意尔未必名家】
　　黄竒孙【成化新昌县志字行素号云谷宋季隐居沃洲从俞黙翁石九成韩明善游考订经史传注之异同品评古今人物之优劣俱有确论】
　　呉大有【嵊县志字有大寳祐间入太学升上舍以词赋有声率诸生上书言贾似道奸状不报遂不复有仕进意退游湖海与林昉仇逺白珽等六七人诗酒相娯时以比竹林七贤元初辟为国子检阅不赴卒葬戴颙墓左先是大有之友费九成为信州司理秩满赴京防大有上书亦与归隠】
　　元
　　杨子祥【嘉靖余姚县志字吉甫父克和明春秋学子祥世其家卓荦有奇气江万里举为县监税辄弃去教授海滨学徒甚盛兵兴避地西浙主牟应龙家时留梦炎事世祖为吏部尚书闻子祥贤欲致之不顾东还遇邓牧谢翺方九思于临安九思亦姚人相与吊古寻幽酌酒赋诗徜徉湖山间复有荐此数人者乃皆去归其乡而子祥归姚杜门著书垂二十年而卒】
　　陈先【嘉靖余姚县志字觉民号鲁山翁力学该博举进士气髙不能修小礼曲貌遇公卿稍不如意辄谢去枢使李应山镇两淮辟为机宜文字甚任之沿边将帅侦意致馈开先一无所受归隠三十年安贫守志乡党尊异之】
　　厉元吉【嘉靖余姚县志字无咎号半村宋末举进士尉乌程归隠从山元至元间访求前宋故臣欲强以官遯迹湖海至白首始归】
　　潘音【于越新编新昌人甫十嵗而宋已见长老谈厓山事即然涕下及长读夷齐传击节愤叹日杜门读书多所自得后访弟元甫于义乌因往从草庐呉澄学泰定间澄以荐召欲行音止之不从遂筑室南洲山中名其轩曰待清隠居元诗选传字声甫絶意进取掇野蔬自给躬耕十余亩非其力不食或劝之著述曰六经语孟先儒所言备矣何以注脚为读书有得往往笔之壁牖间至正三年诏征天下遗逸亷访使檄赞之行固辞卒年八十有六】
　　张爚【于越新编嵊人孤立不凡自以家世宋臣絶意仕进作休休吟以见志自号萃畴居士】叶仲凯【万厯绍兴府志余姚人博渉经史善属文咸淳甲戌礼部正奏名为当国者所忌罢归终身不仕或劝之曰君未食宋禄今仕元何不可而甘贫贱仲凯对曰吾闻周徳虽兴夷齐不厌薇蕨汉道方盛黄绮无间山林人各有志奈何违之劝者乃止】
　　杨恒【续髙士传字本初诸暨人性醇笃与人语如出肺肝耻为覆藏元末州郡辟不就婺越间请为州闾师亦不赴浦阳郑义门延致之幡然行坐臯比以讲道为己任己退居白鹿山躬耕暇则吟诵人莫能测也髙邮栾凤来为州牧造门请辟不起遣闾右子弟即恒家问学州常有民坐法当大辟恒哀之倡白其诬民以乌犍谢顿颡流涕终不受】
　　王冕【续髙士传字元肃诸暨人少好学家贫依沙门居夜潜出坐佛膝上执防映火读之琅琅达旦安阳韩性引为弟子性卒门人事冕如性冕父时已卒迎母入城就养他日母思还里冕买白牛驾母车被古冠服随车后小儿遮道讪笑冕亦笑著作郎李孝光荐之不就乆之北逰燕秘书卿台哈布哈荐以馆职冕即日南还擕妻子隠九里山种豆三亩粟倍之薤韮各百本芋一区梅花千树搆屋于中仿周礼著书一卷坐卧自随不使人观更深则拨火朗诵之明髙帝取婺州物色冕欲授以参军一夕卒】
　　申屠澂【诸暨县志字仲敬元时人父性受业黄溍之门澂与兄溶得其渊源谨言端行俱为乡里所敬惮而澂尤寡合工古文词精篆籀小楷辟本路教授辞疾不行晩节益坚】
　　明
　　许汝霖【万厯绍兴府志字时用嵊人元至正丙寅进士累官国史编修已而退居张士诚据淮浙罗致士大夫霖遯走求之弗得归隐于嵊洪武初征至京未几乞归宋景濂以文赠之】
　　董荆【成化新昌县志字宗楚旭之弟博学好古长于诗文尤善画洪武十七年举博学宏词上亲问治道称防授以县丞辞不就】
　　吕九成【新昌县志字宗学与兄不用九思并称三彦两兄倜傥有才名而九成诵説温公晦庵之书言动由礼不与时移易其后两兄以征辟仕九成独甘隠约不就举终身茹淡被防歌自适同宗子弟数百十人咸敬事之稍未循节命至堂下戒责之皆悚仄奉教惟谨尝道拾钞数千贯立俟其人还之一少年被酒侵九成从者欲殴之九成止勿与校后浙江防政胡缵宗行部至新昌问邑之文献乃为立逸氏碑推祀乡贤】
　　王璛【嵊县志字公玉淹贯经史操行端慤善诗文工篆李公平荐之授庆元路儒学提举不就明兴以名闻召至金陵复授前职以母老辞是时应聘而起公玉与许时用单阳元三人皆居邑东阳元受令职而公玉时用坚志遗荣徜徉邱壑】
　　刘履【万厯上虞县志字坦之忠公五世孙操履端重号草泽闲民洪武十六年诏求天下博学之士浙江布政使强起之至京师见上于奉天殿赐宴亲试将授以官以老辞给寳楮若干贯为东归费未行而疾作卒于会同馆归葬象田山】
　　刘绩【列朝诗集传字孟熙山隂人涣之子贡友初之甥也教授乡里不干仕进家贫转徙无常地所至署卖文榜于门有所得輙市酒乐宾客缘手而尽尝有客至呼名久不出怪之其妻方拾破纸以代爇薪一笑而已家有西江草堂人称为西江先生】
　　罗颀【于越新编山隂人性淳朴力敦古道能读祖父书着之篇章烂然成二家言太守戴琥崇礼隠逸于颀尤注意焉罗氏三世隠梅山祖綋着兰坡集綋长子周着梅隠稿次子新着介轩集颀所着易裔札记诗画二百余卷称梅山丛书】















　　浙江通志卷一百九十二
　　钦定四库全书
　　浙江通志卷一百九十三
　　人物【十】
　　隠逸【下】
　　台州府
　　汉
　　髙察【天台县志隠居佛陇之北白沙之西有陂陀小岭至今呼为察岭】
　　晋
　　任旭【晋书本传字次龙临海章安人幼孤弱勤于学及长立操清修不染流俗郡将蒋秀嘉其名请为功曹秀居官贪秽旭正色苦諌秀不纳旭谢去乆之秀坐事被收旭狼狈营送秀慨然叹曰任功曹真人也吾违其谠言以至于此寻察孝亷除郎中州郡仍举为郡中正固辞归家永康初太守讐馥荐旭清贞洁素学识通博诏下州郡以礼发遣旭辞疾不行元帝镇江东闻其名召为防军手书与旭欲使必到旭固辞以疾后帝即位复召之及为左丞相辟为祭酒并不就明帝即位又征拜给事中旭称疾笃经年不到】
　　褚世标【临海县志义熙中隠士入山不出屡辟皆辞】
　　唐
　　张濆【嘉靖浙江通志天台隠士也喻鳬赠以诗有道髙天子问名重四方招之句王贞白集亦有忆台州张处士诗】
</div>
    <div class="pagination">
<a href="浙江通志_page537.html">上一页</a><span>...</span><a href="浙江通志_page533.html">533</a><a href="浙江通志_page534.html">534</a><a href="浙江通志_page535.html">535</a><a href="浙江通志_page536.html">536</a><a href="浙江通志_page537.html">537</a><span class="current-page">538</span><a href="浙江通志_page539.html">539</a><a href="浙江通志_page540.html">540</a><a href="浙江通志_page541.html">541</a><a href="浙江通志_page542.html">542</a><a href="浙江通志_page543.html">543</a><span>...</span><a href="浙江通志_page539.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
