<!DOCTYPE html>
<html>
<head>
    <meta charset="UTF-8">
    <title>山西通志 - 第 203 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 203 页/共 700 页</h1>
    <div class="content">　　元佥事王廷佐墓志翰林学士马颖撰文
　　代州
　　广武故城州西一十五里前汉置广武县属太原后汉晋北魏胥属鴈门隋开皇十八年改县为鴈门括地志广武故城在鴈门县勾注山南四十五里通典在鴈门县西南明一统志在代州西一十五里图经在勾注陉口之南即汉械繋娄敬地后魏移置上馆城按魏地形志原平县有广武城当在鴈门之南隶崞县而明广武城南距代州六十里在鴈门之北俱非广武故城也
　　枣云城东四十里俗名枣林村址存
　　鴈门故郡隋志后周置肆州开皇五年改代州置总管府大业初府废置鴈门治鴈门县
　　楼烦乡西三十五里前汉志隂馆有楼烦乡景帝后三年置县水经注同
　　平城故县汉置在鴈门县之西
　　鴈门故县西北四十里本汉广武县隋避讳改鴈门怀化故县唐志贞观十二年以怀化县隶代州髙宗时废
　　鉼隥穆天子至此作黄竹诗水经注陉山南北有长岭岭上东西有通道即鉼隥也按翼城东乌岭山有通道亦曰鉼隥
　　阜通监在城中金大定十八年立监铸钱二十年名曰阜通改太仆寺
　　磨笄石在夏屋山赵襄子诱代王登夏屋杀之其姊为代王夫人磨笄自杀
　　杀子谷东北二十里相传秦扶苏死此中有恨斯水水声呜咽唐陶翰诗寨下有遗迹千龄人共传一载崞县为太子崖
　　东西花园西十里柏林寺旁晋王李克用游赏地看花台西南二百步莲池旁上建南楼金赵秉文元好问俱有诗
　　潘家庄南七里鳯山麓宋潘美部署时游憩于此南楼元好问诗鳯山可是生来巧堪与南楼作画屏金赵可亦有代州南楼乐府
　　吉祥楼明熹宗时赵南星谪戍代州僦居小楼顔曰吉祥又埽除土室顔曰味檗白东谷尚书尝曰赵公年近八十犹日课制义一篇
　　李晋王像在柏林寺中唐同光三年庄宗建寺院内遗像一轴共七人王衣绯袍踞胡牀其右冠王冠而衣黄者亚子也其左冠虎冠而衣青者存孝也其二东向侍其二西向侍莫知为谁王挟矢睨视之盖王眇一目号独眼龙画笔为王讳之明武宗过代持像去今摹像留寺中
　　郅都柏在州东都守鴈门卒葬此有柏五十余株人咸称郅都柏
　　断景树西四十里唐令狐楚白杨庙碑云魏孝文尝繋马其下故立庙旧志谓汉文当迎立时尝卧树下者误
　　试劒石北八里官道旁世传杨六郎拔剑试之石分为两
　　唐白杨神庙碑唐昌化守南康郡王元韶重新庙宇令狐楚撰文
　　宋顺应侯庙记碑王崇极记云庆厯中郡守张元退夫以祷神之应为记镌石置前庑之壁季夏营葺忽若雨露霑渍光莹洞彻阖庙众工咸叹其异云
　　宋侍郎滕茂实墓碑东七里自刻碑记并篆墓额九字云宋工部侍郎滕茂实墓
　　五台县
　　虑虒城在县南汉置县属太原郡西晋末鐡佛刘武居新兴虑虒之地
　　思阳城　仓城北魏志永安郡驴夷县有二城
　　张公城北五里晋时石勒将张平筑有碑剥落
　　苍城西南三十里周一百三十步
　　五王城在东台东北建梵宇
　　台州故址在城北里许古城村
　　驴夷故县北魏志汉虑虒县太和十年改名驴夷有驴夷城
　　宝兴军北汉时刘继颙于五台柏谷置银冶取鑛烹银后即其冶建寳兴军宋太平兴国四年于五台置银冶后废
　　杂花园唐时筑戒坛在大墖前
　　苏子陂上有宋苏文忠公祠
　　佛足碑在中台大塔左西域记释迦佛遗双足迹长一尺六寸广六寸十指皆现花文唐贞观中奘法师自西域图写持归太宗令刻石后摹刻中台
　　那罗延窟在东台华严经云是菩萨住处亦是神龙所居盛夏有氷灯光时现
　　白书梵字在香域沟左赤崖间字类古篆
　　宋重修南神庙碑南十里土人名南神垴盖汉文帝祠也进士孙俨撰文
　　金烈女聂舜英墓铭尚书聂天骥女进士张白豪妻元好问铭其墓
　　金重修明阳观碑西南八里紫罗山之麓左司郎中元好问撰文
　　金张永通墓碑翰林学士苏珊撰其辞曰功名糠粃富贵浮云宗族称友乡党称仁
　　繁峙县
　　卤城在东百里故福都周三里一百步有东西南西北三门本汉县地多卤土因名相传朝霁云雾中现楼堞人马歳丰之兆人在西则见在东则不见远则见近则隐
　　齐城卤城东五里隐现同卤城见则歳歉
　　六郎城东七里宋杨延昭遗址
　　宋王城东四十里俗号宋王岭
　　繁峙故郡北魏志天平二年置繁峙郡及县后周并废故廓州北魏志武定元年置治肆州敷城界郭城旧唐志繁峙汉县东魏置廓州久废
　　繁峙宫北魏太祖天兴元年自中山还驻跸于此尹耕曰必在盛乐或近盛乐地非今繁峙县也按魏昭成帝即位于繁峙之北时或建宫
　　蔚州侨治旧唐志武德六年置蔚州七年自阳曲寄治繁峙县
　　葰人故县汉置隶太原郡如淳曰音璅汉末废晋改置繁峙县
　　义兴冶宋志繁峙县有义兴冶
　　迎翠楼在市口元时建
　　崞县
　　楼烦城东十五里大阳都北魏志原平县有楼烦城舆地要览楼烦故城在今太原府崞县东明王钥诗楼烦隤废惟荒丘黄沙射目风飕飕
　　石城故城即县城北魏志永兴二年置石城县
　　唐林城南四十里一云五十里证圣元年析五台崞二县置武延县唐隆元年改唐林五代时梁改白鹿晋改广武宋并入崞县
　　云中城西南六十里隋志崞县有云中城东魏侨置恒州寻废
　　芦板塞城西南七十里永兴都隋志云中故城在崞县西南今名芦板塞
　　孟良城在元岗口延昭部将址存
　　长城梁西四十五里始皇筑址存
　　北显故州隋志崞县有东魏广安永定建安三郡寄山城后齐废郡改为北显州后周废
　　故崞州元志本崞县太宗十四年升为州
　　原平故县南四十里古史考曰赵衰居原今原平县魏志前汉属太原后汉晋胥属鴈门有隂馆城楼烦城广武城
　　白鹿故城明一统志五代梁析置宋省入崞县
　　秦王寨在吊桥岭
　　杨六郎寨在阳武峪即杨延昭驻兵地
　　焦赞寨在南冈口南十里亦延昭部将
　　旋鸿池北魏和平三年二月癸酉太宗田于崞山观渔于旋鸿池
　　此君轩在铜川金毛瑞卿有题崞县郝子玊此君轩诗按郝子玊名俣金翰林学士县志云郝隆建者误
　　远公说法台西北四十里白仁岩下有石室定心石碁枰石诸迹
　　万卷楼金武伯英建
　　天涯石鼓东南四十里天涯山之麓元好问有诗虚白轩在神清观后金行省员外郎王朴建
　　蟾酥池西北五里池出蟾酥故名元好问有诗
　　崞山神扁西南二十五里崞山祠内金安阳王尚书无竞真笔为河东庙额第一元好问刻石撰记
　　保徳州
　　林涛寨保德故林涛寨也周赧王十九年赵武灵王略地林胡献马
　　长城在偏桥村西扺黄河南接兴县八十里三闗志秦并赵筑长城于岚县紫塞或云赵肃侯筑
　　故隩州城东北八十里
　　故城西二十里宋建
　　禹余粮石北二十五里有禹庙相传禹治水过此今河岸有禹余粮石张华博物志禹治水弃余粮于江化为石
　　鲁班石像南十里杨家湾南崖石窟中窟尝有声一日坠出鲁班石像腰间繋捶凿又有大小石佛数百皆无斧凿痕
　　马蹄石东南八十里世传始皇巡狩驻此
　　磨剑石旧在儒学门下世传王伯当磨剑于此
　　龙鳞石州东卧龙沟石初置州宅万厯间移置明伦堂左建蛟龙云雨壁前
　　赵宁冈在栢森村冈盘绕如龙有七脉宋赵宁凿冈深一丈二尺见芦根七条断之血流入河宁奏宋帝宠赉甚厚
　　颁诏防在东南坡宋熈宁间建
　　拟江楼在治北城上俯瞰黄河宋建金州守完顔【缺】时撰记后知州李晏改名安西金燕山李堂有勉赓严韵题安西楼诗知州王嘉言有和元质安西楼韵诗
　　西楼金李晏有保德西楼乐府
　　义门都在栢森村宋赵宁自始祖至宁十世不分居家众五百余口治平二年诏赐米绢并旌其门号其都为义门大观二年以勅命刻石
　　峡口石字在天桥峡石上有字云治平元年甲辰冬十一月望张巡河至此余皆剥落
　　李氏宗支图石刻元李谦号野轩累官翰林学士弟志和为道士号元希真人行真为僧至元七年石刻宗支图及兄弟分受三教诗今多剥落翰林学士王仲谋陈俨俱有诗旧志遗宅在上街之西
　　天桥在倒回谷口金贞元三年僧法利建广七八丈冬积氷成桥遂名
　　金重建庙学碑在州治西大定庚寅知州髙怀建泰和初知州张令臣重建撰碑文
　　古断碑明万厯四十二年修城北水道得碑镵问安楼碑记文不全
　　河曲县
　　呉城北九十里旧传呉王城
　　五花城西北五十里今为五花堡
　　旧隩州东北八十里本雄勇镇宋太平兴国中以北山时有烟熖置火山军今改隩州元省入保德
　　许父寨金志兴定四年徙隩州治黄河滩许父寨禹迹西七里河西北从偏闗来石壁铲削河出其中形如斧削
　　太子滩　娘娘滩北九十里世传吕后贬薄太后汉文帝于此居民耕锄得古瓦有万嵗富贵字样可作砚
　　单寨西五十里一名太子庄相传单雄信据此
</div>
    <div class="pagination">
<a href="山西通志_page202.html">上一页</a><span>...</span><a href="山西通志_page198.html">198</a><a href="山西通志_page199.html">199</a><a href="山西通志_page200.html">200</a><a href="山西通志_page201.html">201</a><a href="山西通志_page202.html">202</a><span class="current-page">203</span><a href="山西通志_page204.html">204</a><a href="山西通志_page205.html">205</a><a href="山西通志_page206.html">206</a><a href="山西通志_page207.html">207</a><a href="山西通志_page208.html">208</a><span>...</span><a href="山西通志_page204.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
