<!DOCTYPE html>
<html>
<head>
    <meta charset="UTF-8">
    <title>西湖志纂 - 第 20 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西湖志纂 - 第 20 页/共 32 页</h1>
    <div class="content">　　虚白堂　古迹考在郡圃唐时建后为钱氏都会堂【白居易虚白堂诗虚白堂前衙退后更无一事到中心移牀就日檐间卧卧咏闲诗侧枕琴赵抃虚白堂诗松萝潇洒似居山賔退公余半是闲谁谓乐天虚白意只传诗句落人间】
　　中和堂　成化杭州府志即钱武肃王阅礼堂宋至和三年守孙沔重建名曰中和后改为伟观【赵抃中和堂诗老来重守凤凰城千里人心岂易平乐职古贤形叹颂中和终不负虚名】清暑堂　咸化杭州府志宋治平三年守蔡襄建
　　忘筌亭　名胜志在郡圃唐时建【白居易忘筌亭诗翠巘公门对朱轩野径连只开新户牖不改旧云烟虚室闲生白高情淡入酒容同座劝诗就满城传自笑沧江畔遥思绛帐前亭台随事有争得比忘筌】
　　望越亭　咸淳临安志庆厯三年郡守蒋堂建名南园巽亭政和初守张阁移建于此曰望越【赵抃宴望越亭寄陈给事诗望越亭无一防尘迢迢东首坐凝神雨余岫色浓于黛日出波光烂若银我类武归去客君为蓬岛上头人谁知老守吾乡便得与诗翁作善隣】高斋　避暑録话州宅之东据城闉为屋下瞰虚白堂超出州宅故为州者多居之谓为髙斋【严维九日髙斋诗诗家九日怜芳菊迟客高斋对浙江渔浦浪花摇素壁西隣树色入秋牕木奴向熟悬金实桑落新开泻玉缸四子醉时争讲德笑论黄覇屈为邦白居易初到郡斋寄钱湖州李苏州诗俱来沧海郡半作白头翁漫道风烟接何曽笑语同吏输秋税毕客散晚亭空霁后当楼月潮来满座风霅溪殊冷僻茂苑太繁雄惟此钱塘郡忙闲却得中】
　　东楼　太平寰宇记高十丈唐武德七年置图经一名望海楼在中和堂北【白居易初领郡衙退登东楼作鳏惸心所念简牍手自操何言符竹贵未免州县劳頼是余杭郡台榭绕官曹凌晨亲政事向晚恣游遨山冷防有雪波平未生涛水心如镜面千里无纎毫直下江防濶近东楼更高烦襟与滞念一望皆遁逃】
　　清晖楼　古迹考在旧州治唐守严维建【白居易清晖楼诗严郎制兹楼立名曰清晖未及题花榜遽催还粉闱去来三四年尘土登者稀今年新太守扫洒施帘帷院柳烟婀娜檐花雪霏防看山倚西戸待月辟东扉碧牕戛瑶瑟朱栏飘舞衣烧香卷帘坐风燕一双飞君作不得住我来幸相依始知天地间灵境有所归】石林轩　名胜志燕思阁宋至和中守孙沔立有石七株号七贤石元祐中守蒲宗孟改名石林轩
　　隐秀斋　名胜志在府治通判北防苏轼书额双门　成化杭州府志吴越钱氏之子城宋至和初守孙沔重立蔡襄有记
　　吴越镇海军使院　成化杭州府志唐光化三年吴越王镠以唐州治扩而大之依山阜为宫室名镇海军使院内有握髪殿都会堂阅礼堂功臣堂天宠堂天册堂思政堂武功堂天长楼叠雪楼青史楼碧波亭宋自钱氏纳土即使院为州治至高宗立为行都徙州治于清波门北都会堂　吴越备史武肃王建亭于虚白堂之基曰八会亭以平吴定越讲武计议凡八会于此已而更名都会堂有蝗蔽日而飞书为之暝王亲祀于堂是夕大风蝗堕浙江而死嵗以有秋
　　叠雪楼　成化杭州府志钱武肃王于叠雪楼架强弩数百以射潮
　　宋大内　徐一防宋行宫考在凤凰山即唐以来州治宋建炎三年高宗以杭州为行都执政奏屋宇隘陋高宗以百官六军未得其所不御正寝绍兴元年诏守臣徐康国措置命不得华饰二年南门成名行宫之门三年以百官泥雨非便命梁汝嘉创廊庑于南门之内二十八年始増筑禁城
　　【臣谨按唐宋州治即吴越使院南渡后为行宫旧志载入南山古迹兹录存其槪以备稽考】包家山　在城南近山川坛西湖游览志山多桃花宋时有闗名桃花闗扁曰蒸霞游人最盛号小桃源
　　冷水峪　在包家山成化杭州府志山多桃花中有流水为城南胜槩
　　圣果禅寺　在凤凰山之右西湖游览志唐干寜间无着禅师建吴越王镌三佛及罗汉像于石壁宋景祐间僧惠然建塔庆厯五年赐额曰崇圣高宗南渡废为禁苑明永乐十五年重建更名胜果内有忠实亭【僧处黙圣果寺诗路自中峯上盘回出薜萝到江吴地尽隔岸越山多古木丛青霭遥天浸白波下方城郭近钟磬杂笙歌】
　　【臣谨按咸淳临安志越境北至于御儿见左传杜预注及史记越絶等书故杜佑通典欧阳忞舆地广记皆以杭为越地秦汉时隶会稽郡至顺帝永建中始分会稽置吴郡据此则唐人到江吴地尽隔岸越山多之句亦苐就唐时言之而乾道淳祐志皆指浙江爲自来吴越分界处以杭专属之吴不若咸淳志考证之详覈也】
　　山川坛　在包家山侧西湖游览志洪武元年拟建于城西二年诏合风云雷雨共为一坛建于此
　　三一庵　在山川坛右万厯钱塘县志白玉蟾炼真于此见石窦中涌泉遂开石池名辟剑池有神龟出没西湖游览志玉蟾南海人宋乾道间于黎母山中得道嘉定中召赴行都命主太乙宫更结庵于此内有得月楼
　　顺济庙　在江干大观楼右又名善利院祀善利龙王自宋至今尚存
　　昭贶庙　在江干浑水闸内钱塘县志祀宋兵部尚书张夏神以景祐间为两浙转运使江潮为患筑石堤自六和塔至东青门延袤十二里杭人德之立祠隄上俗称张司封庙大观二年封寜江侯改封英济公绍兴十四年赠灵感三十年増顺济寻加爵号曰济灵显佑威烈安顺王成化间重建
　　国朝雍正三年
　　勅封静安公春秋致祭
　　资福庙　在江干钱塘县志祀宋烈文侯张宪景定二年追封立祠东山衖口墓所复为建庙于江干今称郡城都土地庙【详见北山】
　　协顺庙　在江干石塜万厯杭州府志祀宋陆圭圭昭庆军人宣和中以眞州兵马都监引兵进攻方腊死为神绍兴间阴却海潮以卫江岸淳祐中潮圮江岸屡筑不就神与三女扬旗空中浮石江面岸頼以成浙西帅臣徐防闻于朝赐庙额封广陵侯并封三女为显济通济永济夫人钱塘县志三女一主防岸一主起水一主交泽傍有小庙祀十二潮神各主一时
　　樟亭驿　在江干舆地志今为浙江亭【孟浩然与杭州薛司户登樟亭驿诗水楼一登眺半出青林高帟幕英僚聚芳筵下客叨山藏伯禹穴城压伍胥涛今日观溟涨垂纶欲钓鼇郑谷题樟亭驿楼诗故国江山外登临返照间潮来无别浦木落见他山沙鸟晴飞逺渔人夜唱闲岁穷归未得心逐片防还】
　　铁幢浦　在江干呉越备史钱武肃王射潮箭所止处尝立铁幢因名铁幢浦【徐一防铁幢考旧临安志云钱氏筑塘时置铁幢三以为水则今利津桥北者其一也地名铁幢浦幢制首圆如杵径七八寸出土三尺余趾限土中故老相传初置幢时塘尚未就虑潮撼幢用铁轮防其趾以铁絙贯幢干而维絙于石楗然后实土筑塘故幢出土上宋咸淳间安抚赵与作亭覆之幢本有三其一在旧便门街东南小巷今巷尚名铁箭一在旧荐桥门外皆湮没不可见仅存在利津桥者近有指此幢为即钱王铁箭以幢首为箭镞不思王射潮时箭已逐潮去乌能存此且王虽英武射潮而潮却特一时精诚所感岂有异于常箭哉又有以幢首可撼不可防为神不察其下本有闗键故也乃惑于夷坚志所云矢防则目红尤谬】
　　【臣谨按徐辨甚明据此则箭所止处亦当在江心不当于岸上立幢以为识备史之言恐未足信也】
　　钱塘江　在县东南万厯钱塘县志本名浙江虞喜志林云潮水投山下折而曲卢肇曰浙者折也潮出海曲折而倒流也一名浙河山海经禹治水至于浙河又名渐江水经渐江水北过余杭东入于海又名曲江枚乗七发观涛于广陵之曲江又名罗刹江以江心有罗刹石故云今称钱塘江因县得名汉书朱隽封钱塘侯注钱唐记云郡议曹华信作塘以捍海潮募人致土石一斛与钱一千塘成遂名钱塘
　　国朝康熙二十八年春
　　圣祖仁皇帝南巡
　　御制渡钱塘江诗
　　雪后春烟漠漠浮扬铃击楫向中流江通潮汐分吴地路入溪山隐越州振武戈矛皆驻马【忆用武时大兵屯驻江干】省方斿葆此乗舟风帆沙鸟看何限逺近云霞望里收
　　乾隆十六年三月初六日
　　皇上巡幸绍兴东渡钱塘
　　御制渡钱塘江诗
　　斛土千钱诡就塘风恬日暖防舟方一江吴越分疆界三月烟花正艶阳航苇谁曽见神异射潮未免话荒唐涨沙南徙民居奠【海潮向逼北岸海寜仁和二邑塘工颇以为患近年来北岸涨沙潮汐南徙遂庆安澜】永頼神庥敬倍常
　　萧山　在钱塘江东亦名萧然山名胜志云晋许询筑室于此有萧然自适之乐遂名唐天宝中改永兴县为萧山县倚山濒江江岸有西兴闗旧名西陵吴越时改曰固陵后更名西兴苏轼诗为传钟鼓到西兴是也
　　御制萧山道中作
　　溪窄緑塍阔水肥乌榜轻开篷画芃蒨挂席剪澄明南国春方丽越天云复晴山行指明日已是镜中行
　　钱清江　在萧山县东汉刘宠为会稽郡守有惠政将去郡父老各持百钱以送之宠选受一钱投之于江江水遂清因名钱清江岸有刘宠祠后人建一钱亭邨民聚居于此曰钱清镇
　　御制钱清镇诗
　　循吏当年齐国刘大钱留一话千秋而今若问亲民者定道一钱不敢留
　　柯亭　在山阴县西三十里太平寰宇记云千秋亭一名柯亭汉蔡邕宿此亭仰观椽竹知有奇响因取为笛相传千秋亭汉时名髙迁亭今柯桥寺即亭址也
　　御制题柯亭诗
　　陈留精博物椽竹得奇遭昔巳思边让今兼传伏滔琴同识焦防剑比出洪涛汉史无能续千秋恨董逃
　　大禹庙　在会稽山大禹治水由浙河乗航至会稽会诸侯于涂山执玉帛者万国因名禹航杭郡之得名始此后葬会稽山窆石尚存窆石之左即为庙嘉泰会稽志云少康立祠于陵所梁时修庙惟欠一梁俄风雨大至湖中得一木取为梁即梅梁也歴代遣官告祭
　　国朝康熙二十八年春
　　圣祖仁皇帝南巡
　　特幸会稽
　　亲诣陵庙致祭
　　御制谒大禹庙诗
　　古庙青山下登临晓霭中梅梁存旧迹金简纪神功九载随刋力千年统绪崇兹来荐蘩藻瞻对率羣工
　　御题扁额曰
　　地平天成
　　御书聨句云
　　江淮河汉思明德
　　精一危防见道心
　　俱奉悬庙中増葺祠宇置守祠生二人雍正七年钦奉
　　世宗宪皇帝谕防重加修葺敬谨防防乾隆十六年三
　　月初八日
　　皇上省方幸浙
　　亲诣禹陵致祭
　　御题正殿之额曰
　　成功永頼
　　御书联句云
　　绩奠九州垂万世
　　统承二帝首三王
　　御制谒大禹庙恭依
　　皇祖元韵诗
　　展谒来巡际
　　凭依对越中传心真贯道底绩莫衡功勤俭鸿称永仪型
　　圣度崇深惟作民牧益凛亮天工
　　【臣】沈德潜恭和　元韵
　　祖德尊前圣由来执大中平成万古事勤俭一王功窆石神灵閟稽山展谒崇后先其揆一兢业代天工
　　御制禹庙览古诗
　　得涖稽山峻言瞻禹庙崇碑文拟衡岳井穴逹龙宫问讯传工部栖迟遇义公錞于寻岂在窆柱恨难穷防石终隣诞梅梁久付空惟应敷土迹天地并鸿功
　　【臣】钱陈羣恭和　元韵
　　作镇稽山重编书夏德崇龙蛇疑古壁栝栢问元宫独上吟韩子南登纪史公锡圭瞻莫并乗载溯难穷殿拥江云碧楼悬海月空我
　　皇勤府事万世有同功
　　山阴　在会稽山之阴故曰山阴秦置为县王献之云从山阴道上行山川自相映发使人应接不暇顾恺之曰千岩竞秀万壑争流草木防笼其上若云兴霞蔚
　　国朝康熙二十八年
　　圣祖仁皇帝御制山阴诗
　　灌木丛篁傍水幽澹烟晴日漾芳洲兰桡摇过山阴道在昔人传镜里游
　　乾隆十六年春
　　皇上御制舟泛山阴溪路诗
　　棹入烟花浦山迎防鹢舟桃霞烘日重柳线曳风柔应接真无暇清明适与谋若耶知不逺且迟命清游
　　兰亭　在山阴县西南二十五里水经注所称兰上里也一名兰渚舆地记云山阴郭西有兰渚渚上有亭晋王羲之与谢安孙统軰四十一人修禊于此人各赋诗羲之为序书法精妙真迹藏其十世孙智永处唐太宗用房元龄言令萧翼以计取之遂入昭陵自后辗转临摹真伪莫辨
　　国朝康熙三十四年
　　圣祖仁皇帝
　　御书大字兰亭序
　　特命刑部员外郎宋骏业恭摹勒石建亭其处重修兰亭置右军祠堂于亭后古迹一新乾隆十六年春
　　皇上省方南巡
　　亲祀大禹陵礼成
　　临幸兰亭
　　御制兰亭即事诗
　　向慕山阴镜里行清游得胜惬平生风华自昔称佳地觞咏于今纪盛名竹重春烟偏淡荡花迟禊日尚敷荣【时三月八日】临池留得龙跳法聚讼千秋不易评
　　又
　　御制兰亭恭咏
　　皇祖橅帖御笔
　　真赝操戈互诋攻
　　圣多能以不同同右军设使瞻
　　仙藻定早倾心拜下风
</div>
    <div class="pagination">
<a href="西湖志纂_page19.html">上一页</a><span>...</span><a href="西湖志纂_page15.html">15</a><a href="西湖志纂_page16.html">16</a><a href="西湖志纂_page17.html">17</a><a href="西湖志纂_page18.html">18</a><a href="西湖志纂_page19.html">19</a><span class="current-page">20</span><a href="西湖志纂_page21.html">21</a><a href="西湖志纂_page22.html">22</a><a href="西湖志纂_page23.html">23</a><a href="西湖志纂_page24.html">24</a><a href="西湖志纂_page25.html">25</a><span>...</span><a href="西湖志纂_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
