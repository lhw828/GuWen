<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 465 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 465 页/共 479 页</h1>
    <div class="content">　　○枫香堡卫东三十里。成化中，水冲苗蛮为患，因设堡筑城，拨卫军戍守。又东四十里为黄泥关，山溪险隘，可据为囤。又五十里至纠坡堡。嘉靖初，吴洞苗为患，设立堡城，置军哨守。又百里至靖州。

　　石炭堡在卫西。又西为营寨。又西为山洞屯。《志》云：卫西八十里，抵藕洞苗寨，皆山箐深险处。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百二十二 

卷一百二十二
　　◎贵州三

　　◇思南府东至铜仁府界二百九十里，西至四川遵义府界四百里，南至石阡府界百四十里，北至四川彭水县界六百五十里，东北至四川酉阳宣抚司界二百里。自府治至布政司八百六十里，至江南江宁府四千四百五十里，至京师七千三百九十五里。

　　《禹贡》梁州荒裔。秦黔中郡地。□□因之，后□□□。后周武帝时内附，以其地属黔州。隋初置务川县，属庸州。大业初，改属巴东郡。唐武德四年，置务州治务川县，贞观四年，改为思州。天宝初，曰宁夷郡。乾元初，复故。宋为羁縻蛮地。政和八年，开置思州仍治务川县。宣和中废。绍兴初，复为思州。元置府，寻改置思州军民安抚司《通志》云：至元中改为思南宣抚司，隶湖广行省。《元志》不载。明洪武五年，改思南宣慰使司，治今镇远府，隶湖广布政司《志》云：思州自唐永隆中已为田氏所据，历宋至元皆内附。明初，田仁厚等献地来归，置司授之，仍令世守。永乐十一年，改为思南府时宣慰田宗鼎以不法废，因改为府。隶贵州布政司，领县三、长官司四。今仍曰思南府。

　　府襟带川、蜀，控扼黔、楚，山溪连亘，蛮獠环错，昔人以为柯要路唐初招慰使冉安昌以务川当柯要路，请置郡抚之。盖地接黔、播今四川彭水县，故黔州治。播州，今四川遵义府。自播以西南，皆汉柯郡地，形援便易也。

　　安化县附郭。隋务川县地。《志》云：唐置思州，治务川县。后没于蛮。宋大观初，蕃部长田恭归附，仍置思州。后废置不一，元初置新军万户府，寻改为思州军民安抚司，徙治龙泉坪。其地有龙泉，因置龙泉平长官司为附郭。今石阡府龙泉县是。后毁于火，移治清江。至元十八年，仍还旧治。至正中，田氏族属相争，分据其地，以献伪夏，始设思南道都元帅府，复徙今治。明初改为宣慰司，治镇远州。二十二年，还治水德江。永乐十一年，始为府治。弘治十四年，始建土城。嘉靖二十八年，以石。万历二十八年，复分置安化县于郭内。城周四里有奇，门五。编户二里。

　　永德江长官司附郭。在府治东南。元置水特姜长官司，属思州安抚司。土酋张坤元世守其地。明洪武初，张乾福来归，置司授之。二十二年，改今名，为宣慰司治。永乐十一年，为府治。十八年，复以土人扬潮海为副长官。今编户四里。

　　蛮夷长官司附郭。在府治西南。洪武十年增置，授土酋安辉世守，复以李斌副之，属思南宣慰司，寻为司治。今编户三里。

　　○思王废县在府南。唐武德三年置，属思州。贞观初，州废，属务州。四年，改务州为思州县，仍属焉。唐末废。《志》云：县在府南，水路三百里。今镇远府东八十里有故城。又扶欢废县，在府西南五十里。《志》云：唐贞观十六年，开山洞置扶欢县，属溱州，以县东有扶欢山而名。后废。溱州，今见四川真安州。

　　多田废县府西北四十五里。《唐书》：武德四年，务州刺史奏置，以土地稍平，垦田盈畛而名。贞观八年，改属费州，后废。《志》云：县北有乐浮山。又扶阳废县，在府西北八十五里。刘句曰：隋仁寿四年，庸州刺史奏置，以扶阳水为名。今《隋志》不载。唐武德四年，属务州。贞观四年，改属费州，后省。○城乐废县，在府西北百五十里。唐武德四年，山南道大使赵郡王孝恭招慰生獠，置属思州。初筑城时，人歌舞之，故曰城乐。贞观初，属务州。八年，改属费州。后没于蛮。

　　涪川废县府东北百里。《隋志》云：开皇五年置，属黔州。大业初，属黔安郡。唐武德四年，属务州。贞观四年，属思州。是年置费州治焉。天宝初，改州为涪川郡。乾元初，复为费州，后州县俱废。宋白曰：州界有费水，因以名州。《通志》：费州，后周宣政初置。唐武德间，移州治蒙笼山。误。

　　废县在府西。隋初置，兼置州治焉。大业初，改州为郡。唐武德二年，复曰州。刘句曰：蛮首领谢龙羽遣使朝贡，授州刺史，封夜郎郡公是也。又改县曰建安。四年，又改州曰州，寻复故。开元中降为羁縻州，属黔州都督府，后废。《志》云：州南有新兴废县，唐初与州同置。又有宾化废县，亦隋初置，属州。唐因之。后俱废。《通志》云：《唐志》称蛮国，其王号鬼主，别部曰罗殿王。似去今郡甚远，盖思州迁徙亦不一地，故址亦不可得而考矣。

　　废充州《志》云：在故州北百五十里。唐武德三年，以别部蛮置，所领平蛮等县七。《通典》：羁縻充州所领有梓潼县，与湖广沅州西废业州接界。开元二十五年，充州酋赵君道来朝。又后唐天成二年，有清州刺史宋朝化来朝。宋乾德三年，有南宁州刺史龙彦舀来贡。景德四年，有罗瓮井都指挥使颜士龙来贡。皆蛮也。《寰宇记》：南宁州，本清溪镇，唐置，在黔州西南二十九日行，从南宁州至罗殿王部落八日行，与云南接界，曰充州，曰琰州，曰犍州，曰庄州，曰明州，曰州，曰矩州，曰清州，凡九州。每年朝贡自州、袭州、峨州已下凡四十四州，洞内羁縻而已。时于黔州置都督府，管播州下五十三州，即南宁州以下诸州。是也。又梓潼废县，考新、旧《唐书》不在充州七县之列，未详所据。或曰、充等州皆在今黎平、都匀之境。

　　废庄州在府境。隋郡地。唐贞观三年，以南谢蛮首领谢疆地置南寿州。四年，更名庄州，领石牛等七县，寻复置清兰县属焉。十一年，升为都督府。景龙二年，府罢，属黔州都督府。州南百里，有桂岭关。又废应州，在庄州之北。刘句曰：南蛮别种有东谢蛮，在黔州西数百里，地方千里。贞观三年，首领谢元深入朝，因开其地为应州，领都尚等五县。《唐志》：东谢蛮在西爨之南，居黔州西三百里。又废矩州，与应州相近，唐武德四年置。显庆初，矩州人谢[C043]灵反，黔州都督李子和讨平之。唐末，仍没于蛮。

　　废明州在府南境。刘句曰：西赵蛮在东谢之南，其地山洞深阻，莫知里数。南北十八日行，东西十二日行。赵氏代为酋长。贞观二十一年，西赵酋长赵磨奴请内附，因置明州。其土俗略与东谢同。胡氏曰：东谢蛮西接蛮，南接西赵蛮。之别部，曰罗殿，今广西买马路。自桂州至邕州横山寨二十余程，自横山至自杞国三十二程，又至罗殿十程。唐贞观十三年，渝州人侯弘仁自开道，经西赵出邕州，以通交桂，即此道也。又蛮州亦近府境。唐贞观中置，领巴江一县，属黔州都督府。贞元十三年，有蛮州刺史宋鼎等请入朝，即此。寻没于蛮。

　　○岩门山府城西南。两相对峙，岩壁险峻。官道出其中，左曰大岩门，右曰小岩门。永胜、武胜二关依岩而立，郡之门户也。去岩门数里，有迎春、藏春二洞，又有钟鼓洞，皆奇峭。○万胜山，在城东南一里，四面陡绝。元末红巾之乱，郡人避兵于此。又城东三里，有东胜山。

　　思唐山府东北四里。《胜览》云：山南连河只水，北枕内江水。内江，即水德江也。又有三峰山，《志》云：在城东，高竦奇秀。或曰即城南三里之三台山。又天马山，在城南二里，与三台相接。○大龙头山，在府东北七里。其南有白鹿峰，在城东七里。又铜锣山，在府东十五里，以水出山峡中如锣鸣也。或曰：以山形如锣而名。又东十五里为马鞍山。

　　石柱山府西二十里。顶有巨石，参差屹立，为郡之胜。又思王山在府西南三百七十里，旧名龙门山。又无党山，在府城南百里。四面悬绝。或云即婺川县之华盖山。未详。○屏风山，在府北百二十里。府北百八十里，又有石马山。峰峦竦拔，独冠诸山。上有巨石如马。又蒲竹山，在府北二百里，山极高峻。

　　○乌江在府城南。自石阡府流入界，至府南十里，经鲇鱼峡，湍流澎湃，险不可言。旁有大岩，岩有一孔，若鲇鱼口然。经城北一里，有香炉滩。滩石如鼎，因名。滩下为白鹭洲，突出中流。《志》云：洲在城东北一里，双峰峙左，二水绕傍。又北历狮吼洞。乌江越府城三十里，至洞下，泻十余里，声如狮吼，舟莫能行。稍北为潮底泊。江流经此，平静无波，商旅皆于此易舟而下。至府北三百五十里为龚滩，洪涛汹涌，声震如雷，长十余里，惟轻舟始得济。又北历袁滩而入四川彭水县界，亦谓之黔江，亦谓之涪陵江也。详见前大川乌江。

　　水德江府东南一里。源出乌江，东北流入四川彭水县界，入涪陵江。又思印江，在府东三十里，旧名思印水，源出朗溪。下流合水德江，唐以此名州。

　　上费溪在府东北百里，旧费州以此名。北流入四川黔江县界，亦曰黔江。又东北入湖广施州界，谓之清江。○青鸾溪，在府西五十里，下流入乌江，俗名黑鹅溪。石牛潭府西南三十五里，澄澈深广，水际有石如卧牛，因名。又龙泉，在府东二里万胜山下。马家泉，在府南十三里。自山麓悬流，势如瀑布，俗名白水泉。皆有灌溉之利。

　　○永胜关府西二里。府西南二里又有武胜关。皆在岩门山下。○太平关，在府东一里。府南十里。又有德胜关。《志》云：府城西南又有水关。○洪渡，在府北三百里，盖即乌江渡口，其傍居民皆事舟楫以济人。

　　板桥镇府东百二十里，有巡司戍守。《志》云：司旧置于石阡府苗民司北。弘治十四年，酉阳蛮争沿河司地，因迁司治于此，以固藩篱。又府西北二百八十里，有覃韩偏刀水巡司。府北三百七十里，有都儒、五堡、三坑等处巡司。司本属婺川县，后改今属。

　　婺川县府北二百四十里。隋开皇末置务川县，属庸州。大业初，属巴东郡。唐武德四年，置务州治此。贞观四年，为思州治，后废。宋政和八年，仍置务川县，为思州治。宣和四年，废为务川堡，隶黔州。绍兴初，复为县，思州治焉。元曰婺川县，属思州军民安抚司。明初属思南宣慰司。永乐十一年，改今属，城周二里有奇，编户四里。

　　○安夷废县在县南。本务川县地。宋政和八年，析置安夷县，属思州。宣和四年，废为寨，属黔州。绍兴初，复故。元并入婺川县。《通志》：今镇远县，即宋之安夷县，恐误。

　　○华盖山县西十里。峰峦高大，林木深邃。昔人尝避兵于此。或以为无党山也。《胜览》云：无党山在思邛县南四十四里。亦详见附郭。又安峰山，相去里许有笔架山。又多罗山，在县西四里。其相接者有马鞍石岩，又西一里有山羊岩，皆高胜。又木悠峰，在县西四十里。上有水月宫，产朱砂。

　　岩前山县东北二十里。山产朱砂。又东北三十里，有长钱山，亦产朱砂，地名板场。《志》云：县有板场坑、水银场税课局盖置于此。成化九年废。又泥塘山，在县南五十里，亦产朱砂。○大岩山，在县东八十里。山有岩屋，颇深广，容百余人。又卧龙山，在县北五十里，地名祥川。其相接者有金藏崖，颇幽胜。《志》云：金藏崖在县东五十里。

　　○倒羊江县北五里。江城关临其上。或云：江源出华盖山，东北流入于乌江。又丰乐河，在县东五十里。又有罗多水，在县东八十一里，流经县东六十里之丰乐渡。合丰乐河南流入府界，注于乌江。又河只水，在县东二十一里。流合丰乐河。《志》云：河只、罗多皆獠姓名也。暖塘县北五里。至冬尤暖，秋分后鱼皆聚焉。又县东北二十里，有来雁塘，昔有雁集于此，人以为瑞。

　　○焦岩关县东十二里。关北有焦岩渡。又缺窑关，在县东北百五十里。○乌金关，在县西二十里。又西十里曰杉木关。又石板关在县西五十里。又西二十里曰长滩关。江城关，在县北五里。又县北八十里，有天生关，百里有濯水关。《志》云：县西南百三十里，有九杵关，路通遵义，旧为要害。又县西有石槽、檬子、土地三关，俱接遵义境，旧皆有兵戍守。《通志》：九杵关在县东三十里，似误。

　　印江县府东三十里。唐开元四年开生獠地，置思邛县，属思州，在今镇远府界，后废。宋政和八年，置邛水县，属思州。宣和中废为堡，隶黔州。绍兴初复置县，隶思州。元置思邛江等处长官司，属思州军民安抚司。后讹邛为印。明初因之，授土酋张氏世守，隶思南宣慰司。永乐中，属思南府。弘治十八年，长官张鹤龄罪废，改置今县。城周二里有奇，编户四里。

　　○大圣登山县东五里。山高耸，为县境之望。

　　○思印江县南十里。源出朗溪司，北流入水德江。又中洲溪，在县北五里，流入思印江。

　　○峨林关县南七里。又秀宝关在县南三十里，犭乞楠关在县东七十里。

　　沿河溪长官司府东北二百十里，西北至婺川县百七十里。元置，属播州军民安抚司，以土酋张文龙世守其地，冉永安副之。明改今属。编户三里。

　　○鬼岩山司东十里，高百丈，延袤二十余里，为江东诸山之望。东南接酉阳境。又高歇峰，在司北十里，形如削壁，高耸入云。

　　○河由江司北十里。源出铜仁府乌罗司。又石马江，在司西百三十五里。下流俱入水德江。《志》云：司北五里有五门滩，四十里有培塔滩，乱石横江，水势最险。又有黎芝滩，与湖白滩相距十里，崖石险峻，皆江流所经也。○桃竹溪，在府北高歇峰，下流合河由江。朗溪蛮夷长官司府东四十五里，北至沿河司二百六十里。唐贞观八年，置朗溪县，属巫州，在今湖广沅州界。元为朗溪洞，洞人犭乞獠据此。明洪武十年置是司，授土酋田荣。永乐四年，又以土酋任鉴副之，属思南宣慰司。十一年，改属乌罗府。正统四年，府废，复改今属。编户二里。

　　○琴德山司东五里。山多材木，望之郁然，为司之胜。

　　○仁溪在司治前。出山岩中，自高而下，居人引以溉田。中有川主洲在司治东南，居人建川主庙于其上，因名。

　　○皂岭关司东五十里。又司北四十里有松岭关。

　　◇思州府东至湖广沅州界九十里，东南至湖广天柱县界二百五十里，南至黎平府界三百里，西至镇远府界百里，北至铜仁府界百二十里，东北至湖广麻阳县界二百八十里。自府治至布政司七百五十里，至江南江宁府四千二百里，至京师七千七百二十里。

　　《禹贡》荆州。秦为黔中郡地。汉为武陵、二郡地。唐为思州地。宋因之。元属思州军民安抚司《通志》：元至元十二年，思州田氏降，置沿江安抚司，隶思州安抚司。寻自龙泉坪移安抚司治清江，即此地也。后宣抚仍还旧治。至正中，其族属镇远州知州田茂安始分据其地，以献伪夏。于是创设思南府，而宣慰田琛徙治都坪。思州自此分为二。按《元志》有沿河等处长官司，疑即《志》所称沿江安抚司。明洪武三年，分置思州宣慰司《志》云：吴元年，田氏归附。是年始置宣慰司，仍隶湖广行省。以田琛世其职。一云：明初以思南授田仁厚，而以思州授其子弘正。琛即弘正之子也。永乐十一年，改为思州府时田琛与思南宣慰田宗鼎有隙，弄兵坐废，隶贵州布政司，领长官司四。今仍为思州府。

　　府东连沅、靖，西抵涪、渝，扼瓠之噤喉《元志》：思州蛮有犭羊犭黄、犭乞猪、木犭、猫数种，盖皆瓠之苗裔，为楚、蜀之唇齿。且重山环抱，溪水萦流，商贾贸迁，居民辐辏，实西南雄胜之地矣。

　　都坪峨异溪蛮夷长官司附郭。元置台蓬、若洞、住溪等处蛮夷军民长官司，属思州军民安抚司。明洪武六年，改置是司授土酋何梦霖。二十五年，省入黄道溪长官司。永乐十一年复置，授土酋周斌与何氏，并世其职，为府治。十三年，营府城，后复展筑。有门四，城周二里有奇，编户四里。

　　○平溪废长官司府东北五十里。《志》云：元置平溪等处蛮夷军民长官司，属都云军民府。考《元志》：平溪等处长官司属管番军民总管府，去府境似远。明初废。又废都素府，《志》云：在府北七十里。元初置，寻废。
</div>
    <div class="pagination">
<a href="读史方舆纪要_page464.html">上一页</a><span>...</span><a href="读史方舆纪要_page460.html">460</a><a href="读史方舆纪要_page461.html">461</a><a href="读史方舆纪要_page462.html">462</a><a href="读史方舆纪要_page463.html">463</a><a href="读史方舆纪要_page464.html">464</a><span class="current-page">465</span><a href="读史方舆纪要_page466.html">466</a><a href="读史方舆纪要_page467.html">467</a><a href="读史方舆纪要_page468.html">468</a><a href="读史方舆纪要_page469.html">469</a><a href="读史方舆纪要_page470.html">470</a><span>...</span><a href="读史方舆纪要_page466.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
