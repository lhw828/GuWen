<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 455 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 455 页/共 700 页
  </h1>
  <div class="content">
   裴光廷字连城行俭子早孤母库狄氏有妇徳武后召入宫为御正光廷由是累迁太常丞坐武三思壻贬郢州司马开元中擢兵部郎中鸿胪少卿以职业称元宗有事岱宗中书令张説恐塞外乘间窃发召光廷谋守边对白封禅所以告成功今将告成而惧戎狄非昭徳也甚于名实乖矣夫诸蕃突厥为大近愿修和好若遣一使召其大臣使赴行在必欣然应命诸蕃君长将相率而来我偃旗息鼓不复事矣说曰善吾所不及因奏用其防突厥果遣使来朝东封还迁兵部侍郎久之拜中书侍郎同中书门下平章事兼御史大夫迁黄门侍郎拜侍中兼吏部尚书文馆学士撰瑶山往则维城前轨二篇献之手制褒美诏皇太子诸王谢规讽意光廷又引文学士直文馆撰续春秋经传自战国讫隋表请上修经光廷等作传未就时有建言唐为金徳者百官普议光廷以符命表着不可改亟奏罢之二十年封正平县男初知星者言大臣不利使禳之光廷曰使祸可禳而去则福可祝而来也论者以为知命卒年五十八赠太师初吏部不限资考奬拔惟其才往往得俊乂任之士亦自奋后士人专务趋竞铨品枉挠光廷惩之因行俭长名榜为循资格无贤不肖一据资考配拟又促选限尽正月及卒萧嵩奏罢之博士孙琬以其用循资格非奬劝之谊諡曰克平特赐諡曰忠宪诏中书令张九龄文其碑
　　裴寛闻喜人性通敏工骑射通书记景云中为润州参军事刺史韦诜有女择所宜归防人以鹿饷寛寛瘗之诜嗟异引为按察判官妻以女寻举拔萃为河南丞迁长安尉宇文融括天下田奏为江东覆田判官改太常博士礼部建言忌日应用乐寛自以情立议曰庙尊忌卑则作乐庙卑忌尊则备而不奏中书令张说请如寛议迁刑部员外郎万骑将军马崇杀人王毛仲将鬻其狱固执不肯从河西节度使萧嵩表为判官歴兵部侍郎宰相裴耀卿领江淮运奏为戸部侍郎自副迁吏部出为蒲州刺史州久旱入境辄雨徙河南尹不屈附权贵河南大治由金吾大将军授太原尹上赋诗褒饯天寳初由陈留太守拜范阳节度使北平军使乌承恩数冒贿寛以法绳治檀州刺史何僧献生口数十悉归之夷夏感附三载用安为户部尚书兼御史大夫裴敦复平海贼还广张功簿寛密白其妄会河北部将盛誉寛政上嗟赏睠倚加厚李林甫恐其遂相又恶寛善李适之乃漏寛语以激敦复敦复以金五百两赂贵妃姊搆寛请属事贬睢阳太守复坐韦坚亲贬安陆别驾丐为浮屠不许稍迁东海太守徙冯翊入为礼部尚书卒年七十五赠太子太傅寛兄弟八人皆擢明经任台省州刺史雅性友爱于东都治第八院相对甥侄亦有名称常击鼔会饭其为政务清简所莅人爱之世皆冀其得宰相天寳间称旧徳以寛为首
　　裴漼琰之子侍父疾十余年不肯仕琰之殁始擢明经调陈留主簿迁监察御史崔湜郑愔坐奸赃诏漼按讯执正其罪天下称之累进中书舍人睿宗造金仙玉眞二观旱甚役不止漼上疏谏不报迁兵部侍郎以铨总劳特受一子官开元五年为吏部侍郎甄抜士为多拜御史大夫漼善张说说数荐之而雅长于敷奏上亦自重焉擢吏部尚书改太子賔客卒赠礼部尚书諡曰懿
　　高秀岩稷山人开元中从击吐蕃以功授万福府别将赐绯鱼袋仍留卫京都累迁戸部尚书兼河东节度使安史之乱肃宗在灵武秀岩星奔行在献谋刻日期复两都帝善之随郭子仪李嗣业举兵预有劳积疾亟遗训诸子曰洁已者事君之本精诚者神明之祐毋近憸人毋逺耆徳子八人皆显
　　裴稹光廷子以防累迁起居郎开元末寿王瑁将立为储贰陈申生戾园祸以谏上改容谢之授给事中稹辞上善其让止不拜俄授祠部员外郎卒子倩字容卿歴信州刺史劝民垦田二万亩以治行赐金紫服为度支郎中卒諡曰节
　　裴遵庆字少良绛州闻喜人幼彊学该综图传外晦内明不干当世年既长始防为兴宁陵丞调大理丞边将萧克济督役苛暴役者有丑言有司以不轨论遵庆全救数十族频擢吏部员外郎判南曹天寳时选者数万计遵庆性彊敏视簿牒详而不苛世称吏事第一肃宗时为吏部侍郎萧华屡荐之拜黄门侍郎同中书门下平章事代宗初以遵庆忠厚大臣奉诏宣慰仆固怀恩怀恩将入朝既而范志诚沮之遵庆脱身赴行在迁太子少傅罢为集贤院待制改吏部尚书以尚书右仆射复知选事朝廷优其老听就第注官时以为荣大厯十年卒年九十余遵庆性惇正老而弥谨每荐贤有来谢者以为耻谏而见从即内益畏虽亲近但记其削藁疏数而莫知所言尝着王政记识者知其有公辅器云子寅御史大夫向另有传寅子枢进士有经世才累进右仆射为朱全忠杀于白马驿
　　裴谞字士明寛子擢明经调河南参军事累迁京兆仓曹参军虢王巨表署襄邓营田判官母丧居东都史思明故为寛将及入洛迹获之呼为郎君僞授御史中丞贼残宗室谞隂缓之全活数百人又尝疏贼虚实于朝事泄厪免贼平除太子中允迁考功郎中数奏事代宗幸陜徒步挟考功南曹印赴行在上曰疾风知劲草果可信将用为御史中丞为元载沮却拜河东租庸盐铁使入计上问沽利歳出内几何谞久不对上复问曰臣有所思上曰何邪谞曰臣自河东来涉三百里而农人愁叹谷菽未种诚谓陛下轸念元元先访疾苦而乃责臣以利故未敢即对上曰微公言朕不闻此拜左司郎中数访政事载忌之出为防州刺史歴饶庐亳三州除右金吾将军徳宗将蒇陵事禁屠杀尚父郭子仪家奴宰羊谞列奏上谓不畏彊御善之或曰尚父有社稷功岂不为庇乎谞笑曰非君所知尚父方贵盛上新即位必谓党附者众今发其细过以明不恃权耳吾上以尽事君之道下以安大臣不亦可乎时朝堂别置三司辨争者辄击登闻鼓谞上疏曰谏鼔谤木之设所以达幽枉延直言今诡猾之人轻动天听争纤微若然者安用吏治乎上然之乃悉归有司谞恶法吏舞文或挟宿怨为重轻献狱官箴以讽坐事贬阆州司马俄召为太子右庶子进兵部侍郎至河南尹东都副留守凡五世为河南谞视事未尝敢当正处以寛厚和易为治不鞫人以赃卒年七十五赠礼部尚书
　　裴胄字印叔寛弟子擢明经佐李抱玉凤翔幕府谢归更从宣歙观察使陈少游抱玉劾贬桐庐尉时李栖筠观察浙西幕府皆一时高选判官许鸣谦名知人见崔造及胄器之白栖筠取为支使栖筠为御史大夫引胄殿中侍御史为元载所恶会栖筠卒胄护丧归洛人危之胄屹然不沮惴少游复表淮南观察判官载诛始拜刑部员外郎迁宣州刺史杨炎为载复雠会胄部人积胄杂俸为赃炎遣员防蔓劾贬汀州司马稍迁京兆少尹以父名不拜换国子司业迁江西观察使初李兼尝罢南昌卒千余人收资禀为月进胄白罢之樊泽徙襄州徳宗雅记胄才遂拜荆南节度使待中使有节献饷直不数金宴劳止三爵卒年七十五赠尚书右仆射諡曰成
　　薛嵩讷子气豪迈不肯事产利以膂力骑射自将豫禄山乱晚为史朝义守相州仆固怀恩至嵩迎拜怀恩奏为检校刑部尚书相卫洺邢节度使谨奉职颇有治名大厯初封高平郡王实封二百戸号其军为昭义迁检校尚书右仆射更封平阳七年卒赠太保诏弟防知留后事累加检校太子少师十年牙将裴志清逐之防奔洺州乃分其地以嵩族子择为相州刺史雄卫州刺史坚洺州刺史承嗣诱雄乱不从遣客刺杀之初嵩好蹴踘隐士刘纲劝曰为乐甚众何必乘危邀晷刻欢嵩悦图其形坐右
　　薛平字坦途嵩子年十二为磁州刺史父丧军吏以故事胁知留务伪许之已而让防夕以丧归累授右衞将军宿衞三十年宰相杜黄裳擢为汝州刺史治有风绩讨蔡繇左龙武大将军授郑滑节度使数战有功始河溢瓠子东泛滑距城才二里所平按求故道出黎阳西南因命裴宏泰往请魏博节度使田正正许之乃籍民田所当者易以他地疏道二十里以酾水旱还濡田七百顷于河南自是滑人无患入为左金吾衞大将军寻复帅郑滑李师道平徙平卢军节度使王庭凑围牛元翼诏援棣州平遣将李叔佐率兵二千往众溃归薄州堞城中兵寡平悉公帑家赀募锐卒二千迎战以竒兵掩贼辎重贼狼顾遂败降平引谋乱者二千人斩堂皇下胁从皆纵还威震一方迁检校尚书右仆射封魏国公在鎭六年兵铠完砺徭赋均一寳厯初入朝民障路愿留数日得出拜检校司空河中绛隰节度使复晋慈二州益兵三千进检校司徒更封韩召拜太子太保以司徒致仕卒年八十赠太傅
　　薛从字顺之平子以防授左清道率府兵曹参军累迁汾州刺史隄文谷滤河二水引溉公私田汾人利之徙濮州储粟二万斛以备凶灾赈防使赵榤表其才擢将作监终左领军卫上将军赠工部尚书
　　裴向字素仁遵庆子以防得调建中初署同州判官李怀光使赵贵先筑垒于同州刺史李纾奔奉天向领州务贵先脇吏督役不及期将斩以殉民皆骇散向独诣垒开谕之贵先乃降同州不陷向力也累为栎阳渭南令奏课皆第一擢戸部员外郎选为太原少尹行军司马歴陜虢观察使以吏部尚书致仕向能以学行持门戸内外亲属百余口禄俸必均世称其孝睦卒年八十赠太子少保子寅官累御史大夫
　　裴佶字正综子幼能文第进士补校书郎判等高授蓝田尉诏城奉天严郢为京兆政刻急本曹尉韦重规妻乳佶请代役要如程时称其义上幸梁佶奔见行在授补阙建议讨李怀光上深器之卢杞起饶州刺史与谏官执不可歴迁谏议大夫獠逐黔中观蔡使韦士文诏佶代之部夷安服歴同州刺史中书舍人迁尚书右丞时李巽以兵部尚书领盐铁将迁使局就本曹经构已半佶至以为不可防乃撤之时重其有守改吏部侍郎为国子祭酒工部尚书卒赠吏部尚书諡曰贞佶清劲明鋭所友皆第一流尤善郑余庆既殁余庆为行服士林美之
　　裴肃闻喜人侨济源贞元时为浙东观察使剧贼栗锽诱山越为乱陷州县肃引州兵破擒之自记平贼一篇上之徳宗嘉美三子
　　裴度字中立河东闻喜人贞元初擢进士第以宏辞补校书郎举贤良方正异等调河隂尉迁监察御史论权嬖鲠切出为河南功曹参军武元衡表掌西川书记召为起居舍人元和六年以司封员外郎知制诰田正效魏博六州遣度宣谕正郊迎趋跽受命且请徧至属州布扬徳泽魏人由是欢服还拜中书舍人久之进御史中丞五坊小使阅鹰狗下邽令裴寰不为礼因构寰送诏狱度见延英言寰无辜上恚曰寰诚无罪杖小使小使无罪且杖寰度曰责若此固宜第寰为令惜陛下百姓安可罪上色霁乃释寰王师讨蔡以度视行营诸军还奏攻取防与上意合且问诸将才否度对李光顔义而勇当有成功不三日光顔破时曲兵上叹度知言进兼刑部侍郎王承宗李师道谋刺用事大臣已害宰相武元衡又击度刃三进断鞾刜背裂中单又伤首度帽氊厚得不死哄导骇伏独驺王义持贼大呼贼断义手度坠沟贼意已死因亡去议者欲罢度安二鎭反侧上怒曰度得全天也若罢之是贼计适行吾倚度足破三贼矣分卫兵防第存候踵路疾愈诏毋须宣政衙即对延英拜中书侍郎同中书门下平章事由是讨贼益急始徳宗时侦中朝士相过金吾辄飞啓宰相至阖门谢賔客度以时多故宜延天下髦英咨筹防乃建请还第与士大夫相见诏可会庄宪丧为礼仪使上议置冢宰度曰冢宰歴世官废故国朝置否不常不宜徇空名稽枢务乃诏百司权听中书门下处分王锷家奴告锷子稷易父奏没冒遗献度曰自锷死数有献今因告讦而检省其私恐将帅闻之有以家为计者乃命杀二奴时讨蔡数不利郡廷争请罢兵度奏病在腹心不时去且为大患不然两河亦将视此为逆顺会唐邓节度使高霞寓战却十二年宰相李逢吉王涯建言饷亿烦匮宜休师唯度请身督战上独目度畱曰果为朕行乎度俯伏流涕曰臣誓不与贼偕存即拜门下侍郎平章事彰义军节度淮西宣慰招讨处置使度以韩领都统乃上还招讨以避然实行都统事又制诏有异辞欲激贼怒度请易其辞室疑间表马总为宣慰副使韩愈行军司马李正封冯宿李宗闵备两使幕府入对延英曰主忧臣辱义在必死贼未授首臣无还期上壮之为流涕及行御通化门临遣赐通天御带发神防骑三百为卫而出李逢吉于外度屯郾城劳诸军宣朝廷厚意士争奋时诸道兵悉中官统监自处进退度奏罢之使将得颛制号令一战气倍未几李愬夜入悬瓠城缚吴元济以报度遣马总先入蔡明日统洄曲降卒万人持节徐进抚定其人初元济禁偶语夜不然烛馈遗酒食以军法论度下令唯盗贼鬭死抵法余一蠲除民始乐更生度以蔡牙卒侍帐下或止之度笑曰吾为彰义节度元恶已擒人皆吾人也众感泣既而申光平以马总为留后度入朝会命监军梁守谦悉诛贼将度遇诸郾城复与入蔡腾奏申解全宥者甚众防勲进金紫光禄大夫文馆大学士上柱国晋国公戸三千复知政事三上书极论程异皇甫镈不可相不纳自上印又不听纤人始得乘罅初蔡平王承宗惧度遣辩士柏耆胁説乃献徳棣二州纳质子又谕程权入觐始判沧景德棣为一鎭朝廷命帅而承宗势乃离李师道怙彊度密劝诛之乃诏宣武义成武宁横海四节度会田正请自黎阳济以合兵宰相皆谓宜度曰魏博军度黎阳即叩贼境封畛比聨易生顾望是自战其地正光顔素少断士心盘桓果不可用不如养威河北须霜降水落絶阳刘深抵郓以营阳谷则人人殊死贼势穷矣上曰善诏正如度言师道果擒五坊使杨朝汶收大贾张陟家直券根引数十百人列棰梃捕卢坦家客责偿卢大夫逋券久乃悟卢羣券坦子上诉朝汶谰语钱入禁中何可得度极言中人横上曰姑议东军此细事我自处办度曰兵事不理止山东中人横暴将乱都下上徐乃悟让朝汶曰以尔使我羞见宰相命杀之而原系者由是京师澄肃上尝语人臣当励善砥公度曰君子小人以类而聚未有无徒者君子之徒同徳小人之徒同恶外甚类中实逺在陛下观所行则辨上曰朕岂易辨之度退喜曰上以为难辨则易以为易辨则难君子小人已判矣已而卒为异镈所构以检校尚书左仆射兼门下侍郎平章事为河东节度使穆宗初进检校司空加鎭州行营招讨使讨朱克融王廷凑既受命入贼境数斩将以闻俄兼押北山诸蕃使时元稹显结宦官魏简惮度复当国因经置军事数居中持梗度上书痛暴稹过恶上不得已罢简稹近职俄擢稹宰相以度守司空平章事东都留守谏官叩延英言不可罢度兵摇众心复交章极论会中人使幽鎭还言军中谓度在朝而两河诸侯忠者怀彊者畏今居东人人失望上悟诏度由太原朝京师及陛见始陈二贼状并入觐意感慨流涕伏未起谒者欲宣防上遽曰朕当延英待卿始议者谓度无援奥及进见辞切气怡卓然当天子意在位闻者皆竦毅将贵臣至赍咨出涕旧仪閤中羣臣未退宰相不奏事称贺则谒者答上以度勲徳故待以殊礼度之行移克融廷凑书开说谆沓传以大谊二人不敢桀皆愿罢兵上欲必出牛元翼更使度腾书布旨拜守司徒领淮南节度使会昭义监军刘承偕慢刘悟举军执之上问度何施而可度顿首谢藩臣不与政辞不对上彊之度曰臣素知承偕怙宠悟不能堪尝以书诉臣是时中人赵亮在行营知状欲持悟书以奏陛下亦知之邪上曰我不及知顾悟诚恶之何不自闻度曰虽悟得闻恐陛下必不听且臣视天顔不咫尺比尚未能决千里单言可悟圣听哉上亟曰前语姑置直谓今日奈何度曰必欲收忠义心使帅臣死节独斩承偕则四方羣盗隠然破胆矣上曰顾太后养为子且我何爱更言其次度曰投诸荒裔可乎上曰可悟果出承偕昭义遂安是时徐州王智兴逐崔羣诸军盘互河北进退未一议者交口请相度乃以本官兼中书侍郎平章事权佞侧目谓李逢吉险贼善谋共讽上自襄阳召还拜兵部尚书度居位再阅月果为逢吉所间罢为左仆射数请到内殿求立太子翼日乃见上遂立景王为嗣逢吉既代相内结宦官丑沮日闻乃出度山南西道节度使夺平章事长庆四年王廷凑屠元翼家敬宗叹宰辅非其人使凶贼炽肆学士韦处厚上疏曰臣闻汲黯在朝淮南寝谋干木处魏诸侯息兵王霸之理以一士止百万之师一贤制千里之难裴度元勲巨徳文武兼备若位岩庙委参决必使戎虏畏威幽鎭自臣管仲曰人离而听之则愚合而听之则圣治乱之本非有他术陛下当馈而叹恨无萧曹今一裴度摈弃于外所以冯唐知汉文帝有颇牧不能用也上感悟谓处厚曰度累为宰相而官无平章事谓何处厚具道其由上于是复度兼平章事中人至度所必丁宁慰安且示召期寳厯二年度请入朝逢吉党大惧权舆作伪謡云绯衣小儿坦其腹天上有口被驱逐以度平吴元济也都城东西冈六符干数而度第平乐里直第五冈权舆乃言度名应图谶第据冈原不召而来其意可见欲以倾度上独能明其诬诏复使辅政先是上将辛东都大臣切谏不纳度从容奏国家建别都本备巡幸自艰难以来宫阙署屯百司之区荒圮弗治假歳月完新然后可行仓卒无备有司且得罪上悦曰羣臣谏朕不及此如卿言诚有未便安用往邪因止行汴宋观察使令狐楚言亳州圣水出饮者疾辄愈度判曰妖由人兴水不自作命在所禁塞朱克融执赐衣使者杨文端诡言慢已并诉所赐滥恶又匄假度支帛三十万匹且请遣工五千助治东都上欲遣重臣临慰度曰克融无恚而悖是将亡譬猛虎自哮跃山林凭窟穴则然势不得离其处人亦不为惧陛下无庸遣重使第以诏书言中人倨骄须还我自责谴春服不谨方诘有司所上工宜即遣已诏在所供拟此则贼谋穷矣陛下若未能然则答宫室营缮既有序毋遣工为重劳朝廷縁召发乃有赐与朕无所爱独与范阳体不可尔上曰善用度次防克融听命归文端未几军乱杀克融时日晏坐朝度谏曰比陛下月率六七临朝天下人知勤政河朔贼臣皆耸畏近开延英益稀恐万机奏禀有所壅阏夫颐养之道当顺适时候道家法春夏蚤起取鸡鸣时秋冬晏起取日出时今方居盛夏谓宜诘旦数坐广加延问漏及己午则炎赫可畏矣上嘉纳为数视朝未几判度支刘克明之变定防诛贼党迎立江王是为文宗加门下侍郎李全略子同捷求袭沧景军奏讨平之即陈调兵食非宰相事请罢度支归有司奏可进阶开府仪同三司赐实封戸三百太和四年数引疾上择上医防治中人日劳问相蹑诏进司徒平章军国重事须疾已三日若五日一至中书度让免册礼度自见功高位极稍诡迹避祸时牛僧孺李宗闵同辅政媢度勋业久居上乃共訾其迹短之因度辞位即白上进兼侍中出为山南东道节度使白罢元和所置临汉监收千马纳之校以善田四百顷还襄人顷之固请老不许八年徙东都留守俄加中书令李训之祸上书申理全活数十姓武德县主藏史盗钱亡命捕不得责令主偿负系三年度言之得释时阉竖擅威度不复有经济意乃治集贤里第午桥緑野堂把酒不问人间事而上知度年虽老神明不衰每大臣自洛来必问度安否开成二年复以本官节度河东度牢辞老疾上命吏部郎中卢宣谕意曰为朕卧防北门可也趣上道度乃之鎭易定节度使张璠卒军中将立其子元益度遣使晓譬祸福元益惧束身归朝三年匄还东都眞拜中书令卧家未克谢先给俸料上已宴曲江度不赴上赐诗曰注想待元老识君恨不早我家柱石衰忧来学丘祷别曰方春愼疾为难勉医药自持朕集中欲见公诗故示此异日可进使者及门而度卒年七十六上闻震悼以诗置灵几册赠太傅諡文忠赗礼优缛命京兆尹郑复防丧度临终自为铭志上怪无遗奏敕家人索之得半藁以储贰为请无私言会昌元年加赠太师大中初诏配享宪宗庙廷度退然才中人而神观迈爽操守坚正善占对既有功名震四夷使外国者其君长必问度年今几状貎孰似天子用否其威誉徳业比郭汾阳而用不用常为天下轻重二十年事四朝以全徳始终及殁天下莫不思其风烈葬管城逮宋庙食
　　裴潾河东闻喜人笃学善书以防仕元和初累迁左补阙及伐蔡复以中人领馆驿使潾谏曰凡驿有官专尸之畿内以京兆尹道有观察使刺史相监临台又御史为之使以察过阙犹有不职则宜明科条督责之谁不惕惧若复以宫闱臣领之则内人而及外事职分乱矣夫事不善诫于初体有非不必大方开太平澄本正末宜塞侵官之原出位之渐上虽不用而嘉其忠擢起居舍人栁泌韦山甫治丹剂潾极言金石性酷烈烧治积年包炎产毒未易可制贬江陵令穆宗立召为刑部郎中前率府仓曹参军曲元衡杖民柏公成母死有司断赎金公成受赇不诉以赦免潾议曰杖棰者官得施所部非所部虽有罪必请有司明不可擅也元衡非在官公成母非所部不可以防免公成取贿仇家利母之死逆天性当伏诛诏元衡流公成论死久之由给事中为汝州刺史以太子左庶子分司东都迁左散骑常侍集贤殿学士改刑部侍郎为华州刺史召拜兵部侍郎出为河南尹复还旧官卒赠尸部尚书諡曰敬潾悉心事上疾党附尝续文选自号太和通选上之栁泌等诛世益谓潾知言
　　裴垍字中绛州闻喜人擢进士第以贤良方正对防第一补美原尉藩府交辟不就四迁考功员外郎吏部侍郎郑珣瑜委校辞判研覈精密元和初召入翰林为学士再迁中书舍人李吉甫始执政以情谓垍曰吾懵不及知比日人物君精鉴为我言之垍即笔略疏三十人吉甫借以荐于朝天下翕然称得人坐覆视皇甫湜牛僧孺等对防罢学士为戸部侍郎上器垍方直以为任公卿眷信弥厚吉甫罢拜中书侍郎同平章事加集贤大学士监修国史垍始承防翰林小心愼黙既当国请绳不轨课吏治分明淑慝吐突承璀承间欲有关说上惮垍诫使勿言在殿中常呼垍官而不名岭南节度使杨于陵为监军许遂振所诬诏授冗官垍曰以一中人罪藩臣法安在更授美官严绶守太原政一出监军李辅光垍劾其懦以李代之王承宗擅袭节度吐突承璀又欲挠垍权探上意自请往时泽潞卢从史诡献征讨计垍固争以为从史内连承宗外请兴师以图身利且武俊有功于国陛下前以地授李师道而今欲夺承宗地赏罚不一沮劝废矣上卒用承璀谋讨承宗从史果反覆兵久暴无功既而从史部将王翊元奏事垍从容以语动之遂得其大将乌重等要领乃为上陈从史悍傲往来神防军不甚戒可因其机致之后无兴师之劳上初矍然徐乃许之垍请秘其计俄而重印缚从史献于朝垍奏承璀首谋无功人心不厌请流斥以谢犬下乃罢所领兵先是天下赋法有三曰上供曰送使曰留州建中初厘定常赋而物重钱轻其后轻重相反民输率一倍其初而所在以留州送使之入又降省估使就实估以自润故赋益苛垍奏禁之一以省估准物观察使得用所治州租调至不足乃取支郡以赡故送使之财悉为上供自是起淮江而南民少息矣垍气局峻整持法度虽宿贵不敢干以私谏官言得失执政多忌惟垍奬励使尽言拾遗独孤郁李正辞严休复迁官过谢垍独让休复曰君异夫二人孜孜献纳者休复大慙垍为学士时引李绛崔羣同列及相又擢韦贯之裴度知制诰李夷简御史中丞皆继为辅相号名臣自他选任罔不精明故元和之治百度修举称朝无幸人焉五年暴风痹上遣问药膳进退三月益痼乃罢为兵部尚书垍之进李吉甫荐颇力及居中多变更吉甫时约束吉甫复用衔之会上徳宗实録吉甫以垍引疾不宜冒奏乃徙太子賔客卒不加赠给事刘伯刍表其忠乃赠太子太傅垍始相建言集贤院官登朝自五品上为学士下为直学士余皆校理史馆以登朝为修撰否者直史馆以准六典遂着于令京兆少尹裴武使王承宗还得徳棣二州已而地不入或言武还先见垍李绛言裴垍身备宰相明练时事势不容先见武乃释议者益信处位之难云
　　裴坦字知进闻喜人隋营州都督世节裔父乂福建观察使坦及进士第沈傅师表置宣州观察府召拜左拾遗史馆修撰歴楚州刺史令狐绹荐为职方郎中知制诰而裴休持不能夺再进礼部侍郎拜江西观察使华州刺史召为中书侍郎同中书门下平章事不数月卒坦性简俭子娶杨收女赍具多饰金玉坦命撤去曰乱我家法世清其槩
　　裴休字公美肃仲子操守严正童时兄弟肄业家塾昼讲经夜著书终年不出戸有馈鹿者诸生共荐之休不食曰疏食犹不足今一啖肉后何以继擢进士第举贤良方正异等歴诸府辟署入为监察御史更内外任至大中时以兵部侍郎领诸道盐铁转运使六年进同中书门下平章事言宰相论政上前知印者次为时政记所论非一详已辞略它议事有所缺史氏莫得详请宰相人自为记合付史官诏可进中书侍郎太和后歳漕江淮米四十万斛至渭河仓者才十三刘晏法尽废休命在所令长兼董漕褒能者谪怠者由江扺渭旧歳率顾缗二十八万休悉归诸吏敕巡院不得辄侵牟着新法十条又立税茶十二法人以为便居三年粟至渭仓者百二十万斛无留壅建言收居茶以邸阁直毋擅赋商人又收山泽宝冶悉归盐铁秉政五歳罢为宣武军节度使封河东县子久之由太子少保分司东都复起歴昭义河东鳯翔荆南四节度卒年七十四赠太尉休不为皦察行所治吏下畏信能文章书楷遒媚有体法为人酝借进止雍闲宣宗尝曰休眞儒者尤通浮屠法
　　裴贽字敬臣闻喜人坦从子也及进士第擢累右补阙御史中丞刑部尚书昭宗引拜中书侍郎兼本官同中书门下平章事寻兼尸部尚书幸凤翔为大明宫留守罢俄进尚书左仆射以司空致仕朱全忠贬为青州司戸参军杀之
　　裴均字君齐倩子以明经为诸暨尉数从使府辟硁硁以才显张建封鎭濠寿表团练判官建封扞李希烈以参赞劳加上柱国袭正平县男累迁膳部郎中擢荆南节度行军司马就拜节度使刘辟叛先骚黔巫均发精甲三千逆击之贼望风却加检校吏部尚书谏官李约疏斥之元和三年入为尚书右仆射判度支俄检校左仆射同中书门下平章事为山南东道节度使累封郇国公任将相凡十余年卒年六十二赠司空
　　谭忠绛人祖琮天寳末令内黄殉城忠豪健喜兵范阳节度刘济与二千人障白狼口后将渔阳军留范阳元和五年伐赵魏博节度田季安欲先捍之忠时使魏入语季安曰是引天下之兵也不如悉甲压境隂遗赵人书使遗魏一城魏得持之奏捷则霸基安矣季安曰善遂用其谋忠归燕谋欲激燕伐赵会济合诸将议忠疾对曰天子必不使我伐赵赵亦不备燕济怒击之使人视赵果不备燕后一日诏果来使无伐赵济召问何以知之忠曰此潞卢从史计以燕贩忠也济乃下令军中曰五日毕出后者醢以徇遂屠赵饶阳束鹿十四年赵人献城冬诛济忠因説济弟总曰凡天地数穷合必离离必合河北与天下相离六十年矣此亦数之穷也必与天下复合总泣且拜曰吾心定矣明年春总去范阳卒于赵忠防丧西数日亦卒忠官至御史大夫弟宪安次令
　　王质字华卿龙门人通五世孙少孤客寿春力耕以养母讲学不倦诸生从授业者甚众年逾四十无进取意姻友苦劝乃举进士甲科由秘书省正字累佐帅府五迁侍御史由山南西道节度副使再转谏议大夫宋申锡得罪与谏官伏阁文宗开延英召见泣涕陈谏申锡得不死为宦竖所恶出虢州刺史李徳裕素器之擢给事中河南尹徙宣歙观察使卒年六十八赠左散骑常侍諡曰定质清白畏慎为政必先究风俗所至有惠爱虽善徳裕而中立不为党奏署幕府若河东裴彛直天水赵晳陇西李行方梁国刘蕡皆一时选云
　　裴识字通理度子性敏悟凡经目未始忘防补京兆参军擢累大理少卿讨刘稹为供军使稹平改司农卿进湖南观察使入拜大理卿袭晋国公半封为泾原节度使尚恐热上三州七关宣宗择名臣屯守以识帅泾原亲临遣识治堡障整戎器开屯田立将士戍限满者代亲七十近戍由是人感悦加检校刑部尚书徙凤翔忠武天平邠宁灵武等军进检校尚书右仆射灵武地斥卤无井识誓神而凿之果得泉歴六鎭皆有可述卒赠司空諡曰昭
　　裴谂度子有文借防累官考功员外郎宣宗访元和宰相子思度勲望待谂有加为翰林学士累迁工部侍郎加承防后为太子少师封河东郡公黄巢迫伪官不从遇害
　　裴枢字纪圣寅子咸通中第进士杜审权鎭河中奏署幕府再迁蓝田尉宰相王铎知之遂直文馆入蜀擢殿中侍御史中和初铎为都统表署郑滑掌书记龙纪初进给事中改京兆尹雅善孔纬改右庶子出为歙州刺史迁右散骑常侍为汴州宣谕使朱全忠听命昭宗悦迁兵部侍郎俄以戸部侍郎同中书门下平章事罢为工部尚书已拜检校尚书右仆射同平章事出为清海节度使全忠言枢有经世才复拜门下侍郎平章事监修国史累进右仆射诸道盐鐡转运使哀帝初全忠以牙将张廷范为太常卿枢以为廷范勲臣自宜任方鎭何用为卿持不下全忠怒谓賔佐曰吾常器枢不浮薄今乃尔栁璨闻即罢枢政事拜左仆射俄贬登州刺史又贬泷州司尸参军至滑州全忠遣人杀之白马驿投尸于河年六十五初全忠佐吏李振曰此等自谓清流宜投诸河永为浊流全忠笑而许之
　　五代
　　裴迪字升之河东闻喜人为人明敏善治财赋精于簿书唐司空裴璩判度支辟出使巡官都统王铎鎭滑州奏汴宋郓等州供军院使铎为租庸使辟租庸招纳使梁太祖鎭宣武辟节度判官太祖用兵四方常留迪以调兵赋太祖西攻岐王师范谋袭汴遣健卒苗公立持书至汴隂诇虚实迪召公立问东事公立色动乃屏人密诘之具得其事迪不暇啓遣朱友宁以兵巡兖郓以故师范虽窃发而事卒不成太祖自岐还将吏皆赐迎銮叶赞功臣目迪曰叶赞之功惟裴公有之他人不足当也迪入唐累迁太常卿太祖即位拜右仆射居一歳以司空致仕卒
　　裴羽字用化父贽相唐僖宗官至司空羽为河南寿安尉事梁为御史台主簿改监察御史唐明宗时为吏部郎中与右散骑常侍陆崇使于闽海风飘至钱塘被留经歳崇疾卒后镠遣羽还羽求载崇尸与俱归镠初不许羽以语感动镠镠恻然许之因附羽表自归由是吴越复通于中国羽防崇丧至京师及其橐装还其家士人皆多羽之义周太祖时为左散骑常侍卒赠戸部尚书
　　裴皡字司东河东闻喜人裴氏世为名族皡容止端秀性刚急直而无隐少好学唐光化中举进士为校书郎拾遗补阙事梁为翰林学士中书舍人事后唐为礼部侍郎皡喜论议每陈朝廷阙失多斥权臣改太子賔客以老拜兵部尚书致仕晋髙祖时起为工部尚书复以老告拜右仆射致仕卒年八十五赠太子太保皡以文学在朝廷久宰相马尹孙桑维翰皆皡礼部所放进士也后尹孙知举引新进士诣皡皡喜作诗曰门生门下见门生世传以为荣维翰作相尝过皡皡不迎不送人问之皡曰我见桑公于中书庶竂也桑公见我于私第门生也何迎送之有人亦以为当


　　山西通志卷一百三十三
　　钦定四库全书
　　山西通志卷一百三十四
　　人物【三十四】
　　绛州
　　宋
　　母守素字表淳河中龙门人父昭裔伪蜀宰相太子太师致仕守素弱冠起家秘书郎累迁中书舍人召见其二子克温克恭并赐绯以次子克恭尚昶女广政二年拜工部尚书命代昭裔判盐铁父子相代时人荣之奉亲勤至虽隆暑暮归必朝服执简以申昏定礼蜀亡入朝授工部侍郎赐钱三百万以充蜀中庄产茶园直仍赐第汴城坐事免开宝初起国子祭酒征河东命权知赵州及平岭表移知容州兼本管诸州水陆转运使先是逋贼代输皆纳其妻女以为质守素表其事即日降诏禁止六年卒年五十三昭裔性好藏书在成都令门人勾中正孙逢吉书文选初学记白氏六帖镂板守素赍至中朝行于世大中祥符九年子克勤上其板补三班奉职次子克恭尚昶女銮国主归宋至左监门卫将军
　　王曙字晦叔隋东臯子绩之后世居河汾后侨河南第进士调定国军节度推官咸平中举贤良方正科入等迁秘书省著作佐郎知定海县为羣牧判官考集羣牧故事六卷上之迁太常丞判三司凭由理欠司坐举进士降监庐州茶税再迁尚书工部员外郎龙图阁待制以右谏议大夫为河北转运使坐部吏降知寿州徙淮南转运使勾当三班院权知开封府以枢密直学士知益州绳盗以峻法卒夜告军将乱立辨其伪斩之蜀人比张咏号前张后王入为给事中选兼太子賔客坐贡举复为给事中兼羣牧使曙妻冦准女准贬降知汝州再贬郢州团练副使起光禄卿知襄州又徙汝州复给事中知潞州杀人狱具独疑之既而杜衍提防刑狱事果辨作辨狱记以戒徙河南府永兴军召为御史中丞兼理检使理检置使自此始玉清昭应宫灾上言昔鲁桓僖宫灾孔子以为桓僖亲尽当毁者也辽东高庙及髙园便殿灾董仲舒以为高庙不当居陵旁故灾魏重华殿灾髙堂隆以台榭宫室为戒宜罢之勿治文帝不听明年复灾今所建宫非应经义灾变之来若有警者愿除其地罢诸祷祠以应天变遂召不复缮修又请三品以上立家庙以尚书工部侍郎参知政事疾请罢改户部侍郎资政殿学士知陜州徙河阳再知河南府迁吏部召为枢密使拜同中书门下平章事逾月卒赠太保中书令諡文康曙方严简重有大臣体居官深自抑损喜浮图法在西京欧阳修尹洙为官属尝举冦莱公以戒游宴修起对曰莱公正坐老而不知止尔曙黙然及为枢密使首荐修等置之馆阁有集四十卷周书音训十二卷戴斗奉使録二卷集两汉诏议四十卷
　　王益恭字达夫曙子防衞尉寺丞性恬淡慕唐王数解官就养曙治第西京益恭劝引年不果终丧遂以尚书司门员外郎致仕间与浮图隐者遍游名园山水累迁司农少卿卒
　　薛奎字宿艺绛州正平人化先子举进士为州第一推与里人王严而处其下进士及第为隰州军事推官州人常聚博僧舍一日盗杀寺奴博者适至逻卒捕送州诬伏奎独疑之白州缓其狱后果得实徙仪州推官部丁夫运粮至盐州会久雨粟麦溃腐奎请纵民还州而偿所失卢之翰始怒既而意解凡民所失悉奏除之改大理寺丞知莆田县请蠲南闽时税咸鱼蒲草钱迁殿中丞知长水县徙知兴州歳调兵三百采铁给钱监而歳入不偿费奎奏听民自采所输辄倍之迁太常博士向敏中荐殿中侍御史出为陜西转运使赵徳明言延州蕃侵黑林平地奎阅郡籍德明尝假道黑林平移文録示之遂伏坐失举免起通判陜州改尚书戸部员外郎淮南转运副使迁江淮制置发运使疏漕河废三堰以便饷运进吏部员外郎夺哀擢三司戸部副司与使李士衡争论事改戸部郎中直昭文馆知延州赵元昊遣吏至汴请俸吏因市禁物隐关算请留蜀道缣帛于关中转致给之迁吏部擢龙图阁待制权知开封府为政严敏击断无所贷上益加重使辽还迁右谏议大夫权御史中丞疏论择人求治崇节俭屏声色凡十数事辽使萧从愿请见章献后且言南使至辽者皆入见奎时馆伴折之曰今垂听政虽本朝羣臣亦未尝见也乃已或防漏禁中语改授集贤院学士知并州改秦州务为俭约教民水耕谨商算歳中积粟三百万征算余三千万覈民隠田数千顷得刍粟十余万加枢密直学士知益州秦民与夷落数千人请留玺书褒谕不许成都民妇讼子诘之乃曰贫无以为养奎出俸钱与之戒曰若复失养吾不汝贷矣母子遂如初尝夜燕戍卒杀人人皆奔走奎密遣捕杀之坐客莫知临事持重明决多类此召为龙图阁学士权三司使遂参知政事上谕曰章圣尝以为卿可任今用卿章圣意也俄迁给事中上尝谓辅臣曰臣事君鲜有克终奎曰保终之道匪独臣也歴数唐开元天宝时事以对上然之迁尚书礼部侍郎章献谒太庙欲被服衮冕奎力陈其不可不听及章献丧上曰顷数引其衣若有所属何也奎曰其在衮冕也服之岂可见章圣于地下卒以后服敛因上言请逐内侍罗崇勲等以喘疾数辞位罢为戸部侍郎资政殿学士判尚书都省上手书禁方赐之卒赠兵部尚书谥简肃奎性刚不茍合遇事敢言眞宗数宴大臣奎谏曰天下诚无事而大臣数被酒无威仪非所以重朝廷也上善其言及参知政事谋议无所避又能知人善任范仲淹厐籍明镐自为选人皆以公辅许之从子为嗣
　　张观字思正绛州绛县人少谨愿好学中服勤辞学科第一授将作监丞通判解州坐失劾盐池吏降监河中府税复通判果州改秘书省秘书郎仁宗初迁太常丞擢右正言直史馆为三司度支判官同修起居注改右司谏知制诰判登闻检院出知杭州还判国子监权发遣开封府事进为翰林学士知审官院累迁左司郎中以给事中权御史中丞灾异求直言上四事一曰知人二曰严禁三曰尚质四曰节用河北水又条七事曰导积水以寛播种缓催欠以省禁锢寛刑罚以振淹狱收逃田以募归复罢工役以先急务止配率以阜民财通商旅以济艰食复知审官院遂拜同知枢密院事康定中西兵失利议防乡兵久不决遂与王鬷陈执中俱罢以资政殿学士尚书礼部侍郎知相州徙澶州河坏孙陈埽或请趋北原观曰太守独去如州民何躬率卒徒增筑之隄完水亦退徙郓州请弛盐禁以便民歳免黥配者不可胜计歴知应天府孟州河南府以吏部侍郎兼御史中丞请便郡养父居业以观文殿学士知许州月余拜左丞父忧哀毁既练卒赠吏部尚书諡文孝观尝上书愿以官授父眞宗嘉之以居业为京官及观贵居业至大府卿尝嘉洛山川风物观买田宅营林榭以适其意蚤起奉药膳然后出视事未尝一日废也恬旷少欲书必楷无一行草仁宗飞白书清字赐之以赏其节云
　　赵鼎字元鎭解州闻喜人少孤力学通经史百家书第崇宁五年进士对防言章惇误国累官河南洛阳令宰相吴敏知其能擢开封士曹议割三鎭鼎曰祖宗之地不可与人何庸议已而议立张邦昌鼎与胡寅张浚逃太学中不书议状高宗除戸部员外郎知枢密院张浚荐之除司勲郎官幸建康言宜以六宫所止为行宫车驾所止为行在择精兵以备仪卫其余兵将分布江淮使敌莫测巡幸之定所上纳之应诏言自熙宁间王安石用事变祖宗之法而民始病假辟国之谋造生边患兴理财之政穷困民力设虚无之学败壊人才至崇宁初蔡京托绍述之名尽祖安石之政今日之患始于安石成于蔡京今安石犹配享庙廷而京之党未除时政之阙无大于是乃罢安石配享擢右司谏又迁殿中侍御史王徳擅杀韩世忠将而世忠亦夺建康守府廨鼎言徳总兵在外专杀无忌此而不治孰不可为命鼎鞫徳鼎又请下诏切责世忠而指取其将吏治罪诸将肃然上曰肃宗兴灵武得一李勉朝廷始尊今朕得卿无愧昔人矣中丞范宗尹言故事无自司谏迁殿中者上曰鼎在言路极举职所言四十事已施行三十有六遂迁侍御史幸会稽鼎陈战守避三防拜御史中丞请督王进军宣州周望分军出广徳刘光世渡江驻蕲黄为邀击之计又言经营中原当自关中始经营关中当自蜀始欲幸蜀当自荆襄始吴越介在一隅非进取中原地荆襄左顾川陜右控湖湘而下瞰京洛三国所必争宜以公安为行阙而屯重兵于襄阳运江浙之粟以资川陜之兵经营大业计无出此韩世忠胜于黄天荡宰相吕颐浩请幸浙西下诏亲征鼎以为不可轻举颐浩恶其异已改翰林学士不拜改吏部尚书又不拜言陛下有听纳之诚而宰相陈拒谏之说陛下有眷待台臣之意而宰相挟挫沮言官之威坚卧不出疏颐浩过失凡千言上罢颐浩诏鼎复为中丞曰朕每闻前朝忠谏臣恨不之识今于卿见之除端明殿学士签书枢密院事金人攻楚州鼎奏遣张浚往授之浚不行楚遂陷金留淮上范宗尹奏敌未必能再渡鼎曰勿恃其不来恃吾有以待之三省尝以敌退援入才修政事密院常虞敌至申军律治甲兵即两得之上曰卿等如此朕复何忧鼎以楚州之失上章丐去会辛企宗除节度使鼎言企宗非军功遂出奉祠除知平江府寻改建康又移洪州京西招抚使李横欲用兵复东京鼎言横乌合之众不能当敌恐遂失襄阳已而横战不利走襄阳竟陷召拜参知政事宰相朱胜非议取襄阳上问岳飞可使否鼎曰知上流利害无如飞者签枢徐俯异议飞出师竟复襄阳鼎乞令韩世忠屯泗上刘光世出陈蔡光世请入奏俯欲许之鼎不可伪齐宿迁令来归俯欲斩送刘豫鼎复争之俯求去朱胜非兼知枢密院言者谓当国者不知兵乞令防政通知由是为胜非所忌除知枢密院川陜宣抚使鼎辞上曰四川全盛半天下之地尽以付卿黜陟专之可也时吴玠为宣抚副使鼎奏臣与玠同事或节制之耶乃改都督川陜诸军事鼎条奏胜非多沮抑之鼎上书言顷张浚出使川陜国势百倍于今浚有补天浴日之功陛下有砺山带河之誓君臣相信古今无二而终致物议今臣无浚之功而当其任其能免于纷纷乎又言臣请兵不满数千半皆老弱所赍金帛至微荐举之人除命甫下弹墨已行臣日侍宸衷所陈已艰难况在万里之外乎时人士皆惜其去台谏多留行会边报沓至鼎每陈用兵大计及朝辞上曰卿岂可逺去当遂相卿九月拜尚书右仆射同中书门下平章事兼知枢密院事制下朝士相庆时刘豫子麟与金合兵入鼎论战御之计诸将各异议独张浚以为当进讨鼎是其言有劝他幸者鼎曰战而不捷去未晚也上亦欲临江决战鼎喜曰累年退怯敌志益骄今圣断亲征成功可必于是诏张浚援韩世忠而命刘光世移军建康且促世忠进兵世忠至州大破金人于大仪鎭方警报交驰刘光世遣人讽鼎曰相公自入蜀何事为他人任患世忠亦谓人曰赵丞相眞敢为者鼎闻之恐上意中变乘间言陛下养兵十年用之正在今日若少加退沮即人心涣散长江之险不可复恃矣及捷音日至车驾至平江下诏声刘豫罪欲自将渡江决战鼎曰敌之逺来利于速战遽与争锋非防也且豫犹遣其子岂可烦至尊耶乃止签书枢密院胡松年寻自江上还言北兵大集然后知鼎之有先见也张浚久废鼎言浚可大任乃召除知枢密院命往江上视师时敌兵久驻淮南谋北归鼎曰金人无能为矣命诸将邀诸淮连败之金人遁去上谓鼎曰近将士致勇争先诸路守臣亦翕然自效乃朕用卿之力也鼎谢曰皆出圣断臣何力之有焉或问鼎曰公顷言金不足畏何也鼎曰敌众虽盛然以豫邀而来非本心战必不力以是知其不足畏也上尝语张浚曰赵鼎眞宰相天使佐朕中兴可谓宗社之幸也鼎奏金人遁归尤当博采羣言为善后计诏吕颐浩等议之五年还临安晋守左仆射知枢密院事鼎以政事先后及人才所当召用者条置座右次第奏行及封瑗建国公建资善堂鼎荐范冲为翊善朱震为赞读朝论谓二人极天下之选监修神宗哲宗二史是非各得其正上亲书忠正徳文四字赐鼎又以御书尚书一帙赐之曰书载君臣相戒饬之言所以赐卿欲共由斯道疏谢刘麟刘猊分路入冦时张浚屯旴杨沂中屯泗韩世忠屯楚岳飞驻鄂刘光世驻庐防江上下无兵上与鼎以为忧鼎移书浚欲令浚与沂中合兵勦敌光世乞舍庐退保采石鼎奏曰官军与豫战不能胜或更退守何以立国今贼已渡淮当亟遣张浚合光世军尽扫淮南之冦然后议去留上善其防诏二将进兵浚军至藕塘与猊战大败之鼎命沂中趋合肥以防光世光世已弃庐鼎曰上诏浚有不用命者听以军法从事光世大骇复进至肥河与麟战破之麟猊拔栅遁去浚在江上尝遣其属吕祉入奏事所言夸大鼎每抑之上谓鼎曰他日张浚与卿不和必吕祉也后浚论事语意微侵鼎鼎言臣初与浚如兄弟因吕祉离间遂尔暌异今浚成功当使展尽底蕴浚当留臣当去上曰俟浚归议之浚尝奏乞幸建康而鼎与折彦质请回临安浚还乞乘胜攻河南且罢刘光世军政鼎言擒豫固易耳然得河南能保金人不内侵乎光世累世为将无故罢之恐人心不安浚滋不悦鼎以观文殿大学士知绍兴府七年幸建康罢刘光世以王徳为都统制郦琼副之并听参谋吕祉节制琼执祉以全军降伪齐浚引咎去位乃以万寿观使兼侍读召鼎入对拜尚书左仆射同中书门下平章事兼枢密使进四官上言淮西报初至朕不为动鼎曰今见诸将尤须静以待之不然益增其骄蹇之心台谏交论淮西无备鼎曰行朝拥兵十万敌骑直来自足抗之设有他虞鼎身任其责淮西迄无警鼎尝乞降诏安抚淮西上曰俟行遣张浚下罪已诏鼎言浚已落职上曰浚罪当逺窜鼎奏浚母老且有勤王功上曰功过自不相掩已而内批谪浚岭南鼎留不下诘旦约同列捄解犹未释鼎力恳曰浚罪不过失防耳凡人计虑岂不欲万全傥因一失便寘之死地后有竒谋秘计谁复敢言者此事自关朝廷非独私浚也乃解鼎再相或议其无所施设鼎闻之曰今日之事如人患羸当静以养之若复加攻砭必伤元气矣刘豫废鼎遣间招河南守将多举城或率部曲来归得精兵万余马数千上喜曰朕常虑江淮数百里备御空虚今得此军可无患矣金议和朝论以为不可信鼎曰羣臣愤懑出于爱君不可以为罪宜以不得已谕之上从其言羣议遂息时欲抵潘良贵罪并逐常同鼎奏向子諲虽无罪而同与良贵不宜逐二人竟出给事中张致逺不书黄上顾鼎曰固知致逺必缴駮鼎问何也上曰与诸人善盖已有先入之言由是不乐于鼎矣秦桧继留身奏事既出鼎问何言桧曰上无他恐丞相不乐耳御笔璩除节封国公鼎奏建国虽未正名天下皆知陛下有子在今礼数不得不异所以系人心也上曰姑徐之桧后留身不知所云鼎尝辟和议与桧意不合及鼎争璩桧乘间挤之又荐萧振为侍御史振本鼎所引及入台劾罢参知政事刘大中鼎曰振意不在大中也振亦谓人曰赵丞相不待论当自为去就防殿中侍御史张戒论给事中勾涛言戒出赵鼎意鼎引疾求免言大中持正论为章惇蔡京之党所嫉臣议论出处与大中同大中去臣何可留乃以忠武节度使出知绍兴府寻加检校少傅改奉国军节度使桧率执政往饯鼎不为礼一揖而去桧益憾之鼎既去王庶入对上曰赵鼎两为相于国有大功再赞亲征皆能决胜又鎭抚建康回銮无患他人所不及也先是王伦使金从鼎受使指问礼数则答以君臣之分已定问地界则答以大河为界二事或不从则已至是伦与金使俱来以抚谕江南为名上叹息谓庶曰使五日前得此报赵鼎岂可去耶初驾还临安内侍移竹栽入内鼎责曰艮岳花石之扰皆出汝曹今欲蹈前辙耶因奏其事上改容谢之戸部官进钱鼎召至相府切责之翌日闻上遂出为郡鼎尝荐胡寅魏矼晏敦复潘良贵吕本中张致逺等数十人暨再相奏曰今清议所与如刘大本胡寅吕本中常同林季仲之流能用之乎妬贤长恶如赵霈胡世将周秘陈公辅之徒能去之乎乃徙世将而公辅等寻补外上尝中批二人付庙堂升擢鼎奏疎逺小臣何由得其姓名上谓常同实称之鼎曰同知其贤何不露章荐引始浚荐秦桧可与共大事鼎再相亦以为言然桧机穽深险外和而中异浚初求去有旨召鼎鼎至越丐祠桧恶其逼已徙知泉州又讽谢祖信论之遂夺节御史中丞王次翁又论之命提举洞霄宫鼎自泉州归复上书言时政桧忌其复用讽次翁乂论之谪居兴化军论者犹不已移漳州又谪清逺军节度副使潮州安置在潮五年杜门谢客时事不挂口有问者但引咎而已中丞詹大方又诬之移吉阳军鼎谢表曰白首何归怅余生之无几丹心未冺誓九死以不移桧见之曰此老倔强犹昔在吉阳三年潜居深处门人故吏皆不敢通问惟广西帅张宗元时馈醪米桧知之命本军月具存亡申鼎遣人语其子汾曰桧必欲杀我我死汝曹无患不尔祸及一家矣先得疾自书墓中石至是书铭旌云身骑箕尾归天上气作山河壮本朝遗言属其子乞归葬遂不食而死时绍兴十七年也天下闻而悲之明年得归葬孝宗諡忠简赠太傅追封丰国公后配享髙宗庙庭擢其孙十有二人鼎为文浑然天成凡高宗处分军国机事多其视草有拟奏表疏杂诗文二百余篇号得全集论者谓中兴贤相以鼎为称首
　　孟宗政字徳夫绛州人父林从岳飞至随州侨家焉宗政幼豪伟有胆略开禧二年金将完顔董犯襄郢率义士据险邀击夺其辎重宣抚使吴猎竒之补承节郎枣阳令京西路分赵方吴柔胜皆荐其才转秉义郎京西钤辖驻襄阳嘉定十年金犯襄阳枣阳方檄宗政节制神劲报捷忠义三军与统制扈再兴陈祥分三军设三伏蹀血以战金兵败走寻报枣阳围急午发岘首迟明抵枣阳驰哭如神金人大骇宵遁方时帅京西差权枣阳车初抵事一爱仆犯新令立斩之军民股栗筑隄积水修治城堞简阅军士十一年金帅完顔萨布围城宗政与再兴合兵角敌歴三月大小七十余战身先士卒金人战辄败乃周城开濠四面兵列濠外以绹铃自警铃响则犬吠宗政厚募壮士乘间突击随方力拒随守许国援师至白水率诸将出战金人奔溃赐金带转武徳郎十二年金帅完顔阿格拥步骑傅城宗政囊糠盛沙以覆楼棚列瓮潴水以隄火募炮手击之一炮辄杀数人金人选弩子手贰千拥云梯天桥先登又募凿矿石工埳城运茅苇直抵圜楼下欲焚楼宗政先燬楼掘深坑防地道剏战棚防城陨穿穽才透即施毒烟烈火鼓鞲以熏之金人窒以湿氊析路刳土城頽楼陷宗政撤楼益薪架火山以絶其路列勇士以长枪劲弩备其冲距楼陷所数丈筑偃月城袤百余尺翼正城深坑倍仞躬督役五日成金兵披厚铠氊衫铁面而前又湿氊濡革防火山覆以水雪拥云梯径抵西北圜楼登城中军以长戈舂其喉杀之敢勇城军自下夹击金兵坠死燎焰金将于后拒马挥刀迫令前自昕至夕死伤踵接梯桥尽燬俄乘顺风渡濠飞脂革烧战棚宗政激将血战凡十五阵金兵死者千余弩子手十死七八射其都统殪天反风金人炮愈急防王大任领鋭卒一千转鬬入城遂贾勇入金营自晡至三更金人横尸遍地阿格走夺铜印十有六获辎重牛马万计升武功大夫兼阁门宣赞舍人重赐金带制置司以湖阳县迫金境檄宗政图之二鼓而拔燔聚夷砦俘掠以归金人自是不敢窥襄汉枣阳代许国为荆鄂都统制仍知枣阳宗政以迫濠而陈乃于西北濠外潴水为泞以限骑中原遗民来归者万数发廪赡之给田剏屋与居籍勇壮号忠顺军俾出没唐邓间威振境外金人呼为孟爷爷俄病卒转右武大夫团练使防御使宗政为将有功怨必赏有罪亲必罚好贤乐善未尝学兵法而暗与之合死之日边城为罢市恸哭
　　孟珙字璞玉绛州人侨枣阳宗政子也四世祖安尝从岳飞有功嘉定十年金人犯襄阳驻团山珙料其必窥樊城献策宗政由罗家渡济河宗政然之翼日诸军临渡布阵金人果至半渡伏发殱其半宗政援枣阳常父子相失珙望敌骑中有素袍白马者曰吾父也急麾骑军突阵遂脱宗政以功补进勇副尉十二年完顔阿格步骑二十万分两路攻枣阳珙登城射之将士惊服复取它道刼金破砦十有八斩千余级大俘军器以归金人遁升下班祗应十四年制置使赵方辟光化尉转进武校尉十六年特授承信郎父忧起复辞讫葬转成忠郎理宗特授忠翊郎差峡州兵马监押兼在城巡检京湖制置差提督虎翼突骑军马又辟京西第五副将权管神径左右军统制初宗政招唐邓蔡壮士二万余人号忠顺军命江海总之众不安制置司以珙代分其军为三众乃帖然绍定元年剏平堰于枣阳自城至军四十八里由八垒河经渐水跨九阜建通天槽八十有三丈溉田十万顷立十庄三辖军民分屯收五十万石又命忠顺军家畜马官给刍粟马益蕃息二年升京西第五正将枣阳军总辖本军屯驻忠顺三军明年差京西兵马都监母忧起复京西兵马钤辖枣阳军驻劄仍总三军六年元逼蔡檄珙戍鄂讨金唐邓行省武仙仙与武天锡伊喇瑗犄角天锡聚众二十万珙逼其垒一鼔拔之壮士张子良斩天锡首以献获五千级俘将士四百余人戸十二万二千有竒授江陵府副都统制赐金带尝语制置司曰金人若向吕堰则八千人不为少然须木查腾云吕堰等砦受节制乃可济已而刘全雷去危战夏家桥小捷金人寻犯吕堰珙喜曰吾计得矣亟命诸军追击吕堰进逼大河退逼山险砦军四合金人弃辎重走获甲士五十有一斩首三千马牛槖驼万计归其民三万二千有竒瑗请降得县五鎭二十二官吏一百九十三马军千五百步军万四千戸三万五千三百口十二万五千五百五十三珙入城以賔礼见瑗仙自顺阳退屯马蹬金顺阳令李英以县降申州安抚张林以州降珙请少壮籍为军俾自耕守才能者分土地任职使各招其徒制置司是之七月已酉仙将刘仪降珙问虚实仪曰仙据九砦其大砦石穴山以马蹬沙窝岵山三砦蔽其前三砦不破石穴未易图也若先破离金砦则王子山砦亦破岵山沙窝孤立三帅成擒矣珙翼日遣兵向离金卢秀执黒旗入砦金人不疑为宋军乃分据巷道大呼纵火掩杀几尽是夜杨清等捣王子山砦防帐军酣寝王建入帐中斩金小元帅首丙辰出师马蹬遣樊文彬攻其前门成明等邀截西路一军围赫舎哩一军围小总帅砦火烛天杀戮山积余逸去者复为成明伏军所得众万二千三百来归师还至沙窝西与金人遇大捷三战三克丁顺等寻破穆呼哩砦珙召仪曰此砦既破板桥石穴必震汝能招之乎仪曰晋徳与花腿王显金鎭抚安威故旧招之必来乃遣徳行仪又请选妇人三百伪逃归懐招军榜以往从之徳显即日乞降复遣仪之显军五千未解甲珙令作栲栳阵入周视良久飨以牛酒珙料武仙将上岵山絶顶窥伺令樊文彬诘旦夺岵山驻军其下前当设伏后遮归路仙众果登山及半文彬麾旗伏四起仙众枕藉厓谷山为之頳杀其将乌舍擒七百三十人弃铠甲如山薄暮珙进军至小水河仪还具言仙谋往商州珙曰进兵不可缓夜漏十刻召文彬等受方略蓐食啓行晨至石穴时积雨未霁文彬患之珙曰此雪夜擒吴元济之时也防马直前分兵进攻而以文彬往来给事自寅至已力战九砦一时俱破武仙走追及鮎鱼砦仙易服遁复战于银葫芦山又败仙与五六骑奔降其众七万人获甲兵无算还军襄阳转修武郎鄂州江陵府副都统制元遣王檝约攻蔡珙请以二万人行因命尽防诸将金兵二万骑繇真阳横山南来珙鼓行而前金人战败却走追至高黄陂斩千二百级元帅布展遣使来迓珙与射猎割鲜而饮驰入其帐布展喜约为兄弟酌马湩饮之金兵万人自东门出战珙遮其归路掩入汝河擒偏裨八十有七人降人言城中饥珙曰当尽死而守以防突围与布展约南北军无相犯决堰水布虎落元万戸张柔将入城中流矢如猬珙麾先锋挟柔以出拨发官宋荣不肃杖之黎明珙进逼石桥钩致生俘郭山战少却斩山以徇殊死战进逼柴潭立栅俘金人百有二斩三百余级翼日命诸将夺柴潭楼金人争楼诸军鱼贯而上遂拔柴潭楼俘其将士五百三十有七人蔡人恃潭为固外即汝河潭髙于河五六丈城上金字号楼伏巨弩相传下有龙人不敢近将士疑畏珙召麾下饮再行曰柴潭非天造地设楼伏弩能及逺而不可射近彼所恃此水耳决而注之涸可立待皆曰隄坚未易凿珙曰所谓坚者止筑两隄首耳凿其两翼可也潭果决实以薪苇遂济师攻城擒其两将斩之获其右副防检温端磔之城下进逼土门端平元年正月辛丑降者言城中絶粮已三月珙下令诸军衘枚分运云梯布城下已酉帅师向南门至金字楼列云梯令诸将闻鼔则进马义先登赵荣继之万众竞登大战城上降其丞相乌库哩噶老杀其元帅乌林达及偏禆二百人门西开招布展入江海执参政张天纲以归得金谥宝玉带金银印牌有差还军襄阳特授武功郎主管侍卫马军行司公事擢建康府都统制兼权侍卫马军行司职事特遣使朝陵谍云元兵哨已及孟津珙曰吾选精骑疾驰不十日可竣事待师至吾已归矣于是昼夜兼行与二使至陵下成礼而归制置司奏留珙襄阳兼鎭北军都统制鎭北军者珙所招中原精鋭百战之士万五千余人分屯漅北樊城新野唐邓间俄令赴枢密院禀议授带御器械二年授主管侍卫马军司公事驻黄州朝辞上曰卿名将之子忠勤体国破蔡功尤昭著珙对曰此宗社威灵陛下圣徳与三军将士之劳臣何力之有上问恢复对曰愿寛民力蓄人材以俟机防问和议对曰臣当言战不当言和赐赉甚厚兼知光黄州三年至黄増埤浚隍搜访军实边民来归日千数为屋三万间居之厚加赈贷建齐安鎭淮二砦以居诸军剏章家山母家山两堡为先锋虎翼飞虎营兼主管管内安抚司公事节制黄蕲光信阳四郡军马元兵攻蕲州解其围又攻襄阳隋荆门郢守皆委郡去复州守死之众谓宜令珙往援乃先遣张顺渡江珙以全师继之元兵分两路一攻复州一在枝江监利县编筏窥江珙变易旌旗服色循环往来夜则列炬照江数十里相接又遣赵武等共战躬往节度破砦二十有四还民二万嘉熙元年封隋县男擢高州刺史忠州团练使兼知江陵府京西湖北安抚副使寻授鄂州诸军都统制元将特黙岱入汉阳境口云布哈入淮甸蕲舒守委郡去光守降攻黄守将战复不利珙入城军民喜曰吾父来矣驻帐城楼指画战守全其城斩逗留者四十有九人以徇御笔赏将士特赐珙金盌珙益金以予诸将遣医视疗士卒皆感泣二年春授宁逺军承宣使带御器械鄂州江陵府诸军都统制珙以三军赏典未颁表辞诏曰封爵之序自将帅始卿奚辞寻授枢密副都承防京西湖北路安抚制置副使兼督视行府防谋官又升制置使兼知岳州乃檄江陵节制司捣襄郢于是张浚复郢州贺顺复荆门军刘全战家头樊城郎神山屡捷三年春正月曹文镛复信阳军刘全复樊城遂复襄阳授枢密都承防制置使兼知鄂州全遣谭深复光化军息蔡降得壮士百余籍为忠卫军初诏珙收复京襄珙谓必得郢然后可通馈饟得荆门然后可出竒兵由是发兵深入所至以捷闻珙奏曰襄樊为朝廷根本今百战而得之当加经理如防元气非甲兵十万不足分守与其抽兵于敌来之后孰若保此全胜上兵伐谋此不争之争也乃置先锋军以襄郢归顺人焉庚寅元兵欲临江珙防必道施黔以透湖湘请粟十万石给饷以二千人屯峡州千人屯归州忠卫旧将晋徳来归奬用之珙弟瑛以精兵五千驻松滋为防声援遣于徳兴守归州隘口万戸谷元兵自随闚江密遣刘全拒敌伍思智以千人屯施州元将塔海图萨入蜀师号八十万珙増置营砦分布战舰遣张举间道抵均州防遏元兵度万州湖滩施防震动珙兄璟时为湖北安抚副使知峡州珙请帅师西上璟调金铎一军迎拒于归州大□砦刘义捷于巴东县之清平村珙弟璋选精兵二千驻沣州防施黔路四年进封子珙条上流备御宜为藩篱三层乞剏制置副司及移关外都统一军于防任涪南以下江面之责为第一层备鼎沣为第二层备辰沅靖桂为第三层峡州松滋各屯万人舟师焉归州屯三千人鼎澧辰沅靖各五千人郴桂各千人如是则江西可保又遣杨鼎张谦往辰沅靖三州晓谕熟蛮讲求思播施黔支径以图来上元兵布种积船材遣张汉英出随任义出信阳焦进出襄分路挠其势遣王坚潜烧船材又遣张徳刘整入蔡火其积聚拜宁武军节度使四川宣抚使兼知防州招集淮民三百五十有九人号宁武军令璋领之进封汉东郡侯兼京湖安抚制置使回鹘阿噜巴图尔帅所部来降剏飞鹘军四川制置使陈隆之与副使彭大雅交章珙曰国事如此合智并谋犹惧弗克而两司方勇于私鬭岂不愧亷蔺之风乎驰书责之隆之大雅大惭厘蜀弊政为条班诸郡县曰差除计属曰功赏不明曰减尅军粮曰官吏贪黩曰上下欺罔又曰不择险要立砦栅则难责兵以衞民不集流离安耕种则难责民以养兵乃立赏罚课殿最俾诸司奉行之黎守言大理国请入贡珙报大理自通邕广不宜取道川蜀却之兼防路制置大使兼屯田大使大兴屯田调夫筑堰募农给种首秭归尾汉口为屯二十为庄百七十为顷十八万八千二百八十降诏奬谕靖州徭林赛良为乱遣王瑀平之淳祐二年建祠岳阳祀京襄死节死事臣赐名闵忠庙遣李得帅精兵四千赴援淮东子之经监军京兆伊克诺延以骑兵三千经商州取鹘岭关出房州竹山遣王令屯江陵寻进郢州刘全屯沙市焦进提千人自江陵荆门出襄檄全赍十日粮取道南漳入襄会诸军元兵至三川下令不许失弃寸土权开州梁栋乏粮请还司珙曰是弃城也使髙达斩以徇诸将禀命惟谨元兵至泸珙命重庆分司应援遣张祥屯涪州拜检校少保进封汉东郡公言沅之险不如辰靖之险不如沅三州皆当措置而靖尤急今三州粒米寸兵无所从出此京湖之忧一江防上自秭归下至寿昌亘二千里自公安至峡州滩碛凡十余处隆冬水涸节节当防兵讳备多此京湖之忧二今尺籍数亏既守滩碛又守关隘此京湖之忧三陆抗有言荆州国之藩表如其有虞非但失一郡当倾国争之若非増兵八万并力备御虽韩白复生无所展巧今日事势大略相似利害至重余玠宣谕四川饷屯田米十万石遣晋徳帅师六千援蜀之经为防应司都统制四年兼知江陵府珙谓其佐曰政府未之思耳彼若以兵缀我上下流急将若之何珙往则彼捣吾虚不往则谁实捍患识者是之调京湖兵五千戍安丰援寿春遣刘全将以往继命分兵三千备齐安珙言黄州与寿春五江口隔一水耳须兵即渡何必预遣先一日则有一日之费无益有损万一上游有警我军已疲非计之得也不从五年以职事修举转行两官许回授珙至江陵登城叹曰江陵所恃三海不知沮洳有变为桑田者敌一鸣鞭即至城外盖自城以东古岭先锋直至三防无所限隔乃修复内隘十有一别作十隘于外有距城数十里者沮漳水旧自城西入江因障而东之俾绕城北入于汉而三海遂通为一随其髙下为匮蓄泄三百里间渺然巨浸土木工百七十万民不知役绘图上之珙以身鎭江陵而兄璟帅武昌非故事乞归田不允诏以兵五千援淮使张汉英帅之又调兵五千赴广西珙移书执政曰大理至邕数千里部落隔絶今当择人分布数郡使之分治生夷险要形势随宜措置剏关屯兵积粮聚刍于何地声势既张国威自振计不出此而闻风调遣空费钱粮无补于事不听元将塔纳至江陵遣杨全伏兵荆门以战珙先期檄两淮为备两淮不知也后果如所报珙奏蜀士聚公安襄士聚郢渚臣作公安南阳两书院使有所教养上题其榜赐焉初珙招鎭北军驻襄阳李虎王旻军乱鎭北亦溃乃厚招之降者不絶行省范用吉密通降款珙白于朝不省珙叹曰三十年收拾中原人今志不克伸矣病革乞休致授检校少师宁武军节度使致仕卒于江陵府治时九月戊午也是月朔大星陨境内声如雷卒之夕大风发屋折木上震悼辍朝赙银绢各千特赠少师三赠至太师封吉国公諡忠襄庙曰威爱珙忠君体国可贯金石在军中论事言人人异徐以片语折衷众志皆惬谒士游客老校退卒壹以恩义抚接名位虽重惟建鼓旗临将士而色凛然无敢涕唾者退则焚香扫地隐几危坐若萧然事外逺货色絶滋味其学邃于易着警心易赞亦通佛学自号无庵居士
　　段应规司理防军门族蕃大连甍接闬相望屹然邑人号为司理庄四世孙季亨季良季良生矩俱有隐徳
　　金
　　李愈字景韩绛州正平人业儒术登正隆五年词赋进士调河南渑池主簿察亷优等为平阳监酒副使迁冀氏令至解州刺史章宗即位召授同知中都路都转运使改同知济南府明昌二年授曹王傅兼同知定武军节度使从王赐宴北部还言诸部所贡马止可委招讨司受于界上量给回赐务省费以广边储拟自临潢至西夏沿边创设重鎭十数仍选猛安谋克勲臣子孙有材力者使居其职田给于军者许募汉人佃种不必逺挽牛头粟而兵自富强矣上览其奏谓愈一书生用心之忠如是下尚书省议愈寻迁同知西京留守复表乞断自宸衷上纳用焉自是命五年一宴赐人以为便改棣州防御使未几授大兴府治中北京提刑范楫知归徳府邓俨各举自代擢为河南路提刑使上言本司见置许州乞移治南京留官一员余分部巡按从之时九路提刑以愈为最五年入觐平章守贞谓愈见职甚干上曰愈敢为所论河决事宜遣大臣防视以慰人心其言良是寻改河平军节度使承安二年徙顺义军奏屯田利害上遣使宣谕仍降金牌俾领其事四年刑部尚书阙议用愈或言愈病上曰愈比陈言有退地千里而争言其功之语卿等定恶愈多言耶特召用之愈奏故事陈言者泄漏并行科罪仍给告人赏此盖所以防闲小人比年诏求直言命朝臣转对外路官皆许言事此皆乐闻忠谠之意请除去旧条以广言路上嘉纳焉寻为贺宋正旦副使泰和二年春将幸长乐川愈切谏曰方今戍卒贫弱百姓骚然三汊尤近界陲兼闻泰和宫在两山间地形狭隘雨潦遄集固不若北宫池台之胜优游闲适也不从夏四月复言一旦不警臣恐丞相襄枢密副使栋摩等皆不足恃况皇嗣未立羣心无定岂可逺事逸游哉上异其言复授河平军节度使改知河中府事致仕泰和六年七十二諡清献着狂愚集二十卷
　　李革字君美河津人父余庆三至廷试不遂革頴悟读书一再诵辄记太定二十五年进士调正定主簿察亷迁韩城令同知州事纳富商赂以歳课军须配属县革独不听提刑司以为能迁河北东路转运都勾判官太原推官母忧起复大兴县令中都左警巡使南京提刑判官监察御史同知昭义军节度事父忧起复签南京按察事泰和六年伐宋革被诏体访三路官员能否改刑部员外郎调观州刺史兼提举漕运陜西西路按察副使大兴府治中知府图克坦南平贵幸用事势顷中外遣所亲以进取诱革革拒之贞祐二年迁戸部侍郎宣宗迁汴行河北西路六部事迁知开封府河南劝农使戸部吏部尚书陜西行省防议官四年拜防知政事革奏有司各以情见引用断例牵合附会实啓幸门乞凡断例勅条特防奏断不为永格者不许引用皆以律为正诏从之是歳元兵破潼关上表请罪不许罢为绛阳军节度使兴定元年知平阳府事权防知政事代胥鼎为河东行省是时兴兵伐宋革上书曰今之计当休兵息民养锐待敌宋虽造衅止可自备若不忍小忿以勤逺略恐或乘之不能支也不纳二年十月平阳被围元兵入革自杀赠尚书右丞
　　陈规字正叔绛州稷山人博学能文明昌五年词赋进士贞祐初为监察御史三年上言防政侯摰初以都西立功获不次之用遂自请鎭抚河北陛下欲责其报效遽授以执政顾乃盘桓西山不能进退及召还阙自当辞退乃恬然安居目视今疆土日蹙将帅乏人士不选练守令贪残盗贼滋起灾变不息不能日夜讲求啓告陛下徒日阅按仓库规画酤岂大臣所宜亲愿量其才分别加任使无令负天下之谤不报又言警巡使冯祥进由刀笔无他才能第以惨刻督责为事由是升职恐长残虐之风乞黜退以励余者诏罢祥职且谕规曰卿敢言如此朕甚嘉之时沿河悉禁米斛河北艰食四年规上言昔秦晋为讐一遇年饥则互输之粟今圣主在上一视同仁岂可以一家之民自限南北坐视困馁而不救哉况军民効死御敌若复乏食何以自聊人心一摇为害不细请于太阳孟津等渡阅视过河物毎石官收毋得过半庶几利厚息者辐辏而往公私稍足宰执议竢元兵还行之规请三月巡按至徐州言节度副使赫舍哩鹤寿往讨红袄贼大掠良民乞敕有司放免余路但有掠国人为驱者一体施行庶几河朔有所系望诏从之又奏河北濒河州县距一舍为一寨籍居民为兵数寨置一总领率皆闲官无赖徴逐取给日以为常敌至伏匿不出敌去骚扰如初朝廷重柄岂可轻假小人宜皆罢去第委宣抚司从宜措画足矣制可七月复条陈八事曰责大臣以身任安危任台谏以广耳目崇节俭以答天意选守令以结民心博谋羣臣以定大计爱重官赏以劝有功选将帅以明军法练士卒以奋兵威而论责大臣曰宰相大臣社稷生灵系以安危乃每朝奏议不过目前数条特以碎末互生异同俱非救时之急况近诏军旅专委枢府尚书省坐视利害泛然不问是亲其细而不图其大也伏愿大计密谋省院同议可否则为大臣者有所责矣上付省诘问宰执恶其纷更谓言多不当上初无意加罪祗令御史台谕之寻出为徐州帅府经歴哀宗立召为右司谏权吏部郎中正大元年议修复河中府规与完顔苏哷杨云翼言河中今为无人之境陜西民力又困虽修亦不能守不若令见屯军士量力补治待其可守营修术晚从之寻坐尚书赵伯成为王京所讼规亦解职十一月改充补阙又言将相非才且荐数人可用者二年奏五事一尚书省兼理枢密院如大定明昌故事二简留亲卫军三沙汰冗军减行枢密院帅府四选大臣为宣抚使招集流亡五选官置所议一切省减略施行之四月大旱诏规审理寃滞规奏雨水不时则责审理其职燮理者当何如且河南一路便宜行院帅府从宜凡二十陜西行尚书省二帅府五皆得以便宜杀人寃狱在此不在州县上善之而不能有为也十一月上面谕宋人事规进曰帝王兵贵万全昔光武所征必克犹言每一出兵头须为白也又谕和防古无益规独进曰陜西兵将冗懦恐不可用乌库哩苏赫曰陈规言非是监察御史完顔锡沙和之规对曰和非上防又不可必成然事势不得不然使彼难从犹可激励将士以待其变事竟不行十月与右拾遗李大节劾同判大睦亲事萨哈连谄佞招权纳贿出萨哈连为中京留守朝廷快之五年二月又与大节言将帅出兵每为近臣牵制不得专辄至送宣传防公受赂遗而臣僚多罪同罚异上纳之规言事不少假借凡宫中举事必恐其有言尝召文绣署令王寿孙作大红半身绣衣及进御召问陈规知否若知必以华饰谏我我实畏其言而一时近臣窃议亦曰畏陈正叔后出为中京副留守未赴卒士论惜之规刚毅质实笃学至老不废诗有律度浑源刘从益见其所上八事叹曰宰相材也每与人论时事辄愤惋南渡后谏官称许古陈规而规不以讦直自名尤见重云死之日家无一金知友为葬之子良臣
　　李复亨字仲修荣州河津人年十八登进士复中书判优等调临晋主簿防送官马入府宿逆旅有盗杀马不取度必有仇一人槖中盛佩刀不服诘以刀蔑马血火煆之则刃青其人款伏果与逆旅主人有仇以提刑荐迁南和令盗割民牛耳尽召里中人至使牛家牵牛遍过之至一人前牛忽惊跃诘之乃引伏察亷转临洮府并陜西东路戸籍河东北路度支皆为判官泰和中伐宋充宣抚司经歴俄迁解盐副使歴同知保大震武节度事母忧起复震武遥授忻州刺史正祐间歴左司员外郎郎中迁翰林直学士行三司事兴定三年言近日伐宋恐宋人乘虚掩袭故籍边鄙民为军今大军已还乞罢遣归本业从之复举陈留县令程震等二十九人农桑有効徴科均一朝廷皆迁擢之是歳七月置京东西南三路行三司掌劝农催租军须科差及盐铁酒等事复亨摄西路治河南奏民间销毁农具以供军器非便其汝州鲁山宝丰邓州南皆产铁募工置冶可以获利且不厉民又奏阳武设卖盐官以佐军用禁止沧濵盐勿令过河使河南食阳武解盐河北食沧濵盐南北俱济诏尚书省行之九月以劝农有劳迁兵部尚书再阅月转吏部权参知政事四年三月眞拜参知政事兼修国史七月河南雨水害稼为宣慰使循行郡县凡官吏贪汚不治者得废罢推治复亨奏禁官吏防饮又奏民间差发养驿马最甚可依旧设回马官官给使者食料歳终防计均赋于民又奏招河东河北移民耕种河南闲田全免被灾及沿边郡县租税内地半之以救涂炭之民资蓄积之用诏有司议行焉还奏南阳禾麦虽伤土性宜稻今因久雨乃更滋茂可増直籴稻给唐邓军食制可无何被诏提控军兴粮草时河渡不通陜西盐价踊贵乞以粟互易诏戸部从长规措复亨有会计才号能吏故骤至通显既执政颇矜持自营誉望顿减五年因监廷试谬放进士卢元及第夺两官罢为安国军节度使元光元年十一月城破自杀年四十六赠资徳大夫知河中府事
　　梁持胜字经甫稷山人保大军节度使襄之子多力善射泰和六年进士复中宏词累官太常博士迁咸平路宣抚使经歴官兴定初宣抚使富森万努有异志欲弃咸平持胜力沮万努怒杖之上京行省太平与万努通谋口称持胜忠署左右司员外郎而焚毁上京夺元帅承充军持胜与提控咸平治中费摩萨布万戸韩公恕约杀太平复推承充行省事事泄俱被害赠中顺大夫韩州刺史
　　段恒稷山人字元贞钧孙素以徳谊才学闻应词赋进士举屡中至御试辄有蹉跌金南渡之歳诏曽三赴廷试不中选年五十者赐同进士及第人多冒滥求进公独曰吾实四十有九将求入仕欺君可乎终不陈
　　段铎字文仲矩子少孤以孝谨闻有大志与兄钧同登词赋进士调长安簿陞兵部主事审决河北路刑狱授曹州刺史华州防御使草疏求退躐进两阶加防军武威郡开国侯以疾卒于家
　　元
　　孔锦山字晋望雄勇多智略善骑射初袭父爵千夫长从征累有功战于茶山坠马腾上者三世祖赐锦衣弓矢鞍勒累陞碉门等处鎭守万戸子图噜卜有父风次额森布哈俱碉门等处副千戸佩虎符
　　史迁建堂后裔初封鎭西元帅后入朝为相子三承庆承宗俱为令教民开水利植椒树功徳载蛟龙碑记用礼管河津诸军鄂啰
　　尉迟天泽绛州人仕金为库官郡王岱逊拔绛州天泽在俘中道见兵死者辄涕泣收埋之岱逊令佩金符授霍州御衣局人匠总管
　　姚天福字君祥绛州人后徙鴈门读春秋通大义辟怀仁丞至元五年始立御史台以天福为架阁管勾寻拜监察御史条奏宰相阿哈玛特罪二十有四召廷辨天福枚数之至于三气沮色丧上曰此三者罪己在不宥因目天福曰巴咱尔臣下有违太祖之制干朕之纪者汝抨击之毋隐廷臣皆震悚巴咱尔者谓不畏强悍犹虎也帝仍加厚赐天福曰言臣分也受赏非分也卒不受时御史台置二大夫天福曰古称一蛇九尾首动尾随一蛇二头不能寸进今台纲不张有一蛇二头之患陛下不急拯之久则紊不可理大夫博啰遂以年少引退按行畿辅时监干布得罪御史按之不服天福亷得其死罪十有七俄以宥免经台门大诟急捕之检行囊得贿侍御史乌萨特纳救免状明日陛奏上曰彼七死犹赦汝欲何为天福对罪十有七条赦七留十余谁归上悟戮干布而斥安十二年罢按察司天福曰是司之设所以广视听虞非常虑至深逺不但绳有司已也大夫旺沁特穆尔骇曰微公言几失之夜入帝卧内奏其言帝大悟诏复立阿哈玛特益不悦左迁衡州路同知不就后歴河东淮西湖北诸道按察使善辨疑狱大徳四年拜参知政事大都路总管兼大兴府尹六年卒年七十三
　　段辅字惟徳思温子奎章学士与虞集马祖常等并兼经榜官寻迁吏部尚书授湖广等处防知政事除陜西诸道行台侍御史
　　尉迟徳诚字信甫绛州人祖天泽霍州御衣局人匠总管父鼐潞州知州徳诚歴官太子率更丞至大元年改詹事院都事二年迁家令司丞仁宗以为谨恪常赐酒帛得侍左右数荐士出则未尝语人防事前有粟苗不种而萌偶出一茎双穗众以为嘉禾陞家令四年选为河东山西道宣慰司同知击奸吏寛税敛上计入见上方食赐以馂余擢工部尚书寻改陜西行台治书侍御史延祐元年迁京畿都漕运使二年拜辽东道肃政廉访使上疏言事曰劳诸王以怀其心防出入以严宫禁立谏官以逺防佞崇科举以求人材立常平以备荒年汰僧道以寛民力举贤良以励忠孝抑奢侈以厚风俗及拯钞法裁冗官等事未报卒年五十三
　　韩亨甫绛州人由中书省掾授监察御史后调东平路总管至正间毛贵作乱守城死节赠陜西行中书防议
　　张仲仪字伯威绛州人以大官荐由绛学正累迁杭州路总管府判官上下称能吏海宁潮溢没民田庐伯威祷于海神水随退迁江西行中书省左右司都使歳饥民将为变伯威单骑出抚之民感泣散去言于省臣发粟赈济陛抚州路总管卒年六十九
　　张鸣鹤方正笃学登进士第授晋宁路县尹莅政严明吏民畏怀仕至工部司丞
　　李思敬字君让仕至肃政亷访使以孝亷称子僎有文学授榆社县尹后至肃政廉访副使僎子士林亦贵时名其里曰登瀛
　　车海垣曲人奉上谕南阳等处军民宣慰使司都元帅府拟充万戸侯勾当遇剿捕有功屡加陞赏子彦英初任济民渡讥察陞本县辨稞务官总府
　　王晋卿垣曲人官金牌元帅守孟津立大功
　　明
　　髙铎字鸣道绛州人从李彦英游与陈行义共朝夕学益进洪武甲子举乡试第一登甲戌进士累官刑部侍郎调签都御史举师李彦英为平阳绛州训导友陈行义为苏頴知州督筑留都城开三山街又奏迁金城驿为侯马驿卒赠尚书
　　田深稷山人洪武甲子举人拜福建道监察御史风裁凛然亷誉丕着出为长葛知县不耑威严以惠徳化民考绩改知保定县葛民赴阙奏留复任九载陞许州知州惠爱亷平人歌来暮焉
　　赵朗垣曲人洪武乙丑进士授浙江道御史摘伏发奸风裁峻厉朝廷重之呼为长御史
　　石坚绛县人洪武中以贡生任齐河县典史擢行人司行人负忠义饶胆略永乐时髙丽不庭抗疏请往平之上问计将安出对曰兵难遥度陛下第命臣臣必有以复陛下上竒其言遂以高丽事付之坚单骑往面其主宣布朝廷威徳髙丽王笑谓子一人至吾国何敢大言坚曰固知若必杀我但兴师来勦若辈不为虀粉乎髙丽王拜服卒不烦一兵以片言詟属国使奉正朔还授按察司副使
　　曹璧稷山人洪武间贡生清介有守初为洛川主簿迁城固知县调嘉定秩满将迁数万人走阙下祈复任留嘉定者又九年
　　赵镛垣曲人洪武间以指挥奉命抚安本县威惠有声后以功封南雄侯
　　李谦稷山人建文庚辰进士任开城知县洁已惠民以亷能着子磐宣徳丁未进士任陜西道监察御史巡按辽东风裁凛然孙玺中成化乡试任直平谷县学训导累官武昌府通判亷明公正吏民畏怀
　　王彬绛县人永乐丙戌进士任直兴济县知县时运河冲决城郭漂揺久难葺理彬临河叹曰天欲溺吾民何如溺我即投身于河门役挽带随之越明日漂尸于县堂冠带如生济民哀而立祠歳时祭祷
　　郭鉴绛县人宣徳已酉举人官广西道监察御史出知兖州府加防政衔致仕归薛文清瑄为之赞以杜诗赵抃比之
　　薛瑄字徳温河津人性頴敏年十二能为诗赋父贞任玉田教谕永嘉徐怀玉高密魏希文济南王素亨海宁李大亨范汝舟皆元耆儒侨北土贞并礼为瑄师由是得闻洛闽之学乃尽焚所作诗赋专意讲肄后贞改官鄢陵鄢陵诸生多朴陋乃命瑄补鄢陵学生永乐十八年遂举河南乡试第一明年成进士以省亲归居父丧悉遵古礼宣徳中服除授御史三杨欲见之谢不往出监湖广银场日探性理诸书学益进以继母忧归正统初还朝尚书郭璡举为山东提学佥事首掲白鹿洞学规开示学者延见诸生亲为讲授才者乐其寛而不才者惮其严皆称薛夫子王振语三杨吾乡谁可为京卿者以瑄对召为大理左少卿三杨欲瑄一往见振俾李贤语之瑄正色曰拜爵公朝谢恩私室吾不为也其后议事东阁公卿见振多趋拜瑄独屹立振趋揖之瑄亦无加礼自是衔瑄指挥某死妾有色振从子山欲纳之妻不肯妾遂讦妻毒夫下都察院讯已诬服瑄及同官辨其寃三却之都御史王文承振防诬瑄故出人罪振复讽言官劾受贿下狱论死瑄繋狱读易自如子三人愿一子代死二子充军不允及当行刑振苍头忽泣于爨下问故泣益悲曰闻今日薛夫子将刑也振大感动会刑科三覆奏兵部侍郎王伟亦申捄乃免刑乆之释还景帝初用给事中程信荐起大理寺丞也先入分守北门有功寻出督贵州军饷事竣即乞休学士江渊奏留之景泰二年推南京大理寺卿富豪杀人狱久不决瑄执寘之法召改北寺苏州大饥贫民掠粟火富豪居海濵王文以阁臣出视坐以判当死者二百余人瑄力辨其诬文恚曰此老倔彊犹昔然卒得减死屡疏请老不许英宗复用杨善荐拜礼部右侍郎兼翰林院学士入阁预机务王文于谦下狱下羣臣议瑄力言于上获减一等上数召见瑄所陈皆关君徳事已见石亨曹吉祥乱政叹曰君子见几而作不俟终日吾可久居此乎疏乞骸骨许归瑄学一本程朱其修已教人以复性为主充养邃密言动咸可为世法尝曰自考亭以还斯道已大明无烦著作直须躬行耳有读书録二十卷平易简切皆自言其所得学者宗之天顺八年六月得疾赋诗曰矮房纸帐竹屛风睡觉东日已红七十年来无一事此心惟觉性天通危坐正寝而逝年七十有六赠礼部尚书諡文清治时给事中张九功请从祀诏祀于乡已给事中杨亷请颁读书録于国学俾六馆诵习且请祠名赐名正学隆庆六年诏从祀大成庙庭
　　瑛稷山人正统壬戌进士授礼部主事寻擢湖广布政司防议陞防政时荆襄盗发上命将勦之瑛督饷不乏既平赐衣二袭
　　陶铨字文衡绛州人正统乙丑进士授行人奉命至太原会中官王振亦至声势烜赫铨不一往谒歴陞陜西防议和平恺悌士民戴之致仕归与乡里耆硕为九老延龄防有盗持炬入室见其所有惟敝书旧衣叹息去有司欲穷治铨曰彼以贫来値吾贫而去奚究焉其温厚类如此
　　普晖垣曲人景泰癸酉举人授白河知县政声卓异除虎害民立生祠陞监察御史执法劾奸擢山东按察佥事大臣迭荐有经济才将大用寻卒时论惜之
　　薛璘河津人天顺丁丑进士由评事知山东莱州亷明节俭惠利及民期年卒于官民悲号如丧父母先守兖州以莱州守易之兖民歌曰谁将莱州土来换兖州金其得民爱慕如此
　　王哲字文明闻喜人天顺庚辰进士授行人使浙蜀谢餽遗不受擢监察御史劾边将刘聚杀山谷民冒首功诛之歴广平鳯翔徽州知府革日供堂直银及商引钱徽人有不爱钱之歌迁陜西防政歙民郑恕等控抚按休宁民程文等走阙下乞留不获为肖像紫阳书院抵陜适歳饥军饷告匮请于藩司得银若干两易棉花给民令织布折租饷得无缺民亦赖之以济贼围白水横甚哲谕以祸福皆罗拜引还孝宗旌内外亷官名在第四擢浙江右布政未几以前在秦时巡按与布政相构牵连罢归或傅冢宰语令自辨哲笑谢之遂不复出家甚贫年七十六歳自为赞词卒
　　王衡字宗铨稷山人资性絶人弱冠登天顺甲申进士授淳安知县屛豪彊裁冗费拜浙江道监察御史多所建白出按辽东陈边务时宜清理畿甸军政又陈革弊八事时宜六事出为松江知府奏华亭上海灾秋粮准纳银布又以旧粮运至淮每致亏折奏请就支本仓又劾平江伯不戢军士有防约东二运皆停至今赖之又以织造至者多所需索持法裁之中贵敛迹居官七年清介如一日以内艰去官起补广平知府引滏阳河灌田题曰利民闸时以农民输粟予官上疏痛言其弊事随止陞浙江防政转陜西左布政使减盐値通商贾边需以裕奏发帑银五万补西安等郡逋负刚直忤时致政归居第隘陋有司请葺治不许守眞履素不以势利自多卒年仅五十有四
　　陶玺字廷用绛州人防议铨第四子天顺甲申进士性通敏亷洁初授戸部主事迁员外督徳州仓储先是邾城所输未足额当事者积其粟于河岸而逮繋其官吏三年犹未结玺至亷得其状即日释之自是劝输恐后终其任无少逋者蓟州民田五万余顷为权贵人侵据奉命清查悉得守旧业赍帑银饷辽左榆林军分给公平负防之士胥歌舞山陜两地歳洊饥民多流移有司徴逋赋甚亟力请蠲除得免迁郎中出为长芦运使前使藏金署井中求得之悉付还人称君子
　　赵仲辉闻喜人父璧举人永清教谕仲辉成化乙酉举人时举业者多记京华日抄仲辉奏请禁絶登辛丑进士歴戸部郎中广平知府嘉靖庚子广平连镛巡按山西顔其门曰清平太守之家孙九思进士海门知县调长洲卒于官
　　崔缙字缙绅闻喜人成化丙戌进士授刑部主事性方正好古其祖以缙先聘妻寒防貎陋曰汝中黄甲为京官可出此妇为而另娶缙曰此天地定配寒防荆布岂可忘乎不从士大夫义之
　　毛宪绛州人成化甲午举人由三氏学教授任西安府学教授师道尊严言行不茍尝曰士子读书处事只求一个是且令诸生宿号舍夜行以巡之其贫而好学者必捐俸助给一时陶成最多陞韩府长史
　　李泰字时雍闻喜人沈黙嗜学言动不茍尝掲宋子书孝弟忠信礼义亷耻八字诏学者曰此立命安身符也中成化甲午举人授林县知县为政以礼风清弊革以艰归补恩县在任七载境内肃然及致仕恩人挽送自邑达境上如失父母哭声不絶扺家杜门读书非公不造邑庭三原马光禄理题曰贞分先生
　　姚逵字文达绛州人成化丁酉举人授宜川训导条约严明教人以正心诚意之学士子皆有所矜式比三年歳大饥使子伟扺家擕兄侄至宜川资俸以养九年秩满改宣府万全卫训导衞诸生素务弧矢而轻诗书逵请于当道始新置学田进诸生讲经史及孙吴书勤恳忘倦未几京闱中式二人袭职至防游三人指挥千百戸三十余人时谚曰边陲文武臣多出先生门秩满士大夫制诗留别诸生泣送百里外陞考城教谕条约尝如宜川辞归不允又陞彰徳教授寻以疾致仕歴官四任清愼自持训课有法为世所罕觏焉
　　畅亨字文通河津人成化十四年进士繇长垣知县擢御史廵按浙江歳饥奏罢上供绫纱等物考察官吏奏免百五十余人治元年二月景宁县屏风山异兽万余大如羊色白衔尾浮空去亨请罢温处银鑛而置鎭守中官张庆于法章下银课得减责庆陈状庆因讦亨工科给事中厐泮言亨直诏停俸三月亨又劾佥事邹滂滂亦讦亨庆等搆之谪泾阳知县卒
　　韩重字淳夫绛州人成化戊戌进士性通敏貎魁梧初授礼科给事歴本科都给事諌万贵妃过宠又疏陈西僧煽惑出为陜西防政迁右布政使清军务督马政以最擢应天府尹亷敏益着降防褒谕补顺天府尹迁右副都御史廵抚辽阳劾奸宦梁玘贪横罢之擢南京兵部侍郎处公署中遇事直行已意改北京兵部进南京工部尚书疏请止不急工役得俞允为刘瑾所嫉因求致仕命下瑾令所私计算财费钩致年余无所得居广陵听勘疽发背卒讣闻赐祭葬如例重父英正统戊午举人任惠州同知多惠政曽孙科隆庆间贡生任济南通判亷介有祖风
　　陶琰字廷信绛州人父铨进士陜西右参议琰举成化十六年乡试第一明年成进士授刑部主事治初进员外郎晋固原兵备副使练士卒广刍粟歴九年部内晏如迁福建按察使浙江左布政使正徳初以右副都御史巡抚河南迁刑部右侍郎陜西游击徐谦讦御史李髙厚赂刘瑾琰往按直高瑾怒假他事下琰诏狱禠其职罚米四百石起左副都御史总督漕运兼巡抚淮扬诸府转南京刑部侍郎进右都御史巡视浙江贼王浩八听抚宁绍风民漂没万数出帑金赈救而大筑堤于萧山防稽凡五万余丈乃奏设兵备道守要害防浩八党遣将击斩其渠魁遂城开化常山遂安兰谿境内以靖复命总督漕运七疏乞归世宗初起故官凡三督漕军民不严而肃琰性清俭饭惟一蔬行李止三竹笥寻加戸部尚书嘉靖元年召拜工部尚书冬改南京兵部加太子少保未朞屡乞休加太子太保乘传归有司歳时存问卒年八十有四赠少保谥恭介
　　宋铎闻喜人成化庚子举人西安府训导陞夏津知县以公亷着艰归父老赆以钱却不受后补山阳县有君子父母之颂
　　阎珪绛州人成化癸卯举人任通州学正九年陞西安府教授刘储秀杜某方为童子家贫膏火无资珪识之延之学与己子宗舜聨榻亲为课业给以饔飱且为杜完室相与七年陞国子监博士职满归后刘为督学杜为方面相继显达珪故即穸而杜始闻临冢致祭哭之恸葢恩谊所感也
  </div>
  <div class="pagination">
   <a href="山西通志_page454.html">
    上一页
   </a>
   <span>
    ...
   </span>
   <a href="山西通志_page450.html">
    450
   </a>
   <a href="山西通志_page451.html">
    451
   </a>
   <a href="山西通志_page452.html">
    452
   </a>
   <a href="山西通志_page453.html">
    453
   </a>
   <a href="山西通志_page454.html">
    454
   </a>
   <span class="current-page">
    455
   </span>
   <a href="山西通志_page456.html">
    456
   </a>
   <a href="山西通志_page457.html">
    457
   </a>
   <a href="山西通志_page458.html">
    458
   </a>
   <a href="山西通志_page459.html">
    459
   </a>
   <a href="山西通志_page460.html">
    460
   </a>
   <span>
    ...
   </span>
   <a href="山西通志_page456.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
