<!DOCTYPE html>
<html>
<head>
    <meta charset="UTF-8">
    <title>浙江通志 - 第 72 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 72 页/共 787 页</h1>
    <div class="content">　　分水山　万厯温州府志在县南二百里与平阳松山界连泉发陇上东西分派以限闽浙五代呉越战守在此山下地名平水达前仓江可通舟
　　龙鬭山　嘉靖浙江通志在县东一百二十里仙山　名胜志在县南七十里上有岩室祈祷即雨又三十里为木源山
　　莒冈山　万厯温州府志在县东七十里【梅庚过莒冈诸岭诗下岭如缒井上岭若升天农田在峰顶处处足流泉】
　　文笔峰　泰顺县志在县南十里卓立如笔镇水口古谶云文笔镇水口罗阳出郡守
　　卢坑岭　万厯温州府志在县南七十里
　　滴水岩　万厯温州府志在县东四十里治间范令勉新辟路
　　双溪　泰顺县志在三魁桥下锦溪小溪二水合流仙居溪　万厯温州府志在县西十里
　　雷分泉　嘉靖浙江通志在三都天湖山之北成化间旱耕者争决致鬭忽大风震雷中分其水争乃息
　　【谨按泰顺之水支派甚多其大而赴海者一自天关山东北来一自飞龙山南来俱入城合流过万罗山出南城一自天关山西来曰白溪绕城而南与前水合流至夀寜界入海其通舟楫者一自岭北山下东流至瑞安界入海一自泗溪南流至闽福安界入海】




　　浙江通志卷二十
　　钦定四库全书
　　浙江通志卷二十一
　　山川【十三】
　　处州府【丽水县附郭】
　　檡山　嘉靖浙江通志在县西南一里长冈秀陇多生檡木上有孔庙又名庙山
　　枣山　栝苍彚纪今郡治在其麓
　　茭山　栝苍彚纪在枣山北【皇甫汸过茭山诗张平栖隐处闭户只翛然心远云林外春归花鸟先草间寒积雪竹下暗鸣泉欲访辛夷坞题诗寄辋川】
　　锦山　崇祯处州府志在枣山东北旧多莳桃栁若锦绣然
　　月山　嘉靖浙江通志在茭山西海月初升此山先得其光
　　万象山　栝苍彚纪在月山西俯临城邑近挹溪光城中山之最高者【皇甫汸登万象山诗莲城最高处兰若此中开水见东溪去僧闻西域来鸟啼喧梵座花雨净经台观万俱清絶何须得象回】
　　梅山　姜山　名胜志并在枣山西南
　　富山　崇祯处州府志古三皇岭
　　丽水县【城外山川】
　　夀元山　旧浙江通志为郡治镇山名胜志在北城外
　　白云山　旧浙江通志在府城北十里山顶有镜心池【孟淳白云山诗万叠巉岩一径开中间空洞白云堆阳坡草软人稀到定有青猿曝背来】
　　灵山　栝苍彚纪上有灵山寺【刘泾游灵山诗尘土孤城空自忙不知精舍早秋凉林间磬曲折三里天上金光明满堂净饭打鱼刳老木寒灰添火爇名香鹁鸪山脚溪声好流入人间雨意长】
　　城门山　名胜志逾白云为城门山永嘉记云城门山瀑布值风散为雨遇日散为青虹
　　丽阳山　嘉靖浙江通志在县北七里县之名丽以此上有龙潭石室天井下环清溪曰丽阳溪
　　稽勾山　栝苍彚纪在夀元北百里崔巍盘绕亘二十余里为瓯栝士民往京省之间道
　　刘山　栝苍彚纪宣徳间温守何文渊却金于此有司就其地建却金馆
　　大连云山　名胜志在县西南六十里巉巗陡絶上连云霄栝苍彚纪一名沙溪尖与青田小连云山相界
　　大杉源山　崇祯处州府志跨丽水云和之间山下有大杉狐梯二潭
　　木竂山　崇祯处州府志景宁接界
　　石羊山　太平寰宇记山石如羊有兰若溪溪有一穴深数丈
　　天马山　栝苍彚纪山形如马又如幞头俗呼幞头山北拱县学
　　南明山　栝苍彚纪在府城南七里上有印月池献花岩高阳洞石梁米芾书南明山三字崖刻灵崇二字乃葛洪颖书【夏浚南明山诗栝苍南明山天造颇奇絶瀑布洒晴雨石梁度夜月洞引高阳侣亭表灵崇碣兴来一振衣清风生两腋】
　　大梁山　名胜志在县南二十里北跨丽水南跨青田
　　巾子山　名胜志在城东十里山形如巾
　　少微山　旧浙江通志在府城东南十里郡应少微处士星故以之名郡乂以名山旧祀少微星君于此【刘基少微山诗少微山上太微宫山下楼台起半空丹井石牀纒土脉琼窗翠户出天风传闻仙子时常到应是神霄有路通防待九秋明月夜高吹铁笛看青葱】
　　高畬山　栝苍彚纪去郡西五十里北跨宣平西跨松阳峯峦攅簇草树蓊蔚俯视诸山环列如几席下西山之最高者
　　鹰鸟山　栝苍彚纪山有三峯在高畬之南上曰灵峯中曰翠峯下曰岑峯俱有僧舍林峦秀丽为诸山冠
　　风门山　旧浙江通志在府城西三十里栝苍彚纪上有三穴深邃风自中出每夜静月明白气起自山麓上彻霄汉
　　石僧山　旧浙江通志在府城西四里栝苍彚纪山有一石状如癯僧【崇祯处州府志宋绍兴间刘大中以兵部尚书出守未几召还上问石僧之状大中对以诗曰云作袈裟石作身岩前独立几经春有人问我西来意黙黙无言总是真】
　　天王山　方舆胜览在府城西北隅城壁绕其上有唐时天王像故名【刘泾天王山诗金壁为家定化城书牀南堰畧相迎人间蝶梦正深黒天上木鱼初发明半里好峯招隐路一枝枯竹助闲行巳慙怀绂无高致可更标门着姓名】
　　桃山　崇祯处州府志旧多产桃去郡西五里小栝山　真诰小栝山即小栝苍山在永嘉溪桥之北左慈元放所治栝苍彚纪众山环簇状如莲花又名莲城山径路盘纡亦名九盘岭唐宋州治皆在焉
　　佛头岩　旧浙江通志下二十里为青田界
　　巄崆岩　崇祯处州府志有石洞如屋可坐十许人【刘泾巄崆岩诗苍崖如堂石如踞桥梁如绳水如布下有樵夫踏破云世间那复知深处】
　　三岩　栝苍彚纪距城一里踞西山之垠宋皇祐间知州李尧俞名其右曰清虚中曰白云左曰朝曦
　　天堂洞　崇祯处州府志距城三十五里上有迎天堂下有蛰龙洞祈雨辄应县东山之最高者
　　碧湖　崇祯处州府志乡人立市于此以丑辰日集诸货物交易邑西一都防也
　　丽阳溪　栝苍彚纪在丽阳山下源出练水旧浙江通志栝城之水止丽阳溪一源溪设二闸旱则闸入溪之水以灌城潦则闸入城之水以归溪【赵汝迕栝溪停舟诗树古半成槎溪边厯厯斜寒林欲无路小坞不多家去客背流叶停舟见暮鸦朝朝省秋水频减一痕沙】
　　好溪　名胜志即东溪也自缙云大盆山西流为东渡东折于大程经石口秋塘诸渡达于洞溪
　　浯溪　崇祯处州府志在太平渡
　　洞溪　栝苍彚纪在东溪东二里【方干洞溪诗气象四时清无人画得成众山寒叠翠两派緑分声坐月何曽夜聴松不似晴混元融结后便有此溪名】
　　大溪　名胜志亦名洄溪源自龙泉来入县界东南流迳青田至永嘉入海
　　突星濑　栝苍彚纪在县东四十五里一名恶溪晋王右军游恶溪叹其奇絶书突星濑于石后里人苦州县摹打之繁推石堕水中
　　猫儿潭　崇祯处州府志昔有术者檄龙于百尺潭以祷雨龙奔化为猫入潭故名
　　石牛潭　栝苍彚纪一名镜潭为上游诸邑要津有通济桥维舟为梁
　　缙云县
　　翠微山　名胜志县治所倚即李阳冰以中峯名之者
　　金紫山　名胜志在南溪与县治对麓有毛翁岩宋毛维瞻为尉暇则饮此
　　涌翠山　名胜志在县西里许一名西岩
　　云塘山　崇祯处州府志在县北朝京门外
　　云峯山　缙云县志在县西五十里岩有飞泉如白练
　　大小君子山　崇祯处州府志在县北十五里吏隐山　方舆胜览在州东北五十里瀑布飞泉洒落三百余丈上有四井周囘四丈栝苍彚纪一名洼尊山李阳冰篆吏隐山三字于壁凿岩为洼尊而饮之竒迹尚存作忘归台洼尊二铭刻于石【李阳氷洼尊铭举瓢自挹既挹曰再方饮曰举饮卒曰罄不再有觥忘归台铭叠嶂回抱中心翠微隔山见川沟塍如棋环溪石林春迷四时曲成吏隐可以忘归朱彝尊忘归台诗连山积翠深白日空林广落景不逢人长歌自来往】
　　仙都山　仙都山志古名缙云山按道书洞天三十六所仙都第二十九名元都祁先洞天周回三百里黄帝驾火龙上升处山巅有石屋世传为洞天之门史记载缙云本黄帝夏官之名张守节云栝苍缙云县其所封也太平寰宇记云唐置缙云县又以栝州为缙云郡葢以其地有缙云山故也今县在山之西二十三里图经云唐天宝七年六月八日彩云起于李溪源覆绕缙云山独峯之顶云中仙乐响亮鸾鹤飞舞俄闻山呼万嵗者九诸山皆应自申至亥乃息刺史苗奉倩上其事于朝勅改今名元丰九域志一名朋峯山【韦翃仙都山铭亭亭仙都峻极维嵩屹立溟右削成浙东发地直方摩霄穹崇灵沼在上祥云积中目视不及翰飞靡穷轩后攸访碧峯是冲万夀报响九成来空箓作惩止年祈感通莫高匪慈造化之功曹唐仙都即景诗黄帝登真处青青不记年孤峯应碍日一柱自擎天石怪常栖鹤云闲若有仙鼎湖看不见零落数枝莲吴説仙都山诗佳处从来説鼎湖兹游直欲到清都参天玉笋千寻许堕地金莲十丈无江观便思眠一柱海山今喜识方壶直须买取鵞溪绢要画沧洲水墨图】
　　独峯山　仙都山志一名仙都石谢灵运名山记云缙云山旁有孤石屹然干云高二百丈顶有湖生莲花旧东阳记一名丹峯山
　　步虚山　仙都山志在仙都山前叠嶂倚空羣峯掩映又有小峯列如北斗名曰斗岩古老云黄帝常炼丹于此
　　好山　仙都山志在仙都山西初旸谷宋绍兴间转运使李士举常游仙都有华屋重重对好山之句由是得名【李上举过仙都徐氏山居诗四海无尘战马闲稻梁桑柘绿回环不知尽是君王力华屋重重对好山】
　　大象山　缙云县志在县西南二十里形如卧象大姥山　崇祯处州府志在县西南三十五里姑妇山　嘉靖浙江通志在小蓬莱山之东五里上有二石相上下又名母子山
　　万松山　缙云县志在县东五里山势盘旋林峦森秀
　　括苍山　崇祯处州府志一名苍岭图经十大洞天此为第十道书名成徳隐真洞天周迥三百里东跨仙居南控临海【五岳图序括苍山东岳之佐命抱朴子按仙经可以合药者大小天台山四望山葢竹山括苍山皆是正神在其中上皆生芝草有道者登之神助为福药必成刘昭禹括苍山诗尽日行方半诸山直下看白云随步起危径直天盘瀑顶桥形小溪边钓影寒注成空太息元须改非难】
　　灵山　嘉靖浙江通志在县东三十五里左曰东山右曰西山山之中有石状如其背有纹
　　官山　旧浙江通志在县东七十里嘉靖浙江通志接台州境薪竹之饶民利赖之
　　大防山　缙云县志在十四都上有七十二洞界青田
　　黄龙山　栝苍彚纪四围陡絶池水洁清相传有龙潜此葢县北之控阨也
　　厯山　缙云县志在县西北四十里有摧车坑架鼓岩上有舜庙下有龙津
　　漦山　崇祯处州府志在县西北二十五里旧传有龙遗漦于此因名
　　仁夀山　旧浙江通志在县西北五十里
　　瀑布山　崇祯处州府志在县北三十五里飞泉洒落二百余丈
　　葛竹山　栝苍彚纪在县西北五十里世传葛洪炼丹于此遗笔化笋成竹人取其笋可书数十字
　　大盘山　崇祯处州府志在县东北一百二十里水源从此出与东阳界
　　小仙都山　澄怀録缙云南峯之东谓之小仙都有二石如人形俯而相先后俗呼新妇石
　　小蓬莱　仙都山志在仙都之西潭心有小岛上多怪石竒树潭之南有石壁高可百仞四明楼钥大书小蓬莱三字刋于壁以亭覆之
　　岱岭　崇祯处州府志在县北一里岭左之水流于好溪厯丽水青田以达温州入海岭右之水流于溪厯永康兰谿以达杭州入江
　　三岭　崇祯处州府志在县西南三十五里丽水界高峻难陟明耿再成筑寨于此
　　茭岭　崇祯处州府志在县西北四十里界于武义邑之要害处
　　冯公岭　栝苍彚纪善士冯大杲所凿宋杨亿比于蜀剑阁云
　　谢公岩　缙云县志在县南五里谢灵运常游此故名【徐徳辉初夏游谢公岩诗又取纱衣换天时起细风清隂花落后长日鸟啼中水国乘舟乐岩扉有路通州民多到此犹自忆髯公】
　　仙榜岩　崇祯处州府志在县东十五里峭壁千仭色頳一名小赤壁
　　隐真洞　仙都山志在步虚山巅岩石玲珑宛若窗牖唐刘隐真先生修炼之所
　　仙水洞　仙都山志在步虚山麓郡志一名镜岩唐周景复先生修炼之所【陆龟防寄题镜岩周尊师所居诗见説身轻鹤不如石房无侣共云居清晨自削灵香柹独夜空吟碧落书十洞飞精应遍吸一簪秋髪未曽梳知君便入悬珠防早晚来骑白鲤鱼】
　　初旸谷洞　仙都山志在仙都山西有石室洞房虚敞可居以东向先得日故名崖上有三大字或云李阳氷篆
　　金龙洞　仙都山志在步虚山东深不可测道家所称洞天者此也宋天禧四年投金简于中
　　阮客洞　栝苍彚纪在县治东一百五十里唐李阳氷题洞额镌于石上【欧阳修李阳氷题洞额镌石跋阮客者不见其名氏盖缙云之隠者也阳氷篆字世传多矣此磨灭而仅存尤可惜也】
　　鼎湖　仙都山志即独峯顶上湖也常生莲花按唐宋以来名公题咏并以鼎湖称之
</div>
    <div class="pagination">
<a href="浙江通志_page71.html">上一页</a><span>...</span><a href="浙江通志_page67.html">67</a><a href="浙江通志_page68.html">68</a><a href="浙江通志_page69.html">69</a><a href="浙江通志_page70.html">70</a><a href="浙江通志_page71.html">71</a><span class="current-page">72</span><a href="浙江通志_page73.html">73</a><a href="浙江通志_page74.html">74</a><a href="浙江通志_page75.html">75</a><a href="浙江通志_page76.html">76</a><a href="浙江通志_page77.html">77</a><span>...</span><a href="浙江通志_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
