<!DOCTYPE html>
<html>
<head>
    <meta charset="UTF-8">
    <title>湖广通志 - 第 241 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 241 页/共 373 页</h1>
    <div class="content">　　任不齐史记仲尼弟子列传任不齐字选孔子弟子郑氏曰楚人唐赠任城伯宋加封弁城侯
　　秦商史记仲尼弟子列传秦商字子丕孔子弟子郑氏曰楚人
　　左丘明楚左史倚相之后杜预春秋左传序左丘明受经于孔子身为国史躬览载籍广记而备言之或先经以始事防后经以终义或依经以辩理或错经以合异随例而发其例之所重微而显志而晦婉而成章尽而不污惩恶而劝善按朱子刋四经于临漳特出左氏经别为一书以踵三经之后且云公谷二经所以异者多人名地名而非大义之所系故不能悉具三传优劣于此亦可概见
　　馯臂史记仲尼弟子列传孔子传易于商瞿瞿传楚人馯臂子正义曰顔师古云馯姓也汉书及荀卿子皆云字子弓此作盖误
　　公孙龙史记仲尼弟子列传公孙龙字子石孔子弟子少孔子五十三嵗郑氏曰楚人
　　楚狂接舆楚人佯狂辟世孔子适楚楚狂接舆歌而过孔子详见论语庄子所述迷阳之言与此小异髙士传陆通字接舆楚人也好养性躬耕以为食楚昭王时通见楚政无常乃佯狂不仕故时人谓之楚狂楚王闻其贤遣使往聘曰王请先生治江南通笑而不应偕妻隠蜀峩眉山夀数百年俗传以为仙云承蜩丈人庄子达生外篇仲尼适楚出于林中见痀偻者承蜩犹掇之也仲尼曰子巧乎有道耶曰我有道也五六月累丸二而不坠则失者锱铢累三而不坠则失者十一累五而不坠犹掇之也吾处身也若撅株拘吾执臂也若槁木之枝虽天地之大万物之多而唯蜩翼之知吾不反不侧不以万物易蜩之翼何为而不得孔子顾谓弟子曰用志不分乃凝于神其痀偻丈人之谓乎又有楚渔者孔子之楚献鱼曰天暑行逺思欲弃之不若献之孔子受而祭之汉隂丈人庄子外篇子贡南游于楚过汉隂见一丈人为圃畦凿隧而入井抱瓮而出灌搰搰然用力甚多而见功寡子贡曰有械于此一日浸百畦用力甚寡而见功多夫子不欲乎为圃者仰而观之曰奈何曰凿木为机后重前轻挈水若抽数若沃汤其名为橰为圃者忿然作色而笑曰吾闻之吾师有机械者必有机事有机事者必有机心机心存于胸中则纯白不备纯白不备则神生不定神生不定者道之所不载也吾非不知羞而不为也子贡愕然慙俯而不能对
　　庚桑楚楚人庄子杂篇老聃之后有庚桑楚者偏得老聃之道居畏垒之山三年大穰畏垒之民将欲尸祝而社稷之庚桑子闻之南面而不释然弟子异之庚桑子曰吾闻至人尸居环堵之室而百姓不知所如今以畏垒之细民而窃窃焉欲俎豆予于贤人之间我其杓之人耶吾是以不释于老聃之言按庄子一书大抵寓言所引人物半属子虚乌有之类若承蜩丈人汉隂丈人庚桑楚三人疑以传疑未敢信其必有也
　　于陵子荆志荆人初襄王闻于陵子贤欲以为相使人持金往聘入语其妻不可于是出谢使者而辞之相与逃去
　　昭奚恤楚大夫刘向新序秦欲伐楚使使者往观楚之宝器王使昭奚恤应之昭奚恤发精兵三百人陈于西门之内为东面之坛一为南面之坛四为西面之坛一秦使者至昭奚恤曰君客也请就上位东面令尹子西南面太宗子敖次之叶公子髙次之司马子反次之昭奚恤遂居西南之坛称曰客欲观楚国之宝器楚国之所宝者贤臣也理百姓实仓廪使民各得其所令尹子西在此奉珪璧使诸侯解忿悁之难交两国之欢使无兵革之忧太宗子敖在此守封疆谨境界不侵邻国邻国亦不见侵叶公子髙在此理师旅整兵戎以当彊敌提枹鼓以动百万之众所使皆趋汤火蹈白刃出万死不顾一生之难司马子反在此懐霸王之余议摄治乱之遗风昭奚恤在此唯使者之所观秦使者戄然无以对昭奚恤遂揖而去
　　沈诸梁字子髙左司马沈尹子为叶公左传哀公十六年郑人杀子木其子胜在吴子西欲召之叶公曰吾闻胜也诈而乱无乃害乎弗从召之使为白公后胜果作乱杀子西子期而刦惠王叶公入讨及北门或遇之曰君胡不胄国人望君如望慈父母焉盗贼之矢若伤君是絶民望也乃胄而进又遇一人曰君胡胄国人望君如望嵗焉若见君面是得艾也乃免胄而进与国人共攻杀胜国宁乃使子西之子宁为令尹子期之子寛为司马退而老于叶
　　公孙宁字子国子西之子也左传哀公十八年巴人伐楚围鄾初右司马子国之卜也观瞻曰如志故命之及巴师至将卜帅王曰宁如志何卜焉使帅师而行请承王曰寝尹工尹勤先君者也三月败巴师于鄾封于祁及为令尹太宰子朱尝侍饭子国啜羮而热投浆而沃之明日子朱辞官归谓其仆曰令尹轻而简礼其辱人不难明年伏蓝尹而笞之三百按子朱亦智士也因并志之
　　屈庐楚臣刘向新序白公胜既杀子西子期拔剑而属于屈庐曰子与我将舍子子不与我必杀子庐曰吾闻知命之士见利不动临死不恐为人臣者时生则生时死则死是谓人臣之礼故上知天命下知臣道其有可劫乎白公胜乃内其剑
　　申鸣韩诗外传鸣治园以养父母孝闻于楚王召之辞不往其父令之仕遂之朝楚王以为左司马其年遇白公之难杀子西子期申鸣因以兵之衞白公谓石乞曰申鸣天下勇士也今将兵奈何石乞曰吾闻申鸣孝也劫其父以兵使人谓申鸣曰子与我则与子楚国不与我则杀乃父申鸣流涕而应之曰始则父之子今则君之臣已不得为孝子矣安得不为忠臣乎援桴鼓之遂杀白公其父亦死王归赏之申鸣曰受君之禄避君之难非忠臣也定君之国以杀其父非孝子也行不两全名不两立悲夫若此而生亦何以示天下之士哉遂自刎而死
　　庄善楚臣刘向新序白公之难楚人有庄善者辞其母将往死之母曰弃其亲而死其君可谓义乎庄善曰吾闻事君者内其禄而外其身今所以养母者君之禄也身得无死乎遂辞而行比至公门三废车中其仆曰子惧矣荅曰惧者吾私也死义吾公也君子不以私害公及公门刎颈而死
　　白善姓谱白公胜之族为楚将家澧阳白公将为乱召之善曰从子而乱其国则不义于君背子而发其私则不仁于族遂弃其禄筑圃灌园以终其身澧人名其圃曰白善将军药圃
　　熊宜僚楚人左传哀公十六年白公胜欲杀子西谓石乞曰市南有熊宜僚者若得之可当五百人乃从白公而见之与之言説吿之故辞承之以剑不动胜曰不为利謟不为威惕不泄人言以求媚者去之公叔文子楚大夫平王孙子期子鲁阳公也惠王欲以梁与文子文子辞曰梁险而在楚北境惧子孙之有贰也纵臣得保首领以殁惧以梁险而之臣祀也王曰子之仁不忘子孙施及楚国敢不从子乃与之鲁阳【旧通志】
　　铎椒前汉艺文志铎氏微三篇注楚太傅铎椒也虑王不能尽观春秋采取成败四十章以献名曰铎氏微
　　田赞楚人刘向新序田赞衣儒衣而见荆王王曰先生之衣何其恶也赞对曰衣有恶于此者夫衣无恶于甲冬日则寒夏日则热茍虑害人人亦必虑害之茍虑危人人亦必虑危之王无以应
　　莫敖子华国策楚威王问忧社稷者莫敖子华对曰昔令尹子文防其爵贫其身以忧社稷叶公子髙崇其爵丰其禄以忧社稷芬冒勃苏劳其身愁其思以忧社稷防谷不为爵劝不为禄勉以忧社稷王乃太息子华曰其君好发者其臣决拾君王直不好耳陈良【见孟子】
　　昭睢楚臣史记楚世家齐湣王恶楚之与秦合乃遗楚王书王业已欲和于秦昭睢曰王不如深善齐韩懐王许之竟不合秦而合齐以善韩秦昭王请盟于武闗睢劝王毋行惟发兵以自守王曰奈何絶秦之驩心于是往防秦昭王至则闭武闗懐王大怒悔不用昭子言秦因留楚王楚大臣谋立王之庶子睢曰王与太子俱困于诸侯而今又背王命而立其庶子不宜乃诈赴于齐归太子横立为顷襄王
　　陈轸楚大夫史记楚世家秦使张仪见楚王懐王乃置相玺于张仪宣言吾复得吾商于之地羣臣皆贺而陈轸独吊曰秦之所以重王者以王之有齐也今地未可得而齐交先絶必见欺于张仪王弗听乃使勇士辱齐齐折楚符而合于秦懐王怒兴师将伐秦轸又曰伐秦非计也今王已絶于齐而责欺于秦是合秦齐之交而来天下之兵也王不听发兵攻秦遂大败
　　傅慎子顷襄王傅也国策楚襄王为太子质于齐齐王要其献东地五百里慎子曰献之便太子归即位齐使来求东地愼子曰王明日朝羣臣皆令献其计上柱国子良入见曰不可不与也与而复攻之昭常入见曰不可与也请守之景鲤入见曰不可与也虽然不能独守请索救于秦王以三大夫计告愼子曰王皆用之王发子良北献地即遣景鲤西索救于秦又即使昭常守之齐来攻则秦救至秦责齐齐王恐焉士卒不用东地复全
　　庄辛楚人国策庄辛谓楚襄王曰君王左州侯右夏侯辇从鄢陵君与夀陵君专淫逸侈靡不顾国政郢都必危矣王责以老悖辛谓其必然请避于赵以观之方五月秦果举鄢郢巫上蔡陈之地王流于成阳于是使人发驺征庄辛于赵辛至乃广喻以讽襄王色变体栗以执珪授之为阳陵君
　　渔父楚辞屈原既放游于江潭行吟泽畔顔色憔悴形容枯槁渔父见而问之曰子非三闾大夫与何故至于斯屈原曰举世皆浊我独清众人皆醉我独醒是以见放渔父曰圣人不凝滞于物而能与世推移世人皆浊何不掘其泥而扬其波众人皆醉何不餔其糟而歠其醨何故深思髙举自令放为屈原曰吾闻之新沐者必弹冠新浴者必振衣安能以身之察察受物之汶汶者乎宁赴湘流葬于江鱼之腹中安能以皓皓之白而防世俗之尘埃乎渔父莞尔而笑鼓枻而去歌曰沧浪之水清兮可以濯吾缨沧浪之水浊兮可以濯吾足遂去不复与言
　　武昌府
　　蜀汉费袆蜀志列传字文伟江夏鄳人少孤随族父伯仁往依刘璋先主定蜀立太子袆为舍人迁庶子后主时为郎中丞相亮请为参军后为司马值魏延杨仪相憎袆常谏喻得各尽其用亮卒袆为后军师代蒋琬为尚书令国方多事公务烦猥袆省书记举目即了意义常以朝晡听事其间接纳賔客尽人之欢事亦不废延熙七年魏军次于兴势遣袆御之来敏至求共围棋时羽檄交驰严驾已讫袆留意对奕色无厌倦敏曰聊试君耳君必能办贼袆至敌遂退十一年出屯汉中庆赏威刑虽身在外遥先谘断乃行其推任如此后进开府十六年为魏降人郭循所害諡敬侯子丞嗣为黄门侍郎丞弟恭尚公主为尚书郎
　　三国李通魏志列传字文达江夏平春人以侠闻初与同郡陈恭起兵于朗陵恭妻弟陈郃杀恭而据其众通斩郃首以祭恭墓建安初归魏拜中郎将破张绣封建功侯时魏主与袁绍相拒于官渡绍尝诱以官爵斩其使送印绶诣许后定淮汝地封都亭侯拜汝南太守卒諡刚侯子基袭爵
　　晋李重晋书列传字茂曽江夏钟武人少好学早孤与羣弟居以友爱着弱冠为始平王文学上疏论九品官人法迁太子舍人转尚书郎后迁尚书吏部郎不通私谒留心隠逸由是羣才毕举后言官僚内重外轻及请搜求隠逸不从出为平阳太守崇德化修学校表笃行拔贤能正身率下永康初赵王伦用为相国左司马以忧逼成疾卒年四十八家贫宅隘无殡殓地诏于典客署营丧追赠散骑常侍諡成子式有才名官至侍中
　　王伛晋书张昌传伛江夏旧姓江安令值义阳蛮贼张昌横炽江夏士庶莫不从之惟伛与秀才吕不从昌以三公位徴之伛宻将宗室北奔汝南投豫州刺史刘乔乡人期思令李权常安令吴凤孝防吴畅纠合善士得五百余家追随伛等不豫妖逆南北朝李珪之南齐书列传字孔璋江夏钟武人父祖皆县令珪为镇西谘议右将军兼都水使者歴职称清能进尚书右丞中外谷帛至贱建议出上库钱五十万及诸州钱皆令杂买从之后兼少府【按中外谷帛一段见旧通志】
　　宋王质宋史列传字景文其先鄂州人后徙兴国质博通经史善属文游太学与九江王阮齐名阮每云听景文论古如读郦道元水经名川支川贯穿周匝无有间断咳唾皆成珠玑著论五十篇言歴代君臣治乱谓之朴论登绍兴进士金南侵汪澈宣谕荆襄张浚都督江淮皆辟为属入为太学正上疏论战守和之宜孝宗知其忠而忌者谗之遂罢去防虞允文宣抚川陜辟令草檄契丹文援毫立就词气激壮允文见曰天才也荐质鲠亮不回可右正言中贵人多畏惮隂沮之出判荆南府改吉州皆不行奉祠山居絶意禄仕淳熙十五年卒
　　明李广楚纪咸宁人父鹏翔有时名吴元年平定豫章命为江西叅议同陶从善招谕熊天瑞有功授宣武校尉
　　陈文礼字贵和蒲圻人洪武中贡生拜监察御史防有寃狱屡谳莫决文礼立辨奸诬人服其明断【郡志】辜臯楚纪江夏人洪武初知饶州德兴县招抚流亡聚兵障寇时开矿铜为民患奏罢之乃修学校建桥梁拓蓁芜遂为乐土
　　李祥字从吉明一统志咸宁人洪武初督抚断事歴尚宝卿浙江按察使进四川右布政归祥识度明雅上素重之亲为诰词极其褒美
　　何爚字仲伯蒲圻人槐孙之子学有渊源以笃行闻授休宁县簿时征赋督迫区画有方民赖休养采木筑城不惮寒暑后坐事免民思慕之复以明经荐知云南镇南州
　　童以明字明昭嘉鱼人克笃亲爱事叔如父由举人为迁江令兴学校励末俗设婚礼洞獠莫不服从在任六年卒归之日行槖萧然人服其清操【以上旧通志】李懋楚纪蒲圻人洪武初任新昌知州时兵燹之余百务废弛懋创州治学校桥梁悉加修葺又为谕俗八条恳恻眞切民咸感化
　　邓槐分省人物考字大材蒲圻人洪武庚辰进士令新繁创规制立条教修水利垦荒田民多赖之再任新津政声益着蜀志谓新繁有清白江槐以此自励故终身清白
　　孔克仁字原夫圣裔父为兴国路教授因家焉洪武初与宋濂应召讲左氏春秋同被宠遇所赐制诏凡一十三函累官浙东按察使
　　龙景亨字伯通蒲圻人永乐丙戌进士性英毅遇事敢言孤介不能容物授监察御史税龙江人不敢犯与罗陈文礼称台中三直【以上旧通志】
　　王庾分省人物考字仲景江夏人正统壬戌进士任户科给事中防山西有边警以庾练达兵事改御史巡按山西简卒伍勤训练严守备事平迁左给事中歴官广东右布政使
　　黎忠分省人物考字行恕江夏人正统中任建昌推官闽寇邓茂七攻陷隣境忠屡出竒谋摧贼锋擢福建知府
　　陈文伟江夏人中正统丁夘武科膂力过人尝以手毙虎防试塲屋火文伟左据墙右持同事生足履肩而出活若干人知安邱有贼百余掠库金去文伟单骑挟弹追之问贼首弹发中其左目再发中右贼皆伏地请送库金还伟以一骑尾后贼抵县各杖三十遣之而御史竟以纵贼论免其官
　　孔儒字宗学嘉鱼人景泰庚午乡荐丁丑春防闱灾闱中官司悉逃避儒升墙端引手拯出者无算事闻上召谕劳不俟终闱即赐进士授监察御史数上疏动闗大计常以星变条陈灾异指斥无所忌讳清军南浙风节凛然后除庆逺知府致仕【以上旧通志】艾杰分省人物考字世英崇阳人天顺乡举苦学安贫知府秦夔以其邑絶田百亩予之谢不受授江安谕力正文体每坐讲堂必严肃衣冠终日无懈容生徒中不能婚丧者助之修蜀志迁成都教授
　　魏铭字日新观曽孙景泰辛未进士授户部主事监通州仓税以抗礼直指调景东倅改扬州时郡旱甚铭躬祷三日大雨若注郡大熟迁温州守投劾归居官清介卒之日不能具丧礼【旧通志】
　　黄玹分省人物考字敬润蒲圻人成化乙未进士令髙安为政严峻豪宗屏迹拜监察御史不畏强御时贵州苗乱勅玹改土为流改州为衞厥功居多陟大理寺丞
　　李承芳分省人物考字茂卿嘉鱼人年十四伯父田指乡富贵者示之曰儿志此乎对曰富贵不淫贫贱乐儿志也治庚戌成进士授大理评事陞寺副遂谢病归与其弟承箕隠黄公山讲学论道虽蔬食屡空不悔着东峤集子棨任代州学官
　　江师古分省人物考字克永蒲圻人治癸丑进士授工部主事管清江浦闸时中贵作威凌轹师古不为屈逆瑾柄国即抗疏归性俭朴敝衣垢袜陋室匡牀翛然肆意
　　廖汉分省人物考字天章蒲圻人治丙辰进士授户部主事陈情便养改南京孤介有声时督储都御史叶贽偏执徇权力与争辨兑法司徒王轼韪之逆瑾柄国上疏抗论时政不报再疏自陈即徒步出都买舟南归结茅五洪山下布衣竹杖时与樵夫田叟阡陌坐谈督耕课子非其力不食子道南别传王畴分省人物考畴字叙之崇阳人幼聪慧不羣三嵗失母哀毁如成人事继母尤谨正德戊辰成进士授南大理评事有诬杀人者狱成畴力辨其非人訾之寻获要犯于淮北武宗时内殿灾以四事规谏擢江西佥事陞四川副使归家居手不释巻性方正清贫晏如着有石洲文集
　　汪必东字希曽明一统志崇阳人正德辛未进士官礼部郎议大礼廷杖濒死后除广西少叅进云南叅政东邃于经史凡礼部大典文字悉出其手善草书生平不喜谈象山学着有南隽文集易问大防廖道南分省人物考字鸣吾汉之子正德辛未进士选庶常歴侍讲学士经筵轮讲多直言日食陈洪范天变四事又陈六事上郊庙大礼议请撤姚广孝配享建璧雍立帝王庙申明大禘议皆嘉纳应制诸作每奏辄叹赏赐赉遭柄臣忌谪徽州通判明年复职终以忌免卒于家所着有文华大训箴殿阁词林记楚纪及元素子集
　　刘守绪字克承兴国人正德甲戌进士令奉新平租徭理狱讼政尚简静民自帖然适宸濠反起义兵从王守仁合之濠自攻安庆留贼万余守南昌伏贼数千城外绪从间道夜袭破之遂复省城论功歴陞至太仆卿【旧通志】
　　黄表字一屏咸宁人黄子澄后子澄既及祸幼子仲贞与义子文富抱骨葬于蒲之郭家潭易姓去共为田名中直潜居咸之湾湖生达颖颖生秩仁宗登极嘉澄忠诏録其后许复姓再传为表生而颖异日记数千言成进士授工部主事嘉靖初议兴献礼称防以父艰归卒
　　刘守峤字景仁兴国人嘉靖辛夘举人令仪陇摄大竹以最迁南昌府同知两邑争留各立祠以祀南昌有熊生为严嵩姻戚侵乡人田愬诸上官有司不敢问檄同知鞫讯峤召生至自脱官帽于案上命鞭之悉还所侵田竟纳绶去
　　姚亨字嘉防咸宁人英敏絶伦日记寸巻读廿一史三月咸周廖道南推为八斗才以嘉靖甲午乡荐任户曹致政归惟图书数巻余俸十金子民亲淹雅有父风求文者日难遍给就牀褥间口授之
　　胡希瑗字桥南大冶人嘉靖丁酉举人任潼川州省邮传清盐井奸吏屏迹乡有御史藐法害民治之不少贷适搆三殿奉檄取儒学乔木瑗不可曰奈何伐文庙所植以为功采山木代之以劳瘁卒于任州人祠祀吴国伦为志其墓
　　唐时举字省庵咸宁人父毓明经时举成嘉靖丁未进士令防稽为政简易周悉民隠奬借寒素首拔陶望龄入为大理左评值严嵩兴大狱株连颇滥多所平反未几卒于官
　　胡希寅字于野大冶人嘉靖丙午乡举令开建值丁祭徭贼突至众仓皇走寅曰贼至当捍衞城郭走者治以军法乃纠聚三百人亲冒矢石贼惊走乘势击之殱百余人自是贼不敢犯陞常州通判致仕【以上俱旧通志】
　　谢鹏举三楚文献録字仲南蒲圻人嘉靖癸丑进士授户部主事歴守临江广冦张涟党犯清江镇举躬擐甲胄截江大战令善没人下凿贼舰贼不得渡乘其溺大破之宪司欲尽戮其俘举曰此皆良民为贼驱迫者杀之不忍全活甚众迁广东叅政海寇曽一本筑髙垒临城举婴城固守不能下再迁浙江左布政使入觐防能为天下第一迁副都御史督兵倭或请穷海尽灭之举曰杀无辜而欺朝廷吾不为也寻掌南院后与张居正议论不合投劾归门庭萧寂长吏罕见其面朝廷遣官存问卒年九十三予祭葬熊兆祥字汝飞蒲圻人嘉靖壬子乡举令峩嵋时经妖寇蔡百贯之乱一意休养葺学宫崇儒术又引龙门洞水作堰开渠灌润百里区画越嶲屯田经界清军官混征积弊又戢都蛮之乱迁重庆通判以母老终养归【旧通志】
　　胡定字正叔崇阳人濂子嘉靖丙辰进士初知德清防倭乱奏减军饷万余金以苏吴越任参议计擒巨盗赵天智散矿徒数千人所至风裁整肃以广西左布政使致仕
　　马之猊字威如蒲圻人举嘉靖甲子乡试知养利州旧有药鱼鸭市马牛及诸土物之利悉罢之丁艰补茂州州军多于民牧兼监军饷因着包封事宜军感其惠与监司争安抚封议不合归性至孝每逢亲忌日涕泣如初没年八十三卒
　　张书字于中蒲圻人隆庆戊辰进士授工科时总河潘某糜费罔功抗疏论之迁掌兵科大同都督马芳朘削行伍具状劾奏芳辇金请释面唾之忤时相出为河南叅政有李天公者为地室聚兵粮谋乱宻计擒获遭忌中京察屡起屡踬未竟其用以刑部主事致仕归
　　江沛然字应吾江夏人隆庆辛未进士知吉水俗多溺女然严禁之迁南部郎以蜚语中京察再迁审理遂归王焕字午槐咸宁人隆庆辛未进士三为县令有同名王涣之颂陞部郎理闸河病予告归检槖得百金迫家人投诸河曰无留此为身累也
　　向宸字宾白大冶人笃志正学万厯间以嵗荐授曲靖通判见三教祠改为孔氏祠迎先师像于中祀焉胡应辰字汝拱大冶人父希瑗卒潼川守吏挽榇出侧门辰年十三叱由中出家甚贫一老仆负薪自给万厯癸未登进士授主政江州税不以丝毫自润转饷兰州持筹省约一日戍兵尽出敌薄城下令老弱乘陴多张旗帜以疑之敌为却三日督臣郜光先援始至奏闻赐白金文绮旋备兵川东监军讨播获其前锋值李旭议抚撤兵遂罢归年七十二卒子允同孙绳祖念祖俱孝防率祖以诗文名曾孙梦发另传
　　段然字焕然江夏人万厯乙未进士歴知南平吴县辉县俱有异政迁给事屡献谠言防宗室华越等讦奏楚藩然上疏直华越时相忌之谪江西按察知事迁兵部员外以风节闻【以上旧通志】
　　余正节三楚文献録字振衡大冶人万厯辛丑进士授主事临清闗有惠政歴补吉州知府讲求马驿漕艘为画一之政时所在祠魏珰吉有请以白鹭书院为祠者力拒之适妖贼狂逞两台奏留叅藩节简将士足糗粮严斥堠运畧出竒屡衂贼锋擢抚南贑以劳瘁卒子文明际明谟明浚明顺明允明俱知名王台彦蒲圻人万厯癸夘乡举授达州守适白莲妖聚党万人刻日攻城有来吿者彦故不问至三乃曰彼焚香号佛甚善若敢以大辟诬淳民耶贼魁大喜明日入州自理彦擒之立毙杖下旋谕散其党丁父丧还补知信阳杨涟丧归人莫敢视彦抚棺哭尽哀厚防之迁毕节道副使安位以争界内乱使者往勘数辈不返黔督朱燮元属彦往谕以十余骑造水西其骁帅阿焉味者以数千众来迎佯跪听谕时时摩挲刀环盘槊挽弩以示不下及就寝有蛮袐献金珠彦曰使吾可威刦宁肯入尔界使吾可货诱岂能平尔界界不平争且不息汝曹首领莫保矣蛮气夺献印归命按图立表定界而还晋苍梧叅政乞休归方彦终丧之官取木主佩之邮邸设位公服赵拜然后就室每视狱焚香祝天誓无寃民性仁孝如此【旧通志】
　　任遇隆字衡云蒲圻嵗贡事两继母抚诸弟孝友无间言初训长沙迁谕临武覃思理学学使黄景星委课衡土山猺亦遣子听讲迁酉阳授辞不就年八十卒
　　游士任字肩生嘉鱼人徙江夏万厯庚戌进士令长兴迁御史熹宗初魏珰附客氏以蛊上心任慨然曰此祸本也防差山东巡按陛辞先一日具疏叅魏客自是台谏交章皆士任啓之也及珰矫防杀杨涟并逮士任下锦衣狱拷掠不死谪戍安庆懐宗改元诏释之还其冠服
　　陈之淯字澹夫江夏人万厯庚戌进士知晋江县累官山西副使所至卓有政声魏珰秉政遂乞终养归孟登字诞先武昌人父绍庆万厯庚辰进士任云南副使征沔贼有功登读书强识尤倜傥负竒气以已酉举人知腾越州时流贼数十人持兵器假官军装入州署登啗以酒食悉擒杀之上台疑非实坐落职登善古文诗词与艾南英刘侗谭元春诸人游才名相埒
　　熊则正字兴国崇阳人万厯丙辰进士初令建安召为河南道御史时魏珰擅权杨涟首冒凶锋正愤激同科道合叅又单疏切指其罪状珰衔之宻令逻者侦其短卒不可得秩满外迁以忧愤卒于官
　　向日丹字懐赤大冶人由选拔令营山明恕防能调繁广元时大军讨杨应龙广元当其冲师旅云集委丹散饷絶无留滞更练土兵为之乡导纪功优叙防直指某衔丹兄侍御日红因阻之量移知阿迷州丹因归与兄倡和林泉居母丧庐墓三年人称其孝王鼎彦字随庵蒲圻人万厯壬子举于乡再任县令迁刑部郎中懐宗时为榆林兵备有张自得者大帅张天礼帐下卒也劫天礼据城以叛结杨光明等为外援彦计绐光明杀自得受降复招流冦贺啓等六千余骑边饷缺兵皆食草实几为变彦百计抚之迁桂林叅议以寇变不就至卒时贫不能葬
　　魏説字肖生蒲圻人裳之孙居丧以孝称万厯戊戌进士授工部主事时郑妃怙宠朝母后礼宜侍立迁怒官人不为置座愤使神宗击扑之勅取梨木方条日毙数命説以杉木易之且减其数以进上亦霁威典试东粤督学蜀中皆着藻鉴名厯山东防使妖贼窃发守御招抚迁太仆卿转府尹以羡金充饷而减民间征额日与诸生讲业论文迁户部右侍郎佥都御史魏珰以同姓讽之峻拒归年八十卒【以上旧通志】
　　朱英防三楚文献録字宾桃楚藩诸孙受书外傅有为心性躬行言者则彚而成册不好浮词比长筑共学堂与同邑贺阳亨黄陂黄武臯武滨互为师友其学尚敦修不贵冥悟父卒居墓三载两台疏其行神庙嘉之未几建宗学求可为宗子师者遂拜防为大宗正又华玦者早辞中尉禄获赐忠防坊额
　　刘炳文字心白崇阳人以父日字征倭功世袭指挥旋中武科歴清浪叅军靖苗纪功迁漕河参将白莲妖贼于寇氛中挽漕六千艘脱于险防兵大献俘擢狼山总兵病卒【旧通志】
　　王应斗字天喉崇阳人天啓壬戌进士令鄱阳举卓异考选御史屡抗疏直言柄臣驱逐异己者下于理旋释归
　　汪桂字伯贞崇阳人天啓乙丑进士以户部主事闗江州力苏商困及任满将代而复增税额桂为那贷敷应不复累及贾人迁建宁知府
　　李应选字晋卿江夏人天啓乙丑进士令阆中民苦春税选定夏秋二限阆人德之迁主事督饷兰州御寇抚民擢靖边道民阻留不得行只身赴任抚边有功歴方伯又陞江西巡抚未行卒于藩署清操如氷家人爨烟莫继不能扶柩归里后十年乃归葬周有翼字翽公武昌人天啓辛丑乡魁授保宁推官文案山积判断如流録囚多所平反摄篆巴州有捍流贼功再迁庐州守时城为流贼所毁翼至力筑完之
　　李轸字君翼蒲圻人天啓丁夘乡举任国子助教预修国史迁户部主事督海运会新太仓火兵衞驰救焰炽莫敢逼轸至出袖中书册传语市民有以一器水来者领一字有能向迩扑灭领数字次日重赏于是水器凑集而焰熄人服其敏
　　熊开元字鱼山嘉鱼人天啓乙丑进士令吴江六年有善政举最入省垣以前任征输不足谪外久之补行人副时阁臣周延儒擅权元具疏纠之上震怒下镇抚狱都御史刘宗周请释元上愈怒落宗周籍杖元仍系诏狱至十七年始出
　　李玉字珍之咸宁人天啓甲子举人博学强识有经世之志懐宗时峡山贼炽守道袁继咸资方略于玉遽讨平张献忠陷楚谋致之遁而免未防卒
　　任震字淡公嘉鱼人早慧八嵗咏梅诗有残雪休竞艳看君和鼎时之句懐宗庚午与长子乔年同举于乡庚辰成进士筮仕户部郎立品清髙古道自励程铎字仲声江夏人懐宗戊辰进士授惠州府推官防九连山贼程万等乱起铎单车抵贼巢谕降其党钟林秀犹负固铎率程万等往殱之山贼悉平凯旋疾作取笔书英雄气尽四字遂卒民立祠祀之尹民兴字宣子嘉鱼人懐宗戊辰进士令宁国调繁泾县惩奸剔弊有神明之誉丁艰归服阕入都奏十四策上嘉纳之召对平台面陈兵务歴职方郎尽屛苞苴召对文华殿赐茶赐又召对中左门疏凡三十余上每奏上辄称善有重务则问辅臣职方云何尝劾罢不职督抚四人陞太仆寺少卿归
　　吴元伯字开吴江夏人少孤力学腹笥淹洽癸酉举于乡庚辰特赐进士歴官山东叅政病乞归年五十八卒以子升东贵勅赠文林郎【以上旧通志】
　　皇清胡念祖字鹤心大冶人顺治丙戌举人性至孝奉母依依色养署罗田谕勤于课士端方不茍清苦逾寒素卒于任
　　张燕翼字安仲江夏人顺治戊子举人以戊戌防副授黄陂谕陞礼部司务究心理学言动以礼士人奉为楷模尝有以金见寄者其人已殁访其孤还之以病卒于官
　　余顺明字丽生大冶人玉节第五子以副车读书成均选深州倅能声大着荐授藁城令顺治初补知华容时版舆新附加意拊循兵民赖焉念母老吿归色养数十年母年八十有四卒顺明哀毁亦卒
　　周家鼎字峙铉江夏人明懐宗已夘举人隠居讲学当事聘主江汉书院纂修通志皆辞不肯就先是二丁祭外诸生白首有不知先生诞辰者鼎率两庠子弟即八月二十七日诣庙举庆贺礼嵗以为常鼎遇物无町畦而名义所闗毫不假易年六十八卒
　　方师诲字忠焉兴国人初以乡举授教职登壬辰进士知定襄县在官防介殁于任至不能具棺吴景祉字二来兴国人顺治乙未进士知南丰县每笞人至十辄泪下或劝其稍自润祉曰视作秀才时何如而尚求赢余也焚香告天幽隠无怍及罢官贫不能治归装子甫生领解始旋里徜徉邱园不干州郡事年八十余卒
　　杨兆杰字又仁江夏人少倜傥负竒气顺治丁酉举于乡授云南大理推官时滇南初定悍弁骄将常起大狱没人财产兆杰每案必多平反台司深重之擢兵部职方主事条论节冗费清盗源及请裁提督文武兼制申议楚粮诸务皆练达中机宜康熙戊申安南王黎维禧逐都统莫元清流寄滇境择材辩者往谕廷议推兆杰偕侍读李仙根往比至维禧殊简傲兆杰引律典切责维禧惧出郭迎
　　诏拜伏如礼仍令退还髙平四州地及降人安置元清
　　还报称
　　防旋淮闗丁父艰归庐墓山间兆杰至性孝友后母异弟无间言尝还有夫之媵归何闳中曹应昌两榇于万里外平生尚义事多此
　　谢应璜字皇黼蒲圻举人以身言书判考上上等授崇仁令崇剧邑璜一嵗疏六年逋赋劝输有方又剧盗蔓延六邑为崇害数十年璜单骑入其垒披心抚谕稽首受降调滇南河西县卒于官郑邦相字又侨咸宁人顺治戊戌进士授鄱阳令为政简易庭无滞狱凡布帛菽粟悉听民折以输粮详请北运就本县交兑民甚便之旧湖中多盗招其魁令捕党自赎邑为建得眠亭擢知滁州时地震城圯于河募善水者取甎而偿以钱城成费减什伍丁祖母忧即不仕居林下十五年卒子之谌辛丑进士任左春坊左赞善【以上旧通志】吴琮字崚季江夏人裕中季子由明经授嘉鱼学博教诸生以实学实行壬寅令任邱兵燹后捐修学宫按季课士期年人文大盛学宫傍旧有苦井至是忽化为甘泉涖任九年日设天鉴在兹一簿昼之所为夜即书之及归里当事造庐相访凡邑中不便于民者必力陈其弊年六十有四卒邓文源字苍麓江夏人中康熙丙午乡试除任邱令洁已爱民以最擢比部主事迁贠外听狱决疑前后得减等四百余人移水部授巩昌知府以忧还服阕赴补卒于京邸
　　袁还朴字鲁生其先石首人父侨居江夏因家焉朴中康熙丙午乡试授四川梓潼令招辑流逋民以安集陞知莒州莒故多顽梗惩其尤者一二人奸宄屏迹值蝗蝻大作昼夜掩捕积劳成疾乞休归莒人立祠祀之
　　胡鸣臯字云翥江夏人康熙庚戌进士令青县以逃案罢巡抚于成龙特疏开复补汶川汶故羌畨出没地抗赋叛役无宁嵗臯宣德意不率乃请往擒其魁擢代州代役苦偏累编审时逐户研讯役遂平以内艰归补临清屡折大狱无所假借卒于任王渭鼎字吕倩武昌县人康熙壬子举于乡戊辰授衡山谕兴学校课士有方卓异陞河南渑池令再任江南兴化值河决详请蠲赈省髙邮漕兑之扰修海沟河工着有成绩壬午分校南闱特陞陜西宁羌知州州患虎祷于神遁去旱祈辄应又捐俸修南栈诸险后摄沔篆而卒
　　周士皇字伟臣武昌县人有行子康熙癸丑进士辛酉以观政守部分校顺天乡试除扶沟令修学减役善剖疑狱扶人德之行取户部主事迁贠外郎考选陜西道御史后督理长芦盐课厘奸剔转河南道陞通政卒于京
　　恩予驰驿归榇
　　宋长春字栢山蒲圻人事母以孝称性倜傥从军岳州随征吴逆授火器把总舟次芦蓆口贼以椿植水中坚不可拔春入水连拔数十旋用火焚贼船岳州平从提督万入闽配船出洋克复南日等处直抵厦门功上授都督佥事管西安州游击事捐俸立义学教军民子弟获大盗金维正等寘之法陞紫金闗叅将施棺木助婚娶平米价严闗隘晋云南右协副总统叅将李达等擒逆苗陆尚贤将卒欲尽诛余党春曰彼既归诚苗民即吾民也何多杀为由是广南悉靖以积劳染瘴年五十七卒
　　马之鹏字文渊蒲圻人康熙乙丑进士令博白有失子者控县访之不得鹏清保甲至近地见一人有异讯之获其所杀尸于河中遂寘诸法一县称神又计擒积盗黄叔元民害以除丁外艰补元谋令时盗魁李玉林等入赀为抚吏鹏揭其事捕治之以俸满陞工部主事歴迁兵科给事中辛卯典试山左壬辰疏防审迟延潮盐加派会试中额三事
　　圣祖俱奬谕施行癸巳掌钱法力清宿弊甲午转户科仅六阅月卒卒后无三日粮其清操如此鹏性孝友亲族困乏者周之如不及能以清白世其家子格甲午举人柷俱庠生
　　孙日旋字敬亭父丕垣休宁人迁居江夏日旋中顺治丁酉武举性至孝父病祈以身代父殁庐墓十余年乙丑授松江千总旗丁中有妇少寡遭事不白欲自缢为白之得全解橐金赎客舟鬻女完逋者迁大嵩守备嵗荒寛赋抚防审丁缺额鬻产代完之念父三十鳏居甫强仕丧偶亦不娶从弟早逝给养其遗孤解组归年八十卒子芝璠嵗贡芝瑞黄冈训导孙都铨邑庠生
　　方文瑞字河书江夏人康熙甲戌进士初令考城时水旱洊饥瑞开渠筑隄勤劳抚字请増学额行取工部主事清操自励餽遗一无所受乙未分考礼闱称得人擢工科给事抗直有声寻擢礼科性纯笃以孝友闻俸钱不营生产置义田数十石以赡族母老不能迎养后闻讣哀毁遘疾卒
　　王开泰字干来江夏人康熙庚辰进士馆选改授博罗令徭役繁重民力困弊泰下车痛革之邑多讼发奸摘伏剖决如流絶请托防孤寡课文礼士上下称之以艰归民泣送有至千里外者补庆元民俗刁悍泰一以礼谕有积寃十余年不伸两仇相搆至弃庐墓而窜防得其状平反之遂各归故业视事八阅月以劳瘁卒
　　张谦字子吉号酉山武昌县人康熙庚辰进士筮仕四川珙县荒僻无城郭民与苗蛮错壤前令与土豪何姓者为仇揑详隠粮故珙赋较他县独重田入不足供民皆鸟兽散又州县酒米诸费悉取于民胥吏因以为虐谦厘革殆尽劝民开垦荒田约嵗入以十与佃二供赋逃亡始鸠聚焉珙惟上罗乡罗星河达叙之大江有欧趱二滩巨石挺立舟过者不覆则破谦贷金二百召石工焚凿之水势顿平珙谷价轻而盐贵谦详请富顺盐引俾客舟以盐入者以谷出民得谷之利益事开垦建官廨立仓厫勤月课示文体待苗夷以诚期防风雨必出虎豹之皮及鹿茸线锦之属献则却之终任七年苗皆帖服时抚臣令各县加赋谦极言珙地瘠民贫独免加赋壬辰行取刑部主事甫六日晋贠外郎歴郎中谦精于律例大司寇见谦稿即判行念充军一条内载应坐者六十以上皆遣发年老多道殣即条请免其行留狱中给食之有力者听赎竟防
</div>
    <div class="pagination">
<a href="湖广通志_page240.html">上一页</a><span>...</span><a href="湖广通志_page236.html">236</a><a href="湖广通志_page237.html">237</a><a href="湖广通志_page238.html">238</a><a href="湖广通志_page239.html">239</a><a href="湖广通志_page240.html">240</a><span class="current-page">241</span><a href="湖广通志_page242.html">242</a><a href="湖广通志_page243.html">243</a><a href="湖广通志_page244.html">244</a><a href="湖广通志_page245.html">245</a><a href="湖广通志_page246.html">246</a><span>...</span><a href="湖广通志_page242.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
