<!DOCTYPE html>
<html>
<head>
    <meta charset="UTF-8">
    <title>咸淳毗陵志 - 第 38 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳毗陵志 - 第 38 页/共 54 页</h1>
    <div class="content">　　　武进
嘉山龙潭 【详见山】
　　　无锡
北龙山白龙潭风土记云东晋山民妻娠三年产一龙色如烂银七日而升母死葬山顶后所居成潭
安阳山龙潭广三尺深丈余庙曰显应
军将山龙潭山顶有三石穴方不盈尺水极深后庙曰孚泽
香山龙潭 【详见山】
　　　宜兴
玉女潭在张公洞西南三里旧传玉女修炼于此唐权德舆称阳羡佳山水以此为首独孤守及答李滁州刺史幼卿怀荆溪幽居诗有书书寄玉潭之句张佑题李渎玉潭山居云古树千年色苍崖百尺阴渎疑幼卿之后
金牛潭在张公洞后水泓澄不竭旧传金牛入此潭一号伏牛潭唐张佑有陆敦礼山居伏牛潭诗云伏牛真怪事余事几山谙日彩沈清壁烟容净碧潭 【详见涧】
龟潭在湖洑侧孙鸿庆诗云来从白马涧聚作乌龟潭
蒋墓龙潭在县东南二十里穴出山顶水清有鱼或取烹食之食已而殂先是遇大雷电龙火辄焚林木后以铁投潭中遂息蒋景坡书龙潭二大字刻石上今不存
君山龙潭
计山龙潭
圣山龙潭 【并详见山】
　　渚
　　　宜兴
湖洑渚在县南　四十里因水洄洑故名
张渚在县西南七十里源出章山北入荆溪 【张疑作章】
潼渚在县西南三十五里唐咸通中报恩寺塔记作同渚
石兰渚 【详见山】
　　泉
　　　无锡
陆子泉在慧山寺南庑石穴源出若冰洞陆羽品天下水以庐山谷帘泉为第一此居次令聂载厚之味其甘异于他泉感锡之气耳独孤剌史记云寺居西神山足山小而泉多会昌中剌史张中丞筑室十余楹护其所皇甫冉歌云寺有泉兮泉在山锵金鸣玉长潺潺李绅许浑王武陵皮日休皆有诗苏文忠谒钱道人烹小龙团诗云独携天上小团月来试人间第二泉今泉侧留咏殆遍不可胜载冰泉在陆子泉旁百余步亦出若冰洞石室嵌空渊流渟溢 【详见洞】
龙缝泉在冰泉南山形如龙而泉出石罅一名龙渊杨无为尝书扁云
惠照泉亦在冰泉南　国朝天圣中僧惠照（剌去束改属）地得之故名
窦乳泉在胶山其山与惠山相距四十五里东西对峙唐咸通中建寺得此泉于左庑　国朝皇佑初杨虞部偁有云窦穿银井冰甃贮玉浆之句
涤砚泉亦在胶山寺相传萧侍郎涤砚之所
　　　宜兴
金泉在小心山流入慈湖溪舆地志云金硎承小心此是张佑题陆墉金沙洞居云东溪泉一眼归卧惬高疏决水金沙静梯云石壁虚
真珠泉一名卓锡泉在南岳唐裯锡和尚尝曰以此泉烹桐庐茶不亦称乎未几有白蛇衔茶子置庵侧自是种滋蔓味倍佳时人争致官府征需无艺寺僧苦之有题壁间曰官符星火催新焙反使山僧怨白蛇遄亦无余种矣
潜虬泉在湖洑渚幽深泓澄人莫之测中有四足（鱼占）数岁辄一出出必大水祷之则复入于穴陆希声诗蟠虬小穴出嵌空潜伏幽姿在此中或号华（鱼占）云
沸泉在慈湖溪侧源通如沸
汤泉在县西南七十里水温可浴
于潜泉在湖洑镇税场后味甘洌唐修茶贡泉亦递进
　　径 【尔雅直波为径】
　　　宜兴
孟径在县西北四十五里剌史孟简所浚以杀滆湖风涛之势南入塞溪因姓以名径俗呼为泾耳
癸径在县西三十六里穿洴浰入经善乡南北三十余里
白云径在县西九里西入溧阳界
虾径在县西二十里南出吼山东入荆溪
　　井
　　　晋陵
小井一名剑井在县东九里风土记云葛仙翁驻鹤之地有白气亘天如虹　靖康初令陆元光为记谓　嘉佑壬寅胡文恭宿为副枢　元佑戊辰胡修简宗愈为右丞　熙宁癸丑余吏部中魁廷试邵御史刚魁南省邵司业枋魁开封　元符庚辰蒋魏公之奇入西枢率前一岁气辄见人以为秀异所锺此其证应云
丹井一在天庆观藏殿旧传汉天师投丹于此一在横山冲虚观殿内梁王八百修道汲以炼丹后仙去
　　　无锡
泰伯井在县西四十里泰伯城
东西二天井在天井峰下
龙井在芙容山上
辨井在天下峰
大眼井在惠山大同殿
舜井在惠山中陆羽云南朝以惠山为历山拟舜所耕于井亦云
　　　宜兴
丹井在县北三十五里葛墟旧传葛仙翁炼丹于此
西井在县西南八十里泉涌则溢
　　堰
　　　晋陵
丁堰在县东九里
戚墅堰在县东十八里北接运河
薛堰在县东南九十里
　　　武进
黄汀堰在县西朝宗门外通利港
奔牛堰在县西二十七里舆地志云汉有金牛出茅山经曲阿至此骤奔故名东坡有卧看古堰横奔牛之句
　　　无锡
五泻堰在县北十四里运河西岸
望亭堰在县西四十五里　国朝淳化元年诏废焉
将军堰在县南二里祥符经云唐将军单雄信提兵道此以鎗止水为堰故名景龙二年置闸在北岸
　　　宜兴
西堰在县南长桥西今废
　　埭
　　　无锡
湖埭在县西南四十里
　　　宜兴
葑埭在县西南七十二里与溧阳分界
废埭在县西南四十五里
　　闸
　　　武进
烈塘闸 【详见塘】
奔牛闸 【详见堰】
　　　无锡
莲蓉闸在县北二百五十五步
斗门闸在县西北四十里并　国朝元佑间置以杀芙容湖水
望亭闸在县南四十五里风土记云隋文帝至德初置　国朝嘉佑间浚运河导太湖水遂废

重修毗陵志卷第十六
　人物〔一〕
古称毗陵人性朴直俗习淳逊盖自泰伯季子以来流风胥渐尚矣载稽耆旧魁垒奇杰代不绝书我朝以德业辞章称者于斯为盛若名节之掀揭理学之渊源尤于世教有补今并寓贤悉书之
　　晋陵
　　　汉
彭修字子阳会稽毗陵人年十五侍父行道中为盗所劫修拔佩刀前持盗臂曰父辱子死汝不顾死邪盗惊谓曰童子义士无迫之遂去乡党称其孝仕郡为功曹后守吴令尝讨贼障扞太守为流矢所中贼素闻恩信即杀中修者众悉降曰自为彭君不为太守服也
　　　晋
朱凤与吴郡吴震学行清修老而未调太兴初以秘书监华谭荐擢著作佐郎
孙无终太元初苻坚方盛谢玄镇海陵多募义勇无终与彭城刘牢之东海何谦在选中命为前锋百战百胜号北府兵敌人皆畏之
　　　陈
张崖与东阳郑灼吴郡陆诩吴兴沈德威俱以礼学著名
刘文绍学礼于张崖天嘉中为尚书仪曹郎撰五礼终国子博士
　　　唐
高智周父子长仕隋为秘书学士智周第进士为费令取俸与丞尉均民安其化擢秘书郎三迁兰台大夫拜寿州刺史治尚文雅行部见诸生质经义及政得失既乃录狱讼考耕饷后同中书门下平章事
刘祎之少与孟利贞高智周郭正一以文辞着号刘孟高郭初直昭文馆历弘文馆学士召入禁中多所论次高宗密与参决时政分宰相权时谓北门学士寻拜相王府司马帝曰卿家忠孝朕子赖卿规矩擢同中书门下三品兄懿之给事中
王遇与弟遐肃宗时道为贼所执将释其一兄弟争死贼感其谊俱纵之
</div>
    <div class="pagination">
<a href="咸淳毗陵志_page37.html">上一页</a><span>...</span><a href="咸淳毗陵志_page33.html">33</a><a href="咸淳毗陵志_page34.html">34</a><a href="咸淳毗陵志_page35.html">35</a><a href="咸淳毗陵志_page36.html">36</a><a href="咸淳毗陵志_page37.html">37</a><span class="current-page">38</span><a href="咸淳毗陵志_page39.html">39</a><a href="咸淳毗陵志_page40.html">40</a><a href="咸淳毗陵志_page41.html">41</a><a href="咸淳毗陵志_page42.html">42</a><a href="咸淳毗陵志_page43.html">43</a><span>...</span><a href="咸淳毗陵志_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
