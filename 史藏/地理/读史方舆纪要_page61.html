<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 61 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 61 页/共 479 页</h1>
    <div class="content">　　胡苏河县东三里。《汉志》：东光有胡苏亭。《水经注》：清水东至东光县，西南径胡苏亭，世谓之羌城。非矣。又东北右会大河故渎，又径东光县故城西。后汉初平二年，黄巾贼三十万入北海，公孙瓒破之于东光南，斩首数万，流血丹水。即是处也。齐乘云：东光县东连沧州，有古胡苏亭。又旧《志》：县东南有古鸣犊河。今皆堙。○靳河，在县南二十里，自州东废安陵县流入境，又东北入沧州之浮河。唐开元中所开。

　　○马头镇县西三里，下临卫河。又县西南三十里，为连窝镇，即吴桥县界连窝驿也。与县北二十里之下口镇，皆卫河所经，商旅凑集于此。○半壁店。在县北。正德中，流寇犯境，官军御却之于半壁店。即此。

　　白桥在县西南，跨永济渠上。唐元和十二年，横海节度使程权奉诏讨成德叛帅王承宗军于长河。承宗遣兵入东光，断白桥路。权不能御，引还沧州。旧《志》：县西四里为永济渠，渠上有桥。当自县通弓高之路。

　　故城县州南九十里。西至冀州枣强县六十五里，东至山东德州九十五里，南至山东恩县四十里，西南至山东武城县六十五里。宋恩州历亭县地。金为故城镇。元初升为故城县，属河间路。至元二年，仍省为镇，寻复置县，属景州。今城周五里，编户八里。

　　○东武垣城县东北三十八里。《志》云：唐初置县于此，后废。又县北二十里有南枭阝城，或以为窦建德所置也。今正史皆不载。

　　○卫河在城南。自山东武城县北流，经恩县境，入县界，绕城而东入德州界。郡人马伟云：卫河亘县城之前，涟漪映带，环绕左右，帆樯相接，随风若飞。上溯武城，下达德州，朝发夕至，呼吸可通。县介京师、山东之间，诚为襟束要地矣。

　　潢卢河县西南五十里。一名索卢河，亦曰枯河。其水无源，数年一至泛滥，则波涛汹涌，漂庐拔树，随流而下。遇旱辄涸，民播种其中，收获倍利。北流入冀州枣强县界。或以为即卫河之支流云。

　　沙溪县西北二十五里。一名南河。自武城县界流入，汇于县西之龙潭，又东北至州境，注于千顷洼。春至则涸。○孟家沟，在县东二里，漳水决入处也。一名柳行港。自县北达州西，为青草河。又东北注于千顷洼。今涸。

　　岸堤在县西南。起自武城县北二十里之甲马营驿，达于县东十八里四柳树镇，皆筑堤以防卫河泛溢，高数尺以上。又有长堤，起自县西田村，达于州界。《志》云：宋元丰间，筑以防潢卢河之溃溢。○金堤，《志》云：在县西南，自大名府大名县界，逶迤而东北入县境，即后汉王景所筑。又有鲧堤，亦在县西南三十里，自顺德府广宗县界，东入县境。相传鲧治水时筑二堤，皆横亘千里云。

　　○郑家镇县西南二十五里。又县西南十五里为方堑屯，与县东四柳树诸镇，皆临卫河，居民商旅往往市易于此。

　　窦堡县北十里。相传窦建德曾屯兵于此。又县西北五十里有太子营，沙溪所经也。相传唐太子建成讨刘黑闼，尝驻于此。又马家寨，在县西北五十里。旧传红巾寇乱，居民于此树栅，据崇冈茂林以为固，寇不能犯。

　　沧州府东百五十里。东北至永平府五百里，南至山东德州二百四十里，东南至山东武定州二百五十里。

　　春秋战国时为燕、齐二国之境。秦属巨鹿郡。汉置勃海郡。后汉因之《汉志》：郡治浮阳县。后汉尝为勃海国，移治南皮。晋仍为勃海郡刘宋亦有勃海郡，侨置于临淄境内。后魏初曰沧水郡，寻复故魏主焘改郡曰沧水。太和二十一年，复为勃海郡，治南皮县。又分置浮阳郡太和十一年置，治浮阳县，寻又兼置沧州魏收《志》：熙平二年，分瀛、冀二州置，治饶安城。高齐因之。隋初郡废州存。大业初州废，以其地并入勃海郡《隋志》：开皇六年，置隶州，治阳信县。大业二年，改为沧州。明年，又改为勃海郡，仍治阳信。阳信，见山东武定州。唐初，仍置沧州初治清池，又移饶安。武德六年，移治胡苏县。贞观初，还治清池。开元十四年，置横海军于郭内。天宝初，亦曰景城郡。乾元初复故贞元三年，置横海节度治此。太和五年，改为义昌军。详见州域形势说。五代仍曰沧州。梁改曰顺化军，唐复曰横海《五代史》：梁乾化五年，沧州始属梁。明年，为晋王存勖所得，仍称横海。宋亦为沧州亦曰景城郡横海军。金因之亦曰横海军。《元志》作临海军。元亦曰沧州，属河间路。明初，以州治清池县省入编户二十七里，领县三。今仍曰沧州。

　　州控水陆之冲，绾海王之利。江淮贡赋，由此达焉。燕赵鱼盐，由此给焉。太公赐履，北至无隶。桓公用之，遂以兴霸。盖襟带雄远，便于驰逐。燕得之，势足以弱齐。齐得之，势足以胁燕动赵矣。汉置郡于此，以禁约东诸侯。地饶给，五方错居。燕、齐有事，必先争勃海，地利然也。唐季藩镇割裂，横海一道，分地最狭，而介于河北淄、青间者百余年。刘仁恭袭取之，逞其雄心，图兼河北，兵锋辄及于贝、魏。朱全忠患其强，屡攻沧州，而未能有。其后有之，而不能守也。归于河东，而河北诸州，河东且坐收之矣。石晋以瀛、莫入契丹，沧州之患益亟。周世宗虽复关南，以州境据河滨海，北望辽碣，仓卒可至，于是列营戍守。宋承其辙，而不敢变也宋时有沧州八寨，今见于《志》者，为乾符、巷孤、三女、泥姑、小南河五寨。五寨分见前静海、兴济二县境。蒙古取燕，先残沧、景。及山东群盗共起亡元，陷清、沧，据长芦，郊圻皆战地矣。明师北伐，亦先下长芦。迨建文中用兵幽蓟，命将徐凯城沧州。时议者亦以州居燕齐之襟要，谓可以遏南下之冲也。燕兵突至，州遂不守。论者谓南北之成败，关于沧州者十之五。夫地有所必争，争地而不得其人，犹之以地与敌而已。

　　○清池废县今州治也，旧治在州东南四十里。汉置浮阳县，为勃海郡治，以在浮水北而名。后汉属勃海郡。建武十五年，改封平乡侯歆为侯邑，后复为县。晋因之。后魏亦曰浮阳县，为浮阳郡治。高齐废郡。隋开皇十八年，改为清池县。唐武德元年，置沧州，治清池。寻徙治饶安。四年，以县属景州。五年，属东盐州。贞观初，还属沧州。又自胡苏县徙州治焉。宋亦为州治。金因之。元延初，徙沧州路治长芦镇，并徙县于郭下。明初省县入州。今谓旧城为沧州故城。《城邑考》：州旧无城。今城天顺五年创筑，周八里有奇，有门四。

　　长芦废县在州治西北。《志》云：去旧州治西北四十四里。汉为参户县地。宇文周大象中，置长芦县，并置漳河郡。盖以水傍多芦苇而名。隋初郡废，县属瀛州。开皇十六年，又置景州于此。大业初，州废。唐武德四年，复置景州治焉，旋陷于刘黑闼。明年，黑闼平，复为景州，兼置总管府。贞观初，州废，改属沧州。《唐志》：旧治永济河西。开元十六年，移治河东。太和三年，李同捷据横海叛，诏诸军进讨。卢龙帅李载义拔其长芦。天三年，朱全忠攻刘守文于沧州，自白马渡河至沧州，军于长芦。五代周省为镇，宋初复旧。熙宁四年，又省为镇。属清池县。元迁沧州于此。至正十八年，山东群盗毛贵等陷清、沧二州，据长芦镇。时州未有城，故仍以镇为名。参户城在州城西北三里。城中古有大树，谓之木门城。《春秋》襄二十七年，卫侯之弟专出奔晋，托于木门。或以为即此城也。汉置参户县，属勃海郡。武帝封河间献王子免为侯邑。后汉省入浮阳。宋元符三年，张商英请开木门口，泄徒骇河东流，即此地云。

　　○乾符城州东北八十里。本章武县。汉文帝封窦广为章武侯，邑于此。后为县，属渤海郡。后汉因之。晋置章武郡，县属焉。后魏章武县属浮阳郡。正光中，分置西章武县，在今太城县境。齐省章武县。隋开皇十六年，置鲁城县，属瀛州。唐武德四年，属景州。六年，高开道掠幽蓟以南，至文安鲁城。将军平善政邀击破之。贞观初，县属沧州。《括地志》：汉章武，今鲁城县。是也。乾符中，生野稻二千余顷，燕魏饥民就食之，因更曰乾符，以年号为名。五代周废入清池。宋废为乾符镇，又为乾符寨。金人亦曰乾符镇。

　　○饶安城州东北七十里。战国时齐邑。《史记》：赵悼襄王四年，庞爰攻齐，取饶安。汉为千童县地，属勃海郡。后汉灵帝时，改置饶安县于此。晋仍属勃海郡。后魏属浮阳郡。熙平二年，置沧州治焉。隋初郡废。大业二年，改隶州为沧州，而饶安之沧州废。寻属勃海郡。唐武德初，移县治故千童城，沧州亦徙治焉。六年，州移治胡苏城。贞观十二年，又移饶安县治故浮水城，仍属沧州。宝历二年，武宁帅王智兴讨横海叛帅李同捷，其将李君谋绝河，残无隶，降饶安壁。是也。宋仍属沧州。熙宁四年，省入清池，为饶安镇。○浮水城，在州东五十里。本高城县地。隋开皇十六年，析置浮水县，属沧州。大业初，省入盐山县。贞观中，为饶安县治。《金志》：清池县有新、旧饶安二镇。浮水城，即新饶安镇也。

　　定县城在旧饶安东南三十里。汉县，属勃海郡。武帝封齐孝王子越为侯邑。后汉时，省入饶安县。○五垒城，《志》云：在清池旧县西南二里。汉宣帝封河间献王子雍为景成侯，侯营别邑于此，使五子分居城中，各筑一垒，因名。又有麻姑城，《寰宇记》：汉武东巡，祠麻姑于此，因名。

　　燕留城《括地志》：燕留故城，在长芦县东北十七里。《史记·燕世家》：庄公二十七年，山戎侵燕，齐桓公救燕，遂北伐山戎而还。燕君送齐桓公出境，桓公因割燕君所至地与燕，燕君筑此城，名曰燕留也。

　　○灶儿坡县东北百里。居民于此煮盐为业，因名。前朝建文二年，盛庸等遣将分兵屯沧州。燕王曰：沧州土城，溃圮日久，修之不易，当乘其未备急攻之。遂由通州至直沽，谓诸将曰：彼所备者，惟青县长芦。今博垛儿、灶儿坡数程无水，彼不为备，趣此可径至沧州城下。乃一日夜兼行三百里，掩至沧州，遂克之。又有马落坡，在州东北二十五里，元尝置巡司于此。

　　○海在州东百八十里。东接登莱，北连辽碣，茫然巨浸。

　　卫河在城西，市西桥跨其上。其上游自南皮县流入境，又东北入兴济县界。州南二十里有砖河水驿，为卫河津要处。《元志》：永济河在清池县西三十里，时州治未移也。又州西北五里有永济堤，唐永徽二年，刺史姜师度筑。州东南三十里，又有永济北堤，唐开元十六年所筑。

　　漳河在州西。《唐会要》：清池县西四十里，有横漳堤，显庆元年筑。西北六十里，又有横漳东堤，开元十年筑。旧漳河盖自阜城交河以东，直至城西，即长芦河也。今故流多堙废。

　　浮河州东南五十四里。旧《志》云：在清池县南二十里。汉时自大河分流，东北出，经浮阳县南，又东北流入于海。今自东光县南界之永济渠分流而东北，下流亦注于海。《唐志》：清池县东南二十里，有渠注毛河。东南七十里，有渠注漳，并引浮水，皆神龙中刺史姜师度所开。又县南十五里有浮河堤，开元十六年所筑。《史记》云：赵之南界有浮水焉。即此河矣。又《十三州志》：浮水东入海，其西南二十三里有迎河，从南皮县来，分漳水以入于浮水。

　　毛河州西南五十七里。来自南皮，亦名屯氏河。经盐山县城南，又东北入于海。又阳通河，《志》云在旧州城东南十五里。唐开元十六年，开以导永济渠之涨溢，下流合于毛河。有阳通河堤，亦开元十六年筑。

　　无隶河《唐志》：在清池县西南五十七里。亦曰无隶渠，一名无隶沟。《唐史》：永徽元年，薛大鼎为沧州刺史，界内无隶河久填废，大鼎浚治属之海，商贾流行，里民歌之。又疏长芦、漳、横三渠，泄污潦之水，州境遂无水害。

　　减水河州南十五里。西接卫河，东达于海。弘治中，开以备卫河之泛溢。既以去海尚远，涨水往往由此决入田闾，大为民患。乃复塞之。○徒骇河，在州西，昔时大河支流也。今堙。《唐志》：清池县西五十余里，有徒骇河西堤。又县西四十五里，有明沟河东堤，皆永徽三年所筑。

　　李彪淀州西南十里，旧为钟水处。《唐志》：清池县西五十里有李彪淀东堤，永徽三年筑。又三堂泺，亦在旧清池县北。《宋志》云：沧州北旧有三堂等塘泺，为黄河所注，后河改而泺塞。程尝请开琵琶湾引河水，而功不成。熙宁六年，屯田使阎士良，请堰水绝御河，引西塘水灌之。乃命士良专兴修扑椿口，增灌东塘淀。泺今皆堙废。

　　萨摩陂州东北五十里。陂周五十余里，有蒲鱼之利。又仵清池，在旧清池县东南十八里。《舆地志》：浮阳县有大连淀。北魏延兴初，淀水溢，注破仵清村，因潴为池。今名大梁五龙堂，其流西逾东光，东至海。齐乘以为古之胡苏河也。

　　○长芦镇即故长芦县。明初，置长芦都转盐运使司，在今州治西南，领盐课司二十四。在州境者十二，在山东青州府境者亦十二。每岁额办大引折小引盐十八万八百引有奇。又长芦巡司及递运所税课局，俱置于此。

　　合口镇在州西。《水经注》：衡漳水过勃海建成县，又东左会滹沱别河故渎，又东北入清河，谓之合口。魏收《志》：浮阳县西接漳水，横水入焉，谓之合口。晋太元十三年，后燕慕容楷等将兵会慕容隆于合口，击叛将张申于高成，平之。隆安二年，魏拓跋得河北，置行营于中山，命拓跋遵镇勃海之合口，即此。建成，见前献县。

　　盟亭在州南。《志》云：古燕齐分界处，二国尝结盟于此，因名。又州治东有狼烟台，相传周世宗备契丹，筑此以为边候。○郭桥，在县东。《金志》：清池县有郭桥镇，后废。又有郭疃镇，亦在清池县界。

　　砖水河驿在州治西南，水驿也。洪武初置。漕舟往来，路必经此。

　　南皮县州西南七十里。西南至东光县五十五里，西至交河县六十六里，东南至山东乐陵县百二十里。汉县，属勃海郡。景帝封窦彭祖为侯邑。阚る曰：章武有北皮亭，故此曰南皮。后汉为勃海郡治。魏、晋因之。后魏勃海郡亦治焉。隋初属沧州，寻属勃海郡。唐初属景州。贞观初属沧州。宋因之。城周三里，今编户九里。

　　○南皮故城在县东北八里。《志》云：《春秋》庄三十年，齐桓北伐山戎，缮修皮革，因筑城焉。项羽闻陈馀在南皮，因环封之三县，号为成安君。汉置南皮县于此。后汉建安八年，袁谭、袁尚相攻战于邺城门外，谭败，引兵还南皮。九年，曹操攻袁谭，拔平原。谭走南皮，临清河而军。清河，即卫水也。十年，操攻南皮。斩谭。《三国志》：曹丕为五官中郎将，射雉南皮。皆此城也。宋白曰：南皮县西去景州六十里。县北有迎河，河北有故皮城，即汉勃海郡所理。

　　高乐城县东南四十里。汉县，属勃海郡。后汉省。俗名思乡城，亦曰西乡城。又临乐城，在县南。汉县，亦属勃海郡。武帝封中山靖王子光为侯邑。后汉省。郦道元曰：临乐，莽更名乐亭。《晋太康地记》：乐陵国有新乐县。即此城矣。又刘宋时，亦置新乐县，属乐陵郡。后魏因之。盖郡县皆侨置于青州高苑县界，非故城也。

　　临津城县西南六十里。本东光县地，东魏置胡苏县于此，属勃海郡。高齐废。一云高齐置，后周废。隋开皇十六年，复置胡苏县，属德州。刘句曰：县置于胡苏亭，因名。唐武德四年，属观州。六年，改属沧州，又移沧州治焉。贞观初，沧州移治清池，胡苏县还属观州。十七年，州废，仍属沧州。天宝初，改为临津县。贞元二年，改属景州。州寻废，还属沧州。天五年，仍属景州。五代时，又改属沧州。宋初因之。熙宁六年，省入南皮县，为临津镇。今曰临津店。

　　○卫河县西二十里。自东光县流入境，与交河县接界，又东北流入沧州界。《河纪》云：县北卫河岸有大堤，自南亘北五十里，高丈余，东接沧州境，西接南皮境。卫河水涨，西境为患特甚。有郎儿口，向为泄水处。下流又有河，名曰盘河，东注于海。元延中，为屯军所筑塞。卫河泛溢，浸没民田，互相诘讼。泰定初，乃议开掘，截然中断二十余丈，水由中流，县境遂无水患。《志》云：郎儿口，在县东北四十五里，北去沧州三十余里。又冯家口，在县西北三十里，亦与交河县接界。县西南二十里，又有十二里口，皆卫河所经。又齐家堰，在县西北二十里，即卫河东岸。河流至此，湍悍迅急。万历十一年，修筑齐家堰堤，自东光县之北下口至冯家口，共计一千七百余丈。

　　毛河在县南，东北流入沧州界。《唐志》：开元十三年，自临清县南开毛河入清池县，以泄永济渠之泛滥。是也。又县东南五十里，曰古黄河。县西门外有废胡苏河，县东南数里又有废王莽河。《志》云：县城北有古太史河。

　　迎河在县城北，即卫河之支渠也。《水经注》：清河又东北，经南皮县故城西，王莽名县曰迎河亭。旧有迎河渎，自县境东流，入清池县界，合于浮水。今湮。

　　○曹公固县东南二里。旧《志》云：汉青州刺史隽不疑冢也。高五丈有奇。曹操攻袁谭，因冢为固，因名。又有观台，在县东四里，一名袁侯台，相传即袁谭所筑。曹操攻谭，谭败，被擒于此。县东二十五里，有射雉台，相传曹丕游南皮时筑。一名燕友台，丕尝宴集宾友于此也。

　　魏家庄县西六里。元至正十八年，董搏霄守长芦，屯兵魏家庄，为山东群盗毛贵所袭，战死处也。又应桥镇，在县东南五十里。又东南二十里，有刁宫楼镇。又三十里，有旧县镇，或以为即晋新乐县治。

　　盐山县州东九十里。东至山东海丰县百二十里，南至山东乐陵县六十里。春秋时齐之无隶邑。汉置高成县，属勃海郡，郡都尉治焉。后汉曰高城县。晋因之。后魏属浮阳郡。隋开皇十八年，改县曰盐山，属隶州。大业中，属勃海郡。唐武德四年，置东盐州于此。贞观初，州废，县属沧州。宋因之。《县志》：旧城在大角里，即旧城镇。又曰：旧城在今县东北三十五里。明洪武九年，移治香鱼镇，即今治。成化二年，筑土城，周九里。今土城周八里，编户二十三里。

　　○高成故城县南六里，汉县治此。刘句曰：旧县在今盐山县南。是也。晋永和六年，燕慕容隽以贾坚为乐陵太守，治高城，即此。

　　合骑城县北七十五里。汉武帝封公孙敖为合骑侯，即此城也。今讹为郛堤城。又县有平津乡，武帝封公孙弘为平津侯，未在高成，《括地志》在盐山县南四十二里。千童城，在县东北。汉千童县盖置于此。后汉改置饶安县，在今州东境。《舆地志》：高城东北有兮城，秦始皇遣徐福发童男女千人，至海求蓬莱，因筑此城，侨居童男女，号曰兮。汉因置千童县。

　　柳县城县东五十里。汉置柳县，属勃海郡。武帝封齐孝王子阳巳为侯邑。后汉省。《风俗记》：高城县东北五十里，有柳亭，汉县也。世谓之辟亭，非矣。又《一统志》县西北有章武城，误。盖即今乾符城也。

　　○箧山县东南四十里，一名峡山。魏氏《土地记》：箧山长七里。又县东南九十里，有阁山，山皆低小，无峰峦林壑之胜。又小山，在县东北七十里，陂陀绵亘，跨山东海丰县界，一名骝山。

　　盐山县东南八十里。地产盐，因名。晋大兴初，段匹据蓟，为段末杯丕所攻，将南奔乐陵太守邵续。石勒遣将石越邀败之于盐山，即此。

　　○海县东七十里。潮汐所至，土皆咸卤，煮而为盐，其利甚广。今沿海有场，设官司之。长芦盐利出于县者，十之五六。

</div>
    <div class="pagination">
<a href="读史方舆纪要_page60.html">上一页</a><span>...</span><a href="读史方舆纪要_page56.html">56</a><a href="读史方舆纪要_page57.html">57</a><a href="读史方舆纪要_page58.html">58</a><a href="读史方舆纪要_page59.html">59</a><a href="读史方舆纪要_page60.html">60</a><span class="current-page">61</span><a href="读史方舆纪要_page62.html">62</a><a href="读史方舆纪要_page63.html">63</a><a href="读史方舆纪要_page64.html">64</a><a href="读史方舆纪要_page65.html">65</a><a href="读史方舆纪要_page66.html">66</a><span>...</span><a href="读史方舆纪要_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
