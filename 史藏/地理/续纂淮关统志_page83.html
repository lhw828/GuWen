<!DOCTYPE html>
<html>
<head>
    <meta charset="UTF-8">
    <title>续纂淮关统志 - 第 83 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续纂淮关统志 - 第 83 页/共 88 页</h1>
    <div class="content">
　　钵山晚眺周于汤 

　　山高望不极，落日散氤氲。荒碣千重黛，遥天一角云。鸟声归薄暮，人影立斜曛。渐晚还延伫，林端笙鹤闻。 

　　游钵池山朱善正 

　　翘首云烟外，登临坐翠微。萧条存古寺，冷落见村扉。地僻仙常住，林疏鸟乱飞。相逢唯野衲，谈笑任天机。 

　　炼丹台怀古张广绪 

　　昔日丹成地，今余此旧台。琅函留胜迹，金籙秘仙荄。鹤表千年事，鹃啼中夜哀。瑶笙云外响，疑是降真来。 

　　何烈女刘广 

　　两间钟正气，植义乃坤贞，不受一淄累，敢将三尺撄。郁淹沉烈魄，昭格佐神明，冤白天垂雨，身捐貌若生。阐幽封墓表，勒石撰文旌，祭典春秋荐，馨香享祀诚。千年祠宇奉，一举柏松萦，莲叶台升座，湖波鉴照清。闻琴访旧迹，除草吊荒茔，彩栋崇新建，鸿章奖令名。芳徽传没世，女史载嘉评。云际铿仙珮，冰魂上玉京。 

　　爱莲亭即事朱嶷 

　　浩渺平湖水，环中旧有亭。波光摇月牖，莲影动风屏。鸟狎知亲客，鱼潜听讲经。纳凉依曲槛，乘兴驾游舲。岸火疏林透，行云古调停。晚来谁佐读，灼灼照窗萤。 

　　明 

　　淮上泊舟唐顺之 

　　枫林望尽见苍山，桐柏飞流入楚关。潮散海门孤岛出，月明渡口数帆还。客梦只惊青琐远，沧波长羡白鸥闲。闻道淮南多桂树，朝来杖策一相攀。 
　　登甘罗城张元弼 

　　河淮映带古冈平，底事甘罗尚有名。弱岁能持秦使节，片言曾折赵连城。沙中钱出丹文篆，墙角碑横绿字生。愧我波臣来此地，临风凭吊若为情。 

　　南浦月王允 

　　向晚城南霁景开，波心涌出玉盘来。一天秋色摇书舫，满地寒光晃钓台。神女弄珠无定影，湘灵敲瑟有余哀。绝胜赤壁吹箫处，愧乏东坡作赋才。 

　　春霄拨闷殷登瀛 

　　晴窗检点月华明，淮海轻风入夜清。鼓角三更天籁寂，云山万里梦魂惊。冲寒宁以重裘却，拚老从教短发生。抚枕悠悠浑不寐，晓来扪得此心平。 

　　写怀 

　　江城梅雨侧寒时，风入高林舞醉枝。烟水微茫蛙鼓静，海天寥阔雁书迟。壮游拟效涓埃报，独坐难禁屺岵思。碧草迷人归不得，望云空有泪如丝。 

　　淮南 

　　淮南为客惯经秋，两渡西风识敝裘。剑气阑残青□泽，节旄零落白萍洲。百年觉透三禅乘，万事慵归一钓舟。已向渊明赋归去，不须王粲共登楼。 

　　浴心台李得阳 

　　江干寥廓耸平台，极目中天万象开。云入斗牛浮海去，水从星宿霹空来。高低烟树依吟几，远近风樯集酒杯。每得公余舒一啸，顿令心地洗尘埃。 

　　别署张步云 

　　使节分来远帝城，精庐别结午风清。莲抽澄沼香无染，竹拂幽窗静有声。欹枕伏时乡梦绕，沧浪濯处宦情轻。悠悠吏隐惭何补，满院葵心镇日倾。 

　　秋日漫兴李爵 

　　长淮入望兴偏赊，落雁平原带晚霞。帆挂客樯秋水阔，钓归渔艇夕阳斜。湖涵一色天光碧，月浸三洲海气华。极目长安应有路，问津何处泛星槎。 

　　春日登台漫兴庄起元 

　　登台一望春水生，漠漠烟波动客情。平野雨余芳草绿，长江云外片帆轻。湖涵月色连天静，风递花香入座清。几度凭栏观不尽，仙凫飞处是神京。 

　　又 

　　俯视江皋百丈堤，沿堤芳草日凄凄。春含万树心如醉，风入千帆望欲迷。淮海水连银汉逈，钵池山绕暮云低。凭栏把酒聊舒兴，敢附骚人浪品题。 

　　国朝 

　　钵池丹井杜琳 

　　山老泉枯石甃痕，丹台犹傍绿芜存。烟开楚市连城远，沙撼秦淮隔浦喧。鹤驭多年归洞府，辘轳终古冷荒村。恩波曾少涓埃报，汗漫云霞未敢论。 

　　韩侯钓台 

　　淮阴古道绝尘埃，留得王孙旧钓台。柳外残堤潆野涨，沙边废垒入莓苔。功高空恋诸侯贵，身死长余万古哀。犹幸多情遗片石，令人凭吊几徘徊。 

　　漂母遗迹 

　　一饭情高亘古今，珊珊巾帼倍难寻。投竿早识无双士，进食宁存望报心。轶事已忘秦岁月，遗客犹佩汉衣襟。只怜冷落荒祠旧，还与诗人属细吟。 

　　袁浦千帆 

　　洪波湍急溯遥天，江北江南万里船。鹢首输将过廪粟，鲛人入贡载蛮烟。云开沙外樯乌绕，风转林梢翠羽悬。极目浦边多胜概，不须公路问当年。 

　　山字渔艇 

　　纬萧瑟瑟水纹凉，几处渔簑挂夕阳。芦荻傍山飞宿鹭，樯桅隔岸笑鸣榔。霏微雾色迎秋淡，隐约菱歌入夜长。宫舍消闲频眺望，起予幽思在沧浪。 

　　花巷晓市 

　　曲巷深深一径斜，画楼高馆亦堪夸。溪头白舫添鲛客，门外青帘是酒家。人语雾边寻晓店，屐声雨后乱春沙。淮阴自古多遗市，不省年来只卖花。 

　　新街夜月 

　　野旷堤平兴自饶，最宜凉月此逍遥。凄迷古寺离城树，寂寞荒村唤客桡。吟处几番携蜡屐，醉时不觉过溪桥。天涯秋思常盈抱，又听飞鸿度泬寥。 

　　景会禅灯 

　　山寺幽闲屿色横，一灯长共暮淮清。云深细路依仙井，烟咽寒流听梵声。木榻月来僧入定，石莎雨后鹤常耕。尘劳未得频过从，署阁遥看佛火明。 

</div>
    <div class="pagination">
<a href="续纂淮关统志_page82.html">上一页</a><span>...</span><a href="续纂淮关统志_page78.html">78</a><a href="续纂淮关统志_page79.html">79</a><a href="续纂淮关统志_page80.html">80</a><a href="续纂淮关统志_page81.html">81</a><a href="续纂淮关统志_page82.html">82</a><span class="current-page">83</span><a href="续纂淮关统志_page84.html">84</a><a href="续纂淮关统志_page85.html">85</a><a href="续纂淮关统志_page86.html">86</a><a href="续纂淮关统志_page87.html">87</a><a href="续纂淮关统志_page88.html">88</a><a href="续纂淮关统志_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
