<!DOCTYPE html>
<html>
<head>
    <meta charset="UTF-8">
    <title>咸淳临安志 - 第 149 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳临安志 - 第 149 页/共 177 页</h1>
    <div class="content">　　　　　大昭庆寺
干德五年钱氏建旧名菩提　太平兴国七年改赐今额　太平兴国三年建戒坛　天禧中圆净大师刱白莲社有堂二曰绿野曰白莲轩二曰碧玉曰四观古刻有白莲堂诗莲社诗文殊颂入社诗真悟律师行业记菩提寺记皆毁于火　南渡初以其地为策选锋军教场惟存戒坛数闲而已自　嘉定至　宝庆初渐复旧观
记文【孙运使何撰白莲社记达人之大观也经非纸上讵假乎贝叶之文佛在心中宁劳乎旃檀之像而情由化革识乃悟新非言语无以证四禅非相好无以示三昧鸿渐性海假乎筌（上四下弟）西湖者余杭之胜游净行者华严之妙品境与心契人将法俱浮图省常结社于此举白莲以谕其洁依止水以方其清栋梁飞动乎溪光云木参差乎山翠追道安之故事则我在　圣朝蹑惠远之遗踪则彼无公辅尔乃镂香为玉毫之状洒血缮金口之文八十高僧一千大众受持正觉劝导迷途故参预苏贰卿序之于前今承旨宋尚书碑之于后仍贻丽句以赞真宗辉映士林蔚为唱首于是乎钧台上列宥密近臣文昌名卿玉署内相琐闼夕拜谏垣大夫纶闼舍人卿寺少列郎曹应宿仙馆和铅曲台礼乐之司延合著述之士殿省春坊之俊幕府县道之英凡若干人莫不闲发好辞演成盛事摘锦布绣乎堂上合璧连珠于牖闲峡路运使史馆丁刑部顷岁将命瓯闽息肩乡里复又写二林之幽胜集群彦之歌诗作为冠篇鼎峙兰若虽梁萧载出裴休复生一字千金无以增损况何之固陋乎今所叙者始以枢机大臣台阁名士闻法随喜之岁月寄诗入社之后先辨其官班列彼名氏至夫义利交战道胜者为至人爱恶相攻德成者为君子若乃混韦布乎公衮等林泉于市朝身在庙堂心在江海以王谢之名位慕宗雷之风猷者则有相国河内向公贰卿长城钱公在密地日参政太原王公夕拜东平昌公在纶阁日密谏颍川陈公度支安定梁公任省倅日尚书琅琊王公夕拜清河张公在余杭日侍读学士东平吕公任司谏日工部侍郎致仕沛国朱公在翰林日大谏始平冯公任翊善日紫微郎赵郡李公安定梁公洪农梁公在史馆日故邓帅陇西李公在秘阁日故副枢广平宋公在翰林日故阁老太原王公在扬州日皆文为国华望作人杰仰止师行发为声诗丽句披沙孰谓布金之地英辞润石郁为群玉之山大矣哉朝野欢娱车书混一禅扉接影将府署以争辉鱼梵交音与颂声而闲作常公定力坚固有自诚而明之心法性圆通有为善最乐之论欲使人修净行家习净名睹相起慈悲之缘披文生利益之意转置热恼之众延集清凉之乡足以发挥后来启迪先觉住第一义谛入不二法门岂徒夸阳春白云之辞衒螭首龟趺之作翚飞鸟企壮兜率之斋宫凤跋龙拏书竺干之梵夹而已　咸平四年常公远自淛水来乎姑苏旅寓半年以碑阴为请且就他山之石将刊不朽之名何厕儒家流领太史氏受承旨尚书之顾三读为荣忝武功参预之知九原未报丁刑部言扬事举既接科名心照神交实由道契依经作传敢萌左氏之辞相质披文但愧陆机之说与我同志无多诮焉】 
题咏【陈文惠公诗湖边山影里静景与僧分一榻坐临水片心闲对云树寒时落叶鸥散忽成群莫问红尘事林闲肯暂闻○王元之昭庆寺华严社梦幻吾身是偶然劳生四十又三年任夸西掖吟红药何似东林种白莲入定雪龛灯焰直讲经霜殿磬声圆谪官不得余杭郡空寄高僧结社篇】
　　　　　金牛护法院
天福五年钱氏建　治平二年改今额
　　　　　相严院
天福七年钱氏建旧为十三闲楼石佛院　治平二年改赐今额　淳佑三年重建旧有冠胜轩
　　　　　大石佛院
陆羽武林山记云自钱塘门至秦皇缆船石俗名西石头　宣和中僧思净就石镌成大佛半身　淳佑七年赵安抚（上与下心）重修旧有二尊殿临湖就石琢二佛今在私圃中与院相近
　　　　　保叔塔崇寿院
开宝元年钱氏建　治平中改赐今额西湖北山尽处标以浮图浙江中流望之最为耸出在湖山闲与雷峰塔相应僧永保建故名保叔塔旧又有应天塔极乐庵落星石在焉有屏峰院记封山记石刻今不存
　　　　　金轮梵天院
显德元年钱氏建旧名金轮　治平二年改赐今额有巾子峰在寺后形如巾帻
　　　　　兜率寺
显德二年钱氏建　宣和初毁以其地为副将廨舍有僧思净俗姓喻善画弥陀悟笔法之妙世号喻弥陀就多宝山劖石为弥勒像至七年圣相成因移请兜率旧额为寺
　　　　　多宝院
开运元年钱氏建旧名宝积　治平二年改今额旧有绿阴堂
　　　　　普安院
干德中钱氏建　治平二年改今额
　　　　　治平寺
建炎初僧法聪始建锦坞庵　绍兴二十一年移今额寺有阁三闲面揖孤山扁曰烟云【四壁旧画古贤像今尚存一壁李邺侯白文公赵清献张忠定范文正苏文忠诸像】 东数步有巨石父老云即巾子山
太傅平章贾魏公旧游题名【天台贾似道笠泽陆叡新安汪仪凤永嘉沈厚潘方杨应华周之德曹元发黄德方陈淳祖以　嘉熙戊戌元日登治平序拜烟云阁上期而不至者郑泌安刘翁孟寅赵希（青□）曹良朋曹邍】 
题咏【徐逸昼眠治平寺诗频年游览不暂寘野艇往来无水程雨休最好是鸥浴风静更清闻鹤声酒家新熟欠前帐僧榻借眠余宿醒崧高泰华未挂眼鬓影萧飒难为情】
　　　　　上智果院
开运元年钱氏建　元佑中守苏文忠公重建法堂有题梁【元佑五年岁次庚午二月辛卯朔二十五日乙卯上梁　庆元三年韩松刻曰东坡先生翰墨无不载于碑刻惟智果院法堂脊记独未入石因命工摹勒以永其传今堂上有阁乃以真迹置之梁脊焉】 有参寥泉僧道潜号参寥子初住智果会者十六人用圆觉经以大圆觉为我伽蓝身心安居平等性智分韵赋诗东坡得心字　景定四年充　皇孙镇安宁武军节度使开府仪同三司冲善广王攒所
题咏【东坡心字韵诗涨水返旧壑飞云思故岑念君忘家客亦有怀归心三闲得幽寂数步藏清深攒金卢橘坞散火杨梅林茶笋尽禅味松杉真法音云崖有浅井玉醴常半寻遂名参寥泉可濯幽人襟相携横岭上未觉衰年侵一眼吞江湖万象涵古今愿君更小筑岁晚解我簪○参寥子以字韵诗泰山屹天下四海同仰止我公命世英突兀等于是（匈□）中廓秋汉皎绝微云滓当年事危言轩冕如脱屣立贵知我希宁惭不吾以风云果再符六翮排空起一昨厌承明抗章求迤逦余杭古雄藩比屋富生齿立谈政即成兴不负山水雍容敦末契访我顽且鄙大旆辉松门禽猿亦惊喜森森门下士左右粲珠履使君道德姿圭角非所恃软语如春风熏然着桃李今朝真胜事千载足遗美安得笔如椽磨崖为公纪　又卜居智果方外以诗见寄次韵奉酬偶来湖上缉衡门桐长修柯竹有孙引策每从佳处去望云桥下是西村　青灯残篆夜寥寥门外秋风振苇萧惭愧高人能见忆为余西望立溪桥】
　　　　　寿星院
在葛岭天福八年建有寒碧轩此君轩观台【即今江湖伟观】 杯泉东坡皆有诗按坡公荅陈师仲书云在杭州尝游寿星院入门便悟曾到能言其院后堂殿山石处故诗中尝有前生已到之语诸诗皆有石刻寺有坡公祠
题咏【东坡寒碧轩诗清风肃肃摇窗扉窗前修竹一尺围纷纷苍雪落夏簟冉冉绿雾沾人衣日高山蝉抱叶响人静翠羽穿林飞道人绝粒对寒碧为问鹤骨何缘肥仆在黄州偶思寿星竹轩作此诗今录以遗通悟师元佑五年十一月东坡居士书　此君轩诗卧听谡谡碎龙鳞俯看苍苍立玉身一舸鸱夷江海去尚余君子六千人　观台诗三界无所住一台聊自宁尘劳付白骨寂照起黄庭残磬风中袅孤灯雪后青须防戏童子投砾犯清泠　杯泉诗石眼杯泉举世无要知杯渡是工夫可怜狡狯维摩老戏取江湖入砵盂　又次韵周长官寿星院同饯鲁少卿琉璃百顷水仙家风静平湖响钓车寂历疏松攲晚照伶俜寒蝶抱秋花困眠不觉依蒲褐归路相将踏桂华更着纶巾披鹤氅他年应作画图夸○晁之道咏之寿星寺诗石磴插青云禅宫入渺冥归云侵客座流水乱松声天近月逾白竹多山更青从来丘壑志不独付孙登】
　　　　　宝云寺
干德二年钱氏建旧名千光王寺　雍熙二年改今额　宝庆闲为　皇弟邳王攒所旧志有宝云庵清轩月窟澄心阁南隐堂妙思堂云巢皆不存古刻有寺记妙思堂诗游宝云寺诗古迹有灵泉井宝云茶锦坞初阳台
题咏【东坡和唐彦猷诗并序云游宝云寺得唐彦猷为杭州日送客舟中手书一绝句云山雨霏微不满空画船来往疾轻鸿谁知独卧朱帘里一榻无尘四面风明日送彦猷之子垧赴鄂州舟中遇微雨感叹前事因和其韵作两首送之且归其书唐民二妙凋零笔法空忽惊云海戏群鸿清诗不敢私囊箧人道黄门有父风出处荣枯一笑空十年社燕与秋鸿谁知白首长河路还卧当时送客风　又次韵僧仲殊雪中游西湖宝云楼阁闹千门林静初无一鸟喧闭户莫教风扫地卷帘疑有月临轩水光潋滟犹浮碧山色空蒙已敛昏乞得汤休奇绝句始知盐絮是陈言】
　　　　　玛瑙宝胜寺
开运三年钱氏建　治平二年改赐今额寺旧在孤山　绍兴二十二年以其地为延祥观而徙寺于葛岭之东　绍定六年刱高僧阁　淳佑八年赵安抚（上与下心）重建旧寺有法慧禅师智圆墓今迁塔于寺之后山圆自号中庸子临寂作诗自悼
题咏【中庸子自悼诗云平生宗禅亦宗儒竭虑研精四体枯莫待归全寂无语始知诸法本来无萧萧墓后千竿竹郁郁坟前一树松此处不须兄弟哭自然相对起悲风莫谈生灭与无生谩把心神与物争陶器一藏松树下绿苔芳草自纵横皆刻于重建塔亭○太博陈俞诗云雨霁佛屋明苔径深曲折树摇高露惊草密暗泉咽前林忽清磬烟灯远欲灭寄谢尘中人与君从此别　又雨后过玛瑙寺云借屋傍精庐无事数来往披草通泉流刻树记笋长微风四山落小立领松响讵名息诸缘暂喜脱尘网　又重游云觉闻浴鼓声众戢我徐赴石槽温泉涌赤脚蹑云雾振衣新笋林岸幩古松树脱然得轻安水因本无悟　又午睡玛瑙起赴寿星浴云达人心镜明直道略委折重来犬不惊到家蝉声咽君吟有造化我唱无生灭法界即大都山川几回别】
　　　　　禅宗院
唐德宗朝郡人吴元卿为六宫使弃官参鸟窠禅师建庵修道即会通禅师也开运三年钱氏建院元额招贤　治平二年改今额有蒙泉东坡书　绍兴十四年葬魏婉仪于法堂二十二年安奉
钦宗皇帝祔庙埋主　宝佑三年重建法堂
诗颂【乐天紫杨花诗并序云招贤寺有山花一株无人知名色紫气香芳丽可爱颇类仙种因以紫杨花名之诗云何年植向仙坛上早晚移栽到梵家虽在人闲人不识与君名作紫杨花】
　　　　　宝严院
后唐天成二年钱氏建旧名垂云　治平二年改今额　元丰中僧清顺作垂云亭又有借竹轩【秦少游曾宿此轩梦天女以维摩求赞】 　淳佑三年
理宗皇帝赐僧智光
御书晦庵二字续建佛阁赐
御书无量福海四字
题咏【陈古灵赋垂云亭小亭巉绝出云闲万象升沈不得闲莫怪诗翁头白早时来向此写湖山○东坡诗云江山虽有余亭榭着难稳登临不得要万象各偃蹇惜哉垂云亭此地得何晚天功争向背诗眼巧增损路穷朱栏出山破石壁很海门浸坤轴湖尾抱云巘葱葱城郭丽淡淡烟村远纷纷乌鹊去一一渔樵返雄观快新获微景收昔遁道人真古人啸咏慕嵇阮空斋卧蒲褐芒屦每自捆天怜诗人穷乞与供诗本我诗久不作荒涩旋锄垦从君觅佳句咀嚼废朝饭　又卧病弥月垂云花开顺阇黎以诗见招次韵荅之曰道人心似水不碍照花妍燕坐春强半清阴月屡迁平生无起灭一念有陈鲜袅袅风枝举离离日萼蔫病吟终少味老醉不成颠何必遨头出湖中有散仙　又怡然以垂云新茶见饷报以大龙团仍戏云妙供来香积珍烹具太官拣芽分雀舌赐茗出龙团晓日云庵暖春风玉殿寒聊将试道眼莫作两般看】
　　　　　定业院
唐元和元年刺史裴常棣建鸟窠禅师开山按旧志有环峰堂袭梦轩鸟窠道林禅师塔铭唐白舍人鸟窠禅师问荅颂今并不存古迹有石甑山君子泉　淳佑四年赵安抚（上与下心）始造鸟窠禅师塔亭
　　　　　报恩院
开宝七年钱氏建旧名报先在孤山　治平二年改今额有六一泉东坡庵【苏公于六一泉后凿严为室名曰东坡庵】 　绍兴二十一年以其地为延祥观徙定业院侧
嘉熙四年安攒　德国公主
题咏【东坡寻臻阇黎遂泛小舟至勤师院二首云白发长嫌岁月侵病眸兼怕酒杯深南屏老宿闲相过东阁郎君懒重寻试碾露芽烹白云休拈霜蕊嚼黄金扁舟又截平湖去欲访孤山支道林　湖上青山翠作堆葱葱郁郁气佳哉笙歌丛里抽身出云水光中洗眼来白足赤髭迎我笑拒霜黄菊为谁开明年桑苎煎茶处忆着衰翁首重回　又云轩轩青田鹤郁郁在樊笼既为物所縻遂与吾辈同今来始谢去万事一笑空新诗如洗出不受外垢蒙清风入齿牙出语如风松霜髭茁病骨饥坐听午钟非诗能穷人穷者诗乃工此语信不妄吾闻诸醉翁】
　　　　　广化院
在北山旧在孤山天嘉元年建名永福　大中祥符改今额有白公竹阁柏堂水鉴堂涵辉亭凌云阁金沙井辟支佛骨塔【陈文帝天嘉元年有天竺僧持辟支佛颔骨舍利至杭遂于孤山建永福寺立塔会昌之难归于郡库大中之后僧方简建广化寺奉迎佛骨于塔】 永福慧琳和尚塔　绍兴闲改刱四圣观徙今处　绍定闲守袁同知韶重建竹阁　淳佑六年赵安抚（上与下心）建白公祠堂于阁后【余其孤山】 
记文【郑丞相清之撰白公竹阁记竹阁白公乐天之遗迹也按唐史及长庆集乐天以中书舍人出守杭暇日有宿竹阁诗此竹阁之始见也又按东坡集白公竹阁在孤山广化寺与柏堂邻此竹阁之所在也东坡至杭尝为赋诗有古寺无人竹满轩之句此阁至我　朝而犹存也　六飞南渡　绍兴闲以孤山为四圣观有　旨令守臣迁竹阁与寺于北山此竹阁迁徙之大略也天府雄剧曩以能政称者犹百适是惧阁废不治漫弗訾省今京尹户部尚书袁公韶填拊清暇援其旧以请　庙朝悦从之畀以成材亟就规度视昔倍蓰此竹阁之既圮而复建也先是　上美公治行冠压后前隆以职秩而久其任岁更三闰吏肃民和服习其威惠劝趋其唯诺凡所营缮落成而后人知之修仆植僵遍于四竟西湖最章章焉顷既裒此邦之先贤庐以层（□禹）讨其轶阙碣而赞之祠而祝之三贤之堂水僊之宫左右映发清标独韵衣被　辇下神州奥区山加秀而水增明矣公犹欿然搜揽幽邃网罗放失而竹阁之建与寺俱新镜清流屏翠巘晨光夕霏千态万貌抚物兴怀乐天如可作也公方以硕才用世助熙庶绩则表贤厉俗首善始于京师是不可以无纪公不鄙谓清之俾绎乐天所以系邦人之思者寿之于石清之既辑颠末于前复为之言曰召南之棠岘首之碑白之渠预之桥惠也人思之宜也若子陵钓石邺侯书堂庾于楼陶于菊寓也人思之何也贤者所至其游居憩笑之所人必锢而留之有甚于肖形履武者不然章华虒祁之丽伟阿房骊宫之雄胜阖辟阴阳吞吐日月既埃灭而无余乐天之阁墁以白云黼以渌净被以清风与烟颿渔屋相为隐见直南柯一息尔乃数百年而复显乐天文章气节固昭然莫掩者杭之多秀民也讵能人诵其诗户观其传而一谈乐天奕奕若前日事断碑瘴墨流落野亭荒寺闲过者徘徊顾瞻虽蜑夫胡贾亦摩（打去丁改沙）叹息而去乐天莅是邦独治湖浚井见于纪载非有大功捍大患而人爱之如此吾是以知竹阁之贤于灵光也方其自放于宽闲之境幅巾短簟逍遥事外吟肩茶吻视圭爵几于齐物我泯智故岂自知人闲世有乐天者况阁乎噫古今之变多矣陵谷之屡迁人物之数化废兴代谢相禅于无穷而贤者之名终不磨灭是必有以致之后之登斯阁也挹香山之高风思京尹之雅德富相须不朽云】 
题咏【黄宜山题竹阁移自孤山占北山荒凉老屋万琅玕樱桃杨柳空花梦千古清风满阁寒】
　　　　　玉泉净空院
在豆腐桥南齐建元中灵悟大师昙超开山卓庵讲经演法【详见玉泉及富阳灵岩山】 天福三年始建寺名净空院　淳佑十一年
理宗皇帝赐　御书玉泉净空之院六字　咸淳三年　太傅平章贾魏公捐钱重修五年　省（划去戈改荅）拨赐官田三百亩有奇
记文【周栋撰开山尊者记钱唐灵苑山屹立西湖之北旧无所闻南齐建元末灵悟大师卓庵演经龙君远来听法又为师抚掌出泉若珠林胜迹记若高僧传僧史具于沙门载籍者四富春二志临安新志见于府县纪述者三其说大概不殊此事实所由始也寺建于晋天福三年始名净空　今天子赐　御书　敕额加赐玉泉二字师旧称南齐尊者　嘉定始赐今号嘉应公即发泉龙君也　淳佑始赐今封庙额　嘉泰初赐灵泉　嘉定改赐仁惠　嘉熙又改赐神运此爵号次第也　淳佑戊申　内出金钱增屋二十楹于是灵悟有祠堂龙王有像殿守僧更易不常规制随圮府尹赵公（上与下心）极力外护奏仍甲乙住持之旧仪曹为之符下公府寺无常产淳佑庚戌始拨赐官田若干町此寺计大略也　政和闲有　旨与上竺同免科需今俱为　御前雨旸祈祷第一所惟上方时有锡赉他无所仰焉师夙具道器为天人师禅定累日不起入山独处虎兕循伏宋大明中奉诏往辽东宏赞禅道始游灵苑说法有老人来听请曰我龙也世居富春鹿山昆弟五人我为长去冬邑民凿山陶甓侵我室庐群龙怒而不雨今累月矣诸弟不从吾言愿师一往化之师谓此庵亦无水汝能致之乎老人抚掌而泉出今寺西南有泉击声如珠累累而涌上潴为前后二沼是也大旱不缩巨浸不溢鱼数百尾泳其中空明可鉴毛发师将行龙梦感富春官吏其来迎也不约而同师离灵苑雨随注至观山结坛浮舟而雨（上雨下滂）洽龙为师建庵灵岩而峻不能陟化为白马载师以登今石上马迹岩沼蜴蜥之类存焉其后又以砵覆小龙五百禜旱则有功详见富春志其新志则内翰程公珌为宰时重修笔也临安新志近被　旨修纂尝经　乙览信而有证又何疑焉呜呼灵矣哉师道尊千古名亘一时孤洁之操慈悯之心处则猛兽卫其禅寂出则教道阐于异域其可纪者谅不止灵苑春江二事世殊人远编简仅仅如此重可叹也然钱唐自南齐距今身荣利而名堙没者皆是湖山何幸白衣人士显于石晋之天福灵悟大师肇于南齐之建元虽功德有隐显命数有差等然皆储祥衍庆遂与天地　国家相为终始是可以力胜哉尧水汤旱盛世不能无师应现感物于数百年之先若预知　帝王之兴于此肇启圣迹以俟　有德粤自　驻跸扣必契合不爽圭黍其与独善而忘世者有闲矣世徒以水旱神龙所职而不知闻经听法释嗔为善感其不能感者师也师以德嘉应以功美矣或曰师往富春既雨矣志言群龙为之建庵不言师还则疑已去此矣是不然方其来灵苑也初何心于富春哉及嘉应勤勤恳恳请命苟存心于泽物不得辞也灵苑之庵师手筑也灵岩之庵龙所为也又况神明之隩百灵庀职其亦知所先后矣世之有志而未获伸者何可胜数使嘉应徒怀闵雨之廑不遇师无以谕群龙以霈一时之泽师不得泉亦未必为富春之行理数适相符而相感盖有不期而然者矣不则富春自一雨后未闻明诏再褒其功净空迩日效灵非一事　圣君锡命嘉惠非一端而谓其去而不返也可乎师之有始有卒惟石室祖琇知之通论谓邑宰将具舟迎师遁还灵苑信矣今　圣德休明天顺人信畴功之典度越前古五风十雨击坏歌康使人莫名其功至是而后知师与嘉应之心顾不韪欤栋丙辰秋始识寺僧了圆圆刚介有志士也念师功德散在纪录未有会粹之者虑其久而磨灭而不传也勤以为请及往来山闲知师之事尢详尝闻至治之世四灵在囿诸福之物毕至然固有是事也近营稿未就梦若与师接可无言乎师讳昙超清河人来灵苑时诸书皆以为南齐之建元僧史若以为宋孝武之大明此于是乎从其众者】
　　　　　显明院
广顺二年吴越孟谦建旧名兴福保清　大中祥符元年改今额旧志有鉴空阁绿净堂今废　绍兴初为太傅仪王仲湜攒所
题咏【东坡和黄秀才鉴空阁诗明月本自明无心孰为境挂空如水鉴写此山河影我观大瀛海巨浸与天并九州岛居其闲无异蛇盘镜空水两无质相照但耿耿妄云桂兔蟆俗说皆可屏我游鉴空阁缺月正凄冷黄子寒无衣对月句愈警借君方诸泪一沐管城颖谁言小丛林清绝冠五岭】
　　　　　褒忠衍福院
元系智果观音院　嘉定十四年　旨拨充岳忠武王功德院仍以褒忠衍福禅寺为额
　　　　　永宁崇福院
元系内侍陈源花园献　重华宫为小隐　御园寿皇圣帝拨赐贵妃张氏为坟寺　绍熙元年赐充功德院改今额　淳佑元年　旨专一崇奉
孝宗皇帝神御寺前有涧曰双峰又曰金沙　淳佑五年赵安抚（上与下心）筑小新堤僧道圆即寺前建茶汤亭
　　　　　资国院
干德三年孙赞明舍宅建元名报国　治平三年改今名　咸淳五年安抚潜说友重修赞明今为履泰乡土神钱氏封为履泰将军
　　　　　净严广报院
内侍董仲永建　绍兴二十九年奏请充香火院改赐今额
　　　　　荣先资福院
郑节使邦美香火院　绍熙壬子请今额
　　　　　慈圣院
干佑元年钱氏建旧名慈云　治平二年改今额中兴后安攒潘贵妃李贤妃有圣水池
　　　　　灵峰院
开运元年钱氏建旧名鹫峰　治平二年改今额旧有容碧轩不存
　　　　　妙智院
开宝四年太尉张公建旧额报国观音院　治平二年改今额
　　　　　万安院
天福七年钱氏建旧名清化永安　治平二年改今额
　　　　　普向院
开运元年钱氏建　绍兴中殿帅杨存中请移建于山北鲍家田青枝坞专充殿司诸军瘗所令僧主其香火
记文【王中书希吕撰　绍兴十六年　朝廷以西湖之阴隙地三百弓为殿前司十三军之茔地创立精舍为之荐拔之所迁南荡之废寺曰普向者榜其上从故帅太傅杨王存中之请也　乾道八年住持僧法千言兹寺之建诸军之士生死蒙福独其主帅之屡更敷陈之不时州县之不相谋故　赐额阙焉深恐历日（罕去干改木）久疑信相半本末之不克备无以新众视示来世　朝廷德意殆成虚美是诚不可缓者敢以为请今殿帅节使王公友直即以其事　闻于是有　旨赐以愍忠资福普向之额法千既以　敕牒刊之坚（王民）矣又笔其大概使来请文希吕与千同时杖策而南者义不可辞昔先王之治天下其纪纲法度所以维持天下者甚设若其政理则不过曰本诸人情而已人情莫不好生则为之养生之道人情莫不恶死则为之送死之道是故生者遂其生死者得其死而无怨恨不满之心孟轲氏以养生送死无憾为王道之始扬雄氏亦以病者养死者藏为为政者之思此之谓也自兵民始分日寻干戈若齐之诔宏父卫之殇童汪秦之封殽尸晋之收死伤见于传记班班可考惟唐太宗既定天下立佛寺十六所以福死士恤典之有寺当自此始然驱无辜之民置之必死之地虽假手像教以资冥报甚非先王养生送死之意矣　本朝　圣圣相继寝兵措刑着为　家法今和戎有年边尘不惊六军之士安居而饱食优游以生死而且赐之葬地守以僧舍锡以美名恩深漏泉德施罔极三代以来　本朝而止耳夫礼尚往来事有施报施而不报往而不来者世无是理也将有入是寺读是文者灼然知圣人广大之德而潜有以发其忠孝慷慨之心以笃于施报往来之义异日摧城陷阵立非常之功以上报非常之恩者必有其人矣其辞曰天生众民作之君师淮君代天职其抚绥于衣其寒载食尔饥生养死藏惟君之为于赫我　宋始终以仁　二圣嗣于理新之又新孰民而兵盛时是逢不战不征天涵地容有名有粮钱帛既丰不幸而死又终其终耽耽北山古佛所庐乔木巉天下列幽墟钟鼓朝昏梵呗凌虚死者可作揆安其居大哉天之德　二圣配之　二圣之德惟天似之小臣业儒文以识之尚俾来者知寺之始基】 
　　　　　资德院
绍兴二十三年慕容贵妃葬建为坟寺赐今额
　　　　　圆明崇福禅寺
淳熙八年内侍霍汝弼请为香火院赐今额
　　　　　佛光福寿院
元系小庵移请今额　嘉定十七年佛光法师如坦请为塔院
恭圣仁烈皇太后赐钱重建仍拨赐山田
宁宗皇帝御书桂堂二字扁之丈室
　　　　　西峰净严院
在（施去方改马）巘岭下吴越王建今为　皇叔祖感义郡王功德院
　　　　　大明院
天福三年吴越王建旧名永宁　治平二年改今额
　　　　　普济院
嘉定十一年僧永隆建移请今额
　　　　　南资圣院忠报院
</div>
    <div class="pagination">
<a href="咸淳临安志_page148.html">上一页</a><span>...</span><a href="咸淳临安志_page144.html">144</a><a href="咸淳临安志_page145.html">145</a><a href="咸淳临安志_page146.html">146</a><a href="咸淳临安志_page147.html">147</a><a href="咸淳临安志_page148.html">148</a><span class="current-page">149</span><a href="咸淳临安志_page150.html">150</a><a href="咸淳临安志_page151.html">151</a><a href="咸淳临安志_page152.html">152</a><a href="咸淳临安志_page153.html">153</a><a href="咸淳临安志_page154.html">154</a><span>...</span><a href="咸淳临安志_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
