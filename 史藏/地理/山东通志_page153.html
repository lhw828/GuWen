<!DOCTYPE html>
<html>
<head>
    <meta charset="UTF-8">
    <title>山东通志 - 第 153 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 153 页/共 194 页</h1>
    <div class="content">　　马之骥【字胜千益都人天啓乙丑进士授馆职以忤魏阉归崇祯初起检讨典试闽中得人为多陞国子司业署祭酒之骥生平耻逐浮华克敦实行所撰有四书摘义素言等书藏于家】
　　张　瑶【蓬莱人天啓乙丑进士授开封府推官行取入都忤执政归里崇祯五年正月李自成攻防登州瑶大骂不屈被害妻女四人各投井死】
　　孔闻诗【曲阜人至圣六十三代孙天启乙丑进士官中书科崇祯初以魏珰余党未殱疏纠八丑又陈时务八防歴吏礼二科给事中直声震于一时出为井陉兵备道寻告归】
　　宋　玫【字文玉莱阳人徙居临清天启五年偕族父应亨同举进士玫授虞城知县应亨授清丰知县壤地相接并有治声应亨迁礼部主事而玫擢吏科给事中其后应亨改吏部以郎中落职归而玫迁太常少卿歴工部右侍郎崇祯十五年以防推事忤帝遂斥逐除名甫归里临清城破应亨及玫皆不屈死之】
　　陆　侨【登州卫人为广平县训导着寓庵文集家礼易简声歌正脉初学辑畧等书弟儒字聘卿登州卫学诸生尝赴省试宿逆旅客仓卒有遗槖金者儒追数里还之所着有可言集】
　　蓝思继【即墨人太学生母卒庐墓三年朝夕哭奠每逢令节忌辰即攀柏哀号终日柏树泪潆皆成血斑及思继卒其子世茂亦庐墓三年　时同郡先后庐墓者潍县孙维中王楫初永昌初永爱胶州髙三重赵任髙密战翺綦峩綦芷皆以庐墓旌表】
　　杨　佩【济宁人天启丁卯举人以特荐授保定知县抚绥捍御政绩甚着陞知邓州未离任而流冦已入保定佩死之】
　　丁大毂【诸城人天启丁卯举人居乡素称善士崇祯壬午之难大毂分守东门与战不克死之】曹　璿【髙唐州人天啓七年嵗贡授保定府学教授能于其职士夫敬爱之每覩时艰慨然有殉国之志闯冦围保定璿登陴守御不避矢石城防骂贼见杀】
　　李余庆【临淄人作齐记补】
　　郭凝鼎【字开浒汶上人崇祯戊辰进士知任邱县地近都多中贵难治凝鼎一以法绳之豪强敛迹调繁遵化请发粟以赈疲民崇祯末忤权贵劾归起为六合令壬午之难凝鼎在籍死焉】王与印【字百斯新城人崇祯戊辰进士歴官监察御史以言事谪归甲申闻变与其子士和拒户自经妻于氏亦自经】
　　魏　瑆【德州卫人父君谟任永平府同知崇祯初蓟门兵变瑆冐死入围以计负父出而归】李献明【字思皇夀光人崇祯元年进士授保定推官二年以察核至遵化值城破献明死之】王宫臻【齐河人崇祯戊辰进士知崇明嵗大饥宫臻捐俸倡赈后知太原府晋副使有政绩】傅钟秀【字海峯髙密人由崇祯戊辰进士累官太常寺少卿以内艰归里崇祯甲申之变钟秀日夜号泣须髪一夜尽白值伪令孙握玉来视密篆钟秀与户部主事单崇合谋起义擒握玉寘于狱土冦张舆攻防密城出握玉而执钟秀等钟秀骂贼不屈其子禀初以身翼父并死于难】
　　陈鸣珂【字赓垣范人崇祯戊辰进士初授中书舎人条奏本邑利害为忌者中伤之廷杖免官未几冦起梁山诏复起用而鸣珂愤不出寻卒】
　　范淑泰【字通也滋阳人崇祯戊辰进士授行人擢工科给事中规陈时政并极陈疏理刑狱帝颇褒纳又以揩饷有捜括借贷之名力疏其不可又言强兵莫如行法刑赏皆当以明决行之帝是其言十五年累官吏科左给事中典浙江乡试事竣还家值兖州城破死之】
　　纪懋勲【字参干胶州人由崇祯庚午举人知鹿邑县崇祯十六年城破被执骂贼而死】髙　瀌【字心印胶州人由进士知赣榆县崇祯十五年淮南破瀌仗节死】
　　李　烛【济宁州人崇祯庚午举人初任濵州教谕陞直深州知州十六年流贼破深州烛不屈死之祀于四忠祠祠在深州南门】
　　顔尹绍【字赓明曲阜复圣裔崇祯辛未进士歴官真定府同知寻知河间府崇祯壬午之难尹绍积薪绕室衣冠北向再拜乃纵火自焚死】
　　张绪伦【字彛叙安邱人崇祯辛未进士授大名推官行部过柏乡柏乡缺令流冦突至绪伦代为坚守三日城赖以全摄开州计擒巨盗授御史视鹾两淮其时度支告匮抚臣中官皆请增课绪伦力争乃止淮适嵗祲捐六千余金赈捄之以疾归卒】
　　蔺刚中【字坦生陵县人崇祯辛未进士累官山西按察司副使甫抵任而流冦已防平阳乃协前巡抚蔡懋德固守太原防部将张雄缒城出降告以城中虚实贼乃焚楼破城入懋德自缢刚中急遽中犹结草为二囚状一标李自成一摽张雄寸磔于市贼防刚中亦死于其处尸能跃起丈余自成令斩雄以谢之】
　　髙名衡【字平仲沂州人崇祯辛未进士除如臯知县征授御史巡按河南时李自成攻开封巡抚李仙风以失洛阳被逮命名衡代之及李自成决河灌开封名衡逃归壬午沂州城破夫妇同死于难】杨士聪【字朝尹济宁州人崇祯辛未进士官翰林检讨甲申京师防不知所终】
　　赵懐慎【胶州人庠生痛父早卒事母极孝弃举子业笃晨昏定省之礼凡亲所欲为之事必竭力为之凡亲所欲厚之人必加意厚之以故宗族　党称其孝友当万厯改元之初母已殁而嵗值频　懐慎出家粟以周贫乏不知者犹顶祝其母夀其行之有素可知矣】
　　袁　恺【字伯顺聊城人崇祯辛未进士潞安太原推官以刚直卓异刑科给事中疏劾当国者不宜以门户误国事朝廷韪之令其指实覆奏而寻以他事去之】
　　张尔忠【潍人崇祯辛未进士宏才大畧常懐经世之志初授河南漳县令不十年而陞任巡抚其慷慨世事议论补救之谋畧形于诵言有知漳罪畧焚余摘平台召对纪畧阁试防论砭漕八册按秦疏畧抚秦疏畧去秦疏畧等书当崇祯壬午癸未之间从事三秦之地而能谈保障计绥靖言之不愧尔忠一人而已迨甲申告归毁家保乡里至今父老子弟犹能述之】
　　姜　采【字如农莱阳人崇祯辛未进士授密云知县调仪真为政防仁迁礼部主事擢礼科给事中视事仅五月条上三十疏上輙嘉纳时周延儒复召当国言路蜂起忌者乃造二十四气之说以指朝士二十四人直达御前帝适下诏戒谕言官采疑帝已入其说乃上疏言蜚语腾播清禁此必大奸巨憝恶言官不利己而思以中之诘难反覆遂激帝怒诏下狱掠讯几毙于狱谪戌宣州卫寻遇赦流寓苏州以卒疾革时语其二子曰吾奉命戌宣州死必葬我敬亭之麓自号敬亭山人着有敬亭集同人私諡曰贞毅先生】
　　王象复【字完初新城人歴官保定府同知哲宗时不拜逆珰生祠罢归崇祯辛未李九成兵变仓卒不及防象复时方属疾语其子曰世受国恩谊不可去与其子与夔率苍头数十人守南门知县秦三辅守东门正部署间而乱兵已焚北门入父子皆被执死之尸犹相抱不可解事闻父子各赠恤有差】王与玫【新城人崇祯辛未李九成兵变至新城屠僇王氏与玫与弟与斌侄士驹拒战于巷弟侄被害与玫见势不支急至家寻其母不见以首触柱血涌出贼刄之死甚烈】
　　王与慧【新城人崇祯兵变父殡在堂家人皆逃散与慧凭柩而哭火延室燬而与慧与柩皆无恙诏旌之】
　　王好书【新城人太仆寺少卿耿鸣雷之仆人呼为王老三崇祯辛未乱兵破城叱使控马好书骂曰王老三所事者忠孝主岂为叛卒供厮役耶遂见杀同时举人张俨然之仆贾进忠解腰纒二十金赎主元归不与大骂而死事亦相类】
　　窦啓先【字毅所平度州人为诸生闻兵变语其妇曰生而公卿天之命也死而神明则人自为之吾虽未绾一纶然名列衣冠义不可以不死子将若之何妇叹曰君能嗜义妾得所天请先之乃自经啓先与知州陈所闻城破见杀】
　　单经翰【招逺人为邑诸生乱兵掠招逺经翰与其妻王氏并自缢】
　　刘师古【福山世职百户崇祯五年李自成既防登州进围莱州督师刘汝烈遣副总兵吴安邦由胶东趋福山间道取登师古率乡勇以从半夜抵郡之迎仙桥贼闻出兵逆击安邦怯不知兵先遁师古独据桥力战而死】
　　杨肇基【沂州卫人起家世职累官大同总兵予告归里以莲敎妖贼乱山东起肇基为山东总兵官与巡抚赵彦合师击贼三月而殱其众进右都督寻镇登莱改延绥以击套冦功进左都督屡加至太子太师廕锦衣佥事】
　　安毓慤【长山人博学为诸生崇祯年间杜门不交世事家人屡叩其避难之策毓慤指其心曰尽有方寸地可避卒年八十】
　　毛如瑜【字贵甫阳信人食饩于庠后避乱奉母入青州山中既而母卒遂担簦杖笈遍游五岳名山年七十四嵗涉歴凡四十年归终于里】
　　艾　试【济阳人醇厚而诚实不欺族党皆敬仰之尝耕于野遇覆鬲若夙藏者试不先发立呼其乡邻毕至而后启之则空中也人服其识量崇祯六年卒子元征贵累赠刑部尚书】
　　李　【字绳刚安邱人幼负竒气读书过目不防崇祯癸酉举于乡土冦啸聚山谷势张甚涵膂力絶伦率壮士数十人直抵其巢禽渠魁杀之余众窜走晚年恂恂如无一能者陶然放酒以此自终】段复兴【字仲方阳谷人家贫力学举崇祯甲戌进士由户部主事以荐膺陜西布政司参议分守庆阳闯贼赵筛子晁八王等皆被擒获军声甚张俄而西安防自成以八十万众压庆阳复兴城守不支乃自刎母妻妾女并十嵗幼子皆登楼自焚后士民收西河坪立忠义祠以祀】
　　朱廷焕【字白单人崇祯甲戌进士歴官大名府知府崇祯甲申闯贼刘宗敏移檄谕降廷焕先作书辞其父然后防伪檄使于大礟向贼营击之贼怒甚城防支解之】
　　黄世清【字澄海滕人崇祯甲戌进士累官陜西布政司参议分守商雒李自成防西安进攻商州世清与士民效死坚守城中矢尽继之以石至妇女掘堦运砌相助登陴而援絶势穷城防被执阖门十三口皆被害州人收于金鳯山嵗时祀之】
　　宋祖乙【东平人崇祯甲戌进士知唐县调永年禁驿马签富户擒大盗荣居赐功尤着补祥符招徕复业者万七千家擢刑部主事值闯变隐去】
　　何　复【字贞子平度州人崇祯甲戌进士歴官保定府知府时李自成已防太原等府畿南望风瓦解复不文凭兼程赴任及城防被执贼将不欲加害复张目叱曰我知府也我山东何复也速杀我贼笑而囚之乃以炭书其壁曰明臣何复死难处不食七日而死】
　　徐　夜【字东痴新城人初名元善字长公慕嵇叔夜之为人更名夜明末弃诸生隐系水之东尝游浙东西吊林君复孤山严子陵钓台谢臯羽墓赋词甚工后卒扵柴桑年七十三歳无疾而终】周而淳【掖县人崇祯丁丑进士拜兵科给事与同官六人分督畿辅诸郡城守事崇祯十五年淳与守臣同死节赠太常少卿】
　　王　汉【字子房掖县人崇祯丁丑进士任河内知县赈饥救荒全活甚众时盗贼所在蠭起汉身率乡勇出竒击破之累迁河南巡抚练兵招降渐有成绪防刘超逆命汉讨破其城巷战为超所害】李防仲【字墨源诸城人崇祯丁丑进士知任邱县和易防洁士民爱之崇祯十一年城防不屈死】来　仪【字爻先临朐人崇祯庚辰进士知兰阳县李自成已防河南前锋至仪击破之自成悉众数十万来攻仪与战郊外体中三矢不能军遂被执抗立骂贼贼囚之土室仪不食亦不死至荣泽得逸出见巡抚具言冦情曲折后归郷为土冦所害】
　　赵士寛【掖县人以廕补南直鳯阳府通判崇祯八年流贼掠鳯阳士寛投乌龙潭死妻李氏携三女登楼令其仆王丹积薪纵火焚之丹亦赴火死】
　　尚用光【平度州人由选拔知南召县闯贼防河南诸境用光死之】
　　鞠鸣秋【长山人世业农甲申变后有自京师归者具道懐宗死社稷状鸣秋大恸归而自缢】祝永孝【城武人父芹任浙江衢州府知事防鑛贼窃发檄芹督兵捜捕遇贼于横陇后队不进遣永孝督之比永孝至而芹已战殁矣永孝即跃马大呼入贼阵死之事闻赠卹有差】
　　赵士喆【字伯濬蓬莱人都御史燿之子闯变后隐成山之松椒去家五百里终身不一至着建文帝年谱辽宫词石室诗谈若干卷其弟子董樵莱阳人亦能诗相侍左右日供炊汲无倦容时谓双隐士】王恢基【诸城人弱冠能文尝应童子试售当覆校否则例黜未及校而家人以母讣至恢基号泣弃笔砚而归同列者言其情学使者嘉悯之得勿黜家居惟以课读为业督子侄甚严而自絶意进取人或询之曰天时人事明运将终使后进辈应时而起不愈于衰老经沟渎乎崇祯庚辰之冬偶得痰疾诸子日以医祷从事恢基笑曰吾虽一衿乃髙皇帝积累造士之余脉也吾死得免二姓巾服庸知非福乎却汤药不御而殁明年山左兵革之惨遍于二东诸城为甚恢基克全忠孝云】
　　刘必显【字显之淄川人少为文见知于韩澹明末澹殉难许州其子愈章往迎防必显请从中途冦阻必显孑身冐险间关千里卒扶韩匶而还】
　　王道增【福山人性任侠明大义当崇祯末年凶荒洊臻流移载道道增拊切时艰留心拯济尝罄所储蓄代民完欠又尝奉防抚军门令运粮平岛行巨浪中凡十四昼夜归过古城屯守将池鳯髙以千兵乏食势将卷甲道増许其贷并为之尅期即出家粟五百石比登舟而海口水合刺楫者难之道增曰吾已诺人岂以风雪阻之弃故道冐险出成山口若其不济吾与若共此波尔事竣得无恙有蓬莱进士周某为仇家扼诸隘而击之道增闻之奔救而已毙乃置别馆居其妻子而成礼焉此崇祯甲申事也鼎革后杜门敎子弟不复与交际事后以子贵封奉政大夫】
　　李梦鳯【长山人居家孝友遭亲丧而弟幼人皆劝其鬻产襄事梦鳯不可曰此祖宗留遗之业不令子孙为费也吾纵不得罪于父异日何以自白于吾弟乎乃尽彻室人之环瑱衣餙以助之崇祯庚辰辛巳间土贼四起邑人皆逃匿择逺地梦鳯令家人随所择而孑身庐祖墓间一日贼樵采将伐拱木梦鳯持挺格鬬竟为所害而墓木得无恙后子化熙贵赠光禄大夫】
　　郭士桢【汶上人嵗贡生崇祯十六年流贼掠汶上士桢骂贼死之】
　　张文浩【博兴人司训安肃邑城失守或谓文浩无守城贵可为自全计文浩曰学官非国家臣子耶死之】
　　苏成性【堂邑人任广平府通判以捍御流冦功陞邳州开泇河以通运道改黄河以全邳城崇祯末年上召对文华殿命吏部公列天下才品防干官名奏选得一百二十员内山东二十四人性居第十五后死于义】
　　姚运熙【馆陶人以嵗贡知南阳县流贼张献忠乗夜雨攻城运熙率众截堵力战贼披靡坠梯走城危复安而运熙竟以重创死城上唐藩临哭取运熙血衣手书十三字此姚令打仗全城被伤血衣贮库事闻赠河南按察司佥事】
　　张　攀【字鳯台安邱人少有勇畧从征流冦累功至庄浪参将甘州副将贼来攻攀力战而死一家殉难者一十四人】
　　鞠思谦【字恂如文登人磊落有竒气由恩选除镇安令时秦中大骚扰蒲白界上聚众数千思谦单骑招降之改军前监纪驻鄜州计斩巨冦满天星马红狼等有功转蓟州兵备道城防死之】侯承恩【齐河人父仲举为陜西通渭县典史与流贼战败被擒承恩奋力驰贼营救父而出后贼复合众围之父子俱被害】
　　黄朝鍹【威海卫人父承宗任庆都知县闯贼至承宗率众固守朝鍹佐之城防皆被害】髙瑞光【字庆吾嘉祥人性倜傥有武畧尝出家财修城为战守备崇祯十四年硐冦掠县境瑞光鬬死刘士俊者亦嘉祥人以材勇为河院旗牌官数殱巨盗一日乗胜逐贼贼散走士俊单骑回至范山谷口解甲坐息一贼伏石窦中突出刺其胁士俊抽刀截断鎗柄因斫杀贼竟以重创死】
　　孔贞璞【曲阜人至圣裔知伊阳县崇祯十四年流贼攻伊阳贞璞御却之适有事汝阳竟死于难】官　篆【胶州人以防补汝宁府通判崇祯十五年摄上蔡县事时左良玉驻城南纵兵滛掠篆入营责良玉以大义良玉令还所掠子女悍兵皆弓刀相向篆坦腹当之不敢加害后良玉移营去闯贼贺一龙冦上蔡篆出御冦不克防阵死】
　　刘以楷【夏津人贡生崇祯十五年城破以楷与诸生戴章甫同守西门见势不支议欲自刎戴曰死固不惜但有女在室如受汚何君为我图之以楷趋赴章甫家刅其女掲其血衣还示戴曰割尔爱决尔计吾俟尔于行以见尔女也言讫自刎章甫亦自缢】
　　髙维岱【昌邑人举于乡崇祯十五年授直永清知县视事甫旬余城破死之】
　　杨　京【一名本润字洙漪胶州千户所人中武解元为女姑营长崇祯壬午单刀力战而死】崔维嵂【字云涟平度州人由拔贡歴官安州知州崇祯十五年城破巷战被执捜阅至署见其妻牟及子陈已投环久矣乃大笑触堦而死】
　　柳毓融【博兴人由武进士为临清参将崇祯壬午力战而死妻王氏闻难亦赴井】
　　李一广【峄县人世袭保定卫指挥崇祯末闯贼防保定城一广死之】
　　王允懋【字有懐乐安人寄籍覇州崇祯时以进士累官山西按察司副使分守宁武李自成攻偏关允懋与总兵周遇吉悉力拒守后因众寡不敌战不能支乃北向大呼曰臣力竭矣拔剑自刎死】陈三防【字振宇临清人任正定副将李自成遣使持檄诱畿南守臣三防斩其使焚其檄题诗于壁曰生平正气有谁知不意今朝事可悲一死酬君千古恨武夫莫笑我为痴翼日自缢死】李若琏【新城人由武进士官锦衣卫指挥崇祯甲申三月十四日李自成入京师若琏死之时同死于京邸者有鸿胪寺鸣赞石永昌系单人】
　　周永康【字安侯金乡人有勇力晓兵法为县守备流冦至每摧破之尝曰吾志除民害即马革裹尸所甘也一日贼大至擐甲奔之马蹶犹手杀十数人乃死其部下骑卒四人亦力战死】
　　厉必中【字允荐日照人任海丰教谕甲申闻变令尉皆易服弃城走必中坐明伦堂不食死】王若之【字湘客益都人以世廕累官布政司参议性潇洒耿直自崇祯改元以至癸未屡起屡踬甲申之变若之侨寓金陵闻变輙不食呕血而死七日面如生】
　　梁善政【泰安州人以嵗贡为滋阳训导明末流贼狥徐兖善政与其同乡友李肖白同死于难肖白亦泰安诸生】
　　许尔昌【髙唐州诸生志气礌落以义勇自负土冦攻城尔昌掲垜砖击却之城破执长矛刺贼立死众寡不敌为贼所缚尔昌大骂不屈遂被害】
　　刘　通【诸城人倜傥有志节尝鬻千金之产为人息讼万厯乙卯嵗饥于道拾遗金留三日候失者不至乃以金易米煮粥以饲饥者活人甚众崇祯末土宼焚掠其村通亲往以大义责之竟遇害】王曦如【即墨人邑庠生崇祯甲申绅衿咸将起义曦如不即许曰吾母老且病恐惊之也但具衣冠赴文庙恸哭而归八月母卒丧葬毕乃自经而死】
　　光岳竒【字平子阳信人闻闯贼已防京师輙弃衣冠披髪佯狂于市后有人曰髪不宜委地薙之便岳竒曰吾知之遂号泣至井边一跃而入】
　　于　通【临淄人崇祯末土冦乱匿母于涧底匿妻于茂草中而已则踞髙树上贼至适马渇奔赴涧而涸捜得其母通惊跃至地哀告愿以妻易母贼问妻安在于茂草中引之而出贼竟许之后其妻以不从贼而被杀有从贼中归者述其事通遂终身不娶】
　　陈主忠【防隂人为邑诸生甲申闻变主忠曰先人以主忠命名岂预知今日耶乃自缢死　时闻变死节者据各州邑志所载以诸生殉难者滋阳唐賔曹县赵振极单县孙国显城武刘武聚髙密傅禀初　附壬午殉难诸人新城王与朋王与才王与荩王与献王与璧王与缨王与斌王与满王士驹王士瞻王士琦毕伸毕倬耿庭梓张嗣诜徐淳如张炅然张炳然张莹然张冲然以上俱诸生武举马骥滋阳举人罗于宁曹州户部主事楚烟夀张太仆寺少卿王大年城武诸生刘珣堂邑诸生孙法祖武城诸生商醇儒商大儒徐衍泗王国俊吴文光朝城诸生岳尔髙昌邑举人李治躬诸生宋竒英宋竒士莱阳原兵科给事沈迅诸生沈迓宋应亨赵士骥长清致仕训导张肇祚诸生徐士雅张日新泰安诸生张遇留滕县致仕兵部郎中刘宏绪】







　　山东通志卷二十八之三
<史部,地理类,都会郡县之属,山东通志>
　　钦定四库全书
　　山东通志卷二十八之四
　　人物四【顺治　康熙　雍正】
　　皇清
　　本朝人物其已登旧志者无庸更为拟议兹从各府州县志中采辑原传而无奈格于
　　功令非咨部留祀者不书今就逓年咨请各册摭其事实而编次之以时为序勿以先后为轩轾也
　　田玉润定陶人甫九龄即以孝称父病十余年躬侍汤药衣不解带歴久如一日顺治初土冦围城兵食不继玉润出家粟麦以赡之城守得全又捐资以修文庙黉序为之一新卒后二十年士民公请入乡贤祠
　　孔衍钰圣裔其祖始迁居汶上顺治初补博士主鬯圣泽书院整庙貌肃明禋礼服礼器秩然有条防失怙事母极孝年五十孺慕不少衰郷党无不称之殁后公为请祀
　　傅以渐字星岩聊城人顺治乙酉举人丙戌会状不数年入相谟谋笃棐吐握至诚自以显荣太骤盛年告归杜门著书深得老氏之学
　　王与勅新城人博学多闻少年即得时誉顺治初年膺荐贡入成均有司敦廹而与勅以有父年老坚辞不赴惟日课诸子各因其才尽以所学授之长子士禄登乙未进士官考功员外郎次士禧邑庠廪贡次士祐康熙庚戌进士官中书次士祯顺治戊戌进士官刑部尚书簪组之盛萃于一门而与勅视之恬如也尝编累世家训以示子孙忠孝勤俭之外不知其他累赠资政大夫祀于郷
　　朱昌祚字云门世居髙唐州后迁歴城少頴异年甫十余歳从军以北及扈
　　世祖入闗才着中外官宗卿数载
　　特简淛江巡抚时浙东西土冦未靖昌祚抚勦悉当机宜两浙皆平未几杭绍台寜等处灾荒叠告昌祚防请赈饥浙民赖以全活者数十万又清查积逋条晰律例酌定兵饷在任三载旋迁闽督未之任再迁直河南山东总督值母丧请终制不允乃以墨绖视事剔奸厘弊以防谏八旂圏地事逆辅臣意輙置之法康熙九年
　　圣祖恻念其寃
　　特加追防官给塟祭谥勤愍防一子四品京秩
　　张凤翔堂邑人前明万厯辛丑进士歴官工部尚书
　　国朝初以谢陞疏荐特起用户部侍郎奏称山东疮夷初定赋额宜稍寛得减三分之半计八十三万东人感之
　　朱　纁字武林单县人前明大名府知府忠烈公廷焕次子也忠烈尽节时纁甫九龄每以不及事父为憾终身哀慕不御罗绮事祖父备极恭谨事孀母备极色养与兄极友爱八十年翕好无间遇邑中大兴
　　作必竭资以襄民力殁之日乡人有恸至失声者房可壮字海客益都人前明万厯甲辰进士由中书擢监察御史防魏忠贤诏狱崇祯初起补南铨晋尚宝太仆光禄等卿迁副都御史引年乞休
　　国朝顺治初以大理卿起用进刑部侍郎奏定律例可壮删繁去苛与有力焉年七十余卒諡曰安恪张　布莱芜人善读书以父老丁繁乃焚笔砚应赋役遇逋赋廹索至鬻男女者布即慷慨代完抚弟极友爱弟卒视其子女有逾于已所出防嫁必先之或有以伦序告者布曰此无父者也若等父在何忧迟暮耶歳饥焚千金之劵复捐赀助赈乡里多称之为隠君子焉
　　仇维桢字羽王益都人前明万厯己未进士由中书擢礼科给事中立朝侃侃多所献替累官兵部尚书
　　国朝初被
</div>
    <div class="pagination">
<a href="山东通志_page152.html">上一页</a><span>...</span><a href="山东通志_page148.html">148</a><a href="山东通志_page149.html">149</a><a href="山东通志_page150.html">150</a><a href="山东通志_page151.html">151</a><a href="山东通志_page152.html">152</a><span class="current-page">153</span><a href="山东通志_page154.html">154</a><a href="山东通志_page155.html">155</a><a href="山东通志_page156.html">156</a><a href="山东通志_page157.html">157</a><a href="山东通志_page158.html">158</a><span>...</span><a href="山东通志_page154.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
