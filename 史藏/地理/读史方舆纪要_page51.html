<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 51 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 51 页/共 479 页</h1>
    <div class="content">　　楼桑村州西南十五里。后汉末，刘先主所居。明建文时，燕王尝屯兵于此。又南三里有郦亭，后魏郦道元所居，亦曰郦村。《志》云：州南二十五里有柳河村营，西南去保定府新城县四十里。

　　督亢亭州东南十五里，以督亢陂而名。亭南有月池，广三顷，其形如月。《史记正义》：方城县有督亢亭。方城，今固安县也。

　　房山县州西北四十里。东至府城百二十里，西至保定府易州涞水县八十里。本良乡、宛平、范阳三县地。金大定二十九年，始置万宁县，以奉山陵。明昌二年，改为奉先县。元至元二十七年，改为房山县，属涿州。今城周三里，编户十六里。

　　○大房山县西十五里。境内诸山，此山最为雄秀。古碑云：幽燕之奥室也。山下有圣水泉，西南有伏龙穴，一名龙城峪，汤泉出焉。又有孔水洞，在山之东北，今讹为云水洞。悬崖千尺，石窦如门，深不可测。《志》曰：山亦名大防山，亦曰大房岭。五代梁贞明三年，契丹围幽州，晋王存勖遣李嗣源等趣救，至易州，以步多骑少，不利平原，乃自易州北逾大房岭，循涧而东。距幽州六十里，与契丹遇，契丹却，晋兵翼而随之。契丹行山上，晋兵行涧中，每至谷口，契丹辄邀之。嗣源等力战，败契丹兵于山口，乃得出至幽州。金废主亮贞元三年，以大房山灵峰寺为山陵，迁其太祖阿骨打、太宗吴乞买葬焉，故县有万宁之名。

　　般州山县西南四十里，上有般州山寨。又西南十里为石经山，山之东为石经洞，沙门镂石以传其教，因名。《志》云：山峰峦秀，拔俨若天竺。

　　○谷积山，在县西北五十里。峰峦突起如积谷然。下有三石洞，名曰三学，中可容数千人。

　　大安山县北八十里，山高险。薛居正曰：大安，幽州西名山也。唐天末，幽州帅刘仁恭筑馆居其上，曰：此山四面悬绝，可以少制众，名曰大安馆。其子守光遣兵攻之，获仁恭以归。又三峰山，在县西北五十里。《志》云：有三峰并峙，高插云霄。

　　○挟河出县东南中浣谷，流入涿州界。又胡良河，亦自县北流经县东，入涿州界。

　　圣水在县西。《水经注》：圣水出上谷郡西南谷中，东流经大房岭。或曰今大房山下圣水泉，即圣水之上源，其委流为琉璃河，经涿州北，入良乡县界。又有龙泉河，出县北大安山。广阳水，出县北三十里之公村，俱流入良乡县界。

　　杖引泉县西南六十里。泉水涌出，汇而成溪流，经涿州东南，入胡良河。

　　○黄山店口县北三十里。又西六十里，曰大谷口。又三十里即涞水，县北之乾河口也。

　　○孤山口，在县南五十六里，涿易二州分路处。《名胜志》：县南五十里，有上方寺，在两崖间。凿石为磴，攀而上。绝顶有泉如斗，汩汩不穷，其寺曰斗泉寺。又有乱塔寺，山曰红罗，俱称陡绝。

　　附见：

　　涿鹿卫在州治西北，永乐七年建。又有涿鹿左卫，在州治西，永乐八年建。涿鹿中卫，在左卫西，永乐十一年建。

　　昌平州府北九十里。东至蓟州一百八十里，西至延庆州八十里，北至废开平卫七百七十里。

　　春秋时燕地。秦属上谷郡，汉因之。后汉属广阳郡。晋属燕国。后魏初属燕郡。太和中，分属燕州，寻又置昌平郡。东魏置东燕州及平昌郡。北齐因之。后周州郡俱废，寻又置平昌郡。隋初郡废，属幽州。大业初，属涿郡。唐亦属幽州。石晋时入于契丹，属析津府。金属大兴府。元属大都路。明初属北平府，永乐中属顺天府。正德元年，升为昌平州，旋罢。八年，复升为州编户二十七里。领县三。

　　州奠负居庸，处喉吭之间，司门户之寄，京师大命，尝系于此。虽古北有突入之虞，紫荆多旁窥之虑，而全军据险，中权在握，不难于东西扑灭也。居庸一倾，则自关以南，皆战场矣。于少保尝言：居庸在京师，如洛阳之有成皋，西川之有剑阁。而昌平去关，不及一舍，往来应援，呼吸可通，宜高城固垣，顿宿重旅，特命大将驻此，以固肩背之防。此陆逊所云一有不虞，即当倾国争之者也按：正统十四年，于谦尝城昌平，以扼北寇突入之道。

　　○昌平废县今州治。本汉旧县，属上谷郡。后汉初，寇恂至昌平，袭杀邯郸使者，夺其军。又耿走昌平，就其父况。建武中，卢芳入朝，南及昌平。是也。寻改属广阳郡。三国魏黄初中，拜田豫为乌桓校尉，持节并护鲜卑，屯昌平。晋仍为昌平县，属燕国。后魏废入军都县。《括地志》：昌平县故城在今昌平县东南六十里。是也。东魏天平中，复置昌平县于军都县界，属平昌郡。后周因之。隋郡废，县属幽州。唐亦曰昌平县。武德中，徙突地稽部落于此。垂拱三年，突厥骨咄禄寇昌平，即此也。五代唐曰燕平县，徙治曹村。又徙于白浮图城，在今州西八里。自辽以后，皆治焉。明景泰初，筑永安城，徙长陵、献陵、景陵三卫于城内。三年，县亦迁治焉。正德八年，改为州治。万历元年，又于州城内增筑新城，置裕陵、茂陵、泰陵、宁陵、永陵五卫于城内。十二陵卫署皆在城中，各领左、右、中、前、后五千户所。州城周十里有奇。

　　军都城在州东。汉立县于军都山南。汉初，周勃屠浑都，即军都矣。后移治于昌平县东南，属上谷郡。后汉属广阳郡。晋属燕国。后魏复移治于县东北二十里，仍属燕郡。魏收《志》：天平中，东燕州治军都城，寻省县入昌平。今州东四十里有军都村，亦曰故县址。

　　○居庸城，在州西北。汉县，属上谷郡。关因以名。东汉至晋皆为上谷郡属县。后魏高齐因之。后周废。

　　万年城在州西南。东魏天平中，置万年县，属平昌郡。隋开皇初，废入昌平。

　　○广武废县，在州西境。后魏武定初，置遍城郡，领沃野、广武二县，属东燕州。盖郡县皆侨置。

　　巩华城在州东南二十里。其地本名沙河店。永乐中，建行宫于此。正统时，为水所圮。嘉靖十六年，车驾驻沙河。严嵩议以春秋谒陵，此为南北适中之处，且居庸、白羊近在西北，边防尤切，宜修复行宫，筑城环之。十七年，始于沙河店之东建行宫。十九年，城之，周四里，有四门，置军戍守。亦曰巩华台。

　　○天寿山在州北十八里。本名黄土山，即军都诸山之冈阜。《志》云：山脉自西山蜿蜒而来，群峰连亘，流泉环绕。明永乐五年，卜建山陵时幸此，因赐今名。历朝陵寝皆奠焉。今州东北十五里曰玉带山。又五里曰笔架山，三峰并列，迥出云表。中峰之下，太宗玄宫奠焉，所谓长陵也。诸陵自东西两峰而外，或各名一山，皆以天寿统之。州南四里曰凤凰山，至城西北红门凡十里。两山并峙，连翩如凤翥。州西北五里曰虎峪山。又西三里曰大虎峪山，巍峨若虎踞。又十里曰照壁山，方如屏障。州东北七里有平台山，水中间小山也。山圆秀，成祖尝驻跸焉。嘉靖十五年，作圣迹亭于山上。十七年临幸，祀成祖于亭中。当口又有小山，曰影山，远望之其影先见，是为东山口。州西有小金山，为西山口。其南有小红门，距州西门八里。又西北十里曰德胜口。其西三里为沟，沟岩有上中下三岩，土人呼为石梯，深险可避兵。此皆寝园诸山之护翼也。其间水流环通，自诸山口分入，汇为一流，出东山口，入巩华城东北之沙河。又自红门而西北四里为翠屏山，下出泉九穴，潴而为池，名九龙池。红门之东北四里曰仙人洞，深无际。南自凤凰山，西至居庸关，东至苏家口，北至黄花镇，皆禁樵牧，林树森列。正统十四年，乜先入犯，焚毁陵园，于谦遣军分屯天寿山。弘治十三年，火筛自大同深入，亦遣大臣守卫天寿山。嘉靖二十九年，虏俺答犯州东门，官军潜伏林内，奋出击，却之。盖控御要地矣。《山水记》：天寿山环山凡十口。自州西门而北八里为大红门，门东三里曰中山口，又东北六里曰东山口，距州东门八里有松园，方广数里。又北而西十里，曰老君堂口，旁有老君堂，因名。又西十五里曰贤庄口。又西三里曰灰岭口，官军驻守于此。又西十二里曰锥石口。三口并有垣，有水门。崇祯九年，昌平之陷，自此入也。又南十二里曰雁子口。又西南三里曰德胜口，距九龙池四里，有垣，有水门。又东南十里曰西山口，距州西门八里。又东二里曰榨子口，距大红门三里。凡口皆有垣陵，后通黄花城，自老君堂口至黄花城四十里。嘉靖十六年，命塞天寿山东西通黄花镇路口。是也。又云：献陵在天寿山西峰下，距长陵西少北一里。景陵在天寿山东峰下，距长陵东少北一里半。裕陵在石门山，东距献陵三里。茂陵在聚宝山，东至裕陵一里。泰陵在史家山，东南距茂陵二里。康陵在金岭山东北，距泰陵二里。永陵在十八道岭，嘉靖十五年，改名阳翠岭，西北距长陵三里。昭陵在大峪山，东北距长陵四里。定陵亦在大峪山，南距昭陵一里。庆陵在天寿山西峰之右，东南距献陵一里。德陵在檀子峪，西南距永陵一里。德陵东南有馒头山、九龙池，南行三里为苏山。又南为银钱山，又南为岙儿峪，又南即鹿马山矣。又景皇帝陵，则别葬于金山。

　　军都山州西北二十里，层峦叠嶂，奇险天开。太行第八陉曰军都，即此山也。后汉永平中，胡骑经军都，耿舒袭破其众，斩匈奴两王。其后，卢植尝隐居于此。晋建兴中，段匹欲拥其众，徙保上谷，阻军都之险。是也。亦曰居庸山。又有积粟山，在州西二十里，与军都山峰峦相属。

　　白浮山州东南十里。上有二龙潭，流经白浮村为白浮堰。《志》云：白浮堰在州东南十五里，起白浮村，至府西北三十五里之青龙桥，延袤五十余里。元至元中，郭守敬引白浮山诸水西折而南，经府西三十里之瓮山泊，流入积水潭，以通漕运，因筑此堰，以障双塔、神山、榆河诸水。其后山水决溢不时，岁常修治。又致和元年，燕帖木儿与上都兵战于白浮之野，败之，既又败之于白浮之西，又追败之于昌平北。

　　银山州东北六十里。峰峦高峻，冰雪层积，色白如银，因名。麓有石崖，皆成黑色，谓之银山铁壁。顶为中峰，石梯而上，约五六里，迥出云霄。又神岭山，在州东北三十二里，山高百余丈，下有龙潭，流入白浮堰，所谓神山泉也。又州东南三十八里有汤山，下有汤泉。又有汤峪山，在州西北二十五里，温泉出焉。

　　驻跸山州西南二十五里。其山绵亘而北，凡二十里。石皆壁立，正北有石梯，可登陟。金主尝游此，因名。又狼山，在州西北四十里，其东北有古阳夏川。或曰山亦名昆山。元致和初，燕帖木儿败上都兵于白浮之野，上都兵走昆山，收集散亡复战，又败走昌平北。

　　○幽都山，《志》云：山在州西北，古幽州以此名。《通典》以为山在北荒也。

　　○榆河在州南二十里。一名湿余河。《水经注》：源出居庸关，南流出关，谓之下口。水伏流十余里，发为湿余潭。《志》云：湿余河源出军都山，至旧县西而伏，又南复出谓之榆河。其发处为月儿湾。或名温榆河，即湿余之讹也。今上流已涸，其下流为沙河，入宛平县北境，经顺义县，会于白河。元致和元年，燕帖木儿御辽东之师，次于三河，闻上都兵入居庸，乃还军次榆河，既而战于榆河之北，败之。追奔至红桥，据之以拒上都之兵。红桥，在州西南十二里，桥亡而名尚存。

　　官河州西南二十里。源出一亩泉，分为二流。一曰官河，流入宛平县，合高梁河。一曰双塔河，在州西南三十里，经双塔店入榆河。《志》云：一亩泉在州西南新屯，广一亩许，因名。又清河，源亦出一亩泉，流入宛平县界，其下流皆汇于沙河。

　　黄花镇川河州东北三十五里。源出塞外，自二道关流入黄花镇口，经州境，历勃海所，至怀柔、顺义县界入白河。俗谓之九度河，以河流九曲也。又芹城水，在州东北四十里。《水经注》：芹城水出北山，南经芹城，东南注湿余水。《志》云：芹城在州东三十里，有桥，桥下即芹城水。今为戍守处。其水西南流至蔺沟，入榆河。杜佑曰：芹城在顺州西南五里，今顺义县，故顺州也。似误。

　　高梁河在州西。《水经注》云并州黄河之别源也。经州西南三十里之沙涧泉，又东南径高梁店入都城。又有清泉水，在州北三十里。谚云：高梁无上源，清泉无下尾。盖以高梁凭藉众流，而清泉分流散漫故也。

　　虎眼泉在州西八里旧城下。一作马眼泉。流经州东南丰善村，入榆河。《河漕考》：大通河出白浮村神山诸泉，过双塔、榆河，会一亩泉、虎眼泉，至府城西会玉泉。是也。

　　○居庸关在州西北二十四里。《志》云：州西北二十四里为居庸关南口，有城，南北二门。自南口而上，两山之间一水流焉。道出其上，十五里为关城，跨水筑之，亦有南北二门，又有水门。宣德三年，命修居庸关城及水门者也。又八里为上关，有小城，南北二门。又七里为弹琴峡，水流石罅，声若弹琴。又七里为青龙桥，道东有小堡。又三里即延庆州之八达岭矣。岭上有城，南北二门，元人以此为居庸北口。又南口而东六里有龙虎台，台广二里，袤三里，与积粟山相峙，如龙蟠虎踞状。元时往来上都，每驻于此。明太宗北征，屡驻跸焉。宣宗、英宗亦尝驻此。《山水记》：州西十八里至龙虎台，又西六里即居庸关。是也。余详见重险居庸。

　　黄花镇州北八十里有城，元置千户所于此。当居庸、古北二关之中，北连四海治，拥护陵寝，为京师后户。城西有垣，一重曰头道关，二重曰二道关。关之西南一里，曰撞道口堡。又西为鹞子峪堡、西水峪堡，堡西即八达岭也。《志》云：镇西三十七里曰枣阳寨，又西三十里为灰岭口，又西十八里曰雁门口，又西五里曰德胜口，又西三十七里则居庸关也。自镇而西，凡十一口至居庸，而灰岭口极为冲要。

　　白杨口州西北四十里。距居庸南口二十里，亦曰白羊。元置白羊千户所于此。今有城，调官军戍守。西南又有小城，曰白羊新城，南北冲要处也。正统九年，乜先由此入犯。弘治十一年，火筛自大同深入，京师戒严。分遣大臣守潮河川、天寿山、居庸、紫荆、倒马、白杨诸关隘。正德十一年，寇犯白杨口。嘉靖二十九年，寇由古北口突犯京师，欲夺白杨口北出，不果。又西北四十余里曰长峪城，其西小城，亦曰长峪新城。又西二十里，曰横岭口城，亦为守御要地。嘉靖中，寇自古北入犯，从横岭逸出，即此。今亦名龙岭口。口西二十里，有镇边城。《志》云：城在长峪西北四十里，三门。正德中，设镇边守御千户所，后益增兵戍守。自此西南二十五里，至横中山，即紫荆关所辖沿河口界。又自白杨东至居庸，凡七口。由白杨而南至良乡县天津关，凡二十七关口。

　　苏家口在县东北八十里。嘉靖中，许论言：渤海所当山陵之北，其间有苏家口，实为扼塞之地。自此直抵通州张家湾，凡百十里。由张家湾至通州北塞篱村四十里，有白河，水深没马，可据为守。惟塞篱村至苏家口七十里，地形平漫，至为贼冲。若密筑敌台，界之以墙，使京师有重关之险，策之得也。从之。又慕田峪堡，在州东北百有五里，其西南有慕田峪城，设官军戍守。万历初，移勃海所于慕田峪关。是也。城西有贾儿峪堡、田仙峪堡。城东为连口，与密云县石塘岭关接界。

　　唐家岭店州西南四十里。明永乐中，车驾北征，尝驻于此。宣德九年、正统十四年，亦尝驻焉。《明史》：太宗北征，徐行则次唐家岭，疾行则一日而至榆林。是也。又有榆河驿，在唐家岭北五里，旧置驿于此。嘉靖三十六年，改设于新城内，榆林驿见怀来卫。

　　○皇后店，在州西南三十二里。元至正二十四年，孛罗帖木儿自大同遣其党秃坚帖木儿犯阙，入居庸。太子遣兵逆战于皇后店，溃还。秃坚兵至清河列营，寻入京城。

　　顺义县州东南九十里。西南至府城六十里，东南至三河县九十里，东北至密云县七十里。本汉狐奴县地。北齐始置归德县，属燕郡。后周废。唐开元中，始移燕州于此，仍置辽西县，为州治。天宝初，曰归德郡。乾元初，改为顺州。辽仍曰顺州，亦曰归化军。宋宣和四年，复赐郡名曰顺兴。金亦曰顺州。元因之。明初改置顺义县，属顺天府。正德八年，始改今属。城周四里，编户二十七里。

　　○辽西废县今县治。《旧唐志》：隋辽西郡统辽西、怀远、泸河三县。唐初改为燕州，废泸河县。武德六年，自营州南迁，寄治幽州城内。贞观初，省怀远县。开元二十五年，移治所于幽州北桃谷山，去州九十里，仍置辽西县为州治。五代梁乾化三年，晋将周德威攻燕，拔顺州，即此。辽废县，而州如故。

　　狐奴城在县东北。汉县，属渔阳郡。后汉因之。张堪为渔阳太守，于狐奴开稻田八千余顷。是也。晋仍为狐奴县，属燕国。后魏废。或曰呼奴山有狐奴城，即故县云。

　　○呼奴山县东北二十五里。亦名狐奴山。《水经注》：水不流曰奴。盖以山前潴泽名也。其北麓鸟道而上约里许，始渐开渐平，有小石城。其西南麓，又有一城，相传后汉邓训与上谷太守任兴，将兵屯狐奴，以拒匈奴、乌桓，此城即训所筑。或曰汉狐奴县城也。

　　牛栏山县北二十里。宋王曾上契丹事，顺州至檀州，渐入山牛栏，是其要地。明改名顺义山。山北里许有小山，名灵迹山。又有史山，在县西北三十五里，山高百余丈，南望京师，尽在目前。

　　桃山县西北三十五里。《旧唐书》谓之桃谷山。山有五峰如桃花瓣，巨石错落，横亘数亩。元致和初，上都兵入古北口，留重兵屯燕乐城，以轻骑进抵桃山，燕帖木儿掩击之于白狼河，追至桃山，降其众。燕乐闻之，遂溃白狼河，即白河也。一云白狼河在县西北三十里。《志》云：桃山在县南十五里。恐误。又孔山，在县南二十余里。《水经注》：山洞穴开明，故曰孔山。

　　○白河在县城东。自塞外流经密云县，又历怀柔县，西南流入界。经灵迹山，会大、小峪河，又南至县东北二十二里牛栏山东麓，潮河流合焉。又南径县城东门外，至通州为潞河。宋宣和末，金斡离不入顺州。宋郭药师迎战于白河，败绩，遂降金。嘉靖末，督臣刘焘以密云岁运悉由通州陆运至牛栏山，费多，乃疏此河下达通州，更驾小舟转粟，径抵密云。省费什之七。

　　榆河县西南二十里。自昌平大兴流入县境，亦曰西河，又名沙河。经后店、苇沟二村，东至通州，而注于白河。

　　○大水峪河，在县北二十里，自怀柔县南流入界内，又东南入白河。或以为潮河。误。

　　○石槽寨县西北三十里。其地有三石槽，分东南北三处。元致和初，上都兵入古北口，游兵掠石槽。燕帖木儿遣撒敦掩击，败之。追击四十里，至牛头山，余兵奔窜，复夜袭之，逐出古北口。牛头山，在密云北境。或以为即牛栏山。恐误。

</div>
    <div class="pagination">
<a href="读史方舆纪要_page50.html">上一页</a><span>...</span><a href="读史方舆纪要_page46.html">46</a><a href="读史方舆纪要_page47.html">47</a><a href="读史方舆纪要_page48.html">48</a><a href="读史方舆纪要_page49.html">49</a><a href="读史方舆纪要_page50.html">50</a><span class="current-page">51</span><a href="读史方舆纪要_page52.html">52</a><a href="读史方舆纪要_page53.html">53</a><a href="读史方舆纪要_page54.html">54</a><a href="读史方舆纪要_page55.html">55</a><a href="读史方舆纪要_page56.html">56</a><span>...</span><a href="读史方舆纪要_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
