<!DOCTYPE html>
<html>
<head>
    <meta charset="UTF-8">
    <title>湖广通志 - 第 222 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 222 页/共 373 页</h1>
    <div class="content">　　孟津字伯通丹徒举人嘉靖间令黄冈不事严肃而丰采嶷然无敢诪张者退食正襟危坐虽家人不见喜愠之色
　　韩秉文慈谿举人嘉靖间任黄冈谕身范诸生不猎浮誉一时名士咸出其造就
　　武来安举人嘉靖间任黄冈谕丰度恬雅博洽多闻遇贫士輙分俸给之
　　张性鲁当涂贡士嘉靖间任黄冈谕慷慨多大节遇事正论无所隐讳启圣祠圯捐俸修建
　　周禄庐陵贡士嘉靖间任黄冈谕温醇尔雅与诸生纵谈名理终日忘倦
　　姚益汝阳贡士嘉靖间任黄冈训导性耿直事闗学校輙力争之博学能词赋尝有登眺诗云乡心一雁逺时序二毛侵人皆赏其风韵遒逸
　　吴淮镇江人嘉靖间由御史迁守黄州简重平恕以文学饰吏治文庙礼器未备销淫祠钟鼎及佛像为之建号舍二十楹于东坡书院拔两庠诸生茂异者数十人讲习其中躬自校艺一时人材称盛
　　郭鳯仪字舜符祥符进士嘉靖间知黄州性冲淡不以家属自随政务寕谧比旱祈輙应王廷栋作文纪其事
　　商廷试防稽进士嘉靖间知黄州简重有威驭吏尤严肃无敢夤缘为奸者
　　张嘉孚巩昌进士嘉靖间守黄州性耿介精敏遇事立断驭吏甚严有犯輙抵罪旧学田二区隐没十年出令清察复归于学
　　吴宗周安庆进士嘉靖间任黄州司理练达有为深悉民隐与诸生谈艺寒暑不废寻以忧去
　　崔孔昕賔州进士嘉靖间任黄州推官刚正亷介门无私谒持法不少假贷公暇与诸生论文多兴起者黎泮乐平举人嘉靖中令麻城值嵗祲盗贼蠭起白昼羣夺仓廪泮擒为首数人杖毙仍命富户平粜于是食足盗息
　　髙公勺内江嵗贡嘉靖间任黄州丞政尚寛慈不声誉敝裘羸马自得也署县篆有黠盗议刦库忽相戒曰恐累髙公遂解去
　　贡安国寕国嵗贡嘉靖间任麻城谕日与诸生讲习署县事清恵得民
　　杨最射洪进士嘉靖间知黄州清介严明不避权势凡乗传士大夫并当辖差遣闻其风多迂道去徭役大省【以上旧通志】
　　劳樟崇徳举人明一綂志嘉靖间令罗田值凋敝之后身亲防计稽赋惩奸新学庙葺石城凡事直行己志虽上吏不能挠
　　李儁大理人嘉靖中任罗田簿不携妻孥自甘淡泊赋役烦兴不妄施敲扑值例应朝觐郡县各先期启行儁檄独后至民皆忧其无备即日匹马就道无所顾虑卒于京
　　陈子文闽县进士嘉靖中令麻城明达有为征税粮立条编法民皆称便
　　尚徳恒南充进士嘉靖中令麻城建便民仓于岐亭脩学宫建名宦乡贤二祠后擢吏部去
　　苏松广安州进士嘉靖间令麻城筑河隄重建鼓楼脩县志额退思轩曰清风亭石坊曰体国爱民石玺滁州举人嘉靖末知蕲州荆王常泠淫暴恶玺戅因祈雨诡令知州接雨跪烈日中须臾雨骤至平没尺许不令起玺愤甚宻疏陈状诏夺王爵废为庶人
　　吴国仕字长谷歙县进士隆庆间知蕲州推诚爱物捐俸数百金建文昌阁于浮玉矶置祀田二百石兼赈士之贫者嵗以为例着之籍士民颂其徳于江浒立报功祠
　　贾应璧字文宿无锡进士隆庆间令黄冈倜傥有才清介自持政尚简要百姓安之
　　孙光祖慈谿进士隆庆间守黄州治先教化明察善聴凡民瘼豪奸无不周知公余与诸生论学不倦一郡以治【以上旧通志】
　　潘珏楚纪字玉宇婺源进士万厯中知蕲州创阜民仓逾年大旱民赖以济自是益广厫庾积粟至八万余石在任十年政行化洽
　　郑梦贞福建人万厯中由乡举知蕲州刚正不阿时太监陈奉开采银矿檄贞监税贞极言其不便一切反奉约奉劾贞及江防参政沈孟化遂降调去钱兆元字长人仁和举人万厯间知蕲州每日焚香告天方出聴事民自以为不寃暇则进诸生讲课特三王之国供用浩烦民多惊惧元以身任之卒得无扰
　　陈防【详忠臣志】
　　樊守纯西平人万厯癸丑为广济丞有干略邑自戊申江水破隄癸丑再决委纯修筑由盘塘至龙坪接黄梅坝六十余里计租起夫立期赴工畚锸杵筑悉有程度比告成髙固倍前永赖其利
　　武图功曹县进士万厯间任黄州推官为治清简狱词无大小洞瞩真伪有嘉石胏石之诵入觐秩满出为辰州太守转湖南宪副
　　刘烜汉阳贡士万厯间任黄冈谕持守方正非孔孟之言不道间居亦不踞坐跛立尝谓清贫二字为学者立身之要云
　　秦炜容县嵗贡万厯间令黄安嵗祲盗起民多流移炜悉心抚恤遇盗犯輙殪之民获安集
　　罗应鹤歙县进士万厯间令黄冈平易近民勤于抚字兼深经学好引掖人才五载课绩为最
　　赵士登字应庸泾县进士万厯中由武昌令调黄冈専务徳化察民疾苦有不便即时除去聴狱片言立折奉诏丈量田亩调停曲当邑人咸受其庇
　　涂宗濬字吉甫南昌进士万厯中由江陵令调黄冈先是邑饥疫令多苛猛失民心流亡过半濬莅任勤恤民隐布利泽捜蠧孔夙猾胆栗莫敢犯渐安集后擢御史去邑人貌其像与赵士登并祠
　　曹愈参字古清涪州进士万厯中令黄冈躬俭约政敦大体不事繁苛狱讼衰止邑试儒童广额至千余名子弟赖焉其母病笃士民相率吁神数日果愈以卓异擢吏部考功主事
　　徐绍曾字耿海寕进士万厯间令黄冈有魁盗夜杀人按之急遂谰愬上官防为移聴士民代曾辨雪能声益起防倭猺交儆征发不时又中使采出楚郡邑横被荼毒曾极力捍蔽民深徳之
　　林兆箕莆田举人万厯间任黄冈谕邃于经学集诸生课艺寒暑不辍多所造就
　　茅瑞征字五芝归安人万厯辛丑进士初令泗水有循声调繁黄冈凡保甲赋役水利邮传皆备极经画公余手辑邑乗勒为成书
　　曾维伦乐安进士万厯中任黄州推官摄黄梅令下车问民疾苦览山川风土旌良善翦凶暴学宫坛祀城垣修葺一新梅邑濯港至孔垅地最卑湿捐资筑隄四十里民赖其利
　　阎士选江都进士万厯中令蕲水时奉行方田令选与士大夫里老等制弓格计便宜度肥瘠促民秋敛毕令户自为丈佛假手胥吏欺隐杜絶更加意风化于蕲乡贤中举孝弟忠信礼义亷耻八行名以一人当之刋刻成书家喻户晓俾人知所效法
　　孙善继莱阳进士万厯间知蕲州下车即值嵗荒劝庠生杨永贯出积谷六十石富民黎朝臣捐金四百两次第设粜煮粥赈济赖以存活者甚众
　　杜长春字贞阳綦江进士万中知蕲水摘奸罚恶不畏强御清覈钱粮无欺隐包赔之弊每月课士士咸争自濯磨
　　王世徳字廻溪永康进士万厯间任黄州推官宅心仁恕练达机宜尤留意人材修葺问津书院择师课士人称盛举
　　刘应昌字燕及桐城进士万厯间令广济为治敏练大吏重之凡疑狱多属聴断他邑争以讼来决蕲豪邹长武断杀人昌拘毙之狱司吏徐某下通书吏为奸亷得详治之建沧浪桥修梅浦闸又树碑前贤墓崇祀孝子一邑向化
　　祝万龄陜西人天启间守黄州崇教化以木铎徇路兴贤举善凡三载奸宄皆感格为良民尝曰吾辈读圣贤书奈何一领簿书弃之如遗因集两学诸生于定恵书院讲诚明之义咸称为闗西夫子
　　阙士琦字褐公桃源人天启甲子经魁署黄梅谕博学工诗文日夕课士品隲不爽甲戌成进士授南安令
　　戈允礼字敬舆保山进士天启间令麻城仅八月弊革风清邑人方之召杜
　　李希沆字鼎武庆阳进士懐宗时令黄冈流寇肆掠沆设备御敌有警輙戎服佩刀单骑先驰邑中义勇从之民赖以安
　　李汝璨字衡峤南昌进士懐宗时知蕲水性亷介凡民情吏弊毫髪难欺值大造黄册编审里甲称平行保甲严更漏创兴贤庄田以赡贫士庚午癸酉两次分闱得人最盛
　　赵利珍滕县举人明末令黄安督兵拒流贼亲冒矢石屡获竒功贼相戒不敢近珍抚循有术士民乐附大江北倚为坚壁以戅直不阿解任去
　　龚鼎孳字孝升合肥人懐宗甲戌进士令蕲水值流冦猖獗孳筹画方略调度兵饷修城池登陴防御不少休息贼势少缓即进诸生讲学好士爱民治行为全楚第一【以上旧通志】
　　马人龙【详忠臣志】
　　张登衡字埜心桂林举人怀宗时以蜀令移知广济招聚士民于大江洲上防御流寇胥吏素惮其严乗乱思为不轨防血盟曰义营诸绅士亦约洲民防血盟曰保定营以敌之衡晏然若不知者时天旱斋戒歩祷诸奸见久无督过意不复猜阻后进香江北庙诸奸皆从衡己与保定营长密计忽鸣鼓督众擒其魁数十人投江中余党以靖陞蕲州知州
　　魏时光【详忠臣志】
　　唐世照字伯闇灌阳举人懐宗末知蕲州吏事明敏不惮勤劳时流冦徃来侵扰贼隔里烟窜处青山乡民多流离照于附城通衢掘濠筑险分住流民日夜巡缉冦不敢窥寻以劳瘁致疾卒
　　张联芳北直举人怀宗末令黄梅邑城为献贼所破芳至筑城垣构官署抚疮痍集流亡颇着善政许文岐字我西仁和人怀宗甲戌进士守黄州事详总宦忠臣【以上旧通志】
　　吴文奕
　　梁志仁
　　单思仁
　　吴凤来
　　卢大受
　　萧颂圣
　　郭金城【以上详忠臣志】
　　皇清王名世字松谿山阴举人顺治初歴署蕲水黄陂令俱有政声又署广济下车访民疾苦亷诸吏奸状严加惩创请免数年逋赋悉斥陋规弗取聴讼必尽两家情事片言折之未防新令至济民祈留不得焚香泣送数十里不絶
　　白秉正字懿生辽东杏山贡士顺治丁亥佐黄郡断事明决御物慈祥一郡皆归心焉时山东屡不靖总督罗綉锦委率民兵攻取秉正请勦抚兼行四阅月遂平定四十八砦
　　郭鸣鳯任邱人顺治间守黄州洁己爱民嵗旱祷雨輙应嵗荒作粥济饥多所全活后陞本省兴屯道
　　杨日升字白石富平举人顺治四年令黄冈抚凋残招流亡省刑薄税虑无不周嵗旱设墠防祷甘防立应素性清介囊橐萧然犹捐俸设粥广劝籴赈灾民以济
　　王丝合肥举人顺治十八年任黄州推官断狱明允矜慎每为死囚求生理不得执笔低徊至废寝食台使多委以谳决
　　李雨霑山东人顺治已丑进士令罗田单骑就道与民同苦乐时防贼未息城市为墟霑多方设备勦抚兼施招集流亡开垦荒田汰押差革陋规兴学课士歴任六载邑以安集
　　李荪字徳馨陜西狄道举人顺治甲午令蕲水性勤敏簿书裁决皆出一手为治务敦大体崇节义禁揑诬脩建廨宇规制宏逺以忤上官去士民爱戴不忘
　　程大顺字抒白邵阳贡生顺治丁酉任广济训时文庙久烬丁祭行于佛寺乃与教谕傅锽同力兴造约诸生勷事新殿克成邑令以私忿辱衿士力防之士被寃抑及通邑病苦悉为陈辨捐俸倡脩邑志自处布衣蔬食澹如也
　　王潞字又韩余杭人由恩贡令麻城八年修举废坠擒勦贼冦有封疆功旧例南粮皆收贮岐亭水次后移城内东南达宋埠时或浅涸运送艰难潞率里长至宋埠水次收纳费省十之二
　　詹人训常山贡士顺治间令黄安清操冰洁性坦易近人严束吏胥聿兴文教士民乐之
　　刘国寕字汉章辽东恩廕顺治七年令黄冈催科有法革一切陋规邑当水陆冲长江上下兵艘差骑接踵而至寕单骑迎之民以不扰邑多火灾预设扑灭具有警輙身先徃救时年仅弱冠邑人称为神君
　　张一跃直乐亭人康熙间由拔贡令黄安性清介御吏甚严不稍假嚬笑爱民切至劝谕如家人父子捐俸五百余金修复庙学
　　徐籀字亦史吴县举人令黄冈风流蕴借绰有吏才黄人谓以文学治民者必首推徐尹焉
　　王宗臣陜西人为黄州城守副将当抢攘时民间苦兵宗臣御兵有方约束甚严无敢秋毫扰民者卒于官民咸徃吊【以上旧通志】
　　范可竒任黄州守捐俸修育徳克已养正明善四斋及敬一亭尊经阁聚郡士课诵广积贮治道路筑隄防复于边江渡口多设大舟以救风波之险施槥瘗骨善政不可殚述祀名宦
　　于成龙字北溟永宁州人累官黄州守值东山贼起委令勦抚并行龙计擒贼首诛之余党皆平性刚严明决一切疑狱重案判断如神积盗皆为敛迹时讨吴逆大兵云集办理军需着竒能后以卓异去祀名宦
　　宋荦字牧仲商邱人由廕生授黄州府通判事母纯孝筑将母楼于署中以承欢时当西山征役之后民力凋敝荦多方抚恤严行保甲盗贼皆逺遁施绵衣散药饵作育人材捐俸修复雪堂竹楼墨池以祀先贤在任六载丁内艰去任百姓呼号送之祀名宦
　　舒士贵北直大兴监生歴官黄州知府旧例行户由府给牒狡狯借累民贵亷其弊但取完额余俱革除并刋碑永禁嵗旱防诚歩祷甘霖立沛以疾卒于官祀名宦
　　安陆府
　　汉冯野王汉书冯奉世传野王字君卿潞人奉世子补当阳长以治行迁大鸿胪
　　南北朝薛安都宋书列传河东汾阴人孝建元年鲁爽判迁辅国将军竟陵内史爽使弟瑜率三千人出小岘自以大众阻大岘世祖遣安都歩骑八千渡江讨爽爽军食少引退安都率轻骑追之及爽于小岘安都望见爽便跃马大呼直徃刺之应手而倒夏侯亶宋书列传字世龙谯郡人天监八年为司州刺史领安陆太守居州甚有威恵边人悦服
　　夏侯防宋书夏侯亶传防字季龙累迁司州刺史领安陆太守时湛僧智围东魏元庆和于广陵入其郛魏将元显伯率军赴援僧智逆击破之防自武阳出防僧智断魏军归路庆和于内筑栅自固及防至遂请降凡降男女四万余人由是义阳北道遂与魏絶裴邃梁书列传字深眀闻喜人天监中竟陵守开置屯田公私便之
　　程文季陈书程灵洗传文季字少卿新安海寕人以直兵参军助父灵洗镇郢城华皎平父子并有捍御之功灵洗卒文季尽领其众起为超武将军仍助防郢州
　　隋房彦谦隋书列传字孝冲临淄人仁寿中长葛县令治行为天下第一超授鄀州司马州久无刺史事务皆归彦谦着有异政薛道衡一代文宗位望清显重彦谦为人深加友敬
　　唐狄仁杰唐书列传字懐英并州人为豫州刺史越王贞之乱宰相张光辅讨平之将士恃功多所求取仁杰拒之不应光辅怒曰州将轻元帅耶仁杰曰明公董戎三十万平一乱臣不戢兵锋使无罪之人肝脑涂地且纵邀功之人杀归降之众如得尚方斩马剑加于君颈虽死如归辅不能诘心甚衔之还都奏仁杰不逊左授复州刺史
　　李齐物唐书淮南王神通传齐物字道用太原人元宗时河南尹坐与李适之善贬竟陵太守明一统志齐物守竟陵见陆羽于僧中授以诗后其子名复亦知复州周愿诗八十年前棠树荫竟陵太守公先人五代郭延鲁五代史列传绵上人以功累迁复州刺史叹曰吾先君为沁州九年民到于今思之吾今得为刺史其敢忘吾先君之志益亷平自励民甚赖之秩满州入乞畱不许遮道攀号时刺史皆以军功拜恃功纵害而延鲁父子特以善政着闻
　　宋孙庸宋史孙何传庸汝阳人宋初知荆门军善于治民教养有方父老传其名不冺二子曰何曰仅于郡之东山筑室读书后相继大魁多士
　　王琪宋史王珪传琪字君玉华阴人仁宗时知复州民殴佃客死吏论如律琪疑之留未决己而新制下凡如是者聴减死
　　王益柔宋史列传字胜之河南人仁宗时范仲淹以馆阁荐之除集贤校理因预苏舜卿秦邸防醉作傲歌贾昌期等列状言益柔罪当诛韩琦救之黜监复州酒税
　　李参宋史列传字清臣郓州须城人以荫累知荆门军荆门嵗以夏伐竹输荆南造舟日久多蠧恶不可用牙校破产不能偿参请冬伐竹度其费以给害遂除
　　唐介宋史列传江陵人知复州有善政其子淑问亦通判是州详见荆州人物
　　张坰明一统志元符中坰知复州张耒送诗云风流家世仁人后恺悌歌謡楚俗传
　　万俟湜明一统志大观中知复州公勤清约有善政州人称之曰前有王琪后有万俟
　　陈纯夫姓谱字徳全永州人初以廕补斋郎父遘守郢纯夫继父之后郢人称之不啻召杜歴仕四十二年确守名节世号湖南夫子
　　岳飞宋史列传字鹏举汤阴人绍兴四年为徳安府制置使抵郢州城下伪将京超号万人敌乗城拒飞飞鼓众而登超投崖死复郢州
　　洪适宋史洪皓传适字景伯鄱阳人皓子髙宗时知荆门军应诏上言寛恤四事轻茶额钱他州代贡礼物辟试闱以复旧额蠲官田令不种者输租
　　叶蓁姓谱字实之义乌人髙宗时知荆门防建议筑城恵防二山之岭蓁执不可遂解印绶去
　　吴昉【详忠臣志】
</div>
    <div class="pagination">
<a href="湖广通志_page221.html">上一页</a><span>...</span><a href="湖广通志_page217.html">217</a><a href="湖广通志_page218.html">218</a><a href="湖广通志_page219.html">219</a><a href="湖广通志_page220.html">220</a><a href="湖广通志_page221.html">221</a><span class="current-page">222</span><a href="湖广通志_page223.html">223</a><a href="湖广通志_page224.html">224</a><a href="湖广通志_page225.html">225</a><a href="湖广通志_page226.html">226</a><a href="湖广通志_page227.html">227</a><span>...</span><a href="湖广通志_page223.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
