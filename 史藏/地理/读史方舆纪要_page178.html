<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 178 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 178 页/共 479 页</h1>
    <div class="content">　　镇川堡在弘赐东二十里。嘉靖十八年置，万历十年增修，周二里有奇。分边长二十里零，内魏家湾、黑石头沟、镇山店，俱最冲。边外威宁海南北二岸等处，即酋首驻牧。堡地势平衍，嘉、隆间，尝为敌冲云。

　　镇边堡在得胜东七十里。本名镇胡堡。嘉靖十八年，改民堡置戍守，万历十一年增修，周三里有奇。分边长二十一里零，内白石崖、汉旧十墩，俱最冲。边外海子东岸、狐山腰、大山一带，俱酋首驻牧。堡东有采药山，隆庆初，寇曾闯入至此。

　　拒墙堡在得胜西北四十里。嘉靖二十四年置，万历二年增修，周一里有奇。分边十三里零，内芦草沟、破口墩为最冲，而镇夷墩、莺架嘴次之。边外大虫岭诸处，即酋首驻牧。《边防考》：堡城挺出边外，冲要不下镇羌，而孤危过之。嘉靖二十八年，寇犯拒墙堡，大同帅周尚文拒却之。后数由此突犯，兼以土田确，仰食内地，每虞不给云。

　　镇河堡在得胜西南五十里。嘉靖十八年置，万历十四年增修，周二里有奇。堡与镇虏距边稍远，为拒墙、得胜之后援。○镇虏堡，在镇河东十里，嘉靖十八年筑，万历十四年增修，周二里有奇。堡地势平旷，惟恃拒墙为外蔽云。已上共八堡，俱属北东路管辖。

　　守口堡在阳和卫西北十五里。嘉靖二十五年置，隆庆六年增修，周一里有奇。分边十二里零，内尖山儿等沟为极冲。边外威宁海子、黄河套诸处，即酋首驻牧。堡为阳和之肩背。隆庆初，寇从此入犯，全镇告急。后设市场于此，防御要地也。

　　靖虏堡在守口西二十里。嘉靖二十五年置，隆庆六年增修，周二里有奇。分边十一里零，内碾儿沟、子濠沟诸处，为最冲。边外柳沟、大尖山诸处，即酋首驻牧。堡一望平川。隆庆初，虏由沙沟入犯。戒备不可不预也。

　　镇门堡在守口东二十里。嘉靖二十五年筑，隆庆六年增修，周一里有奇。分边十三里零，内大、小鹁鸽峪极冲。边外鹅沟诸处，为部酋驻牧。嘉靖二十三年，俺答犯铁里门、鹁鸽峪，宣大督臣翁万达拒却之。铁里门盖在天城卫南。又二十四年，寇由小鹁鸽峪突犯，幸声援易及，得以无患。然中无井泉，与镇口、镇宁等堡，俱取资边外。敌若绝流窒源，则坐困之道也。

　　镇虏堡在阳和东北六十里。嘉靖二十五年筑，隆庆六年增修，周一里有奇。分边十三里零，内榆林、水磨等口极冲。边外干沙沟诸处，即酋首驻牧。嘉靖间，寇尝由此突犯天城一带，备御最切。

　　镇宁堡在阳和东北八十里。嘉靖四十四年置。隆庆六年增筑，周一里有奇。分边十三里，内灭胡口、白羊口极冲。边外野马川、回回墓，皆酋首驻牧。嘉、隆间，寇由李隆沟不时入犯。又地皆沙碛，艰于井泉，若潜以地沟引之，庶无意外之虞。

　　云阳堡在左卫西北二十里，当破胡南下之冲。嘉靖三十七年筑，万历二十四年增修，周一里有奇。堡东蔽左卫，且为白羊之羽翼。○牛心堡，在云阳西北十五里。嘉靖三十七年筑，隆庆六年增修，周六里有奇。堡当左、右二卫之中。北有黑龙王等山，重冈叠障，敌骑窃伏处也。

　　红土堡在卫西北五十余里。嘉靖三十七年筑，万历二年增修，周一里有奇。堡西距右卫仅十五里，迤东则黄土、牛心、云阳诸堡也。往者右卫被围，去左卫仅七十余里，声援断绝，故立各堡以备往来接济云。○黄土堡，在左卫西北四十三里。嘉靖三十七年筑，万历十二年增修，周一里有奇。堡地势平衍，贼骑易于蹂躏。已上十一堡与左、右、云、玉四卫，俱属大同中路管辖。

　　助马堡府西北百里。嘉靖二十四年筑，万历初增修，周二里有奇。分边二十里零，内小怀远等墩极冲。边外凉城儿一带，即酋首驻牧。堡设在极边，东接拒门等堡，西连保安，所谓外五堡也。迤东地势平易。又马头山迤西边在山内，无险可恃。隆庆以后，置市于此，皆为冲要。《边防考》：嘉靖二十六年，应州参将移驻于此，辖堡九，分边自北东路之拒墙堡，至中路之破胡堡，长七十七里，是为大同北西路。所以增左卫之援，厚全镇之防也。

　　保安堡在助马西十余里。嘉靖二十四年筑，万历初增修，周一里有奇。分边十四里零，内双沟子、旧八墩子梁、五墩子梁，俱极冲。边外界牌沟、九龙沟、玉林城一带，俱酋首驻牧。堡设在冲边，地势平衍。倘一失守，高山左卫而南，俱无宁宇矣。

　　拒门堡在助马堡东十余里，嘉靖二十四年筑，万历初增修，周一里有奇。分边十五里零，内威宁海等处最冲。边外水泉儿滩、周家岭一带，即酋首驻牧。又堡东有弥陀山，敌尝困我兵于此。堡孤悬边外，备御尤切。○宁虏堡，在助马堡西五十里，嘉靖二十一年筑，万历初增修，周二里有奇。分边十一里零，内喜鹊墩极冲。边外土城及傅家岭、毡帽山一带，俱土酋驻牧。嘉靖中，虏不时入犯款塞。后设市场于此，亦冲要处也。

　　灭虏堡在助马堡西二十余里。嘉靖二十二年筑，四十二年修，万历初增筑，周二里有奇。分边四里零，内守口墩极冲。边外丰州、云内一带，俱部酋驻牧。堡外控保安诸堡，内蔽左卫、云西，东与破虏联接。但地势平易，彼由助马、保安而入，长驱之势，不可不虑也。

　　威虏堡在助马堡西四十里。嘉靖二十一年置，万历初增修，周二里有奇。分边十一里零，内双井、双沟等处为最冲。边外东寺沟、花子山、齐头山及秃墩一带，俱土酋驻牧。嘉靖间，敌尝由青圪塔入。堡地势平旷，易于驰突，设在西南极边，距左卫五十里，亦障蔽要地也。

　　破虏堡在助马堡西南二十里。嘉靖二十二年筑，万历初增修，周三里有奇。旧为极冲，自增建五堡，称为腹里。土田饶衍，宜于耕植。但地势平旷，难于堵截。○云西堡，在助马堡西南五十里。嘉靖三十七年设，万历二十四年增修，周一里有奇。堡西连左卫，东接高山，实寇必经之地。虽近腹里，亦要区也。

　　云冈堡在助马堡南四十里。《边防考》：云冈有新旧二堡。嘉靖中，以旧堡地形卑下，北面受敌，因筑新堡于北崖，移官军戍守。仍存旧堡，以便行旅。二堡俱土筑，各周一里有奇。东通镇城，西通左卫，为云西孔道。敌每由此突入，道路为梗。新城既筑，有险可据，且镇城所需煤炭，俱仰给于此。有警，据险固守，可称保障，已上九堡，俱属大同北西路管辖。

　　迎恩堡在平虏卫西北四十里。嘉靖二十三年筑，万历初增修，周一里有奇。分边十里零，内镇川墩最冲，老鹳嘴次之。边外泥河儿一带，即部酋首驻牧，往往由此入犯。嘉靖中，石州之祸，此为难始。款塞后，设小市场于此，亦防御要处也。

　　败胡堡在平虏卫北四十里。嘉靖二十三年设，隆庆六年增修，周一里有奇。分边八里零，内镇川墩、泉儿沟最冲。边外灰河一带及长胜墩迤北，俱为寇境。嘉靖中，由此入犯朔州一带，为冲险之地。○瓦窑口堡，在阳和卫东北九十里。嘉靖三十年筑，隆庆六年增修，周一里有奇。分边七里，内东烟墩极冲。嘉靖中，寇由宣府膳房堡入，由此堡出。《边防考》：堡当新平孔道，称咽喉地。有谷门，可以设伏，倘新平疏虞，此犹可控扼也。

　　永嘉堡阳和卫东百五十里，嘉靖三十七年设，万历二年增修，周三里有奇。堡设在边内，与宣镇李信屯相犄角，地瘠人寡。嘉靖二十八年，寇由此入犯浑源、广灵一带。亦要地也。已上共七堡，与阳和、天成、高山、镇虏四卫，俱属大同东路管辖。○白登堡，《志》云：在阳和卫城南三十里，永乐九年筑。又关头堡，在卫北七十里，宜德间筑。土城，俱周二里有奇。与□□□□净水瓶堡，俱属阳和□□路管辖。猫儿庄堡，在阳和卫□□□里，□□□筑，周二里有奇。

　　新平堡在阳和卫东北百余里。嘉靖二十五年置，隆庆六年增修，周三里有奇。分边十八里，内水泉儿沟、榆林县川为极冲。边外小古城、榆林旧县，俱部酋驻牧。堡建于山后，东接宣镇西阳河，南接瓦窑口、天城卫。嘉、隆间，屡为寇冲。归款后，设市口于此，盖要地也。《边防考》：大同东路旧边自镇宁堡缩而南，与宣镇李信屯相联，不惟边垣纡远，且哨探难。及嘉靖二十五年，展拓而北，与宣镇西阳河相接，境土益辟，部落远徙，为计甚便。因就东路分置新平路参将，辖堡四，分边四十六里零。本路孤悬口外，备御最切。边外有榆林旧县，距新平止数十里，遗址犹存，议者谓当恢复以壮肩背之势。

　　平远堡在新平东南四十里。嘉靖二十五年筑，隆庆六年增修，周二里有奇。分边十二里零，内大红花林极冲。边外红花林、回回墓、头二道、兴河、小白海子，俱酋首驻牧。嘉靖中，寇由此入犯宣镇柴沟诸处，盖东路要地也。

　　保平堡在新平西二十里。嘉靖二十五年设，隆庆六年增修，周一里有奇。分边七里零，内平胡墩极冲。边外腰大山诸处，即酋首驻牧。堡建在山后，嘉靖三十七年，寇由此入犯，亦备御要地。

　　桦门堡在新平东二十里。万历九年设，十九年增修，周不及一里。分边九里零。边外发放牌、插沟及旧榆林一带，俱属酋驻牧。堡设在山坪，寇犯瓦窑口，此其必经之地也。已上四堡，俱属新平路管辖。○上畔庄堡，在天城卫西南二十里。又米辛关堡，在卫南二十里。方城堡，在卫南七十里。以上三堡，俱周一里有奇，与阳和北卫、猫儿庄堡皆属天城卫屯军戍守。又长胜堡，在天城卫北六十里，永乐元年筑，周不及三里。

　　马营河堡在右卫西北十余里。万历元年土筑，周不及一里。分边五里零，内小水口最冲。边外旧榆林城迤西一带，即土酋驻牧。○破胡堡，在右卫东北三十里。嘉靖二十三年筑，万历二年增修，周二里有奇。分边十四里零，内平梁、镇静二处极冲。边外大松树山、丰州川、威宁海、云川城一带，皆酋首驻牧。又堡东有黑龙山，崇岩邃壑，易于藏伏。嘉靖中，寇往往由此窃犯。

　　杀胡堡在右卫西北四十里。嘉靖二十三年置，万历二年增修，周二里。分边二十里零。堡逼近寇巢兔老河，直通塞外，川流平衍，便于长驱，往往由此入犯。其古道沟、新水口等处，俱极冲。边外归化城、昭君墓，即酋首驻牧。隆庆五年，设市场于此，为往来之孔道。

　　残胡堡在右卫北三十里。嘉靖二十三年筑，隆庆六年增修，周一里有奇。分边十五里零，内东莺、圪塔、青阳林儿极冲，芹菜坡诸处次之。边外沙城一带及归化城、昭君墓，俱酋首驻牧。嘉、隆间，尝苦寇掠，此堡与破胡并为右卫羽翼，田地沃饶，耕屯可恃云。

　　马堡在残胡堡东。嘉靖二十五年设，万历初增修，周一里有奇。分边十里零，内山前墩、二道沟、虎头墩、驼山、双沟子最冲，而山前墩尤甚。边外接昭君墓、丰州川诸处。嘉、隆间，数罹寇患。

　　铁山堡在右卫西七十里。嘉靖三十八年筑，万历二年增修，周一里有奇。分边十里零，内双墙墩极冲，孔家、半坡、莺黎稍次之。边外小松山、长沟诸处，即酋首驻牧。嘉靖中，为寇残毁，后加修葺，遂以铁山名之。北望右卫，南接云石中路诸堡，亦冲要之地也。《志》云：右卫城南二十五里有新城堡，西南一十里有大柳树堡，又西南五十里有苍头河堡，周俱不及一里。有屯军戍守。又韩家马营堡，在右卫北二十里。又王忠官屯堡，在卫南四十里，亦属右卫戍守。

　　三屯堡在左卫北，隆庆三年土筑，万历二年增修，周不及一里。分边亦仅一里零。边外土城一带，即酋首驻牧。堡虽临边，而山险足恃，左卫之屏障也。

　　阻胡堡在平虏西北六十里。嘉靖二十三年筑，隆庆六年增修，周一里有奇。分边八里零，内寺怀墩极冲。边外乾河沟即寇境。堡孤悬极塞，路当险要。嘉靖十九年，寇由此入犯石州一带。三十二年，由此犯岢岚一带。所当力为防御，以西当偏老之冲，南扼雁代之险者也。已上三堡，俱大同西路管辖。

　　威胡堡在威远卫西北六十里。嘉靖二十三年筑，万历九年增修，周一里有奇。分边十里零，内五谷烟、徐四岭极冲。边外响水河、大营盘一带，即酋首驻牧。堡地当绝塞，向为寇冲，备御尤亟。

　　云石堡在威远西北四十里。旧堡在今堡东南。嘉靖三十八年筑，山高无水，离边尚远，不便市场。万历十年，改筑于王石匠河，即今堡也。周一里有奇。分边十四里零，内镇墙等墩极冲。边外马耳山、长沟一带，即酋首驻牧。堡地势平旷，又置市场于此，密迩市口，转输之资，藉于威远。道路崎岖，不无孤悬之虑。

　　威平堡在威远西三十里。嘉靖四十五年筑，万历初增修，周一里有奇。二十三年，又筑土堡一座，与此相接。堡稍近腹里，介威远、平虏之间，亦应援所系也。《志》云：威远城西北六十里有净水瓶堡，宣德间筑，周一里有奇。○祁家河堡，在威远东南五十里。嘉靖四十一年筑，万历初增修，周二里。西藩威远，东蔽左卫，为往来接济之处。已上四堡，俱属威远路管辖。

　　浑源州府东南百三十里。东至蔚州二百十里，东南至直隶定州五百里，西南至太原府代州二百七十里，西至应州百五十里。

　　战国时赵地。秦属雁门郡。两汉为雁门、代二郡地。晋时属〔因之〕。后魏为高柳郡地。隋属雁门郡。唐属云州。五代唐属应州，辽因之。金贞二年，置浑源州治浑源县。元至元四年，以州治浑源县省入。明亦曰浑源州编户十一里。今仍旧。

　　州恒岳耸峙，群峰回环，控据深险，东偏之保障也。

　　○浑源废县今州治。本汉平舒县地。唐末置浑源县，以川为名。后唐属应州。金置州于此。元初当改县曰恒阳。至元初，以县并入州。今因之。州城周四里有奇。

　　班氏城在州西北。汉县，属代郡。后汉末废，俗谓之去留城。《水经注》：如浑水南流，经班氏城东。即此。○犭示氏城，在州东。孟康曰：犭示氏，读曰权精。汉县，属代郡，后汉末废。《十三州志》：县在高柳南百三十里，湿水经其北，俗谓之苦力干城。《通志》：州西四十里有古崞城。未知所据。

　　○恒山州南二十里，即北岳也。《志》云：恒山之顶名天峰岭，岭下建北岳观，观侧有飞石窟，上建后土祠镇之。观前风如虎吼，名虎风口。距东南五十里，有夕阳岩，旁有潜龙泉，通玄谷岩。东面有碧峰嶂，东南有古老岭，岭下有白虎峰。其初入山之径曰步云路，行数里为望仙岭，东半崖有集仙洞，东北有紫芝峪。西南有石脂冈。又有玉华峰，北去州十里，峰峦高秀，形如削玉，此皆州境恒山之胜也。详见直隶名山恒山。

　　龙山州西南四十五里。一名封龙山。夏时雨过，山气上腾如龙，因名。其东北五里为玉泉山，以山出泉如玉也。又有柏山，与龙山东麓相连，山高多柏，亦曰柏梯。宋朱弁《浑源城记》：南山层峦叠，林木深蔚，柏梯凌峙于其北，中有香炉峰，特起屹立，此柏梯之奇观也。又有惠岭，在柏山东北，秀丽可爱，亦曰秀丽峰。下有黑龙池。又东有五峰山，以五峰如削而名。《志》云：五峰山在州东，是也。○昼锦山，在州西北二十五里，其相连者曰马鞍山。

　　翠屏山在州南四十里。《志》云：在恒山之南，以秀丽如屏而名。又州东南六十里有孙膑山，上有孙膑寨。山之西麓又有庞涓寨。相距数里，旧尝聚兵守御于此。后人讹以孙膑、庞涓为名也。

　　○桑乾河在州北。自应州流入界，又东入广灵县境。

　　浑源川在州西北十里。源出州西南叹土峪，分流至州东北，汇为大泽。西流至城北五里之神溪，溪中有孤石，方一亩，高一丈，水经其下，曲折流，西北入于桑乾河。○崞川，在州东北二十里，流经州西南十五里，复西北，流经怀仁县西安堡，入桑乾河。

　　氵寇水在州东南。《志》云：在恒山南七十里。发源州东南五十里枪峰岭，经灵丘、广昌二县境，出倒马关，入直隶唐县界，谓之唐河。

　　○乱岭关州东四十里，路通蔚州。洪武七年，置巡司戍守。又大寨头关，在州东南百十里，东南连紫荆关。洪武九年，置蔡家峪巡司于此。

　　磁窑口州南十七里恒山右胁，路通灵丘县。洪武九年，置巡司。其西八里有李峪口，西南十里又有大小凌云二口，南通代州北楼口。嘉靖中，边臣杨博言：州南磁窑诸口，驿马、银钗诸岭，天设险阻，为紫荆、倒马外藩，是也。银钗岭见灵丘县。○王家庄堡在州东五十里，本王家庄马驿，嘉靖十九年筑，堡周二里有奇。又东南与灵丘县接界，山路崎岖，亦控扼之所也。《志》云：王家庄驿在州南百二十里。又州城东南有盘铺驿。

　　应州府南一百二十里。东至浑源州一百五十里，南至太原府代州一百八十里，西至朔州二百三十里。

　　战国时赵地。秦属雁门郡，两汉因之。晋时属〔仍旧〕。后魏为神武郡地。隋属朔州。唐为云州地。五代唐置应州。天成初，又为彰国军。辽以后因之。明初仍为应州，以州治金城县省入编户二十里，领县一。今因之。

</div>
    <div class="pagination">
<a href="读史方舆纪要_page177.html">上一页</a><span>...</span><a href="读史方舆纪要_page173.html">173</a><a href="读史方舆纪要_page174.html">174</a><a href="读史方舆纪要_page175.html">175</a><a href="读史方舆纪要_page176.html">176</a><a href="读史方舆纪要_page177.html">177</a><span class="current-page">178</span><a href="读史方舆纪要_page179.html">179</a><a href="读史方舆纪要_page180.html">180</a><a href="读史方舆纪要_page181.html">181</a><a href="读史方舆纪要_page182.html">182</a><a href="读史方舆纪要_page183.html">183</a><span>...</span><a href="读史方舆纪要_page179.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
