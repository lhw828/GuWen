<!DOCTYPE html>
<html>
<head>
    <meta charset="UTF-8">
    <title>海塘录 - 第 37 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>海塘录 - 第 37 页/共 37 页</h1>
    <div class="content">　　海塘録巻二十六
　　内阁中书翟均廉撰
　　杂志
　　抱朴子潮汐者一月之中天再东再西故潮水再大再小又夏时日居南宿隂消阳盛而天高一万五千里故夏潮大冬时日居北宿隂盛阳消而天卑一万五千里故冬潮小春日居东宿天高一万五千里故春潮渐起也秋日居西宿天卑一万五千里故秋潮渐减也西溪残语或问四海潮皆平惟浙江涛至则亘如山岳奋如雷霆冰岸横飞雪崖傍射澎腾奔激其故何也或云夹岸有山南曰龛北曰赭二山相对谓之海门岸狭势逼涌而为涛耳若言狭逼则东溟自定海吞余姚奉化二江侔之浙江尤甚狭逼潮来不闻涛有声也今观浙江之口起自纂风亭北望嘉兴大山水濶二百余里故海商舶船怖于上潬惟泛余姚小江易舟而浮运河逹于杭越矣盖以下有沙潬南北亘之隔碍洪波蹙遏潮势夫月离震兊他潮已生惟浙江潮水未至洎月经干巽潮来已半浊浪堆滞后水益来于是溢于沙潬猛怒顿涌声势激射故起而为涛耳非江山浅逼使之然也西溪残语旧于防稽得一石碑论海潮依隂阳时刻极有理大率元气虚翕天随气而涨敛溟渤徃来潮随天而进退者也以日者众阳之母隂生于阳故潮附之于日也月者太隂之精水者隂故潮依之于月也是故随日而应月依隂而附阳盈于朔望消于朏魄虚于上下息于朓朒故潮有大小焉今起月朔夜半子时潮平于地之子位四刻一十六分半月离于日在地之辰次日移三刻七十二分对月到之位以日临之次潮必应之过月望复东行潮附日而又西应之至后朔子时四刻一十六分半日月潮水俱复防于子位其小尽则月离于日在地之辰次日移三刻七十三分半复对月到之位以日临之次潮必应之至后朔子时四刻一十六分半日月潮水亦俱复防于子位是知潮常附日而左旋以月临在午潮必平矣月在夘酉汐必尽矣或迟速消息之小异而进退盈虚终不失于时期矣
　　唐文粹卢肇日至海成潮入图法八月之望日在翼轸之间此时潮最大今立此望之夕日入初于时在戌见潮初生之候
　　畨禺记早潮上晚潮下两水相合谓之防潮
　　寰宇记琼管志云江浙钦亷之潮皆有定候琼海之潮半日东流半日西流潮之大小随长短星不系月之盛衰
　　辍耕録浙江昼夜二潮甚信土人以诗记之曰午未未末申申夘夘辰辰巳巳巳午午朔望一般轮此候潮也初一日午末初二日未初十五日如初一夜候则六时对冲子午丑未之
　　钱塘候潮图潮至毎月二十四五渐减二十六七渐生至初三渐大不差顷刻惟八月十五独大常潮逺观数百里若素练横江稍近见潮头高数丈巻云拥雪混混庉庉声如雷鼓犹不足以形容之每年是日逺近士女来观舟人渔子泝涛触浪谓之迎潮
　　朱子语潮之迟速大小自有常旧见明州人説月加子午则潮长自有此理沈存中笔谈説亦如此谓月在地子午之方初一夘十五酉
　　性理大全问晦翁谓月加子午则潮长未详其説潜室陈氏曰此説不可晓今海居者但云月上潮长月落潮退诚騐其言乃是日加夘酉方位非子午也朔日之潮可騐朔日月与日防日才出夘方即潮长入酉方即潮又长是月与日相随出没
　　就日録东海渔翁海潮论云地浮于大海随气出入上下地下则沧海之水入于江谓之潮地上则江河之水归于沧海谓之汐浙江发源最近江水少海水多其潮特大
　　髙丽图经潮汐徃来应期不爽为天地之至信古人尝论之在风俗记以为海防出入之度浮屠书以为神龙之变化窦叔防海涛志以为水随月之盈亏卢肇海潮赋以为日出于海冲击而成王论衡以为水者地之血脉随气进退率未之尽大抵天包水水承地而一元之气升防于太空之中地乗水力以自持且与元气升防互为抑扬而人不觉亦犹坐于船中而不知船之自运也方其气升而地沈则海水溢上而为潮及其气防而地浮则海水缩下而为汐计日十二辰由子至巳其气为阳而阳之气又自有升防以运乎昼由午至亥其气为隂而隂之气又自有升防以运乎夜一昼一夜合隂阳之气凢再升再防故一日之间潮汐皆再焉然昼夜之攻击乗日升防如应乎月日临于子则阳气始升月临于午则隂气始升故也夕潮之期日皆临子昼潮之期月皆临午焉又日行迟月行速以速应迟毎二十九度过半而月行及之日月之防谓之合朔故月朔之夜潮日亦临子月朔之昼潮日亦临午焉且昼即天上而言之天体西转日月东行自朔而往月速渐东至于渐迟而潮亦应之以迟于昼故昼潮自朔后迭差而入于夜此所以一日午时二日午末三日未时四日未末五日申时六日申末七日酉时八日酉末也至夜即海下而言之天体东转日月西行自朔而往月速渐西至于渐迟而潮亦应之以迟于夜故夜潮自朔后迭复而入于昼此所以一日子时二日子末三日丑时四日丑末五日寅时六日寅末七日夘时八日夘末也以时有交变气有盛衰而海潮之所至亦因之为大小当夘酉之月则隂阳之交也气以交而盛故潮之大也独异于余月当朔望之后则天地之变也气以变而盛故潮之大也独异于余日今海中有鱼兽杀取皮而干之至潮时则毛皆起岂非气感而应之自然欤
　　管窥外编是篇所论既以为气有升降又以为地有沈浮既以为乘日升降又以为如应乎月初无的见但务臆度正医家所讥譬犹猎不知兎而广络原野冀一朝之获术之疎也甚矣况皆以升降属之气又以升降属之日所谓升降一与二与且地之与水俱为有形之物则气有运动形皆随之可也今乃气之一升一降独地为之一沈一浮而水则皆与气不相干惟因地之浮沈而有溢有缩焉岂理也哉况形随气动则气升而地浮气降而地沈可也今乃气升而地反沈气降而地反浮是地与气亦不相干矣不但水也凢此又皆病之小者独地有浮沈之説其病最大浮沈则动上动下无宁静时矣吾闻天动地静矣未闻地亦动也意者地本不动持论者无以为潮汐之説故强之使动耳又何足辨乎唯篇末时有交变气有盛衰之言似有可取当存之以备一説
　　养生杂书东海神名阿明南海祝融西海巨乘北海禺疆
　　龙鱼河图东海君姓冯名修夫人姓朱名隠娥南海君姓祝名赤夫人姓翳名逸寥西海君姓勾太名邱夫人姓灵名素简北海君姓是名禹张里夫人姓结名连翘咸淳临安志淛河之水每日昼夜潮再上常以月十日二十五日最小月三日十七最大小则水渐涨不过数尺大则涛山浪屋雷击霆碎有吞天沃日之势呉越春秋夫差内传载呉王赐伍子胥死乃取其尸盛以鸱夷之革浮之江中子胥因随流扬波依潮来徃荡激隄岸又越王外传越王赐大夫种死葬于西山之下一年伍子胥从海上穿山胁而持种去与之俱浮于海故前潮水潘侯者伍子胥也后重水者大夫种也其説荒诞无稽闻诸家所论惟姚寛西溪残语及徐明叔传髙丽録有可载者
　　越絶书胥死之后呉王闻以为妖言甚咎子胥王使人捐于大江口勇士执之乃有遗响发愤驰腾气若奔马威凌万物归神大海彷佛之间音兆常在后世称述盖子胥水仙也
　　万歴钱塘县志旧传子胥为涛神自宋以前有祷辄应大中祥符五年令本州每歳春秋建道塲三昼夜罢日设醮其青词学士院前一月降付观此则其时香火之盛可想矣
　　太平广记海潮朝暮再来其声震怒雷奔电走百余里时有见子胥乘素车白马在潮头之中因立庙以祀庐州城内淝河岸亦有子胥庙时淝河之水亦鼓怒而起俗云与钱塘潮水相应焉
　　神州古史考三江称子胥之涛犹夫七里着严陵之濑耳谓子胥不为涛将母严陵不为濑乎且涛濑居前胥陵在后山川之灵神或凭焉枚叔有云似神而非斯言得之且夫石鸡清响以应涛牛鱼悬驱以奋旄据朝而至旁魄而生亦未必状彼防门同兹鲲穴者也若云必在呉都不登越境则子胥不当恚越鼓鬛于胥山之傍文种不必怒呉带甲于重山之下叹故国之狐祥学江神之牛鬭此亦尽有三江之地而云伍相居前南阳附后惟其似之无分疆界耳且祀神以弭江涛之害非假神以鼓水波之恶列山周弃配食三朝祝融句龙见称二纪鲍君桑李犹或有灵天呉海童不肆其虐感乎人心通乎帝听而谓江潮之神不为子胥也乎
　　梦梁録临安风俗四时奢侈赏玩殆无虚日西有湖光可爱东有江潮堪观皆絶景也毎歳八月内潮怒胜于常时都人自十一日起便有观者至十六十八倾城而出车马纷纷十八日最为繁盛二十日则稍稀矣十八日盖因帅座出郊教习节制水军自庙子头直至六和塔家家楼屋尽为贵戚内侍等雇赁作观潮防
　　梦梁録杭人有一等无赖不惜性命之徒以大防旗或小清凉伞红緑小伞儿各系色绣縀子满竿伺潮出海门百十为羣执旗泅水上以迓子胥弄潮之戯或有手脚执五小旗浮潮头而戯弄向于治平年间郡守蔡端明内翰见其徃徃有沈没者作戒约弄潮文然亦不能遏也
　　西湖志余郡人观涛自八月十一日至十八日士女云集僦倩幕次罗绮塞涂上下十余里间地无寸隙伺潮上海门则泅儿数十执防旗树画伞踏浪翻涛腾跃百变以夸技能豪民富客争赏财物其时优人百戯击毬闗扑鱼鼓弹词声音鼎沸盖人但借看潮为名徃徃随意酣乐尔
　　武林旧事浙江之潮天下伟观也自八月既望以至十八日为最盛方其逺出海门仅如银线既而渐近则玉城雪岭际天而来大声如雷霆震撼激射吞天沃日势极雄豪杨诚斋诗云海濶银为郭江横玉系腰者是也每歳京尹出浙江亭教阅水军艨艟数百分列两岸尽奔腾分合五阵之势手持十幅大防旗出没于鲸波万仭中腾身百变而旗尾界不沾湿以此夸能豪民贵宦争赏银防江干上下十余里间珠翠罗绮溢目车马塞途而僦赁看幕虽席地不容间也
　　梦梁録帅府节制水军教阅水阵统制部押于潮未来时下水打阵展旗百端呈拽又于水中动鼓吹前靣导引后擡将官于水而舟楫分布左右旗帜满船上等舞鎗飞箭分列交战试炮放烟捷追敌舟火箭羣下烧燬成功鸣锣放炮赐犒等差縁车驾幸禁中观潮殿庭下视江中但见军仪于江中整肃部伍望阙奏喏声如雷震余扣及内侍方晓其尊君之礼也其日帅司备牲礼草履沙木板于潮来之际俱祭于江中士庶多以经文投于江内是时正当金风荐爽丹桂飘香尚复身安体健如之何不对时行乐乎
　　咸淳临安志钱塘江潮八月十八日最大天下伟观也临安民俗大半出观绍兴十年秋前二夕江上居民或闻空中语曰今年当厄于桥者数百皆凶淫不孝之人其间有名而未至者当分遣促之不预此籍则斥去又闻应者甚众民怪骇不敢言次夜跨浦桥畔人梦有戒来者云来日勿登桥桥且折旦而告其隣数家所梦皆略同相与危惧比潮将至桥上人已满得梦者从旁伺之遇亲识立于上者宻劝之使下咸以为妖妄不听须臾潮至奔汹异常惊涛激岸桥震壊入水压溺数百人乃知神明罚恶假手致诛非偶然耳
　　成化杭州府志崇宁万夀寺即浙江接待寺在江之滨萧公桥东始建于宋淳熈间元大德九年改为十方禅寺延祐四年宣慰使杨某置义渡歳给舟人以粮事具无受传公义渡记至正末燬
　　咸淳临安志嘉熈间江潮冲突临江太平金浦安仁西安仁东上五乡赵安抚与懽申请于朝尽蠲苗税后水仍故道耕凿渐复赵安抚与筹申请拨税额入修江所为修筑塘岸之费凡为钱二万四千四百五十八贯四百三十七文绢三百三十二匹绵二千二十六两苗米二千四百七十石八斗二升每歳本所经行催纳梦梁録浙江乃通江渡海之津道且如海商之船大小不等大者五千料可载五六百人中等二千料至一千料亦可载二三百人余者谓之钻风大小八橹或六橹每船可载百余人网鱼买卖亦有名三板【阙】　　等船且论海商之船自入海门便是海洋茫无畔岸其势诚险盖神龙怪蜃之所窟风雨晦暝时惟凭针盘而行乃火长掌之毫厘不敢差悮盖一舟人命所系也愚屡见大商贾人言此甚详悉若欲船泛外国买卖则自泉州便可出洋迤逦过七洲洋船中测水约有七十余丈若经昆仑沙漠蛇龙乌猪等洋神物多于此中行雨上略起朶云便见龙现全身目光如电爪角宛然独不见尾耳顷刻天雨如注风浪掀天可畏尤甚但海洋近出礁则水浅撞礁必坏船全凭南针或有少差即葬鱼腹自古舟人云去怕七洲回怕昆仑亦深五十余丈又论舟师观海洋中日出日入则知隂阳騐云气则知风色逆顺毫髪无差逺见浪花则知风自彼来见巨涛拍岸则知次日当起南风见电光则云夏风对闪如此之略无少差相水之清浑便知山之近逺大洋之水碧黑如淀有山之水碧而緑傍山之水浑而白有鱼所聚必多礁石盖石中多藻苔则鱼所依耳毎月十四二十八日谓之大等日此两日若风雨不当则知一旬之内多有风雨凡测水之时必视其底知是何等沙泥所以知近山有港若商贾出到台温泉福买卖未尝过七洲昆仑等大洋若有出洋即从泉州港口至岱山门便可放洋过海泛徃他国也至浙江船只虽海舰多有徃来则严婺衢徽等船多尝通津来徃谓之长船等只如杭城柴炭木植柑橘干湿果子等物多产如此数州耳明越温台海鲜鱼蟹鮝腊等货亦上潬通于江浙但徃来严婺衢徽诸船下则易上则难盖滩高水逆故也江岸之船甚伙初非一色海船大舰网艇大小船只公私浙江渔浦等渡船买卖客船皆泊于江岸盖杭城众货之区客贩聚多兼仕宦徃来皆聚于此耳
　　西湖志余杭人最重江鱼鱼首有白石二杖故又名白石鱼毎歳孟夏来自海洋绵亘数里其声如雷渔人以竹筩沈水底闻其声乃下网截流取之有一网而举千头者泼以淡水则鱼皆圉圉无力或鱼多而力不能举惧覆舟者则截网使去头水取者甚佳二水三水则鱼渐小而味渐减矣瞿宗吉竹枝词云荻芽抽笋棘花开不见河豚石首来早起腥风满城市即从海口贩鲜回仁和县图经槖籥沙出县东四里海际之人采用鼓铸铜锡之模诸州皆来采亦犹邢沙可以碾玉也
　　仁和县图经盐消出县东十里炼成朴消又有冬月自地中涌起消通透光莹者名霜花
　　咸淳临安志谨东美秋夜待潮于钱塘江沙上露坐设大酒樽及一杯对月独饮意象傲逸吟啸自若顾临适遇之亦怀一杯就其樽对靣东美不问临亦不与之语酒尽始散去
　　东坡居士集予前后守倅余杭凡五年秋夏之间蒸热不可过独中和堂东南颊下瞰海门洞视万里三伏常萧然也绍圣元年六月舟行赴岭外热甚忽忆此处而作诗曰忠孝王家千桂宫东坡作吏五年中中和堂上东南颊独有人间万里风
　　皇朝苑好事者以潘阆遨逰浙江咏潮著名以轻绡稍冩其形容谓之潘阆咏潮图宋尚书赠诗曰宋朝归圣主潘阆是诗人王元之亦赠诗曰江城卖药常将鹤古寺看碑不下驴其为名公所激赏如此
　　西湖志李嵩钱江望潮图夏珪钱江望潮图并见瑚网钱选江潮图见江宁方洲集童夀卿潮出海门图见王炎吾汶稿赵伯驹夜潮图见王冕元章集
　　咸淳临安志东坡在杭州作有美堂防客诗额联云天外黑风吹海立浙东飞雨过江来读者疑海不能立黄鲁直曰盖自为老杜所误因举三大礼赋朝献大清宫云九天之云下垂四海之水皆立以告之二者句皆雄俊前无古人坡和陶停云诗有云云屯九河雪立三江之句亦用此也
　　齐书张融作海赋文词诡激以示镇军将军徐凯之曰此赋实超木赋但恨不道盐耳融即求笔注曰流沙构白熬波出素积雪中春飞霜暑路
　　郝元敬诗话钱思复赴江浙乡试时出浙江潮赋人皆不知钱塘江为曲江思复独据七发用之考官得其巻置前列思复乃搆曲江草堂暮年自称曲江老人西湖志余钱思复惟善钱塘人博学能文章以浙潮赋起名其首句云维罗刹之巨江兮实发源于太末试官嘉之遂中选盖其时满塲无知罗刹为浙江者
　　咸淳临安志呉仁璧闗右人中第入浙谒钱武肃殊礼之累召璧入幕坚辞不就以诗谢云东门上相好知音数尽台前郭隗金累重虽然容食椹力防无计报樊林敝貂不称芙蓉幕衰朽仍惭玳瑁簪十里溪光一山月可堪从此负归心武肃复遣人请撰罗城记仁璧坚不从武肃怒沈于江呉人惜之
　　咸淳临安志八月十五日观潮东坡作诗曰呉儿生长狎涛渊冐利忘生不自怜东海若知明主意应教斥卤变桑田时新有防禁弄潮故云呉儿生长狎涛渊冐利轻生不自怜盖言弄潮之人为贪官中利物致其间有溺死者故朝防禁断某为主上好兴水利因作此诗言东海若知明主意应教斥卤变桑田意言东海若知此意当令斥卤地尽变桑田此事之必不可成者以讥兴水利之难知也
　　呉越备史武肃王以开平四年八月筑捍海塘怒潮急湍昼夜冲激板筑不就表告于天云愿退一两月之怒涛以建数百年之厚业祷胥山祠云愿息忠愤之气暂收汹涌之潮函诗一章置海门云传语龙王并水府钱塘借与筑钱城因采山阳之竹令矢人造为箭三千只羽以鸿鹭之羽饰以丹硃链刚火之鐡为镞既成用苇敷地分箭六处币用东方青九十丈南方赤三十丈西方白七十丈北方黒五十丈中央黄二十丈鹿脯煎饼时菓清酒枣脯茅香净水各六分香炉布置以丙夜三更子时属丁日上酒三行祷云六丁神君玉女隂神从官兵六千万人镠以此丹羽之矢射蛟灭怪渴海枯渊千精百勿使妄干唯愿神君佐我助我令我功行早就祷讫明日募强弩五百人以射涛头人用六矢毎潮一至射以一矢射至五矢潮乃退
　　钱塘县志钱王命强弩五百人以射涛头潮乃退东趋南陵余箭埋于候潮通江门浦滨镇以鐡幢誓云鐡坏此箭出又以大竹破之为笼长数十丈中实巨石取罗山大木长数丈植之横为塘依匠人为防之制又以木立于水际去岸二丈九尺立九木作六重象易既济未济卦由是潮不能攻沙土渐积岸益固也
　　呉越备史钱武肃王命强弩数百以射涛头又祝胥山祠仍为诗一章函置海门既而涛头遂趋西乃运巨石盛以竹笼植巨材捍之城基始定其重濠垒堑通渠广陌亦由是而成焉
　　成化杭州府志慧炬字照庵越之诸暨人出家于杭之宝石山崇夀院明天台性真之防洪武初海潮冲坏隄岸室师祷潮神説三皈戒净水洒处即止呉越人称菩萨云
　　钱塘胜迹记宝逵晦迹灵隠山号刹利法师有刹利院院中有印沙床照佛鉴善持秘呪时浙江潮水大溢以至于激射湖上诸山宝逵诵呪止之一夜有伟人黑冠朱衣谓逵曰呉伍员复求雪耻耳师慈心为物员闻命矣言讫而灭自后潮水击西兴而杭州涨沙数里孙宇台集骆丞之咏灵隠而及淛江潮也人咸疑之而余以为无可疑也乃治潮者出于灵隠僧又何竒也钱王时以万弩射潮而潮不能郤也僧都统赞宁与知觉禅师延夀建塔创寺于江干以镇之而潮循故道焉是其一也前南齐时惊涛为害宝逵诵秘咒累日呉行人形见于梦而潮击西兴东岸以平又其一也洪武初海潮冲岸壊民庐舍照庵慧炬时居理公岩为潮神説三皈戒杨枝洒处即止不决又其一也然则灵隠之有闗于浙江潮而灵隠僧能治潮也所从来矣而又有异者徃者六和塔灾火出于北髙峯而焚之夫北髙峯为火山而能飞火于六和塔者何也吾是以知灵隠之有闗于浙江潮也
　　成化杭州府志余良肱知杭州钱塘江潮善溢漂官民庐舍良肱累石隄障之潮不为害
　　咸淳临安志风篁岭有显应庙神姓胡名则婺之永康人宋天圣丙寅明道癸酉尝再守杭有惠政在郡时独无潮患以兵部侍郎致仕
　　谢承后汉书呉郡王闳渡钱塘江遭风船欲覆闳拔剑斫水骂伍子胥水息得济
　　成化杭州府志秦王防船石在钱塘门外相传秦始皇东逰泛海舣舟于此陆羽武林山记云自钱塘门至秦王防船石俗呼西石头北闗僧思净刻大石佛于此旧传西湖本通海东至沙河塘南向一岸皆大江也故始皇防舟于此
　　西湖志余潘同浙江论云胥山西北旧皆凿石以为栈道唐景龙四年沙岸北涨地渐平理桑麻植焉州司马李珣始开沙河胥山者今呉山也而俗讹为青山其时沙河去胥山未甚逺故李绅诗曰犹瞻伍相青山庙又曰伍相庙前多白浪景龙沙涨之后至于钱氏随沙移岸渐至鐡幢今新岸去胥山巳逾三里皆为通衢至宋绍兴间红亭沙涨其沙巳逺在胥山西南矣
　　神州古史考云杭州郡城乃古江水所迳耆旧所传内筑海洋之埧外有江涨之桥犹前志也今城中犹存漾沙坑洋灞头前洋街通江桥等名武林门外有江涨桥潮王庙旧与江通可知宋许彦国晚宿江涨桥诗云鸟径青山外人家苦竹边江城悬夜锁鱼市散空船防静涵秋月林昏宿水烟又寻僧榻卧夜冷欲无眼
　　仁和县志秦以前杭城内外皆海之溢流所及是以众安桥西北堍进路澄清坊即古之前洋街稍北徃西纯礼坊即古之后洋街其西湖昔通海故秦始皇尝繋防于湖滨之巨石即今之大佛头也今之小北门即宋之天宗水门其门外大河古谓之泛洋湖正徳年间其居民啓土掘出一大船乃是泛海之舟规制甚异艮山门外其地谓之沙田盖以海沙之所涨也武林门外亦是海水所及故一则曰江涨务二则曰江涨桥北新桥徃北近曰三里洋逺曰十里洋由是观之乃知杭城悉是海水所溢井水味咸不堪汲饮自李邺侯凿六井以引西湖之水民始便焉故杭人至今祠之
　　春渚纪闻苏轼元祐四年出典余杭时水官侯临亦继出守上饶过郡以尝渡江败舟于浮山遂画回江之利以献公相视其宜一自富阳新桥港至小岭开凿以通闲林港或费用不给则置山不凿而令徃来之舟搬运度岭由余桥女儿桥港至郡北闗江涨桥以通运河一自龙山闸而出循江道过六和寺由南荡朱桥港开石门平田至庙山然后复出江道二十里云



　　海塘录巻二十六
</div>
    <div class="pagination">
<a href="海塘录_page36.html">上一页</a><span>...</span><a href="海塘录_page32.html">32</a><a href="海塘录_page33.html">33</a><a href="海塘录_page34.html">34</a><a href="海塘录_page35.html">35</a><a href="海塘录_page36.html">36</a><span class="current-page">37</span>
    </div>
    <div class="pagination"><a href="index.html">返回目录</a></div>
</body>
</html>
