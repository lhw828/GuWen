<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 429 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 429 页/共 479 页</h1>
    <div class="content">　　绢隘《图经》云：在州西。其南又有坡口隘。又镇南关旁有南关隘。所谓州有一关三隘也。

　　◇上林长官司东至泗城州界百里，南至云南广南府富州界百五十里，西至安隆长官司界百五十里，北至泗城州界一百五十里。自司治至布政司二千三百里，至江南江宁府七千四百里，至京师一万八百四十五里。

　　汉交趾郡地，后为蛮地。宋为上林峒，属泗城州。元因之。明永乐七年，建上林长官司《土夷考》：永乐中，置长官司，以泗城土酋岑善忠第三子子成世袭长官。天顺八年，为泗城酋岑豹所戕杀，擅据其地。嘉靖初，泗城衰乱，而子成之裔皆绝，因以流官吏目掌司事。管十六甲，秋米四百石，直隶布政司。今省。

　　○潺岜山司东十里。司南二十里又有晚架山。又累峰岭，在司南二里，岭有数峰，因名。又司北三里有仓冒岭。

　　○驮娘江在司治西。流入田州界合于左江。

　　◇安隆长官司东至泗城州界四十里，南至上林长官司界二百里，西至云南广南府界三百里，北至贵州贵阳府界六百里。自司治至布政司二千五百三十里，至江南江宁府八千一百二十里，至京师一万一千五百六十里。

　　汉交趾郡地。唐、宋时，皆为蛮峒地。元置安隆寨，属泗城州。明永乐元年，置安隆长官司《土夷考》：永乐初，置长官司，以泗城土官岑善忠次子子德世袭长官。弘治四年，为泗城酋岑接所戕杀，自是数为泗城所侵扰。嘉靖初，乱始息。编户一里，秋米一百四十一石有奇，直隶布政司。今省。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百十二 

卷一百十二
　　◎广西七外国附考

　　◇安南在凭祥州南五百五十里。东至海三百二十里，南至占城国界一千九百里，西至云南老挝宣慰司界五百六十里。自其国都至京师一万一千一百六十五里，至南京七千七百二十里，至广西布政司二千八百里。古南交地，《虞书》宅南交是也。周曰交趾。《礼·王制》：南方曰蛮，雕题、交趾。秦为象郡地。秦末属于南越。《史记》：尉陀以兵役属西瓯、骆。安南，即所谓骆越也。汉元鼎五年，平南越，置交趾、九真、日南等郡，兼置交州刺史。后汉建武十六年，交趾女子征侧、征贰反，马援讨平之。孙吴时，增置新昌、武平、九德三郡。晋因之。宋增置宋平、宋寿等郡。齐增置义昌郡。梁于交趾等郡增置交、爱、等州，兼置交州都督府。隋平陈，废郡存州，改都督府曰总管府。炀帝初，州废，仍为交趾、日南、九真等郡。唐武德三年，仍置交州总管府，管交、峰、爱、仙、鸢、宋、慈、澄、道、龙十州。七年，改曰都督府，其后诸州增省不一。调露元年，又改都督府曰安南都护府。至德二载，曰镇南都护府。大历三年，仍曰安南，以刺史充都护。贞元六年，置军曰桑远军。咸通初，为南诏所陷，明年收复。四年，复为南诏所陷。七年，高骈攻克之，始置静海军于安南。天初，曲承裕据其地，再传至曲承美。五代唐长兴初，南汉刘Ζ遣军攻拔交州，执承美以归，以其将李进守之。明年，爱州将杨廷艺攻取交州。晋天福二年，交州将皎公羡杀廷艺而代之。三年，廷艺故将吴权举兵攻杀公羡，遂据交州，称静海节度使。权卒，子昌岌立，卒，子昌文立。周显德初，始请命于南汉，南汉以昌文为静海军节度使，兼安南都护。宋初，复为部人丁部领所据，自称万胜王，以子琏为静海节度使。开宝六年，内附。八年，封交趾郡王，自是交趾遂为异域。琏死，弟嗣，又为其将黎桓所篡。景德初，封南平王。桓死，子龙挺嗣。景德四年，改封交趾郡王，死，子至忠嗣。大中祥符三年，为其臣闽人李公蕴所篡。宋仍封为交趾郡王，再传至日尊称帝，国号大越。熙宁间，王安石议开边侵扰蛮境。八年，交人叛，陷钦、廉、邕等州。九年，诏郭逵等讨之，至富良江，得四州一县而还。其地寻复入于交趾。公蕴八传嗣绝，为其婿陈日所有。宋淳十二年，蒙古将兀良合台破安南，日遁海岛，师还，日复取其地。宋亡，日子光归附元，封为安南国王。光死，子日ピ自立，不受命，再发兵击之，皆不能克。日ピ死，子日尊嗣，复遣使入贡。日尊死，子日奎嗣。明洪武二年，率先入贡，遣使册为安南国王。未至，日奎死，侄日坚嗣。五年，为陈叔明所篡。叔明者，弟代视事。十一年，攻占城败死，弟炜代立。二十一年，其相黎季弑炜，立叔明子日。明年，又弑日，立其幼子，假炜名来贡。二十九年，思明府奏安南夺丘温、如{敖山}、庆远、渊脱五县，遣使敕以地还思明，不听。三十二年，季复弑而立其幼子，寻复弑，夺其位。季诡姓名曰胡一元，子苍曰，僭号纪元，国号大虞。永乐元年，表称陈氏嗣绝，请署国事，从之。己复封为王。二年，陈氏故臣裴伯鲁走阙下乞师，而老挝亦传送故王孙陈天平来朝，诏诘季，季诡请迎天平归国。诏广西都督黄中、吕毅率兵五千送天平还国，至境，季伪遣使迎候，而伏兵隘口，袭杀天平及大理卿薛等，中等引还。于是，以成国公朱能为征夷将军，率新城侯张辅、西平侯沐晟等二十五将，军出广西、云南两道讨之。能至龙州卒，辅代总其众。五年，平安南，俘获季父子，诏求陈氏后立之，无所得，因置交趾等处承宣布政使司，领府十七、州五、属府州四十二、县一百五十七，又置卫十一、所十三属都指挥使司，又置市舶司一。其地东西相距一千七百六十里，南北二千八百里。六年，交人简定复推陈季扩为乱，命沐晟讨之，败绩。复命张辅往征，擒定，季扩寻请降，以为交趾右布政使。未几，复叛。十年，辅等以计擒之，贼党皆平。十五年，召辅还都。明年，寇孽黎利复叛，官军屡衄。宣德初，再遣大兵征之，皆败绩，贼势益张，侵我禄州、西平州及钦州四峒，皆陷。既而利托言请立陈氏后罢兵息民，朝廷因而许之，遂弃交趾。六年，诏利权署安南国事。八年，利死，子麟嗣。正统元年，封为安南国王。七年，麟死，子立，遣兵攻占城，虏其王摩诃贲该以归。天顺三年，为庶兄宜民所弑。四年，弟灏嗣，辄侵我土地，攻杀老挝宣慰司刁板雅兰掌父子，为八百败，归，屡攻占城，谋并其国。弘治十年，灏死，子晖嗣。十七年，晖死，子敬嗣，旋死，以弟谊嗣。正德初，其臣阮种弑之，立其弟阮伯胜，国人共杀种等而立灏庶子，孱政在群下，国乱。正德十一年，其下陈弑自立，酋目莫登庸等复逐，立兄子讠惠，专其国，奔据谅山。黎氏旧臣郑绥以登庸不臣渐著，推族子酉榜为主，登庸皆攻杀之。十六年，登庸攻，败死。嘉靖初，登庸自称安兴王，谋弑讠惠，讠惠奔清化，登庸立其庶弟广。交人云：广，登庸子也。六年，登庸窃安南，寻杀广。九年，禅位于其子方瀛，自称太上皇，退居都齐海阳，为方瀛外援。讠惠竟死，清化故臣共立讠惠子宁，居来州漆马江，倚老挝为援。十五年，宁遣其臣郑维忄来乞师，诏咸宁侯仇鸾为帅，寻以征蛮将军安远侯柳代之，而命枢臣毛伯温总其事。伯温驻师南宁。时方瀛死，子福海嗣，登庸闻大军致讨，惧，请归钦州二都四峒故侵地，世奉职贡。乃于镇南关受登庸降，废勿王，降国为都统司，十三路为宣抚司，以登庸为都统司使，统境内十三宣抚司，隶广西藩司，而命黎宁仍居漆马江，令云南守臣勘访，果系黎氏，后始授境土。制下，登庸已死，乃授其孙福海。二十五年，福海死，子宏氵翼幼，阮如桂等拥卫之。三十年，始嗣职。时国内多艰，贡不达。黎氏虽据一隅，党类强，宁死，郑检立其子宠，宠死，复立其宗人黎维邦。会莫氏臣黎伯骊作乱，郑检以兵会之，宏氵翼奔海阳，自是益衰弱。四十二年，宏氵翼卒。万历初，子茂洽袭为都统使，国大乱。既而黎维邦死，郑检子松复立。维邦子维潭举兵攻杀莫茂洽，尽逐莫氏遗孽，茂洽子敬用窜居高平府，敬璋、敬恭窜居东海府，保乐州，复内相仇。未几，敬璋为黎氏所杀。维谭遣使浮海诣督臣归罪，请款关输贡，因与约必以高平居莫氏，如黎氏漆马江故事。维潭意以高平其故地也，莫氏篡臣不宜以漆马江为比。久之，乃听。二十四年，受维潭降，以为都统使，与莫敬用以高平，令维潭毋侵害，于是安南复定。自黎氏以来，虽奉贡称藩，然自帝其国如故矣。○罗氏曰：入交之道凡三：一繇广西，一繇广东，一繇云南。由广东则用水军，伏波以来皆行之。广西道宋行之，云南道元及明朝始开。广西道亦分为三：从凭祥州入者，由州南关隘，一日至交之文渊州坡垒驿，复经脱朗州北，一日至谅山衙，又一日至温州之北，险径半日至鬼门关，又一日经温州之南新丽村，经二卜江，一日至保禄县，半日渡昌江，又一日至安越县南市桥江下流北岸。一道由思明府入，过摩天岭，一日至思陵州，过辨强隘，一日至禄平州，州西有路，一日半至谅山府。若从东南行，过车里江。此江乃永乐中黎季堰之以拒王师，后侦知其堰处，乃决之以济师。一日半至安博州，又一日半过耗军峒，山路险恶，又一日至凤眼县，又分二道：一道一日至保禄县，亦渡昌江；一道入谅江府，亦一日至安越县之南市桥江北岸，各与前道会。其自龙州入者，一日至平而隘，又一日至七源州，二日至文兰平茄社，又分为二道：一道从文兰州，一日经右陇县北山径出鬼门关，平地四十里渡昌江上源，经右陇之南，沿江南岸而下，一日至世安县，平地至安勇县，又一日亦至安越县之中市江北岸；一道从平茄社西，一日半经武崖州山径，二日至思农县，平地又一日半亦进至安越县之北市桥江上流北岸。市桥江在安越县境中，昌江之南诸路总会之处，随处皆可济师。一日至慈山府，又至东岸嘉林等县渡富良江以入交州。云南亦有二道：其一道，由临安府蒙自县，经莲花滩入交州之石陇关下程澜峒，循洮江源右岸，四日至水尾州，又八日至文盘州，又五日至镇安县，又五日至下华县，又三日至清波县，又三日至临洮府。洮水即富良江上流，其北为宣光江，南为沱江，所谓三江者也。临洮二日至山围县，又二日至兴化府，即古多邦城，自兴化一日至白鹤神庙三岐江，又四日至白鹤县渡富良江。其一道，自蒙自县河阳隘，循洮江左岸，十日至平源州，又五日至福安县，又一日至宣江府，又二日至端雄府，又五日亦至白鹤三岐江，然皆山径，欹侧难行。其循洮江右岸入者，地势平衍，乃大道也。若广东海道，自廉州乌雷山发舟，北风顺利，一二日可抵交之海东府。若沿海岸以行，则乌雷山一日至永安州白龙尾，白龙尾二日至玉山门，又一日至万宁州，万宁一日至庙山，庙山一日至屯卒巡司，又二日至海东府，海东二日至经熟社，有石堤，陈氏所筑以御元兵者。又一日至白藤海口，过天寮巡司，南至安阳海口，又南至涂山海口，又南至多渔海口，各有支港以入交州。自白藤而入，则经水棠、东潮二县至海阳府，复经至灵县过黄径、平滩等江。其自安阳海口而入，则经安阳县至荆门府，亦至黄径等江，繇南策、上洪之北境以入。其自涂山而入则取古斋，又取宜阳县，经安老县之北至平河县，经南策、上洪之南境以入。其自多渔海口而入，则繇安老、新明二县至四岐，溯洪江至快州，经咸子关以入。多渔南为太平海口，其路由太平、新兴二府，亦经快州咸子关口，由富良江以入。此海道之大略也。交州之东有海阳、荆门、南策、上洪、下洪、顺安、快州等府，去海颇远，各有支港穿达，迤逦数百里，大舰不能入，故交人多平底浅舟以便入港云。《山居赘论》曰：安南，自秦、汉以来，入中国版图者历千百年。其比于外臣，特自宋以后耳。宋之兵力，自太宗以后势已衰钝，其不能奄有交南，宜也。元人兵威所加，辄见摧灭，而安南竟偃蹇一隅，不能郡县其地，何哉？倘所谓强弩之末不能穿鲁缟者欤。永乐中，两兴大役，皆系累其君长，扫清其境土而师还。未几，反覆随之。岂时有难易，交人方强，未可逆折欤？逮正德以后，陈氏、莫氏与黎氏祸乱相寻，兵分势削，取乱侮亡，机不可失，而竖子率师，徒费张皇。其后，任交人之自为鱼肉，以秦越相视而已矣。夫是非不张，恩威不振，何以厌蛮夷观听之情哉？《明史》：嘉靖十六年，仇鸾为帅，尚书毛伯温督师驻广西，檄诸路兵候师期。正兵分三哨：广西凭祥州为中哨，龙州罗回洞为左哨，思明府思州为右哨。分奇兵为二哨：归顺州为一哨，广东钦州为一哨。又乌雷山等处为海哨，又云南兵于莲花滩分三哨。东西并举，驰驿安南，莫登庸大惧，乞降。盖先是抚臣蔡经言：安南水陆之路有六，凭祥、龙州、归顺、钦州、海阳西路皆接安南也。时钦州知州林希元言：莫氏所恃者，惟都斋耳。其地滨海，淤涂十余里，舟不得泊，计以为王城不支即守都斋，都斋不支即奔海上耳。若以东莞、琼海之师助占城击其南，贼不得奔矣。以福建之师航海出枝封，湖广之师出钦州，与之合，都斋无巢穴矣。以广西之师出凭祥，云贵之师出蒙自，以攻龙编，则根本拔矣。如此，可一举定也。其说置不问。夫攻安南者，希元之言非胜算哉？又安南僭置伪东都，设五府、五部、六寺、御使台、通政司、五十六卫、四城兵马等衙门，附郭府三：一曰奉天，二曰广德，三曰永昌。永乐二年，改东都为交州府。宣德二年，弃交趾，黎氏复曰东都，其西都亦曰清华承政。永乐二年，改清化府。又都斋古斋，近海口，莫登庸故乡也。本无城郭，以铁{力}木作排栅三层为外卫，登庸所自居也。大约自黎氏以来，郑氏、莫氏二宗最强，而郑以江华为重，莫以古斋为重云。两都之外，分道十三，设承政司、宣察司、总兵使司，亦仿中国三司之制。

　　交州府即安南之东都也。永乐二年，改置，领州五，曰慈廉、福安、威蛮、利仁、三带，领县十三，曰东关、慈廉、石室、英、清潭、清威、应平、平陆、利仁、安朗、安乐、扶宁、立石。宣德二年以后，仍为东都，领附郭府三，曰奉天、广德、永昌，又分置安邦承政司，领府一，曰海东。

　　○龙编城在今交州府东，汉郡治也。《汉志》交趾郡，治羸娄，领龙编。后汉治龙编。孙吴黄武六年，交州亦自番禺县徙治焉。晋、宋以后因之。《水经注》：汉建安二十三年立城之始，有蛟龙盘编于水南北二津，因改龙渊曰龙编。或疑县本名龙渊，唐颜师古、章怀太子讳渊，改《汉志》为编也。隋开皇中，仍为交州治。大业中，移交趾郡治宋平，而龙编为属县。唐武德四年，置龙州，又析置武宁、平乐二县。贞观初，州废，以二县省入龙编，隶仙州。十年，州废，仍属交州。今伪奉天府，或曰即龙编也。

　　交趾城在府西。《汉志》交趾郡，治羸娄。羸，孟康音莲。娄，音受，土篓也。后汉仍为羸娄县，属交趾郡。晋、宋因之。隋改置交趾县，属交州。刘句曰：交趾县，汉羸娄也。唐武德四年，又析置慈廉、乌延、武立三县，以慈廉水为名，置慈州。六年，改为南慈州。贞观初，州废，三县仍省入交趾。二年，移县治于汉之故交趾城，仍为交州治。宝历元年，徙州治于宋平，县属焉。颜师古曰：羸娄，亦读曰累缕。杜佑曰：交趾之名，以南方夷人其足大趾开广，若并足而立，其趾则交，故名。

　　宋平城在府南。汉龙编县地。沈约曰分日南置，刘句曰西卷县地，皆误也。宋孝建初，析置宋平县，寻又置宋平郡治焉。梁、陈因之。隋平陈，郡废，县属交州。大业初，为交趾郡治。唐武德五年，于县置宋州，并置弘义等县，又析置怀德等县。六年，改曰南宋州。贞观初，州废，以弘义、怀德二县省入，属交州。宝历中，为交州治，后移于今所。○南定城，在府东北。孙吴立武安县。晋改曰南定。宋、齐因之，后省。唐武德四年，复析宋平置南定县，属宋州。明年，改属交州。大历五年废。贞元八年，复置。咸通六年，高骈为安南都护，自海门进兵至南定，掩击峰州蛮众，大破之，即此。

　　朱城在府东南。汉县，属交趾郡。后汉因之。晋仍属交趾郡。宋、齐因之。梁大同末，诏杨讨交州贼李贲，以陈霸先为先锋，出交州，败贲于朱，又败之于苏历江口。《五代志》：朱县，梁置武平郡。隋平陈，郡废，县仍属交州。唐武德四年，置州，并置高陵、定陵二县属焉。贞观初，州废，以二县省入朱，属交州。，同鸢。刘句曰：朱鸢，孙吴时军平县地，晋武帝曰海安。未知所据。

　　勾漏城在府西南。汉置苟漏县，属交趾郡。苟漏，与句漏同。后汉亦曰{艹勾}漏县。晋仍属交趾郡。葛洪求为勾漏令，即此县也。宋、齐以后因之。隋县废。今石室县是其地。

　　平道城在府西北。今安朗县地。后汉建武十九年，马援平交趾蛮，置封溪县，属交趾郡。三国吴属武平郡。晋因之。宋仍属武平郡。齐析置平道县。梁、陈间，以封溪省入平道。刘句曰：封溪，即古骆越地也。《南越志》：交趾之地，最为膏腴，旧有君长曰雒王，其佐曰雒侯，其田曰雒田，民垦食之，因曰雒民。《交州志》：雒王、雒侯主诸郡县，县有雒将。后汉建武十五年，交趾泠雒将女子征侧、征贰反，九真、日南、合浦蛮俚皆应之。《广州记》：交趾有骆田，仰潮水上下，人食其田，名为骆侯。后蜀王子将兵攻取其地，自称安阳王。后南越王尉陀复夺取之。今平道城东有城，凡九重，周九里，盖即安阳王所居城矣。或以为封溪故城也。《隋志》：平道县，旧曰昌国。开皇十二年，改平道县属交州。《南齐志》有昌国县，属宋平郡。盖梁、陈间省平道入昌国，隋复改昌国为平道也。唐武德四年，于平道置道州，又析置昌国、武平二县。六年，改为南道州，是年又更名仙州。贞观十年，州废，又以昌国省入平道，隶交州。《志》云：府西有望海废县，亦后汉建武中与封溪县同置，后废。相近又有玺城，祝穆云：亦马援所筑戍守处也。

　　太平城在府西北。本封溪县地。吴孙皓建衡三年，讨扶严夷，以其地置武平郡，治武宁县。晋因之。宋改县曰武定，仍为武平郡治。齐仍旧。隋平陈，郡废，县属交州。开皇十八年，改曰隆平县。唐武德四年，置隆州，并置义廉、封溪二县，寻徙州治义廉。六年，曰南隆州。贞观元年，州废，省义廉，以封溪隶峰州，隆平隶交州。先天元年，改曰太平县，仍属交州。○武平城，亦在县西北，亦封溪地。唐武德四年，析平道县置武平县，属道州。明年，改属交州。刘句曰唐初改隋隆平县为武平，似误。

　　{力}竹城或曰即今府城。唐大中十二年，王式为安南都护经略使，至交趾，树{力}木为栅，可支数十年，深堑其外，泄城中水，堑外植竹，寇不能冒。范成大《桂海虞衡志》：新州有{力}竹城，交趾外城亦是此竹，即式所植者。又大罗城，《志》云：在府城外。旧城，唐刺史张伯仪所筑，本在江南。宝历元年，安南都护李元善请移城于江北岸，未几复故。咸通七年，静海节度高骈筑安南城，周三千步，又凿道三所通使者，道名曰天威道，今故址犹有存者。○东关城，在府城北，五代以后，蛮所改置附郭县也。元至元二十五年，脱欢入交趾，安南王陈日遁据海口，既而拥兵守御东关，遏绝归路，脱欢战败，由间道遁还。明宣德初，黎利叛，率贼众围东关，大帅王通惧，谋以交趾归利，檄官吏军民出城赴东关，即此。

　　三带城在府西富良江北岸，蛮所置三带州也。永乐初，张辅等讨交趾，自新福县移营三带州招市江口，造船图进取，是也。○清威城，在府西南百五十里，又西南五十里有石室城，皆蛮所置县也。宣德初，黎利作乱，其弟善据广威州，拥众攻交趾，参将马瑛大破之于清威，与王通合兵石室县，进屯宁桥，陈洽以为宜驻师石室县之沙河，以觇贼势。不听，遂渡河而陈，地皆险恶伏起，大败。黎利自义安来合围东关，攻交趾城，败去。

　　○佛迹山在府西南石室县。山下有池，景物清丽，为一方胜概。又勾漏山，亦在石室县，相传汉苟漏县置于其下。

　　○海在府东南。自广东钦州而西南，历乌雷山以至南境之大长沙海口，其可入之支港以数十计。马援讨征侧，缘海而进。高骈复安南，亦自海道而前。今有天威泾，骈所凿也。《唐史》：咸通二年，南诏攻安南，都护蔡袭请救，诏袭按军海门，袭以围迫，不及奉诏，城陷死之。其僚属樊绰走渡江，督荆南兵入东郛，苦战，颇有斩获。是夜，南诏屠安南，诏大兴诸道兵进讨，因置行交州于海门，调山东兵戍守，命容管经略使张茵镇之，经略安南。茵逗留不进，乃以高骈为大帅，仍驻海门。七年，骈收复安南，以交州至邕州海道多潜石，漕运不通，遂凿石开道。有青石泾，相传马援所不能治，既而震碎其石，亦得通，因名天威泾。自是漕运无滞海门。今见梧州府博白县。

　　富良江在府北三十里，其上源即云南之澜沧江也。自车里宣慰司东北界及临安府之西南界流入境，曰莲花滩。东流历文盘州临洮府北境，亦曰洮江。又东至兴化府境合于江北之白鹤江，江南岸又有陀江来注之，谓之三岐江。又东历三带州南，至府城之北，东南流，历顺安、上洪、下洪诸府之境，纵横贯串以达于海。宋熙宁八年，交趾分道入寇，钦、廉、邕皆陷。郭逵讨之，行至长沙，先遣将复邕、廉，而自将西进，至富良江，交人乘舡逆战，大败其军，其王李乾德请降，于是取广源等州而还。宝五年，蒙古兀良合台入交趾，至洮江，交人战败，其王陈日走海岛。元至元二十一年，脱欢击安南王陈日ピ，败其兵于富良江，日ピ遁，遂入其都城，以盛夏霖潦，军中疲作，乃引还。二十四年，脱欢等复渡富良江，次交趾城下，败其守兵，日ピ复遁据海口。明永乐五年，张辅等讨安南，从凭祥入，进次昌江市，造浮桥济师，前锋直抵富良江。而沭晟亦自云南蒙自入安南，驻兵洮江北岸，造舟径渡，至白鹤江，遣人来会。贼恃东西都及宣江、洮江、沱江、富良江为固，于江北岸缘江树栅，多邦隘增筑土城，城栅相连至九百余里，又于富良江南岸环江置桩，尽取国中舡舰列江内，诸江海口俱下杆木以防攻击。贼之东都亦严固。继而辅等合军拔多邦，遣别将向其西都，贼焚宫室遁入海，既又败贼于富良江，遂尽平其地。《一统志》：富良江，一名泸江，上接三带州白鹤江，经交州府城东下通利仁县大黄江，以达于海。《南使录》云：富良江行四十四里至归化江，一名泸江，阔与漠鄂等江相似，自大理西下，东南入于海，有四津，潮汐不常。或曰：归化江即富良江下流矣。

　　来苏江在府城东北。自富良江分流，转而西，直抵锐江。本名苏历江，相传昔有苏历者开此江，因名。梁大同末，陈霸先败李贲于苏历江，既而进克嘉宁，诸军皆顿于江口。胡氏曰：江口，苏历江入海之口也。永乐初，黄福为交趾布政司，以江淤重浚，时王师吊伐，因更今名。○武定江，在府北二百五十里武平县界，下流入于富良江。

　　喝门江在府西南。又府西有生厥河。永乐六年，交趾简定反，沐晟讨之，战于生厥河，败绩。既而诏张辅进讨，辅进兵慈廉州，攻喝门江，粉祉营栅皆破之，获定。

　　浪泊在东关县西北。一名西湖。后汉建武十八年，马援由海道讨征侧，随山刊道千余里，至浪泊上。贼既平，谓官属曰：吾在浪泊、西里间，贼未灭时，上潦下雾，毒气薰蒸，仰视飞鸢，ㄢㄢ随水中。谓此也。郦道元曰：叶榆水，过交趾泠县北分为五，水络交趾郡中，其南水自泠县东，经封溪县北，又东经浪泊。马援以其地高，自西里进屯焉。《郡国志》：浪泊，在交趾封溪县界。援既平交趾，奏分西里置封溪、望海二县。

　　○石奇镇在府东南。晋义熙七年，卢循自合浦犯交州，刺史杜慧度拒破之于石奇。胡氏曰：岸曲曰奇。既又破循于龙编南津，循自投于水，取其尸斩之。

　　宁桥在府西，近石室县。宣德元年，命成山侯王通等征交趾，至宁桥，遇伏军败处也。○东津渡，在东关县，即富良江渡口也。旧以舟楫往来，阻于风涛，永乐初，张辅、沐晟始置浮桥，一岁一易。

　　北江府在交州府北二百里。永乐二年，改置，领州三，曰嘉林、武宁、北江，领县七，曰嘉林、超类、细江、善才、东岸、慈山、善誓。宣德以后，仍以北江及谅江地置京北承政司，领府四，曰北河、慈山、谅江、任安。

　　○越王城在府西南东岸县。一名螺城，以其屈曲如螺也。《南越志》：交趾之地，初无郡县，统其民者为雒王，副为雒侯，亦曰雒将，皆铜印青绶。传十八世，蜀王子泮击灭之，代有其地，为安阳王。其后，南越击并之。或以为此即安阳城，与交州府平道县接界。隋仁寿二年，交州俚帅李佛子作乱，据越王故城，遣其兄子大权据龙编城，其别帅李普鼎据乌延城，刘方讨平之。乌延城，或曰旧在府北境，盖近乌浒之地。旧《志》越王城中有故宫遗址。《一统志》交州府三带州有故雒王宫。

　　嘉林城在府西南，即今州城也。滨富良江。唐羁縻都金州所领有嘉陵县，疑即此。蛮曰嘉林，置州。永乐初，张辅等进屯三带州，骁骑朱荣败贼于嘉林江，即其地也。江因城而名。

　　○东宄山在嘉林州。一名东皋山。唐高骈建塔其上。又仙游山，在武宁州，一名烂山。州境又有金牛山。相传高骈欲凿此山，见金牛奔出而止。或以为汉居风县地，恐误。

　　赤土山在府西善誓县境。万仞插天，亘数百里。《志》云：安南西面皆山，而寄狼、宝台、佛迹、马鞍在境内，皆高峻，其杰出者则赤土山也。

　　○天德江在府东。下流注富良江。一名廷蕴江，又名东岸江。永乐初，黎寇惧讨，役民堙塞江口，寇既平，重加浚治，舟楫复通。

　　市桥江在府西。东南流入富良江。自广西入安南者，江为必由之道。或谓之乾满江。元至元二十一年，脱欢等击安南王陈日ピ，入其都城，师还，交人追袭，又邀击别将唆都于乾满江，唆都战死，即此处也。一名南栅江。《志》云：道出南栅江，以筏渡行四十里至富良江，水湍急，不甚阔，江之南名桥市，居民颇众云。

　　谅江府在交州府东北三百三十里。永乐二年，改置，领州二，曰谅江、上洪，领县十，曰清远、那岸、平河、凤山、陆那、安宁、保禄、古陇、唐安、多锦。宣德以后，仍分属京北、山南二承政司。

　　○昆山在府东凤山县境。岩洞殊胜。

　　○昌江府南七十里保禄县南。源出府西北山中，下流合市桥江，有昌江市。永乐初，讨安南，张辅等进次昌江市，造浮桥济师是也。宣德二年，黎利陷昌江城，败官军，遂攻交趾城。既而都督崔聚率官军讨黎利，进至昌江，复为贼所败。

　　谅山府在交州府北五百三十里。永乐二年，改置，领州七，曰上文、下文、七源、万涯、广源、上思、下思，领县五，曰丘温、镇夷、渊县、丹巴、脱县。宣德以后，仍以谅山地置谅山承政司，领府一，曰谅山。

　　○广源城在府西北境，与广西龙州接界。或曰唐所置羁縻平原州也。本都金州之平原馆。开成四年，析置州，领龙石、平林、龙当等县，属安南都护。宋为羁縻广源州，属邕州都督府。《宋史》：广源州在邕管西南郁江之南，崖险峭深，侬智高为州蛮作乱，据傥犹州，又袭据安德州，交趾不能讨，因畀以广源，使知州事。智高僭称南天国，缘郁江东下，破宋邕州。傥犹、安德，旧俱与广源接界也。又熙宁八年，交趾入寇，诏郭逵讨之。逵遣别将燕达拔广源州，举兵出界，直抵富良江，未至交州三十里，其王李乾德惧，乞修贡如初，遂收广源州、门州、思浪州、苏茂州、桄榔县而还。诏以广源为顺州，后没于蛮，仍曰广源。

　　丘温城府北二百里，即今县。旧属广西思明府。洪武二十九年，思明府奏安南夺丘温、如{敖山}、庆远、渊脱等县，诏以其地还思明，不奉命，自是没于蛮。永乐初，遣征安将军黄中等送陈天平归国，至丘温，为黎贼所绐，进至芹站，天平见杀，即此。

　　汤州城在府东。唐置州，治汤泉县，兼领绿水、罗韶二县。天宝初，曰汤泉郡。乾元初，复曰汤州，后废。又古州城，旧《志》云：在府东北。唐贞观十二年，置古州，治乐古县，兼领古书、乐兴二县。天宝初，曰乐古郡。乾元初，复故。杜佑曰：州接州界。盖皆与邕州相近。又废武州，在府北境。《新唐书》：邕管所领有显州、武州、沈州，后省。或云：武州，大中间复置。《唐史》：咸通初，南诏陷交趾，安南都护李奔武州。二年，自武州收集土军攻群蛮，复取安南，是也。○废罗伏州，在府西境。本唐羁縻州，咸通七年，南诏据安南，置扶邪都统。《实录》：扶邪县，属罗伏州，南诏置。

　　废安州在府北境，接广西太平田州界。宋大观二年，知桂州张庄奏安化上三州一镇诸蛮纳土，幅员九千余里；又奏宽乐州、安沙州、谱州、泗州、七源等州纳土，计一十六州、三十三县、五十余峒，幅员万里。大抵皆安南接邕管之地，庄夸言之也。

　　○丘皤山在府东南丹巴县境。上有石门，广三丈，相传马援所凿。又府西南有寄狼山，尤高峻。○雷火洞，在府西北。宋嘉二年，雷火峒蛮侬宗旦入寇邕州，即此。又《宋史》：侬智高，年十三，杀其父奔雷火峒。峒盖在广源、傥犹二州间。

　　○阿劳江在府东。刘句曰：阿劳江口南至交州城五百四十九里，下流入海。○下梢河，在府境。宣德二年，黎利败王师，陷隘留关，镇夷将军王通守交趾，惧，出下梢河立坛，与利盟约而还。

　　○隘留关在府北文渊州界。又南为鸡陵关，又南为芹站。永乐二年，遣黄中等送陈天平还安南，至丘温，又进度隘留、鸡陵二关，将至芹站，山路险峻，林木蒙密，军行不得成列，贼伏发，杀天平，及大理卿薛、行人聂聪中等方整军欲战，桥断不得前，乃引还。于是发大军讨安南。将军张辅发凭祥，度陂垒驿，进破隘留、鸡陵二关，进度芹站，搜两旁，伏兵皆遁去，于是进次昌江市，造浮桥济师。及安南平，改鸡陵关为镇夷关。宣德初，黎利叛，围丘温，攻昌江，陷之，又陷隘留关。时柳升将大军进讨，连破贼兵，自隘留关进抵镇夷关。升恃勇直前，至倒马坡，率百骑渡桥，既渡，而桥坏，后军不继，贼伏四起，遂败死。别将崔聚进至昌江，亦败死，官军七万人尽殪，于是弃交趾云。
</div>
    <div class="pagination">
<a href="读史方舆纪要_page428.html">上一页</a><span>...</span><a href="读史方舆纪要_page424.html">424</a><a href="读史方舆纪要_page425.html">425</a><a href="读史方舆纪要_page426.html">426</a><a href="读史方舆纪要_page427.html">427</a><a href="读史方舆纪要_page428.html">428</a><span class="current-page">429</span><a href="读史方舆纪要_page430.html">430</a><a href="读史方舆纪要_page431.html">431</a><a href="读史方舆纪要_page432.html">432</a><a href="读史方舆纪要_page433.html">433</a><a href="读史方舆纪要_page434.html">434</a><span>...</span><a href="读史方舆纪要_page430.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
