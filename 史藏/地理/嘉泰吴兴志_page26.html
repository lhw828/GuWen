<!DOCTYPE html>
<html>
<head>
    <meta charset="UTF-8">
    <title>嘉泰吴兴志 - 第 26 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉泰吴兴志 - 第 26 页/共 35 页</h1>
    <div class="content">始兴王伯茂　新安王伯固　晋安王伯恭　衡阳王伯信　庐陵王伯仁　江夏王伯义　武陵王伯礼　永阳王伯智　桂阳王伯谋 【以上文帝诸王文帝十三男一人为废帝二人早卒封王者十人】 
岳阳王叔谨字子敬宣帝第十六子也少聪敏十岁能属文出为湘州刺史加都督及隋师济江清和公杨素兵下荆州遣将庞晖略地至湘州叔慎遣人许奉降书于庞晖叔谨伏甲待之晖入伏兵发缚晖以徇皆斩之
始兴王叔陵　豫章王叔英　长沙王叔坚　建安王叔卿　宜都王叔明　河东王叔献　新蔡王叔齐　晋熙王叔文　淮南王叔彪　始兴王叔重　寻阳王叔俨　义阳王叔达　巴山王叔雄　武昌王叔虞　湘东王叔平　临贺王叔敖　阳山王叔宣　西阳王叔穆　南安王叔俭　南郡王叔澄　沅陵王叔兴　岳山王叔韶　新兴王叔纯　巴东王叔谟　临海王叔显　新会王叔坦　新宁王叔隆　新昌王叔荣　太原王叔匡 【以上宣帝诸王宣帝四十二男一人为后主八人未及封三子早卒无名封王者三十人】 
太子深　吴兴王允　南平王嶷　永嘉王彦　南海王虔　信义王祇　邵陵王兢　会稽王庄　东阳王恮　吴郡王藩　钱塘王恬 【以上后主诸王后主二十二男十一人未及封太子诸王十一人】 永修侯拟 【本传武帝疏属】 
右陈朝帝冑 【并见南史】 
　　历代后妃
　　　后 
宋明宣沈太后吴兴统记云武康人沈氏为文帝美人生明帝为婕妤明帝即位追尊皇大后按本传讳容姬不知何许人谥曰宣统记必有据
梁文宣阮太后吴兴统记云武康人阮氏梁典云后本姓石氏讳令嬴父灵宝寓居武康后有美色武帝拜修容赐姓阮氏元帝即位追崇文宣太后梁陈故事武康阮公溪石灵宝上虞人尝寓居其女有姝色天监元年送为露乘转女采及生元帝拜修容赐姓阮拜灵宝为朝请时人名其所居溪曰阮公溪灵宝以承圣二年封武康侯溪有大青石俗谓之美人石今存按南史本传云会稽余姚人在孕梦龙罩其床生元帝父灵宝武康县侯寓居武康信矣
陈武昭钱皇后长城人父曰仲方武帝先娶后早卒及武帝即位追尊曰昭皇后南史陈纪永定元年武帝即位追尊前夫人钱氏为昭皇后陵曰嘉陵章皇后传云武帝先娶同郡钱仲方女早卒后乃聘后旧图经云嘉陵在县北五里陈高祖钱皇后陵也而统记乃云陈高祖追尊皇妣钱氏为昭皇后旧编云其误又谓嘉陵为高祖母钱氏其失甚矣按陈纪辛巳追尊皇考曰景皇帝庙号太祖皇妣董氏太夫人曰安皇后前夫人钱氏为昭皇后癸未尊景帝陵曰瑞陵昭皇后陵曰嘉陵遂承上皇妣字以致此误殊不知既以母为太夫人妻为前夫人分陵为二辞意明甚又章后传述武帝先娶钱氏其不思亦甚矣
陈武宣章皇后南史本传讳要儿乌程人亦姓钮父景明幼为章氏所养因改焉后母苏氏尝遇一道人以龟与之光彩五色曰三年有征及期后生而紫光照室因失龟所在后少聪慧美容仪手爪长五寸并红白每有期功之服则一爪先折善书计能诵诗及楚词武帝聘后为夫人后永定元年即位立为皇后武帝崩定策立文帝及即位尊为皇太后宫曰慈训废帝即位为太皇太后光大二年下令黜废帝命宣帝嗣立太建二年崩谥曰宣
陈文帝沈皇后南史本传讳妙容武康人父法深梁大同中归文帝文帝为吴兴太守属侯景作乱帝与后悉为景所收及景平高祖践祚永定元年后为临川王妃文帝即位为皇后废帝即位尊为皇太后宫曰安德陈后主沈皇后南史本传讳婺华武康人父君理母即武帝女会稽穆公主早卒后尚幼而毁瘠过甚为皇太子妃后主即位为皇后后性端静有识量寡嗜欲聪明强记猎涉经史工书翰父君理卒居忧处别殿哀毁踰礼时张贵妃有宠后澹然未尝有所忌怨身居俭约衣服无锦绣之饰惟寻阅图史及释典为事遇岁旱自暴而诵经应时雨降数上书谏后主
唐代宗睿真沈皇后唐书本传吴兴人开元末以良家子入东宫太子以赐广平王实生德宗天宝乱失后所在代宗立以德宗为皇太子诏访后存亡不能得德宗即位乃先下诏赠后曾祖士衡太保祖介福太傅父易直太师弟易良司空易直子震太尉一日封拜百二十七人诏制皆锦翠池饰以厩马负载赐其家建中元年乃具册前上皇太后尊号分遣诸沈行州县物色咨访故中官高力士女颇能言禁中事年状差如后于是迎还上阳宫驰以闻帝喜群臣皆贺力士子知非是具言其情诏贷之帝谓左右吾宁受百罔冀得一真于是自谓太后者数矣及索验皆辞穷终帝世无闻焉
以上后七人
　　　妃
陈宣帝妃钱氏南史后妃传云吴兴人宣帝居乡里先娶钱氏及即位拜贵妃甚有宠
陈宣帝妃吴氏统记云吴兴人生武成公主后主即位尊为太妃
隋炀帝妃陈氏统记云陈后主第四女母高昭仪封广德公主
唐太宗贤妃徐氏唐书本传太宗贤妃徐惠湖州长城人生五月能言四岁通论语时八岁自晓属文父孝德尝试使拟离骚为小山篇曰仰幽岩而流盼拟桂枝以凝望将千龄兮此遇荃何为兮独往孝德大惊知不可掩于是所论遂盛传太宗闻之召为才人手未尝废卷而辞致瞻蔚文无淹思帝益礼顾擢孝德水部员外郎惠再迁充容贞观末数调兵讨定四夷稍稍治宫室百姓劳怨惠上疏极谏且言地广者非常安之术人劳者乃易乱之符又言有道之君以逸逸人无道之君以乐乐身技巧为丧国斤斧珠玉为荡心酖毒复为诗连珠以见意永徽元年卒年二十四赠贤妃陪葬昭陵石室惠之弟齐聃齐聃之子坚皆以学闻女弟为高宗婕妤亦有文藻世以拟汉班氏
以上妃四人
　　　嫔
隋秦王嫔陈氏统记云陈后主第五女长兴人谢昭仪生封临成公主 【原本统记云长兴人】 
嫔一人
　　　夫人 
隋文帝夫人陈氏统记云长城人宣帝第十四女母施氏太妃后主封宁远长公主
隋文帝弘政夫人陈氏统记云长城人宣帝第二十四女母曾美人即后主之妹封临川长公主按南史隋文帝宣华夫人陈氏陈宣帝女也性聪慧姿貌无双不言第几女未知孰是
以上夫人二人
　　　婕妤 
唐高宗婕妤徐氏唐太宗贤妃惠妹也贤妃传云弟齐（日冉）齐（日冉）子坚皆以学闻女弟为高宗婕妤亦有文藻世以拟汉班氏徐齐（日冉）传云长城人也子坚姊为太宗充容仲为高宗婕妤耻以恩进统记作太宗婕妤误矣
婕妤一人
　　　淑媛 
梁武帝淑媛吴氏统记云长城人东昏侯宫人入侍梁王生南昌王综南史豫章王综母吴淑媛在齐东昏侯宫人及得幸于武帝七月而生综
淑媛一人
　　　太妃 
晋宣帝太妃施氏统记云安吉人生宁远公主位太妃
太妃一人
右历代后妃妃嫔自唐徐氏有传外余虽有杂出诸传者始末不详统记之言当有证今并登载
　　汉人
钱林字符茂彭祖四十三代孙也汉建平中为谏议大夫元始中王莽专政来隐于平望乡陂门里梓山东造封村穿港开陌俾水陆交通层屋背山高门面水疏桐映井密竹临池松桂传芳芝兰送馥洲渚园林幽远蒙密林居其中名利不干子孙因家焉
沈戎南史云初为九江从事说降剧贼尹良光武封为海昏侯辞不就徙居会稽乌程县余不乡遂家焉戎后为述善侯葬金鹅山宋元嘉三年戎八代孙司空庆之吏部尚书昙庆五兵尚书怀明左光禄大夫孟俯等奏请过江舍祖宅为寺文帝以为述善侯有功于人同怀其德因以怀德名寺
丘腾元和姓纂云平帝时有丘俊持节安抚江淮属王莽篡位遂留江左吴兴乌程王俭姓系云丘腾光武初起义 【掌故集】 于南阳历公卿二千石退栖旧乡乃于先人即改茔与其弟子筑城而居吴兴统记云大司马丘腾墓在乌程县南六里又列于儒学类
钱让字德高彭祖五十代孙也吴郡乌程人时吴郡太守薛固为法吏所枉下狱付廷尉乃携同郡娄县卞崇诣阙称冤廷尉囚让等以兵人围守苦毒备至让恬然自若枉声弥厉天子闻而奇之赦固之罪累迁散骑常侍广陵太守镇东大将军都督九江诸军事迁徐兖二州刺史封富春侯食邑五千户卒年六十二赠富春公谥曰哀天子素车临吊哀恸给兵吏二十人加威仪还葬本乡赐钱十万黄金百镒锦被十张与让母赵氏统记云墓在长兴县西五里又云谢承后汉书云桓帝时也
费泛费府君碑云字仲虑此邦之人也其先季文为鲁大夫有功封费因氏为姓秦项兵起避地于此遂留家焉府君以孝友至行闻于乡邑仕更郡右謇谔质直在公履法察孝廉除郎中屯骑司马迁萧令视民如子先教后罚在仕九年百姓移风苛慝不作奸寇不发庆增怨销推让道生三年不断狱祯祥感应时沛有蝗独不入界由此显名国以上闻朝廷嘉诸拜梁相二子凤由宰府至堂邑令政九江太守
费凤字伯箫梁相之元子言不失典术行不越矩度践郡右职三贡献计辟州试部忠以卫上汉安二年吴郡太守东海君以君有委蛇之节自公之操年三十一举孝廉拜郎中除陈国新平长后宰堂邑熹平六年七月卒凤退巳进弟不营荣禄祖业良田亩直一金推与弟息行仪高郡
沈瑜沈仪统记云乌程人也俱少有至行瑜十岁仪九岁而父亡居丧毁瘠过于成人外祖会稽盛孝章名士也每抚慰之曰汝并黄中英爽终成奇器何遽逾制自取灭性耶瑜早卒仪笃学有雅才以儒素自业时海内大乱经术废弛士少全行而仪淳深隐默守道不移州府礼请二府交辟公交车并召不屈以寿终续图经曰当汉末未置郡乌程县提封稍广沈氏所居余不乡属今之德清今系乌程则失实附德清则难以预名故载之于郡
许颐统记云故鄣人也颐父患恶疾医曰啖人肉可差颐即割两股为羹以遗父月余果差刺史周泽奏旌表门闾
右汉人汉末置郡特有乌程故鄣县而已故名贤见于诸史者沈瑜沈仪曰乌程人许颐曰故鄣人沈戎曰会稽乌程人钱让曰吴郡乌程人者自秦以来乌程属会稽永建以后始析会稽为吴郡乌程属焉让永建以后人也钱林居梓山今梓山在长兴费泛曰此邦之人者泛凤父子共有三丰碑旧在乌程界村落欧阳公集古录等书俱录碑今在墨妙亭洪氏隶释云在吴兴校官厅壁误也碑在本郡汛凤为本郡之人信矣统记又载钮姓馥充冲皆为关内侯绰荆青三州刺史衡九真太守详富春侯出王俭姓系沈姓彦荆州刺史霸太山太守裕丹阳太守出沈氏先贤传立聪交趾太守昭阳羡令姚祗日南太守施咸魏郡太守俱汉时人今故附见又旧经诸书多以隶乌程抑不考汉之乌程尚兼长城武康界况德清归安又续分者乎今故以时代为别
　　吴人 
吾粲吴志云字孔休吴郡乌程人也孙河为县长粲为小吏河深奇之河后为将军得自选长史表粲为曲阿丞迁为长吏治有名迹虽起孤微与同郡陆逊卜静等比肩齐声矣孙权为车骑将军召为主簿出为山阴令还为参军校尉黄武元年与吕范贺齐等俱以舟师拒魏将曹休于河口值天大风诸船绠绁断绝漂没着岸为魏军所获或覆没沈溺其大船尚存者水中生人皆攀缘号呼他吏士恐船倾没以戈矛撞击不受粲与黄渊独全船人承取之左右以为船重必败粲曰船败当俱死耳人穷奈何弃之粲渊所活者百余人迁太子太傅遭二宫之变抗言执正明嫡庶之分欲使鲁王霸出驻夏口遣杨竺不得在都邑又数以消息语陆逊令时驻武昌连表谏诤由此为霸竺等所谮害续图经曰粲孙权时人未置郡故自宝鼎二年以前皆载于郡以后事并见吴志
徐详字子明乌程人孙权为车骑将军召与是仪胡综俱典军国密事魏拜权为吴王详为亭侯吴志评曰是仪徐详胡综皆孙权之时干兴事业者也仪清恪正素详数通使命综文采才用各见信任譬之广厦其榱椽之佐乎
朱治字君理丹阳故鄣人也劝策还平江东黄武元年封毘陵侯领郡如故二年拜安国将军金印紫绶徙封故鄣权历位上将及为吴王治每进见权常亲迎执版交拜飨宴赠赐恩敬特隆至从行吏皆得奉贽私觌其见异如此权常叹治忧勤王事性俭约虽在富贵车服惟供事权优异之自令督军御史典属城文书治领四县租税而已是时丹阳深地频有奸叛治亦以年向老思恋土风自表屯故鄣镇抚山越诸父老故人莫不诣门治皆引进与共饮宴乡党以为荣在故鄣岁余还吴黄武三年卒
朱才字君业治之子也为人精敏善骑射权爱异之常侍从游戏少以父任为武卫校尉领兵随从征伐屡有功捷本部议者以才少处荣贵未留意于乡党才乃数曰我初为将谓跨马陷敌当身履锋足以扬名不知乡党复追迹其举措乎于是更折节为恭留意宾客轻财尚义施不望报又学兵法名声始闻于远近
朱然字义封治姊之子本姓施氏年十九后为山阴令加折冲校尉督五县权奇其能分丹阳为临川郡然为太守授兵一千人会山贼起然平讨旬月而定吕蒙病笃权问曰卿如不起谁可代者蒙对曰朱然胆守有余愚以为可任蒙卒权假然节镇江陵黄武元年刘备举兵攻宜都然督五千人与陆逊并力拒备别攻破备然前锋断其后道备遂破走拜征北将军封永安侯然长不盈七尺气候分明内行修洁其所文采惟施军器余皆质素终日钦钦常在战场临急胆定尤过绝人虽世无事每朝夕严鼓兵在营者咸行装就队以此玩敌使不知所备故出辄有功诸葛瑾子融步骘子协虽各袭任权时复使然总为大督及陆逊亡功臣名将存者惟然莫与比隆寝疾二年后渐增笃权昼为减膳夜为不寐中使医药口食之赐相望于道然每遣使表疾病有息权辄召见口自问讯入赐酒食出送布帛自创业功臣疾病权意之所锺吕蒙凌统最重然其次矣
朱绩字公绪以父任为郎后拜建中都尉叔父才卒绩领其兵随太常潘浚讨五溪以胆力称迁偏将军营下督领盗贼事持法不倾鲁王霸注意交绩尝至其廨就之坐欲与结好绩下地住立辞而不当然卒绩袭业拜平魏将军乐乡督
姚信吴兴武康人也深于天文学仕至太常造昕天论计昭王俭姓系云昭字叔明吴黄武中为车骑将军至归命侯荒暴乃隐居禺山晋宣帝征召不起
姚翁仲武康人种瓜灌园以供衣食乡里崇之号曰长者或有馈遗一无所受不得已而受即转惠见吴书
右吴人吴宝鼎中始置郡宝鼎以前尚仍汉也故吾粲传曰吴郡乌程人朱治传曰丹阳故鄣人汉初平中始分乌程置永安晋太康中改曰武康吴有永安未有武康姚信曰武康人者盖信为陈姚察之祖察武康人故因仍而言之耳统记又载钮淑尚书令太史亨零陵太守太史淑中书侍郎丁固会稽郡公沈佃长秋卿姚旧宁浦太守俱吴时人今复附见
　　晋人
吴商吴兴故鄣人字彦声太康三年分故鄣立长城县因为长城人学通五经百氏征为东宫校书郎四方学者担簦负笈不可胜数时人服焉历官至侍中见统记王谈晋书云吴兴乌程人也年十岁父为邻人窦度所杀谈阴有复雠志而惧为度所疑寸刃不畜日夜伺度未得至年十八乃密巿利锸阳若耕锄者度常乘船出入经一桥下谈伺度行还伏草中度既过谈于桥上以锸斩之应手而死既而归罪有司太守孔岩义其孝勇列上宥之岩诸子为孙恩所杀无嗣谈乃移居会稽修理岩父子坟墓尽其心力后太守孔钦奇其义行元兴三年举谈为孝廉时人称其得人谈不应召终于家
潘综吴兴乌程人也孙恩之乱妖党攻破村邑综与父骠共走避贼骠年老行迟贼转逼骠骠语综我不能去汝走可脱幸勿俱死骠困乏坐地综迎贼叩头曰父年老乞赐生命贼至骠亦请贼曰儿年少自能走今为老子不去老子不惜死乞活此儿贼因斫骠综抱父于膝下贼斫综头面凡四创综当时闷绝有一贼从旁来相谓曰卿欲举大事此儿以死救父云何可杀杀孝子不祥贼乃止父子并得免乡人秘书监之系祖廷尉沈赤黔以综异行荐补左户令史除遂昌长岁满还家太守王韶之临郡发教列上州台陈其行迹及将行设祖道赠以四言诗元嘉四年有司奏改其里为纯孝里蠲收租布三世
沈劲字世坚吴兴武康人也父充为部曲将吴儒所杀劲当坐诛乡人钱举匿之得免其后竟杀雠人劲少有节操哀父死于非义志欲立勋以雪先耻年三十余以刑家不得仕进郡将王胡之深异之及迁北平将军司州刺史将镇洛阳上疏曰吴兴男子沈劲清操着于乡邦贞固足以干事且臣今求之武士故吴兴人最多若令劲参臣府事者郡人既悦义附亦众诏听之劲既应命胡之以疾病解职升平中慕容恪侵逼山陵时冠军将军陈佑守洛阳众过二千劲自表求助佑效力因以劲补冠军长史令自募壮士得千余人以助佑击贼频以寡制众而粮尽援绝佑惧不能保全会贼寇许昌佑因以救许昌为名兴宁二年留劲以五百人守城佑率众而东会许昌已没佑因奔崖坞劲志欲致命欣获死所寻为恪所攻城陷被执神气自若恪奇而将宥之其中军将军慕容虔曰劲虽奇士观其志度终不为人用今若赦之必为后患遂遇害恪还从容言于慕容晖曰前平广固不能济群黎今定洛阳而杀沈劲实有媿于四海朝廷闻而嘉之赠东阳太守子赤黔为大长秋赤黔子叔任义熙中为益州刺史
沈警字世明惇笃有行业后将军谢安命为参军甚相钦异警内足于财为东南豪士无进仕意谢病归安固留不止还家积载以素业白娱将军王恭镇京口后引为参军手书勤恳苦相招致不得已而应之寻复谢去沈田子吴兴武康人也字敬先后武帝克京口进平建业参镇军事封营道县五等侯义熙十二年武帝北伐田子与顺阳太守傅宏之各领别军从武阳入屯据青泥姚泓将自御大军虑田子袭其后欲先平田子然后倾国东出乃率步骑数万奄至青泥田子本为疑兵所领裁数百欲击之傅宏之曰彼众我寡难可与敌田子曰师贵用奇不必在众宏之犹固执田子曰众寡相倾势不两立若使贼围既固人情丧沮事便去矣及其未整薄之必克所谓先人有夺人之志也便独率所领鼓噪而进贼合围数重田子乃弃粮毁舍躬勒士卒前后奋击贼众一时溃散所杀万余人得泓伪乘舆服御武帝表言其状长安既平武帝燕于文昌殿举酒赐田子曰咸阳之平卿之功也即以咸阳相赏即授咸阳始平二郡太守
沈林子字敬士田子弟林子少有大度年数岁随王父在京口王恭见而奇之曰此儿王子师之流也尝与贵人共见遗宝咸争趋之林子直去不顾年廿三遇家祸既门陷妖党兄弟并应从诛而沈预家甚富强志相陷灭林子兄弟沈伏山泽无所投厝会孙恩屡出会稽武帝致讨林子乃自归陈情率老弱归罪请命乃流涕哽咽三军为之感动帝甚奇之乃载以别船遂尽室移京口帝分宅给焉林子博览众书留心文义从克京口进平东邑时年十八身长七尺五寸沈预虑林子为害常披甲持戈至是林子与兄田子还东报雠五月夏节日至预正大集会弟子盈堂林子兄弟挺身直入斩预首男女无论长幼悉屠之以预首祭父祖墓武帝伐姚泓参征西将军事林子御之连战皆捷帝至阌乡姚泓埽境内兵屯峣柳时田子自武关北入屯军蓝田泓自率大众攻之帝虑众寡不敌遣林子步自秦岭以相接援比至泓已破走田子欲穷追进取长安林子止之曰往取长安如指掌尔复克贼城便为独平一国不赏之功也田子乃止林子威震关中豪右望风请附帝以林子田子绥略有方频赐书（褎去禾改矛）美时武帝以方隅未靖复欲亲戎林子固谏帝答曰吾辙当不复自行帝践位以佐命功封汉寿县伯固让不许永初二年卒
丘昂晋书云昂字公表吴兴人家贫好学不暇就业乃织畚以自给将至饩舍值邻人盗刀潜步自匿专心儒行与其弟给事中夷太守矩并以孝行著名当时谓之三丘
吴庆之晋书云庆之字文悦吴兴乌程人也江夏王义恭召为西曹书佐不就义恭被诛庆之不肯仕终身蔬食后王蕴为吴兴太守召为功曹亦不就
右晋人晋太康中始改永安为武康故沈劲沈田子传曰武康人其它贤贵自姚沈丘钮钱之着姓者附见各姓之下外有殷姓太子太傅迪始兴王师上党都尉跻丹阳尹融吴兴太守康吴姓征虏将军综黄门侍郎楷多见统记诸书
　　宋人 
孙法宗南史云一名宗之吴兴人也父随孙恩入海澨被害尸骸不收母兄并饿死法宗年小流迸至十六方得还单身勤苦霜行草宿营办棺椁造立冢墓葬送母兄俭而中礼以父尸不测入海寻求闻世闲论是至亲以血沥骨当悉凝浸乃操刀沿海见枯体则割肉灌血如此十余年臂胫无完皮血肉枯竭终不能逢遂缞绖终身常居墓所山禽野兽皆悉驯附每（上鹿下囷）鹿触网必解放之偿以钱物后忽苦头创夜有女人至曰我是天使来相谢行创本不关善人使者远相及取牛鼻煮傅之即验一傅便差一境赖之终身不娶馈遗无所受以后事并见南史
丘杰字伟跱吴兴乌程人也十四遭丧以熟菜有味不尝于口岁余忽梦见母曰死止是分别耳何事乃尔荼苦汝噉生菜遇虾蟆毒灵床前有三丸药可取服之杰惊起果得瓯瓯中有药服之下蚪子数升丘氏世保此瓯大明七年灾火焚失之
张敷吴兴故鄣人也生而母殁年十许岁求母遗物而散施已尽惟一画肩乃缄录之每至感思辄开箧涕泗好读道书能属文高祖见而奇之以为世子中军参军数见引接
沈怀文字思明吴兴武康人也祖寂晋光禄勋父宣新安太守怀文少好玄理善为文章为楚昭王二妃记见称于世为江夏王义恭东阁祭酒丁父忧新安郡送故丰厚奉终礼毕余悉班之亲戚一无所留武帝闻而嘉之赐奴婢六人大明中人为侍中时游幸无度太后六宫常乘副车在后怀文与王景文每谏不宜亟出后因从坐松树下风雨甚骤景文曰卿可以言矣怀文曰独言无继宜相与陈之江智深卧草侧亦谓之善俄而被召俱入雉场怀文曰风雨如此非圣人所宜景文又曰怀文所启宜从智深未及有言上方注弩作色曰卿欲效颜竣耶又曰颜竣小子恨不得鞭其面上每宴集在坐者咸令沈醉怀文素不饮酒又不好戏上谓故欲异己谢庄尝戒怀文曰卿每与人异亦何可久怀文曰吾少来如此岂可一朝而变非欲异物性之所不能耳怀文三子淡深冲
沈冲字景绰涉猎文义仕宋历位抚军正佐兼记室及父怀文得罪被系冲兄弟行谢情哀貌苦见之者伤之冲与兄淡深名誉有优劣世号为腰鼓兄弟淡深并历御史中丞兄弟三人皆为司直晋宋所未有也中丞按裁之职被恶者多结怨永明中深弹吴兴太守袁彖建武中彖从弟昴为中丞到官数日奏弹深子续父在僦白幰车免官禁锢冲母孔氏在东邻家失火疑为人所焚热大呼曰我三儿皆作御史中丞与人岂有善者方恐肌分骨散何但焚如
沈昙庆怀文从父兄也父发员外散骑侍郎昙庆仕宋位尚书左丞时岁有水旱昙庆议立常平仓以救人急文帝纳其言而事不行昙庆谨实清正所莅有称绩常谓子弟曰吾处世无才能惟作大老子耳世以长者称之卒于祠部尚书
沈叔任吴兴武康人赤黔子也少有干质朱龄石伐蜀为龄石建威府司马平蜀之功亚于元帅以功封新宁县男后拜益州刺史卒子演之
沈演之年十一尚书仆射刘柳见而奇之曰此童终为令器沈氏家世为将而演之折节好学日读老子百遍以义理业尚知名袭父别爵吉阳县五等侯举秀才为嘉兴令有能名元嘉中加侍中上欲伐林邑朝臣多不同惟广州刺史陆微与演之赞成上意及林邑平赐群臣黄金生口铜器等物演之所得偏多上谓曰庙堂之谋卿参其力平此远夷未足多建第上清旧都鸣銮东岱不忧山河之不开也性好举才申济屈滞而谦约自持帝赐女伎不受暴卒文帝痛惜赠金紫大夫谥曰贞子睦位黄门侍郎演之兄子坦之仕齐为都官郎坦之子顗
沈顗字处黔幼清静有志行慕黄叔度徐孺子之为人读书不为章句著述不尚浮华常独处一室人罕见其面从叔勃贵显每还吴兴宾客填谒顗不至其门勃就之顗送迎不越阃勃叹曰吾乃今知贵不如贱也顗内行甚修事母兄孝友兄昂一名颙亦退素以家贫仕为始安令兄弟不能相离相随之任顗素不事家产及昂卒逢齐末兵荒与家人并日而食或有馈其粱肉者闭门不受唯采莼荇根供食以樵采自资怡然不改其乐沈宪演之从祖弟子也祖说道巴西梓潼二郡太守父璞之北中郎将参军宪少有干局为驾部郎宋明帝与宪恭谓曰卿广州剌史才也补乌程令甚着政绩太守褚彦回叹美以为方员可施少府管掌烦冗材干者并更其职宪以吏能累迁少府卿武陵王晔为会稽以宪为左军司马齐高帝以山阴户众欲分为两县武帝启曰县岂不可御但用不得人耳乃以宪带山阴令政声大着孔珪请假东归谓人曰沈令料事特有天才
沈麟士字彦顺吴兴武康人也祖膺期晋大中大夫父虔之宋乐安令麟士幼而俊敏年七岁听叔父岳言玄宾散言无所遗失岳抚其肩曰若斯文不绝其在尔乎及长博通经史存高尚之志亲亡居丧尽礼服阕忌日辄流涕弥旬居贫织帘诵书口手不绝乡里号为织帘先生尝为人作竹误伤手便流泪而还同作者谓曰此不足损何至涕零答曰此本不痛但遗体毁伤感而悲耳尝行路邻人认其所著屐麟士曰是卿屐耶即跣而反邻人得屐送前者还之麟士曰非卿屐耶笑而受之宋元嘉末文帝令仆射何尚之钞撰五经访举学士县以麟士应选不得已至都尚之深相接及至尚之谓子偃曰山薮故多奇士沈麟士黄叔度之流也岂可澄清淆浊邪汝师之隐居余不乡吴羌山讲经教授从学士数十百人各营屋宇依止其侧时人为之语曰吴羌山中有贤士开门教授居成巿麟士重陆机连珠每为诸生讲之征北张永为吴兴请麟士入郡麟士闻郡后堂有好山水即戴安道游吴兴因古墓为山池欲一观之乃往停数月永欲请为功曹麟士曰明府德履冲素留心山谷是以被褐负杖忘其疾病必欲饰浑沌以蛾眉冠越客以文冕走虽不敏请附高节有蹈东海死耳不忍受此黥劓永乃止麟士无所营求以笃学为务恒凭素几鼓素琴不为新声负薪汲水并日而食守操终老读书不倦遭火烧书数千卷年过八十耳目犹聪手钞写火下细字书复成二三千卷满数十箧时人以为养身静默所致制墨蝶赋以寄意着周易两系庄子内篇训注易经礼记春秋尚书论语孝经丧服老子要略数十卷梁天监中卒于家年八十五以杨王孙皇甫谧深达生死而终礼矫俗乃自为终制遗令气绝剔被取三幅布以覆尸及敛仍移布于尸下以为敛服反被左右两际以周上不覆制覆被不须沐浴含珠以本裙衫先着（纟夸）凡二服上加单衣幅巾屐枕棺中惟依此既殡不复立灵座四节及祥权铺地子地以设元酒之奠人家相承漆棺今不复尔亦不须旐成服后即葬作冢令小后祔更作小冢于殡合葬非古也葬不须聚士成坟使上与地平王祥终制亦尔葬不须（车需）车灵舫魌头也不得朝夕下食祭奠之法至于葬唯清水一杯子彝奉而行之州乡皆称叹焉
沈道虔吴兴武康人也少仁爱好老易居县北石山下孙恩乱后饥荒县令庾肃之迎出县南废头里为立宅临溪有山水可玩时复还石山精庐与孤兄子其釜庾之资困不改节受琴于戴达王敬弘深贵重之郡州府凡十二命皆不就有人窃其园菜外还见之仍自逃隐待窃者去后乃出人有拔屋后大笋令人止之曰惜此笋欲令成林更有佳者相与乃令人买大笋送与之盗者惭不取道虔使置其门内而还常以捃拾自资同捃者或争穟道虔谏之不止悉以其所得与之争者媿恧后每事辄云勿令居士知
沈庆之字弘光吴兴武康人少有志力晋末孙恩作乱使其众寇武康庆之未冠随乡族击之屡捷由是以勇闻元嘉十九年雍州刺史刘道产卒郡蛮大动征西司马朱修之讨蛮失利以庆之为建威将军率众助修之失律下狱庆之专将进讨大破缘沔诸蛮后为孝武抚军中兵参军孝武以本号为雍州随府西上征蛮寇屡有功还都复为广陵王诞北中郎中兵参军加建威将军南济阴太守雍州蛮又为寇庆之以将军太守复随王诞入沔伐沔北诸山蛮大破之威震诸山群蛮皆稽颡庆之患头风好着狐皮帽群蛮恶之号曰苍头公每见庆之军辄畏惧曰苍头公已复来矣庆之引军出前后破降甚众又讨犬羊诸山蛮缘险作重城施门橹甚峻庆之连营山下营中开门相通又令诸军各穿池于营内朝夕不外汲兼以备蛮之火顷之风甚蛮夜下山人提一炬烧营火至辄以池水灌灭之蛮被围守日久并饥乏自后稍出归庆之前后所获蛮并移都下以为营户二十七年迁太子步兵校尉其年文帝将北侵庆之谏曰道济再行无功彦之失利而反今料王玄谟等未踰两将恐重辱王师上曰王师再屈别有所由道济养寇自资彦之中途痰动虏所恃唯马夏水浩大泛舟济河碻磝必走滑台小戍易可覆拔克此二戍馆谷吊人武牢洛阳自然不固庆之固陈不可时丹阳尹徐湛之吏部尚书江湛并在座上使湛之等难庆之庆之曰为国譬如家耕当问奴织当问婢陛下今欲伐国而与白面书生辈谋之事何由济上大笑及军行庆之副玄谟进围滑台庆之与萧斌留守碻磝仍领斌辅国司马玄谟攻滑台积旬不拔魏太武大军南向斌遣庆之将五千人救玄谟庆之曰少军轻往必无益也会玄谟退还斌将斩之庆之谏乃止萧斌以前驱败绩欲绝死固碻磝庆之以为不可会制使至不许退诸将并谓宜留斌复问计于庆之庆之曰阃外之事将所得专制从远来事势已异节下有一范增而不能用空议何施斌及坐者皆笑曰沈公乃更学问庆之厉声曰众人虽见古今不如下官耳学也玄谟自以退败求戍碻磝斌乃还历城申坦垣护之共据清口庆之奔驿驰归二十九年师复行庆之固谏不从以立议不同不使北出庆之居清明门外有宅四所室宇甚丽又有园舍在娄湖庆之一夜携子孙徙居之以宅还官悉移亲戚中表于娄湖列门同闬焉广开田园之业每指地语人曰钱尽在此中兴身享大国家素富厚产业累万金奴僮千计再献钱千万谷万斛以始兴封优近求改封南海郡不许伎妾十数人并美容工艺庆之优游无事尽意欢愉自非朝贺不出门每从游幸及校猎据鞍陵厉不异少壮太子妃上孝武金镂七箸及盂杓上以赐庆之曰觞酌之赐宜以大夫为先也上尝欢饮普令群臣赋诗庆之麤有口辨手不知书每将署事辄恨眼不识字上逼令作诗庆之曰臣不知书请口受师伯上令颜师伯执笔庆之于口受之曰微生遇多幸得逢圣运昌朽老筋力尽徒步还南冈辞荣此圣世何媿张子房上甚悦众坐并称其辞意之美前废帝即位加庆之几杖给三望车一乘庆之每朝贺常乘猪鼻无幰车左右从者不过三五骑履行田园每农桑剧日无人从行遇之者不知三公也及加三望车谓人曰我每游履田园有人时与马成三无人则与马成二今乘此车安所之乎及赐几杖并固让柳元景颜师伯尝诣庆之会其游田元景等鸣笳列卒满道庆之独与左右一人在田见之悄然改容曰夫贫贱不可居富贵亦难守吾与诸公并出贫贱因时际会荣贵至此唯当共思损挹之事老子八十之年目见成败者已多诸君炫此车服欲何为乎于是插杖而芸不为之顾元景等彻侍褰裳从之庆之乃与相对为欢庆之既通贵乡里耆旧素轻庆之者后见皆膝行而前庆之曰是故昔时沈公废帝狂悖无道庆之犹尽言谏诤乃遣其从子攸之赍药赐死时年八十庆之群从姻戚由庆之在列位者数十人长子文叔位侍中庆之之死不肯饮药攸之以被掩杀之文叔密取其药藏录乃饮药自杀文叔子昭明位秘书郎闻父死曰何忍独生亦自缢死
沈昭略字茂隆昭明之弟也永元中与叔父文季俱被召入华林省茹法珍等进药酒昭略怒骂徐孝嗣曰废昏立明古今令典宰相无才致有今日以瓯投其面曰使为破面鬼死时言笑自若了无惧容徐孝嗣谓曰见卿使人想夏侯太初答曰明府犹忆夏侯便是方寸不能多豁下官见龙逢比干欣然相对霍光脱问明府今日之事何辞答之耶昭略弟昭光闻收兵至家人劝逃去昭光不忍舍母入执母手悲泣遂见杀昭明子昙亮已得逃去闻昭光死乃曰家门屠戮独用生何为又绝吭而死时人叹其累世孝义
沈文季字仲达文叔弟也以宽雅正直见知位中书郎父庆之遇害诸子见收文叔谓之曰我能死尔能报遂自杀文季挥刀驰马去收者不能追遂免升明元年沈攸之反齐高帝加文季冠军将军督吴兴钱塘军事初庆之之死也攸之求行至是文季收攸之弟新安太守登之诛其宗族以复旧怨亲党无炊火焉君子以文季能报先耻
丘泉之宋书云泉之吴兴乌程人博学有才识着文章一百卷行于代历龙乡县侯吴郡太守
吴逵吴兴人也经荒饥疾病阖门死者十有三人逵时亦病笃其丧皆乡里以苇席裹而埋之逵夫妻既存家极贫窘冬无衣被昼则佣债夜烧砖甓昼夜在山未尝休止遇毒虫猛兽辄下道避之期年成七墓十三棺时有赠赙一无所受太守张崇义以羔羊之礼礼焉卒于家南史作吴兴乌程人统记云又见宋略
右宋人
　　齐人 
沈升之南史吴兴人也为丹阳尹徐孝嗣故吏谓徐孝嗣曰升之与君俱有项领之功今一言而二功俱解岂愿闻之乎君受恩二祖而更参维新之政以君为反复人事成则无处逃咎矣升之草莱百姓言出祸已随之孰与超然谢病高枕家园则与松柏比操风霜等烈岂不美耶孝嗣改容谢之
丘仲起字子震吴兴人也为晋平太守清廉自立褚彦回叹曰目见可欲心不能乱此杨公所以遗子孙也仲起位至廷尉卒
丘冠先字道玄吴兴乌程人也少有节义齐永明中位给事中时求使蠕蠕国尚书令王俭言冠先虽名位未升而行义甚重若为行人则苏武郑众之流于是使蠕蠕蠕蠕逼令拜冠先执节不从以刃临之冠先曰能杀我者蠕蠕也不能以天子使拜戎狄者我也遂见杀武宗以冠先不辱命赐其子雄钱一万布三千匹
丘灵鞠吴兴乌程人也祖系秘书监父道真护军长史灵鞠少好学善属文宋孝武殷贵妃亡灵鞠献挽歌三首云横广阶闇霜深高殿寒帝摘句嗟赏褚彦回为吴兴太守谓人曰此郡才士唯有丘灵鞠及沈勃耳尝还东诣司徒褚彦回别彦回不起曰比脚疾更增不复能起灵鞠曰脚疾亦是大事公为一代鼎臣不可复为覆餗其强切如此武帝即位为通直常侍寻领东观祭酒灵鞠曰人居官愿数迁使我终身为祭酒不恨也着江左文章录序起太兴讫元熙文集行于时子迟
丘迟字希范八岁便属文灵鞠尝谓气骨似我为中书侍郎卒迟辞彩丽逸时有锺嵘着诗评云范云婉转清便如流风回雪迟点缀映媚似落花依草虽取贱文通而秀于敬子其见称如此
丘仲孚字公信灵鞠从孙也少好学读书常以中宵钟鸣为限灵鞠常称为千里驹也齐永明初为国子生王俭曰东南之美复见丘生为山阴令居职甚有声称百姓谣曰二傅沈刘不如一丘前世傅琰父子沈宪刘玄明相继宰山阴并有政绩言仲孚皆过之梁武帝践祚复为山阴令仲孚长于发摘善适权变吏人敬服号称神明治为天下第一累迁豫章内史在郡更厉清节顷之终诏赠给事中黄门侍郎丧将还豫章老幼号哭攀送车轮不得前仲孚为左丞撰皇典二十卷南宫故事百卷又撰尚书具事杂仪行于世
丘寂之字德元吴兴乌程人年十七为州西曹兼直主簿刺史王彧行夜还前驱巳至而寂之不肯开门曰不奉墨旨彧乃于车中为教然后开彧叹曰不意郅君章近在阁下即转为主簿专以廉洁御下于时丹阳县令沈巑之以清廉抵罪寂之闻之曰清吏真不可为也政当处季孟之闲乎
太史叔明吴兴乌程人太史慈后也少善庄老兼通孝经论语礼记尤精三玄每讲说听者常五百余人为国子助教邵陵王纶好其学及出为江州掾叔明之镇王迁郢州又随府所至辄讲授故江州人士皆传其学
沈巑之吴兴武康人也性疏直为丹徒县令自以清廉不事左右浸润日至遂锁系尚方叹曰一见天子足矣上召问曰复欲何陈答曰臣坐清所以获罪上曰清复何以获罪曰无奉承要人上曰要人为谁巑之以手板四面指曰此赤衣诸贤皆是若臣得更鸣必令清誉日至巑之虽危言上亦不责后知其无罪重除丹阳令入县界吏人候之谓曰我今重来当以人肝代米不然清名不立
沈瑀字伯瑜吴兴武康人也父昶事宋建平王景素景素谋反昶先去之及败坐系之狱瑀诣台陈请得免罪司徒竟陵王子良闻瑀名引为府行参军领扬州部传从事时建康令沈徽恃势豪瑀瑀以法绳之众惮其强子良甚相知赏虽家事皆以委瑀子良薨瑀复事刺史始安王遥光常使送人丁速而无怨遥光谓使吏曰尔何不学沈瑀所为乃令瑀专知州狱事湖熟县方山埭高峻冬月公私行旅以为艰明帝使瑀行修之瑀乃开四洪断行客就作三日便办扬州书佐私行诈称州使不肯就作瑀鞭之四十书佐归诉遥光遥光曰沈瑀必不枉鞭汝覆之果有诈明帝复使瑀筑赤山塘所费减材官所量数十万帝益善之为建德令教人一个种十五株桑四株柿及梨栗女子丁半之人咸欢悦顷之成林帝即位云深荐瑀自既阳令擢兼尚书右丞时天下初定陈伯之言瑀既督运输军国获济帝以为能迁尚书驾部郎兼右丞如故瑀荐族人沈僧隆僧照有吏干帝并纳之以母忧去职起为余姚令县大姓虞氏千余家请谒如巿前后令长莫能绝自瑀到非讼诉无所通以法绳之县南有豪族数百家子弟纵横递相庇荫厚自封植百姓甚患之瑀召其老者为石头仓监少者补县僮皆号泣道路自是权右屏迹瑀初至富吏皆鲜衣美服以自彰别瑀怒曰汝等下县吏何得自拟贵人悉使着芒履麤布侍立终日足有蹉跌辄加榜棰瑀微时尝至此鬻瓦器为富人所辱故因以报焉后为安南长史寻阳太守江州刺史曹景宗卒仍为信威萧颖达长史太守如故瑀性屈强每忤颖达颖达衔之天监八年因入谘事辞又激烈颖达作色曰朝廷用君作行事邪瑀出谓人曰我死而后巳终不能倾侧面从是日于路为人所杀多以颖达害焉子续累讼之遇颖达寻卒事不穷竟续乃布衣蔬食终其身
王文殊字令章吴兴故鄣人也父没魏文殊思慕泣血终身蔬食不衣帛服麻缊而已岁时伏腊月朝十五未尝不北望长悲如此三十余年太守孔琇之表其行改其居为孝行里
右齐人
　　梁人
丘师施南史云吴兴人以廉洁称罢临安县还唯有二十笼簿书并是食库券帖当时以北范述曾位至台郎吴筠字叔庠吴兴故鄣人好学有俊才文体清拔好事者或（赦去赤改学）之谓为吴筠体柳恽为吴兴召补主簿日引与赋诗
沈浚字叔源吴兴武康人也祖宪浚少涉学有材干仕梁历山阴吴建康三县并有能名太清二年累迁御史中丞时台城为侯景所围外援并至景表请和简文使浚往景所景曰即日向热非复行时政欲立效求停君可见为申闻浚曰大将军此意意在得城下风所闻久已乏食城内虽困尚有兵粮朝廷恐和好乖贰已密敕外军若台城倾覆勿以二宫为念当以死雪耻若不能决战当深壁自守大将军十万之众将欲何资景横刀于膝瞑目叱之浚乃正色责景曰河南王人臣而举兵向阙今朝廷已赦王罪结盟口舌未干而复翻背沈浚六十之年且天子使也奉命而行何用见胁径去不顾景叹曰真司直也
</div>
    <div class="pagination">
<a href="嘉泰吴兴志_page25.html">上一页</a><span>...</span><a href="嘉泰吴兴志_page21.html">21</a><a href="嘉泰吴兴志_page22.html">22</a><a href="嘉泰吴兴志_page23.html">23</a><a href="嘉泰吴兴志_page24.html">24</a><a href="嘉泰吴兴志_page25.html">25</a><span class="current-page">26</span><a href="嘉泰吴兴志_page27.html">27</a><a href="嘉泰吴兴志_page28.html">28</a><a href="嘉泰吴兴志_page29.html">29</a><a href="嘉泰吴兴志_page30.html">30</a><a href="嘉泰吴兴志_page31.html">31</a><span>...</span><a href="嘉泰吴兴志_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
