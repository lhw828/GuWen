<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 38 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 38 页/共 77 页
  </h1>
  <div class="content">
   渭水又东北与镐水合，朱此九字讹作《经》，戴改《注》，赵同。又此及下鄗、镐错出，自来各本皆然，戴俱作鄗。守敬按，镐鄗本同。郦氏因各书为文也。前后均作镐，应《诗》及郑《笺》之镐也；中均作鄗，应《春秋后传》之鄗也。如戴改，是强二书以就一书矣，可乎？水上承镐池于昆明池北，守敬按：《汉书 五行志 注》，孟康曰，长安西南有镐池。《三辅黄图》引《庙记》曰，长安城西有镐池，在昆明池北，周匝二十二里，溉地三十三顷。《长安志》，镐水出县西北十八里。《注》，镐池，今《图经》，滈水在县西四十里。按镐池当与昆明池通流，故其水源源不绝，而《注》不言，略也。《方舆纪要》，自唐贞观闲堰丰、镐二水入昆明池，二水于是断流。周武王之所都也。守敬按：《寰宇记》引《帝王世纪》，镐池，即周之故都也。故《诗》《大雅 文王有声》篇云：考卜维王，宅是镐京，守敬按：《说文》，镐，地名。武王所都，在长安西上林苑中。《长安志》三引《帝王世纪》，武王自酆居镐。今沣水之东，长安之南三十里，去酆二十五里。维龟正之，武王成之。自汉武帝穿昆明池于是地，朱无武字，赵、戴增。守敬按：《汉书 武帝纪》，元狩三年穿昆明池。臣瓒曰，《西南夷传》有越嶲、昆明国，有滇池，方三百里。汉使求身毒国，而为昆明所闭，今欲伐之，故作昆明池象之，以习水战，在长安西南，周回四十
里。《食货志》又曰，时越欲与汉用船战，遂乃大修昆明池也。《长安志》，池在长安县西二十里，今为民田。《长安县志》，在县西南三十里。地名鹳鹊庄。基构沦褫，守敬按：《长安志》三引此作沦陷。今无可究。赵云：《雍录》曰，诸家皆言自汉武帝穿昆明池后，镐京故基，皆沦入于池，无复可究。独梁载言《十道志》曰，镐池，亦名元址，在昆明池北，始皇毁之。守敬按：《方舆纪要》云，始皇时镐京故址毁，汉武穿昆明池，而故址益无可究，是也。《春秋后传》曰：使者郑客朱《笺》曰：宋本《水经》及《搜神记》皆作郑容，此客字并误。戴、赵改容。守敬按：《大典》本、残宋本并作容。宋本《书钞》一百六十、宋本《初学记》五引乐资《春秋传》[一三]并作客。《御览》五十一、九百五十八两引，一作容，一作客。又《汉书 五行志》中引《史记》作客。容、客错出，无以定之。入函谷关，朱函作柏，赵、戴同。守敬按：《河水注》有柏谷亭，然无柏谷关之名。据《书钞》、《初学记》、《御览》引，并作函谷关，则柏为函之误无疑，今订。至平舒置，守敬按：平舒道见后文。《广雅》，邮置，关驿也。《汉书 曹参传》取狐父、祁、善置。师古曰，置，若今之驿，是也。见华山有素车白马，华山详后。问郑客安之？答曰：之咸阳。咸阳，秦都，详下。车上人曰：朱上三字讹作过镐池，戴作车上人。赵据孙潜校改同。守敬按：残宋本、《大典》本并作车上人。吾华山君使，愿托书致镐池君。会贞按：梁玉绳曰，张晏以滈池君为武王，《雍录》引《十道志》以为始皇，皆非。服虔曰，水神是也。子之咸阳，过镐池，见大梓下有文石，取以款梓，朱
款下有扣字，赵同，戴改作列。守敬按：各书引但作款，无扣字。《御览》九百五十八引作扣，款即扣也，不应二字复出。当是校者注扣字于旁，遂混入正文也。全、戴不知扣为衍文，改作列，疏矣。当有应者，以书与之。勿妄发，致之得所欲。郑客行至鄗池，见一梓下，果有文石，取以款梓。应曰：诺。郑容如睡，觉而见宫阙，若王者之居焉。谒者出，受书，入，有顷，朱有讹作又见，赵同，戴改。守敬按：《书钞》、《御览》九百五十八引作有。闻语声言：祖龙死。守敬按：祖上有脱文。《御览》九百五十八引作今年祖龙死，亦误。《搜神记》作明年，是也。今本《史记 始皇纪》作今年，《潜邱札记》力辨其非。又引太白诗，明年祖龙死为证。《汉书 注》，苏林曰，祖，始也。龙，人君象，谓始皇也。神道茫昧，理难辨测，故无以精其幽致矣。鄗水又北流，西北注，与彪池合。水出鄗池西，守敬按：《地形志》，长安有滮池水。《括地志》，池周十五步。《长安志》，滮池水出长安西北二十里滮池。而北流入于鄗。《毛诗》云：滮，流貌也。朱貌作浪，赵、戴同。会贞按：《小雅 白华》篇《毛传》，滮，流貌。此作流浪，以形近致误。《长安志》又沿此《注》之误。考《说文》，滮，水流貌。亦此本作貌之证。而世传以为水名矣。会贞按：《通鉴》，晋太元十一年，秦将邓景拥 五千，据彭池以击后秦。胡氏谓当作彪池，是彪池之名，流传久矣，非郦氏时始有此名也。郑玄《笺》曰：丰镐之闲，水北流也。镐水北径清泠台西，朱讹作溪灵台，《笺》曰：宋本作
汉灵台。赵云：按溪灵台，溪字误。《笺》云，宋本作汉灵台，窃谓似是而实非也。《御览》六十二及《长安志》引此文作清泠台，与今本异。朱氏家多古书，未必无据。《地形志》，长安县有周灵台。《方舆纪要》长安县灵台下，引《三辅故事》曰，周灵台在鄠县丰水东。鄠县丰城下云，《左传 昭四年》，楚椒举曰，康有酆宫之朝。杜预曰，酆宫东有灵台，康王于是朝诸侯。孔颖达曰，酆去长安镐池二十五里，又曰，灵台在县东北，周灵台也。《志》云，酆宫又东二十五里，即灵囿之地，中有灵台，《诗》所谓经始灵台者也。《春秋 僖十五年》，秦、晋战于韩，获晋侯以归，舍诸灵台，是也。又曰，《三辅故事》曰，汉灵台在长安故城西北八里，本秦之清台，汉曰灵台。郭缘生《述征记》，长安宫中有灵台，高十五仞。《水经注》，汉灵台在秦阿房宫南，去明堂三百步，镐水径其西。汉平帝元始四年立。观此则丰宫之灵台为周，而长安之灵台为汉。郦《注》既于长安城下纪汉灵台矣，于此又云汉灵台，不几复与？《寰宇记》引《水经注》作清灵台，是也。盖清台之名，不始于秦，康志贺《述礼统》云，夏为清台，商为神台，周为灵台。毛公《诗传》曰，神之清明称灵，四方而高曰台。且亦有清灵合称者，《史记 封禅书》，公孙卿曰，黄帝就青灵台十二日烧也。《黄图》曰，汉灵台在长安西北八里。又周文王灵台在长安西北四十里，高二十丈，周四百二十步。明有周、汉之分。《吕图》亦云，汉旧城外有灵台，北与未央宫对。此即汉灵台，与酆宫之灵台无涉也。中尉知改溪字之误，而不知《汉志》之亦属臆说，与事义大相乖缪者也。《玉海》引《水经注》曰，酆水北径灵台西，文王又引水为辟廱灵沼。此等文句，今皆脱失，无惑乎后人之但凭私见也。又径磁石门西。门在阿房宫前，阿房详下。悉以磁石为之，故专其目。令四夷朝
者，朱令作合，《笺》曰：疑作令。戴、赵作令。守敬按：《大典》本、明抄本作令。《长安志》三引此同。有隐甲怀刃入门而胁之以示神，故亦曰却胡门也。守敬按：《史记 始皇本纪 正义》引《三辅旧事》，阿房宫以磁石为门，阿房宫之北阙门也。《西京记》，秦阿房宫，以磁石为门，怀刃入者辄止之。唐玄应《瑜珈师地论音义》引《埤苍》，磁石，谓吸铁者也。《括地志》，磁石门一名却胡台。《元和志》，在咸阳县东南十五里，东西有阁道。镐水又北，注于渭。朱注讹作径，赵、戴改。守敬按：《括地志》，今镐池水又北流入永通渠，不至磁石门，亦不复入渭。是后世水道有移徙也，而《史记 始皇本纪 正义》乃以为据，斥郦《注》入渭之误，疏矣。
渭水北有杜邮亭，去咸阳十七里，守敬按：《国策》，甘罗述武安君之死，去咸阳七里。《史记 甘罗传》同。然考《白起传》，出咸阳西门十里，至杜邮。《汉书 司马迁传》，李奇曰，杜邮，地名，在咸阳西十里。[《史记 太史公自序 索隐》引李奇说同。]慧琳《弘明集 音义》引《春秋后语》，杜邮在咸阳西十里。则为十里至确，足证七为十之误。疑《注》文本作十。校者见《国策》作七，注七字于旁，后混入正文，合为十七也。《续汉志》，长安有杜邮。《地形志》，石安有杜邮亭。《寰宇记》，亭在咸阳县西南三十八步。《咸阳县志》，杜邮馆在县东五里。今名孝里亭，会贞按：《史记 太史公自序 索隐》引《三秦记》，杜邮后改为孝里。《文选 潘岳＜西征赋＞》，索杜邮其焉在，云孝里之前号。《注》，杜邮，今谓之孝里。中有白起祠。会贞按：《史记 白起传》，死非其罪，秦人怜之，乡邑皆祭祀焉。此作祠之由。《元和志》，白起
祠在咸阳县城中。城本杜邮也。嗟呼！有制胜之功，渐尹、商之仁，会贞按：《白起传》，起善用兵，所为秦战胜攻取者七十余城，南定鄢、郢、汉中，北禽赵括之军，虽周、召、吕望之功不益于此矣。郦氏议其不仁，指长平坑赵卒四十万事。尹商无考。尹与召，商与周，并形近，疑本作周召，传钞误为商尹，而又倒置也。是地即其伏剑处也。会贞按：《白起传》，至杜邮，引剑自刭。郦氏所本。《国策》，甘罗曰，绞而杀之，不同。
渭水又东北径渭城南，朱此九字讹作《经》，戴改《注》，全、赵同。会贞按：此前汉渭城县，《注》当云县故城。或因讹作《经》，后人遂删县故城三字。《一统志》，在今咸阳县东。文颖以为故咸阳矣。会贞按：《汉书 高帝纪 注》，颖曰，咸阳今渭北渭城是也。此钞变其辞。守敬按：《汉志》已云渭城故咸阳。秦孝公之所居离宫也。献公都栎阳，天雨金。详后栎阳城下。周太史儋见献公曰：周故与秦国合而别，别五百岁复合，合七十岁而霸王出。守敬按：此事《史记 秦本纪》、《周本纪》、《封禅书》、《老子传》、《汉书 郊祀志》并载之。[一四]当以《周本纪》、《封禅书》作十七岁为是。《集解》、《索隐》、《正义》、颜师古言之详矣。《秦本纪》作七十七岁，《老子传》、《郊祀志》作七十岁，皆误。此用《秦本纪》说而作七十岁，盖脱一七字也。至孝公作咸阳，筑冀阙，守敬按：《正义》刘伯庄云，冀犹记事，阙即象魏也。而徙都之。守敬按：自献公至此，《史记 秦本纪》文。故《西京赋》张衡《西
京赋》见《文选》。曰：秦里其霸，[一五]朱《笺》曰：《西京赋》作秦里其朔。薛综《注》云，里，居也；朔，北也。秦地居其北，是曰咸阳。赵云：按霸者，幽阴之义，与朔字义同。《汉书 律历志》曰，四月己丑朔死霸。死霸，朔也，生霸，望也。是此意也。守敬按：后长安朔都门，此《注》亦作霸都也。实为咸阳。太史公曰：长安，故咸阳也。守敬按：《史记 卢绾传》，汉初，绾封长安侯，长安，故咸阳也。《括地志》曰，史传所载，长安之名旧矣，又卢绾封之初，项羽尚未灭，盖长安得名，非始于汉。司马迁云，长安故咸阳，据当时之名，因终说其事，非谓封绾之日，改咸阳为长安矣。按长安本秦乡名，故属咸阳，史公因有故咸阳之说。班固于渭城曰，故咸阳。史公于长安亦曰故咸阳，与固于京兆尹曰故秦内史，于左冯翊、右扶风，亦皆曰故秦内史，一例也。汉高帝更名新城。会贞按：《史记 曹参世家》，参东取咸阳，更命曰新城。《汉志》，高帝元年，更名新城，七年罢，属长安。下云，武帝别为渭城。则此句下当有罢县之文方合。武帝元鼎三年别为渭城，会贞按：《汉志》，武帝元鼎三年更名渭城。《御览》一百五十五引《帝王世纪》作别为渭城。在长安西北，渭水之阳。会贞按：亦《帝王世纪》文。王莽之京城也。始隶扶风，会贞按：《汉志》，渭城属右扶风。后并长安。会贞按：后汉省渭城。《郡国志》称长安有杜邮，此渭城并入长安之证。《御览》引《帝王世纪》，属扶风后并长安二句，在汉元年更名新城下，则以始隶扶风在元年，后并长安，指七年罢新城之事。然武帝太初中方有右扶风，[一六]安得高帝时有隶扶风事？则以此为是。而泬水注之，朱此五字讹作《经》，戴改《注》，而作南有，全、赵改同。赵仍作
而，全亦作南有。会贞按：而字承上径渭城南句，与前卷而左会左阳水承上径胡城东句同。全当本作而，戴不知有《注》中《注》，疑文意不贯，臆改而作南有，校刊全书者贸然从之，大失庐山真面矣。又朱泬作沈，下同。赵云，按沈字是泬字之误。《地理志》右扶风鄠县下云，潏水北过上林苑，入渭。师古曰，潏即今沈水，或作泬，与沈相似，因名沈水耳。潏水今则改名，人不识也。然则沈字之讹，所由来旧矣。戴改而作南有，改沈作泬，云，考郑县东别有沈水，此乃潏水也，为关中八川之一，从穴不从冘。守敬按：王念孙曰，《汉志》鄠县之潏水，当作涝。潏字或作泬。泬讹作沈。师古但知沈为泬之讹，而不知潏为涝之讹也。今考《集韵》，潏、泬并古穴切，音玦。《说文》，潏、涌出也。泬、水从孔穴疾出也。是潏、泬二字音义皆同，故潏或作泬。就师古言论之，以沈为泬之讹，至确。故赵援以为证，戴亦从其说。而段玉裁据《上林赋》李善《注》，潏水出杜陵，今名沇水，訾师古作泬，为无稽之谈，并斥戴改沈为泬之非，不知沇亦泬之误也。水上承皇子陂于樊川，朱水上有其字，赵同，戴删。会贞按：《史记 樊哙传 索隐》，《三秦记》曰，长安正南，山名秦岭，谷名子午，一名樊川。《元和志》，樊川一名后宽川，在万年县南三十五里。《寰宇记》，皇子陂在县启夏门南五十里。《长安志》引《十道志》，秦葬皇子，起冢陂北原上，因名皇子陂。此谓泬水承皇子陂于樊川，则彼为樊川之源，即郦氏时泬水之源也，在今咸宁县南。其地即杜之樊乡也。杜县详后杜陵下。汉祖至栎阳，栎阳详后。以将军樊哙灌废邱，最，废邱详前。赐邑于此乡也。会贞按：见《史记 樊哙传》。其水西北流径杜县之杜京西，朱径讹作注。赵同，
戴改作径。会贞按：残宋本、《大典》本作径。县详后狗枷川水下。杜京，当在今长安县南。西北流径杜伯冢南。会贞按：《长安志》，杜伯冢在下杜城东南。《一统志》，在今长安县南。杜伯与其友左儒仕宣王，儒无罪见害，[一七]杜伯死之，终能报恨于宣王。故成公子安五言诗成公子安诗全篇，今佚。曰：谁谓鬼无知？杜伯射宣王。朱《笺》云：《国语 周语》云，周之衰也，杜伯射王于鄗。《墨子 明鬼》云，周宣王杀其臣杜伯而不辜，其后三年，王合诸侯田于圃。日中，杜伯乘白马，朱衣冠，射王中心，折脊而殪。着之《周春秋》以为警。《汲冢琐语》云，宣王之妾女鸠，欲通杜伯，杜伯不可，女鸠反诉之王，王囚杜伯于焦，杜伯之友左儒九谏而不听，并杀之，后三年而杜伯射王。守敬按：诸书 杜伯事各异。《汲冢琐语》谓左儒因杜伯而死。《太平广记》一百十九引《还 记》，亦言女鸠诉杜伯于宣王，王杀杜伯，左儒九谏不听。但略杀儒事。此《注》则以为杜伯因儒而死，未详所据。泬水又西北径下杜城，即杜伯国也。会贞按：《汉志》，杜陵故杜伯国。此《注》于后狗枷川下， 宣帝杜陵及杜陵县，不言杜伯国，而于此下杜城云，即杜伯国。《括地志》亦云，下杜故城在长安县东南九里，古杜伯国。盖宣王杀杜伯以后，子孙微弱，附于秦，后武公灭之为县。汉宣帝时，修杜之东原为陵，曰杜陵县，更名此为下杜城。《寰宇记》略同。是谓下杜本杜伯国，后为杜县，至汉宣帝于杜原置杜陵县，而此城始有下杜之名。但考《汉书 宣帝纪》，帝未即位时，乐杜、鄠之间，率常在下杜，是下杜与杜县为二，非改杜陵时，始以杜县为下杜。窃以杜县本杜伯国，汉改杜陵，并非移置。故《汉志》直云杜陵故杜
伯国，不云有下杜城，故杜伯国。而下杜城则郦氏后文引应劭曰，故杜陵之下聚落者是也。《长安志》。下杜城在长安县南十五里，引《庙记》曰，杜伯所筑，东有杜原，城在底下，故曰下杜。知是杜之别城，泬水又西北，左合故渠，朱作支合，赵同，戴改支作枝。会贞按：故渠在泬水之左，是左合也。支乃左之误，戴改作枝，则误中之误矣，今订。渠有二流，上承交水，交水详《补丰水》篇。合于高阳原，会贞按：《长安志》，高阳原在长安县西南二十里。唐恭懿太子陵在高阳原。《一统志》，在长安县西南二十里，接咸阳县界。而北径河池陂东，会贞按：《寰宇记》，河池陂承昆明池而东注渭。按此《注》河池陂，在昆明池之南。《一统志》，陂在长安县西南。又见后昆明故渠下。而北注泬水。泬水又北与昆明故池会，昆明池详前。又北径秦通六基东，会贞按：秦通六基无考，当在今长安县西。又北径堨水陂东，会贞按：陂当在今长安县西北。又北得陂水，水上承其陂。朱讹作又北得陂承其陂，赵同，戴增。东北流入于泬水。泬水又北径长安城西，城详后。与昆明池水合。水上承池于昆明台，会贞按：《三辅黄图》，豫中观，武帝造，在昆明池中，亦曰昆明观。又一说曰，上林苑中有昆明池观，盖武帝所置，接引桓谭《新论》云云，与此《注》同，是昆明观即郦所云昆明台也。《一统志》，台在长安县西。故王仲都所居也。桓谭《新论》称：元帝被病，广求方士。汉中送道士王仲都，诏问所能。对曰：能忍寒暑。乃以隆冬盛寒
日，令袒，载驷马，于上林昆明池上，朱作乃以昆明池上，有脱文。《笺》曰：桓谭《新论》原作乃于盛寒日，载以驷马车于昆明池上。赵依增，全、戴乃以下增隆冬盛寒日令袒载驷马于上林十三字。会贞按：《新论》已佚，《笺》所载不知何书引， 检未得。全、戴所增，则引见《三辅黄图》，今从之。环冰而驰。御者厚衣狐裘寒战，而仲都独无变色，卧于池台上，曛然自若。夏大暑日，使曝坐，赵曝作暴。环以十炉火。不言热，又身不汗。会贞按：《三辅黄图》、《类聚》五、《初学记》三、《御览》二十二、三十四、七百五十七引《新论》，互有详略。池水北径镐京东，鄗京详前。秦阿房宫西。《史记》《始皇本纪》曰：秦始皇三十五年，以咸阳人多，朱人上有之字。赵同，戴删。守敬按：残宋本、《大典》本无之字。先王之宫小，乃作朝宫于渭南，亦曰阿城也。守敬按：《史记》无此句。《三辅黄图》，阿房宫亦曰阿城。郦氏所本。疑此句当在前殿阿房之下，是《注》中《注》。然或因史称前殿阿房，故先以阿房统属之朝宫耳。《正义》，雍州郭城西南面，即阿房宫城东面。《长安志》，秦阿房宫一名阿城，西北三面有墙，南面无墙，周五里一百四十步，崇八尺，上阔四尺五寸，下阔一丈五尺，今悉为民田。始皇先作前殿阿房，守敬按：《三辅黄图》，秦作宫阿其房，故天下谓之阿房宫。上可坐万人，朱无上字，《笺》曰：宋本有上字。守敬按：《史记》有上字。下可建五丈旗。周驰为阁道，自殿直抵南山。朱抵下有城字，赵同，戴删。表山巅为
阙。为复道自阿房度渭，属之咸阳，象天极阁道，绝汉抵营室也。守敬按：《索隐》谓为复道，度渭属咸阳，象天文阁道绝汉抵营室也。《天官书》曰，天极紫宫后十七星绝汉抵营室，曰阁道。《史记 始皇本纪》，东西五百步，南北五十丈。《正义》引《三辅旧事》，阿房宫东西三里，南北五百步，庭中可受万人。《关中记》曰：阿房殿在长安西南二十里。会贞按：《括地志》、《元和志》，在长安县西北十四里。《长安志》，在县西二十里。古长安在长安之西北，故《关中记》称在长安西南。《括地志》、《元和志》谓在西北，《长安志》谓在西也。唐、宋长安，即今县治。殿东西千步，南北三百步，庭中受十万人。守敬按：《始皇本纪》云，东西五百步，南北五十丈，上可坐万人。[《三辅黄图》同。]《汉书 贾山传》，东西五里，南北千步。张守节引《三辅旧事》，东西三里，南北五百步，庭中可受万人。《长安志》引作可受十万人。诸说皆与《关中记》殊，盖规度恢弘，传闻异辞也。郦氏既引《史记》可坐万人，又引《关中记》受十万人，盖两存其说。梁玉绳谓以《黄图》 朝宫参之，则中可受十万人者，乃言朝宫。《关中记》误以为阿房。由未考《三辅旧事》亦作可受十万人耳。其水又屈而径其北，东北流注堨水陂。陂水北出，径汉武帝建章宫东，守敬按：《三辅黄图》，建章宫在未央宫西，长安城外。《括地志》、《元和志》，在长安县西二十里。《长安志》，在县西北二十里。于凤阙南，凤阙详下。东注泬水。又北径凤阙东。《三辅黄图》曰：建章宫，汉武帝造，守敬按：《汉书 武帝纪》，太初元年，起建章宫。《郊祀志》，柏梁灾。粤巫勇之曰，粤俗有火灾，复起屋，必以大，
用胜服之。于是作建章宫。周二十余里，守敬按：今本《黄图》引《三辅旧事》作周回三十里。《长安志》引《关中记》则作周回二十余里。千门万户。守敬按：《史记 封禅书》作建章宫，度为千门万户。其东凤阙，守敬按：《封禅书》称其东凤阙。高七丈五尺，守敬按：今本《黄图》引《庙记》作七十丈五尺。《长安志》又引作十七丈五尺。俗言贞女楼，朱贞讹作真，赵据《汉志 注》校改。守敬按：残宋本、《大典》本作贞，《黄图》引杨震《关辅古语》云，俗谓凤皇阙为贞女楼，本作贞。《长安志》引《长安记》同。赵据《汉志 注》则《郊祀志》师古《注》云，[一八]今长安故城西，俗所呼贞女楼者，即建章宫之阙也。非也。《汉武帝故事》云，阙高二十丈。会贞按：《御览》四百九十三引《汉武帝故事》同。又《封禅书》云，高二十余丈。《关中记》曰：建章宫圆阙，临北道，有金凤在阙上，高丈余，故号凤阙也。会贞按：《类聚》六十二、《长安志》三引《关中记》稍略。《黄图》引《古歌》云，长安城西有双阙，上有双铜雀。一鸣五谷成，再鸣五谷熟。铜雀即铜凤皇也。故繁钦《建章凤阙赋  》曰：朱作繁钦《建章凤楼阙赋》曰，《笺》曰：宋本繁上有故字。何焯校，衍楼字。赵、戴增故字，删楼字。会贞按：删楼字是，增故字非也。此数语非《赋》辞，乃《 》文。盖原书本作 在赋字下，宋本误为故而移于繁字上。《三辅黄图》、《长安志》并引作《凤阙赋序》，[《黄图》脱赋字。]序通作 ，《济水注》称孙子荆《故台 》是也，今订。秦汉规模，廓然毁泯，会贞按：《黄图》、《长安志》，毁泯作泯毁。惟建章凤阙，蘬然独
存，会贞按：《黄图》、《长安志》蘬作耸。虽非象魏之制，亦一代之巨观也。泬水又北，分为二水，一水东北流，会贞按：此即泬水枝津，详下。一水会贞按：此泬水正流。北径神明台东。《傅子 宫室》曰：[一九]上于建章中作神明台、井干楼，咸高五十余丈，皆作悬阁，辇道相属焉。会贞按：《封禅书》，上立神明台、井干楼，度五十丈，辇道相属焉。傅说所本。《御览》四百九十三引《汉武故事》与傅说同。《黄图》引《庙记》曰，神明台，武帝造，祭仙人处。上有承露盘。《汉书 郊祀志》，师古曰，井干楼，积木而高为楼，若井干之形也。井干者，井上栏木也，其形或四角，或八角。《括地志》，神明台在长安县西北二十里，长安故城中。《三辅黄图》曰：神明台在建章宫中，上有九室，今人谓之九天台，朱作九子台，戴、赵同。会贞按：今本《黄图》脱此条。《类聚》六十四引《汉宫殿名》，[二〇]神明台，武帝造，高五[当有十字。]丈，上有九室，今人谓之九天台。武帝求神仙，恒置九天道士百人。则此《注》九子为九天之误。《长安志》引《黄图》作九子，亦误，今订。即实非也。朱即讹作而，赵依孙潜校，而下增即字，戴作即。泬水又径渐台东。《汉武帝故事》曰：建章宫北有太液池，会贞按：《封禅书》，建章宫北治大池，命曰太液。《黄图》引《关辅记》，池象北海，刻石为鲸鱼，长三丈。又引《庙记》云，池周回十顷。池中有渐台，高三十丈。朱脱高字，戴同，赵以《名胜志》校增。守敬按：《初学记》二十四、《御览》四百九十三引《汉武帝故事》，并有高字。《初学记》作三十丈，《御览》作二十丈，乃讹三为二。又《封禅书》、《郊祀志》作高二十余丈，略同。渐
台有二，一在建章宫北太液池中，一在未央宫西，郦氏此与后两载之，最分明。渐，浸也，为池水所渐。一说，星名也。朱《笺》曰：李克家云，《晋天文志》，渐台四星在织女东足，临水之台也。会贞按：《黄图》解渐字二义，与此数语同，惟以建章宫之太液池为在未央宫，则非。《郊祀志》，师古《注》用前说。南有璧门朱作壁门。赵云：壁当从玉作璧，下云璧，玉门也。守敬按：《初学记》引《汉武故事》作璧门。考《封禅书》、《郊祀志》并作璧门。《黄图》，建章宫之正门曰阊阖，亦曰璧门。三层，高三十余丈，中殿十二间，阶陛咸以玉为之。铸铜凤，高五丈，朱脱高字，戴、赵同。守敬按：《初学记》、《御览》一百七十八引，[《御览》误作《武帝内传》。]并有高字。饰以黄金，栖屋上。朱《笺》曰：宋本栖作楼。赵、戴改楼。守敬按：非也。黄本作栖，《初学记》引同。《御览》作楼，亦误。椽首，薄以玉璧，因曰玉璧门也。守敬按：《黄图》、《长安志》引南有璧门以下一段，讹作《汉书》语，文亦有异同，末句作因曰璧门，无玉字，疑当从之。泬水又北流注渭，亦谓是水为潏水也。故吕忱曰：潏水出杜陵县。会贞按：《御览》六十二引《字林》同。《说文》，潏水在京兆杜陵，吕氏所本。
《汉书音义》曰：潏，水声，会贞按：《史记、司马相如传 索隐》引应劭曰，潏，水涌出声也。而非水也。亦曰高都水。前汉之末，王氏五侯大治池宅，朱讹作五侯王氏大治池沼，赵同，戴改。守敬按：《御览》[六十二]引此作王氏五侯大治池宅，戴改是也。《括地志》亦同。引高都水
入长安城，朱讹作他水，《笺》曰：宋本作高都水。赵依孙潜校改沈水，全同，戴改泬水。守敬按：作高都，是也。上言亦曰高都水，引起王氏事，此乃实指之。《御览》引此作高都可证。《括地志》亦同。故百姓歌之曰：五侯初起，曲阳最怒。守敬按：《元后传》，河平二年，上封舅谭为平阿侯，商，成都侯，立，红阳侯，根，曲阳侯，逢时高平侯，五人同日封，故世谓之五侯。坏决高都，竟连五杜，守敬按：《汉书》作连竟外杜。孟康曰，杜、鄠二县之间，田亩一金。言其境自长安至杜陵也。李奇曰，长安有高都水杜里，[二一]既坏决高都作殿，复衍及外杜里。师古曰，成都侯商，自擅穿帝城引水耳。曲阳侯无此事。又虽大作第宅，不得从长安至杜陵也。李说为是。土山渐台，朱土讹作上，《笺》曰：《汉书》作土。赵、戴改。像西白虎。守敬按：见《汉书 元后传》。即是水也。
又东过长安县北。
渭水东分为二水。《广雅》《释水》曰：水自渭出为泶，会贞按：渭水东流下，言此水东北流，又东南注渭，似在渭北，然观径邓艾祠后，泬水枝津在此水南，而径祠南，则在渭南，当在今长安县西北。其由河之有雍也。戴改由作犹。会贞按：《尔雅》，水自河出为灉。此渎东北流，径《魏雍州刺史郭淮碑》南。会贞按：《魏志 郭淮传》为雍州刺史。《后魏书 郭祚传》，高祖幸长安，行经渭桥，过郭淮庙，敕以太牢祭之，令祚撰祭文。此碑盖淮庙前之碑也，当在今长安县西北。又东南合一水，径
两石人北。秦始皇造桥，铁镦重不能胜，朱无能字，赵、戴同。守敬按：《寰宇记》引此有能字，且《注》本《黄图》，原有能字，见下。故刻石作力士孟贲等像以祭之，镦乃可移动也。守敬按：《三辅黄图》，渭桥，秦始皇造，渭桥重不能胜，乃刻石作力士孟贲等像，祭之，乃可动，今石人在。《寰宇记》，今石人犹在长安邑界。亦当在今长安县西北。又东径阳侯祠北，涨辄祠之。此神能为大波，《 林》曰，《淮南子》，武王渡于孟津，阳侯之波大起，逆流而击。高诱《注》，阳侯，陵阳侯国也，其国近水，溺死于水，其神能为大波。扬雄赋，陵阳侯之素波。应劭曰，阳侯，古诸侯也，有罪自投江，为大波。愚以为非也。《论语摘辅象》曰，伏羲六佐，阳侯为江海。宋均曰，主江海事也。阳侯之波，义盖本此。会贞按：祠亦当在今长安县西北。故配食河伯也。守敬按：河伯即冯夷，详《河水注》一。后人以为邓艾祠。守敬按：《魏志 邓艾传》，段灼上疏曰，昔秦民怜白起之无罪，吴人伤子胥之 酷，皆为立祠。今天下民人为艾悼心痛恨，亦犹是也。此后人所由以阳侯祠为邓艾祠也。悲哉！谗胜道消，专忠受害矣。守敬按：《邓艾传》，锺会、胡烈等白艾所作悖逆。诏槛车征艾。寻为卫瓘所杀，段灼谓其忠而受诛。此水又东注渭水。朱讹作渭水又东注此水，赵同，全、戴改。会贞按：渭水东流，此水始而东北流，继而东南流，终东流注渭，似在渭北。然观径邓艾祠北，下泬水枝津在此水南，而径祠南，则此水在渭南，盖在
今长安县西北。水上有梁，谓之渭桥，秦制也，亦曰横门桥。朱作便门桥。赵、戴同。守敬按：便门为长安之西门，前 便门桥与便门对直，此桥不与便门对直，不得亦名便门桥也。《汉书 文帝纪》，苏林曰，渭桥在长安北三里。《元和志》，中渭桥本名横桥。《文选 西征赋 注》，《关中记》曰，秦作渭水横桥，横音光。《雍州图》在长安北二里横门外也。则此便门为横门之误无疑，今订。《长安志》，汉之渭桥，约其地望，即唐太极宫西而太仓北也。《一统志》，在长安县西北。秦始皇作离宫于渭水南北，以象天宫。会贞按：《三辅黄图》，始皇筑咸阳宫，因北陵营殿，端门四达，以则紫宫，象帝居。又云，兴乐宫，始皇造。《括地志》、《三辅旧事》云，秦于渭南有兴乐宫，渭北有咸阳宫。秦昭王欲通二宫之间，造长横桥。会贞按：渭南北之宫，皆始皇作，则桥当亦始皇作。故《三辅黄图》曰：渭水贯都以象天汉，会贞按：《诗 小雅 大东》篇，维天有汉，《书钞》一百五十引《河图括地象》云，河精上为天汉。横桥南度以法牵牛。赵牵牛下增南有长乐宫北有咸阳宫欲通二宫之间故造此十九字，[二二]云：《史记 索隐》引《黄图》及别本《水经注》皆有之。全、戴增同。守敬按：《黄图》无此十九字，黄省曾、项絪等本亦无，不知赵所谓别本《水经注》者系何本，且胡为不明指出，殊属可疑。又《史记 文帝纪 索隐》是引《三辅故事》，非《黄图》，其文亦有异同。惟《元和志》文全合。然又不云出《黄图》，赵氏此条，种种难凭，戴不考，亦为所惑，故详辨之。《书钞》引《春秋佐助期》云，牵牛星主关梁。桥广六丈，南北三百八十步，朱三作二，赵云：《史记 索隐》作三。守敬按：《黄图》卷一作二，亦误，卷六作三。《史记 
正义》、《寰宇记》并作三。六十八间，七百五十柱，守敬按：今本《黄图》七作八，《长安志》无十字。一百二十二梁。守敬按：残宋本、《大典》本作一百一十二，今本《黄图》作二百一十二，《长安志》作二百二，《玉海》作百二十。桥之南北有堤激，守敬按：今本《黄图》，激作缴，误。立石柱，柱南，京兆主之，朱主讹作立，下同。赵云：两立字，《长安志》作主。会贞按：柱南长安县，汉属京兆尹。柱北，冯翊主之。会贞按：《初学记》五引《三辅故事》，石柱以南属京兆，北属右扶风。又八引《三辅旧事》同。《史记 文帝纪 索隐》引《关中记》亦同。此《注》作柱北冯翊主之，考汉长安之北为渭城、长陵二县，渭城属右扶风，长陵属左冯翊，柱北乃扶风、冯翊分界处，故或言扶风，或言冯翊，皆通也。有令丞，各领徒一千五百人。会贞按：《黄图》作置都水令以掌之。桥之北首，垒石水中，会贞按：垒疑本作絫，絫，古累字。故谓之石柱桥也。旧有忖留神像。此神尝与鲁班语，班令其人出。朱《笺》曰：宋本人作神。赵改神。守敬按：《御览》六十二引此作人。忖留曰：我貌狠丑，朱狼作狞，朱《笺》曰：古本作狼丑。赵云：按狰狞状恶也，朱氏作狠丑，与狞字义无别，又误刻为狼字。戴改很丑。卿善图物容，我不能出。班于是拱手与言曰，出头见我。忖留乃出首，班于是以 画地，忖留觉之，便还没水，故置像于水，惟背以上立水上。守敬按：《括地志》引《三辅旧事》，言秦造桥后，接 忖留事，与此段略同。则《注》当本《三辅旧事》说。末句背字，彼
文作腰，于义为长，疑当从之。此与《濡水注》引《三齐略记》海神事，怪异相同，皆傅会之辞也。后董卓入关，遂焚此桥，魏武帝更修之，朱更上衍遂字，赵、戴删。桥广三丈六尺。朱脱广字，赵据孙潜校增。戴同。忖留之像，曹公乘马见之，惊，又命下之。会贞按：《元和志》，中渭桥在咸阳县东南二十二里。汉末，董卓烧之，魏文帝更造。[文当作武。]刘裕入关，又毁之，后魏重造。贞观十年，移于今所。《燕丹子》曰：燕太子丹质于秦，秦王遇之无礼，乃求归。秦王为机发之桥欲以陷丹，丹过之，桥不为发。会贞按：今本《燕丹子》作桥为不发，《类聚》九引《燕丹子》作丹过之无虞。又一说，交龙捧轝而机不发。戴改捧作扶。会贞按：《大典》本作扶、黄本作捧。《御览》九百三十引《博物志》，燕太子丹质于秦，见遣，而为机桥于渭，将杀之。蛟龙夹举，机不得发。即此说也。然则此《注》交当作蛟，轝当作举。[二三]但言，朱《笺》曰：谢云，疑有脱误。今不知其故处矣。
渭水又东与泬水枝津合。朱此十字讹作《经》，赵、戴改《注》。会贞按：此泬水枝津，即上文所谓泬水分为二水，一水东北流者也。水上承泬水，东北流径邓艾祠南，守敬按：此即上所称阳侯祠后人以为邓艾祠者也。别有一邓艾祠，见后明渠下。又东分为二水。一水东入逍遥园，会贞按：《晋书 载记》建兴初，刘聪将赵染袭长安，入外城，既而退屯逍遥园。《御览》九百六引戴延之《西
征记》，徽音殿西南，姚兴起波若台，有逍遥园。[二四]《一统志》，园在长安县西北。注藕池。会贞按： 此水注藕池，不言下流，其下流盖即后文所谓泬水枝渠上承泬水于章门西飞渠引水入长安者也。池中有台观，莲荷被浦，秀实可翫。会贞按：观于莲荷满池，可知藕池以多藕得名。其一水，北流注于渭。朱脱注字，戴、赵增。
渭水又东径长安城北。朱此句讹作《经》，脱东字。戴改《注》，全、赵同。赵据胡渭校增东字，全、戴同。汉惠帝元年筑，六年成，赵云：按《汉书 惠帝纪》，元年正月城长安。三年春，发长安六百里内男女，十四万六千人，城长安。三十日罢。《注》，郦氏曰，城一面，故速罢，又五年九月，长安城成。六年，起长安西市也。而《史记 吕后纪》云，惠帝三年方筑城，四年就半，五年、六年，城就。《索隐》曰，《汉宫阙疏》，四年筑东面，五年筑北面。《汉旧仪》，城方六十三里，经纬各十二里。《三辅旧事》云，城形似北斗也。会贞按：《汉书 惠帝纪》，三年六月，发诸侯王、列侯徒隶二万人城长安。五年正月，复发长安六百里内男女十四万五千人城长安，三十日罢。赵氏失引。《汉志》，长安，高帝五年置。惠帝元年初城，六年成。两汉、魏、晋县并为京兆治。后魏属京兆。《方舆纪要》，在西安府西北十三里。即咸阳也。会贞按：太史公曰，长安故咸阳也。说见前渭城下。或谓咸阳在高帝时统于长安，故云长安即咸阳，非也。秦离宫无城，故城之。会贞按：《三辅黄图》，汉高祖七年，方修长安宫城，自栎阳徙居此
城，本秦离宫也。初置长安，城本狭小，至惠帝更筑之。王莽更名常安。朱常讹作长，戴作常，赵据《汉志》改。会贞按：《大典》本作常。十二门，东出北头第一门。本名宣平门，守敬按：《文选 潘岳＜西征赋＞》，践宣平之清阈，即此。《寰宇记》以宣平为长安南门，误。王莽更名春王门。守敬按：《汉书 翟义传》有春王城门校尉王 。正月亭，民曰都门，朱一作亦，戴改。又改城作都。会贞按：残宋本，《大典》本并作东城门。今本《三辅黄图》作民间所谓东都门。《长安志》、《雍录图》并同。[二五]《方舆纪要》民间谓之东都门，或曰东城门。盖不能定而两存之。按郭门曰东都门，城门无与郭门同名之理。据《汉书 王莽传》，汉兵从宣平城门入，民间所谓都门也。则城门但称都门，而郭门在东，因有东都门之称。自《黄图》误作东都门，后人多沿其误。而戴氏亦为所惑。其郭门亦曰东都门，赵云：按《汉书 王莽传》无东字。会贞按：赵以《莽传》说此门，误。《莽传》指城门，不指郭门。《汉书 元帝纪》，建昭元年秋，有白蛾 飞蔽日，从东都门至枳道。如淳曰，《三辅黄图》，长安城东面北头门号曰宣平城门，其外郭曰东都门。足征《黄图》但称郭门曰东都门，无以城门为东都门之说。又《昌邑王传》，至广明东都门，龚遂曰，此长安东郭门也。《疏广传》，供张东都门外。苏林曰，长安东郭门也。皆此东都门之证。乃《玉海》改东都为东郭，毕沅校《黄图》从之，失考甚矣。即逢萌挂冠处也。会贞按：残宋本逢作逄。《后汉书》本传作逢，刘攽辨其误。《传》言萌因，王莽杀子宇，萌谓友人曰，三纲绝矣，不去，祸将及人。即解冠挂东都城门。章怀《注》引《汉宫殿名》曰，东都门今名青[字误。]门。又引《前书音义》曰，长安
东郭城北头第一门。[二六]《方舆纪要》谓即此郭门。第二门本名清明门，一曰凯门，王莽更名宣德门，布恩亭。内有藉田仓，赵籍改藉，下同。亦曰藉田门。《三辅黄图》引《汉宫殿 疏》，第二门名城东门。《汉书 平帝纪》，元始四年冬，大风吹长安城东门屋瓦且尽。[二七]第三门本名霸城门，会贞按：《三辅黄图》，东出南头第一门曰霸城门。王莽更名仁寿门，无疆亭。民见门色青，又曰青城门，或曰青绮门，会贞按：《三辅黄图》引《庙记》曰，霸城门亦曰青绮门。亦曰青门。会贞按：《汉书 王莽传》，天凤三年七月，霸城门灾，民间所谓青门也。门外旧出好瓜。朱《笺》曰：一作好瓜，戴作好。会贞按：《黄图》作佳。残宋本、《大典》本作好。昔广陵人邵平为秦东陵侯，秦破，为布衣，种瓜此门，瓜美，故世谓之东陵瓜。会贞按：《史记 萧国相世家》，召平者，故秦东陵侯，秦破，为布衣，贫，种瓜于长安城东，瓜美，故世谓之东陵瓜。是以阮籍《咏怀诗》会贞按：见《文选》。曰：昔闻东陵瓜，近在青门外，连畛拒阡陌，守敬按：《文选》畛作轸，误。子母相 带。会贞按：《文选》 作拘。《周礼》巾车，金路 。《注》云，故书 为拘，杜子春读为 ，则二字通用。指谓此门也。会贞按：《方舆纪要》引《洞冥记》云，武帝时有雀 翔于霸城门，因改为青雀门。南出东头第一门，本名覆盎门，会贞按：《黄图》引《汉书》曰，戾太子斫覆盎门出奔湖。又《庙记》曰，覆盎门与洛门相去十三里二百一十步，门外有鲁班输所造桥，工巧绝世。王莽更名永清
门，会贞按：《御览》引此清作春。长茂亭。其南有下杜城，下杜城详前泬水下。应劭曰：故杜陵之下聚落也，会贞按：《黄图》引《汉书集注》此文，即应说。故曰下杜门。又曰端门，北对长乐宫。会贞按：《黄图》一号杜门。长乐宫在城中，近东直杜门宫，详后。第二门本名安门，亦曰鼎路门，王莽更名光礼门，显乐亭。北对武库。朱脱此四字，有即西安亭，北对未央宫九字，误。赵同，戴改移。会贞按：《黄图》鼎路门下有此四字。第三门会贞按：此南出西头第一门，今本《黄图》讹作南出第三门。[二八]本名平门，戴移又曰便门四字于此下。会贞按：《黄图》于此门称一曰便门，于下章门称又曰便门，则两门均有便门之号。郦氏但以章门为便门者，盖前言便门桥与便门对直，遂专就便桥为说，彼便门在西，桥正与门对直，而此便门在南，桥不与门对直也。全、戴乃移又曰便门之文于此，失郦意矣，互详下。王莽更名信平门，诚正亭。朱诚作城。赵云：《三辅黄图》作诚。一曰西安门，北对未央宫。戴移上即西安亭北对未央宫九字于此，改即作一曰，改亭作门。会贞按：《御览》引作第三西安门北对未央宫，下接本名平门，但考《注》凡言本名某门，皆在第某门下首句，此不容以西安门八字横 其间。则《御览》所引亦是误本，当以戴所订为是。西出南头第一门，本名章门，会贞按：《黄图》、《三辅旧事》曰章门，《汉宫殿 疏》曰章城门。《汉书 五行志》，成帝元延元年，长安章城门门牡自亡。晋灼曰：西出南头第一门也。王莽更名万秋门，亿年亭，亦曰
光华门也，朱作光毕，《笺》曰：宋本作故光毕。赵增故字。戴改毕作华。会贞按：黄本无故字，《黄图》作光华。又曰便门。全、戴移此四字于上。会贞按：《御览》引与今本同，则非错简，不当移。程大昌《雍录》，汉武帝作便门桥。颜师古曰，便门，长安城南西头第一门。《吕丞相》[吕正献公大防。]《长安图》亦谓南面西头第一门名便门，至《水经》则曰西出南头第一门名章门，又名便门，今去古远，二说似难意定。然有地望，事情可以推求，则《水经》是也。盖茂陵在长安西北，而便门在长安西面，则于趋陵得以云便。《元和志》曰，便门为长安西门，便门与桥相对，故号便桥，则其理尤明也。唐太宗幸城西，与颉利盟于便桥上，语萧瑀曰，当请和时，可汗独在水西。则桥在城西，不在城南，益可验矣。予故曰，桥与长安西面章门相对者是也。若夫颜、吕谓为南面之门者，或因南门亦名便门，而误以南便门为西便门耳。其事为所著，则《水经》之说长也。胡氏曰，章门或谓之白门，[二九]北魏孝昌末萧宝寅据关中以叛，屡为魏所败，其将侯终德因还军袭宝寅至白门，宝寅始觉，即是门也。第二门本名直门，守敬按：《黄图》又曰直城门，引《汉宫殿疏》曰，西出南头第二门。王莽更名直道门、端路亭，故龙楼门也。张晏曰：门楼有铜龙。守敬按：《汉书 成帝纪》张晏《注》文。《汉书》龙楼门，明明别是一门，[见下。]非此城门。《长安志》以为桂宫之门，当是缘成帝为太子，初居桂宫也。《三辅黄图》曰：长安西出第二门守敬按：今本《黄图》同。即此门也。第三门守敬按：《黄图》西出北头第一门。本名西城门，亦曰雍门，王莽更名章义门、着谊亭。戴改谊作义。守敬按：《御览》引此作谊。《玉海》亦作
谊。故《黄图》作义，毕沅校改作谊。其水北入，有函里，会贞按：此句有误。据下文其外有客舍，故名曰客舍门，水与外形近，则其水盖其外之误。北入二字，亦疑有误。民名曰函里门，朱民讹作氏，赵同，戴改。守敬按：残宋本、《大典》本作民。又曰光门，戴删此四字。守敬按：《御览》引有此四字，《玉海》同。亦曰突门。赵云：按此西出之第三门也，曰光门；而北出西头第一门曰横门，亦曰光门；二门不应相同也。程大昌曰，以《黄图》考之，长安城北面从西数来第一门，名横门，门外有桥曰横桥。吕相《长安图》亦同。又《黄图》，长安有九市，其三在道东。东市在突门夹横桥大道。《水经》曰，光门亦名突门，在长安西从南来第三门，正与《黄图》、吕《图》之谓横门者，隅角相次，故《黄图》、吕《图》之谓在北者，即与《水经》之谓突门、光门为在城西面者相应也。今去古远，不敢以何为定。北出西头第一门，本名横门，王莽更名霸都门、守敬按：《御览》引此霸作朔，《玉海》亦作朔。左幽亭。如淳曰：横音光，守敬按：《汉书 成帝纪》，建始三年虒上小女陈持弓走入横城门。如淳曰，横音光。《三辅皇图》，北面西头第一门。《史记 外戚世家 集解》亦引如说。故曰光门。其外郭有都门，守敬按：《御览》引无有都门三字，此盖衍。《玉海》引，有所见本已误也。有棘门。徐广曰：棘门在渭北。孟康曰：在长安北，秦时宫门也。如淳曰：《三辅黄图》曰棘门，在横门外。守敬按：《汉书 文帝纪 注》孟说、如说同。《史记 集解》则先载徐广说，接言骃按孟康云云、如淳云云，此
全用《集解》文，故置徐广于孟康、如淳之前。《元和志》，棘门在咸阳县东北十八里。今本《黄图》脱此条。按《汉书》，徐厉军于此，备匈奴。守敬按：《文帝纪》后六年冬事。又有通门、亥门也。守敬按：《御览》引此通下有元字，误。残宋本、黄本并作通门，此承上棘门，亦谓外郭门也。第二门，朱第上有其字，赵同，戴删。本名洛门，全、戴改洛作厨。守敬按：《御览》引此作洛门。《雍录》同。《长安志》作洛城门，则洛字不误。全、戴改作厨门者，盖因下第三门又曰洛门，二门名复也。不知此门本名洛门，后又名朝门、高门、厨门、广门。下门本名杜门，后又名利城门、客舍门、洛门。门名随时变易，固不嫌其前后同名也。《晋志》，北落师门一星，在羽林西南，天之蕃落也。长安城北门曰北落门，以象此也，[三〇]则又作落门。又曰朝门，王莽更名建子门、广世亭，一曰高门。苏林曰：高门，长安城北门也。守敬按：《汉书 司马迁传 注》，苏林曰，高门，长安北门也。按《迁传》之高门，详《河水注》四，苏氏解释虽误，然足征长安北门为高门。朱《笺》曰，按此间 长安十二门，故洛门之后，继以厨门，杜门，旧本脱误，以郑县注续此。一曰厨门，全、戴改上洛门为厨门，删此四字。守敬按：非也。《长安志图》，洛城门一名厨城门。《雍录图》作洛门，又作厨城门，皆此洛门一名厨门之证。且《注》下言长安厨官，紧接此句。若如全、戴所订，则提明厨门之后，间以朝门、高门及王莽更名之事，方 厨官，文义不贯矣，其谬显然。其内有长安厨官在东，故名曰厨门也。朱东讹作事，名讹作城，赵、戴改。守敬按：今本《黄图》云，厨城门，长安厨在门内，因为门名。如淳曰：今名广门也。守敬按：《汉书 霍光
传》师古但引如淳曰，《黄图》，北出中门，有长安厨，故谓之厨城门，不载今名广门之说。第三门本名杜门，亦曰利城门，王莽更名进和门、临水亭，其外有客舍，朱外讹作水。赵改云：《方舆纪要》作外。全、戴改同。故名曰客舍门，朱民作名，赵同，戴作民。守敬按：残宋本、《大典》本作民。又曰洛门也。守敬按：《方舆纪要》云，《艺文类聚》载长安十二门，其宣平、覆盎、横门、东都、青绮诸门，则汉名也。万秋，宣德、章义、仁寿等门，则莽名也。又有元成门，磁石[三一]不知其名何据。杜门，《黄图》亦曰杜门，则后杜门不应有。平门亦曰便门。《纪要》云，古平、便同字是也。观《尧典》平秩，《史记》作便秩，可证。此不应以平门属南，便门属西。光门宜为横门之别，则西出之光门非是。赵一清曾辨之。利城门即洛城门，一曰洛门，则北出第二之洛门，亦不应有也。凡此诸门，皆通逵九达，守敬按：《三辅决录》作通达九逵。三途洞开，守敬按：《三辅决录》作洞辟，《雍录》作洞开。隐以金椎，周以林木，朱《笺》曰：贾山《至言》曰，秦为驰道于天下，东穷燕、齐，南极吴、楚，道广五十步，三丈而树，厚筑其外，隐以金椎，树以青松，左出右入，为往来之径。朱作为徒之经，《笺》曰：一作为往来之径。赵云：按此文见《三辅决录》，朱氏何以不名其书？行者升降，有上下之别。守敬按：自凡此诸门以下至此，当《黄图》引《三辅决录》文。汉成帝之为太子，元帝尝急召之。太子出龙楼门，不敢绝驰道，西至直城门，方乃得度。上怪迟，问其故，以状
对。上悦乃着令，令太子得绝驰道也。守敬按：《汉书 成帝纪》。
渭水东合昆明故渠，渠上承昆明池东口，东径河池陂北，朱作河池北，赵据孙潜校增陂而二字，全、戴增陂字，陂见前。亦曰女观陂。又东合泬水，守敬按：此言昆明渠合泬水，实绝泬水，盖泬水北流，昆明渠则东流也。亦曰漕渠。会贞按：后文云，漕渠自昆明池南傍山原东至于河，与昆明渠承昆明池，同是漕渠上流，即昆明渠之道，故昆明渠亦谓之漕渠。又东径长安县南，即上长安城。东径明堂南，旧引水为辟雍处，在鼎路门东南七里。会贞按：《汉书 郊祀志》，武帝初，欲议古立明堂城南，以朝诸侯。《礼乐志》，成帝时，丞相、大司空奏请立辟廱，按行长安城南，营表未作，帝崩。及王莽为宰衡，欲耀 庶，遂兴辟廱。又《平帝纪》元始四年，安汉公奏立明堂辟廱。应劭曰，明堂所以正四时，出教化。辟廱者，象璧圜，雍之以水，象教化流行。《三辅黄图》，汉明堂在长安西南七里，辟廱在长安西北七里。《史记 武帝本纪 索隐》引《关中记》，明堂在长安城门外，杜门之西。《长安志》，朱雀街西普宁坊西街，有汉太学余址，次东汉辟廱，次东汉明堂，并磨灭无复余迹。《一统志》，在长安县西北。其制上圆下方，九宫十二堂，朱堂讹作室。赵云：《大戴礼 盛德》篇云，明堂九室。《明堂月令》篇云，九室十二堂。刘歆取《考工》补《周礼》冬官之阙。匠氏一职，记轨步之制，因及明堂。有云，夏后氏世室，五室九阶，四旁两夹，窗白盛。殷人重屋四阿。周人明堂，度九尺之筵，东西九筵，南北七筵。堂崇一筵。五室，凡室二筵。淳于登作五室之说，则云，水木用事，交于东北。
木火用事，交于东南。火土用事，交于中央。土金用事，交于西南。金水用事，交于西北。郑康成注《礼》，主《考工》说，谓大戴所记，创于秦相吕不韦之作《春秋》，并非古制。而主大戴者，极訾康成《注》悉本淳于登《月令异义》，有乖正论。九室、五室，互相讥讪，竟成门户。按《北史 封轨传》云，吕氏《月令》见九室之义，大戴之《礼》着十二堂之文。又《袁翻传》云，明堂五室，三代同焉。道元，北方之学者，兼取《戴记》、《考工》之制，故《湿水》篇有明堂上圆下方四周十二户九室之文。此《注》复列九宫十二堂四向五室之义。《世本》堂字误作室，下室字又嫌与上重文，乃改作色。流俗纰缪，甚矣其妄也！四向五室。朱室讹作色。堂北三百步，有灵台，守敬按：此八字是《注》中《注》，详下。《三辅黄图》，汉灵台在长安西北八里。汉始曰清台，本为候者观阴阳天文之变，更名曰灵台。郭缘生《述征记》，长安宫南有灵台，高十五仞。《长安志》，朱雀街第五街从北第一修真坊，有汉灵台余址，崇五尺，周一百二十步。按：丰水东之灵台，[详补丰水。]周灵台，也此明堂北之灵台在昆明故渠北，汉灵台也。上镐水东之清泠台，又别一台也。郦氏三处分 ，最为明晰。《方舆纪要》混而一之，反讥《黄图》析周灵台、汉灵台为二之误，疏矣。是汉平帝元始四年立。朱作永始四年。赵云：永始是元始之误。守敬按：《一统志》因永始是成帝年号，改平帝作成帝。成帝永始四年立灵台，无据，《一统志》当误。然平帝元始四年立灵台，亦无可证。惟《汉书》称元始四年立明堂、辟廱。《御览》八百二十七引《黄图》亦云，元始四年起明堂、辟廱。则此句堂指明堂言，故以上堂北三百步有灵台句作《注》中《注》，而此句直承明堂则合矣。又《黄图》，灵台上有铜表，题云，太初四年造。太初乃武帝年号，亦足证台非平帝立也。[以铜表为据，疑台即造于太初四
年，此句为武帝太初四年之误。]渠南有汉故圜丘，守敬按：《三辅黄图》，昆明故渠南有汉故圜丘，今按高二丈，周回百二十步。成帝建始二年罢雍五畤。雍五畤详上卷。始祀皇天上帝于长安南郊。守敬按：《汉书 成帝纪》文，《纪》此句作始郊祀长安南郊。应劭曰：天郊在长安南，守敬按：师古不载应说。[三二]即此也。故渠之北有白亭、按《汉书 戾太子传》，长安白亭东为戾后园。《寰宇记》，汉戾园，其地本秦白亭，在金城坊。博望苑，汉武帝为太子立，按：戾太子，据也。《汉书 成帝纪》，建始二年，罢太子博望苑。《黄图》，苑在长安城南杜门外五里，有遗址。《长安志》，朱雀街西第四街从北南来第三坊曰金城坊，本汉博望苑之地。《一统志》，在长安县北。使通贵客，从所好也。太子巫蛊事发，斫杜门东出。按：此句参以《刘屈牦传》而抄变之，《传》云，太子军败南，覆盎城门得出，《黄图》，覆盎门一曰杜门。史良娣死，守敬按：《戾太子传》，纳史良娣。韦昭曰，良娣，太子之内官也，太子有妃，有良娣，有孺子，凡三等。葬于苑北，宣帝以为戾园，会贞按：自白亭以下，《汉书 戾太子传》文。以倡优千人乐思后园庙，故亦曰千乡。会贞按：《汉书 外戚传》，孝武卫皇后生戾太子，遭巫蛊事，自杀。宣帝追谥曰思后，置园邑。《元帝纪》，永光四年罢思后园及戾园，建昭五年复思后园。《续汉志 注》引《皇览》，卫思后葬长安城东南桐柏园，[三三]今千人聚是。《长安志》引《关中记》以倡优杂伎千人乐思后园，今千人乡是。《寰宇记》亦作千人乡，疑此《注》
乡上脱人字。故渠又东而北屈，径青门外，青门详上。与泬水枝渠会。渠上承泬水于章门西。章门详上。会贞按：上文 泬水云云，检《要删》照写。[三四]又北分为二，一水东北流，即上文所谓泬水枝津东北流，径邓艾祠者也。则只一枝津东北出，此复言泬水枝渠，上承泬水于章门西，则似有两枝渠自泬水出。按渭水合泬水后，泶水自渭出，东流注渭，渭水又与泬水枝津合，渭水又东，始径长安城北，则泬水去长安城南远。郦氏言泬水枝渠，上承泬水于章门西，盖即泬水枝津。上文所谓泬水枝津分为二，一水注藕池者也。上文言注藕池，不言下流，此言承泬水于章门西，即遥接之。其不言承泬水枝津者，盖以泬水枝渠承泬水枝津，嫌复故省言承泬水耳。蛛丝马迹，非细心不能领取。按泬水枝津上流只一水，下流分为三，其上承泬水东流分为二，一入渭，一注藉池，注藉池之水东径长安城中，出城又分为二，一注渭，一入昆明渠，《注》屡见泬水枝津，读者易迷，特揭于此。飞渠引水入城。东为仓池，池在未央宫西。会贞按：《通鉴》汉更始元年《注》引此作沧池。《黄图》，沧池在长安城中。旧图云，未央宫有沧池，言池水苍色，故曰沧池。池中有渐台，汉兵起，王莽死于此台。会贞按：《汉书 王莽传》但云，莽就车，之渐台。商人杜吴杀莽。《史记 佞幸传 正义》引《关中记》，未央宫西有苍池，池中有渐台，王莽死于此台。郦氏所本。《长安志》引《括地志》，既云就车而之渐台，虽未央、建章，复道相属，但汉兵既迫，不应驾车踰城，此即非建章之渐台明矣。然则未央、建章，似各有渐台，非一所也。尚作拟议之辞。不知建章渐台在太液池中，未央渐台在苍池中，郦氏已分析言之。又东径
未央宫北。会贞按：《黄图》，未央宫周回十八里。《括地志》，宫在长安故城中，近西南隅。《元和志》，在长安县西北十五里，故城中。高祖在关东，令萧何成未央宫。会贞按：《汉书 高帝纪》，七年，上自将击韩王信于铜鞮，又至平城，还至长安。萧何治未央宫，立东关、北阙、前殿、武库、大仓，上见其壮丽云云。何斩龙首山而营之。会贞按：《黄图》，营未央宫，因龙首山以制前殿。《括地志》，山首在长安故城中，自汉筑长安城及营宫殿，咸以堙平，其余即今宫城之太仓以东是也。《元和志》，龙首山在长安县北十里。山长六十余里，头临渭水，朱临作于，脱水字，《笺》曰：《三辅黄图》云，头入渭水。赵云：按《通鉴》晋建兴元年，《注》引此文作头临渭水，临字是也。全、戴从之。守敬按：此文本《三秦记》作入，与《黄图》同，据胡氏引作临，则是道元钞变其词矣。尾达樊川。头高二十丈，尾渐下，高五六丈，土色赤而坚。云昔有黑龙从南山出，饮渭水，其行道因山成迹，山即基，阙不假筑，高出长安城。守敬按：自山长以下至行道句，辛氏《三秦记》文，引见《类聚》九十六，惟无色赤而坚句，据《续汉志 注》引《三秦记》，长安地皆黑壤，城中今赤如火，坚如石。则色赤而坚，乃郦氏约《三秦记》说，《类聚》略也。《御览》九百三十引作土赤不毛，异。又《长安志》引《三秦记》，今长安城即疏龙首山为台殿，台址不假版筑。则此山即基阙不假筑二句，亦《三秦记》说，但疑有脱字。又《元和志》，不假版筑，下有高出长安城句，亦不出书名，盖即《三秦记》说也。北有玄武阙，即北阙也。东有苍龙阙，守敬按：《类聚》六十二引《三辅旧事》，未央宫
东有苍龙阙，北有玄武阙。《史记 高祖本纪 集解》引《关中记》，东有苍龙阙，北有玄武阙，玄武所谓北阙。按：苍龙即东阙也。阙内有阊阖、止车诸门。朱作公交车，《笺》曰：古本作正车，《玉海》引此作止车。赵云：按《关中记》[《长安志》引。]云，未央宫有阊阖门、止车门，止字是也。守敬按：《史记 田蚡传》，罢朝，出止车门。未央殿东有宣室、守敬按：《黄图》，宣室在未央宫殿北，未央前殿正室也。《淮南子》：周武杀纣王于宣室，汉取旧名也。《汉书》，文帝受厘宣室，夜半前席贾生，问鬼神之事，即此。又王莽地皇四年，城中少年朱弟、张鱼等烧宫，莽避火宣室前殿，火辄随之。玉堂、守敬按：《汉书 扬雄传》，上玉堂，《文选 西都赋》李《注》，引《黄图》，未央宫有大玉堂殿。今本《黄图》称玉堂在未央殿西，与此言东异。麒麟、守敬按：《黄图》，未央宫有麒麟殿。《汉书》，哀帝燕董贤父子于麒麟殿。含章、守敬按：《文选 西京赋》含章，李《注》，殿名。白虎、守敬按：《汉书 王商传》，河平四年，单于来朝，引见白虎殿。《西都赋》，白虎，《注》引《黄图》，未央宫有中白虎殿。凤皇、守敬按：《黄图》，武帝时，后宫八区有凤皇殿。又《汉书 郊祀志》，宣帝时凤皇集上林，作凤皇殿以答嘉瑞。似汉有二凤皇殿矣，然考《类聚》六十二引《汉宫阁名》，长安有凤皇殿，只一举其名，或者宣帝作凤皇殿，乃改作之乎？朱雀、守敬按：《西京赋》作朱鸟，李《注》引《汉宫阙名》有朱鸟殿。《长安志》，朱雀殿一曰朱鸟殿。鹓鸾、守敬按：《西都赋》、《西京赋》并作鸳鸾。李《注》引《汉宫阙名》长安有鸳鸾殿。《御览》一百七十五同，《类聚》六十二引又作鸳鸯，《黄图》亦作鸳鸯，误。张《赋》鸾与上合、驩  ，故知不作鸯也。昭阳诸殿，守敬按：
《黄图》，武帝时，后宫八区有昭阳殿。《汉书 外戚传》，孝成赵皇后居昭阳舍，其中庭彤朱，而殿上漆，切皆铜沓黄金涂，白玉阶，壁带往往为黄金缸，函蓝田璧，明珠、翠羽饰之。天禄、会贞按：《黄图》，天禄阁，藏典籍之所。《汉宫殿 疏》云，天禄、麒麟阁，萧何造。以藏秘书，处贤才也。刘向于成帝之末，校书天禄阁，专精覃思。夜有老人植青藜杖，叩阁而进，吹杖端烟然，因以见向，授《五行洪范》之文，至曙而去。请问姓名，云，我是太乙之精。天帝闻卯金之子有博学者，下而观焉。《西都赋》李《注》引《三辅故事》，天禄阁在大殿北。石渠、会贞按：《黄图》，石渠阁，萧何造，其下石为渠，以道水，若今御沟，因为阁名。所藏入关所得秦之图籍。至成帝，又于此藏秘书焉。《汉书 宣帝纪》甘露中，诏诸儒讲五经同异。据刘向、韦玄成等《传》，即论于石渠阁也。师古引《三辅旧事》，阁在未央大殿北。麒麟三阁。会贞按：《汉书 苏武传》，甘露三年，单于始入朝。上思股肱之美，乃图画霍光等十一人于麒麟阁。张晏曰，武帝获麒麟时作此阁。图画其象于阁，遂以为名。师古曰，《汉宫阁 疏》云，萧何造。按《黄图》亦云萧何造。未央宫北朱作此，《笺》曰：《玉海》作北。全、赵、戴改北。即桂宫也，周十余里，内有明光殿、走狗台、柏梁台，旧乘复道，用相径通。会贞按：《黄图》，桂宫，汉武帝造，周回十余里。《关辅记》云，桂宫在未央宫北，中有明光殿，土山复道，从宫中西上城，至建章、神明台、蓬莱山。《三秦记》，未央宫渐台西，有桂宫，中有明光[《黄图》作光明，误。《长安志》引记作明光。]殿，皆金玉珠玑为帘箔，处处明月珠，金陛玉阶，昼夜光明。《类聚》六十二引《三辅故事》，桂宫有走狗台。《黄图》谓长乐宫有走狗
台，乃别一台也。《汉书 武帝纪》，元鼎二年春，起柏梁台。据《史记 平准书》，台高数十丈。《黄图》，台在长安城中北阙内。《三辅旧事》云，以香柏为梁。帝尝置酒其上，诏 臣和诗，能七言诗者乃得上。故张衡《西京赋》见《文选》。曰：钩陈之外，会贞按：《文选 西都赋》，周以钩陈之位。李《注》，《乐汁图》曰，钩陈，后宫也。服虔《甘泉赋 注》，[三五]紫宫外营，勾陈星也，然王者亦法之。阁道朱作有，《笺》曰：一本作道。戴、赵改。穹窿朱作窿，赵同，戴改。守敬按：残宋本作穷隆，《大典》本作穹隆。属长乐与明光，朱脱属字，《笺》曰：《玉海》有属字。按《文选》有属字。径北通于桂宫。按：李《注》，长乐、桂宫皆宫名。明光，殿名也。《汉书 武帝故事》，上起明光宫、桂宫、长乐宫皆辇道相属，悬栋飞阁，北度从宫中西上城，至神明台。是李氏俨以明光殿、明光宫为一矣。守敬按：《长安志》明光宫下，亦引《三秦记》明光殿金戺玉阶之文。而《雍录》云，汉有明光宫三：一在北宫，与长乐相连；一在甘泉宫中；一为尚书奏事之地。故沈钦韩驳之，谓尚书奏事明光殿，即桂宫之明光宫，非有二也。或以称殿明与宫有异，未博考耳。长乐宫详下《汉书 武帝纪》。故渠出二宫之间，谓之明渠也。又东历武库北。会贞按：《黄图》，武库在未央宫，萧何造，以藏兵器。旧樗里子葬于此，会贞按：《汉书 刘向传》，樗里子葬于武库。《寰宇记》，樗里子墓在长安县北，长安故城中。樗里子名疾，秦惠王异母弟也，滑稽多智，秦人号曰智囊，居于昭王庙西，渭南阴乡樗里，故俗谓之樗里子。朱作葬于昭王庙西。沈炳巽辨之曰：[三六]樗里子居于樗里，葬于章台耳。善长误以为葬于樗
里，而下又曰葬于章台，戾矣。会贞按：《注》本《史记》。《史记》明言疾室在于昭王庙西，安得以为葬此？知本作居，传抄误作葬也。全、赵、戴亦沿朱本之误。云：我百岁后，是有天子之宫夹我墓。疾以昭王七年卒，朱疾作穴。赵同，戴改。会贞按：残宋本、《大典》本作疾。葬于渭南章台东。会贞按：《史记 楚世家》，怀王三十年，西至咸阳，朝章台。《蔺相如传》，秦王坐章台见相如。《一统志》，台在长安县故城西南隅。至汉，长乐宫在其东，未央宫在其西，武库直其墓。秦人喭曰：力则任鄙，会贞按：《史记 秦本纪》，武王有力好戏，力士任鄙、乌获、孟说皆至大官。智则樗里。会贞按：见《史记 樗里子传》。是也。朱是作子，《笺》曰：子疑作是，宋本无子字。明渠又东径汉高祖长乐宫北，本秦之长乐宫也，周二十里。会贞按：《汉书 高帝纪》，五年，治长乐宫。《叔孙通传》，汉七帝，长乐宫成。《黄图》，长乐宫本秦兴乐宫也。《三辅旧事》、《宫殿疏》皆曰，兴乐宫。秦始皇造，汉修饰之，周回二十里。《寰宇记》引《关中记》、《长安记》，并称秦兴乐宫，则作兴当是。而《初学记》六引《三辅旧事》，秦作长乐宫。《长安志》 秦宫，亦列长乐宫，又与此同。《元和志》，汉长乐宫在长安县西北十四里长安故城中。殿前列铜人，会贞按：《汉书 郊祀志》宣帝甘露时，长乐宫铜人生毛。《后汉书 董卓传 注》引《三辅旧事》，秦作铜人，立在阿房殿前，汉徙长乐宫中，大夏殿前。《长安志》引《关中记》，长乐宫殿前铜人，其胸前铭，李斯、蒙恬所书。殿西有长信、长秋、永寿、永昌诸殿。会贞按：《黄图》，长乐宫有长信、长秋、永寿、永宁四
殿。又云，长信宫，汉太后常居之。《通灵记》，太后，成帝母也。后宫在西，秋之象也。秋主信，故宫殿皆以长信、长秋为名。又永寿、永宁殿，皆后所处也。《寰宇记》引《关中记》，永昌亦作永宁。《长安志》同。疑昌为宁之误。《雍录》既引《黄图》作永宁，又引此《注》作永昌，则误久矣。殿之东北有池，池北有层台，俗谓是池为酒池，非也。会贞按：《黄图》引《庙记》曰，长乐宫中有鱼池、酒池，池上有肉炙树。秦始皇造。汉武行舟于池中。酒池北起台，天子于上观牛饮者三千人。又《元和志》，酒池在长乐宫中武帝作以夸羌胡，饮以铁杯，重不能举，皆低头牛饮，而不言台，略也。长乐宫自有酒池，池北自有台，此盖别一池而俗误以为酒池，故郦氏驳之。然不实指酒池所在，疑有脱误。故渠北有汉京兆尹司马文预碑。朱作故渠北有楼。全云：楼字衍文，以《隶释》校芟。而赵据《名胜志》楼下增竖字，戴从之，非也。全本亦有楼竖二字，与其说不相应，乃后人刊刻之误。故渠又东出城，分为二渠，即《汉书》所谓王渠者也。会贞按：《王嘉传》，哀帝为董贤治大第，开门乡北阙，引王渠灌园池。苏林曰：王渠，官渠也，朱讹作王宫家渠也。赵云：《汉书 王嘉传 注》苏林曰，[三七]王渠，官渠也，今校正。全、戴改同。犹今御沟矣。晋灼曰：渠名也，在城东覆盎门外。朱讹作霸门，赵同，全、戴改作覆盎门。会贞按：师古并引苏说、晋说，霸作覆盎。一水径杨桥下，会贞按：此左水北流。《黄图》，长安御沟，谓之杨沟，谓植高杨于其上也。则此桥亦以高杨得名。
即青门桥也。侧城北，径邓艾祠西，会贞按：此祠当在今长安县东北，非上文邓艾祠也。而北注渭，今无水。其一水，右入昆明故渠，朱脱水右入昆明故六字，赵同，全、戴增。会贞按：此右水东流。东径奉明县广城乡之广明苑南。戴以广为讹，改作廉。守敬按：《汉书 戾太子传》，史皇孙、皇孙妃王夫人及皇女孙葬广明。苏林曰，苑名也。又云，史皇孙位广明郭北。又云，以广明成乡为悼园。是广明屡见，又证以苏林之说，知此广明苑三字毫无疑义。戴氏不知《大典》本讹广为廉，反以广为讹，失之。[三八]至《汉书》广明成乡此作广城乡，则未知谁脱，谁衍。会贞按：《通鉴》，汉昭帝元凤元年，《注》引此作广明。史皇孙及王夫人葬于郭北，宣帝迁苑南，朱此下衍史王孙及王夫人七字，全、赵、戴删。按《汉书》但云改葬，此云迁苑南，别有所据。[三九]卜以为悼园，益园民千六百家，立奉明县以奉二园。守敬按：以上《汉书 戾太子传》文。据《宣帝纪》，元康元年立皇考庙，益奉明园户为奉明县。此言立县以奉二园，盖分悼皇、悼后为二园也。前汉县属京兆尹，后汉废。《长安志》，皇城西第一街，次南休祥坊南，有汉奉明园。园之北，汉奉明县。《一统志》，园在长安县北，县在长安县北八里。园在东都门。昌邑王贺自霸御法驾，郎中令龚遂骖乘，至广明东都门，守敬按：见《汉书 昌邑王传》。是也。故渠东北径汉太尉夏侯婴冢西。葬日，柩马悲鸣，轻车罔进，下得石椁，铭云：于嗟滕公居此室！自其内有长安厨官至居此室，黄
省曾本讹在后，令斯原夹二水也下，朱移此。故遂葬焉。守敬按：滕公事见《博物志》及《西京杂记》，此钞略其辞。冢在城东八里，饮马桥南四里，故时人谓之马冢。守敬按：《黄图》，饮马桥在宣平城门外。《史记 夏侯婴传 索隐》，《三辅故事》曰，滕公墓在饮马桥东大道南，俗谓之马冢。《寰宇记》，马冢东临霸水。《一统志》，在咸宁县东北。朱下接《经》文又东过郑县北，《注》文渭水又东径峦都城北云云。《笺》曰，按旧本脱误。吴管移故遂葬焉二十二字续此，是矣。复误以《霸水注》续马冢之后，错简如初，今特改正。赵云，按吴本错误固多，朱氏改正亦未为得。胡渭《禹贡锥指》，悉取常熟黄仪之说更定，余亟从之。李夫人荚陵一条，全氏又据《黄图》移在汉武帝茂陵之下，可无遗憾已。会贞按：此后错简，多不易理。赵自谓无遗憾，而不知失当处仍不少也。说见后《经》文东入于河下。故渠又北，分为二渠，一水东径虎圈南，朱无一水二字，全、赵、戴同。会贞按：上言分为二渠，此当提明东流之一水，与下北流之一水对，方为了然，今增。虎圈详后霸水下。而东入霸，会贞按：此水绝霸右出，见后霸水下。一水北合渭，今无水。朱故渠又北至今无水，讹在后带剑上吾丘陵之西下，[朱西误作南。]《经》文东入于河上。全、赵移后赋诗悼伤下，故渠又东径茂陵县故城南上，亦非。戴移此云：按故遂葬焉至此，原本訛在後陵之西如北一里西字下，近刻多從朱謀 本，截謂之馬冢以上二十三字移于此，餘仍舊。今考故渠又北以下，乃《注》内 昆明故渠所终，朱氏不察耳。
又东过霸陵县北，霸水从县西北流注之。戴云：按长安故城在今长安县西北，霸陵故城在
今咸宁县东，郑县故城在今华州北，而华阴又在其东。渭水西来由长安、霸陵、郑县，乃至华阴入河。原本《经》文入长安之后，次华阴，次郑县，次霸陵，接以东入于河。近刻多從朱謀 本，長安之後，次鄭縣，次華陰，次霸陵，皆失之。《注》内讹舛尤甚，其所 成国等渠，散在数处，漫无首尾，纷纠难理，今悉以地之方向，比次推勘，为之是正。守敬按：戴说大纲秩然，而所移《注》文，亦未能尽合，说见后。
霸者，水上地名也。朱者字讹在水字下。赵据黄本改云：《御览》、《长安志》引此文并如之，本应劭语，道元袭用之耳。戴改同。会贞按：《史记 秦始皇本纪》，沛公至霸上，《集解》应劭曰，霸，水上地名，在长安东三十里。古曰滋水矣，秦穆公霸世，更名滋水为霸水，以显霸功。守敬按：此本班氏说也，足订今《汉志》古上有师字之误。水出蓝田县南蓝田谷。县详下。守敬按：《汉志》，霸水出蓝田谷。《长安志》，倒回谷在蓝田县东南五十里霸水上，源出此谷。或以为即蓝田谷，今水出蓝田县南秦岭。所谓多玉者也。守敬按：《范子》计然曰，玉英出蓝田。《括地志》引《圣贤冢墓记》，骊山之阳多美玉，今县西北四十里有骊山，即此山之北阜。骊山之阳，或谓此也。西北有铜谷水，朱谷讹作公。赵云：当作谷，《寰宇记》校。守敬按：《寰宇记》无铜谷之文，惟《长安志》云，铜谷水出蓝田县东铜谷。并云，同谷在倾谷之西。又按上但言霸水之出，此句当言其流，西北下增流字方合。次东有辋谷水，朱辋作轻，无水字。《笺》曰：轻谷下脱水字。赵云：按《名胜志》引此文作辋谷水。《方舆纪要》，蓝田县有辋谷水，在县南八里。商岭水自蓝桥伏流至此，有千圣洞、緺水洞、锡水洞诸水会焉，如车辋环凑，
自南而北，圜转二十里。过此则豁然开朗，林野相望，亦谓之辋川。王维云，辋水沦涟，是也。轻字误。会贞按：《长安志》，辋谷水出南山辋谷。谷在蓝田县南二十里。二水合而西注，朱注下衍之字，赵同，全、戴删。又西流入 水。朱 訛作渥，下同。赵云：《长安志》刘谷水一名泥水。下清渥軍、清渥城，並當作 。 水出藍田山之東谷，俗謂之劉谷，西北與石門谷水合。石门谷水东即铜谷水也。朱此处有脱文，赵、戴同。全云：《長安志》引《水經注》曰， 水出藍田山之東谷，俗謂之劉谷，西北與石門水合。又，石门谷水东有铜谷水，合轻[辋之误。]谷水西注 水。今本无之。全据增此三十一字。会贞按： 水出藍田之東谷，則在霸水之東，此石門水在 水之東，銅谷水之西，是在今藍田縣東，與下狗枷東川出南山之石門谷者別也。 水又西逕嶢關北，歷嶢柳城，朱訛作柳嶢城，趙同，全、戴改。会贞按：《长安志》引此作峣柳城，下有南字，云，以前对峣山，其中多柳，因取为名。山在蓝田县南二十里。東西有二城，魏置青 軍于城內，朱青作清，下同，全、趙亦同，戴改。世亦謂之青 城也。会贞按：《元和志》，蓝田县理城即峣柳城也，俗亦谓之青泥城。桓温伐苻健，使将军薛珍击青泥城破之，即其处也。《长安志》，青泥城在蓝田县南七里。按峣柳城亦谓之青泥城，即今县是也，未详复有此城。[四〇]是青泥城有二，与《注》文颇合。但《注》言东西有二城，如宋说则是城一在北，一在南，亦有不同。岂县南七里，南为东之误乎？唐、宋蓝田即今县治。秦二世三年，汉祖入自武关，攻秦，关详《丹水注》。赵高遣将距赵作拒。于峣关者也。会贞按：《汉书 高帝纪》是子
婴诛赵高，遣将距峣关，非高遣将也。《土地记》曰：蓝田县南有峣关，地名峣柳，道通荆州。会贞按：《注》峣关、峣柳城为二。《土地记》称峣关地名峣柳者，《汉书 王莽传》，绕溜之固，南当荆楚，服虔曰，隘险之道。师古曰，谓之绕溜者，言四面塞 ，其道屈曲，溪谷之水回绕而溜也。其处即今商州界七盘十二[原误绕。]也。《长安志》，坡在蓝田县东南。《通典》，七盘十二，蓝关之险路也。绕、峣形近，溜、柳音近。《土地记》盖即指绕溜言也。又疑《王莽传》绕当作峣，师古以水回绕为解，乃望文释之，而峣柳城亦取此地为名。《长安志》所云多柳，亦臆说也。《晋地道记》曰：关当上洛县西北。会贞按：《汉书 注》，应劭曰，峣音尧，峣山之关。李奇曰，关在上洛北，蓝田南，武关之西。《括地志》，蓝田关在蓝田县东南九十里，即秦峣关也。《寰宇记》，在县东南九十八里。周明帝武成元年，自峣关移置青泥故城侧，改曰青泥关。武帝建德三年改为蓝田关。《长安志》，隋大业元年，徙复旧所，即今蓝田关是。 水又西北流入霸。赵云：按《汉志》，京兆南陵县，沂水出蓝田谷北，至霸陵入霸水。而是《注》 水源流，正與班固所稱沂水合。沂、 音同。观宋敏求引《注》佚文可见。师古音沂为先历反，盖误耳。而道元引《汉志》则以浐水当之。会贞按：趙氏誤以此 水即《漢志》沂水，不知《漢志》沂為滻之訛，故道元引作滻水。钱坫、洪颐 亦改沂作浐。至 水乃別一水，與《漢志》無涉。蓋惟滻水與南陵近，故《漢志》系於南陵，若是 水，則在藍田之東，與南陵中隔藍田，《漢志》不當系於南陵也。段玉裁又云，今本《汉志》脱浐水，郦所据《汉志》脱泥水，故 泥水不引《汉志》，而《浐水》篇引《汉志》也。据《长安志》则
郦《注》述泥水所脱多矣，安知不在所脱中耶？因改沂作泥，又补浐水，亦非。霸水又北历蓝田川，会贞按：以水道证之，北上当有西字。径蓝田县北，朱作县也，全、赵改也作北，戴改作东。守敬按：北与也形近，全、赵改北是也。两汉、魏、晋、后魏县并属京兆。《方舆纪要》，在蓝田县西十一里。《竹书纪年》，梁惠成王三年，朱无成字，全、赵、戴增。守敬按：今本《竹书》周显王元年。秦子向命为蓝君，盖子向之故邑也。川有汉临江王荣冢。守敬按：《长安志》，冢在蓝田县东八里，世名燕子冢。近志以为在县东五里。景帝以罪征之，将行，祖于江陵北门，车轴折。父老泣曰：吾王不反矣！互见《江水注》。荣至，中尉郅都急切责王，王年少，守敬按：《史记》无年少二字。《汉书 荣传》亦无。恐而自杀。葬于是川。有燕数万，衔土置冢上，百姓矜之。守敬按：见《史记 临江闵王荣传》，霸水又左合浐水，浐水别有篇。历白鹿原东，守敬按：《地形志》，蓝田县有白鹿原。《元和志》，白鹿原在县西六里。晋桓温伐苻健，督护邓遐等奋击于白鹿原，即此。又云，在万年县东二十里。《长安志》十一、十六，原自蓝田县界，西北入万年县界，抵浐水。[非此《注》之浐水。]盖东西一十五里，南接终南，北至霸川，盖南北一[字误。]十里。《一统志》，在咸宁县东，接蓝田县境。又见下。即霸川之西故芷阳矣。会贞按：《括地志》，芷阳在蓝田县西六里。《三秦记》，白鹿原东，有霸川之西 ，故芷阳也。然《史记 秦本纪》云，宣太后葬芷阳郦山。此《注》下亦引皇甫谧
曰，秦庄王葬芷阳之丽山。丽山在霸水东，是芷阳之地甚大，霸水东西，通得芷阳之名也。《史记》，秦襄王葬芷阳者是也，朱是字讹在也字下，全、赵、戴乙。赵云：按《史记 秦始皇纪》重 秦世系云，昭襄王享国五十六年，葬 阳。《索隐》曰，十九年而立，葬芷陵也。芷与 同，此是昭襄王之陵，而其孙庄襄王亦葬 阳，即所谓子楚陵也。会贞按：《史记志疑》云，《襄公立》篇是《秦记》。魏了翁《古今考》谓班固明帝时所得也。史公言秦烧书，独《秦记》不灭，故东汉时犹有存者。后人遂并班固语附载本纪之末，以备参证。而《索隐》以为马迁重列，则误也。史以传信，无一事两书之理。《史记》中，惟此及《郦生传》有之，皆后人附益，非迁《史》元文。然郦道元尚错认此记为迁《史》，何论小司马哉？《一统志》，昭襄王陵在咸宁县东。谓之霸上。会贞按：《史记 王翦传》，翦将兵伐荆，始皇自送至灞上。《汉书 高帝纪》，师古曰，霸水上，故曰霸上。即今所谓霸头。汉文帝葬其上，谓之霸陵，会贞按：《史记 将相名臣表》，孝文九年，以芷阳乡为霸陵。《帝纪》，后七年崩，葬霸陵。上有四出道以泻水会贞按：《长安志》引《关中记》，陵上有池，池有四出道以泻水。又《汉书 文帝纪》应劭曰，因山为藏，不复起坟，山下川流不遏绝。在长安东南三十里。会贞按：《黄图》，霸陵在长安城东七十里。《史记 孝文本纪 集解》引皇甫谧亦云，去长安七十里。此作东南三十里，异。《长安志》，在万年县东[有脱文。]十里白鹿原上。《一统志》在咸宁县东。故王仲宣赋《诗》云：南登霸陵岸，回首望长安。《文选 七哀诗》。[四一]汉文帝尝欲从霸陵上，西驰下峻 。朱脱陵上二字，守敬按：《史》、《汉》并有二字。
袁盎揽辔于此处。上曰：将军怯也？盎曰：臣闻千金之子，坐不垂堂，百金之子，立不倚衡。守敬按：《汉书》作骑衡。[四二]如淳曰，骑，倚也。此作倚衡，盖兼采如说。《御览》四百九十五引《汉书》作倚衡，亦依《注》改。圣人不乘危。今驰不测，如马惊车败，柰高庙何？上乃止。守敬按：《汉书 袁盎传》文。霸水又北，长水注之。[四三]长水见下。守敬按：《汉书 百官表》有长水校尉，《宋书 百官志》引韦曜曰，长水，盖关中小水也。水出杜县县详下。白鹿原，朱原讹作源，全、赵、戴改。守敬按：《史记 封禅书 索隐》引此亦作源，则讹已久。《通鉴》汉天汉元年，《注》引此作原。其水西北流谓之荆溪。守敬按：唐韦述《两京新记》，荆溪本名长水，后秦避姚苌讳，改焉。《长安志》，荆谷水一名荆溪，自蓝田县至康 ，入万年县界，西流二十里，出谷。溪水朱《笺》曰：溪上疑脱荆字。赵增荆字，全、戴删溪水二字。会贞按：《注》 水名，往往省字以示变化，全书可按也。此溪水二字不误，或增、或删、皆非。又西北，左合狗枷川水，会贞按：狗枷川以狗枷堡得名，见下。水有二源。西川上承磈山之斫盘谷，孙星衍曰：磈山疑即蒉山。《汉书 高帝纪》，沛公引兵绕峣关，踰蒉山。《元和志》，蒉山在蓝田县东南二十五里。会贞按：孙氏以蒉、磈音近，故疑蒉山即磈山。但考狗枷川水即今浐水，在蓝田之西数十里。西川一源，上承磈山之谷，则山更在蓝田之西南，与县东南之蒉山，相去甚远，恐非一山。又《寰宇记》作砚山，作研盘谷。董佑诚曰今名柘坡峪，盖斫盘之转声。次东有苦
谷，会贞按：《地形志》，山北县有苦谷，浐水出焉。以出苦谷者为浐水，即《注》下文所云俗谓之浐水而驳之者也。此《注》以为狗枷西川之一源。《长安志》，库谷在蓝田县西南五十里。库谷水自南山出，北流。库、苦音近，即苦谷水也。二水合而东北流，径风 原西。《开山图》曰，丽山之西，川中有阜，名曰风 原，在磈山之阴，雍州之福地。朱《开山图》讹作《关中图》，全、赵、戴同。守敬按：《初学记》八、《文选 王元长＜曲水诗序＞ 注》、《寰宇记》并引此条，语有详略，皆作《遁甲开山图》，则关中当作开山，无疑，今订。丽山详下。《长安志》，风凉原在蓝田县南四十五里，南接石门山，北入万年县界。在今蓝田县西南，接咸宁县界。即是原也。朱脱也字，全、赵、戴增。其水傍溪北注，原上有汉武帝祠。会贞按：《一统志》，汉武帝庙有五，在咸阳、兴平、临潼、富平、耀州境，而不载风凉原之祠，今无考。其水右合东川，水出南山之石门谷，会贞按：《长安志》，石门谷在蓝田县西南四十里。石门谷水自秦岭出北流。《方舆纪要》，谷在县西南五十里。次东有孟谷，朱无次东有三字，赵据《长安志》增同。次东有大谷，朱有作又，戴作有，赵据《长安志》改。会贞按：《大典》本作有。《方舆纪要》，大峪谷在蓝田县西南。《注》谓大谷在孟谷东，下雀谷、土门谷皆在县西南。次东有雀谷，次东有土门谷，朱无次字，赵增云，落次字。全、戴增同。五水合而西北历风 原东，朱讹作五水北谷，戴北下增出字，全改谷作合，赵改谷作合，改西作而，云以《长安志》校。会贞按：
《长安志》引作五水合而西北，与上二水合而西北同一辞例，今据订。又北与西川会，原为二水之会，乱流北径宣帝许后陵东北，去杜陵十里。朱北上衍而字，赵同，全、戴删。会贞按：《汉书 外戚传》，宣帝许后葬杜南，是为杜陵南园。师古曰，即今之所谓小陵者，去杜陵十八里。杜陵见下。《长安志》，少陵原在万年县南四十里，即汉鸿固原也。宣帝许后葬此。在今咸宁县南。斯川于是有狗枷之名。川东亦曰白鹿原也。上有狗枷堡，《三秦记》曰：丽山西有白鹿原，会贞按：《三秦记》此下有周平王时，白鹿出此原句。《御览》五十七引潘岳《关中记》，骊山[脱西字。][四四]有白鹿原，周平王时有白鹿出此原，故名之。此白鹿原之称所自始，丽山详后鱼池水下。原上有狗枷堡。秦襄公时有天狗来下，朱天讹作大，戴同，赵改。《长安志》作天。《北齐书 昭帝纪》，时有天狗下，亦其类也。《山海经》有兽亦名天狗马。《西山经》曰，阴山有兽焉，其状如狸而白首，名曰天狗，其音榴榴，可以御凶。吴任臣《广注》引《事物绀珠》云，天狗如狸，白首，音如 ，食蛇。守敬按：残宋本、《大典》本并作天。《类聚》九十四、《御览》九百五并引《三秦记》此条，全文本作天狗，戴仍朱之讹，是其偶疏也。有贼则狗吠之，一堡无患，朱一上有故字，赵同，全、戴删。故川得厥目焉。川水北径杜陵东，元帝初元元年，葬宣帝杜陵，北去长安五十里。守敬按：《汉书 元帝纪》，初元元年，葬宣帝杜陵。臣瓒曰，杜陵在长安南五十里。《黄图》，帝在民间时，好游鄠、杜间，故葬此。《元和志》，杜陵在万年县东南二十里。今咸宁县东南。陵之西北有杜县故城。秦武公十一年县
之。守敬按：《史记 秦本纪》，武公十一年，初县杜。汉宣帝元康元年，以杜东原上为初陵，更名杜县为杜陵。守敬按：《汉书 宣帝纪》文。两汉县属京兆，魏复曰杜，[《宋志》魏改。]晋曰杜城，[《晋志》作杜陵，误，今从《地形志》。]后魏复曰杜，并属京兆。《方舆纪要》，在西安府东南十五里。王莽之饶安也。其水又北注荆溪，荆溪水又北入霸县，朱作入霸县，《笺》曰：孙云，疑作霸水。赵县改水，全、戴改入作径。守敬按：入字不误。郦书 水，言入某县者甚多，此但脱城字耳。全、戴改入作径，失之。赵从孙说，改县作水，尤非。下文温泉入荆溪而后乱流注霸水，安得于此即入霸水耶？霸城县详下。又有温泉入焉。水发自原下，赵原改亭，云：即下霸陵县之故亭。守敬按：残宋本、黄本并作原，赵改非也。入荆溪水，乱流注于霸，俗谓之浐水，非也。守敬按：《括地志》，浐水即荆溪狗枷之下流，在雍州万年县。即指此水。又《通鉴》唐至德二载《注》浐水出蓝田县境之西，北行过白鹿原西，又北入于霸水。说亦同。按图今犹以此水为浐水，则俗说相沿不改矣。浐水别有篇。《史记 封禅书》，文帝出长门朱作《史记音义》，文帝出安门，全、赵、戴同。守敬按：《史记 封禅书》，文帝出长安门，[四五]衍安字。《封禅书》下文作长门，《汉书 郊祀志》亦作出长门，可证。此《音义》二字当作《封禅书》，安门当作长安门，今订。《注》云，在霸陵县。会贞按：《集解》引徐广说。有故亭，即《郡国志》霸陵县下。所谓长门亭也。《雍录》，《郊祀志》如淳曰，长门，亭名。亭以门为名，而非城
门之门。也或者古来尝有扼塞在此，其门道尚在，如鸿门之门，其斯以为门矣。则夫门之以长为名也，其必取之长水也，以其地近故也。[四六]守敬按：《魏志 武帝纪》建安二十一年，《注》引《魏书》称长水南门，此《注》 长门亭，下以长水释之，正谓为长水之门也。《隋志》，霸城县有长门亭。《括地志》，故亭在雍州万年县东北苑中。《史记》云：赵作曰。霸、浐、长水也，虽不在祠典，以近咸阳秦、汉都，泾、渭、长水，尽得比大川之礼。赵云：按《史记 封禅书》云，霸、浐、长水，澧、涝、泾、渭，皆非大川，以近咸阳，尽得比山川祠。今《注》云云，是抄变其词而失其义也。守敬按：《封禅书》山川祠是大川祠之误，读文义自明，赵氏不能以郦《注》订之，反以《注》为失，何也？然此段文，上言霸浐长水也，下又云泾渭长水实，有讹衍。全氏据《封禅书》改上作霸、浐、丰、涝、泾、渭、长水，删也字，删下泾渭长水四字，是也。昔文帝居霸陵，北临厕，指新丰路新丰县详下。示慎夫人曰：此走邯郸道也。守敬按：张晏曰，慎夫人，邯郸人也。邯郸见《浊漳水》篇牛首水下。因使慎夫人鼓瑟，上自倚瑟而歌，凄怆悲怀，顾谓 臣曰：以北山石为椁，守敬按：颜师古曰，美石出京师北山，今宜州石是。用纻絮斮陈漆其闲，岂可动哉？释之曰：使其中有可欲，虽锢南山，犹有隙；使无可欲，虽无石椁，又何戚焉？文帝曰：善！拜廷尉。守敬按：《史记》、《汉书 张释之传》文。韦昭曰：高岸夹水为厕。守敬按：《史记 集解》引韦说。今斯原夹二水也。守敬按：自《经》文又东过霸陵县北至夹二水也，黄省曾本讹在后灌水又北注于渭之后，
朱讹在后又径藕原东南注于渭下，全、赵移接上故时人谓之马冢下，亦非。戴移此。又《笺》曰，此后皆 霸水事，旧本错误，以厨门续此。今据《黄图》所记长安十二门移正，而以霸水又北会续此。霸水又北会两川，守敬按：两川当在今咸宁县东北。又北故渠右出焉。朱渠右讹作源左，全、戴改，赵改源，不改左。会贞按：下云，渠上承霸水东北径霸城，谓此渠也。霸水北流，故渠出而东北流，则明在霸水之右，不在左也，今订。霸水又北径王莽九庙南，会贞按：《汉书 王莽传》，莽营长安城南。《黄图》亦云莽于长安城南作九庙，[四七]《御览》三十一引据《注》下文，枳道在长安东十三里，王莽九庙在其南，则九庙实在长安之东南也。又霸水北流不能径九庙南，南疑东之误。其地当在今咸宁县东北。王莽地皇元年，博征天下工匠，坏撤西苑中建章诸宫馆十余所，守敬按：师古曰，皆上林苑中馆。取材瓦以起九庙，算及吏民，以义入钱谷，助成九庙。庙殿皆重屋。太初祖庙，守敬按：《汉书 王莽传》，九庙，一曰黄帝太初祖庙。东西南北各四十丈，高十七丈，余庙半之。为铜薄栌，饰以金银雕文，按《汉书》雕作琱，师古曰，琱与雕同。穷极百工之巧，褫高增下，按：《汉书》褫作带，师古曰，本因高地而建立之。朱祁遂谓带当作本，据此《注》作褫，则知谓于高者削夺之也。功费数百巨万，卒徒死者万数。会贞按：《汉书 王莽传》文。霸水又北径枳道，在长安县东十三里。会贞按：《史记 秦本纪》作轵道，《汉书 高帝纪》作枳道。苏林曰，亭
名也，在长安东十三里。《续汉志》，霸陵有枳道亭，《注》引《地道记》，霸水西。《括地志》，在雍州万年县东北十六里苑中。王莽九庙在其南。会贞按：霸水北流先径王莽九庙，后径枳道，此九庙在枳道南之证。汉世有白鹙 飞何氏曰：亭林云，当作白蛾。全、赵、戴改鹙作蛾。赵云：事见《汉书 元帝纪》建昭元年。守敬按：师古《注》，蛾若今之蚕蛾也。故亭林据之，谓鹙当作蛾。然安知非师古见本之误？《本草》，李时珍虽云，秃鹙青苍色。然《一切经音义》二十一云，鹙羽鲜白。《唐书 五行志》，开成五年六月，有秃鹙 飞集禁院，亦与此言 飞同，今仍原文。自东都门过于枳道，戴删于字。守敬按：《汉书》作至枳道。吕后祓除于霸上，还见仓狗戟胁于斯道也。朱《笺》曰：《汉书 五行志》高后八年三月，祓霸上，还枳道，见物如苍狗， 高后掖，忽不见。卜之，赵王如意为祟，遂病掖伤而崩。《注》云， 谓拘持之也。赵改戟作 。会贞按：《史记 吕后纪》作据高后腋。水上有桥，谓之霸桥，地皇三年，霸桥木灾，[四八]自东起，卒数千以水汛沃救不灭，[四九]晨 夕尽。王莽恶之，下书曰：甲午火桥，乙未，立春之日也。予以神明圣祖黄虞遗统受命，至于地皇四年为十五年，正以三年终冬，朱无圣祖至正以二十字。赵云：落二十字，《汉书 王莽传》校补。全、戴增同。绝灭霸驳之桥，欲以兴成新室，统一长存之道。其名霸桥，朱无桥字。赵云：落桥字，《汉书 王莽传》校补。全、赵增同。为长存桥。守敬按：自地皇以下，《汉
书 王莽传》文。霸水又北，朱又作之，《笺》曰：宋本作又。全、赵、戴改。左纳漕渠，会贞按：漕渠上流即昆明渠，霸水左纳漕渠，即上文所谓昆明故渠分为二水，一水东径虎圈南而东入霸也。绝霸右出焉。东径霸城北，会贞按：接 漕渠。又东径子楚陵北。皇甫谧曰：秦庄王葬于芷阳之丽山。朱作芒荡之丽山，沈炳巽曰：芷阳误作芒荡，全、赵、戴改芷阳。会贞按：《史记 始皇纪》重序秦世系，庄襄王葬 阳。京兆东南霸陵山，会贞按：盖因山近霸陵县，故有霸陵山之目。刘向曰：庄王大其名，立坟者也。会贞按：《汉书 刘向传》，秦惠文、武、昭、严、襄五王，皆大作丘陇，多其瘗藏。《战国策》《秦策》曰：庄王字异人，更名子楚，会贞按：《秦策》文。故世人犹以子楚名陵。赵云：按《史记》，始皇之父为庄襄王，《索隐》以为葬阳陵。《寰宇记》万年县下云，霸岸在通化门东三十里，秦襄王葬于其 ，谓之霸上。会贞按：《括地志》，秦庄襄王陵在雍州新丰县西南三十五里，俗亦谓为子楚陵。始皇陵在北，故亦谓为见子陵。《长安志》谓之尖冢，在今临潼县西南。又东径新丰县县详后。右会故渠。渠上承霸水，朱脱渠字，赵同，全、戴增。会贞按：此霸水故渠也，其渠自霸水东出，在漕渠之南。东北径霸城县故城南，朱无城字，赵增云：落城字。《晋书 地理志》，京兆郡有霸城县，盖曹氏所改。《魏书 地形志》，霸城县，晋改。汉文帝之霸陵县也，朱陵下衍汉字，全、赵、戴删。守敬按：两汉县属京兆，魏、晋、后魏曰霸城。魏、晋仍属京兆，后魏为郡治。钱坫曰，在今西
安府东北二十五里。王莽更之曰水章。会贞按：今本《汉志》作水章与此同，然莽于汉县名陵者多改陆。章字与秦名霸水之意虽合，而与莽意不合。残宋本郦《注》作水革，《大典》本、黄本同，霸字从革，疑莽隐寓革命之意而取以名县。则《汉志》本作革，传抄讹为章也。自吴本依改革为章，朱本沿之，至今遂无有知其非者矣。兹反复推求而得之。魏明帝景初元年朱讹作文帝黄初元年。赵云：何氏曰，文当作明，黄当作景，事见《三国志 魏明帝纪 注》中。然《后汉书 方术传 注》引此正同。岂唐初所传之本，已讹缪不可读耶？书不经刘向、扬雄之手，其孰为是正哉！守敬按：何氏说本于亭林，全引之。徙长安金狄，重不可致，因留霸城南。守敬按：以上《魏志 注》引《魏略》文，互见《河水注》四。人有见蓟子训与父老共摩铜人曰，正见铸此时，计尔日以近五百年矣。朱尔讹作其，以讹作似。戴作尔作已。赵据黄本改尔，改以，云：古以、已字通用。会贞按：《大典》本作尔作已，此条《后汉书 方术传》文。故渠又东北径刘更始冢西。更始三年，为赤眉所杀，朱作二年，全、赵、戴同。守敬按：《后汉书》在三年，今订。故侍中刘恭，夜往，取而埋之。朱《笺》曰：取一作收。守敬按：《后汉书》作收。光武使司徒邓禹收葬于霸陵县。守敬按：《后汉书 刘玄传》文。《通典》，更始墓在万年县东北。《寰宇记》，长乐 在万年县东北三十里，即浐川之西岸也。更始墓在此坡。是在今咸宁县东北，盖出后人傅会。据此《注》则在霸水之东，更在霸水故渠之东，当在今潼县境。
更始尚书仆射、行大将军事鲍永，持节安集河东，闻更始死，归世祖，累迁司隶校尉。行县，径更始墓，全、戴改径作经。遂下拜，哭尽哀而去。帝问公卿，大中大夫张湛曰：仁不遗旧，忠不忘君，行之高者。帝乃释。朱《笺》曰：宋本作释之。赵增之字，全增然字。戴仍朱。守敬按：此条《后汉书 鲍永传》文，传是帝意乃释，作释之固误，删之字意亦不明。全改作然，似矣，然究不若从本传。又东北径新丰县，左合漕渠，朱作又合，戴、赵改又作右。会贞按：此渠东北流，漕渠则东流，是在此渠之左，乃左合非右合也，今订。汉大司农郑当时所开也。守敬按：此武帝元光中事。《史记》作大农，《汉书》有司字。齐召南曰，《公卿表》，景帝后元年，更名大农令。武帝太初元年，更名大司农。然则元光时止应言大农。《史记》作大农，是也。司字衍，此亦沿《汉书》之误。以渭水难漕，朱脱水字，戴、赵同，守敬按：残宋本、《大典》本并有水字，今增。命齐水工徐伯发卒朱发上有乃字，赵同，戴删。守敬按：残宋本、《大典》本并无乃字。穿渠引渭。其渠自昆明池朱其渠讹作今源，全、赵改合渠，亦非，戴改其渠。南傍山原，东至于河，且田且漕，大以为便。守敬按：《史记 河渠书》、《汉书 沟洫志》文。惟其渠自昆明池句，郦氏语。刘奉世曰，穿渠起长安，傍南山，至河，中间隔灞、浐数大川，无缘山成渠之理，此说可疑，今亦无其 。守敬按：事又见《平准书》、《食货志》，且班《书 武帝纪》，确指元光六年，穿漕渠通渭。《西都赋》亦云，通沟大漕，溃渭洞河。
又《隋书 食货志》开皇四年，宇文恺凿渠，引渭水，自大兴城东至潼关，名广通渠。《北史 郭衍传》，开皇中，衍凿渠引渭水，经大兴城北，东至潼关，名富人渠，[五〇]盖因汉之故道。《唐书 食货志》，韦坚治汉、隋运渠，起关门，抵长安，通山东租赋。乃绝灞、浐，并渭而东，至永丰仓与渭合。刘氏乃以漕渠中隔灞、浐缘山成渠为疑，失考甚矣。惟漕渠本引渭水，郦氏谓自昆明池出，稍有不同，据《旧唐书 李石传》，开成时，咸阳令韩辽请开兴成渠，旧漕在咸阳县西十八里，自秦、汉以来疏凿，其后堙废。此漕渠引渭之处也。今无水。朱止一今字，赵删，戴增无水二字。霸水又北径秦虎圈东。守敬按：《长安志》引《汉宫殿疏》，秦故虎圈，周匝三十五步，西去长安十五里。又万年县下云，在通化门东北二十五里。《寰宇记》称在通化门东二十五里，误。《一统志》，在咸宁县东北。《列士传》[五一]曰：秦昭王会魏王，魏王不行，守敬按：《黄图》、《御览》一百九十七、四百八十三、《事类赋注》二十引《列士传》此条，会并作召，魏王并作魏公子无忌，与此异。使朱亥奉璧一双。秦王大怒，置朱亥虎圈中。亥瞋目视虎，眦裂，血出溅虎，朱《笺》曰：溅，旧本作践。赵云：按《集韵》，溅，污洒也。《史记 蔺相如传》曰，请得以颈血溅大王，是其义也。守敬按：《黄图》、《御览》、《寰宇记》、《事类赋》并作溅。虎不敢动，即是处也。霸水又北，入于渭水。
渭水又东会成国故渠。渠，魏尚书左仆射卫臻征蜀所开也。守敬按：残宋本作右仆射。《魏志 卫臻传》，文帝践阼，迁尚书，转侍中，吏部尚书，明帝时，转右仆射。又云，诸葛亮寇天水，臻奏
宜遣奇兵入散关，绝其粮道，乃以臻为征蜀将军。号成国渠，引以浇田。朱田上衍故字，赵同，全、戴删。赵云：按《汉志》，郿县成国渠，北至上林，入蒙茏渠。盖西京已有是渠，卫公振更修治之。[五二]会贞按：《汉志》系成国渠于郿，而《沟洫志 注》如淳曰，成国，渠名，在陈仓。盖就卫臻所开言也。《晋书 宣帝纪》，青龙元年穿成国渠。《食货志》自陈仓至槐里，[五三]即臻事，《魏志》本传失载。《长安志》，唐李石记成国渠见《汉志》，卫臻征蜀，复开以溉田。后魏大统十三年始筑堰，置六斗门以节水。贞观以后，屡经修治，其渠溉武功，兴平、咸阳、高陵等县田二万余顷，今涸。[五四]其渎上承汧水于陈仓东。汧水详本篇上，陈仓及下郿同。东径郿及武功、槐里县北。武功详本篇中，槐里详本卷。渠左有安定梁严冢。赵改岩，戴作严。会贞按：黄本作严，《大典》本作岩。《隶释》同。疑岩字是也。冢在兴平县东北。碑碣尚存。又东径汉武帝茂陵南，朱脱又东二字，戴增，全、赵增又字。会贞按：《汉书 武帝纪》，后元二年，葬茂陵。《书钞》九十四引潘岳《关中记》，汉诸陵皆高十二丈，方百二十步。惟茂陵高十四丈，方百四十步。故槐里之茂乡也。《黄图》应劭曰：武帝自为陵，戴删武字。[五五]会贞按：《武帝纪》建元二年，《注》引应说。在长安西北八十余里。会贞按：《黄图》，在长安城西北八十里。《武帝纪》后元二年，《注》引臣瓒说同。《元和志》，在兴平县东北十七里。《寰宇记》作十九里，误，详下。唐兴平即今县治。《汉武帝故事》曰：帝崩后，见形谓陵令薛平曰：吾虽失势，犹为汝君，奈
何令吏卒上吾陵磨刀剑乎？自今以后可禁之。平顿首谢，因不见。推问陵旁，果有方石，可以为砺，吏卒常盗磨刀剑。霍光欲斩之。张安世曰：神道茫昧，不宜为法。乃止。会贞按：《书钞》一百六十、《御览》八十八引《汉武故事》稍略。故阮公《咏怀诗》曰：失势在须臾，带剑上吾邱。陵之西自霸水又北会两川至此，黄省曾本讹在前于嗟滕公居此室下，西讹作室。朱移此，西讹作南。全、赵增作西南，亦非。戴改作西。黄省曾本此下接故遂葬焉至一水北合渭今无水，朱接故渠又北分为二渠至一水北合渭今无水，并误，见前。如北一里，朱《笺》曰：如当作而。赵云：如字不误。戴改而。守敬按：郦氏有此辞例。《滱水注》云，西如北，北如西，北如东，南如东，一篇尤屡见，朱氏不察耳。戴竟依改，疏矣。即李夫人冢。冢形三成，世谓之英陵。朱作荚陵，《笺》曰：一作莱陵。赵云：荚字不误，《黄图》校。守敬按：《黄图》，李夫人墓，东西五十步，南北六十步，高八丈，在茂陵西北一里，俗名英陵，亦云集僊台。则作莱作荚，皆非误本。《黄图》作荚，亦不足凭。故全、戴并作英。赵据《黄图》，此陵与茂陵近；又据《寰宇记》茂陵在兴平县东北十九里，[五六]李夫人墓在县北十六里，以为两陵之义相比之证，至确。但李夫人陵在县北十六里，须如《元和志》称茂陵在县东北十七里，方与相去一里合。《寰宇记》作十九里，戾矣。赵尚不觉也。夫人兄延年知音，尤善歌舞，帝爱之。每为新声变曲，闻者莫不感动。常侍上，赵常作尝。起舞，歌曰：北方有佳人，绝世而独立。一顾倾人城，再顾倾人国。宁不知倾城复倾国，朱复作与，赵、戴
改。守敬按：《汉书》作与。残宋本、《大典》本作复。佳人难再得！上曰：世岂有此人乎？平阳主曰：延年女弟。上召见之，妖丽，善歌舞，得幸，早卒。上悯念之，以后礼葬，朱后讹厚，戴作后，全、赵同。守敬按：残宋本、《大典》本作后。悲思不已，赋诗悼伤。守敬按：《汉书 外戚传》文。自如北一里至赋诗悼伤，朱讹在后地隔诸县不得为湖西下，全移此，赵、戴同。全、赵误移故渠又北分为二渠至今无水二十五字于此下，详见前。故渠又东径茂陵县故城南，朱《笺》曰：此故渠，篇内不见张本，疑有脱误。锺、谭本《注》曰，《笺》疑有脱误，然观前渭水又径长安城北《注》中，历举故渠，疑此至分卑尊之名者也，当续前《注》马冢之后。会贞按：朱氏因有错简，不知此为 成国故渠之文，故致疑。锺、谭本语尤误。前渭水径长安城北，《注》中所举故渠，在渭南，此及下所举故渠在渭北。锺、谭乃欲以此至分卑尊之名者也续前马冢之后，是混渭南、渭北之渠为一矣。两汉茂陵县属右扶风，魏废。《方舆纪要》，在兴平县东北十七里。武帝建元二年置。《地理志》曰：宣帝县焉。守敬按：《汉书 武帝纪》建元二年，初置茂陵邑。《地理志》，茂陵，武帝置。无宣帝置县之说，自是讹文。此《注》既从《武帝纪》建元二年置，不得又引《地理志》武帝置以致复。疑是后人见下平陵引《地理志》曰，昭帝置，安陵引《地理志》曰，惠帝置，于此《注》《地理志》曰武帝置七字于旁，久之混入正文，又讹武帝置为宣帝县焉也。王莽之宣成也。《汉志》宣城。宋祁曰：宣下当有室字。故渠又东径龙泉北，今人谓之温泉，非也。会贞按：《地形志》，始平县有温泉，即此。是后魏时误以龙泉为温泉之证。
《长安志》，龙泉亦名温泉，又名姜子泉，在兴平县西十七里，周数十步，深不可测。按西为东之误，茂陵在兴平县东，龙泉不得反在县西也。渠北故 北即龙渊庙。朱 北讹作 此，全、赵、戴改。如淳曰：《三辅黄图》有龙渊宫，今长安城西有其庙处，朱作有其处，《笺》曰：宋本作有其庙处，戴、赵改。守敬按：《汉书 武帝纪》，元光三年起龙渊宫。如淳《注》与此所引全合。今本《黄图》云，武帝庙号龙渊，今长安西，茂陵东有其处。师古见本同，据以驳如淳曰，《黄图》云龙渊庙，不言宫也。不知景帝庙亦号德阳宫，[五七]古宫与庙通称也。《元和志》，龙泉庙在兴平县东北二十里。盖宫之遗也。故渠又东径姜原北，守敬按：姜原无考，当在今咸阳县东。渠北有汉昭帝平陵，戴删平字。守敬按：上下文并称某帝某陵，此不当删。东南去长安七十里。会贞按：《汉书 昭帝纪》，葬平陵。臣瓒曰，在长安西北七十里。《黄图》同，云，去茂陵十里。《元和志》，在咸阳县西北二十里。《寰宇记》、《长安志》则言在县东北十三里。《一统志》从之，误矣。乐史谓陵在平陵城北二里，城在县西北，则陵不得在县东北也。又东径平陵县故城南，《地理志》曰：昭帝置。会贞按：《通典》，槐里县，武帝割置，昭帝又割置平陵。两汉县属右扶风，魏改始平，仍属扶风，晋属始平，后徙废。《一统志》，在咸阳县西北十五里。王莽之广利也。故渠之南有窦氏泉，会贞按：下有窦婴冢，此泉殆以近窦氏冢为名欤？《地形志》，石安县有窦氏泉，当在今咸阳县西。北有徘徊庙。会贞按：《黄图》，昭帝庙号徘徊。《汉书 文帝纪》如淳说同。当在今咸阳县西北。又东径汉大将军魏其侯窦婴冢南，会贞按：窦婴，
《史》、《汉》均有《传》，冢当在今咸阳县西北。又东径成帝延陵南，朱脱东径二字，全、赵、戴增。会贞按：《汉书 成帝纪》，建始二年，以渭城延陵亭部为初陵。[详见后戏水下。]绥和二年，葬延陵，臣瓒曰，在扶风，去长安六十二里。《元和志》，在咸阳县西北十三里。《长安志》，在县西北十五里。又引《关中记》谓在渭陵之东，则误。此《注》 故渠东流，先径延陵，后径渭陵，则延陵在渭陵之西也。《一统志》，在咸阳县西北。陵之东北五里，即平帝康陵 也。会贞按：《汉书 平帝纪》，葬康陵。臣瓒曰，在长安北六十里。《黄图》，在长安北六十里，兴平原口。盖言北实该西北也。《元和志》、《寰宇记》并云，在咸阳县西北九里。《长安志》谓在县西二十五里，误也。故渠又东，径渭陵南。朱脱南字，全、赵、戴增。元帝永光四年，朱讹作永元。赵改云：当作永光。全、戴改同。以渭城寿陵亭原上为初陵，诏不立县邑。会贞按：此《汉书 元帝纪》文。又云，竟宁元年葬渭陵。臣瓒曰，渭陵在长安北五十六里。《黄图》同。《元和志》在咸阳县西北七里。《长安志》谓在县东北十三里，误。《明一统志》，汉诸陵置邑者七。渭、延、义三陵，不复置邑。又东径哀帝义陵南。会贞按：《汉书 哀帝纪》，建平二年，以渭城西北原上永陵亭部为初陵。元寿二年，葬义陵。臣瓒曰，在扶风，去长安四十六里。《黄图》同。《元和志》在咸阳县北八里。《长安志》谓在县西八里，误。又东径惠帝安陵南，朱脱东字，全、赵、戴增。会贞按：《汉书 惠帝纪》，葬安陵。臣瓒曰，在长安北三十五里。《黄图》云，去长陵十里。《史记 吕后纪 集解》引《皇览》曰，山高[原衍三字。]十二丈，广袤百二十步，居地六十亩。《元和
志》、《寰宇记》，在咸阳县东北二十里。《长安志》谓在县东三十五里，误。陵北有安陵县故城，朱城下衍也字，赵同，全、戴删。《地理志》曰：惠帝置，会贞按：两汉县属右扶风，魏废。《方舆纪要》，在咸阳县东二十一里。王莽之嘉平也。渠侧有杜邮亭。亭详前。又东，径渭城北。渭城县详前。《地理志》曰：县有兰池宫。秦始皇微行，逢盗于兰池，会贞按：《史记 始皇本纪》三十一年事。今不知所在也。赵云：《雍录》，咸阳县东二十五里兰池陂，即始皇遇盗之地，汉于其北立池阳县。一清按：《汉志》左冯翊池阳县，应劭曰，在池水之阳。刘昭《郡国志补注》引《三秦记》，始皇引渭水为长池，东西二百里，南北三十里，刻石为鲸鱼，长二百丈。会贞按：《括地志》，兰池陂，即古之兰池，在咸阳县界。唐之咸阳，即汉之渭城县地，是魏王泰已考得此池矣。《元和志》，在咸阳县东二十五里，是李吉甫更实指此池之方位矣。程大昌乃本以为说耳。又兰池宫见《酷吏传》，今土人往往于故址得宫瓦，文作兰池宫当四字，或作兰池者，误也。又东径长陵南，亦曰长山也。会贞按：《汉书 高帝纪》，葬长陵。臣瓒曰，长陵在长安北四十里。《黄图》在渭水北，去长安城三十五里。长陵山，东西广一百二十步，高十三丈。《括地志》、《元和志》、《寰宇记》并云，在咸阳县东三十里。《长安志》谓在县东三十五里。《三秦记》曰：长安城北有平原，广数百里。民井汲巢居，井深五十丈。戴移此条于后渠水又北注于渭下，删安字，改丈作尺，并为之说曰：考上言
长城自华阴建于河，即今华阴县东长城遗址是也，近华山之麓，故地高而井深，不得杂入成国渠中。守敬按：《御览》五十七、《寰宇记》兴平县下，引《三秦记》并作长安城，作五十丈，与此同，则《注》无讹字，非后长城下之文明甚，戴移，失之。然此有可疑。原在长安北，准以地望虽不差，但上言长山，下类 山陵之名，文义紧相接，不容有此二十五字横 其间，当是错简。秦名天子冢曰山，汉曰陵，故通曰山陵矣。《文选 潘安仁＜西征赋＞ 注》引《三秦记》，秦名天子冢曰长山，汉曰陵，故通名山陵。此《注》所本。《注》承上长山引《三秦记》说，首句当从原书增长字。《风俗通》《山泽》曰：陵者，天生自然者也，今王公墳 稱陵。《春秋左传》曰：南陵，夏后皋之墓也。会贞按：按僖三十二年文，详见《河水》四。《春秋说题辞》曰：丘者墓也；[五八]会贞按：《古微书》载此句。《檀弓》，古也墓而不坟。《注》云，墓谓兆域，今之封茔也。王念孙曰，自秦以前，皆谓葬而无坟者为墓，汉则坟墓通称。故《水经注》引《春秋说题辞》云，丘者，墓也。冢者，种也，会贞按：《释名 释丧制》，冢，肿也，象山顶之高肿起也。然则此及下两种字当作肿。种墓也。罗倚于山，分卑尊之名者也。守敬按：自如北一里至分卑尊之名者也，朱讹在后不得为湖县西下。全、赵、戴移此。戴云，今考文义，亦 成国故渠所径，上下地望连比，具有首尾，后无所谓故渠者也。朱此下误接渭水又东径下邽县故城南云云。全、赵、戴移后。故渠又东径汉丞相周勃冢南，会贞按：《名胜志》，周勃墓在
咸阳县东北四十里。冢北有弱夫冢，朱《笺》曰：弱夫当作亚夫。《汉书》，周勃封绛侯，长子坐杀人国绝。亚夫复为侯。全、戴改亚。守敬按：《避暑录》云，有获周恶夫印者，刘原父云，此汉条侯印也，古亚、恶通用。《史记》亚谷侯，《汉书》作恶谷。吴仁杰云，康成注《书 大传》谓恶为亚，然则亚正音恶、弱、恶音亦近，或恶又转为弱欤？故渠东南谓之周氏曲。会贞按：《文选 西征赋 注》引《长安图》，周氏曲在咸阳县东南三十里，今名周氏陂。《唐书 高祖纪》，武德中，屡幸周氏陂。《寰宇记》，周氏陂周 一十三里，汉太尉周勃冢在陂。其子亚夫有功，遂赐此陂，故地以氏称之。《方舆纪要》，陂在咸阳县东三十里。又东南径汉景帝阳陵南，朱脱阳字，赵同，全、戴增。会贞按：《汉书 景帝纪》，五年，作阳陵邑。张晏曰，作寿陵起邑。后三年，葬阳陵。臣瓒曰，在长安东北四十五里。《黄图》，阳陵山，方百二十步，高十丈，《括地志》、《元和志》、《寰宇记》并云，在咸阳县东四十里。[五九]《名胜志》谓在县东十五里，误也。又东南注于渭，今无水。
渭水又东，径霸城县北，朱脱城字，全、赵、戴增。县详前。与高陵分水，高陵县详后。守敬按：霸城在渭南，高陵在渭北，二县以水为界，故云分水。水南有定陶恭王庙，傅太后陵。元帝崩，傅昭仪随王归国，称定陶太后。后十年，恭王薨，子代为王。征为太子，太子即帝位，是为哀帝。立恭王寝庙于京师，比宣帝父悼皇故事。守敬按：《汉书 戾太子传》，太子男
史皇孙，宣帝父也。帝立，追谥曰悼，又尊曰皇考。立庙，因园为寝，以时荐享。元寿元年，傅后崩，合葬渭陵。守敬按：见《汉书 孝元傅昭仪传》。潘岳《关中记》，汉帝后同茔则为合葬，不共陵也，诸侯皆如之。恭王庙在霸城西北，庙西北即傅太后陵。守敬按：据此是庙与陵当皆在今咸宁县东北。《长安志》载傅太后废陵于咸阳，盖因元帝渭陵而及之，非谓即在咸阳境也。沈钦韩引《长安志》，咸阳有傅太后废陵，失宋氏意矣。不与元帝同茔，渭陵非谓元帝陵也，会贞按：元帝渭陵详上，在渭水之北。盖在渭水之南，故曰渭陵也。陵与元帝齐者，谓同十二丈也。会贞按：《御览》五百五十九引《关中记》，汉诸陵徐茂陵外，皆高十二丈。王莽奏毁傅太后冢，冢崩，压杀数百人。开棺，臭闻数里。朱里讹作月，全、赵、戴改。按《汉书》作里。公卿在位，皆阿莽旨，入钱帛，遗子弟，及诸生四夷凡十余万人，操持作具，助将作掘傅后冢，二旬皆平，周棘其处，以为世戒。会贞按：自陵与元帝齐至此，皆《汉书 定陶丁姬传》文，惟参以同十二丈句。今其处积土犹高，世谓之增墀，又亦谓之增阜，会贞按：《长安志》引此墀作屏，阜作埠，误。俗亦谓之成帝初陵处，所未详也。会贞按：成帝所营之昌陵，在霸城东，有《关中记》可据，详后。此流俗傅会之谈，郦氏不直驳之，但言未详，盖其慎也。
渭水又径平阿侯王谭墓北，守敬按：《汉书 元后传》，成帝河平二年封舅王谭为平阿侯，墓当
在今咸宁县东北。冢次有碑。左则泾水注之。孙星衍曰：泾水仅见于此。守敬按：泾水别有篇，而今亡之。详《补泾水》。渭水又东，径鄣县西，盖陇西郡之鄣徙也。守敬按：陇西之县，见本篇上，作彰。《地形志》， ，太和二十二年置，属冯翊，则徙置者也。此作鄣，《寰宇记》、《长安志》并同，则《地形志》作 ，误。[六〇]《一统志》，在临潼县西北。渭水又东，得白渠枝口，守敬按：此白渠初分之枝水，后 白渠所谓东南径池阳城北，枝渎出焉，历藕原，径彰县下入渭者也。又东与五丈渠合，水出云阳县石门山，谓之清水。县与山并详《沮水注》。守敬按：《隋志》，宜君县有清水，今清谷水，出三水县东。东南流，径黄嵚山西，守敬按：《沮水注》称石门山之黄嵚谷，此于石门山外，另 黄嵚山，盖即麓大同，陵峦各别也。《通鉴》，唐武帝元年，窦轨讨稽胡战于黄钦山。《明 地理志》，淳化有黄嵚山。又南入祋祤县，县详《沮水注》。历原南出，守敬按：《沮水注》郑渠东绝清水，又东径北原下。又云，浊水东南出原注郑渠，此水在浊水之西，《注》云，历原南出，东南绝郑渠，皆一原也。谓之清水口。东南流，绝郑渠，会贞按：《沮水注》，郑渠东绝冶谷水，又东绝清水，是清水之西有冶谷水。此《注》但 清水而不及冶谷水，盖有脱文。考《长安志》，冶谷河水自西北淳化县界来，经云阳县嵯峨、武康、青乡等乡，溉民田。《一统志》，冶谷水在泾阳县西北，自淳化县流入，东南至三原县界，合清水，然则此《注》绝郑渠下，当有又东南右合冶谷水，水出西北，东南流合清水等句方合。又东南，入高陵县县详后。径
黄白城西，本曲梁宫也。守敬按：《通鉴》，汉献帝兴平二年，欲幸池阳黄白城。《元和志》，黄白城在三原县西南十五里，秦曲梁宫在城内。《一统志》，在三原县东北十里。南绝白渠，会贞按：此白渠正流，详后。屈而东流，谓之曲梁水。会贞按：此水先径黄白城西，去曲梁宫尚远，至此正径其南，以近曲梁宫，因有曲梁水之目。据此又可知先但有曲梁宫，故水氏之，则曲梁水之名久矣。又东南，径高陵县故城北，东南绝白渠枝渎，朱无枝字，全、赵、戴同。守敬按：此白渠再分之枝水。后文云，白渠又东，枝渠出焉，即此水之上源。《沮水注》，石川水西南径郭 城西，与白渠枝渠合，即此水之下尾。《注》不应作白渠渎，致与白渠正流混，其脱枝字无疑，今增。又东南，入万年县，县详《沮水注》。谓之五丈渠。又径藕原东，守敬按：原当在今高陵县东南。东南流，注于渭。自故渠又东径汉丞相周勃冢南，至东南流注于渭，朱讹在后白渠首起谷口尾入栎阳是也，今无水下，全、赵、戴移此。戴云：考其文义，仍 成国故渠。其入渭在景陵之东南，渠自西而东，径汉诸陵，先武帝茂陵，次昭帝平陵，次成帝延陵，次元帝渭陵，次哀帝义陵，次惠帝安陵，次高帝长陵，次景帝阳陵。据《三辅黄图》所记诸陵《注》文，前后错紊数处，其脉胳条贯可寻。又以《黄图》诸陵里数参之，无不合。又朱渭下有水字，下接《经》文又东过霸陵县北云云，全、赵、戴移前，重一渭字，以渭水二字下属右径新丰县故城北。
渭水右径新丰县故城北，东与鱼池水会。水出丽山东北，朱北讹作也，戴、赵改。会贞按：《汉志》新丰，骊山在南。《续汉志》、《地形志》并言新丰有骊山。《括地志》，骊山在新丰南十六里，骊或
作郦，此作丽，并同。《临潼县志》，山在县南里许，绵 而东，五十余里。鱼池水出山东北，则在县东。本导源北流，[六一]朱北作东，《笺》曰：一作北。戴改北。赵云：按下言，后秦始皇葬于山北，水过而曲行东注北转，则东字不误。全亦作东，戴改北。会贞按：作北是，作东非也。郦意谓始皇未葬之先，水本北流，及始皇葬山北，方曲行东注北转。赵乃以下之东注证当作东流，全亦贸然从之，疏矣。《长安志》引此，正作北流。《史记 始皇本纪 正义》引《关中记》云，始皇陵在骊山。泉本北流，障使东西流。[《元和志》、《寰宇记》同。]盖郦所本。后秦始皇葬于山北，守敬按：《博物志》六，始皇陵在骊山之北。《续汉志 注》引《三秦记》同。《括地志》，在新丰县西南十里。《元和志》、《寰宇记》，在昭应县东八里。《长安志》，在临潼县东十五里。宋临潼即今县治。水过而曲行，东注北转。始皇造陵取土，其池污深，水积成池，谓之鱼池。池在秦皇陵东北五里，戴改句首池作也，上属。守敬按：《长安志》引此作池。周围四里。池水西北流，径始皇冢北。秦始皇大兴厚葬，营建冢圹于丽戎之山，一名蓝田，其阴多金，其阳多玉。始皇贪其美名，因而葬焉。守敬按：《御览》五百六十引《皇览冢墓记》，始皇冢在骊山，古之骊戎国，其山阴多黄金，其阳多美玉，谓蓝田是也，故贪而葬焉。《括地志》引《土地记》，骊山即蓝田山，盖析言之。骊山在今临潼县东南，蓝田山在蓝田县东南。其实骊山即蓝田之北山，阴属临潼，阳属蓝田，乃一山也。斩山凿石，下锢三泉，朱锢讹作涸。赵云：当作锢。《史记 始皇本纪》，穿三泉下铜，徐广曰，铜一作锢，锢，铸塞也。守敬按：《汉书 刘
向传》，下锢三泉。《御览》四十四引《三辅故事》同。《贾山传》，下彻三泉，合采金石，冶铜锢其内，皆作锢之证。而《御览》五百六十引《皇览》云，穿地洞三泉，洞亦锢之误。师古曰，三重之泉，言其深也。[六二]以铜为椁，守敬按：下云，盗贼销椁取铜，此以铜为椁之据。《刘向传》则云，石椁为游馆。师古曰，多累石作椁于圹中，以为别馆。盖椁非一，或正椁用铜，余则用石也。旁行周回三十余里。守敬按：凌义渠《湘烟录》一引蔡质《汉仪》，李斯治骊山陵，上书云，臣所将隶徒七十二万人治骊山者，已深已极，凿之不入，烧之不 ，扣之空空，如下天状。帝报之曰，凿之不入，烧之不 ，其旁行三百步乃止。《御览》四十四引《三辅故事》云，周回七百步，并与此异。此就圹内之宽广计，下周回五里余，则就坟外之圆径计也。上画天文星宿之象，下以水银为四渎百川，五岳九州岛，具地理之势。宫观百官，奇器珍宝，充满其中。令匠作机弩，有所穿近，辄射之。以人鱼膏为灯烛，取其不灭者，久之，后宫无子者，皆使殉葬，甚 。守敬按：《史记 始皇本纪》，宫观百官奇器珍怪徙藏满之。令匠作机弩矢，有所穿近者辄射之。以水银为百川江河大海，机相灌输。上具天文，下具地理。以人鱼膏为烛，度不灭者久之。二世曰，先帝后宫非有子者，出焉不宜。皆令从死，死者甚 。此钞变其辞。据《书钞》九十四引《三辅故事》，始皇葬骊山，以明月珠为日月，金银为凫雁，[《刘向传》作黄金为凫雁，《皇览》作金银为凫鹤。]金蚕之物三十余簿。又刻玉石为松柏，即所谓奇器珍宝也。坟高五十丈，朱无十字，全、赵、戴同。守敬按：《刘向传》，坟高五十余丈，《史记 始皇本
纪 集解》引《皇览》同。《类聚》八十四引《三辅故事》则云，高五十丈。又《博物志》作高数十丈。《御览》五百五十九引《关中记》同。足征非五丈，亦可为此有十字之证。周回五里余。守敬按：《刘向传》、《皇览》并云，周回五里余。《博物志》、《关中记》作周回六七里。作者七十万人，积年方成。守敬按：《始皇本纪》，天下徒送诣七十余万人。《贾山传》，吏徒数十万人，旷日十年。《御览》五百五十九引《关中记》，陵虽高大，不足以销六十[《元和志》、《寰宇记》作七十。]万人积年之功，盖骊山泉本北流，云云[见上。]又无大石，运取于渭北诸山，故其歌曰，运石甘泉口，渭水为不流，千人一唱，万人相钩。而周章百万之师已至其下，守敬按：骊山之功，实未竣而变生。《刘向传》曰，骊山之作未成，而周章百万之师至其下矣。《史记 二世纪》云，陈涉将周章等西至戏，兵数十万，是也。乃使章邯领作者以御难，弗能禁。守敬按：《二世纪》，赦郦山徒，使章邯将，击破周章军，寻杀章曹阳，又杀陈胜城父，破项梁定陶，灭魏咎临济，渡河围巨鹿，与项羽战，不胜，遂降。项羽入关，发之以三十万人，朱脱发之二字，戴增，赵据黄本增。守敬按：残宋本、《大典》本有废之二字。三十日，运物不能穷。关东盗贼，销椁取铜。牧人寻羊，烧之，火延九十日，不能灭。守敬按：《皇览》，项籍烧其宫观，关东贼发之。后牧羊儿亡羊，羊入藏中，持火照羊，燔其椁，后贼遂取其铜。本《刘向传》为说而加详，与此亦有异同。《御览》八百七十一引《三秦记》曰，牧羊竖失火烧之，三月烟不绝，乃九十日之切
证。《长安志》引此作千日，误也。北对鸿门十里。[六三]守敬按：《寰宇记》引《关中记》，鸿门在始皇陵北十里，郦所本，鸿门详下。池水又西北流，水之西南有温泉，守敬按：据下《三秦记》温泉在丽山西北，鱼池水自丽山之东北，西北流，则已出温泉之东北，故言西南有温泉也。《地形志》，霸城有温泉。《隋志》，新丰有温汤。《明志》，临潼东南有温泉。世以疗疾。[见下。]《三秦记》曰：丽山西北有温水，守敬按：《御览》七十一引《三秦记》无北字，非也。《寰宇记》称，温泉在骊山之西北，与此同，足证以西北为是。祭则得入，守敬按：《初学记》七引云，骊山汤，旧说以三牲祭乃得入，可以去疾消病。不祭则烂人肉。俗云，始皇与神女游而忤其旨，神女唾之生疮，朱无游而忤其旨神女七字。全云：朱之臣曰，《三秦记》，始皇与神女游而忤其旨，神女唾之生疮。今所引有脱文。赵、戴依增七字。会贞按：朱氏所引《三秦记》见《初学记》，又《御览》、《长安志》引作始皇与神女戏不以礼，神女唾之，稍异。始皇谢之，神女为出温水，后人因以浇洗疮。会贞按：《御览》作神女为出温泉，后人因洗浴。《初学记》，《长安志》作神女为出温泉而洗除，后人因以为验。此温水下当有脱文。张衡《温泉赋 序》曰：余出丽山，会贞按：《类聚》九、《初学记》七、《文选 雪赋 注》、《寰宇记》、《长安志》引，出并作适。观温泉，浴神井，嘉洪泽之普施，会贞按：《御览》嘉作美。[六四]乃为之赋云。会贞按：《御览》无之字，《序》止此。此汤也，不使灼人形体矣。池水又径鸿门
西，又径新丰县故城东，守敬按：两汉、魏、晋、后魏县并属京兆。两汉在今临潼县东十五里，至汉末，徙治泠水东，详后。故丽戎地也。守敬按：《汉志》新丰故骊戎国，骊戎详后戏水下。高祖王关中，太上皇思东归，故象旧里，制兹新邑，立城社，树枌榆，令街庭若一，分置丰民，以实兹邑，故名之为新丰也。守敬按：《史记 高祖纪》十年，更命郦邑曰新丰。《汉书 地理志 注》引应劭曰，太上皇思东归，于是高祖改筑城寺街里以象丰，徙丰民以实之，故号新丰。《郊祀志》枌榆社，晋灼曰，在丰东北十五里，此树枌榆以象旧社也。《御览》八百二十八引《三辅旧事》，高祖徙丰、沛屠儿、酤酒、卖饼、商人，立为新丰县。故一县多小人。汉灵帝建宁三年，改为都乡，封段颎为侯国。赵云：按汉承秦制，十里一亭，十亭一乡，都亭都乡，所以统一县之乡亭者。《后汉书》本传，段颎初封都乡侯，更封新丰县侯，非改新丰为都乡也。守敬按：此有倒错，当作改封都乡侯段颎为侯国，则无误矣。后立阴盘城。守敬按：汉阴盘县属安定郡，在今长武县西北二十五里。后汉末，移置于新丰城，历魏、晋、后魏，并属京兆。太和九年，徙治泠水西，戏水东，详后。其水际城北出，世谓是水为阴盘水，朱城北讹作北城，《笺》曰：出一作世。赵讹同，改出作世。戴乙作城北，出下增世之。守敬按：残宋本、《大典》本作城北，戴乙增是也。《通鉴》晋太安元年，《注》引此作际城北出。但失增世字耳。又北绝漕渠，北注于渭。朱渠北讹作盘沟，全、戴改盘作渠，删沟字。赵脱北注之北字。
会贞按：漕渠即前云郑当时所开也。
渭水又东，径鸿门北，旧大道北下 口名也。[六五]朱讹作北下 下 名也，赵改云：《史记 项羽本纪》，在新丰鸿门。孟康曰，在新丰东十七里，旧大道北下 口名也。戴改同。会贞按：此《集解》引《汉书 高帝纪》孟康《注》文，《注》原作 口名。古有鸿门亭。朱讹作古有鸿宁，赵云：当作鸿门亭。全亦作鸿门亭，而改古作右。戴作右有鸿亭。守敬按：据下《郡国志》，则作鸿门亭是。《汉书》：高祖将见项羽。守敬按：《汉书 高帝纪》，从百余骑，见羽鸿门。《楚汉春秋》守敬按：《隋志》，《楚汉春秋》九卷，陆贾撰。曰：项王在鸿门。亚父曰：吾使人望沛公，其气冲天，五色相缪，戴色下增采字。守敬按：非也。《御览》十五引《楚汉春秋》作五色相摎，又八十七引作五彩相，文虽有异同，然足证此本无采字。或似龙，或似云，非人臣之气，朱作相，赵同，戴改。守敬按：残宋本、《大典》本作气。《御览》两引并同。可诛之。朱此下有汉字，赵同，全、戴删。高祖会项羽，范增目羽，羽不应。樊哙杖盾撞人入，食豕肩于此，羽壮之。守敬按：见《史记 项羽本纪》。《郡国志》曰：新丰县东有鸿门亭者也。守敬按：《地形志》，京兆郡阴盘有鸿门亭，而《长安志》云，鸿门亭在临潼县西七里。宋临潼即今县治，则在古新丰县西，非也。郭缘生《述征记》曰：朱脱《述征记》曰四字，全、赵增曰字，戴增郭缘生三字，皆未尽。或云，霸城南门霸城县详下。曰鸿
门也。项羽将因会朱会下有高祖二字，《笺》曰：宋本无。全、赵、戴删改。危高祖，羽仁而弗断。范增谋而不纳，项伯终护高祖以获免。既抵霸上，遂封汉王。守敬按：此段约《史记 项羽本纪》文。时沛公军在霸上。抵霸上，即张良所云已至军也。封汉王，谓羽立沛公为汉王也。按《汉书 注》，鸿门在新丰东十七里，守敬按：《汉书 高帝纪 注》文，即下所称孟康说也。则霸上应百里。守敬按：依下文，新丰西至霸城五十里，霸上即霸城，加新丰东十七里，合计只六十七里。又前 霸水历白鹿原东，谓之霸上，则霸水东西通得霸上之名。缘生云云，盖大概言之，而未实核高祖停军之霸上所本。按《史记》，《项羽本纪》项伯夜驰告张良，良与俱见高祖，仍使夜返，考其道里，不容得尔。今父老传其霸城南门数十里，因传鸿门在霸城南，故霸城南门有鸿门之目。于理为得。按缘生此记，虽历览《史》、《汉》，述行涂径见，朱《笺》曰：宋本作经见。戴、赵改经见。守敬按：残宋本、《大典》本并作径见。全书屡言径见。[详《汝水》篇。]戴、赵不从径而从经，未识郦氏辞例耳。可谓学而不思矣。今新丰县故城东三里有 ，长二里余，堑原通道，南北洞开，有同门状，谓之鸿门。守敬按：《史记 高帝纪 索隐》引姚察云，在新丰古城东，未至戏水，道南有断原，南北洞门，[《通鉴》汉元年，《注》引亦作门。]是也。《长安志》，鸿门 在临潼县东十七里。《临潼县志》，县东十五里有项王营。即鸿门也。孟康言在新丰东十七里，
无之。朱丰作城，《笺》曰，宋本作丰。赵以无之二字为衍文而删之。守敬按：《通鉴》高帝元年，《注》引此作丰，有无之二字。无之者，谓东十七里无鸿门也。盖指县治而言，非谓城也。朱城讹作地，全、赵、戴改。守敬按：此郦氏曲解孟《注》，谓在新丰东十七里，指县治言，非指城言。而以孟《注》之鸿门，即新丰城东三里之鸿门也。然如其说，是新丰东城在鸿门西三里，县治又在东城西十四里，新丰城亦未必如是之大。自新丰故城西，至霸城五十里，霸城西十里，则霸水，西二十里则长安城。应劭曰：霸水上地名，在长安东三十里，朱三十作二十，全、赵、戴同。会贞按：《汉书 高帝纪 注》，应说作三十里。《史记 秦本纪 集解》引同。即就郦《注》观之，上言霸城西十里为霸水，又西二十里为长安，则霸城在长安东三十里。此引应说，下云即霸城是也，高祖旧停军处。则以霸城为霸上，引应说必是在长安东三十里。今订。即霸城是也。高祖旧停军处，守敬按：《史记 高祖纪 正义》引《庙记》，霸城，汉文帝筑。沛公入关，遂至霸城，即此也。东去新丰既远，何由项伯夜与张良共见高祖乎？守敬按：此二句与上文相违反。郦氏本谓鸿门在新丰，霸上即霸城，正以霸城为项伯夜与良见高祖处，何得反云去新丰远无由夜见高祖乎？按残宋本、《大典》本既远作既近，何由作何患。字虽稍未妥，而文意则俱协也。黄本作既近同是，而改何患作何由，则与上句相阂矣。吴本复改既近作既远，朱本以下皆沿之，乖舛益甚，而竟无一人置疑。缘辞意奥衍，骤难索解，遂含胡了之。独怪戴氏正近刻之臆改者数千字，于此亦熟视无睹也。推此言之，知缘生此记乖矣！守敬按：《项羽
本纪》，羽兵在新丰鸿门，沛公兵在霸上，相去四十里。从郦山下道芷阳间行，不过二十里。缘生因旧说鸿门在新丰东十七里太远，故以霸城南当之。然史明言新丰鸿门，不言霸城鸿门，则缘生之误，不待辨矣。至鸿门霸上之里数，孙侍御[见《志疑》。]以史为信，郦氏则置之不论，而实指之曰，今新丰城东三里有鸿门，又言新丰至霸上五十里，是鸿门至霸上五十三里，郦氏盖以目验得之。梁玉绳遂据以驳《史记》，惟主新丰东十七里言鸿门，主霸城西十里之霸水言霸上，谓相隔七十七里，乃读郦《注》不审，而又以《述征记》鸿门在霸城南之说为近，则尤非也。
渭水又东，石川水南注焉。石川水详《沮水注》。渭水又东，戏水注之，水出丽山冯公谷。守敬按：《长安志》引此作鸿谷，云，鸿一作冯。守敬按：《史记 高祖纪 索隐》引《述征记》，戏水自骊山冯公谷北流，历戏亭东入渭。是郦所本，则冯字是也。《地形志》，阴盘有戏水。《临潼县志》，在县东三十里。东北流，又北径丽戎城东。守敬按：《左传 庄二十八年》杜《注》，骊戎在京兆新丰县。《寰宇记》，骊戎故城在昭应县东二十四里。《方舆纪要》，在临潼县东三十四里。《春秋 晋献公五年》，伐之，获丽姬于是邑。按《左传 庄二十八年》云，晋伐骊戎，骊戎男女以骊姬。当晋献公十一年，乃追 之。《史记 晋世家》，献公五年，伐骊戎，得骊姬。丽戎，男国也，姬姓。守敬按：《晋语》韦《注》，骊戎，西戎之别在骊山者也，其君男爵，姬姓。秦之丽邑矣。守敬按：《汉志》，秦曰骊邑。《史记 始皇本纪》，十六年，置丽邑。三十五年，徙三万家丽邑。又北右总三川，径鸿门东，又北径
戏亭东。应劭曰：戏，宏农湖县西界也。守敬按：《汉书 高帝纪 注》，应劭说。《史记 秦二世纪 集解》引同。湖县详《河水注》四。地隔诸县，不得为湖县西。自右径新丰县故城北至此，朱讹在后南出符石下，讹县西为湖西。全、赵、戴移此。戴云：考鄣县在今临潼县西北，新丰故城在临潼县东北，渭水径鄣县而东，与新丰地相连比，今改正。赵删湖西二字，误。全、戴改湖西为县西。《汉书 高帝纪》师古曰，东越郑及华阴数百里，始至湖西界，应说大失之矣。驳应说与郦同。又朱此下接如北一里即李夫人冢至赋诗悼伤，全、赵、戴移前。苏林曰：戏，邑名，在新丰东南三十里。朱《笺》曰：宋本云，在郑东南。赵云：按非也。《郡国志》，新丰东有鸿门亭及戏亭。刘昭《补注》引苏林曰，县东南四十里。此段《注》原在霸水新丰之下，朱氏既误割入郑县，不得不假宋板改去新丰字以实其说也。戴改三作四。会贞按：朱氏校此书最可嘉者，在明知其误，亦不轻改，岂有伪造宋本以实其说之事？此宋本字误耳。惟朱氏引以表异同，不能驳正，是其疏也。考《汉书 高帝纪 注》，载苏说新丰句。《史记 秦二世纪 集解》及《长安志》引全文，并作三十里，与此《注》同，则此《注》不误。刘昭引作四十，诚误。戴反据改，失之。孟康曰：乃水名也，今戏亭是也。会贞按：《汉书 高帝纪 注》载孟说水名句，《史记 高祖纪 索隐》引同。《秦二世纪 集解》引全文。《续汉志》，新丰东有戏亭。《地形志》亦云，新丰有戏亭。《元和志》，古戏亭在昭应县东北三十里。在今临潼县东北。昔周幽王悦褎姒，姒不笑，王乃击鼓举烽，以征诸侯。至，全、戴至上增诸侯二字。无寇，姒乃笑，王甚悦之。
及犬戎至，王又举烽以征诸侯，诸侯不至，会贞按：见《史记 周本纪》。遂败幽王于戏水之上，身死于丽山之北。会贞按：二语本潘岳《西征赋》，见《文选》。《元和志》，周幽王陵在昭应县东北二十五里。在今临潼县东北。故《国语》曰幽灭者也。会贞按：《鲁语》，里革曰，幽灭于戏。汉成帝建始二年，造延陵为初陵，以为非吉，于霸陵曲亭南更营之。[六六]朱脱陵字，全、赵、戴同，今增。详下。守敬按：《黄图》云，成帝于霸陵北步昌亭起昌陵，即成帝之废陵也。鸿嘉元年，于新丰戏乡为昌陵县，以奉初陵。永始元年，诏以昌陵卑下，客土疏恶，不可为万岁居，其罢陵作，令吏民反故，徙将作大匠解万年炖煌。朱万讹作延。赵改云：《汉书》作解万年。守敬按：此段本《汉书 成帝纪》，兼采《陈汤传》。据《纪》，永始元年诏云，客土疏恶，其罢昌陵反故陵，勿徙吏民。二年诏曰，昌陵卑下，不可为万岁居。此参合两年诏，永始元年当作永始中方合。后乐霸陵曲亭南，更营之，及故将作大匠万年徙炖煌，并见《汤传》。《关中记》曰：昌陵在霸城东二十里，守敬按：《通典》，昭应县有汉成帝昌陵。取土东山，与粟同价，所费巨万，积年无成。守敬按：《长安志》引《关中记》同。即此处也。守敬按：《御览》三十七引《三辅旧事》，成帝作延陵及起庙，窦将军有青竹田[《长安志》竹作苗。]在庙南，恐犯蹈之，言作陵不便，乃徙作昌陵，取土十余里，土与粟同价。戏水又北分为二水，并注渭水。
渭水又东，泠水入焉。守敬按：《地形志》，京兆郡阴盘有灵谷水。灵、泠音同即此水也。水南出胏浮山，赵云：按《长安志》曰，《水经注》曰，[六七]浮胏山，一作胏浮，是旧本原作浮胏，今本乃后人据他书更易耳。守敬按：《寰宇记》引此作浮胏，即《西山经》之浮山。《一统志》谓山在临潼县骊山东。然《长安志》系泠水于临潼，云，来自渭南县界，则山在渭南境矣。《渭南县志》泠水发源马谷老池头。盖丽山连麓而异名也。守敬按：《寰宇记》引作盖骊山之别麓而有异名也。此山在丽山之东。北会三川，统归一壑，历阴盘、新丰两原之间，守敬按：上文鱼池水径新丰县故城东，后立阴盘城，其水际城北出，世谓是水为阴盘水。是新丰城即阴盘城，在阴盘水之西，阴盘水东为戏水，戏水东为泠水。此言泠水历阴盘、新丰两原间，则阴盘、新丰分为二，并非故城矣。考《寰宇记》汉高帝置新丰县，今昭应县东一十二里，故城即汉县之所理。后汉灵帝末，移安定郡阴盘县，寄理于此，今亦谓阴盘城。即《注》上文所云新丰故城后立阴盘城者也。《寰宇记》又云，后魏太和九年，自此移阴盘县[《地形志》，真君九年，并新丰，太和十一年复，当误。]于今昭应县东三十二里，泠水西，戏水东，司马村故城。[《临潼县志》，村在县东二十里。]则此泠水所历阴盘原之阴盘也。《寰宇记》又云，新丰县自阴盘寄理之后，又移理于故城[城下当有东字。]三十里，盖在零水侧。[据此《注》在泠水东。]则此泠水所历新丰原之新丰也。《注》但言阴盘、新丰两原，不言移置两县，得《寰宇记》之说乃明。《长安志》，新丰原一名青原，在渭南县西南二十里。按阴盘原在今临潼县东，新丰原在县东，接渭南县界。北流注于渭。
守敬按：《长安志》，零口镇在临潼县东四十五里。零口即泠水注渭处也。
渭水又东，全东下增得字，以下酋水二字上属。守敬按：非也。●水南出倒虎山，朱脱出字，全、赵、戴增。戴改●作酋。守敬按：《元和志》，酋水出渭南县西南石楼山。《长安志》亦称酋谷水，此戴改所本。然《寰宇记》渭南县下引此《注》作●水。又《地形志》，新丰有首谷水，则酋、首错出，无以定之。今渭南县西南五十里有石鼓山，水所出，即《元和志》之石楼山。然《元和志》又云倒兽山，一名玄象山，在渭南县东南五十里，王子年隐处也。不以为水出此山，盖郦道元、李吉甫各指一源也。[详下。]《方舆纪要》，山在渭南县东南三十七里。西总五水，朱西作南，《笺》曰：一作西。守敬按：《渭南县志》，水出石鼓山北流，有羊河出玄象山之大谷，又有小谷河，出小谷山，清水河出黄狗谷，黄谷水出曹谷，俱北流入水。《一统志》云，按玄象山即倒虎山，据《水经注》则今所谓羊河者，乃水正源，而出石鼓山与小谷、清水、曹谷诸水，皆其别源，即所谓西总五水者也。单流朱流下衍注字，赵同，全、戴删。径秦步高宫东，世名市邱城。朱市邱讹作立市，全、赵、戴改。会贞按：《寰宇记》引此作市邱。《黄图》，步高宫在新丰县，亦名市邱城。《元和志》，秦步高宫在渭南县西南二十里。《长安志》作三十里。《渭南县志》，在县西南风门东。历新丰原东，而北径步寿宫西，守敬按：《寰宇记》引此，步上有秦字，据《黄图》步寿，秦宫，其云在新丰县步高宫西，则误。此《注》 步高宫在首水西，步寿宫在首水东，则步寿宫在步高宫之东。《隋志》渭南县有步寿宫，按亦当在县西南。至《元
和志》系汉步寿宫于华州，[六八]则在今耀州，与此秦宫无涉也。又北入渭。
渭水又东得西阳水，又东得东阳水，并南出广乡原北垂，守敬按：《通鉴》晋太元十五年，冯翊人郭质，起兵广乡以应秦，即此。《地形志》，郑县有广乡原。《长安志》，原在渭南县东南十里。《渭南县志》，原北有西阳、东阳二谷。西阳水在县东八里，源出西阳谷，其东为东阳水，源出东阳谷。俱北入渭。自苏林曰戏邑名至此，朱讹在后郑县令裴毕字君先立下，全、赵、戴移此。戴云：今考文义，乃 戏水所径，首尾连贯，不得杂于东西石桥水之间。又朱此下接渭水又东与石桥水会云云，全、赵、戴移后。
渭水又东径下邽县故城南，守敬按：前汉县属京兆尹，后汉废，桓帝复。[《黄图》]魏、晋属冯翊，后魏废。《渭南县志》，在县北五十里。秦伐邽，置邽戎于此，有上邽，故加下也。守敬按：《汉志》下邽县《注》，应劭曰，秦武公伐邽戎，置，有上邽故加下，此《注》所本。上邽详本篇上。
  </div>
  <div class="pagination">
   <a href="水经注疏_page37.html">
    上一页
   </a>
   <span>
    ...
   </span>
   <a href="水经注疏_page33.html">
    33
   </a>
   <a href="水经注疏_page34.html">
    34
   </a>
   <a href="水经注疏_page35.html">
    35
   </a>
   <a href="水经注疏_page36.html">
    36
   </a>
   <a href="水经注疏_page37.html">
    37
   </a>
   <span class="current-page">
    38
   </span>
   <a href="水经注疏_page39.html">
    39
   </a>
   <a href="水经注疏_page40.html">
    40
   </a>
   <a href="水经注疏_page41.html">
    41
   </a>
   <a href="水经注疏_page42.html">
    42
   </a>
   <a href="水经注疏_page43.html">
    43
   </a>
   <span>
    ...
   </span>
   <a href="水经注疏_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
