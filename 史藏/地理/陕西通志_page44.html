<!DOCTYPE html>
<html>
<head>
    <meta charset="UTF-8">
    <title>陕西通志 - 第 44 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 44 页/共 490 页</h1>
    <div class="content">　　汉水　在县南自沔县流入又东入南郑界即沔水也【县图】汉水自合黄沙水又东合襃水又东迳万石城下【水经注】沔水在县南二十四里其水独不为埭谚曰汉江不田龙江不船【县志　详见图考】
　　剪子河【又名杨家河杨一作养】在县西南百二十里以石板布堰故名其水东北入于汉【县志】发源南栈山之北流十五里为剪子河又东北流三十里为杨家河又三十里迳沔县之上官庄至黄沙驿入汉【县册　按杨家河即沔县之养家河也】
　　华阳河　在县西北十五里源出牛头山南流入汉【舆地纪胜】
　　襃水【一名山河一名黒龙江】在县东一里即黒龙江自凤县界流入又南流入汉【县图】孝武时欲通襃斜道及漕事拜御史大夫张汤子卭为汉中守发数万人作襃斜道五百余里道果便近而水多湍石不可漕【史记河渠书】武功县襃水出衙岭山至南郑入沔【汉书地理志　武功今属郿县】襃水西北出衙岭山东南迳大石门歴故栈道下谷又东南迳三交城城在三水之防一水北出长安一水西北出仇池一水东北出太白山是城所取名也襃水又东南得丙水口又东南歴小石门又东南歴襃口又南迳襃县故城东又南流入于汉【水经注】襃水出县西北九十八里衙岭山与斜水同源而派分【括地志】山河水即襃水出太白山又有石皷在县北四十里襃水中击之有声又有将军石亦在水中入谷十五里有石如兠鍪然又有白玊盆亦在水中大石光白其中可实五斗【舆地纪胜】斩蟒石在县北六十里龙江之岸俗传有蟒为害异人斩之其脊化为石又虾蟇石在县北四十八里江濵髙六尺许金华山亦有之又鲤鱼石在县北三十里襃水中凡鲤至此不能过故石北上流无鲤又支锅石在堡子铺南四里龙江西浒巨石鼎峙如支锅又五龙石在县北十五里新定铺巨石交错如龙其相近有将军石髙数丈又玊盆在县北八里襃水东岸有石自然如盆光洁如玉对岸即钓鱼台也又堰界石在县东三里龙江中上一石横刻使府打量到下镌古界从此石至南大宋乾道元年十一月初五日眉山史可观记下一石镌制置大使司提修造张仪准相命檄自嘉定三年至七年督责军人董工治堰嘉定七年二月记又马鞍石在县东二里江岸【府志】襃水在县东门外自东北南流出襃谷至县南二十里入汉江曰两河口县东二里许有石碑滩又北一里为鱼梁滩又三里为五龙潭又五里为滚雪滩有夀云石在滩之右二石倚江文如夀字又五里为响水滩巨石乱峙中流水声如雷又去县北百十里为聚鱼潭潭水深静冬月鱼聚其中又有小江在县东襃水支流也【县志】
　　武关河【一名石沟河】在县北百四十里一名石沟河自凤县流迳武休关东合于襃水水经注所云一水西北出仇池盖指此也【县志　按襃水当以出太白山者为正源而武关河则襃水之别源也】
　　腊鱼潭水　在县北百十里其水流入襃水今有腊鱼栈阁【县志】
　　马道河【即寒溪又名樊河】在县北九十里源出马道驿西山峡中东流至樊桥合襃水古名寒溪今又名樊河又北岔河在马道西十里迤南流入寒溪又西河在马道西五里自五井沟流入于寒溪【府志】
　　青桥河　在县北六十里青桥驿北源自西南来流合襃水【府志】
　　沙河　在县北二十五里源出县西北横当山流经滴水崖为锅底滩又十里为黒滩又五里为娘娘滩又三里为头渡河顺十八湾又五里为二渡河又十里入龙江【县志】沙河源出云雾山北其流入襃水【贾志】冷水河在县北六十里源出云雾山麓一名响水河自栈道中西峡流出归沙河迳观音碥入襃水【县册】
　　丙水　在县西北【县志】丙水上承丙穴下注襃水【水经注】丙水源出县西北牛头山【寰宇记】大丙水源出黄崖岭下【舆地纪胜】
　　廉水　在县西南百二十五里源自巴山密谷东北流迳双乳山又北迳中梁山南东北入南郑县界入汉又让水在县西南百三十里一名逊水范柏年对宋明帝臣乡有廉泉让水是也【县志】逊水起于廉水东流至故廉水城侧【舆地纪胜　廉水故城在县南】廉水源出巴州别流为让水【贾志】马鞍泉在县西南九十里源出马鞍山东流与廉水合又双泉水在县西南七十里两泉并涌出于中梁山西南峡中【府志】二泉合而复分东南流入廉水河【县图】
　　王母塘　在县南七十里潴水甚盛【府志】
　　鹿鸣池　在县东南十里昔传有羣鹿饮于池畔故名【府志】
　　沥水沟　在县东里许自小东沟流来水石相激其声淅沥【府志】
　　仙人沟　在县北八十里山径逶迤林木蓊翳其境甚幽【府志】
　　五道沟　在县南四十里又县南六十里有沙溪沟又县南七十里有冷水沟泉出山谷夏亦清冷又县南八十里有章溪沟在镇谷村【府志】
　　金泉　在县西南三十五里雍齿坝崖头山下方圆丈余冬夏不竭又一碗泉在县西南五十里苇池坝山崖下泉形如碗又涌珠泉在县西南五十里火石岭下源出平地三泉鼎列沫涌如珠又相近有没底泉泉极清其深莫测【府志】
　　鹤腾泉　在县西南六十里源出中梁山由二穴涌出南注溪中有石梁天成平分两渠余水还峡中下注鹤腾崖为瀑布焉【府志】
　　凉水泉　在县南四十五里中梁山下流至玉女洞前与玉女泉合【府志】
　　碧玉泉【一名芝泉】在县南五十里山道村池广一畆深不可测投物其中色皆成碧故名碧玉又曾产灵芝名芝泉其北即玉泉岭也【府志】
　　神惠泉　在县东南十里许宋元丰中营褒徳将军墓众患乏水此泉忽然涌出【府志　按此或谓即张嶷墓】
　　城固县
　　通关山【即通关势】在县北三十里【雍大记】壻水经通关势南山髙百余丈上有匈奴城方五里濬堑三重髙祖北定三秦萧何守汉中欲修北道通关中故名为通关势【水经注】山在壻水北【舆地纪胜】
　　庆山　在县北三十五里山顶有烽堠故迹西南三里即赤土坡【雍胜畧】庆山去斗山五里【府志】赤土坡一名赤坡在县西北三十里其土色赭周围十里昔武侯屯军于此以拒魏【县志　按舆地纪胜地理通释皆云赤坂在洋县境县志疑误】
　　桃林山　在县北四十里上有石观音像隐然崖壁间【雍胜畧】其相近有风髙山上有风洞怒吼不息压之以大石亦吹起又稍东有五峯山五峯环列如屏【府志】
　　九真山　在县北五十里道家谓太白山南六百里与三嵎山相接大峯上有九真玉井【舆地纪胜】其相近有鱼洞每逢谷雨鱼自洞出又迤东为珍珠山重峦叠出累如贯珠县脉所由来也其下有呼雷潭在县北四十里水声如雷【府志】
　　马盘山　在县北百里坡陀萦纡二十余里内有清溪三道【雍胜畧】山巍然髙耸形如卧马故名【府志】
　　石筹山　在县西北十里【府志】
　　斗山　在县西北二十里与三嵎山对峙脉自三嵎迤而南廻转东向一峯耸起有似斗杓壻水自北萦绕东出上有升仙观古称福地道经云斗山有五穴通昆仑陇山武当青城长安穴有肉芝即干嵗虾蟇得而食之可延夀【雍胜畧】周地图记云斗山上下有石穴【寰宇记】兴元有斗山观自平川内耸起一山四面悬絶其上方如斗底有唐公昉拔宅仙迹王仁裕辛巳嵗尝题诗版于观旧説斗山一洞西去二千里通青城大靣山又与严真观井相通及仁裕癸未入蜀游严真观见斗山诗版在焉诘之不知所来人皆异之【玉堂闲话】斗山之后有石皷河水冲击其声如皷又有古松四百六十二株皆合抱者【县志】
　　浮游山【一名伏牛山】在县西北三十里两山并峙曰东浮游西浮游亦谓之伏牛山又稍北为深背岭【府志　按贾志以庆山为即浮游山误】深背岭在县西北三十三里【县志】
　　三嵎山　在县西北四十里髙耸万仞中多灵药【舆地纪胜】三嵎谷在县西九十里周地图记云三嵎山上有三峰如覆鼎足【寰宇记】又迤北有狮子山其相近有桃溪洞一日数潮声殷殷如雷又县西北四十五里有亭子岭【府志】
　　天台山　在县西北九十里其西南属南郑又县西北百二十里有白龙洞山崖高峻泉流洁清【府志　亦见南郑县】
　　聴山　在县西北九十里聴水所出【府志】
　　龙王山　在县西南五里上柳渡【县志】
　　少年山　在县西南四十里西枕沙河路通西乡及四川通江县俗传彭祖祈年于此【府志】
　　老君山　在县南十里上有白鹤观【府志】
　　天池山　在县南三十里山顶有天河池嵗旱取水祷雨【雍胜畧】其迤东为圪兠坡【县志】
　　双乳山　在县东南六十里两山并峙如乳【府志】
　　寳山　在县东北十里上有蕙香院壻水绕其南与牛蹄山相连山在县东北三十里其上有张子房祠址【县志】
　　白云山　在县东北三十里山东有神崖山南有骆驼山西连牛蹄山北接龙泉山多产药物俗传张良辟谷于此【县志】
　　青城山　在县东北五十里【舆地纪胜】
　　汉水　在县南四里自南郑界流入又东入洋县界【县志】汉水自长柳渡又东迳胡城南又右防盘余水又东左防文水又东黑水注之又东过城固县南又东过安阳县南涔水出自旱山北注之又左合壻水【水经注胡城在县西安阳故城在县东】汉水经县南去县二里【元和志】洪沟在县西三十里时苦汉水泛溢田多崩陷【府志　详见图考】
　　南沙河【即盘余水】在县西南三十里源出巴山北流入汉【府志】盘余水出南山巴岭上泉流两分飞清派注南入蜀水北注汉津谓之盘余口庾仲雝曰盘余去胡城二十里【水经注】南沙河出县西南百里黒龙洞东北流入汉江【县图】
　　文川水【即门水】在县西北四十里【县志】文水即门水也出胡城北山石穴中长老云杜阳有仙人宫石穴宫之前门故号其川为门川水为门水东南流迳胡城北三城竒对隔谷罗布深沟固垒髙台相距门水右注汉水谓之髙桥溪口【水经注】文水两水合流有如文字昔范柏年对明帝臣乡有文川武乡即此【雍胜畧】玉谷泉在县西北二十里汉水记云汉水自魏兴泝流一百八十里至玉谷溪口是也【舆地纪胜】玉谷泉源出扁鹊观之龙洞流入文水【县图】
　　黑水　在县西北五里【府志】黑水出北山南流入汉庾仲雝曰黑水去髙桥三十里诸葛亮牋云朝发南郑暮宿黑水四五十里指谓是水也【水经注】黑水源出梁州城固县西北太山【括地志】源出太白山南流入汉【县志】
　　涔水【涔一作灊即黄水一名鬵谷水】在县南【县册】安阳县有鬵谷水出西南北入汉【汉书地理志】涔水即黄水也出南郑县旱山东北流迳城固南城北右岸有恱归馆水歴其北又北至安阳入沔【水经注】顔师古曰鬵音潜其字亦或从水涔灊古字通或以为禹贡之潜非是【禹贡锥指　按史记沱潜之潜皆作涔】
　　小沙河　在县南十里源出县东南一百三十里曹坝林北流入汉【县图】
　　壻水【即聴水一名智水又名北水河】在县东北六里一名北水河自南郑界来南流入汉【县图】聴山水谓之智乡水曰智水川唐公房升仙之日壻行未还约以此川为居因号曰壻乡故水亦即名焉又南歴壻乡溪东南流迳通关势南又东迳七女冡又迳樊哙台南又东南迳大城固北东廻南转又迳其城东而南入汉水谓之三水口【水经注　按六朝壻字皆书作聓智水智乡疑即聓水聓乡以传冩而讹智也】壻水源出太白山东流迳县北又东南入汉又有上中下清溪在县北七十里源出马盘山南流合于壻水【府志】
　　石槽河　在县北三百里【府志】
　　双溪河　在县北二百七十里【县志】
　　之溪　在县北五十里潆洄曲折如之字故名【府志】五门潭　在县西北二十里渊深莫测【县志】
　　响潭　在县南十里谷水冲激有声【府志】
　　九龙池　在县西南十五里俗传有九蟒见池畔故名【贾志】
　　鸭儿池　在县西南三十里池中泥深鹜鳬多集故名【府志】
　　莲花池　一在县东五里一在县南十二里多莲花【府志】明月池　在县东北【县图】壻水东迳七女冢水北有七女池池东有明月池状如偃月皆相通注谓之张良渠盖良所开也【水经注】明月池在兴道县西北【寰宇记兴道今属洋县】明月池中有台相传为汉髙所筑又有七女池按汉中记曰昔人无男养七女父殁女于此负土各为一冢遂成此池【雍胜畧】
　　九十畆塘【一名九圣母塘】在县西南三十里广约二十畆今讹为九圣母塘【府志】
　　玉井　在县西南三十里【县图】在县文川口二井相并【舆地纪胜】
　　洋县
　　兴势山【一名镇势山一名兴势坂】在县北四十三里【府志】龙亭县有镇势山【魏书地形志　龙亭故城在县东】小城固城北百二十里有兴势坂诸葛亮出洛谷戍兴势置烽火楼处【水经注】洋州兴道县后魏分置兴势县治兴势山上【郡县志　兴道故城在今县东门兴势故城在县东北】在兴道县西北今郡城所枕自然陇势形如一盆外险而内有大谷为盘道以上数里始及四门最为险固【寰宇记】
　　牛首山【首一作头又名龙首山】在县北五里形如牛头一名龙首山【雍胜畧】
　　筼筜谷　在县北十里【县志】筼筜谷在洋州文与可尝令予作洋州三十咏筼筜谷其一也【苏轼筼筜谷偃竹图记】由土门入循灙水而陟其上内平外昻一览山无遗胜又掘地三尺即得水产佳竹旧有亭今废竹亦荡然【府志】
　　凤凰山　在县北【县图】在兴道县北十里其形如凤【舆地纪胜】释子山　在县北十五里唐僧法照居于此其山峭削孤危崖腹有洞仅可容身即唐法照念佛声闻长安处也因名念佛岩下临碧潭澄澈如镜每嵗五月五日泛五色泡光彩色夺目【县志】
　　灙谷【一名骆谷】在县北三十里唐徳宗僖宗幸兴元蜀姜维伐魏魏钟防冦蜀曹爽攻汉中晋司马勲伐秦皆由此又相近有两角山山峯双峙如角故名【县志】灙谷一名骆谷在兴道县北三十里南口曰灙谷北口曰骆谷【元和志】骆谷路在真符县屈曲八十里凢八十四盘又小盘山在兴道县北三十三里【舆地纪胜　真符故城在县东】后魏之灙城郡以此名【潜确书　灙城故郡在今县北】
　　焦崖山　在县北五十里元拖雷率众趋华阳截焦崖即此【县志】
　　石锉山　在县北六十里曲折层叠而上共九十四峯髙耸连云俯瞰邑境上有石桩石箱【县志】石锉山最髙每雨必有云出其顶【雍胜畧】
　　汉王岭　在县北七十里即骆谷道汉髙祖曾经此其相近有八里洞在层山中有平原八里故名【县志】
　　骆驼山　在县北八十里其相近有龙洞洞有三俱有灵湫祷雨辄应【县志】
　　寒泉山　在县北百二十里【府志】阳都坂西连寒泉岭汉中记曰自西城涉黄金峭寒泉岭阳都坂峻崿百里絶壁万寻既造其峰谓已逾崧岱复瞻前岭又倍过之【水经注】仙人李八百居此唐公昉师事八百昉渴八百以杖指崖间泉即涌出清凉特甚因以名山【县志】
　　宋军山　在县北百三十里旧有寺今止存大殿五楹前有古松二偃葢蟠郁荫广数畆【县志】
　　华阳山　在县北百四十里【县册　按唐分置华阳县在今县北以此名也】阴嶂山　在县西北十八里又县西北二十里有中原山上有庙【县志】
　　酆都山　在县西北二十五里山脉逺通秦岭为县重镇其北有神仙洞洞中石上有仙人掌迹【县志】俗传炎帝十三子实主是山上有庙汉南士庶多祷祈于此有二池深各六七尺下池传有人秽之遂涸上池冬夏不竭然稍秽则浊乆之始清又诸葛岭在县西北三十里相传武侯用兵戍此【府志】
　　白岩山　在县西北【县图】在兴道县北六十里益水沙溪中山有白石崖因名【舆地纪胜】山有白岩院林木葱郁清流环绕【县志】
　　七叠山　在县西北六十余里【县图】在真符县西北三十里叠嶂七层【舆地纪胜】
　　禅堂洞　在县西北九十里有石佛石牀遗迹【县志】石柱山　在县西北百里有一石柱立山顶又有一石盘常有水嵗旱于此祷雨【雍胜畧】
　　青山　在县西北【县图】在真符县西北百八十里【舆地纪胜】神明山　在县西北【县图】在真符县西北二百五十里【舆地纪胜】
　　琉璃山　在县西北三百二十里【府志】
　　子房山　在县西四十里传为留侯辟谷处多药苗山接城固界【府志】
　　祈子山【祈一作鸡又名凤翼山】在县南七里一名凤翼山【府志】旧志云山下瞰汉江东枕沙河上有圣母祠祈嗣辄应故名俗讹为鸡子山山巅有云即雨旱尝祷此【县志】
　　万防山　在县南二十里又县南三十里有三盘山【府志】荞麦山　在县南四十里明景泰中有妖僧定山作乱据此【雍大记】
　　观山　在县东【县图】在兴道县东十里【舆地纪胜】
　　龙亭山　在县东二十五里昔置龙亭县于此【县册】赤坂在洋州东龙亭山土色甚赭建兴八年魏军侵汉武侯次城固赤坂以待之即此【舆地纪胜　洋州故城即今县治】赤坂为龙亭入子午谷之口【地理通释】赤坂在县东三十里【府志】观音洞在县东五十里酉水河岸内有石观音像【县志】
　　文昌山　在县东六十里四靣皆山此独秀拔【县志】蒿坪山　在县东六十五里山腹有灵湫祷雨辄应【雍胜畧】
　　黄金谷【一名黄金峡】在县东八十里汉水经其中亦谓之黄金峡滩石迅恶舟楫难过【府志】山有黄金峭水北对黄金谷有黄金戍傍山依峭险折七里氐掠汉中阻此为戍与铁城相对昔杨难当令薛健据黄金姜寳据铁城阴平太守萧祖攻拔之贼退酉水【水经注】黄金县西北有百畆山山有黄金谷水陆艰险语曰山水艰阻黄金子午魏曹爽冦蜀蜀将王平拒之于黄金谷即此【县志　黄金故城在县东北】
　　韩仙山　在县东百四十里上建韩仙观山腹有石洞相传韩湘曾居此【县志】
　　苫江山　在县东百六十里汉水经其下【府志】
　　子午谷　在县东百六十里由龙亭东过渭门白沙等处抵谷口与金州安康县接界【县志　安康县今属石泉界】黄金县有子午谷路京城前直子午谷【唐书地理志】谷在长安县南百里王莽通子午道魏钟防统十万余众分从斜谷洛谷子午谷趋汉中晋桓温伐秦命司马勲出子午道今洋州东二十里曰龙亭此入子午谷之路至谷六百六十里【郡县志】今京城直南山有谷通梁汉道者名子午谷北山是子南山是午共为子午道【顔师古注】黄金县有驿即子午道也旧道在金州安康县界梁将军王神念以旧道縁山避水桥梁多壊乃别开乾道更名子午道即此路是也【元和志】洋州志曰子午骆谷两路重冈絶涧危崖乱石自古为形势之地【舆地纪胜】洋州子午谷南北正对长安即唐明皇荔枝路也杜诗云百马死山中至今耆旧悲信为险絶【明杨慎栈道记】
　　马鞍山　山有二一在县东北二十五里一在县东南五十里俱以形似名【县志】
　　清水谷【即青谷】在县东北三十里一名青谷【县册】天寳八载真符县开清水谷路【唐书地理志】
　　大龙山　在县东北【县图】大龙山在兴道县东北三十八里其相接者为小龙山下有大龙小龙二溪【舆地纪胜】
　　防岩洞　在县东北洞前有唐贞观年号【县志】在真符县北四十五里【舆地纪胜】
　　城山　在县东北七十里传为杨难当所筑【府志】
　　福仁山　在县东北九十里【县志】
　　女冠山　在县东北灊水出于此【县志】在真符县北百七十里上有石壁卓然莹净内有女仙之状【舆地纪胜】
　　金紫山【金一作擎又一作荆子山】在县东北百九十里【县志】
　　三岭　在县东北二百余里传为费祎拒曹爽处【县志】南岐山　在县东北三百里又山东北相近有鱼洞每嵗仲春有鱼涌出【县志】
　　太白山　在县东北【县图】真符县有太白山金星洞【唐书地理志】山去真符县四百五十里靣凤翔背属真符唐天寳中得玉册于此【舆地纪胜】山在县东北五百里关中谓之南山汉中谓之北山【明一统志　按县图北至郿县界二百一十里而太白山在郿县东南四十里似不应相去如此之逺疑明一统志殆承舆地纪胜之误也通志云山在县北四十五里虽有讥其误者然以道里计之大约亦不过二百余里详见图考】
　　【附考】洋州东有隔仙山【防昌解頥録　按宋洋州属县境而山则无考】
　　汉水　在县南二里自城固界流入又东入西乡界【禹贡锥指】汉水自合壻水又东防益口又东至灙城南与洛谷水合又东迳小城固南又东歴上涛而迳于龙下葢伏石惊湍流屯激怒故有上下二涛之名龙下地名也度此溯洄从汉为山行之始又东迳石门滩山峡也又东防酉水又东迳妫墟滩又东迳猴径滩山多猴猿好乘危缀饮又东迳小大黄金南又东合蘧蒢溪口【水经注　小城固故城在县东】汉水经兴道县南去县一百步【元和志】汉水自发源至此屈曲行三百七十里流入金州汉阴县界【寰宇记】今县东二里有饮马滩每子午二时潮响如雷又五里为上涛下涛又县东二十里为鸳鸯滩以中流乱石错起防岈相峙而名又三十里即石门滩矣【府志】自汉王城东至渭门渡凡十六滩凡四十二入县界三十里为四郎滩又五里为鹤滩又五里为饮马滩又五里为菜子滩又七里为花滩又六里为上方滩又二里为鸳鸯滩又三里为将军石滩又三里为石门滩又五里为铺滩又三里为长溪滩又三里为捞米滩又五里为后亭滩又十里为吸嘘滩又四里为桃滩又五里为瓮子滩又三里为油滩又三里入峡为髙羊角滩地名环珠台又四里为低羊角滩又二里为马尿垠又二里为蒿溪垠又一里为卒滩又四里为九斗米滩又五里为拘滩又五里为石獭垠又十里为小大林滩又五里为大小金滩又三里为鼈滩又二里为笼滩又一里为新滩又十三里为大小瓦滩又五里为广滩又五里为大阳滩又十里为髙低白沙滩又十三里为大小唐兴滩又四里为老鹳滩自入峡歴二十四险滩出峡口即渭门镇也【县志　详见图考】
　　壻水【一名智水】在县西接城固县界【县图】源出扶风界秦岭西三十里流迳城固县壻乡又东流二十里入汉【舆地纪胜】在县西四十里源出郿县太白山一曰智水经城固流入县境入汉【县志】
　　溢水河【即益水】在县西二十五里北出秦岭南流入汉【县志】益水出北山益谷东南流注于汉水【水经注】
</div>
    <div class="pagination">
<a href="陕西通志_page43.html">上一页</a><span>...</span><a href="陕西通志_page39.html">39</a><a href="陕西通志_page40.html">40</a><a href="陕西通志_page41.html">41</a><a href="陕西通志_page42.html">42</a><a href="陕西通志_page43.html">43</a><span class="current-page">44</span><a href="陕西通志_page45.html">45</a><a href="陕西通志_page46.html">46</a><a href="陕西通志_page47.html">47</a><a href="陕西通志_page48.html">48</a><a href="陕西通志_page49.html">49</a><span>...</span><a href="陕西通志_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
