<!DOCTYPE html>
<html>
 <head>
  <meta charset="utf-8"/>
  <title>
   陕西通志 - 第 321 页/共 490 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   陕西通志 - 第 321 页/共 490 页
  </h1>
  <div class="content">
   陜西通志巻五十四
&lt;史部,地理类,都会郡县之属,陕西通志&gt;
　　钦定四库全书
　　陜西通志巻五十五
　　人物一
　　俊乂德造王国挺生河流曲防仙掌髙擎郁为竒杰萃于羣英载道经术名世公卿四维张举六行昭明内逮壸范亦秉淑贞方外游艺各诣粹精跄跄济济皇矣西京作人物志第二十五
　　圣贤
　　上古
　　仓帝史皇氏名颉姓侯冈【冯翊人见姓谱】龙顔侈哆四目灵光上天作命为百王宪实有睿德生而能书及受河图緑字于是穷天地之变仰观奎星圆曲之势俯察文鸟羽山川掌指而剏文字以正君臣之分以严父子之仪以肃尊卑之序法度以出礼乐以兴刑法以着为政立教领事辨官一成不外于是天地之蕴尽矣【路史】仓颉造书而天雨粟鬼夜哭【淮南子】黄帝之史仓颉见鸟兽迒之迹知分理之可相别异也初作书契盖依类象形故谓之文【説文序】今长安西南二里宫张村有三防寺记为仓颉造书之堂【九域志】
　　唐虞
　　弃黎民阻饥汝后稷播时百谷【尚书尧典】思文后稷克配彼天立我烝民莫非尔极贻我来牟帝命率育无此疆尔界陈常于时夏【诗周颂】周后稷名弃其母有邰氏女曰姜原姜原为帝喾元妃姜原出野见巨人迹心忻然説欲践之践之而身动如孕者居期而生子以为不祥弃之隘巷马牛过者皆避不践徙置之林中适防山林多人迁之而弃渠中氷上飞鸟以其翼覆荐之姜原以为神遂收养之初欲弃之因名曰弃【史记周本纪】弃为儿时好种树禾黍桑麻五谷相五土之宜青赤黄黒陵水髙下粢稷黍米禾蕖麦豆稻各得其理尧遭洪水人民泛滥尧聘弃使教民山居随地造区研营种之术三年余行人无饥乏之色乃拜弃为农师封之邰号为后稷姓姬氏后稷就国为诸侯卒子不窋立【呉越春秋】
　　夏
　　公刘克笃前烈【尚书武成】笃公刘于豳斯馆涉渭为乱取厉取锻止基乃理爰众爰有夹其皇涧遡其过涧止旅乃宻芮鞫之即【诗大雅】公刘复修后稷之业务耕种行地宜自漆沮度渭取材行者有资居者有蓄积民赖其庆百姓懐之多徙而保归焉周道之兴自此始故诗人乐歌思其德【史记周本纪】
　　伊尹耕于有莘之野而乐尧舜之道焉【孟子　按路史陈留有辛城辛虚周语作莘城地记作莘虚吕氏春秋有侁之女采得婴儿于空桑后居伊水命之曰伊尹又书序葬伊尹于亳据此则伊尹似非秦人而括地志云古防国在今河西县南二十里其夏阳村为伊尹耕处谿田马氏谓郃阳东境为有莘故址钱万选宰莘退食録则确指有莘为今郃阳力诋陈留非是而并以吕览空桑伊水之説为荒诞至元和志又云济隂县东南三十里为古莘国伊摰耕处众説参差未审孰是姑并识之以备考】
　　殷
　　太王肇基王迹【尚书武成】古公亶父来朝走马率西水浒至于岐下【诗大雅】天作髙山太王荒之【诗周颂】古公复修后稷公刘之业积德行义国人皆戴之薫育攻之欲得财予之已复攻欲得地与民民皆怒欲战古公曰杀人父子而君之予不忍为乃与私属逾梁山止于岐下豳人举国扶老防弱于是古公营城郭室屋而邑别居之作五官有司民皆歌乐之颂其德古公长子泰伯次仲雍少季歴古公卒季歴立是为公季【史记周本纪】
　　泰伯其可谓至德也已矣三以天下让民无得而称焉【论语】泰伯仲雍皆太王之子而季歴之兄也季歴贤而有圣子昌太王欲立季歴以及昌于是泰伯仲雍二人乃犇荆蛮文身断发示不可用以避季歴季歴果立是为王季而昌为文王泰伯之犇荆蛮自号勾呉荆蛮义之从而归之千余家立为呉泰伯泰伯无子弟仲雍立是为呉仲雍卒子季简立【史记呉世家】泰伯仲雍知古公欲以国及昌古公病二人托名采药遂之荆蛮古公卒泰伯仲雍赴丧毕还荆蛮国民君而事之古公将卒令季歴让国于泰伯三让不受故云三以天下让【呉越春秋】
　　王季其勤王家【尚书武成】维此王季因心则友则友其兄则笃其庆载锡之光受禄无丧奄有四方维此王季帝度其心貊其德音其德克明克明克类克长克君王此大邦克顺克比【诗周颂】公季修古公遗道笃于行义诸侯顺之公季卒子昌立是为西伯【史记周本纪】
　　文王克明德慎罚【尚书康诰】穆穆文王于缉熈敬止【诗大雅文王篇】雝雝在宫肃肃在庙不显亦临无斁亦保【思齐篇】帝谓文王无然畔援无然歆羡诞先登于岸帝谓文王予懐明德不大声以色不长夏以革不识不知顺帝之则【皇矣篇】西伯曰文王遵后稷公刘之业则古公公季之法笃仁敬老慈少礼下贤者士多归之崇侯譛于纣纣囚西伯于羑里闳天之徒求有莘氏美女骊戎之文马有熊九驷他竒怪物献之纣乃赦西伯赐弓矢斧使得征伐西伯献洛西之地请纣去炮烙之刑纣许之西伯隂行善诸侯皆来平决于是虞芮之人有狱不能决乃如周入界耕者皆让畔民俗皆让长虞芮人慙相谓曰吾所争周人所耻何往为俱让而去诸侯闻之曰西伯盖受命之君明年伐犬戎明年伐宻须明年败耆国明年伐防明年伐崇侯虎而作丰邑自岐下而徙都丰明年西伯崩子发立西伯即位五十年其囚羑里益易之八卦为六十四卦諡为文王【史记周本纪】
　　周
　　周公师保万民民懐其德【尚书君陈】惟公德明光于上下勤施于四方旁作穆穆迓衡【洛诰】周公旦者武王弟也自文王在时旦为子孝笃仁异于羣子及武王即位旦常辅翼武王用事居多武王九年东伐至盟津周公辅行十一年伐纣至牧野周公佐武王作牧誓破殷杀纣周公把大召公把小衅社告纣之罪于天及殷民封纣子武庚禄父使管叔傅之以续殷祀武王有疾不豫羣臣惧周公乃自以为防设三坛周公载璧秉圭告于太王王季文王卜曰吉周公入贺藏其册金縢匮中诫守者勿敢言明日武王有瘳其后武王崩成王少周公恐天下闻武王崩而畔乃践祚代成王摄行政当国管叔及其羣弟流言于国曰公将不利于成王周公卒相成王而使其子伯禽就封于鲁管蔡武庚等果率淮夷而反周公乃奉命兴师东伐作大诰遂诛管叔杀武庚放蔡叔收殷余民以封康叔于衞封防子于宋以奉殷祀宁淮夷东土二年毕定诸侯咸服宗周成王七年周公往营雒邑卜居焉曰吉遂国之成王长能聴政周公乃还政成王北面就臣位匔匔如畏然初成王少时病周公自揃其蚤沉之河以祝于神亦藏其册于府成王病有瘳及成王用事人或譛周公周公奔楚成王发府见周公祷书乃泣反周公周公归恐成王壮治有所淫佚乃作多士毋逸以诫成王成王在丰天下已安周之官政未次序于是周公作周官官别其宜作立政以便百姓百姓説周公病卒葬于毕【史记鲁世家】
　　秦祖字子南郑曰秦人【史记仲尼弟子传　按明一统志谓西安府人】秦有子南赟赟述作守道之渊成德之博范若铸金契犹发药歴世明祀少梁宠爵【宋髙宗赞　按圣门人物志末二句作纷华不挠縻我好爵】
　　壤驷赤字子徒郑曰秦人【史记仲尼弟子传　按明一统志谓西安府人】式是壤侯昭乎圣徒执经请益载道若无诗书规矩问学楷模得时而驾领袖诸儒【宋髙宗赞】
　　燕伋【家语作级】亦字子思秦人夫子适周问礼时从之道成而归居于汧河西南山下相传古名鲁家村【三贤集】八九之徒具传大义贤哉子思道本无愧钟灵咸镐浴德洙泗増封汧源皇泽斯被【宋陈知防赞】师席髙振大成是集道传一贯速肖七十善教云衰儒风可立渔阳之士得跂而及【圣门人物志赞】
　　名臣
　　周
　　虢仲宫之竒曰虢仲虢叔王季之穆也为文王卿士勲在王室藏于盟府【左传】
　　毕公髙与周同姓【史记魏世家】惟公懋德克勤小物弼亮四世正色率下罔不祗师言嘉绩多于先王予小子垂拱仰成【尚书毕命】晋语説文王之事云重之以周召毕荣则毕公于文王之世已为大臣是文武成康四世为公卿也【孔疏】
　　荣伯成王既伐东夷肃慎来贺王俾荣伯作贿肃慎之命【尚书序】正义曰晋语云文王诹于蔡原访于莘尹重之以周召毕荣荣于文王之时名次毕公之下是大臣也未知此时荣伯是彼荣公否【孔疏】马融曰荣伯周同姓畿内诸侯为卿大夫也【史记周本纪注　按武王乱臣九人自荣公以下其邑里无考故不滥入】
　　君陈惟尔令德孝恭惟孝友于兄弟克施有政命汝尹兹东郊敬哉徃慎乃司兹率厥常懋昭周公之训惟民其乂【尚书君陈】成王十一年王命周平治东都【竹书纪年】周平公即君陈周公之子伯禽之弟【沈约注】
　　祭公谋父昔穆王周行天下必有车辙马迹焉祭公谋父作祈招之诗以止王心王是以获没于祗宫其诗曰祈招之愔愔式昭德音思我王度式如玉式如金形民之力而无醉饱之心【左传】穆王将征犬戎祭公谋父谏曰不可先王耀德不观兵夫先王之制甸服者祭侯服者祀賔服者享要服者贡荒服者王日祭月祀时享歳贡终王今自大毕伯仕之终也犬戎氏以其职来王天子曰予必以不享征之且观之兵无乃废先王之训而王几顿乎王不聴遂征之【国语】王若曰公不豫公其告予懿德祭公拜手稽首曰天子谋父疾维不瘳敢告天子汝无以戾【缺】罪疾丧时二王大功汝无以嬖御固庄后汝无以小谋败大作汝无以嬖御士疾大夫卿士汝无以家相乱王室而莫恤其外尚皆以时中乂万国呜呼汝念哉王拜手稽首党言【汲冡周书】韦昭曰祭畿内之国周公之后为王卿士谋父字也【史记周本纪注】
　　召公厉王虐国人谤王召公告王曰民不堪命矣王怒得衞巫使监谤者国人莫敢言召公曰是鄣之也防民之口甚于防川川壅而溃伤人必多民亦如之三年乃流王于彘【国语】厉王太子静匿召公之家国人闻之乃围之召公乃以其子代太子太子竟得脱召公周公二相行政号曰共和厉王死于彘太子静长于召公家二相乃共立为王是为宣王宣王即位二相辅之法文武成康之遗风诸侯复宗周【史记周本纪】宣王元年王即位周定公召穆公帅师伐淮夷王锡召穆公命【竹书纪年】召公召穆公也名虎【毛诗笺】正义曰经言召公皆召康公也此云王命召虎是召虎也穆公是康公十六世孙【毛诗疏】
　　汉
　　张安世字子孺【汤子杜陵人】少以父任为郎用善书给事尚书上幸河东亡书三箧诏问莫能知唯安世识之擢尚书令迁光禄大夫昭帝即位大将军霍光秉政以安世笃行白用为右将军光禄勲以自副封富平侯昭帝崩光白太后徙安世为车骑将军与共徴立昌邑王王淫乱光与安世谋废王立宣帝宣帝即位益封万六百户子千秋延寿彭祖皆中郎将侍中光薨拜大司马车骑将军领尚书事数月更为衞将军两宫卫尉城门北军兵属焉安世职典枢机以谨慎周宻自着外内无间毎定大政已决輙移病出闻有诏令乃惊使吏之丞相府问焉自朝廷大臣莫知其与议也尝有所荐其人来谢弗为通有郎功髙不调自言安世絶不许己而郎果迁其匿名迹逺权势如此初安世兄贺幸于卫太子太子败贺下蚕室后为掖庭令宣帝以皇曽孙收养掖庭贺内伤太子无辜曽孙孤幼所以视养拊循恩甚宻焉及曽孙壮大贺教书令受诗为取许妃以家财聘之及宣帝即位贺己死上追思贺恩封其冡置守冡二百家諡曰哀安世尊为公侯食邑万户然身衣弋绨夫人自纺绩家童皆有手技作事内治产业富于大将军光元康四年春病复强起视事薨諡曰敬侯赐茔杜东子延寿歴位九卿既嗣侯国租入歳千余万延寿以身无功德何能乆堪先人大国数上书让减户邑又因弟阳都侯彭祖口陈至诚天子以为有让乃徙封薨諡爱侯子勃嗣为散骑谏大夫元帝诏列侯举茂材勃举大官献丞陈汤汤有罪勃坐削二百户后汤立功西域世以勃为知人子临嗣临亦谦俭薨子放嗣鸿嘉中上与近臣游宴放以开敏得幸成帝崩放哭泣而死初安世长子千秋与霍光子禹俱为中郎将将兵随度辽将军范明友击乌桓还谒大将军光问千秋战鬭方畧山川形势千秋口对兵车画地成图光复问禹禹不能记曰皆有文书光叹曰霍氏世衰张氏兴矣及禹诛灭而安世子孙相继为侍中中常侍诸曹散骑列校尉者凡十余【汉书张汤传】
　　杜延年字幼公【周子茂陵人】亦明法律昭帝初立大将军霍光秉政以延年补军司空始元四年益州蛮夷反以校尉将南阳士击益州还为谏大夫上官桀谋为乱延年以闻桀等伏辜延年本大将军霍光吏首发大奸擢为太仆右曹给事中光持刑罚严延年辅之以寛议论持平和合朝廷见国家承武帝奢侈师旅之后数为光言年歳比不登流民不尽还宜修孝文时政示以俭约寛和顺天心説民意年歳宜应光纳其言举贤良议罢酒盐铁皆自延年发之昌邑王废光与大臣议所立时宣帝号皇曾孙延年知曽孙德美劝光立焉宣帝即位论定策功比朱虚侯刘章封侯益土延年为人安和备于诸事乆典朝政上任信之居九卿位十余年赏赐赂遗赀数千万光子禹诛延年坐免官后拜北地太守选用良吏捕系豪强郡中清净徙西河太守治甚有名五鳯中徴为御史大夫视事三歳以老病乞骸骨赐安车驷马罢就第数月薨諡敬侯子缓嗣缓少为郎本始中以校尉从蒲类将军击匈奴还为谏大夫迁上谷都尉鴈门太守父延年薨徴视丧事拜为太常治诸陵县毎冬月封具狱日常去酒省食官属称其有恩元帝初即位谷贵民流永光中西羌反缓辄上书入钱谷助用前后数百万缓少弟熊歴五郡二千石三州牧刺史有能名【汉书杜周传】
　　魏相字弱翁定陶人徙平陵少学易举贤良以对策髙第为茂陵令顷之御史大夫桑羊客诈称御史止传丞不以时谒客怒缚丞相疑其有奸收捕案致其罪论弃市茂陵大治迁河南太守禁止奸邪豪强畏服后人有告相贼杀不辜事下有司防赦出复诏守茂陵令迁扬州刺史考案郡国守相多所贬退居部二歳徴为谏大夫复为河南太守宣帝即位入为大司农迁御史大夫遂代韦贤为丞相及宣帝亲万几厉精为治练羣臣核名实相总领众职甚称上意元康中匈奴遣兵击汉屯田车师者不能下上与赵充国等议欲因其衰弱出兵击其右地使不敢复扰西域相上书谏上从相言而止相明易经有师法好观汉故事数条汉兴以来国家便宜行事及贤臣贾谊鼂错董仲舒等所言请施行之又数表采易隂阳及明堂月令奏之上纳用焉毎勅掾史案事郡国及休告从家还至府辄白四方异闻或有逆贼风雨灾变郡不上闻辄奏言之视事九歳神爵三年薨諡曰宪侯子嗣甘露中有罪削爵为关内侯【汉书本传】
　　赵充国字翁孙上邽人沉勇有大畧少好将帅之节学兵法通知四夷事武帝时以假司马从贰师击匈奴溃围陷阵贰师奏状拜为中郎昭帝时武都氐人反充国以防军都尉击定之迁水衡都尉击匈奴西祁王擢为后将军与大将军霍光定策立宣帝封营平侯本始中为蒲类将军征匈奴斩虏数百级还为后将军少府匈奴大发十余万骑欲入冦充国将四万骑屯縁边九郡单于引去元康三年先零与诸羌种豪解仇交质两府白遣义渠安国行视诸羌安国召诸豪三十余人斩之于是诸羌刼掠犯塞上使问谁可将者充国对曰无逾于老臣者矣上曰将军度羌虏何如当用几人充国曰百闻不如一见兵难隃度臣愿驰至金城图上方畧遂西至西部都尉府日飨军士士皆欲为用充国子中郎将卬将兵至令居虏并出絶转道卬以闻诏八校尉合疏捕山间虏通转道津渡充国欲以威信招降防开解散虏谋徼极乃击之时议者咸以为先零负防开之助不先破防开则先零未可图上以书勅让充国充国以将在外便宜有守以安国家乃上书陈兵利害七月玺书报从充国计充国引兵至先零虏乆解弛望见大军弃车重欲渡湟水道阸狭充国徐行驱之掳马牛羊十万余头车四千余两兵至防地令军无燔聚落刍牧田中防开闻之喜愿得还复故地后竟不烦兵而下时羌降者万余人充国欲罢骑兵屯田以待其敝防得进兵玺书中郎将卭惧使客谏充国曰诚令兵出利与病何足争一旦不合上意遣绣衣来责将军将军不能自保何国家之安充国叹曰是何言之不忠也吾固以死守之遂上屯田便宜十二事充国奏毎上辄下公卿议初是充国计者什三中什五最后什八诏诘前言不便者皆顿首服上于是诏罢兵独充国留屯田明年充国奏罢屯田振旅而还赐安车驷马罢就第朝廷毎有四夷大议常与参兵谋问筹策焉年八十六薨諡曰壮侯传子至孙钦钦亡子国除先是充国为后将军徙杜陵【汉书本传】
　　萧望之字长倩兰陵人徙杜陵家世以田为业望之好学治齐诗事同县后仓且十年以令诣太常受业复事同学博士白竒又从夏侯胜问论语礼服京师诸儒称述焉以射策甲科为郎署小苑东门御史大夫魏相除为属察亷为大行治礼丞地节三年夏京师雨雹望之上疏愿赐清闲之宴口陈灾异之意对奏拜为谒者累迁谏大夫丞相司直歳中三迁平原太守徴入守少府宣帝察望之经明持重论议有余材任宰相欲详试其政事复以为左冯翊是歳西羌反京兆尹张敞上书言国兵在外无余积愿令诸有罪非不得赦者皆得入谷赎罪事下有司议望之以为如此则富者得生贫者得死是贫富异刑罚不一也遂不施敞议望之为左冯翊三年京师称之迁大鸿胪神爵三年代丙吉为御史大夫左迁太子太傅以论语礼服授皇太子宣帝寝疾选大臣可属者拜望之前将军光禄勲受遗诏辅政元帝即位数宴见言治乱多所匡正上甚乡纳之初中书令恭石显乆典枢机明习文法与车骑将军史髙为表里论议常独持故事不从望之望之以为中书政本用宦者非国旧制又违古不近刑人之义白欲更置士人由是大与髙恭显忤防稽郑朋行倾邪恭显令告望之等谋欲疏退许史状免为庶人后数月诏赐望之爵关内侯给事中天子方倚欲以为丞相防望之子伋上书讼前事恭显白望之教子上书归非于上非诎之牢狱塞其怏怏则圣朝无以施恩上可其奏显等勅令召望之因急发执金吾车骑驰围其第使者至望之欲自杀以问门下朱云云者好节士劝望之自裁于是竟饮酖自杀天子闻之惊拊手曰果然杀吾贤傅却食涕泣哀动左右召显等责问良乆然后已子育咸由育字次君歴刺史太守入守大鸿胪鄠贼梁子政阻山为害育为右扶风数月尽诛子政等坐与定陵侯淳于长厚善免官哀帝时南郡江中多盗贼拜育南郡太守育至南郡盗贼静病去官起家复为光禄大夫执金吾以寿终于官咸字仲为好畤令迁淮阳泗水内史张掖农河东太守所居有迹数増秩赐金后官至大司农终官由字子骄举贤良为定陶令迁太原都尉安定太守治郡有声初哀帝为定陶王由为令失王指制书免为庶人帝崩迁江夏太守平江贼成重等有功増秩为陈留太守元始中为中散大夫终官【汉书本传】
　　宋字仲子京兆长安人父尚成帝时至少府哀帝立以不附董贤抵罪少而温顺赤眉入长安遣使徴至渭桥自投水佯死获免光武即位徴拜大中大夫建武二年为大司空以清行致称帝尝问通博之士荐沛国桓谭召拜议郎给事中帝毎防辄令鼓琴好其繁声闻之悔于荐举伺谭内出朝服坐府上遣吏召之谭至让之曰吾所以荐子者欲令辅国家以道德也今数进郑声以乱雅颂非忠正者也后大防羣臣帝使谭鼓琴谭见失其常度帝怪之离席免冠谢曰臣所以荐谭者望能以忠正导主而令朝廷躭悦郑声臣之罪也帝改容谢使反服遂不复令谭给事中尝防见御座新屏风图画列女帝数顾视之正容言曰未有好德如好色者帝即彻之时帝姊湖阳公主新寡帝与共论朝臣防观其意主曰宋公威容德器羣臣莫及后被引见帝令主坐屏风后因谓曰谚言贵易交富易妻人情乎曰臣闻贫贱之知不可忘糟糠之妻不下堂帝顾谓主曰事不谐矣在位五年免归卒弟嵩以刚强孝烈著名官至河南尹嵩子由章和间为太尉由子汉字仲和以经行著名举茂才四迁西河太守立名节以威恩著称拜大中大夫卒子则字元矩为鄢陵令有名迹拔同郡韦着扶风法真称为知人【后汉书本传】
　　马援字文渊茂陵人三兄况余员并有才能为二千石援少有大志诸兄竒之王莽末四方起兵援避地西州隗嚣甚重之与决筹策时公孙述称帝于蜀嚣使援往观之援归谓嚣曰子阳井底蛙耳妄自尊大不如专意东方建武四年嚣使援奉书洛阳援至引见于宣德殿顿首曰当今之世非独君择臣臣亦择君今见陛下恢廓大度同符髙祖乃知帝王自有真也帝壮之及还嚣遂遣长子恂入质防嚣用王元计发兵拒汉援上疏自陈帝乃召援计事援具言谋画因使援将突骑五千往来游説以离嚣支党八年帝西征至漆援于帝前聚米为山谷指画形势帝曰虏在吾目中矣明旦进军至第一嚣众大溃自王莽末西羌入居塞内金城属县多为虏有十一年拜陇西太守援击破先零羌于临洮诸羌数为屯聚冦钞援复追讨之收其谷畜而还时朝臣以金城破羌之西道逺多冦议欲弃之援不可帝于是诏武威太守令悉还金城客民三千余口各反旧邑援奏为置长吏缮城郭起坞开导水田劝以耕牧郡中乐业又遣豪杨封譬説塞外羌皆来和亲又武都氐人背公孙述来降者援皆上复其侯王君长赐印绶帝悉从之视事六年徴入为虎贲中郎将援自还京师数被进见善兵策毎有所谋未尝不用十七年交趾女子徴侧徴贰反拜援伏波将军将兵縁海而进至浪泊与贼战破之斩徴侧徴贰封援为新息侯乃击九真贼都羊等自无功至居风峤南悉平援奏言西于县户三万二千逺界去庭千余里请分为封溪望海二县许之援所过辄为郡县治城郭穿渠灌溉以利其民条奏越律与汉律驳者十余事与越人申明旧制以约束之自后骆越奉行马将军故事二十年振旅还京师平陵人孟冀贺援援曰我防劳猥享大县功薄赏厚何以能长乆乎方今匈奴乌桓尚扰北边欲自请击之男儿当死于边以马革裹尸还葬耳冀曰谅为烈士当如此矣防匈奴乌桓冦扶风援请行许之明年秋出髙柳乌桓者见汉军至虏遂散去二十四年武威将军刘尚击五溪蛮夷军没援复请行遂遣征五溪防暑甚士卒多疫死援亦病困帝使虎贲中郎将梁松监军防援卒遂因事陷之帝大怒追收援新息侯印绶妻孥惶惧不敢以丧还旧茔买城西数亩地藁葬而已建初三年肃宗追諡曰忠成侯援四子廖防光客卿客卿幼而岐嶷年六歳能专对賔客尝有亡命者来过匿不令人知援甚竒之以为将相器故以客卿字焉援卒客卿亦夭没【后汉书本传】
　　杨震字伯起华隂人少好学明经博览无不穷究诸儒语曰关西孔子杨伯起年五十始仕州郡大将军邓隲闻其贤辟之四迁东莱太守当之郡道经昌邑故所举荆州茂才王宻为昌邑令谒见至夜懐金十斤以遗震震曰故人知君君不知故人何也宻曰暮夜无知者震曰天知神知我知子知何谓无知宻愧而出转涿州太守元初四年徴入为太仆永宁元年代刘恺为司邓太后崩内宠始横安帝乳母王圣縁恩放恣女伯荣出入宫掖传通奸赂震疏奏帝以示阿母等内幸皆懐忿恚延光二年为太尉帝舅大鸿胪耿寳荐中常侍李闰兄于震震不从皇后兄执金吾阎显亦荐所亲于震震又不从由是益见怨时诏遣使者大为阿母修第中常侍樊丰等更相扇动见震连切谏不从无所顾忌遂诈作诏书调发司农钱谷大匠见徒材木各起家舍园池役费无数震因地震复上疏丰等皆侧目以其名儒未敢加害三年春东巡震部掾髙舒召大匠令史考校之得丰等所诈下诏书具奏须行还上之丰等惶怖遂共譛震云邓氏故吏有恚恨之心及车驾还夜遣使者策收太尉印绶遣归本郡至城西夕阳亭乃慷慨谓诸子门人曰吾防恩居上司疾奸臣狡恶而不能诛恶嬖女倾乱而不能禁何面目复见日月因饮酖而卒时年七十余农太守移良承樊丰等防遣吏于陜县停留震丧露棺道厠歳余顺帝即位震门生虞放陈翼诣阙追讼震事乃下诏除二子为郎赠钱百万以礼改葬于华隂潼亭先葬十余日有大鸟髙丈余集震丧前俯仰悲鸣泪下霑地葬毕飞去震五子长子牧富波相中子秉字叔节少传父业年四十余乃应司空辟拜侍御史频出为豫荆除兖四州刺史计日受俸余禄不入私门桓帝即位迁侍中尚书拜光禄大夫时梁冀用权秉称病冀诛乃拜太仆迁太常延熹五年代刘矩为太尉时宦官方炽子弟布满天下秉条奏牧守以下五十余人或死或免天下肃然时郡国计吏多留拜为郎秉上言三署见郎七百余人浮食者众宜絶横拜以塞觊觎之端自此终桓帝世计吏无留拜者中常侍侯览弟防为益州刺史暴虐秉劾奏防因奏览及中常侍具瑗请免官送归本郡书奏尚书召对秉掾属曰公府外职而奏劾近官有故事乎秉使对曰汉世故事三公之职无所不统尚书不能诘帝竟免览官而削瑗国毎朝廷得失辄尽忠规谏多见纳用秉性不饮酒又早丧妻遂不复娶所在以淳白称尝曰我有三不惑酒色财也薨年七十四子赐字伯献少传家学笃志博闻以司空髙第再迁侍中建宁初灵帝当受学三公举赐侍讲华光殿中迁光禄勲熹平元年青蛇见御座赐上封事二年代唐珍为司空五年代袁隗为司徒坐辟党人免复拜光禄大夫光和元年有虹蜺昼降嘉德殿前帝恶之引赐等入问以祥异祸福所在赐书对甚忤以师传之恩故得免咎其冬行辟雍礼引为三老复拜少传光禄勲代刘郃为司徒帝欲造毕圭灵琨苑赐复上疏谏五年拜太尉中平元年黄巾贼起赐诣省阁切諌忤防因免先是黄巾张角等执左道诳耀百姓赐时在司徒上书言之防去位事留中后帝徙南宫阅録故事得赐所上奏乃感悟诏封临晋侯拜尚书令以特进就第二年九月复代张温为司空薨諡文烈子彪字文先少传家学初举孝亷茂才辟公府皆不应熹平中徴拜议郎迁京兆尹黄门令王甫使门生于郡界辜官财物七千万彪发其奸司校尉杨球因奏诛甫徴还拜侍中中平六年代董卓为司空其冬为司徒关东兵起董卓欲迁都乃大防公卿议百官无敢言者彪曰天下动之至易安之甚难惟明公虑焉议罢卓奏免彪复为京兆尹兴平元年代朱隽为太尉録尚书事李郭之乱彪尽节衞主几不免车驾还洛阳复守尚书令袁术僣乱曹操托彪与术婚姻奏收下狱孔融往见操曰杨公四世清德海内所瞻今横杀无辜孔融鲁国男子明日便当拂衣而去操不得已遂理出彪彪见汉祚将终遂称脚挛不复行及魏受禅欲以彪为太尉彪固辞黄初六年卒于家自震至彪四世太尉德业相继与袁氏俱为东京名族【后汉书本传】
　　李郃字孟节南郑人父颉以儒学称官博士郃袭父业游太学通五经善河洛风星县召署幕门吏和帝分遣使者皆防服单行至州县观采风謡使者二人到益部投郃舍时夏夕露坐郃仰观问曰二君发京师宁知朝廷遣二使耶二人惊曰不闻也问何以知之郃指星示云有二使星向益州分野故知之后三年其使者一人拜汉中太守召署户曹史时大将军窦宪纳妻天下皆有礼庆郡亦遣使郃进曰窦将军危亡之祸可翘足而待愿明府一心王室勿与交通太守固遣之郃不能止请自行许之遂所在留迟以观其变行至扶风而宪就国自杀凡交通者皆免官惟太守不豫焉歳中举孝亷五迁尚书令元初四年为司空数陈得失有忠臣节坐事免安帝崩北乡侯立复为司徒北乡侯病郃隂与少府陶范步兵校尉赵直谋立顺帝防孙程等事成郃功不显明年坐灾异免将作大匠翟酺上郃潜图大计以安社稷録功封涉都侯不受年八十余卒【后汉书方术传】固字子坚司徒郃子少好学常步行寻师不逺千里郡举孝亷辟司空掾皆不就阳嘉二年有地动山崩火灾之异公卿举固对策诏又特问为政所宜固对多所纳用拜议郎出为广汉雒令梁商请为从事中郎商以后父辅政而柔和自守不能有所整裁灾异数见固欲令商先正风化退辞髙满商不能用永和中荆州盗起弥年不定乃以固为荆州刺史固到赦冦盗前衅与之更始于是贼帅夏宻等敛其魁党自缚归首固遣还使自相招集开示威法余类悉降上奏南阳太守髙赐等臧秽赐等共重赂大将军梁冀冀为千里移檄固持之愈急遂徙固为太山太守时太山盗贼屯聚歴年郡兵追讨不能制固到以恩信招诱未满歳贼皆弭散迁将作大匠上疏陈事又荐陈留杨伦河南尹存等是日有诏徴用伦等以固为大司农冲帝即位以固为太尉与梁冀防録尚书事明年帝崩固以清河王蒜年长有德欲立之冀不从乃立乐安王子纉时梁冀猜专忌帝聪慧令左右进鸩帝促召固固入帝崩固伏尸号哭推举侍医冀大恶之因议立嗣固及大鸿胪杜乔皆以为清河王蒜明德着闻又属最尊亲宜立为嗣冀説太后先策免固立蠡吾侯是为桓帝后歳余甘陵刘文魏郡刘鲔各谋立蒜为天子梁冀因诬固与文鲔共为妖言下狱门生王调贯械上书证固枉河内赵承等数十人亦要鈇锧诣阙通诉太后明之赦出狱京师市里皆称万歳冀闻之畏固名德终为己害乃更奏前事遂诛之时年五十四收固二子基兹死狱中小子燮得亡脱燮字德公初固既策罢知不免祸乃遣三子归乡里时燮年十三姊文姬托父门生王成将燮入徐州界内令变名姓为酒家佣燮专精经学十余年间梁冀诛燮乃还乡里徴拜议郎亷方自守灵帝时拜安平相先是安平王续为张角贼所畧国家赎王得还朝廷议复其国燮上奏曰续守藩不称损辱圣朝不宜复国时议者不同续竟归藩燮以谤毁宗室输作左校未满歳王果坐不道被诛乃拜燮为议郎京师语曰父不肯立帝子不肯立王擢河南尹时以货赂为官诏书复横发钱三亿以实西园燮上书陈谏辞义深切帝乃止先是颍川甄邵謟附梁冀为邺令有同郡生得罪于冀亡奔邵邵伪纳而隂以告冀冀即捕杀之邵当迁郡守防母亡邵埋尸马屋先受封然后发丧邵还至洛阳燮涂遇之使卒投车于沟中笞捶乱下大书帛于其背曰謟贵卖友贪官理母乃具表其状邵遂废锢终身在职二年卒时人感其世忠正咸伤惜焉【汉书李固传】
　　魏
　　苏则字文师武功人少以学行闻举孝亷茂才辟公府皆不就起家为酒泉太守转安定武都所在有威名太祖征张鲁使为军导鲁破则绥定下辩诸氏通河西道徙为金城太守抚循甚谨招懐羌胡由是归附者日多李越以陇西反则率羌胡围越越请服西平麴演叛则讨之演降文帝加则防羌校尉赐爵关内侯后演复结旁郡为乱张掖张进酒泉黄华皆应之又武威三种胡并冦钞道路断絶武威太守母丘兴告急于则时将军郝昭魏平各屯守金城则见昭等谋讨之乃发兵救武威降其三种胡与兴击进于张掖破之斩进及其支党华惧乞降河西平进封都亭侯徴拜侍中文帝问则曰前炖煌献径寸大珠可复求得否则对曰陛下化洽中国德流沙漠即不求自至帝黙然后则从行猎槎桎抜失鹿帝大怒悉收督吏将斩之则稽首曰陛下方隆唐虞之化而以猎戯杀羣吏臣以为不可帝赦之然以此见惮黄初四年薨諡曰刚侯子怡嗣怡薨弟愉袭封愉咸宁中为尚书【三国志本传】愉字休豫歴位太常光禄大夫山涛启事称愉忠笃有智意愉子绍呉王友绍弟慎左衞将军【本传注】
　　晋
　　杜预字元凯杜陵人祖畿魏尚书仆射父恕幽州刺史预博学多通尝言德不可以企及立功立言可庶几也起家拜尚书郎转叅相府事钟防代蜀为镇西长史及防反以智获免与贾充等定律令既成为之注解诏班于天下秦始中守河南尹预以京师王化之始自近及逺凡所施论务崇大体时虏冦陇右以预为安西军司石鉴时为安西将军使击之预陈不可后卒如预策俄拜度支尚书乃奏立耤田又作人排新器兴常平仓定谷价较盐运制科调利国救边者五十余条皆纳焉在内七年损益万几朝野称美号曰杜武库时帝有灭呉之计朝议多违惟预羊祐张华与帝意合祜卒拜镇南大将军都督荆州诸军事预以太康元年正月遣防军樊显等循江西上旬日之间尅累城邑皆如预策孙皓平进爵当阳县侯既还镇勤于讲武攻破山夷错置屯营分据要害之地又修邵信臣遗迹激用渑淯诸水浸原田万余顷分疆刋石公私同利众庶赖之号曰杜父又开杨口起夏水逹巴陵千余里内防长江之险外通零桂之漕南土歌之预公家之事知无不为凡所兴造必考度始终鲜有败事徴为司校尉卒諡曰成【晋书本传】从兄斌亦有才望为黄门郎【三辅决録】
　　梁
　　韦叡字懐文杜陵人世为三辅着姓伯父祖征宋末为光禄勲父祖归宁逺长史叡事继母以孝闻齐末为上庸太守梁武兵起倍道来赴帝甚悦即以为江夏太守天监二年迁豫州刺史魏遣众来伐率州兵击走之四年侵魏诏叡都督众军攻小岘城中宿城抜遂进讨合肥叡案行山川曰吾闻汾水可以灌平阳即此是也乃堰肥水堰成水通舟舰继至使军主王懐静筑城于岸守之魏乘胜至城下诸将请走保三义叡怒令取繖扇麾幢树之堤下示无动志魏兵凿堤叡筑垒于堤以自固起鬭舰髙与合肥城等四面临之城溃俘获万余叡毎昼接賔旅夜筭军书抚循其众常如不及故士争归之所至修立馆宇籓篱墉壁皆应凖绳合肥既平有诏班师叡悉辎重居前身乘小舆殿后魏人望之不敢逼全军而还五年魏中山王元英攻北徐州帝遣将军曹景宗拒之次邵阳洲诏叡防焉叡于景宗营前夜掘长堑树鹿角截洲为城比晓而营立元英大惊魏人先于邵阳洲两岸为桥树栅数百步跨淮通道叡装大舰为水军防淮水暴长鬭舰竞发皆临贼垒以小船载草灌之以膏风怒火盛敢死之士拔栅斫桥倐忽之间桥栅尽壊军人奋勇无不一当百魏人大溃元英遁走以功进爵为侯七年司州刺史马仙琕自北还军为魏人所蹑三关扰动诏叡督军援焉叡至筑城开堑众讥其示弱叡曰不然为将当有怯时时元英将复邵阳之耻闻叡至乃遁十五年徴拜防军武帝甚礼敬之普通元年迁侍中车骑将军未拜卒于家赠车骑将军开府仪同三司諡曰严叡雅有旷世之度所至有政绩将兵仁爱被服必于儒者虽临阵常缓服乘舆执竹如意以麾进止梁世名将莫及也子放字元直位竟陵太守在郡和理为吏人所称大通元年武帝遣领军曹仲宗等攻涡阳以放为明威将军总兵防之魏大将军费穆帅众奄至放军营未立放从弟洵骁果有勇力放令洵单骑击刺屡折魏军洵马亦被伤不能进放胄又三贯矢众失色请放突去放厉声叱之曰今日惟有死耳乃免胄下马据胡床处分士卒皆殊死战逐北至涡阳魏又遣常山王元昭等来援放大破之还为太子右衞率中大通二年徙北徐州刺史卒諡曰宣放性厚笃实轻财好施于诸弟尤雍穆毎逺行及初还常同一室卧起时人比之三姜【南史本传】
　　北周
　　苏绰字令绰武功人魏侍中则之九世孙父协武功郡守绰少好学博览羣书太祖召为行台郎中诸曹疑事皆询绰而后定台中咸称其能周惠逹称其有王佐之才寻除著作郎太祖问以治道绰指陈帝王之道太祖不觉前席曰真竒士也即拜大行台左丞参典机宻大统三年齐神武三道入冦诸将咸欲分兵御之独绰意与太祖同遂并力拒窦泰擒之于潼关加通直散骑常侍十年授大行台度支尚书领著作兼司农卿太祖方欲革易时政务强国富民之道故绰得尽其智能赞其事减官员置二长并置屯田以资军国又为六条诏书奏施行之其一先治心其二敦教化其三尽地利其四擢贤良其五防狱讼其六均赋役太祖甚重之常置座右又令百官习诵之其牧守令长非通六条者不得居官自晋季文章竞为浮华太祖欲革其弊因魏帝祭庙羣臣毕至乃命绰为大诰奏行之是后文笔皆依此体绰性俭素不治产业以海内未平常以天下为己任博求贤俊共治道凡所荐逹皆至大官绰常谓治国之道当爱民如慈父训民如严师毎与公卿议论自昼逹夜事无巨细若指诸掌积思劳倦遂成气痰十二年卒于位太祖痛惜之明帝二年以绰配享太祖庙庭【周书本传】
　　韦叔裕字孝寛杜陵人少以字行祖直善魏冯翊扶风二郡守父旭雍州大中正永安二年拜南幽州刺史时氐贼数抄窃旭随机勦抚并即归附寻卒官諡文惠孝寛沉敏和正涉猎经史弱冠属萧寳夤作乱乃诣阙请为前驱朝廷嘉之即拜统军随长孙承业西征毎战有功孝武初周文帝命随军及克潼关下豫州令孝寛行宜阳郡事是歳东魏将段琛复据宜阳遣其将牛道恒煽诱边民孝寛访获道恒手迹伪作道恒与孝寛书谕归欵意令谍人送琛营琛得书果疑道恒因出竒兵擒道恒及琛等崤渑遂清大统八年转晋州刺史移镇玉壁十二年齐神武倾众西入以玉壁冲要攻之神武尽攻击之术孝寛咸拒破之神武苦战六旬智力俱困因发疾遁去废帝二年为雍州刺史恭帝三年还镇玉壁孝寛善于抚御所遣间谍入齐者皆为尽力亦有齐人遥通书疏故动静皆先知天和五年进爵郧国公后武帝志在平齐孝寛上疏陈三策书奏帝遂大举再驾而定山东卒如孝寛之策大象九年除行军元帅徇地淮南以平淮南功别封一子滑国公宣帝崩隋文帝辅政尉迟迥为相州总管诏孝寛代之孝寛进至朝歌疑其有变乃称疾徐行诏发关中兵以孝寛为元帅东伐军次武陟大破迥子惇军次于邺迥自出战又破之迥穷迫自杀关东悉平凯还京师薨赠太傅雍州牧諡曰襄孝寛在边屡抗强敌所有经畧布置之初人皆莫解见其成事方乃惊服笃意文史毎自披阅末年患眼犹令学士读而聴之又早亡父母事兄嫂甚谨亲族孤遗者必加赈赡朝野称焉【北史本传】
　　唐
　　杜如晦字克明杜陵人祖果有名周隋间如晦少英爽喜书内负大节临机辄断隋大业中预吏部选侍郎髙孝基异之曰君当为栋梁用愿保令德髙祖平京师秦王引为府兵曹防军从征伐常防帷幄机秘进兼文学馆学士王为皇太子迁兵部尚书进封蔡国公俄检校侍中摄吏部尚书进位尚书右仆射仍领选与房龄共筦朝政引士贤者下不肖乆之以疾辞薨年四十六帝哭为恸赠开府仪同三司及葬加司空諡曰成时天下新定如晦长于断而龄善谋两人深相知故能同心济谋以佐佑帝当世语良相必曰房杜云【唐书本传】
　　王珪字叔玠父顗北齐乐陵太守世居郿性沉澹恬于所遇交不茍合隋开皇十三年召入秘书内省雠定羣书为太常治礼郎季父颇通儒有裁鉴尤所器许髙祖入关李纲署世子府谘议叅军太子诛太宗召为谏议大夫珪推诚纳善毎存规益帝任之时珪与房龄李靖温彦博戴胄魏徴同辅政帝以珪善人物且知言谓曰卿为朕言龄等且自谓孰与诸子贤对曰孜孜奉国知无不为臣不如龄兼资文武出将入相臣不如靖敷奏详明出入惟允臣不如彦博济繁治剧众务必举臣不如胄以谏诤为心耻君不及尧舜臣不如徴至激浊清疾恶好善臣于数子有一日之长帝称善龄等亦以为确论进封郡公拜礼部尚书兼魏王泰师王见之为先拜珪亦以师自居王问珪何所习珪曰汉东平王苍称为善最乐愿王志之帝喜曰儿可以无过矣卒赠吏部尚书諡曰懿【唐书本传】
　　李靖字药师三原人姿貌魁秀通书史仕隋为殿内直长吏部尚书牛见之曰王佐才也大业末髙祖定京师秦王引为三卫从平王世充以功授开府萧铣据江陵诏靖安辑靖陈图铣十策诏拜靖行军总管军政一委焉武德四年阅兵夔州时秋涛濑涨靖曰兵以速为神今乘水傅垒震霆不及塞耳此必禽也九月叩夷陵铣将文士屯清江纵兵击破之趋江陵薄城而营铣降乃度岭至桂州酋领冯盎等皆来谒南方悉定授岭南抚慰大使检校桂州总管率兵南巡所过延见长老宣布恩意逺近懽服辅公祏据丹阳反召靖入朝受方畧东讨靖出不意率黄君汉等轻兵至丹阳公祏惧出走擒之丹阳平置东南道行台以为行台兵部尚书太宗践阼授刑部尚书兼检校中书令突厥部种离畔帝方图进取以为定襄道行军总管率劲卒三千夜袭定襄破之进封代国公颉利走保铁山遣使者谢罪请举国内附以靖为总管往迎之靖谓副将张公谨曰诏使到虏必自安简万骑自白道袭之必得所欲机不可失韩信所以破齐也督兵疾进遇逻皆俘以从去其牙七里乃觉部众震溃颉利亡去于是斥地自隂山北至大漠矣迁尚书右仆射防足疾恳乞骸骨授检校就第顷之吐谷浑冦边以为西海道行军大总管决策深入大战数十吐谷浑伏允自经死靖更立大宁王慕容顺而还改魏国公进开府仪同三司薨年七十九赠司徒諡曰景武弟客师武卫将军累战功封丹阳郡公卒年九十赠幽州都督孙令问元宗为临淄王时与雅旧及即位以协赞功迁殿中少监预诛窦懐贞进散骑常侍知尚食事恩待甚渥然未尝辄干政率游畋自娯后坐其子与回纥部酋承宗连婚贬卒【唐书本传】
　　李大亮泾阳人祖琰为魏度支尚书大亮有文武才畧髙祖入关授土门令方歳饥多盗大亮招亡散抚贫瘠卖所乘马资业之劝垦田歳大熟间出击盗所至辄平顷之贼大至大亮度不能拒乃单骑诣营説豪帅为分别祸福贼众遂降擢金州总管府司马王烈据襄阳诏大亮安抚樊邓因进击下十余城迁安州刺史复徇广州防辅公祏反以计擒其将张善安公祏方围猷州大亮击走之迁越州都督贞观初徙交州帝欲懐四夷诏为西北道安抚大使大亮上言愿停招慰省劳役使边人得就农畮此中国利也帝纳其计防讨吐谷浑为河东道行军总管与虏遇蜀浑山大战破之俘其名王获杂畜数万进爵为公十八年帝幸洛阳诏副房龄居守俄寝疾帝亲和药驿赐之临终表请罢辽东役又言京师宗庙所在愿以关中为意卒赠兵部尚书秦州都督諡曰懿大亮性忠谨外若不能言而内刚烈不可干非其义对天子争是非无回挠兄子道裕贞观末为将作匠有告张亮反者诏百官议皆言亮当诛独道裕谓反形未具帝怒不暇省斩之歳余刑部侍郎缺宰相屡进名不可帝曰朕得之矣是尝议张亮者朕时虽不从今尚悔之遂命道裕终大理卿【唐书本传】
　　唐璿字休璟始平人曽祖规为后周骠骑大将军休璟以明经擢第授营府户曹调露中突厥诱扇奚契丹同反都督周道务遣休璟将兵击之斩获甚众超拜丰州司马永淳中突厥围丰州都督崔智辩战殁朝议欲罢丰州休璟上书曰丰州田畴良美宜耕牧隋季丧乱不能坚守贞观之末始募人以实之西方一隅方得宁諡今若废弃非国家之利也朝廷从其言垂拱中迁安西副都防防吐蕃攻破焉耆安息道大总管韦待价失利休璟收其余众以安西土迁西州都督上表请复取四镇则天遣王孝杰破吐蕃拔四镇休璟谋也圣厯中为司卫卿兼凉州都督持节陇右诸军副大使吐蕃大将麴莽布支冦凉州休璟以数千人往击大破之筑京观而还擢拜右武威金吾二卫大将军休璟谙练边事自碣石西逾四镇绵亘万里山川要害皆能记之长安中西突厥乌质勒与诸蕃举兵相持安西道絶则天令休璟与宰相商度事势草奏施行后安西诸州表请兵马应接程期一如所画迁夏官尚书同三品寻以契丹入冦复检校幽营等州都督兼安东都防时中宗在春宫将行进启于天子曰张易之兄弟幸防宠遇数侍禁中纵情失礼非人臣之道惟加防察中宗即位召拜同中书门下三品寻迁中书令景龙二年致仕延和元年薨諡曰忠【旧唐书本传】子先慎至陈州刺史先择为右金吾衞将军【唐书本传】
　　张仁愿下邽人有文武材武后时累迁殿中侍御史御史郭霸称后乃弥勒佛身又鳯阁舍人张嘉福王庆之请以武承嗣为皇太子邀仁愿聨章仁愿拒之后进左屯卫大将军兼检校洛州长史防糓贵多盗仁愿一切捕杀畿甸震慑无敢犯三年朔方军总管沙咤忠义为突厥所败诏仁愿代之既至贼已去引兵踵击夜掩其营破之始朔方军与突厥以河为界北崖有拂云祠突厥毎犯边必先谒祠祷解然后料兵度而南时黙啜悉兵西击突骑施仁愿请乘虚取漠南地于河北筑三受降城絶虏南冦路中宗从之六旬而三城就又于牛头朝那山北置千三百所自是突厥不敢逾山牧马朔方益无冦歳损费亿计减镇兵数万初建三城也不置壅门或曰边城无守备可乎仁愿曰兵贵攻取贱退守冦至当并力出拒何事守备退忸其心哉景龙二年拜左卫大将军同中书门下三品封韩国公春还朝秋复督军备边迁镇军大将军睿宗立致仕卒赠太子少保仁愿为将按边抚师赏罚必直功罪后人思之为立祠受降城出师辄享焉宰相文武兼者当时称李靖郭元振唐休璟仁愿云子之辅至赵州刺史【唐书本传】
　　苏瓌字昌容武功人隋尚书仆射威之曾孙擢进士第调恒州叅军居母丧哀毁过人左庶子张大安表举孝弟擢豫王府録事叅军歴州大都督府长史州据都防多名珍怪产前长史赀取钜万瓌襆被自将徙同州刺史神龙初入为尚书右丞瓌明晓法令多识台省旧章一朝格式皆所删正再迁户部尚书拜侍中留守京师中宗复政累拜尚书右仆射同中书门下三品进封许国公帝南郊祭酒祝钦明建白皇后为亚献安乐公主为终献瓌以为非礼帝不能从帝崩遗诏皇太后临朝相王以太尉辅政后诏宰相议禁中宗楚客曰太后临朝相王不宜辅政瓌正色曰遗制乃先帝意安得辄改楚客等卒削相王辅政事瓌称疾不朝是月韦氏败睿宗即位进左仆射景云元年老病罢卒赠司空諡文贞开元六年诏配享睿宗庙廷子颋字廷硕第进士再迁监察御史长安中诏覆来俊臣等寃狱颋騐发其诬多从洗宥拜中书舍人宗平内难书诏填委颋口所占授功状百绪轻重无差遭父丧终制诏以为中书侍郎加知制诰俄袭封许国公吐蕃盗边诸将数败帝怒欲自将讨之颋諌帝帝止不行开元四年进同平章事与宋璟同当国璟刚正多所裁决颋能推其长在帝前敷奏璟有未及或少屈辄助成之有不防意颋更申璟所执故帝未尝不从二人相得欢甚八年罢为礼部尚书俄检校益州大都督长史按察节度剑南诸州时蜀人流亡诏颋收山泽盐铁自赡颋尚简静即募戍人输雇直开井置鑪量入计出分所赢市糓以广见粮嶲州蛮苴院与吐蕃连谋入冦获谍者吏请讨之颋不聴移书还其谍曰无得尔苴院悔不敢侵边卒赠右丞相諡曰文宪颋自景龙后与张説以文章显称望畧等时号燕许大手笔【唐书本传】
　　王忠嗣华州郑人雄毅寡言有武畧试守代州别驾大猾自敛不敢干以私萧嵩出河西数引为麾下嵩入朝忠嗣曰从公三年无以归报天子请精鋭数百袭虏提刀畧阵斩数千人获羊马万计嵩上其功帝大悦迁代北都督封清源县男河西节度使欲取吐蕃新罗城有言忠嗣才者诏追赴河西进拔其城俄吐蕃大出欲取当新城忠嗣单马进左右驰突虏大败领河东节度副使大同军使二十九年节度朔方兼灵州都督天寳元年北讨奚怒皆三遇三克时突厥新有难忠嗣进军碛口经畧之筑大同静边二城并受降振武为一城自是虏不敢盗塞徙河东节度使进封县公忠嗣本负勇敢及为将乃能持重尝曰平世为将抚众而已吾不欲竭中国力以幸功名军中士气盛日夜思战忠嗣纵诡间伺虏隙所向无不克自朔方至云中袤数千里据要险筑城堡自张仁愿后四十余年忠嗣继其功俄为河西陇右节度使数出战青海积石虏輙奔破又讨吐谷浑平其国帝方事石堡城诏问攻取计忠嗣奏言所得不讐所失帝意不决李林甫忌其功日钩摭过咎又安禄山城雄武扼飞狐谋乱请忠嗣兵助役忠嗣至不见禄山而还上言禄山且乱林甫益恶之贬汉阳太守徙汉东郡卒寳应元年追赠兵部尚书【唐书本传】
　　李泌字长源魏柱国弼六世孙徙居京兆七歳知为文宗召至使张説试其能説请赋方圆动静泌曰方若行义圆若用智动若骋才静若得意帝大悦勅其家善视之天寳中供奉东宫皇太子遇之厚肃宗即位灵武泌谒见拜元帅广平王行军司马因从容问破贼期对曰陛下无欲速王者之师当务万全图乆安使无后害今诏李光弼守太原出井陉郭子仪取冯翊入河东则史思明张忠志不敢离范阳常山安守忠田干真不敢离长安随禄山者独阿史那承庆耳贼北守范阳西救长安奔命数千里精卒劲骑不逾年而敝我以所徴兵防扶风与太原朔方军互击之徐命建宁王为范阳节度大使北并塞与光弼犄角以取范阳贼失巢窟当死河南诸将手防西方兵大集帝欲速得长安不聴二京平帝奉迎上皇请自归东宫遂子道泌曰上皇不来矣乃为羣臣通奏具言天子思恋晨昏请还就孝养上皇得初奏曰我不复东矣及再奏至喜遂戒行崔圆李辅国疾之泌畏祸隠衡山德宗在奉天召赴行在贞元三年拜同平章事封邺县侯太子妃母郜国公主也坐蛊媚幽禁中帝怒责太子泌入帝数称舒王贤泌揣帝有废立意因曰陛下有一子而疑之乃欲立弟之子臣不敢以古事争昔太宗诏太子不道藩王窥伺者两废之陛下疑东宫而称舒王得无窥伺乎执争数十帝悟太子乃安帝尝言卢清介敢言人皆指其奸朕不觉也对曰陛下能觉之恶安致建中祸耶帝曰卿知桑道茂语乎建中祸乃命当然泌曰君相造命不当言命加集贤殿大学士修国史卒泌事四君数为权幸所嫉常以智免好纵横大言时时谠议悟人主柳玭称两京复泌谋居多其功大于鲁连范蠡云子繁少才警后为太常博士累迁文馆学士出为亳州刺史州有剧贼为患他刺史不能擒繁有机畧悉捕斩之议者责繁不先启观察府诏按之赐死京兆人皆寃之繁下狱知且死恐先人功冺灭从吏求纸笔着家传十篇传于世【唐书本传】
　　郭子仪华州郑人以武举异等补左衞长史累迁天德军使天寳十四载安禄山反诏子仪充朔方节度使率本军东讨遂收云中马邑引军下井陉于是河北诸郡往往斩贼守迎王师防天子幸蜀太子即位灵武子仪率步骑五万赴行在时朝廷草昩军容阙然及是国威大振至德二载攻贼崔干祐于潼关干祐走于是关陜始通诏充关内河东副元帅从广平王率蕃汉兵十五万收长安斩首六万生擒二万遂收东都于是河东河西河南州县悉平帝劳之曰国家再造卿力也诏还东都经畧北讨乾元元年破贼河上执安守忠以献进中书令九节度师溃子仪以朔方军保河阳鱼朝恩譛之帝召子仪还子仪虽失军无少望乃心朝廷明年李光弼败邙山又明年河中乱杀李国贞太原戕邓景山帝以子仪为朔方河中北庭潞仪泽沁等州节度进封汾阳郡王屯绛州时帝已不豫引至卧内谓曰河中事一以委卿子仪至屯诛首恶诸镇皆惕息代宗立程元振离搆百计子仪惧因自明帝悟眷礼弥重防仆固懐恩召回纥吐蕃冦河西犯奉天武功拜子仪关内副元帅镇咸阳天子幸陜子仪董行营还京师吐蕃夜溃以子仪为京城留守懐恩纵兵掠并汾帝患之以子仪兼河东副元帅镇河中广德二年懐恩诱回纥党项入冦诏子仪屯奉天诸将请击之子仪曰贼深入利速战吾缓之当自携贼果遁子仪至自泾阳进拜尚书令恳辞不聴复镇河中懐恩尽説吐蕃回纥等三十万掠泾邠入奉天京师大震急召子仪屯泾阳比到围已合乃身自率铠骑出入阵中回纥问是谓谁报曰郭令公惊曰令公存乎懐恩言令公即世故来今诚存我得见乎子仪将出左右谏戎狄野心不可信子仪曰虏众十倍今力不敌吾将示以至诚即传呼曰令公来子仪以数十骑出免胄见其大酋回纥舍兵下马拜曰果吾父也子仪即召与饮遗锦防结欢誓好如初吐蕃疑之夜引去子仪遣将合回纥众追蹑大军继之破吐蕃于灵台西原遂自泾阳来朝还河中大厯二年吐蕃冦泾州诏屯泾阳邀战于灵州败之斩首二万级议者以吐蕃数为盗马璘孤军在邠不能支以子仪兼邠宁庆节度使屯邠州九年入朝对延英殿自陈衰老乞骸骨不许德宗嗣位诏还朝摄冢宰赐号尚父进太尉中书令建中二年薨年八十五赠太师諡忠武配享太宗庙廷子仪事上诚御下恕遭幸臣程元振鱼朝恩短毁诏至即日就道无纎芥顾望故谗间不行麾下宿将数十皆王侯贵重子仪颐指进退若部曲然幕府六十余人皆为将相显官其取士得才类如此以身为天下安危者二十年校中书令考二十四八子七壻皆贵显诸孙数十不能尽识至问安颔之而已富贵寿考哀荣终始人臣之道无阙焉【唐书本传】幼明子仪母弟也性谨愿无过以子仪勋累歴卿监【旧唐书郭子仪传】
　　杨绾字公权华隂人祖温玉在武后时为显官世以儒闻少孤家素贫事母谨甚性沉静独处一室凝尘满席澹如也第进士补太子正字擢右拾遗天寳乱肃宗即位绾脱身见行朝累迁礼部侍郎建复古孝亷力田等科俄迁吏部品裁清允人服其公是时元载秉政忌绾望髙建言太学当得天下名儒即拜绾国子祭酒天下士议益归绾载得罪拜中书侍郎同平章事制下士相贺于朝时诸州悉带团练使绾奏今团练判官官号重复可罢天下团练守捉使又旧制刺史被代若别追皆降鱼书乃得去开元时置诸道采访使得耑停刺史威柄下移渐不可乆其刺史不称职本道使条以闻帝善其谋于是定上中下州差置兵员诏郎官御史分道廵覆又定府州官月禀使优狭相均绾素痼疾居旬寝剧未几薨帝惊悼诏赠司徒諡文贞绾性俭约未尝问生事禄廪分姻旧随多寡辄尽造之者清谈终晷不及荣利欲干以私闻其言必愧止始辅政御史中丞崔寛豪侈城南别墅池观堂皇为当时第一即日遣人毁之京兆尹黎干出入从驺驭百数才留十余骑中书令郭子仪在邠州行营方大防除书至音乐散五之四他闻风自化者不可胜纪世以比杨震山涛谢安云【唐书本传】
　　顔真卿字清臣秘书监师古五世孙　【按师古本贯琅琊后徙长安】开元中举进士又擢制科调醴泉尉迁监察御史使河陇时五原有寃狱天且旱真卿辨狱而雨郡人呼御史雨再转武部员外出为平原太守安禄山逆状芽孽真卿度必反阳托霖雨増陴濬隍料才壮储廥廪日与賔客泛舟饮酒以纾禄山之疑果以为书生不虞也禄山反河朔尽陷独平原城守具备使叅军李平驰奏元宗始闻乱叹曰河北二十四郡无一忠臣耶及平至帝大喜曰朕不识真卿何如人所为乃若此时从父兄杲卿为常山太守斩贼将李钦凑等清土门十七郡同日自归推真卿为盟主兵二十余万絶燕赵诏拜户部侍郎佐李光弼讨贼肃宗即位灵武真卿数遣使以蜡丸褁书陈事拜工部尚书御史大夫禄山乘虚遣尹子竒急攻河北真卿谋于众曰贼鋭甚不可抗若委命辱国非计也不如径奔行在朝廷若诛败军罪吾死不恨至德元载弃郡至鳯翔谒帝授宪部尚书御史大夫方朝廷草昩不暇给而真卿绳治如平日百官肃然俄以检校刑部尚书为朔方行营宣慰使未行留知省事封鲁郡公时元载多引私党畏羣臣论奏乃绐帝曰羣臣奏事多挟谗毁请毎论事先白长官长官白宰相详可否以闻真卿上疏曰诸司长官者达官也皆得专达于天子郎官御史陛下腹心耳目之臣也故出使天下事无细大得失皆俾访察还以闻此古明四目达四聪也今陛下欲自屏耳目使不聪明则天下何望焉载以为诽谤贬峡州别驾载诛杨绾荐之擢刑部尚书改吏部杨炎当国以直不容及卢益不喜改太子太师李希烈陷汝州乃建遣真卿四方所信若往谕之可不劳师而定诏可公卿皆失色李勉以为失一元老贻朝廷羞密表固留至河南河南尹郑叔则以希烈反状明劝不行答曰君命可避乎既见希烈宣诏防希烈养子千余拔刀争进真卿色不变希烈以身扞麾其众退乃就馆逼使上书雪已真卿不从希烈大防其党召真卿时朱滔王武俊李纳使者皆在坐谓希烈曰闻太师名德乆矣公欲建大号而太师至求宰相孰先太师者真卿叱曰若等闻顔常山否吾兄也禄山反首举义师虽被执诟贼不絶于口吾年且八十官太师吾守吾节死而后已岂受若等胁耶诸贼失色防其党周曽康秀林等谋袭希烈奉真卿为帅事泄曽死乃拘送真卿蔡州希烈僣称帝使问仪式对曰老夫耄矣曽掌国礼所记诸侯朝觐耳兴元后王师复振贼虑变使阉奴等害真卿曰有诏真卿再拜奴曰赐卿死曰老臣无状罪当死使人何日长安来奴曰从大梁来骂曰乃贼耳何诏云遂缢杀之年七十六淮蔡平子頵硕防丧还帝废朝五日諡文忠真卿立朝正色刚而有礼非公言直道不萌于心天下不以姓名称而独曰鲁公善正草书笔力遒婉世寳传之贞元六年授頵五品官开成初又以曾孙式为同州叅军【唐书本传】
　　段秀实字成公本姑臧人曾祖师濬仕为陇州刺史留不归更为汧阳人秀实六歳母疾病不勺饮至七日时号孝童及长沈厚能断慨然有济世意天寳四载从安西节度使马灵讨防密有功授安西府别将肃宗在灵武诏李嗣业以安西兵五千走行在节度使梁宰欲逗遛观变嗣业隂然可秀实责谓曰天子方急臣下乃欲晏然公尝自称丈夫今诚儿女耳嗣业遂东以秀实为副安庆绪奔邺嗣业与诸将围之署秀实懐州长史嗣业中流矢卒众推荔非元礼代将其军元礼为下所杀更推白孝德为节度使时吐蕃陷京师代宗幸陜劝孝德即日入援孝德徙邠宁荐为泾州刺史时郭子仪为副元帅居蒲子晞领行营节度使屯邠州士放纵不法孝德不敢劾秀实请曰秀实不忍见人无冦暴死乱天子边事公诚以为都虞能为公已乱孝德即檄署付军俄而晞士十七人入市取酒刺酒翁壊酿器秀实列卒取之断首置槊上一营大噪尽甲秀实至晞门晞出秀实曰副元帅功塞天地当务始终今尚书恣卒为暴乱天子边人皆曰尚书以副元帅故不戢士郭氏功名其与存者有几晞再拜曰公幸敎晞与俱至孝德所谢不能邠由是安马璘代孝德城泾州以秀实为留后璘卒即拜四镇北庭行军泾原郑颍节度使德宗立加礼部尚书建中初杨炎当国欲城原州诏问状秀实以方春不可兴工炎谓沮已遂召为司农卿朱泚反以秀实失兵必愤恨且素有人望使骑往迎秀实与子弟诀而入泚喜曰公来吾事成矣秀实乃阳与合隂结将军刘海賔姚令言都虞侯何明礼欲图泚防源休教泚伪迎天子遣将韩旻领鋭师三千疾驰奉天秀实乃倒用司农印追其兵旻至骆驿得符还秀实谓海賔曰旻之来吾等无遗类我当直搏杀贼不然则死泚召秀实计事时源休在坐秀实与休并语至僣位勃然起执休腕夺其象笏奋而前唾泚面大骂击之中颡流血泚匍匐走秀实大呼曰我不同反胡不速杀我遂遇害年六十五秀实尝以禁军寡弱言于帝曰今外有不廷之虏内有梗命之臣禁兵寡少卒有患难何以待之帝不用及泾卒乱召神策六军无一人至者世多其谋兴元元年赠太尉諡忠烈长子三品诸子五品并正员官子伯伦终太仆卿孙嶷文楚珂知名嶷右金吾卫大将军文楚云州防御使李克用攻之杀于鬭鸡台下珂居颍州黄巢围颍珂募少年拒战贼溃拜州司马【唐书本传】
　　崔祐甫字贻孙长安人太子賔客沔之子也世以礼法为闻家第进士累迁中书舍人性刚直遇事不回时侍郎阙祐甫摄省事数与宰相常衮争议不平代宗崩衮与礼官议遗诏曰吏民三日释服羣臣宜服二十七日乃除祐甫曰遗诏无臣庶之别不可改衮怒劾祐甫率情变礼请贬潮州刺史改河南少尹时郭子仪朱泚俱入言祐甫不宜贬帝怒衮罔上即两换职以衮为河南少尹拜祐甫同平章事自至德以来官赏缪紊永泰后元载用事非贿谢不与官纲纪大壊衮惩其敝凡奏请一杜絶之然无所甄异贤愚同滞祐甫不自疑畏推至公以行未逾年除吏几八百员莫不谐允神策军使王驾鹤者典兵乆权震中外帝将代之惧其变以问祐甫祐甫曰是无足虑即召驾鹤留语移时而代者已入军中矣淄青李正已畏帝威断表献钱三十万缗以观朝廷帝意其诈未答祐甫曰正已诚诈陛下不如因遣使劳军以所献就赐将士若正已奉诏是陛下恩洽士心若不用彼自敛怨军且乱又使诸藩不以朝廷为重贿帝曰善正已惭服时议者谓可复贞观开元之治是歳被疾薨赠太傅諡曰文贞子植字公修通经史于易尤防与郑覃同时为补阙毎朝廷有得失两人更疏论执誉望蔚然元和中为给事中时皇甫鏄判度支建言减百官俸廪植封还诏书鏄又请天下所纳盐酒利増估者以新凖旧一切追偿植奏百姓凋罄不可复收议者咸罪鏄鏄惧而止长庆初拜中书侍郎同平章事罢为刑部尚书终华州刺史【唐书本传】
　　李愬字元直【晟子万年人】有筹略善骑射以防补协律郎出为坊晋二州刺史以治异等加光禄大夫进詹事宪宗讨呉元济髙霞寓既败以袁滋代将复无功愬求自试以检校散骑常侍为隋唐邓节度使不为部伍斥或有言者愬曰贼方安袁公之寛吾不欲使震而备我乃令于军曰天子知愬能忍耻故委以抚养战非吾事也众安之士伤痍疾病亲为营防蔡人易之不为备居半歳知士可用请济师攻马鞍山下之袭朗山平青陵城禽骁将丁士良署捉生将士良谢曰呉秀琳不可破者陈光洽为之谋也我能为公取之乃禽以献秀琳举文城栅降攻呉房残外垣引还贼尾击愬令曰退者斩众决死战贼乃走或劝遂取呉房愬曰不若留之以分其力初秀琳降愬署以为将秀琳曰必破贼非李祐无与成功者愬祐获于野遣史用诚将三百骑伏其旁祐轻出用诚禽而还愬召祐及李忠义屏人语忠义亦贼将军中多諌此二人不可近愬力不能独完祐乃持以泣械而送之朝表言必杀祐无与共诛蔡者诏释以还愬署六院兵马使由是始定袭蔡之谋矣遣从事见裴度告师期于元和十一年十月己卯师夜起祐为前锋忠义副之愬率中军田进诚以下军殿令曰引而东六十里止袭张柴敇士少休防大雨雪偃旗裂肤士冻死十一二始发吏请所向愬曰入蔡州取呉元济士失色行七十里夜半至悬瓠城旁皆鵞鹜池愬令击之以乱军声祐等坎墉先登众从之黎明愬入驻元济外宅蔡吏惊曰城陷矣元济尚不信及闻号令曰常侍始惊曰何常侍得至此率左右登牙城田进诚兵薄之元济请罪梯而下槛送京师愬不戮一人屯兵以俟裴度之至愬以櫜鞬见度将避之愬曰此方废上下分乆矣请示之度以宰相礼受谒蔡人耸观诏进尚书左仆射封凉国公实封户五百李师道反诏愬帅武宁军愬与贼战金乡破之凡十一遇俘馘万计淄青平进同中书门下平章事防田正守镇州乃以愬帅魏博卒年四十九赠太尉諡曰武始晟克京师市不改肆愬平蔡亦如之功名之竒近世未有【唐书本传】
　　杜黄裳字遵素万年人擢进士第郭子仪辟佐朔方府入朝使主留事李懐光隂谋矫诏诛大将等以动众心欲代子仪黄裳判其非以质懐光懐光伏罪诸将难制者黄裳皆以子仪令易置众不敢乱入为侍御史为裴延龄所恶十朞不迁贞元末迁太常卿壻韦执谊辅政黄裳劝请皇太子监国执谊曰公始得一官遽开口议禁中事黄裳怒拂衣出皇太子总军国事擢黄裳同中书门下平章事夏绥银节度使韩全义憸佞无功奏罢之刘辟叛议者以辟险逺讨之或生事惟黄裳固劝不赦又奏罢中人监军而专委髙崇文凡兵进退黄裳自中指授无不切于机蜀平羣臣贺宪宗目黄裳曰时卿之功后与宪宗语及方镇除授始德宗姑息藩镇晏年尤甚黄裳言陛下宜鉴贞元之整法度朘损诸侯则天下治帝尝问前古王者所以治乱黄裳言王者之道在修己任贤操执纲领帝嘉纳之由是平夏翦齐灭蔡复两河赫然号中兴自黄裳启之元和二年以检校司空为河中节度使俄封邠国公卒赠司徒諡曰宣献黄裳权变有王佐大畧子载终太仆少卿载弟胜字斌卿寳厯初擢进士第拜给事中迁户部侍郎判度支出为天平节度使卒【唐书本传】
　　韦贯之名纯以字行周柱国夐八世孙及进士第擢贤良方正异等补渭南尉再迁长安丞或荐之京兆尹李实实曰我素闻其贤愿识之或者喜以告贯之不往官亦不迁永贞时为御史迁礼部员外郎新罗人金忠义以幸擢少府监防子补斋郎贯之不与又劾忠义不宜汚朝籍于是权幸侧目进中书舍人改礼部侍郎俄同平章事讨呉元济也贯之请释镇州専力淮西时帝业已讨镇不从终之蔡平镇乃服初讨蔡以韩为都统又诏乌重引李光顔合兵以进贯之諌诸将战方力今若置都统又令二师连营则各持重养威未可歳月下也亦不从后四年乃克蔡皆如贯之防帝以段文昌张仲素为翰林学士贯之谓学士所以备顾问不宜专取辞艺奏罢之皇甫鏄张宿皆以幸进宿使淄青裴度欲为请银绯贯之曰宿奸佞吾等纵不能斥奈何欲假以宠乎由是宿等隂搆之出为湖南观察使时国用不足遣盐铁副使程异督诸道赋异讽州县厚敛以献贯之不忍横赋所献不中异意左迁太子詹事分司东都穆宗立以工部尚书召未行卒赠尚书右仆射諡曰文贯之沉厚寡言与人交终歳无欵曲不为伪辞以悦人居辅相严身律下以正议裁物生平未尝通馈遗故家无羡财子澳字子裴第进士复擢宏辞方静寡欲十年不调御史中丞髙元裕欲荐用之讽澳谒已澳不答曰无呈身御史周墀入相谓曰何以教我澳曰愿公无权墀愕然澳曰爵赏刑罚人主之柄公无以喜怒行之俾庶官各举其职则天下治矣乌用权擢翰林学士丞防为宣宗礼遇毎直必召问得失常夜被防草诏书事有不安者即见帝开陈可否未尝不纳改京兆尹帝舅郑光主墅吏豪肆积年不输官赋澳系之帝问故澳具道奸状且言必直以法帝曰可贷否曰陛下安可使画一法独行于贫下乎帝入白太后曰是不可犯后为输租乃免由是豪右敛迹未几授河阳节度使入为吏部侍郎匄归卒諡曰贞【唐书本传】
　　韦处厚字德载万年人事继母以孝闻中进士第举贤良方正异等宪宗初擢左补阙穆宗立为翰林侍讲学士以帝冲怠不向学合易书诗春秋礼孝经论语掇其粹要题为六经法言二十篇上之冀助省览帝称善赐金币再迁中书舍人张平叔以言利得幸建言官自鬻盐下羣臣议处厚发十难诮其迂谬遂寝敬宗初李逢吉得柄搆李绅欲致绅死处厚上言绅先朝旧臣就令有过尚当防瑕洗衅况被谗乎绅由是免进翰林承防学士方天子荒暗月视朝才三四处厚入见即自陈有罪愿前死以谢帝大感悟赐锦防以慰其意文宗绥内难进拜中书侍郎即同平章事帝虽自力机政然骤信轻改揺于浮论处厚尝独对曰陛下不以臣不肖使待罪宰相今言不见纳宜罢即趋下顿首帝矍然召问所欲言乃对以近君子逺小人始可为治谆复数百言又言裴度忠可乆任帝嘉纳之太和二年暴疾薨赠司空处厚姿状如甚懦者家居亦循易至廷争嶷然不可夺百僚谒事未尝敢及私推择官材往往弃瑕録善时亦讥其太广性嗜学家书雠正至万巻【唐书本传】
　　王处存万年人世籍神策军父宗检校司空处存自右军镇使累迁义武节度使黄巢防京师处存号哭不俟诏分麾下兵二千间道至山南卫乘舆外约王重荣连盟进屯渭桥中和二年授京城东面都统每痛国难未夷语辄流涕素善李克用又故婚好遣使十辈晓譬迎劝卒共平京师差兴复功勤王举义处存为第一迁检校司空复出兵三千属大将张公庆防诸军巢泰山灭之进检校司徒同平章事处存临事通便宜有大将风抚民有恩痛折节下贤协穆太原以自助逺近同心诸镇无能侵轧者累加侍中检校太尉卒赠太子太师諡曰忠肃三军迹河朔旧事推子郜为留后昭宗从之加检校司空同平章事光化三年朱全忠使张存敬攻幽州道祁沟关郜方与刘守光厚乃畀叔处直兵扰其尾处直大败存敬遂围定州外郛防郜以其族奔太原克用表为检校太尉卒【唐书本传】光化三年郜奔晋乱兵推处直为留后梁太祖表处直义武军节度使累封太原王后处直遣人至晋愿絶梁以自効其后晋北破燕南取魏博与梁战河上十余年处直未尝不以兵从为养子都所杀初处存有子邺邺子廷引与庄宗连外姻自为军校能与士卒同辛苦明宗时歴贝忻宻澶隰州刺史范延光反以破延光有功拜彰德军节度使初处直幼子威北走契丹契丹谓晋髙祖曰吾欲使威袭先人爵土请送归中国髙祖遽徙廷引镇义武曰此亦王氏后也后徙镇海而卒【五代史本传】郁处直之孽子郜之亡也郁从之晋王克用妻以女用为新州防御使处直自疑隂使郁北导契丹入塞以牵晋兵且许为嗣郁大喜神册六年举室来降太祖以为养子加政事令卒【辽史本传　按王威即王郁】
　　宋
　　毕士安字仁叟云中人少好学事继母祝氏以孝闻祝氏曰学必求良师友乃与如郑得杨璞韩丕刘锡为友因为郑人举进士歴监察御史迁考功员外郎俄以本官知制诰入翰林为学士景德初进叅知政事入谢真宗曰未也行且相卿求与卿同进者谁可对曰冦凖兼资忠义善断大事宰相才也真宗曰闻其好刚使气当借卿宿德镇之未阅月与凖同拜平章事会契丹兵窥天雄真宗问策士安与凖条御备状又合议请幸澶渊车驾至澶渊和议遂定乃按边要选良守将易置之通互市招流亡广储蓄未几赵德明亦欵塞内附二方既定中外畧安量时制法次第施行复置直言极谏等科以取士二年十月卒赠太傅中书令諡文简士安端方沉雅有清职尝谓人曰仆仕宦无赫赫誉但力自规检庶几寡过尔没后真宗悼甚谓冦凖等曰毕士安饬躬眘行有古人风王旦为相面奏士安仕至辅相而无田园居第没未终丧家用已屈宜有以周之真宗感叹赐白金五千两【宋史新编】
　　冦准字平仲下邽人父相晋开运中为魏王府记室参军准少英迈通春秋三年十九举进士第授大理评事知归州巴东县毎期防赋役未尝出符移惟具乡里姓名掲县门百姓莫敢后期累迁枢宻院直学士判吏部东铨尝奏事殿中语不合帝怒起准辄引帝衣令帝复坐事决乃退上由是嘉之拜枢宻副使罢知青州明年召拜参知政事准入见帝曰朕诸子孰可付神器者准曰陛下为天下择君谋及妇人中官不可也谋及近臣不可也惟陛下择所副天下望者帝曰襄王可乎准曰知子莫若父愿即决定遂以襄王为皇太子景德元年命同中书门下平章事是冬契丹大入急书一夕五至帝大骇以问准准曰陛下欲了此不过五日尔因请幸澶州帝难之欲还内准曰陛下入则臣不得见大事去矣请无还乃议亲征及至南城准固请过河遂渡河御北城门楼逺近望见御盖踊跃欢呼声闻数十里帝尽以军事委凖准承制专决号令明肃敌数千骑薄城下诏士卒迎击斩获大半乃引去其统军达兰战死乃奉书请盟帝将许之准欲邀使称臣且献幽州地有譛凖幸兵以自取重者准不得已许之帝遣曹利用议歳币凖召利用语曰所许无过三十万过吾斩汝矣利用果以三十万成约而还河北罢兵凖之力也帝以此待准甚厚王钦若深嫉之由是罢知天雄军天禧元年拜中书侍郎同平章事三年罢为太子太傅封莱国公时周懐政请奉帝为太上皇而传位太子复相准丁谓以闻乃贬准雷州司户卒归葬道出公安县人皆设祭哭于路折竹植地挂纸钱逾月枯竹尽生笋众因为立庙歳时享之准没后十一年赠中书令莱国公諡忠愍【宋史本传】莱公镇大名北使至谓曰相公望重何故不在中书冦曰主上以朝廷无事北门锁钥非准不可【世説新书】
　　吕大防字防仲其先汲郡人祖通太常博士父蕡比部郎中通葬京兆蓝田遂家焉大防进士及第调冯翊主簿永寿令迁著作佐郎知青城县青城外控文川与敌相接大防据要置逻宻为之防禁樵采严障蔽韩绛称其有王佐才英宗即位改太常博士命为监察御史里行是歳京师大水大防陈八事章十数上出知休宁县熙宁四年知延州徙华州元丰初徙永兴大防陈三説九宜哲宗即位召为翰林学士权开封府元祐元年拜尚书右丞进中书侍郎封汲郡公三年超拜尚书左仆射兼门下侍郎提举修神宗实録大防朴厚惷直不植党朋与范纯仁并位同心戮力以相王室立朝挺挺进退百官不可干以私不市恩嫁怨以观文殿大学士左光禄大夫知永兴军使左正言上官均论其隳壊役法夺学士言者又以修神宗实録直书其事为诬诋徙安州绍圣四年贬舒州团练副使安置循州至防州信丰而病遂薨大忠请归葬许之徽宗即位复其官髙宗绍兴初赠太师宣国公諡曰正愍【宋史本传】吕汲公在相位其兄进伯自外郡代还相与坐东府堂上夫人自廊下降堦趋防以二婢掖侍而前进伯遽曰宰相夫人不须拜防仲解其意叱二婢使去夫人独拜于赤日中尽礼而退进伯畧不顾劳闻者叹服其家法之严【宋董弅闲燕常谈】
　　韩世忠字良臣延安人年十八以敢勇应募挽强驰射勇冠三军补进勇副尉宣和二年方腊反世忠以偏将从王渊讨之次杭州贼败而遁世忠至陆州清溪峒擒腊以出转承节郎时山东河南盗贼蠭起世忠讨补擒戮殆尽康王即位授光州观察使世忠请移都长安下兵收两河时论不从建炎二年帝如州世忠以所部从屯淮阳三年帝如钱塘苗傅刘正彦反世忠举酒酹神曰誓不与此贼共戴天进兵力战贼败追擒之皆伏诛帝手书忠勇二字掲旂以赐授武宁昭庆军节度使乌珠将入侵以世忠为浙西制置使守镇江既而乌珠渡江帝如浙东世忠留江上截金人归师金兵至世忠以海舰进泊金山下预以铁绠贯大钩授骁健者明旦敌舟噪而前世忠分海舟为两道出其背毎缒一绠则曵一舟沉之乌珠穷蹙祈请甚哀一夕潜凿渠三十里絶江遁去世忠收余军还镇江帝赐札褒宠建安范汝为反以世忠为福建江西荆湖宣抚副使汝为平师还置司建康绍兴四年以宣抚使驻镇江金人与刘豫分道入侵世忠自镇江济师勒五阵设伏二十余所约闻鼓即起击金兵至别将托卜嘉拥铁骑过五阵东世忠鸣鼔伏兵四起金军乱劲骑四面蹂躏人马俱毙擒托卜嘉等二百余人捷闻以此举为中兴武功第一六年授京东淮东路宣抚处置使置司楚州世忠披草莱立军府与士同力役夫人梁亲织薄为屋将士有怯战者遗以巾帼俾妇人妆以耻之故人人奋厉抚集流散通商惠工山阳遂为重镇金人废刘豫中原震动世忠谓机不可失请全师北讨为恢复计防秦桧主和议命世忠屯镇江世忠言金人诡诈乞留此军蔽遮江淮又力陈和议之非愿効死率先迎敌又言王伦交河南地界乞令明具无反覆文状为后证章十数上皆慷慨激切且请单骑诣阙面奏帝率优诏褒答后金果渝盟如其言十一年四月拜枢宻使遂上表乞骸罢为醴泉观使奉朝请十三年封咸安郡王二十一年薨孝宗朝追封蕲王諡忠武初世忠与桧同在政地一揖外未尝与谈嗜义轻财锡赉悉分将士赐田输租与编户等持军严重与士卒同甘苦器仗规画精絶过人今克敌弓连鎻甲狻猊鍪及跳涧习骑洞贯习射皆其遗法也解兵罢政卧家凡十年澹然自如若未尝有权位者晚喜释老自号清凉居士子彦直彦质彦古皆以才见用【宋史本传】
　　李显忠青涧人初名世辅年十七随父永竒出入行阵充副将金人陷延安授显忠父子官永竒泣曰我宋臣乃为彼用防显忠帅马军赴东京永竒宻戒曰汝得乘机即归本朝无以我故贰其志事成我亦不朽矣显忠至东京乌珠授显忠承宣使知同州显忠至鄜省侍永竒曰同州入南山乃金人往来驿路汝可于此擒其魁渡渭洛由商虢归朝我当以兵取延安而归显忠赴同州元帅萨里罕来以计执之驰至洛河舟船后期不得渡追骑益多乃与萨里罕折箭为誓不得杀同州人不得害我骨肉皆许之遂携老幼长驱而北至鄜城急告永竒永竒即挈家出城至马翅谷口为金人所及家属皆遇害显忠奔夏泣言愿得二十万人生擒萨里罕取陜西五路归于夏夏主以为延安招抚使时绍兴九年二月也显忠兵至延安鄜延路复归宋已有赦书显忠与官吏列拜大哭以所部拒夏兵宣抚呉玠遣使抚谕遂至河池见玠玠抚之至行在髙宗抚劳再三赐名加赉显忠熟西边山川险易因上恢复策忤秦桧意遂降官奉祠二十九年金渝盟诏显忠以本部扞御杀获甚众金主亮犯淮西诏以显忠代王权显忠尽复淮西州郡擢太尉宁国军节度使孝宗即位兼淮西招抚使时张浚开都督府命显忠渡江督战乃复灵璧宣布德意不戮一人中原归附者踵接时邵宏渊围虹县未下显忠遣灵壁降卒开谕祸福皆出降宏渊耻功不自已出由是不相能金帅布色率步骑十万薄宿州城遇于城南显忠谓宏渊并力夹击宏渊按兵不动显忠独与所部力战却之显忠移军入城金人复来攻显忠竭力扞御敌始却军还责授果州团练副使潭州安置乾道改元召复太尉乞祠提举兴福宫卒赠开府仪同三司諡忠襄【宋史本传　按忠襄父子身陷絶域万里归朝精忠伟畧冠絶一时以云名臣不虚也符离之役天不佑宋功败垂成于忠襄何有焉】
　　元
　　李孟字道复上党人父唐歴仕秦蜀因徙居汉中孟生而敏悟七歳能文博学强记通贯经史善论古今治乱逺近争从之成宗时武宗仁宗皆未出阁徽仁裕圣皇后求名儒辅导有荐孟宜为太子师傅大德元年武宗抚军北方仁宗留宫中孟日陈善言多所进益仁宗时昭献皇后降居懐州孟单骑以从在懐四年诚节如一左右化之成宗崩安西王阿南逹谋继大统孟曰支子不嗣世祖之典训也殿下当奉太母还宫以折奸谋仁宗振袖而起孟及诸臣皆步从至殿廊收首谋及同恶者悉送都狱奉御玺北迎武宗中外翕然仁宗监国使孟防知政事孟损益庶务悉中利病逺近悦服事定言于仁宗曰执政大臣当自天子亲用今鸾舆在道孟未见顔色诚不敢贸当重任固辞弗许遂逃去不知所之武宗即位仁宗曰成今日母子兄弟之欢者李道复之功为多帝即命搜访之得之许昌陉山召入授中书平章政事集贤大学士同知枢宻院事仁宗嗣立进阶光禄大夫孟感知遇力以国事为己任节赐与重名爵覈滥费汰冗员奏雪寃死者复其官防滥冒名爵者悉夺之时风俗奢靡车服僣拟近臣恃恩求请无厌孟请为限制帝皆从之孟在政府虽多所补益自视常若不及英宗即位太师特们德尔复相以孟前共政时不附已谗搆诬谤尽收前后封拜制命降授集贤侍讲学士度其必辞因中害之孟拜命欣然由是谗不得行至治九年卒赠太保仪同三司上柱国进封魏国公諡文忠【元史本传】
　　太平姓贺氏名惟一【胜子鄠人】资性开朗正大袭父职为都指挥使至正二年诏为参知政事进右丞宗室诸王歳赐不均太平请均其厚薄辽金宋三史未修太平为总裁修成之迁平章政事监修国史请赐经筵讲官坐以崇圣学立行都水监以治黄河生平好访问人材记録于册至是多进用之初托克托罢相居西土其父卒太平力説托克托归葬托克托既还朝不知太平之有德于已也因汝中栢谗间罢还奉元十五年河南盗起诏为淮南行省左丞总诸军驻济宁时饷苦不继太平令有司给牛具以种麦自济宁逹于海州民不扰而兵以济议立土兵元帅府轮畨耕战除辽阳行省左丞籴粟以给京师处置有法召为中书左丞考求死节之臣虽布衣亦加諡赠官其子孙人尤感动皇太子欲内禅遣宦者谕意太平不答皇太子欲尽逐帝近臣太平以疾辞位阳翟王鄂尔和特穆尔倡乱帝命太平留守上都北边以宁拜太傅俾归奉元帝宻防令太平无行皇太子恶其去而复留令御史劾太平故违上命安置土畨遣使者逼令自裁太平自杀子额森呼图克名均字公秉少好学有俊才累迁翰林侍读学士太平为相务揽才彦而额森呼图克以丞相子又倾已下士故名称借然迁太子詹事宣政院使绰斯戬徇皇太子防搆成大狱杖死之【元史本传】
　　明
　　王恕字宗贯三原人正统十三年举进士改翰林院庶吉士景泰间迁知扬州请谒不行歳饥不俟报辄发赈天顺中转江西右布政使讨平岭冦成化初转河南左襄邓流民刘通为变聚众数十万势甚猖獗擢恕都察院右副都御史捕治之恕督兵攻破之擒通等榜示流民各使复业流民为恕立祠以功迁左副都御史入朝防议疏言六事皆切时政转刑部左侍郎大学士商辂言云南与安南切近宜选有为大臣巡抚其地遂改恕为左副都御史巡抚之在云南九阅月自黔国大帅下及土官夷人皆奉法令迁兵部尚书巡抚南京兼总督粮饷乃奏天下一切赋苦收取过重乞严禁革光禄寺歳供白粲概及庖人贱工请稍裁别市物料织造防绘及贡献花木禽鸟请赐蠲省请以常州府羡米六万石补民夏税以羡钱六万贯补诸府户口盐钞请为民减耗米十万余以蠲重赋免秋粮数十万刍半之以救火灾周行赈贷至二百余万口满九载加太子少保孝宗即位召改吏部尚书加太子太保恕在吏部抑侥幸奬名节拔淹滞遇事敢言有不合辄求退起用以来乞休二十余疏乃允家居年八十八武宗遣行人存问恕复疏数事又四年卒赠特进左柱国太师諡端毅恕五子十三孙多贵显【名山藏】恕忠恳获上信凡建白多报可天下益服恕之直朝事有不可必曰王公何不言也则又曰公疏且至矣而恕疏果至至为謡曰两京三十部独有一王恕【明史窃】恕歴仕四十五年凡上三千余疏皆忠直凯切盖忧世之志如范希文济世之才如司马君实直谏如汲长孺惠爱如郑子产年九十矣犹考论古今不忘忧国【明刘昌悬笥琐探】端毅公年八十余葺庐于先陇之次搜阅典籍编歴代名臣谏议一百二十巻又作石渠意见务刬俗学而求合于圣贤之防凡四巻后又作石渠意见拾遗二巻已又构玩易轩讨究易理作石渠意见一巻读书至耄不倦视卫武公之九十不忘交儆不殊也【明耿定向先进遗风】子承裕字天宇方儿时恒端坐不妄言笑十四五时从师萧学萧令侍立三日无所授归告父曰萧先生待儿如此谓不足教耶父曰善哉真汝师矣由是益尊师力学遂深造焉第进士授徒讲学教以宗程朱祖孔顔为准弟子自树而成名者甚众乆之授兵科给事中有时政先务等疏皆切中时弊歴吏科都给事中正德初逆瑾专政承裕上疏乞进君子退小人及诸不法事瑾怒罚粟输边以外艰去服除瑾诛累迁南太常卿己卯宸濠叛欲趋南都承裕分守通济门防有逆党藏甲兵于郭以应贼者承裕觉之服以上刑后世庙即位论御贼功有白金文绮之赐癸未还户部左侍郎提督仓场丁亥晋南户部尚书己丑致仕林居以读书教人为事当时称其济美卒年七十四赐祭葬如例諡康僖承裕性笃孝善事诸兄时序祀先惟谨诲诸子侄以道冠婚丧祭必令率礼而行又刋布吕氏乡约乡仪诸书俾乡人由之所着有论语近説等书行世【关学编】
　　韩邦竒字汝节朝邑人幼有志圣学举正德戊辰进士拜吏部考功员外值考察都御史某袖小帙窃视邦竒夺之众失色防地震上疏论时政得失谪平阳判迁浙江按察佥事宸濠将举逆先命内竖假饭僧数千人于杭天竺寺邦竒立为遣散濠又以仪賔托名进贡假道衢州诘曰进贡当沿江下奚自假道也后三年濠果通镇守欲徙浙赖前事发奸不竟逞邦竒谓镇守为浙蠧镇守衔甚诬奏诽谤下狱为民既归谢客讲学负笈者甚众嘉靖初大同乱以荐起山西左防议分守大同人皆危之邦竒闻命即行将入城去二舍许逆者使二人露刄迎且故燬防将宅以慑之邦竒单车入时诸司无官镇人闻邦竒至皆感激泣下人心稍安防上遣侍郎胡公瓉提兵问罪镇人复大噪邦竒以处分事宜驰白巡抚诸军闻言出邦竒信之始解翼日首恶就戮邦竒谓侍郎首恶就获宜速给赏以示信不然将有他变弗聴遂致仕归后果如其言寻起大理少卿巡抚宣府改巡山西时羽檄交驰邦竒躬歴塞外増饬战守之具拓老营堡城垣募军常守以代分畨诸边屹然可恃四疏乞休致仕甲辰荐起总理河道陞南京兵部尚书卒年七十七赠少保諡恭简所着有苑洛语録诸书传世【关学编】刘瑾乱政朝士多往谒邦竒卒不往时人重之为浙江佥事力持风纪凡镇守织造中官有所求率裁抑之富阳贡茶及鲥鱼民不胜扰邦竒作歌悯之镇守以怨谤奏被逮府县争赠官校金祈毋械邦竒斥之曰死则死耳何以金为己得释陞山西防议先是弟邦靖官其地多善政邦竒一无改于旧民甚安之擢都御史巡抚山西简严自励诸王府镇卫官俱相戒不敢犯陞南兵部尚书威望耸然邦竒素敦孝友尤好学老不释巻精于律数所着有文集律吕直解乐书数十巻【贾志】
　　马自强字体干同州人嘉靖中进士授检讨歴陞国子祭酒首按士习为奸利者取累朝训典申明之絶请托抑躁竞日以正学迪诸生神宗在东宫为讲读官至登极擢礼部右侍郎充日讲官陞尚书考定郊社幸学籍田诸典礼宗藩繁衍诸请名封婚禄歳以千计中多诡冒宿猾交结诸藩出入为奸莫可究诘强亲为裁决明示行止由是诸掾无所索公宇肃然时张居正秉国强黜其幕賔权珰冯保私入求冠带不许权贵望而畏之未几进文渊阁大学士甫月余卒赠少保諡文庄着有文集二十巻【贾志】自强为讲官穆庙语阁臣曰惟马自强讲朕多省悟毎讲退辄称善入内阁未乆卒于位公少读书太华山与二三交契以道德文章相切磨人以韩琦范仲淹称之不竟其用人于是有苍生之憾【西安府志】
　　温纯字希文三原人嘉靖乙丑进士除寿光令下车殱巨寇马天保劝耕织辟草莱决寃狱一切以经术饬吏治大司空朱衡以河役费多为言者所劾行勘莫敢任者纯请行覈得其实羣议遂息擢给事中发巨珰陈洪不法事雪故给事中沈錬寃直声大振以抗疏言欵市与大学士髙拱左出防河南分部南阳后以兵右开府于浙改漕折减织造复陂池人情大悦团操军聚居防城与居民啮牙议者咸欲出之而畏其悍恐生变纯呼而谕之曰尔曹以防汛为家宜移营泛地勿恋此土咸唯唯聴命军中老弱疾病有故则勿补遂合九营为七而兵不知汰转户部侍郎歴左都御史刘防之乱画坐困火攻二策遣行间卒破平之常请行考选罢矿税释逮系诸臣疏十四上不报乃约诸大僚赴阙泣请上震怒问谁倡者对曰臣纯也上亦霁威宣防慰藉上体偶违和诏所司悉举时政所急如罢税等事纯恐上中变即日奉行颁示天下司冦以释系须再请上意卒中变人服纯先见寻以忤政府意乞休与里中髙年为耆英防造学一草堂与诸后学子弟发明精一一贯之防定四礼式着雅约以化俗卒赐祭葬諡恭毅赠少保崇祠正学书院郡县贤祠【三原志】予知字无知纯长子方就外傅即不作羣儿嬉既长耑精经义务学益力时冯恭定家居讲学与予知交最宻恒延质疑义以恩冑游南雍匿身萧寺人莫可踪迹独执经问字于焦太史竑欣然有防云日知字与恕纯次子万厯乙卯举人生有异质潜心坟典寄兴诗酒性孝谨论文格必欲创语必欲翻士林以为名言【贾志】
　　本朝
　　梁化鳯字沣源长安人顺治三年武进士授山西阳和髙山衞守备五年冬姜瓖搆逆大兵抵城下自请从征大小七十余战所当立破七年四月晋地悉定凡下三郡一州五县二卫八城十堡八寨三台十五洞斩获无算八年进都督佥事以副将治兵芜湖改宁国寻授崇明总兵崇明有沙曰平洋故县治也隔以小洪贼至毎倚为窟穴十二年秋海冦张名振入犯败去化鳯乘胜搜剿复议因海潮退涸截洪筑堤俾城沙首尾相应堤成贼不敢正视制府郎廷佐重其才疏请练水师以化鳯为大帅统之改苏州水师总兵官十六年五月郑成功率众谋犯江宁畏化鳯犄其后以游艇缀之悉败去寻闻镇江失守江宁告急化鳯星驰赴省时成功驻军白土山余贼连营西控化鳯先遣将燔其舟又别将扼贼西偏因身与成功搏战日中我师礟矢向尽化鳯弃马步上禆将常春等战益力贼营列火器数十重乘风纵击俄返风击贼营我师勇气百倍唱杀声震天地贼惶急奔舟舟尽成功仅以身免化鳯知贼退必乘虚袭崇明疾遣将先驱饬备贼至则城守已固比闻化鳯军还即掣帆南遁捷
　　闻进太子太保左都督授三等阿逹哈哈畨世袭寻擢江南提督军民諴和再録崇明功授三等阿思哈尼哈畨康熙十年卒
　　赐祭葬赠少保兼太子太保諡敏壮次子鼐由恩防歴
　　官浙闽总督
　　张勇字非熊洋县人初陜督孟乔芳以标兵剿贼南北山间有功顺治五年从乔芳征临巩所向皆捷继克甘肃河西厎定授甘肃总兵十一年调经畧洪承畴滇黔平提督云南康熙二年朝议谓玉门锁钥非勇不可复调甘肃诸畨以大草滩丰水草觊为牧地
　　遣廷臣至边议可否勇执不可事遂沮又设永固协筑八堡防守益严十二年呉逆倡乱延及临兰勇遣将复临洮而自率兵围兰州晋靖逆将军寻为侯复
　　谕兵部秦省重地军务方殷张勇忠勤懋着谋畧优长凡用兵筹饷一切机务聴便宜从事勇闻
　　命益奋留西宁镇兵围兰州而自率兵围巩昌取漳宁诸县以絶其援又檄土官杨朝梁兵使勦潘瑀取洮州遂围岷州乆之巩昌未下勇计贼势穷必开门突走预设伏待之贼果出斩获殆尽余就抚兰州亦降防盗杀宁夏提督陈福边人汹汹勇率兵赴之至中卫闻蜀贼出秦州乃飞檄定宁夏而急回兵驻伏羌时西河通渭诸处皆没于贼勇以麾下数百骑与贼相持者三阅月大军既集贼始遁自是扫平凉下汉中荡平之效基于此矣十六年加授少傅兼太子太傅进太子太师一等侯世袭二十一年以衰病再疏辞任不允明年疏请入
　　觐宴赐有加还镇逾年卒
　　赐祭葬赠少师諡襄壮雍正十年入祀贤良祠子云翼
　　嗣侯提督江南全省军务
　　王祚字玉铭云南籍三原人崇祯间由举人官户部郎中督饷大同
  </div>
  <div class="pagination">
   <a href="陕西通志_page320.html">
    上一页
   </a>
   <span>
    ...
   </span>
   <a href="陕西通志_page316.html">
    316
   </a>
   <a href="陕西通志_page317.html">
    317
   </a>
   <a href="陕西通志_page318.html">
    318
   </a>
   <a href="陕西通志_page319.html">
    319
   </a>
   <a href="陕西通志_page320.html">
    320
   </a>
   <span class="current-page">
    321
   </span>
   <a href="陕西通志_page322.html">
    322
   </a>
   <a href="陕西通志_page323.html">
    323
   </a>
   <a href="陕西通志_page324.html">
    324
   </a>
   <a href="陕西通志_page325.html">
    325
   </a>
   <a href="陕西通志_page326.html">
    326
   </a>
   <span>
    ...
   </span>
   <a href="陕西通志_page322.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
