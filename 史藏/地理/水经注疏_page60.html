<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 60 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 60 页/共 77 页
  </h1>
  <div class="content">
   [二二]「《文选 陆士衡＜辨亡论＞》……」　按：《文选》李《注》引郦之《水经注》，邓塞「北」作「者」，「东南」作「东北」，「方俗」作「先后」，「名」作「因」。则朱本讹字，唐时已尔。
[二三]「《寰宇记》，鄾城在邓城南八里」　按：《寰宇记》百四十五邓城县下云：「鄾城即古鄾子之国，邓之南鄙。」
[二四]「今有奥来山，在遂平县西七十里」　按：《方舆纪要》五十「奥来山在遂平县西七十里。」《疏》盖本之。
[二五]「吴房县山溪有白羊涧，涧水旧出羊」　按：今影印本《御览》「涧」作「渊」，与《疏》异。
[二六]「《楚辞 天问 注》，手拍曰扑」　按：王逸《注》无，朱熹《注》作击手曰扑。沈钦韩《疏证》曰：「扑字误，改作拍，亦非，盖本抃，字坏作扑。《集 》：拚亦作抃。《说文》：拊水也。」按：沈说是也。王逸《注》本作「抃」，《天问》有「抃」无「扑」。段玉裁云：「拚，俗作抃。」沈炳巽本正作「抃」，可证。
[二七]「说见王念孙《读书杂志》」　按：《读书杂志》四之三舞阳条云：「此侯所封在瀙水之北，舞水之南，故曰瀙阳侯。舞阳与瀙水，皆在舞水之南，而舞阳乃在舞水之北，则瀙阳之不属舞阳审矣。」
[二八]「赵云：按《寰宇记》引此文，出《圣贤冢墓记》」　按：《寰宇记》百四十二方城县下有：「黄城山即方城山也。」《地志》：「南阳叶县方城邑有黄城山。」朱本作「故《地理志》曰南阳叶方城邑西有黄城山。」《疏》依戴氏改作「《圣贤冢墓记》」，赵引《寰宇记》亦云。今按：仍当作《地志》，不必改，「理」字衍文，当删。朱本不误。《注》文此下即接是长沮桀溺耦耕之所云云，可证。《寰宇记》此语在比阳县「即黄城山也」下。
[二九]「《汉志》安阳县故江国……阳安县故道国」　按：三语皆《汉志》颜《注》引应劭说。
[三〇]「刘弘遣陶侃、蒯桓、皮初等讨昌于竟陵」　按：《张昌传》作「桓」，《刘弘传》作「恒」，《通鉴 注》亦作「恒」，据改。
[三一]「《汉志》江夏郡无新市县，《续志》有之」　按：《续志》有南新市，侯国。
[三二]「属随阳郡」　按：标点本《宋书 州郡志》云：「明帝泰始五年还属郢，改为随阳。」《校记》五十九引洪颐 《诸史考异》云：「顺帝升明二年十一月甲子，改封南阳王翙为隋郡王，改随阳郡。《志》误。」今按《宋书》九十《随阳王翙传》云：「二年，以南阳荒远，改封随阳王。」
《水经注疏》卷三十二
　　后魏郦道元撰
　　　　　　　　　　　　　　宜都杨守敬纂疏
　　　　　　　　　　　　　　　　　　　　　　　　　门人枝江熊会贞参疏
　漻水
漻水出江夏平春县西。守敬按：漻水始见此《经》。《说文》，漻，清深也。兹水殆取清深为名欤？县见《淮水》篇。
漻水北出大义山，守敬按：《舆地纪胜》，大义山在随州东北，几环百里。民居其间，贫富自相取足，有义风，故名。《名胜志》，山在州东北五十五里。《一统志》，在州东北五十里。则漻水出州东北。今州东北一水南流，即此水而失其名。南至厉乡西，守敬按：厉乡详下。赐水入焉。水源东出大紫山，按《寰宇记》，锡水在光化县西北十里，源出随县大浩山。锡与厉声不近，必赐之误，大浩当亦大紫之误。《舆地纪胜》，大紫山在随州东北一百三十里。今有溧河，出州东北五十里
螺蛳山。《一统志》以为即此水。分为二水，一水西径厉乡南，水南有重山，赵改重作童。会贞按：《御览》五十四引此作重，重山本盛弘之《荆州记》不误，见下。即烈山也。山下有一穴，父老相传，云是神农所生处也，故《礼》谓之烈山氏。水北有九井，子书所谓神农既诞，九井自穿，谓斯水也。又言汲一井则 水动。井今堙塞，遗迹髣 存焉。亦云赖乡，朱脱赖字，戴、赵增。故赖国也，有神农社。会贞按：《初学记》七引盛弘之《荆州记》，隋郡北界有厉乡村，村南有重山，山下有一穴，父老相传云，神农所生。村西有两重，内有周围一顷二十亩地，中有九井，神农既育，九井自穿。又云，汲一井则 井水动。即以此为神农社，年常祠之。《续汉志 注》引略同，是郦所本，而兼采他说。《礼记》[《祭法》]作厉山氏。郑玄曰，炎帝起于厉山，或曰有烈山氏。《元和志》，厉山亦名烈山，在随县北百里。《一统志》谓在随州北四十里《汉志》随，厉乡，故厉国。师古曰，厉读曰赖。赐水西南流入于漻，会贞按：今溧河西南流，于随州东北，合州东北南流之水。即厉水也，赐、厉声相近，宜为厉水矣。一水出义乡会贞按：《山海经》[《海内东经》]，淮水出余山，余山在义乡西。《元和志》，桐柏县，汉平氏县之东界，梁于此置义乡县。在今桐柏县东。西南入隋，戴作随，下同。会贞按：入隋者，入隋县境也。隋县见《涢水》篇。又注漻。会贞按：此一水在上一水之南。漻水又南径隋县注安陆也。会贞按：安陆县见《涢水》篇。
南过安陆入于涢。会贞按：今随州东北南流之水，会溧河，至州东南入涢水。
　蕲水
蕲水出江夏蕲春县北山。守敬按：《元和志》，蕲春，汉旧县，因蕲水以为名。则蕲水之名久矣。《通鉴》唐兴元元年，《注》引此，北下有大浮二字，系衍文。《寰宇记》引作北山。
山即蕲山也。朱作近柳，《笺》曰：宋本作蕲柳。赵、戴依改。守敬按：作近柳固非，作蕲柳亦有误。《后汉书 袁术传 注》引此云，即蕲山也。《通鉴》汉建安二年、魏黄初四年《注》引并同。观下历蕲山紧承此句，故知当作蕲山，至确。《元和志》，蕲水出蕲春县东北大浮山，一名蕲山。《一统志》，蕲山在蕲州北六十里，蕲水发源于此。考蕲水有数源，郦氏谓首受希水枝津，盖以最北之关口河为正源也。
水首受希水，枝津守敬按：此即《江水注》希水下所谓枝津出焉者也。西南流，历蕲山，出蛮中，故以此蛮为五水蛮。五水即谓蕲水、希水、巴水、朱讹作水即谓巴水也。赵水上增五字，即谓下增蕲水希水四字云：盖蕲水、希水、巴水、赤亭水、西归水合为五水也。见《宋书 夷蛮传》。戴作谓巴水、希水。守敬按：五水惟蕲水最东，次希水，次巴水，次赤亭水，次西归水，则赵增是。惟也字衍文，今删。《通鉴》宋元嘉二十九年，《注》引此作五水谓巴水、蕲水、希水、赤亭水、西归水。 水次第，与
《宋书》同，疑胡氏依移。及赤亭水、朱及作又，赵同，戴删。会贞按：又为及之误，今订。西归水，戴此下增蕲水其一焉五字。会贞按：希水、巴水、赤亭水并见《江水注》，惟西归水无考。《方舆纪要》蕲州下谓在麻城县西北，依次求之，疑即今黄安县西之龙河也。蛮左凭居，阻藉山川，世为抄暴。宋世、沈庆之于西阳上下，诛伐蛮夷，即五水蛮也。会贞按：《宋书 夷蛮传》，西阳五水蛮，所在 深岨，种落炽盛，历世为盗贼。元嘉二十九年，遣沈庆之讨之。大明四年，又遣庆之讨西阳蛮，大克获而反。《庆之传》亦载两次讨蛮事，五水皆在西阳郡地，故五水蛮亦称西阳蛮。西阳郡见《江水注》。
南过其县西。
晋改为蕲阳县，守敬按：汉蕲春县属江夏郡，后汉因，吴置蕲春郡，旋入魏，后复入吴。晋太康初省郡，县属弋阳郡，惠帝改属西阳郡，故城在今蕲州西北。孝武改为蕲阳，属新蔡郡。宋还属西阳，齐因，后废。《注》谓县徙江州，即下蕲阳州也，在蕲州西。县徙江州，朱徙讹作从，戴、赵改。戴改州作洲，下同。守敬按：《说文》本作州，后人加水，此《注》州洲互见，盖郦氏好奇，故意错出，当两存之。置大阳戍，会贞按：《通鉴》宋泰豫元年，大阳蛮酋桓诞降于魏。胡《注》，宋置大阳戌于蕲阳县西。从齐昌郡移治于此也。朱昌讹作安，戴、赵改。戴重一齐字。守敬按：《南齐州郡志》，豫州有齐昌郡齐昌县，
《地形志》，北江州亦有之。《隋志》，蕲春旧曰蕲阳，梁改曰蕲水，后齐改曰齐昌，置齐昌郡。始误以萧齐为高齐，而《元和志》因之。[一]此《注》云后齐昌郡移治于此，是谓萧齐，北魏之齐昌郡治此也。戴氏据《隋志》、《元和志》增一齐字，则为高齐矣。曾不悟高齐非道元所及。
又南至蕲口会贞按：《通鉴》隋开皇九年伐陈，蕲州总管王世积破陈将纪瑱于蕲口，即此。南，入于江。
蕲水南对蕲阳州会贞按：即《江水注》之石穴州，以蕲阳县徙治洲上，故又有蕲阳洲之名，洲在今蕲州西江中。入于大江，谓之蕲口。朱脱之字，戴、赵增。会贞按：《后汉书 袁术传 注》引此作亦谓之蕲阳口，则之字外尚有脱文。《舆地纪胜》称蕲阳口亦一证。今关口河西南流，合南源诸水，又西南至蕲州西桂口入江。洲上有蕲阳县徙。赵改洲作州。
　决水
决水出庐江雩娄县南大别山。守敬按：《说文》，庐江有决水，出于大别山。以《汉志》照之，知出庐江雩娄也。此《经》本班、许为说。
俗名之戴改名作谓。为檀公岘，朱公讹作山。赵改云：《方舆纪要》引此作公，亦见《梁书 裴邃
传》，戴改同。会贞按：《通鉴》梁普通二年，《注》引此作檀公岘。盖大别之异名也。赵云：按《尚书 正义》曰，《地理志》无大别。郑玄曰，在庐江安丰县。杜预《春秋 注》云，大别，不知何处。或云在安丰县西南。《左传》云，吴既与楚夹汉，然后楚乃济汉而陈，自小别至于大别。然则二别近汉之名，无缘得在安丰。如预所言，虽不知其处，要与内方相接，汉水所经，必在荆州界也。胡渭曰，按《地理志》六安国安丰县下云，《禹贡》大别山在西南。郑、杜说所自出。《正义》谓《地志》无大别山，何也？又云，大别山在汉阳府城东北半里，汉水西岸。《水经注》，江水径鲁山南，古翼际山也。《元和志》，鲁山一名大别山，在汉阳县东北一百步，其山前枕蜀江，北带汉水。杜元凯已知在江夏，不在安丰。郦氏主杜说，而终不能指鲁山为大别，至唐人始能言之。守敬按：大别亦见《江水注》巴水下，曰下灵山，曰分水山，曰巴山，皆异名也。此雩娄南之大别，即《汉志》安丰西南之大别。又《隋志》期思[故雩娄地。]有大别山。《新唐志》霍山有大别山，《寰宇记》谓之安阳山，云在霍邱县西九十里。《一统志》以为在霍邱西南九十里，盖其山绵延甚广，各就一方言之。观《水经》及《注》，决水、巴水各出大别，则指今商城罗田之闲言，决水出商城东南，巴水出罗田东北也。大别非汉阳之鲁山，洪亮吉曾设十二难以辨之。其水历山委注而络其县矣。朱作也，赵同，戴改矣。守敬按：明抄本作矣。下文云，决水，世谓之史水。《寰宇记》，今呼史水，即为讹谬，盖俗称相沿不改矣。其云在雩娄城南屈曲，即此所谓历山委注而络其县也。今犹曰史河，出商城县东南境，松子关北山，东北流。
北过其县东，守敬按：汉县属庐江郡，后汉因，魏属安丰郡，晋因，东晋省，宋复置，属戈阳郡，后属边城左郡，齐属安丰郡，梁因，后魏西边城郡有宇楼县，定城郡有宇娄县，皆即此也。在今商城县东北。
县故 也。守敬按：雩娄在《春秋》为楚地。昭五年，楚子惧吴，使薳启疆待命于雩娄。《史记 吴世家 集解》服虔曰，雩娄，楚之东邑。《淮南子》孙叔敖决期思之陂，灌雩娄之野。亦楚地之确证。然则《左传》侵吴，及雩娄，师未出楚境，知吴有备而还。非谓雩娄为吴地也，当作县故楚地。[二]郦氏故吴之说，即就《左传》言也。《春秋左传 襄公二十六年》，楚子秦人侵 ，及雩娄，闻 有备而还，是也。《晋书地道记》云：在安丰县之西南，守敬按：县详下。即其界也。故《地理志》曰：决水出雩娄。朱脱娄字，《笺》曰：孙云，当有娄字。守敬按：《汉志》系决水于雩娄，引见下。
又北过安丰县东。
决水自雩娄县北，径鸡备亭。守敬按：《春秋》杜《注》，鸡父，楚地，安丰县南有鸡备亭。在今固始县东南。《春秋 昭公二十三年》 败诸侯之师于鸡父者也。安丰县故城，守敬按：汉县属六安国，后汉属庐江郡，魏属安丰郡，晋因，东晋徙废，在今固始县东。今边城郡治也。守敬按：宋置边城左郡，齐曰边城郡，梁、后魏因。《地形志》边城郡治麻步山，领史水县者是也。别有西边
城郡盖在此郡西。王莽之美丰也。朱丰作风，赵同，戴改。守敬按：《寰宇记》引此作丰。《汉志》原作丰。世祖建武八年，封大将军、凉州牧窦融为侯国，晋立安丰郡。赵云：按《续志》有安丰县，又有安风，侯国。盖光武以安丰、阳泉、蓼、安风四县，封窦融为安丰侯，其国都则治安风。爰及魏、晋之安丰郡，皆治安风县也。此与《淮水注》之安丰津，水南有城，故安丰都尉治之安丰，盖两地而异名，不可混也。会贞按：窦融之封见《后汉书》本传。《宋志》魏文分庐江置安丰郡。而安丰县下又云，晋武帝立安丰郡，盖魏末省，晋复立也。此《注》言晋立郡，乃从《宋志》后一说。又魏、晋郡，据《志》并治安风县。《注》系于此，谓晋因安丰县之名立郡耳，非谓郡即治此也。全《淮水注》之安丰津，安丰都尉皆当作风，说见彼篇穷水下。
决水自县西北流，径蓼县故城东，守敬按：汉县属六安国，后汉属庐江郡，魏属安丰郡，晋因，东晋后废。故城在今固始县东北七十里，宋侨置固始县，为新蔡郡治。齐为北新蔡郡治。后魏仍曰固始，孝昌中入梁，复改曰蓼县，即今固始县治。又径其北，汉高帝六年，封孔藂为侯国也，朱《笺》曰：《史记 功臣表》高帝六年，封孔藂为蓼侯。《汉书 功臣表》作孔聚。戴删也字。守敬按：《史记志疑》此侯必是名聚，《汉书 艺文志》称孔聚也。《水经注》从《史记》作藂，非。世谓之史水。朱史讹作决，赵同。戴改云：宋永嘉中置史水县，取水以名县。
决水又西北，朱决作也，上属。赵同，戴改。灌水注之，其水导源庐江金兰县西北东陵乡大苏山，即淮水也。朱淮讹作注，《笺》曰：孙云，当作灌水。赵云：按《汉志》庐江郡下云，金兰西北有东陵乡，淮水出。淮即灌也，非出桐柏之淮，然其字相承已古，要不可改而作灌。盖班《志》原是淮字，道元故以之释灌水，若破淮作灌，则以灌水释灌水，于义岂可通乎？守敬按：赵说是也。乃王念孙亦谓《汉志》淮当为灌，引此《注》不得其解，以即淮水也四字为后人所加，而径删之，误矣。《汉志》金兰不称县。《禹贡山水泽地》篇，东陵地在金兰县西北，为郦所本。此县无考。东陵，众说纷纭，参观《江水》篇。利水出东陵，当自金兰东南，迤直抵今广济县之东北，黄梅县之西北。大苏山特东陵西北境也。《地形志》，扬州新蔡郡新蔡县有大苏山。《隋志》，殷城县有大苏山。《寰宇记》谓山在固始县东四十里。在今商城县东南五十里，灌水出此，俗名石槽河。许慎曰：出雩娄县。守敬按：《说文》，灌水出庐江雩娄。俗谓之浍水。朱此下有也字，赵同，戴删。赵云：按《说文》浍是汾浍之浍，而别有潓水，出庐江，入淮，从水，惠声，音胡计切者，即是水也。会贞按：《说文》潓水未详。洪亮吉又谓决水疑即潓水，以音近而淆。桂馥从之，云，徐邈读决为古惠反，与潓声近。《元和志》，浍水在殷城县西五里。《寰宇记》，灌水俗音讹，或为浍水。后周置浍州，以水名。褚先生所谓神龟出于江、灌之闲，嘉林之中，盖谓此水也。朱《笺》曰：今《龟筴传》云，神龟出于江、淮之闲，此《注》作江、灌，盖所见之本各异耳。全云：今《龟筴传》作江、淮，淮即灌也，非出桐柏之淮。守敬按：今各本《史记》
并作有神龟在江南嘉林。《御览》九百三十一，引亦作江南，并无作江淮者。王念孙谓是后人所改，当以《水经注》为是。灌水东北径蓼县故城西，而北注决水，朱此下有也字，赵同，戴删。守敬按：今石槽河东北流，径商城县至固始县南入史河。故《地理志》曰：决水北至蓼入准，灌水亦至蓼入决。朱作决水北注蓼入灌，灌水于蓼亦入决。赵云：《汉志》庐江郡雩娄县下云，决水北至蓼入淮。又有灌水，亦北至蓼入决。道元盖抄其词而稍变之，似失意义。戴改。守敬按：《汉志》，决水入淮，灌水入决。此引《汉志》作决水入灌，是讹文。乃桂馥反欲改班入淮作入灌，以合郦，田误认此淮为庐江之淮，谓淮当作灌，故欲改之。不知《注》既言灌水即淮水，则淮、灌只一水。如决水入灌，灌水入决，是两相入矣，有此理乎？盖入淮者，指出桐柏之淮，即篇末《经》文所谓北入于淮也。桂氏偶有不照耳。若《说文》灌水入淮，与《汉志》入决，似异实同。盖灌、决二水，互受通称。桂氏又欲改为入潓，亦臆说也。赵此下据《寰宇记》引增县西蓼邑即皋陶之封邑也十一字，全增同。《春秋 宣公八年》冬，楚公子赵增燮字。灭舒蓼。臧文仲闻之曰：皋陶庭坚，不祀忽诸，德之不逮，赵作建。民之无援，哀哉！《笺》曰：按《左传 文公五年》冬，楚公字燮灭蓼。臧文仲有皋陶庭坚不祀之叹。至宣公八年夏，楚人灭舒蓼，自是两事。会贞按：此《注》及《淮水注》皆以蓼为舒蓼，非也。桓十一年《左传》，郧与随、绞、州、蓼伐楚师。杜《注》，蓼国，义阳棘阳县东南湖阳城。在今唐县南。文五年《传》，楚公子燮灭蓼。《注》，安丰蓼县。即此《注》之县。《括地志》，光州固始县，本《春秋》
时蓼国，郾姓，皋陶之后也。《左传》，子燮灭蓼。《太康地志》云，蓼国先在南阳。今豫州郾县界，故胡城是，[晋南阳属荆州，当作荆州棘阳界，故湖阳城是。]后徙于此。是始居今唐县，后徙固始者，郾姓之蓼也。若宣八年，楚所灭之舒蓼，乃 舒之一。《诗》渐渐之石，郑《笺》，舒，舒鸠、舒鄝、舒庸之属。《春秋地名考略》云，今江南庐州庐江县，故舒城，本为三国地。《汉志》庐江郡舒故国，当为 舒相属之域，则蓼与舒蓼，不得混而为一。
决水又北，右会阳泉水，水受●水，东北流径阳泉县故城东，守敬按：《寰宇记》，古阳泉县，泉从县西南，北流入决。城在泉水之阳，故名阳泉。今水东见有古城。如乐氏说，是阳泉水径县故城西，与注径城东不同，岂注东为西之误欤？前汉县属六安国，后汉属庐江郡，魏初为郡治，后郡徙，县属，晋复为郡治。宋废。《地形志》，汝阴有阳泉城，在今霍邱县西五十五里。故阳泉乡也。汉献帝中，封太尉黄琬为侯国。朱讹作灵帝中。赵云：按灵帝下脱年号，《后汉书 黄琬传》，董卓秉政，以琬名臣，征为司徒，迁太尉，更封阳泉乡侯。卓入朝在灵帝崩后，则琬封当在献帝初年，亦非灵帝也。戴改作献帝。[三]又西北流，左入决水，守敬按：《固始县志》，泉河在县东四十里。上承商城县石梁堰水，北流入支河。谓之阳泉口也。朱口讹作石，《笺》曰：当在阳泉口。戴、赵改。赵云：《三国志 魏书 满宠传》，吴将陆逊向庐江，宠整军趋阳宜口。即阳泉口也。又《吴书 孙綝传》朱异帅三万人屯安丰城，为文钦势。魏 州刺史州泰，拒异于阳渊。郦注《施水》篇亦作阳渊。《续志》，阳泉，侯国。刘
昭《注》引《广志》曰，有阳泉湖。会贞按：明抄本作阳泉口。《通鉴》魏明帝太和六年《注》引此同。《满宠传》阳宜，乃阳泉之误。至《施水》篇之阳渊与此中隔肥、泚、泄等水，邈不相涉，不得牵入。
又北入于淮。守敬按：今史河东北流，径商城县，折西北，径固始县，又东北入淮。
俗谓之浍口朱浍讹作决，赵同，戴改。会贞按：俗谓灌水为浍水，故此复谓之浍口，戴改，是也。非也，斯决、灌之口矣。会贞按：此决水入淮，本决口，灌水入决以入淮，亦可曰灌口，而流俗传呼失实，误灌口为浍口，故郦氏驳之，特正其名曰，斯决、灌之口矣。余往因公至于淮津，会贞按：《北史》本传，孝昌初，梁遣将攻徐州，杨州刺史元法僧于彭城反叛。[四]诏道元持节兼侍中，摄行台尚书，节度诸军。军至涡阳，败退，道元追讨，多所斩获。未明言到淮南，不知所谓因公至淮津，即此时否？舟车所届，次于决水，访其民宰，与古名全违。脉水寻经，方知决口。朱口讹作水，《笺》曰：宋本作口。赵、戴改云：按上文既以俗谓决口为非，而此又云方知决口，何耶？或恐有脱误。守敬按：赵不知上文决口为浍口之讹，故有此疑。盖灌、浍声相伦，习俗害真耳。守敬按：此申明浍口致误之由，意谓决口即灌口，而灌、浍声近，流俗不觉讹变失真也。
　沘水
沘水出庐江 县西南，霍山东北。朱沘讹作泚，下同。赵改云：《后汉书 光武本纪》，与甄阜、梁邱赐战于沘水。章怀《注》，沘水在今唐州沘阳县南。庐江 县亦有沘水，与此别也。章怀所云唐州沘阳县之沘水，是沘水之误。[按此说非，见《比水》篇。]其云庐江 县亦有沘水，即是水也。道元云沘水或作淠，以沘与淠音同，若 此作泚，相去远矣。篇中泚字，俱当作沘。戴改同。
 者，山、水名也。《开山图》 山围绕大山为霍山。朱《笺》曰：《尔雅》，大山宫小山曰霍。郭《注》云，宫谓围绕之。郭景纯曰： 水出焉。守敬按：《尔雅》，霍山为南岳。郭《注》，今在庐江 县西，即天柱山， 水所出也。汉武帝以衡山辽旷，因谶纬皆以霍山为南岳，故移其神于此。《汉志》， 天柱山在南。《江水注》引之，亦云天柱山即霍山。《方舆纪要》，霍山在霍山县南五里。又云， 山在 山县西北二十里，绵 深远，与霍山县接界，即霍山矣。《广雅》云，天柱谓之霍山。今谓之皖公山，皖水出焉。别流曰 水合流入于江。今潜水出潜山县西北山，东南流入皖水，又东南至怀宁县西入江。县即其称矣。守敬按：《汉》、《晋》、《宋》、《齐志》作 ，《续汉》、《后魏志》作 ，二字通。汉县属庐江郡，后汉、魏、晋因，宋为郡治。齐郡徙，县属。梁因，后魏复为郡治。[前汉、晋、宋、齐治，作 。后汉复，
《魏志》作 ，二字古通。]在今霍山县东北三十里。《春秋 昭公二十七年》 因楚丧，围 是也。守敬按：《左传》文， 作潜。杜《注》，楚邑，在庐江六县西南。《地理志》曰沘水出沘山，不言霍山，朱《笺》曰：孙云，按《汉志》沘山，沘水所出，北至寿春，入芍陂。师古曰，沘音比，又音布几反。沘，字或作淠。守敬按：《說文》之 水，或以為 之省，但在丹陽，不在廬江，蓋別一水也。《宋书 长沙王道怜传》，芍陂有旧沟，引 水入陂。《通鉴》唐干宁四年，汴葛从周奔还，扬行密等追之，及于淠水。《寰宇记》 水源出多智山。今淠河出霍山县南， 山县西北境山。
淠水又东北径博安县，朱脱淠字，戴、赵增。守敬按：县见《泄水》篇。泄水出焉。守敬按：《泄水》篇见后。
东北过六县东，会贞按：前汉之六县，后汉改六安，据《吴志 孙权传》嘉禾六年，遣卫将军全琮袭六安，当魏景初元年。《朱异传》魏庐江太守文钦营住六安，在魏正始中。是魏仍称六安。《经》作于魏时，当作六安县，而作六县，盖传抄脱安字也。又《注》作径县故城西，与《经》作东不相应，而《注》不辨《经》之误，知《经》本作西也。
淠水东北，右会 鼓川水，水出东南 鼓川，朱脱鼓字，戴、赵增。会贞按：当作水出东南 鼓山《隋志》开化有蹋鼓山，蹋、 通。山当在今六安州东南。西北流左注 水。会贞按：水当在
今六安州南。
淠水又西北径马亭城西，朱作马享，《笺》曰：宋本作马亨。戴、赵改亨。守敬按：非也。《后汉书 丁鸿传》，元和三年，徙封马亭乡侯。章怀《注》引《东观记》，以庐江郡为六安国，所以徙封为马亭侯，是此当作马亭无疑，今订。在今六安州北。又西北径六安县故城西，守敬按：《史记 项羽本纪》，立黥布为九江王，都六。又《布传》，六人。故顾祖禹、高士奇并云，秦置六县，汉为六安国治，后汉改曰六安，属庐江郡，魏初属庐江，后为郡治。晋复曰六，郡徙，县属。宋废。在今六安州北十三里。县故皋陶国也。守敬按：《汉志》六，故国，皋繇后，偃姓，为楚所灭。夏禹封其少子，奉其祀。守敬按：《史记 夏本纪》，禹封皋陶之后于英、六。《后汉书 张衡传 注》引《帝王世纪》，皋陶卒，葬之于六。禹封其少子于六，以奉其祀。今县都陂中有大冢，民传曰公琴者，即皋陶冢也。守敬按：《史记 夏本纪 集解》引《皇览》，皋陶冢在庐江六县。《括地志》，咎繇墓在寿州安丰县南一百三十里，故六城东，东都陂内大冢也。《寰宇记》，六安县北十三里白沙城上有皋陶庙，东五里有皋陶冢。在今六安州东北。楚人谓冢为琴矣。赵云：按此文与《汝水》篇《注》可参证，《皇览》亦谓之曰岑也。汉高帝元年，别为衡山国，五年属淮南，文帝十六年，复为衡山国，武帝元狩二年，别为六安国，守敬按：自汉高帝以下《汉志》文。高帝元年，立吴芮为衡山王。五年，属淮
南王英布，布亡，属厉王长。文帝十六年，立淮南厉王子勃为衡山王，后徙庐江王赐，武帝元狩二年，立胶东康王子庆为六安王。王莽之安风也，《汉书》所谓以舒屠六。守敬按：《汉书 高帝纪》，五年，使人诱楚大司马周殷，殷畔楚，以舒屠六。晋太康三年庐江郡治。会贞按：当是《太康地记》之文，盖魏自阳泉移郡于此，晋初因之，至后郡仍还阳泉，故《晋志》庐江郡以阳泉居首。淠水又西北，分为二水，芍陂出焉。朱脱芍陂二字，戴据归有光本增，全、赵增同。会贞按：归本增芍陂二字，甚精。此一水即《肥水注》所谓芍陂水，上承淠水于五门亭南，别为断神水者也。因芍陂详叙于彼篇，此只提明一句以与之应。《汉志》沘水北至寿春入芍陂。即是此道。
又北径五门亭西，会贞按：上言分为二水，以芍陂出焉为枝津，此北流乃淠水正流。五门亭详《肥水》篇。西北流径安丰县故城西，守敬按：汉、魏、两晋之安丰故县，在今固始县东，详见《决水》篇。《宋志》南豫州弋阳郡有安丰县，又有安丰郡、县，《齐志》脱。《地形志》霍州、扬州俱有安丰郡、县。考《宋志》弋阳郡安丰下云，旧郡，并为县。安丰郡下云，晋安帝省为县，宋末复立郡。是安丰只一县。未立安丰郡以前，属弋阳，既立安丰郡以后，属安丰。而《宋志》遂两载之。《地形志》之安丰亦先属某州，后没于梁，武定中复有其地，转属某州，因两存之，非有二也。然则南北诸志郡县之同名者，非必尽同时并立，盖得失不常，遂前后复书耳。此安丰县之地，据《寰宇记》，先在霍邱县西南十三里，梁天监元年移于霍邱戍城东北，大同元年改为安丰州，在霍邱县南四十里射鹄 ，并徙旧安丰郡于此。北齐天保七
年，废州为县，遂于无期 置安丰县，在霍邱县东南三十八里。隋开皇三年移就芍陂塘下。是安丰故县之外凡四迁，以时考之，移于射鹄 者，盖郦氏所称安丰县，移就芍陂塘下者，乃隋唐以下之安丰县也。但宋霍邱县即今霍邱县治，今淠河径霍邱东，若安丰在霍邱南，则不得径县西，与《注》不合。故《一统志》谓东晋即侨置安丰于寿州南，引此文为说，县在寿州南，则水适径城西也。《晋书地道记》：安丰郡之属县也，俗名之曰安城矣。守敬按：《寰宇记》，废安城府在安丰县南四里，隋开皇十六年，于白雀驿置，以近安城故名焉。是隋府犹沿俗名矣。
又北会濡水，按：泄水亦谓之濡水。此北会濡水，即《泄水注》所云北流注于淠也。乱流西北注也。朱也讹作之，赵同，戴改。
北入于淮。
水之决会，谓之沘口也。守敬按：今淠河北流，径霍山县，又东北径六安州，又西北至霍邱县东北入淮，俗谓之溜子口。
　泄水
泄水出博安县，全氏《鲒埼亭集 跋泄水》篇曰：《说文》，泄水受九江博安洵波，北入氐。洵波不知
所在。《尔雅》濄为洵，则当是濄水之旁出。但濄在淮北，泄在淮南，相望而不相就。许氏安所指乎？所谓入氐者，乃泚[当作沘。]也。赵云：按《汉志》九江郡有博乡县，《续志》无，盖后汉省。《说文》云泄水受博安洵波，岂顺帝以前，曾改博乡为博安乎？顾祖禹曰，即寿州之都陆城。元帝封六安缪王子交为侯邑，[五]考《晋志》又无之。会贞按：段氏《说文 注》谓洵波当作芍陂，氐当作比、[沘]是也。但以为受芍陂入沘，与《汉志》 如溪水受沘入芍陂适相反。窃谓《说文》实从《汉志》传写，误芍陂为洵陂，误沘为氐，又互错耳。段氏尚未见及，赵不知洵波为误字，尤疏。至汉元年封缪王子交为博乡侯，明见《汉表》，景范所本，赵求诸晋，失之远矣。
博安县《地理志》之博乡县也，守敬按：汉县，在今霍邱县南。王莽以为扬陆矣。守敬按：《通鉴》魏甘露二年，诸葛诞据寿春，吴遣朱异赴救，异留辎重于扬陆。胡《注》，即都陆欤？泄水自县，上承沘水于麻步川，朱沘讹作北，戴、赵改。守敬按：明抄本作麻布川，误。《地形志》霍州边城郡，治麻步山，此川盖以山得名。今有河，源出六安州香和岭，与泄水一名濡水音近，盖即此水，但非自淠河出，则上流有湮塞耳。西北出，朱出讹作山，错入历字下。戴、赵改移。历濡溪，谓之濡水也。全云：《汉志》，六安国六县如溪水首受沘，东北至寿春入芍陂，即濡溪水也。
北过芍陂，西守敬按：芍陂详《肥水》篇。与沘水合。朱沘作泚，戴、赵改。会贞按：《沘水》篇见上。
泄水自濡溪径安风县，朱径讹作水，《笺》曰：宋本作口。赵改口，下增径字。戴改水作径。又朱
安风讹作安丰。会贞按：明抄本、黄本、吴本并作安风，今据订。盖此非《决水》篇过安丰东之县，亦非《沘水》篇径安丰西之县，乃《淮水》篇穷水出安风之县也。得此益足证《淮水》篇，安丰为安风之误矣。北流注于淠亦谓之濡口。[六]朱作一谓之其濡口。赵云：其濡口当是濡须口之误。戴改其濡作濡须，又改一作亦。会贞按：濡须坞为孙吴重镇，濡须口见《沔水》篇，在今无为州东南，与此口风马牛不相及，不得混而为一，《注》衍一其字耳。《泄水注》淠谓之泄口，因泄水有濡水之名，故亦谓之濡口。今河自六安州东北流，至霍邱县东入淠河。
西北入于淮。会贞按：《经》上云与沘水合，《注》以为注淠，则已入沘矣。而复云入淮者，与沘并入淮也，此互受通称之例。乱流同归也。朱归讹作国，《笺》曰：宋本作归。戴、赵改。会贞按：此与上篇叙淠水会濡水乱流西北注同。
　肥水
肥水出九江成德县广阳乡西。守敬按：汉置合肥县，则肥水之名自久，而《汉志》不载肥水。应劭谓夏水与肥合，其说虽误，[详《施水注》。]足征此地有肥水，而《水经》因以著录。据《尔雅》归异出同流肥，是此《肥水》及下篇《施水》本皆名肥水，以施水径合肥县知之。至汉、魏闲，但以此水为肥水，而以径合肥之水为施水，《水经》遂沿其殊目，然以施水为肥水别，则亦明明谓施水即肥水也。唐卢潘合肥辨识其旨，
详见《施水》篇。今有将军岭在合肥县西四十五里，或云，即广阳乡。
吕忱《字林》曰：肥水出良余山，守敬按：今谓之紫蓬山，在合肥县西南，周十余里，肥水所出也，俗名南肥河。俗谓之连枷山，守敬按：《寰宇记》谓之蓝家山，蓝家与连枷音近，又俗称之变名也。亦或以为独山也。守敬按：《尔雅 释山》，独者蜀。《疏》，山之孤独者名蜀。此独山又以形名，故《方舆纪要》江南大川下，以庐州府西之大蜀山当之。但肥源尚在大蜀山西南，此即《水道提纲》所谓大尖山也，岂古本一山乎？北流分为二水，守敬按：北流二十里而分，见上，分处在今合肥县西北。施水出焉。守敬按：即《施水注》所谓受肥于广阳乡也。
肥水又北径荻城东，朱荻讹获，戴、赵改。守敬按：城当在今寿州东南。又北径荻丘东，朱丘讹作江。赵改云：南、北朝置戍守于此。《魏书 李神传》，为陈留太守，领荻丘戍主。亦曰荻城，梁普通五年，裴邃自合肥拔荻城是也。戴改同。会贞按：《梁书 武帝纪》、《裴邃传》、《南史 裴邃传》、《通鉴》并作狄城，此《注》作荻，与《魏书 李神传》合。据《李神传》，城即在丘上，或城置于丘南隅，故郦氏分叙之。右会施水枝津，朱右讹作又，《笺》曰：宋本作右。戴、赵改。水首受施水于合肥县城东，朱首上无水字，赵同，戴增。会贞按：合肥县详《施水注》，此即彼篇所谓施水之东，分为二水，枝水北出，下注阳渊者也。因阳渊已见彼篇，故不叙，乃详略互见之法。《寰宇记》，废小史埭在安丰县东五十二里。此
埭上源号施水，又曰支津，谓此水也。西流径成德县，守敬按：成德县详下，此所谓径者，方径县地，尚未径县城也。注于肥水也。守敬按：《舆地纪胜》，古者，巢湖水北合于肥河，故魏窥江南，则循涡入淮，自淮入肥，由肥而趋巢湖。吴人欲挠魏，亦必由此。厥后肥河堙塞，不复通于巢湖，事见《无为图经》。赵氏《舆地考》云，古巢湖北流合于肥河，今堙矣。吴、魏舟师之所由，既不可见，是川陆之不常，未易以今论也。余考巢湖水北合肥河，即施水枝津，受施水于合肥东之道，阎涧水亦此道。[见下。]自阳渊以下，枝津与阎涧注肥有二道。今有水自合肥县北，南流至县东，入古施水，与《注》所叙顺逆异形，而又不与南淝河通流。据《纪胜》知其变迁久矣。
北过其县西，朱此句之上有肥水别三字，赵同。戴移于《施水》篇云：系施水之文，讹舛在此。北入芍陂。
肥水自荻丘，北径成德县故城西，守敬按：汉县属九江郡，后汉、魏因，晋属淮南郡，后废。在今寿州东南。王莽更之曰平阿也。又北径芍陂东，守敬按：芍陂县下。又北径死虎塘东，朱虎讹作马。赵改云：《魏书 王肃》、《宋书 刘 》等《传》，俱作死虎。《通鉴 宋纪》明帝泰始二年，殷琰将刘顺等马步八千入，东据宛唐。胡三省曰，《通典》作死虎，又《齐纪》东昏侯永元二年，萧懿遣裨将胡松等率众万余屯死虎。胡三省曰，《通典》，死虎，地名，在寿州寿春县东四十余里。以此证之，
足知《宋书》泰始三年，刘 破刘顺于宛唐，即死虎之误也。《通鉴 注》引此文作死虖，字近致 。《通典》作死武，则唐人避讳故也。戴改虎同。守敬按：《宋书 刘 传》作宛唐，不作死虎。又《殷琰传》作宛唐，皆误。《宋书 黄回传》、《齐书 王敬则》、《刘怀珍传》并作死虎，可证。乃《一统志》据《琰传》，反以死虎为讹，失之。又按东字盖西字之误，盖下死虎亭当在死虎塘，如肥水北径塘东，阳湖水西北径亭南，则塘与亭中隔二水，恐不然也。在今定远县西南。芍陂渎上承井门，守敬按：井门为芍陂五门之一。郭璞《山海经 注》寿春有九井，汲一井，八井皆动，未知即此井否？与芍陂更相通注，故《经》言入芍陂矣。守敬按：上云芍陂渎承井门，则渎自芍陂出，下入肥水，然又云与芍陂相通注，则是肥水、芍陂往复径通，肥水盛时，亦委注芍陂，故知即《经》入芍陂之道。今南肥河北出，不西与芍陂塘通流，则水道变迁矣。
肥水又北，右合阎涧水。朱讹作肥水东北又合阎润水，《笺》曰：谢据宋本作，肥水又北右合阎润水，赵仍东字，改又作右，改润作涧，戴改同，并改东作又。水上承施水于合肥县，朱无首水字，戴同，赵增。会贞按：《注》叙阎涧水之源，即指施水枝津，非施水枝津外，又有一水承施水于合肥也。观施水枝水北出，下注阳渊，此水北流，积为阳湖，其为一水可知矣。北流径浚遒县西，朱浚遒讹作复道，戴、赵改。会贞按：《汉》、《晋志》作逡遒，《续汉志》作浚遒。汉县属九江郡，后汉因，三国为魏、吴弃地。晋太康元年复置，属淮南郡，宋废。在今合肥县东北四十五里。水积为阳湖，会贞按：即《施水
注》之阳渊，郦氏好奇，变文书之耳。当在今合肥县北。阳湖水自塘西北，径死虎亭南，朱虎讹作雩。戴改云：死虎垒在今寿州，引《宋书》刘顺等东据宛唐，筑四垒为证。赵改同。守敬按：《宋书 殷琰传》不载筑垒事。琰遣将刘顺，筑四垒于死虎，见《齐书 王敬则传》。死虎亭即在死虎塘，说见上。郦氏于肥水、阳湖水，分叙塘亭，以示变化。自阳湖以下，此水与施水枝津分流，施水枝津西流注肥，此水则西北出也。夹横塘西注。守敬按：《方舆纪要》，横塘在寿州东。在今凤台县东南，已湮。宋泰始初，豫州司马刘顺帅众八千，据其城地，以拒刘 ，杜叔宝以精兵五千，赵云：杜叔宝，《宋书 殷琰传》作赵叔宝，戴以杜为讹，改作赵。守敬按：《殷琰传》前作杜叔宝并云，叔宝，杜坦之子。后叙此事作赵叔宝。[七]证以《刘 传》破杜叔宝于横塘，《黄回传》隶刘 ，破杜叔宝军，则赵为误字无疑。正当据此《注》以订《琰传》之误，乃赵氏引《琰传》以表异同，戴依改，疏矣。送粮死虎，刘 破之此塘。赵仍引《通鉴 宋明帝纪》殷琰将刘顺云云及胡《注》以释死虎。会贞按：《注》叙横塘，因引宋横塘事以证之，文全本《殷琰传》，末句此塘，指横塘，非谓死虎塘也。水分为二，朱为下衍涧字，戴、赵删。洛涧出焉。会贞按：洛涧详《淮水》篇。阎浆水注之，会贞按：上之阎涧水无归，下文黎浆水无源，而又无阎浆水之目，悉心寻绎，乃知此阎字下，浆字上，有脱文。当云阎涧水又西注于肥水，肥水又西北，黎浆水注之，则无不合矣。依《注》阎涧水自今合肥县东，西北流，径定远县，又西绝今南肥河入肥水。其上流，今水道顺逆异形，下流亦湮，详见上。水受芍陂，陂水上承
淠水于五门亭南，朱淠作涧，戴、赵同。会贞按：《沘水注》淠水又西北，分为二水，芍陂出焉。则淠水为芍陂所承之水，此涧为淠之误无疑。《宋书 长沙王道怜传》有旧沟引淠水入芍陂，亦其证。芍陂有五门，吐纳川流，[见下]。此亭取以为名。在今寿州西南。别为断神水，又东北径五门亭东，亭为二水之会也。朱二作 ，《笺》曰：宋本作二。赵仍，戴改。会贞按：明抄本作二，二字是也。二水谓此水及淠水也。淠水径五门亭西，此水自亭南，东北径亭东，则亭正在二水分流处。断神水又东北径神迹亭东，会贞按：亭亦在今寿州西南。又北谓之豪水，虽广异名，事实一水。又东北径白芍亭东，会贞按：亭亦在今寿州西南。积而为湖，谓之芍陂。会贞按：《御览》七十二云，芍陂上承淠水，南自霍山县北界驺虞石入，号曰濠水。北流注陂中，凡经百里，灌四万顷。《寰宇记》说同。又作豪水，与《注》合。当郦氏时，此水名断神，又名豪水，至宋但称豪水，已无异名，今则淠河惟一道北出，此分出东北流之水，毫无其 矣。陂周一百二十许里，在寿春县南八十里，守敬按：《后汉书 王景传 注》，陂在安丰县东，径百里。《方舆纪要》引《元和志》，周三百二十四里，径百里。《华彝对境图》，周二百二十四里，并与《注》异。今芍陂塘周数十里，在寿州东南。寿州即故寿春县治，其城详见下文。言楚相孙叔敖所造。守敬按：《淮南子》[《人闲训》]孙叔敖决期思之水，灌雩娄之野。《御览》七十二引作期思之陂，又引《舆地志》崔实《月令》
云，孙叔敖作期思陂。即芍陂。《续汉志》当涂《注》引《皇览》，楚大夫子思造芍陂。子思岂叔敖之字乎？自东汉王景、魏邓艾而后，属经修浚，元末渐废，明代及本朝顺治、乾隆时皆重修。魏太尉王凌朱讹作陵，戴、赵改。沈氏曰：王凌时为征东，非太尉。与 将张休战于芍陂，朱交讹作文。赵改大，云：事见《吴书 顾谭传》。[八]戴据《谭传》删。会贞按：非也。张休，《吴书》附其父《昭传》载芍陂事，不详。《初学记》七引刘澄之《豫州记》，陈县北有芍陂湖，魏将王凌与吴将张修交战处。为郦氏所本。交与大形近致误。今订。即此处也。陂有五门，吐纳川流，全云：按《华彝对境图》，芍陂与阳泉、大业，并子思作，引 水为子午渠，开六门。阳泉见《决水》篇，其大业当在蓼县，盖取皋陶之字为陂名，而善长失之。会贞按：言开六门，与《注》有五门不合。考芍陂所吐纳各川，为断神水、羊头溪及两芍陂渎，只四水，当尚有一水而《注》略之。五门当在五水各与芍陂相通处。汪士铎于陂西，图五水与淠水通，盖以其地有五门亭也。不知西北有香门东与肥水通者有井门，则门非在一方可知，即水非在一方亦可知。汪氏未细审耳。《一统志》，陂原设五门，后更开三十六门，今又作减水坝四座。西北为香门陂水，北径孙叔敖祠下。戴重一陂字。守敬按：非也。《寰宇记》，孙叔敖庙在安丰县东北二里。崔实云，孙叔敖作期思陂，以功冠历代，遂于坛上立庙。《舆地碑记目》，东汉《孙叔敖庙碑》在安丰县东三里，孙叔敖庙在今寿州南。谓之芍陂渎。守敬按：以渎自芍陂出，故谓之芍陂渎，与上芍陂渎同。上渎在陂东，此渎在陂北。《凤台志》谓此渎即今之大香河。《寿州志》，大香河出芍陂大香门。又北分为二
水：一水东注黎浆水，朱无此水字，赵同，戴增。守敬按：《通鉴》魏甘露二年，《注》引此文有水字，但东字下有脱误。《通鉴 注》亦然。当作东流为黎浆水方合。盖此一水即黎浆水，若作注黎浆水则分为二水矣。黎浆水东径黎浆亭南。守敬按：亭在今寿州东南。文钦之叛， 军北入，诸葛绪拒之于黎浆，《笺》曰：《魏志》，诸葛诞在寿春，被征为司空，遂举兵反，杀扬州刺史乐綝，遣人至吴求救。吴遣全怿等与文钦俱来。吴将朱异以诞被围，再以大 来迎。诞等渡黎浆水。此云诸葛绪拒之于黎浆所未详也。赵云：按诸葛绪事在《邓艾传》。毋邱俭作乱，邓艾进军乐嘉城，文钦以后大军破败于城下，艾追之至邱头，钦奔吴。吴大将军孙峻等号十万 ，将渡江，镇东将军诸葛诞遣艾据肥阳，艾以与贼势相远，非要害之地，辄移屯附亭，遣泰山太守诸葛绪等，于黎浆拒战，逐走之。即《注》所引事也。即此水也。东注肥水，谓之黎浆水口。守敬按：水在今寿州东南。此但叙芍陂渎分出之一水，其一水为芍坡渎正流，则于后肥水左渎下叙之。
又北过寿春县东。
肥水自黎浆北径寿春县故城东守敬按：故城即下所叙寿春城。为长濑津，守敬按：《凤台县志》，长濑津即今东津渡，距县城东五里。津侧有谢堂北亭，迎送所薄，水陆舟车，是焉萃止。会贞按：《御览》，四百八十九引此《注》谢作射，《初学记》八引北作此，误。又薄作泊。《述异记》上、《续博物志》二并云，灌、淝之间，离别亭，古送别处。当即北亭，惟灌为淮之讹。《凤台县志》，谢堂
北亭当在今东津渡，肥水西岸高冈上。陆路东通凤阳、定远，西通六、霍、颍、亳，水路通淮，与《水经注》所谓迎送萃止合。堂亭久废，无迹。
又西北右合东溪，朱右讹作左，赵同，戴改。溪水引渎北出，朱出讹作山，戴、赵改。西南流径导公寺西。守敬按：寺当在今凤台县东北，眠羊小湖南畔冈阜上，久废。寺侧因溪，建剎五层，屋宇闲敞，崇虚嶕峣也。朱作 觉也，戴同，全、赵改。《笺》曰： 觉，字误，当作嶕峣。又西南流注于肥。守敬按：今凤台县东北紫金山、六府山两麓闲，承花儿顶东南麓诸山水，合翟家洼，元女泉汇为渎，名清水沟。南流，东合眠羊小湖水，又南流稍西入于东肥，即此东溪也。
肥水又西径东台下，台即寿春外郭，东北隅阿之榭也。守敬按：《寰宇记》引伏滔《正淮论》，楚考烈王徙都寿春，城即考烈王所筑。西南小城，即春申君黄歇所居。《通典》，寿州罗城，即考烈王所筑。《名胜志》，春申台在寿州城内东北隅，遗址犹存。似即此东台。而又云废寿春城在州西四十里。《寿春记》城中有楚王祭淮坛。城东北隅有棘门，则楚寿春城未有定说。郦氏叙东台，不及春申，盖其慎也。《梁书 武帝纪》，普通五年，裴邃袭寿阳，入罗城。《通鉴》作克其外郭，外郭即罗城也。东侧有一湖，三春九夏，红荷覆水，引渎城隍，水积成潭，谓之东台湖，亦肥南播也。守敬按：《凤台县志》，东台湖即今州城外东北隅，肥水南之尹家湖，湖受城隍水，肥涨则溢入湖，与《水经注》所称合。
肥水西径寿春县城北，戴、赵城上增故字。右合北溪，水导北山泉源下注，漱石颓隍，水上长林插天，高柯负日，出于山林精舍右，山渊寺左。道俗嬉游，多萃其下。内外引汲，泉同七净。溪水沿注西南，径陆道士解南。守敬按：解与廨同。精庐临侧川溪，大不为广，小足闲居，亦胜境也。溪水流注于肥水。戴改流作西南。守敬按：《后汉书 注》寿州有北溪水。《凤台县志》，今高顶山东下水过龟山东麓，南流为清水涧左循梅花冈，右循邓林山，山东麓珍珠泉注之，又南流入于肥。《水经注》所谓北溪，即今清水涧，泉源即今珍珠泉。涧多石，幽咽潺湲，《注》所云漱石也。山林精舍当在梅花冈，山渊寺当在邓林山，陆道士解亦当在梅花冈，并久废。今春秋佳日，游人多登邓林山，煮珍珠泉瀹茗，坐涧石盘桓，与《注》所述嬉游萃止，流风不远。惟涧水至冈尽处，南流入肥，非西南注。冈外地卑，水势平漫无定也。《志》说甚详。但《注》泉源即指北溪之源，盖以珍珠泉为小水而略之。又溪水南流入肥，与《注》原文颇合。盖水道本如此，非有变迁足征。戴改西南字不确。
北入于淮。
肥水又西分为二水，右即肥之故渎，遏为船官湖，会贞按：今凤台县城北盛家湖，即船官湖。以置舟舰也。肥水左渎，又西径石桥门北，朱脱径字，戴、赵增。亦曰草市门，会
贞按：当是今凤台县城北门，今草市尚在北门内外也。外有石梁。会贞按：石桥门取此石梁为名。《通鉴》晋咸安元年，袁瑾据寿春，苻坚遣武卫将军武都王鉴等救之。大司马温遣淮南太守桓伊等，击鉴等于石桥，大破之。胡《注》据《桓温传》，石梁在肥水北。《凤台县志》谓当在今城西南十里，淮、肥扼要之口也。则非此石梁。此石梁即今北门外石堤。渡北洲，朱作此洲，《笺》曰：宋本作北洲。赵、戴改。守敬按：北洲即今盛家湖北五株山南之高滩。洲上有西昌寺。守敬按：寺当在今高滩，久废。寺三面阻水，佛堂设三像，真容妙相，相服精炜，朱作伟，《笺》曰：旧本作炜。赵、戴改。是萧武帝所立也。守敬按：齐、梁皆有武帝，梁武佞佛，此盖梁立[九]。寺西即船官坊，守敬按：坊在今凤台县城北。苍兕、朱讹作仓光，《笺》曰：《史记》，苍兕苍兕，总尔舟楫。王充《论衡》作仓光。赵云：按非也。《史记 齐世家》苍兕，《索隐》曰，本或作苍雉。按马融曰，苍兕主舟楫，官名。王充云，苍兕，水兽九头。然则《论衡》本作仓兕，不如朱氏所云。赵改作仓兕，戴作苍兕。都水，会贞按：《汉书 百官公卿表》，太常属官有都水长、丞。又云，水衡都尉，都水长、丞，属焉。然如淳《注》曰，《律》，都水治渠堤水门。非掌舟航。《通典》，晋省水衡，置都水台，掌舟航及运部。郦氏因叙船官坊称都水，谓掌舟航也。是营是作。湖北对八公山，会贞按：《唐六典》，淮南道名山有八公山。《寰宇记》，八公山一名肥陵山，在寿春县北四里。在今凤台县西北五里，肥水之北，淮水之南。山无树木，惟
童阜耳。朱童作重，《笺》曰：宋本作童。戴、赵改。会贞按：《御览》四十三引此作童。山上有淮南王刘安庙。会贞按：宋王得臣《挥尘录》，寿春有淮南王安庙，春秋祀之。《凤台县志》按，庙地即今五株山。萧景云曰，庙在五株山巅，遗址尚可寻。刘安是汉高帝之孙，厉王长子也。折节下士，笃好儒学，养方术之徒数千人，朱千作十，戴、赵同。会贞按：《神仙传》作千，《御览》引此亦作千，今订。皆为俊异焉。多神仙秘法鸿宝之道。忽有八公，皆须眉皓素，诣门希见。[一〇]门者曰：吾王好长生，今先生无住衰之术，未敢相闻。八公咸变成童，王甚敬之。八士 能炼金化丹，出入无间，乃与安登山，薶金于地，会贞按：沈括《梦溪笔谈》，寿州八公山侧土中及溪涧之间，往往得小金饼，上有篆文刘主字，世传淮南王药金也。《名胜志》，一名金梭堆，雨后辄见金。白日升天。余药在器，鸡犬舐之者，俱得上升。其所升之处，践石皆陷，人马迹存焉。故山即以八公为目，余登其上，人马之迹无闻矣，惟庙像存焉。庙中图安及八士像，皆坐 帐如平生，被服纤丽，咸羽扇裙帔，巾壸枕物，一如常居。庙前有碑，齐永明十年所建也。守敬按：此碑欧、赵皆不著录，盖已佚。而《舆地碑记目》云，《八公山庙碑》在寿春县北四里。八公山庙前有碑，乃齐永明十年立，或据旧籍
言之。山有隐室石井，守敬按：《名胜志》石井，俗名八角井。《一统志》八角井在寿州八公山之阳。即崔琰所谓余下寿春，登北岭淮南之道室，八公山石井在焉。守敬按：崔琰字季珪，《魏志》本传云，周旋青、徐、 、豫之郊，东下寿春，南望江、湖，去家四年乃归。此盖其游记中语。《方舆纪要》，八公山亦谓之北山，魏甘露二年，诸葛诞据寿春，王基等围城，司马昭 基转据北山，是也。琰变称北岭耳。亦云：左 与王春、傅生等寻安，同诣玄洲，还为着记，号曰《八公记》，都不列其鸡犬升空之事矣。按《汉书》，安反，伏诛，守敬按：见传。葛洪明其得道，事备《抱朴子》及《神仙传》。守敬按：自刘安是汉高帝之孙至人马迹存焉一段，及左吴至不列其鸡犬升空之事矣一段，并钞变《神仙传》文。《抱朴子 内篇》言淮南事甚略。[一一]据高诱《淮南子 序》，安与苏飞、李尚、左吴、田由、雷被、毛被、晋昌八人，及诸儒大山小山之徒，共着此书。《文选 谢玄晖＜和王著作八公山诗题＞ 注》引淮南子曰，淮南王赡养士数千人，中有高才八人，为八公。谓苏、李等，[一二]是八公即此八人。而葛洪以八公为仙，故神其说，殊为虚诞。郦氏援据《溪书》明不以为可凭，亦疑以传疑而已。
肥水又左纳芍陂渎。朱芍讹作葛，戴、赵改。渎水自黎浆分水，会贞按：此叙芍陂渎正流，因前言分为二水，以芍陂渎与分出之黎浆水相对，故谓之渎水自黎浆分水。引渎寿春北，径芍陂
门右，北入城。戴、赵寿春下增城字，连北字为句。会贞按：非也。对上黎浆[指黎浆亭]，故但称寿春。且此二句语气相属，寿春隐贯下句城字，何得复增城字？又芍陂渎自南而北入寿春城，出城入肥，不得至寿春北始入城。且芍陂在寿春南，芍陂门当为寿春南门。渎水在芍陂门右入城，益见自南入城，则当以寿春断句，北字属下审矣。此下详叙城中。昔巨鹿时苗为县长，是其留犊处也。朱《笺》曰：《魏略》，时苗为寿春令，始至，乘舆黄 ，后岁余，牛生犊。及去任，留犊与主簿曰，是淮土所生也。守敬按：《魏略》详见《魏志 常林传 注》称苗巨鹿人，乘舆作乘薄軬车，盖以乘簿軬车为异，故着之，不当但作乘舆也。《寰宇记》，故寿春县在县西一里，县前有时苗饮犊池[一三]，今有留犊祠在寿州城内西南隅，祀苗。渎东有东都街，街之左道北，有宋司空刘 庙。守敬按： 没后赠司空，庙当在今凤台县城内东南，久废。宋元徽二年，建于东乡孝义里。庙前有碑，时年碑功方创，守敬按：时字误，当作其。齐永明元年方立。守敬按：此碑及下庙铭、庙颂、庙赞，欧、赵皆不著录，盖已佚。沈约《宋书》言泰始元年，朱泰作大。赵改太，云：泰始是宋明帝号，作大非。戴改泰。豫州刺史殷琰叛，戴作反。明帝假 辅国将军，讨之，琰降。不犯秋毫，百姓来苏、生为立碑，文过其实。会贞按：事见 本传。宋桂阳王休范之乱， 战没。据《后废帝纪》在元徽二年五月，此年因建庙，碑功方创，又十二年，至齐永明二年方立，皆 身后事。而沈约
谓百姓生为立碑，非信史。又《齐书 刘悛传》，父 ，讨殷琰，平寿阳，百姓为立碑祀。祀即祠也，亦可为此《注》有庙，有碑之证。建元四年，守敬按：建元，齐高帝年号。故吏颜幼明为其《庙铭》，故佐朱《笺》曰：一作故吏。赵云：按故吏犹故佐也。庞延为《庙赞》，朱珽讹作埏，赵、戴改。夏侯敬友为《庙颂》， 附刊于碑侧。守敬按：颜幼明、庞珽、夏侯敬友，《 传》皆不载。渎水又北径相国城东，刘武帝伐长安所筑也，堂宇厅馆仍故，以相国为名。守敬按：《晋书 安帝纪》，义熙十二年，帅 伐姚泓；十三年，克长安。《宋书 武帝纪》，率大 北伐，进授相国。《通典》，寿州子城，宋武帝所筑。《方舆纪要》驳之曰，《广记》云寿阳城中有二城，一曰相国城，刘裕伐长安时筑；一曰金城，寿阳中城也。自晋以来，中城率谓之金城。按诸葛诞据寿春，文钦子鸯、虎将兵在小城中。曹魏时已有小城，则裕所筑者，相国城也。而不知郦氏已先言之。《魏书 萧宝夤传》出相国东门，又云退入金城。《陈书 吴明彻传》，明彻攻齐寿阳，齐王琳等保寿阳外郭，明彻急攻之，城溃，齐兵退据相国城及金城。皆城中有二城之证。此《注》先叙渎水，北径相国城东，不言径金城。相国城去渎水，必较金城为近。后叙肥水，西径金城北，不言径相国城，金城去肥水必较相国城为近，则相国城在金城东南，金城在相国城西北矣。又北出城，注肥水。守敬按：《凤台县志》芍陂渎口，即今东城濠注肥处也。东城濠，旧自寿州之大香河，引流至城南屈东为城濠。又北流至城之北曲处入肥。入肥处在北门外东北里余。但《志》言城濠径城东，与芍陂渎径城中异，盖水道改矣。
又西径金城北，会贞按：金城详上。又西，左合羊头溪水。水受芍陂，西北历羊头溪，谓之羊头涧水。会贞按：溪水在今寿州南。北径熨湖，会贞按：《通鉴》梁天监十二年，魏扬州治中裴绚来降，与魏人战，败，绚走，为村民所报，还至尉升湖。此《注》谓之熨湖。考《沔水注》，宜城县城中有熨斗陂，盖以形名，此湖当亦然，疑尉升湖、熨湖皆熨斗湖之脱误。《寿州志》今有西湖，在州西门外，水集则淮、肥合流数十里，即此湖也。左会烽水渎，渎受淮于烽村南，会贞按：今寿州西南之丰庄铺，当即故烽村地。下注羊头溪，会贞按：渎在今寿州西南。侧径寿春城西，又北历象门，自沙门北出金城西门逍遥楼下，北注肥渎。会贞按：魏明帝筑金墉城于洛阳城西北角，此叙寿春城西之水，北出金城西门，北注肥，则金城亦在寿春城西北角，而不言水径相国城，益见金城在相国城西北矣。今肥水径凤台县北门而西，至二里坝，西城濠引西湖之水入焉，则二里坝即羊头溪口也。[一四]肥水北注旧渎之横塘，会贞按：旧渎即肥之故渎，此谓肥水左渎北合右渎也。横塘下当有旧渎自船官湖以下之道，方周密。此横塘与阎涧水下之横塘各一地，当在今八公山南麓二里姚湾滨肥北岸处，久湮。为玄康南路驰道，左通船官坊也。会贞按：玄康指下玄康城南路驰道通船官坊，水道则横塘通船官湖也。
肥水径玄康城会贞按：《凤台县志》，玄康城不知何由得名，考其地，当在今八公山下，肥水北曲处。
  </div>
  <div class="pagination">
   <a href="水经注疏_page59.html">
    上一页
   </a>
   <span>
    ...
   </span>
   <a href="水经注疏_page55.html">
    55
   </a>
   <a href="水经注疏_page56.html">
    56
   </a>
   <a href="水经注疏_page57.html">
    57
   </a>
   <a href="水经注疏_page58.html">
    58
   </a>
   <a href="水经注疏_page59.html">
    59
   </a>
   <span class="current-page">
    60
   </span>
   <a href="水经注疏_page61.html">
    61
   </a>
   <a href="水经注疏_page62.html">
    62
   </a>
   <a href="水经注疏_page63.html">
    63
   </a>
   <a href="水经注疏_page64.html">
    64
   </a>
   <a href="水经注疏_page65.html">
    65
   </a>
   <span>
    ...
   </span>
   <a href="水经注疏_page61.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
