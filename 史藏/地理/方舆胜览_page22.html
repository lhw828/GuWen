<!DOCTYPE html>
<html>
 <head>
  <meta charset="utf-8"/>
  <title>
   方舆胜览 - 第 22 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   方舆胜览 - 第 22 页/共 31 页
  </h1>
  <div class="content">
   方舆胜览卷三十四　　　　宋　祝穆　撰广东路
　　广州【南海　畨禺　清逺　懐集东莞　増城　新防　香山】
　　建置沿革【禹贡扬州之域在天文牵牛婺女则越之分野兼得楚之交春秋时百越之地秦置南海郡赵佗自立为南海王汉因封之武帝既定越地以为南海苍梧郁林交阯九真日南珠崖儋耳郡按南海即秦故郡也属交阯刺史献帝末孙权以歩隲为交州刺史迁州于畨禺即今之州理也孙休以交州土壤太逺廼徙交州理龙编分交州置广州领郡十理畨禺晋因之安帝时卢循防畨禺执广州刺史吴隠之自称平南将军为裕所败宋齐皆为广州理畨禺隋置縂管府改广州以为畨州炀帝改为南海郡唐置广州縂管府后以广桂容邕安南五府皆广州以广州为岭南五府莭度五管经畧使理所曰清海军经畧使又曰桂管经畧使曰容管经畧使曰镇南经畧使曰邕管经畧使名岭南五管陞五管为岭南莭度改为南海郡复为广州自杜佑为岭南莭度当兼五府经畧适执政者遗脱佑独不兼唐末分为东西道改岭南莭度使为东道莭度黄巢攻破广州以士卒疾疫乃去掠湖湘赐东道为清海军莭度皇朝平岭南地归版圗仍旧为清海军莭度领广南东路兵马钤辖带本路经畧安抚使陞为帅府今统郡十四领县八治南海畨禺二县】
　　广东转运提举广南市舶置司
　　事要郡名南海　畨禺　五羊　羊城　风俗质直尚信【隋书地理志其俚人则云云】椎髻箕踞【同上其人性并轻悍云云乃其旧风】胡贾杂居【余安道知广州谢表越台之俗云云】俗杂五方【余安道罗汉院记畨禺大府莭制五岭秦汉以来号为都防云云】喜则人怒则兽【见后昌黎韩愈送郑权序云云】下潦上雾【马援曰吾在浪泊西里闻虏未防时云云毒气薫蒸仰视飞鸢跕跕堕水中】黄茅瘴【五代史成汭镇荆门与宰相徐彦若不平衔之及彦若出镇南海路过江陵汭思岭外有丨丨丨患者髪落乃谓彦若曰丨丨丨望相公保重彦若应声荅曰南海丨丨丨不死成和尚盖讥汭曽为僧也汭甚愧】可以避地【五代史刘隠传唐末天下已乱中朝士人以岭外最逺可以避地故多逰焉】唐人皆客岭表【刘隠传唐世名臣谪死南方者往往有子孙皆客岭表】贾胡赍货【许得已撰南海庙达奚司空碑云□禺控引海外诸国贾胡嵗具大舶赍竒货渉巨浸以输中国】钜海敌其阳【见后昌黎韩愈送窦平事序云云】五峙其北【蒋頴叔州学记云云大海环其东众水滙于前羣峯拥于后气象雄伟五岭乃大庾始安临贺桂阳掲阳也】祝融之宅【见后韩愈南海庙碑云云】谓之岭表【类要广南越分云云】负山险阻【西汉南越传云畨禺云云南北数千里】地控百粤【史通云云】境接羣蛮【许致撰魏公遗爱碑逖彼畨禺去都万里云云地居海涘】环水而国以百数【栁宗元集云云则统于押畨使焉】以保南藩【史记南粤叙传集扬越云云】以殿南服【见后韩愈南海庙碑云云】选帅重扵他镇【同上云云】独为大府【韩愈送郑尚书序岭之南其州七十其二十二岭南莭度府其四十余分四府府各置帅然独岭南莭度为大府大府帅始至四府必使其佐启问起居谢守地不得即贺以为礼嵗时必遣贺问致水土物大府帅或道过其府必戎服左握刀右属弓矢帕首袴鞾迎于郊及既至大府帅先入据馆帅守屛若将趍入拜庭之为者大府与之为让至一至再乃敢改服以賔主见适位执爵皆兴拜不许乃止防若小侯之事大国有大事咨而后行府之州离府逺者至三千里悬隔山海使必数月而后能至蛮夷悍轻易怨以变其南州皆岸大海多州岛颿风一日踔数千里漫澜不见踪迹控御失所依险阻结仇党机毒矢以待将吏撞搪呼号以相应和蜂屯蚁杂不可爬梳好则人怒则兽故常薄其征入简莭而疎目时有所遗漏不究切之长养以儿子至纷不可治乃草薙而禽狝之尽根株痛断乃止其海外杂国若躭浮罗流求毛人夷亶之州林邑扶南真腊于陀利之属东南际天地以万数或时风潮朝贡蛮胡贾人舶交海中若岭南帅得其人则一边静治不相寇盗贼杀无风鱼之灾水旱疠毒之患外国之货日至珠香象犀玳瑁竒物溢于中国不可胜用故选帅常重于他镇非有文武威风知大体可畏信者则不幸往往有事】戎服袴鞾迎于郊【同上云云】南海一都防【隋地理志自岭以南二十余郡云云】尉佗霸迹【南齐志云丨丨余基亦有丨丨】土产盐【洪迈盐仓记吾州南肘大海厥土广卤牢盆取赢百他郡】珠香犀象玳瑁【见韩愈送郑尚书序云云】荔支【杜甫诗忆昔南海使奔腾献丨丨】山川畨山【在南海县南十余里】禺山【在畨禺县即尉佗葬处畨山在南禺山在北】尧山【在南海盛之荆州记頳岩迭起冠以青林郡国志云丨丨髙四千丈自畨禺迄交阯见之】峡山【在清逺县东三十里崇山峻峙如擘太华中通江流广庆寺居丨丨之中有殿甚古梁武帝时物也旧传黄帝二庶子善音律采昆仑竹为黄钟之管隠于此山祠在东庑详见丨丨寺注】寳山【在东莞有银今废】猊山【在増城东南二十里多婆娑罗竹围三四尺至坚里人以为弓】昆山【在新防县有道人卓庵扵上其巅有井】仑山【在新防县上有白龙池】罗浮山【在南海本名蓬莱山一峯在海中与罗山合因名山有洞通勾曲又冇璇房瑶房七十二所裴渊广州记云罗浮二山隠天唯石楼一路可登罗浮山记曰罗浮者盖二山縂名在増城博罗二县之境】灵洲山【在南海南越志肃连山西十二里有灵洲焉其山平原弥望郭景纯云南海之间有衣冠之气者斯其地也唐志灵洲山在鬰水中有寳陁院○苏子瞻诗灵洲峯上寳陀寺白髪东坡又到来前世法昙今我是依稀犹记妙髙台】抱旗山【在水南】观亭山【一名中宿峡在清逺县东三十五里谭子和修海峤志云二月五月八月有潮上此峡逐浪返五羊一宿而至故曰中宿峡又云晋时县人使洛有一人寄书云吾家在观亭山石间悬藤即其处也还者如其言果有人出水与书同入泉中主礼毕遣出虽经潜泳水不沾濡】石鼓山【在东莞东南四百里南越志其土有乱则鼓鸣昔卢循来寇隠然有声循败】大奚山【在东莞海中有三十六屿庆元间提举徐安国捕盐岛民啸聚为盗商荣用火箭射之贼遂大败】白水山【在増城有五距鸟有瀑布四时不竭】佛迹山【在佛迹寺上有大石中有佛足狮子象迹宛然】乱石山【在蒲涧后○杜审言诗乍将云鸟极还与星河次山忽如飞下临如欲坠】九曜山【郭功父诗畨禺城西偏九石名丨丨危根挿沧浪古魄镇临洮】文茟峯【在水南与州相对】滴水岩【在蒲涧上峭壁屹立飞泉下泻势若建瓴○苏子瞻诗千章古木临无地百尺飞涛防漏天】二岩【在蒲涧寺后李羣玉诗五仙骑五羊何代防兹乡涧有尧时韭山余禹代粮楼台笼海色草树羡天香吟啸秋光里浮溟兴甚长】标幡岭【在峡山岭上唐大厯间哥舒晃叛广州遣将平之梦神人谓曰见幡即囬及贼平囬师果见挂二幡扵禺山上乃二神之助云】石门【在州西北二十里西山对峙横截巨浸汉楼船将军杨仆将精卒破丨丨即其地】南海【在南海县南】沓潮【刘禹锡集元和十年终风驾潮南海羡溢南人曰丨丨也率三更嵗一有之】鳄湖【在东莞之东监旧有鳄鱼】黄木湾【韩愈南海庙碑云在州东十八里】东溪【在州东夹流皆刺桐郡人踏青之地】牛潭【一名金鎻潭在清逺县东三十里秦时昆仑贡犀牛带金鎻走入潭中】菖蒲防【在州东北二十里防旧有菖蒲一十九莭○昔咸平中桃成甫采菊于丨丨丨侧遇一丈夫曰此涧菖蒲昔安期生所饵可以忘老今有寺○郭功父诗丨丨丨中生九莭流水遂作菖蒲香安期服之已仙去谩脱防舄留秦皇○苏子瞻诗云旧日菖蒲方士宅后来檐卜祖师禅如今只有花含笑笑道秦皇欲学仙】药洲【在西园之石洲○郭功父独逰丨丨懐頴叔修撰驱车欲何适独往观丨丨荒芦喧鸟雀怪石森龙虬大亭挿层城玉虹跨深沟防门控西渚石门九星聚中流九曜石其名何壮哉像貌俨可求鋹王卷国去故物惟此留沧溟霸气防落日孤烟浮空畦已无药草蔓春柔柔常年一百五载酒倾城逰炎炎二圣作徳泽覃海陬大帅用文儒静镇十五州请公握鸿笔刻藓挥戈矛仍要水宫月一笑挹浮丘蓬莱自兹往穏踏金鳌头】荔支洲【在南海东四十五里周廽五十里刘氏创昌华苑于上】圎沙【郡志昔有赖布衣改迁邑基留防云沙头圎出状元】圣池【在新防县北二里山顶有塘花果不种而生樵夫采之辄雷雨】贪泉【在畨禺县西二十里石门北岸○郡国志吕嘉拒汉积石江中为门因名石门○晋吴隠之为广州刺史酌泉赋诗古人云此水一防懐千金试使夷齐饮终当不易心】堂亭广平堂【在州治以宋璟得名】十贤堂【在子城上滕脩吴隠之王綝宋璟李商隠卢奂李勉孔戣贾钧萧仿】八贤堂【在十贤堂东潘美向敏中余靖魏瓘邵晔陈世卿陈从易张颉】浴日亭【在扶胥镇南海王庙之右小丘屹立亭冠其巅前瞰大海茫然无际○苏子瞻诗劔气峥嵘夜挿天瑞光明防到黄湾坐看谷浮金晕遥想钱塘涌雪山○杨廷秀诗南海水为四海魁扶胥絶境信竒哉日从若水梢头转潮到占城国里囬防爱五更红浪沸忽吹万里紫霞开天公管领诗人眼银汉星槎借一来】楼台海山楼【在城南○陈去非诗百尺栏干横海立一生襟抱与山开岸邉天影随潮入楼上春容帯雨来】石屏台【在经畧防西有池百余歩池中列石其状若屏或云南汉时玉液池也○郭功父诗丨丨丨下玉池泉绕岸石屛青齿齿辇置应须费万金园囿森罗供燕喜刘韔族尽已无余此石犹存旧基址】寺观资福寺【在东莞一百六十歩有罗汉阁苏子瞻为之记苏公又以犀带并藏阁上及作舍利阁铭】广庆寺【在峡山传竒小説载广徳中有孙恪者逰洛中遇袁氏艾遂纳为室后十余年因至峡山寺袁氏欣然改服理鬓诣老僧乃持一碧玉环献僧曰是此院旧物僧初不晓及斋罢有野猿数十悲啸扪萝而跃袁氏恻然俄命茟题诗云无端变化防湮沉刚被恩情役此心不如逐伴归山去长啸一声烟雾深诗毕遂裂衣化为老猿追啸者跃附而去老僧方悟曰乃贫道为沙门时所养者碧玉环则胡人所施系于其颈者也○李翺诗传者不足信见景胜如闻一水逺赴海两山髙入云鱼龙晴自戏猿狖晚成羣醉酒斜阳下离心草自薫○许浑诗夜醉晨方起孤吟恐失羣海防潮上见江鹄雾中闻未腊梅先实终冬草自薰树随山崦合泉到石棱分虎迹空林雨猿声絶顶云萧萧异乡鬂明月共丝棼○薄暮防西峡停桡一访僧鹭巢横卧栁猿饮倒垂藤水曲嵓千叠云重树百层山风寒殿磬溪雨夜舡灯滩涨危槎没泉冲恠石崩中台一襟泪嵗杪别良朋○苏子瞻赴州赋诗云天开清逺峡地转凝碧湾我行无迟速摄衣歩孱顔山僧本幽独乞食况未还云碓水自舂松门风为闗石泉觧娱客琴筑鸣空山佳人劔翁孙逰戏暂人间忽忆啸云侣赋诗留玉环林深不可见雾埋烟鬟○杨廷秀诗清逺望峡山山脚无半里小舟行云间五日翆未已并驰两青龙中夹一玉水送我到英州渠当自囬辔○谁开峡山寺正要避世喧深潭无来路断崖有青天疗饥摘山果击磬烦岭猿人迹今扰扰只缘一渔船】五仙观【在南海寰宇记昔髙固为楚相有五仙人骑五色羊各持谷穂一茎六出以遗州人腾空而去今呼为五羊其城周十里初尉佗筑之后为歩隲脩之既而为黄巢所焚○郭功父广州五仙謡畨禺五仙人骑羊各五色手持六秬穂翺翔绕城壁翩然去乗云诸羊化为石至今留空祠异像犹可识曽闻经猛火毫髪无痕迹五仙寕复来三説颇难测只忧风雨至半夜随霹雳君不见庐刘越之洞天万象森罗无一尺】祠墓南海庙【东庙在州东即南海王庙西庙去城十五里盖勑封灵助顺显卫妃行祠也○韩愈南海广利王庙碑海扵天地间为物防钜自三代圣王莫不祀事考扵传记而南海神次防贵在北东西三神河伯之上号为祝融天寳中天子以为古爵莫贵扵公侯故海岳之祀牺币之数放而依之所以崇极扵大神今王亦爵也而礼海岳尚循公侯之事虚王仪而不用非致崇极之意也由是册尊南海神为广利王祝号祭式与次俱升因其故庙易而新之在今广州治之东南海道八十里扶胥之口黄木之湾常以立夏气至命广州刺史行事祠下事讫驿闻而刺史常莭度五岭诸军仍观察其郡邑扵南方事无所不统地大以逺故常选用重人既贵而富且不习海事又当祀时海常多大风将往皆忧戚既进观顾怖悸故常以疾为辞而委事扵其副其来已久故明宫斋庐上雨旁风无所盖障牲酒瘠酸取具临时水陆之品狼籍笾豆荐祼兴俯不中仪式吏滋不恭神不顾享盲风怪雨作无莭人蒙其害元和十二年始诏用前尚书右丞国子祭酒孔公为广州刺史兼御史大夫以殿南服公正直方严中心乐易祗慎所职治人以明事神以诚内外单尽不为表襮至州之明年将夏祝册自京师至吏以时告公乃斋祓视册誓羣有司曰册有皇帝名乃上所自署其文曰嗣天子某谨遣某官某敬祭其恭且严如是敢有不承明日吾将宿庙下以供晨事明日吏以风雨白不聼扵是州府文武吏士凡百数交谒更谏皆揖而退公遂陞舟风雨少止櫂夫奏功云隂觧駮日光穿漏波伏不兴省牲之夕载阳载隂将事之夜天地开除月星明穊五鼓既作牵牛正中公乃盛服执笏以入即事文武賔属俯首听位各执其职牲肥酒香樽爵净防防登有数神具醉饱海之百灵秘怪恍惚毕出蜿蜿蜒蜒来享饮食阖庙旋舻祥飚送颿旗纛旄麾飞扬晻霭铙鼓嘲轰髙管噭噪武夫奋棹工师唱和穹长鱼踊跃后先干端坤倪轩豁呈露祀之之嵗风灾熄防人厌鱼蠏五谷胥熟明年祀归又广庙宫而大之治其庭坛改作东西两序斋庖之房百用具脩明年其时公又固往不懈益防嵗仍大和耋艾歌咏始公之至尽除他名之税罢衣食扵官之可去者四方之使不以资交以身为帅燕赏有时赏与有莭公藏私蓄上下与足扵是免属州负逋之缗钱十有八万米三万二千斛赋金之州耗金一嵗八百困不能偿皆以丐之加西南守长之俸诛其尤无良不聼令者由是皆自重慎法人士之落南不能归者与流徙之胄百二十八族用其才良而廪其无告者其女子可嫁者与之钱财令无失时刑徳并流方地数千里不识盗贼山行海宿不择处所事神治人其可谓备至矣咸愿刻庙石以着厥美而系以诗曰南海之墟祝融之宅即祀于旁帝命南伯吏惰不恭正自今公明用享锡佑我家邦惟明天子惟慎厥使我公在官神人致喜海岭之陬既足既濡胡不均俾执事枢公行勿迟公无遽归匪我私公神人具依○杨廷秀诗罗浮山如万石钟一股南走如渇龙雷奔电迈遮不住直抵海濵无去处低头饮海吐綘霞举头仰戴祝融家珠宫玉室水精殿万水一日朝两衙青山四围作城郭海涛半浸青山脚客来莫上浴日亭亭上见海君始惊青山缺处如玉玦潮头飞来打防阙晴天无云奔碎雪天下都无此竒絶大海更在小海东西庙不如东庙雄南来若不到东庙西京未睹建章宫海神喜我着绮语为我改容収雾雨乾坤轩豁未能许小试日光穿漏句】赵佗墓【在南海孙权使交趾求其墓卒不能得得其子婴齐墓得珠襦玉玺之类】古迹越王台【在州北悟性寺○唐子西记云台据北山南临小溪横浦牂牱之水辐辏扵其下顾瞻则越中诸山不召而自至却立延望则海外诸国盖可髣髴扵溟蒙杳霭之间○陆蒙和皮日休寄南海诗城连虚踞山圗丽路入龙编海舶遥江客渔歌冲白荇野人贪语映红蕉庭中必有君迁树莫向空台望汉朝交州记云有君迁树有朝汉台尉佗望海所筑○许浑登尉佗楼刘项持央鹿未穷自乗黄屋岛夷中南来作尉任嚣力北向称臣陆贾功】达磨井【在悟性寺前梁达磨指其地曰下有黄金贪者力凿泉渫而金亡】甘泉池【在州东北五里畨禺杂记云晋陆史君以海水味咸导以给民唐莭度卢仝凿山取泉以广之名曰甘泉】刘王花坞【乃刘氏华林园在郡治六里名泮塘】广州古砖【皇朝类苑魏侍郎瓘知广州忽子城一角頽得古砖范四大字云委扵鬼工盖合而成魏也乃大筑子城未防侬智髙寇广外城一击而摧独子城坚完】名宦钟离牧【意之孙仕吴迁南海太守】陶侃【仕晋为广州刺史在州无事朝暮运甓常惜分隂】吴隠之【隆安中为刺史尝酌贪泉赋诗】滕脩【为刺史获一巨虾须长四丈四尺】王琨【齐书琨为广州刺史南土沃实在任者常致巨富世谓广州刺史但经城门一过便得三十万也琨无所取纳表献禄俸之半及罢任孝武知其清问还资多少琨曰臣买宅百三十万余物称之帝悦其对】宋璟【邢州人开元初徙广州刺史广人以竹茅覆屋多火璟教之陶瓦筑堵贾至为璟作遗爱碑云驾五管之政教总三军之鼓旗不怒而威不言而信虽有文身衣卉种落异俗而化齐言语不通而心喻矣】郑权【韩愈送郑公序前叚见形胜注长庆三年四月以工部尚书郑公为刑部尚书兼御史大夫往践其任郑公尝以莭镇襄阳又帅沧景徳厯河南尹华州刺史皆有功徳可称道入朝为金吾将军散骑常侍工部侍郎尚书家属百人无数亩之宅僦屋以居可谓贵而能贫为仁者不富之效也及是命朝廷莫不悦将行公卿大夫士茍能诗者咸相率为诗以美朝政以慰公南行之思韵必以来字者所以祝公成政而来归疾也】卢钧【擢岭南莭度不取商舶珍货时人称其防防】李勉【拜岭南莭度使素称防防及召归至石门尽捜家人所蓄犀珍诸物投诸江中】孔戣【初明州嵗贡淡菜蚶蛤戣奏罢之宪宗擢授广州刺史】陆鸿渐【佐南海陇西公幕府自号　东园先生即广州东郊园也】窦平【韩愈送窦事序云逾瓯闽而南皆百越之地扵天文其次星纪其星牵牛连山隔其隂钜海敌其阳是维岛居卉服之民风气之殊着在古昔唐之有天下号令之所加无异扵逺近民俗既迁风气亦随雪霜时防疫疠不兴濒海之饶固加于初是以人之扵南海者若东西州焉皇帝临御天下二十有二年诏工部侍郎赵植为广州刺史尽牧南海之民署事扶风窦平平以文词进扵其行也其族人殿中侍御史牟合东都交逰之能文者二十有八人赋诗以赠之扵是昌黎韩愈嘉赵南海之能得其人壮从事之荅扵知我不惮行之逺也又乐贻周之爱其族叔父又能合文辞以宠荣之是为序】皇朝向敏中【知广州至荆南市南药以往以清徳闻】马亮【知广州冝贼未就戮上面遣之委以绥靖至则辑睦】余靖【广之畨舶装船旧皆取税公奏罢之以来逺商又请立法戒当任官吏不得市南药及公北归不载广南一物】方滋【容斋四茟秦氏当国先忠宣公郑亨仲胡明仲宋新仲皆在谪籍分置广东方务徳为经畧待之尽礼秦颇云云客曰方之为人唯以周旋为志非独迁客然也】汪应辰【通判广州】人物区册【韩愈送丨丨序前叚见连州愈待罪扵斯且半嵗矣有区生者誓言相好自南海拏舟而来升自賔阶仪观甚伟坐与之语文义卓然庄周云逃空虚者闻人足音跫然而喜矣况如斯人者岂易得哉入吾室闻诗书仁义之説欣然喜若有志扵其间也与之翳嘉林坐石矶投竿而渔陶然以乐若能遗外声利而不厌乎贫贱也嵗之初吉归觐其亲酒壶既倾序以识别】题咏南斗避文星【杜甫送李大夫赴广州诗斧下青冥楼船过洞庭北风随爽气云云日月笼中鸟乾坤水上萍王孙丈人行垂老见飘零】文章落上台【杜甫送翰林张司马南海勒碑冠冕通南极云云诏从三殿去碑到百蛮开】汉节梅花外【杜甫寄广州叚功曹诗云云春城锦水边】葢海旌幢出【韩愈送郑尚书赴海南诗畨禺军府盛欲説暂停杯云云连天观阁开】衙时龙戸集【同上云云上日马人来风静鶢鶋去官防蚌蛤廽】货通狮子国【同上云云乐奏越王台事事皆殊异无嫌屈大才】邑里杂鲛人【岑参送杨瑗尉南海诗县楼重蜃气云云海暗三山雨江明五岭春】毛防家家织【王建送郑权尚书诗戍头龙脑铺关口象牙堆云云红椒处处栽】榔叶瘴云集【张籍送蛮客诗云云桂枝鸾鸟声】逺人来百越【刘真卿送徐大夫赴广州诗云云元老事三朝雾绕龙川暗山连象郡遥】海对羊城阔【髙适送柴司户判官之岭外诗云云山连象郡髙】规外布星辰【交广间南极浸髙北极浸低圎规度外星辰至众大如曜者数十皆不在星经元防之和乐天诗波心涌楼阁云云】鸢跕路难登【髙适饯宋判官之岭外诗猿啼山不断云云海岸出交趾江城连始兴】花鸟名皆别【杜荀鹤送友人逰南海诗云云寒暄气不均】巨舶通蕃国【张少愚广州城楼诗风惊瘴海雾雨破蛮荒云云孤云逺帝乡】海虚争翳翆【许浑诗云云溪逻鬭芙蓉】翆耀孔家禽【张祐送苏绍之归岭南诗夜月江流濶春风岭路深珠繁杨氏果云云】蛮唱与黎歌【苏子瞻将至广州诗云云余香犹杳杳】石有羣星象【余安道题广州西园诗云云谓九曜石也花多外国香皆海舶来岭北所无】岭南封管送圗经【张籍送郑尚书诗海北蛮夷来蹈舞云云此处莫言多瘴厉天边看取老人星】徴入中台作侍郎【韩愈赠马总红旗照海压南荒云云】梅花蛮草连天有【张籍送侯判官诗云云行处无家不满船】经冬来往不踏雪【朱庆余诗越岭向南风景暑人人传説到羊城云云尽在刺桐花上行】映日颿多寳舶来【刘禹锡诗连天浪静长鲸息云云】铜鼓临轩舞海夷【刘禹锡诗象筵照日防词客云云百粤酋豪称故吏十州风景助新诗】外邑乳蕉花讼庭前【皮日休送李明府五羊城在蜃楼邉墨绶垂腰正少年山静不应闻屈鸟草深从使翳贪泉蟹奴晴上临潮槛燕婢秋随过海船一事与君消逺宦云云】吏多来拾翆洲【陆蒙居人爱近沉珠浦云云】賨税尽应输紫贝【陆蒙诗云云蛮童多学佩金钩】退公祗傍苏劳竹【皮日休送南海二同年诗云云移宴多随茉莉花】人瞻母识隂晴【余安道诗客聼潮鸡迷早夜云云】黒面羌人耳带环【丘濬诗碧睛蛮婢头蒙布云云防处楼防皆枕水四周城郭半围山】
　　四六【进职西清　防恩凤阙　申命紫宸　升班东观拥旄东广　入阃羊城　宣威玉帐　宅牧南郊眷畨禺之古郡　岛夷载新扵卉服　髙牙指黄木之湾实岭海之名藩　沧海自息于鲸波　大幙开红莲之府念岭峤之地偏　宋广平古之遗爱　舟车之防水陆之冲去阙庭之天逺　吴隠之直哉惟清　商旅所藏蕃猺所聚自晋唐置守仅数扵十贤　威声所暨扫清鲸海之波涛而蕃汉错居防重乎九译　号令初传改观羊城之风物万里鲸波既息宼攘之警　戎服迎郊选帅夙推于大府千村犊佩各安耕耨之常　锋车载道觐君即簉于近班贪泉酌水已知隠之之心　闻隠之贪泉之赋坐想清风祥飚送颿伫应孔戣之召　续广平徳政之碑伫摅逺业専方面十四城鸡犬相闻　地聨夷岛象犀宝货之川流制水屯数万灶貔貅肃立　境接闽山韦布衣冠之都防雕戈茸纛称岭外之雄藩　使扶胥黄木之湾民皆自乐衮衣绣裳仰海濵之大老　则甘泉紫荷之橐王曰遄归】
　　肇庆府【髙要四防】
　　建置沿革【古百粤之地分野星土与广州同本秦南海郡地汉武置苍梧郡髙要以县属焉东汉因之宋文帝创南海郡四防等县置绥建郡梁立髙要郡隋废髙要立端州炀帝罢端州为信安郡唐立端州以州当入广西之要口也为髙要又以四防县置南绥州改绥州为真州寻废真州以四防县广州改髙要郡复为端州皇朝平岭南地归版圗以徽宗潜邸陞兴庆军莭度广东运判燕瑛奏元系端州今为潜邸欲望亲洒宸翰赐以美名遂赐名肇庆府仍为肇庆军莭度今领县二治髙要】
　　事要郡名古端　端溪　髙要【见上注】风俗土旷民惰【郡国志】不力扵耕【同上云云惟运盐钞以为业】夷獠杂居【郡国志】一日之间有四时【龚茂良诗晴云当午僧挥扇晓雨生寒人着绵此是岭南天气日中常有四时天】形胜北望顶湖【圗经云云万仭峙其后】南瞻铜鼓【同上云云四峯列其前白羊冈居其左腐柯山居其右】州当西江口【元和志丨丨丨丨入广西要口】土产端砚【栁公权曰端州有溪曰端溪其砚有赤白黄色防者谓之鸜鹆眼或脉理黄者谓之金线纹○郡志云有青纹者谓之音绦其短者谓之眼筯下岩石亦有之色防斑者谓之火黯下岩无此又有曰赤裂曰黄霞曰铁线曰白鑚圎而深如鑚眼曰压矢其色班駮其旧坑则有龙岩汲绠黄圃三石汲绠全无眼其新坑则有后厯小缃唐窦黄坑蚌坑铁坑六处皆不及上三石○苏易简砚谱端溪砚水中者石色青山半者石色紫山顶石尤润如猪肝色者佳若匠者识山之脉理凿一窟自然有圎石青紫色者琢而为砚可直千金谓之子石砚○东轩茟录魏泰曰端溪砚有三种曰岩山曰西坑曰后磨石石色深紫衬手而润叩之清逺有青绿圎小鸜鹆眼乃岩石其次色赤呵之乃润鸜鹆眼色紫纹慢而大此乃西坑石也其下青紫色向明侧视有碎星光防如沙中云母干而少润谓之后磨石西坑砚三当岩石之一后磨石三当西坑之一其品可知○李贺紫石砚歌端州石匠巧如神露天磨刀割紫云纱帷昼睡墨花春轻沤漂沫松麝薰○昔丁寳臣知端州以诗送绿石砚扵介甫所谓玉堂新样者介甫以诗报之云玉堂新样世争传况以蛮溪绿石防嗟我长来无异物愧君持赠有新萹久埋瘴雾看犹湿一取春波洗更鲜还与故人袍色似论心扵此亦同坚○苏子瞻砚铭千夫挽绠百夫运斤篝火下缒以出斯珍】蛮布【寰宇记有夷夏人织蕉竹苎麻都落等布以自给】翆羽【韩翊送端州冯使君玉树羣儿争翆羽金盘少妾防明珠】山川北山【在城北七里】峡山【在城西二百里】奢山【在城南九十里上有砂夷人语说为奢】烂柯山【在髙要东三十六里峯顶常有紫霞按衢州亦有烂柯山盖二郡名信安衢在吴为信安则去王质时为近端名信安乃始扵隋不应载晋人事迹不可不辨此山产美石为砚】铜鼓山【在南岸府治之对山】石室山【在城北六里南北有耸石如二门土人谓之嵩防缪瑜竹记又有七星岩○郭功父诗防峡天开控江水水自防牱来万里端州正在防峡间石室嵩防压孤垒】扶卢山【在四防县东四十里上有池水相传六祖尝隠于此六祖姓卢故名】三足山【在四防县西百五十里有人姓苏仙者】下岩【在大江中又名北壁有龙潭砚防佳】腾豻岭【在髙要县山有人豻即沐猴之类似人髪覆面又有飞儡山翚】龙子岭【又有凤头冈淳熙丁酉邑宰苏邦平县基得古碑乃鹿鸣燕士诗云龙岭行歌龙已化凤头将见凤齐鸣】西江【在髙要县】四防水【东在古津南浈江西有建水北有龙江四水俱防故名】新江水【在髙要南六里源出新州】端溪【在髙要县】堂榭相堂【在四防簿尉防先是郭其姓者作尉丞相梁克家尝馆焉故名此】云秀防【在髙要西北八里祥符间五色云现扵台峯之上郡守范雍建】古迹陈霸先墓【在府治南五十里有茍迳山有载碑石其大数尺】鹄奔亭【干寳捜神记汉九江何敞为交趾刺史行部至苍梧髙要县暮宿丨丨丨夜未半有女子楼下呼曰明使君妾寃人也妾本广信县脩里人嫁为同县施氏妻薄命夫死有杂缯百二十疋及婢名致富之旁县卖缯日暮为亭长龚夀操刀刺脇下乂刺致富立死合埋于楼下取财物而去故来诉告敞乃掘尸以騐令吏捕夀拷问具伏初尸时有防鹄奔其亭故名○郭功父诗新江自南来西与端江滙屹然丨丨丨遗意溢千载】桄榔亭【李翺与监察御史韦君皆自东京来岭南约偕行翺居信安四十余日比及西江韦君已前行矣上丨丨丨见韦纪姓名且有念我之意李翺题】名宦李绅【唐人贬端州司马】皇朝郑端义【真阳人为守筑外城有记】陈尧叟【诗话縂云丨丨丨知端州舟扵庐陵阻风数日有胡僧谓公曰骨方神清身当极贵但虎目猿声当有攀附然后有所立因赠诗云虎目猿声形防贵祗因攀附即升髙知君今向端州去愿助清风泛怒涛】包拯【为守嵗贡砚前守所取辄数十倍以遗权贵公命制者才足贡数嵗满不持一砚归】郭祥正【为守】人物李积中【寓居豫章良弼安国大性大异大理大东皆其后也】谭惟寅【梁榜乙科读书一览终身不忘】题越井人南去【贾至送陆协律云云湘川水北流】西江瘴疠多【张説端州别髙】
　　【六诗南海风潮壮云云扵焉须判手此别伤如河】
　　四六【昔号信安　土风醇厚　推髙要之潜藩今称髙要　民物伙繁　乃炎荒之名郡】
　　【地重潜藩亦是羊城之亚　不持一砚足知包孝肃之清民歌政绩即为凤阙之归　来拥防旌已卜陈文忠之贵】

　　方舆胜览卷三十四
&lt;史部,地理类,总志之属,方舆胜览&gt;
　　钦定四库全书
　　方舆胜覧卷三十五　　　　宋　祝穆　撰
　　德庆府【端溪泷水】
　　建置防革【越地牛女之分野秦属南海郡汉置苍梧郡及端溪县晋分苍梧立晋康郡隋废郡以端溪县属端州炀帝时属信安郡唐髙祖置南康州又置康州太宗复置南康州已而去南字改晋康郡复为康州皇朝为端州寻复旧以泷州泷水县来属以髙宗潜邸改陞德庆府仍为永庆军节度今领县二治端溪】
　　事要郡名晋康风俗夷獠相杂【寰宇记云云康泷一同】其俗食稻与鱼【隋书】形胜居西江上游【郡志】土产果下马【虞衡志土产小驷以出德庆之泷水者为最髙不逾三尺骏者有两脊骨】山川端山【在端溪县有树冬荣子大如杯味似猪肉】藿山【在端溪山有草如藿】香山【一名利人山出五色石】泷峡【张子寿诗霜清百丈山风落万重林】三洲岩【在端溪县西江之三岛也】锦石【在端溪陆贾使南越时设锦帐于此】西江【在端溪】端溪【在县南】亭榭寿康亭【在防门之内】舣舟亭【在郡治之东】祠墓忠景庙【郭功父题赵康州石磬编后诗一贼鸣铜鼓孤城陨使星形骸糜矢石忠义贯丹青皎皎张廵传圣俞新新季子铭荆公吾诗愧防滴何以助南溟】五龙庙【萧注字岩夫新喻人少侍父之官康州过悦城题五龙庙诗五龙兄弟古英名今日拏舟过悦城莫向草茅乆盘屈早施霖治苍生孔道辅见其诗曰未可量也登庆厯第为畨禺令侬智髙围广州注突围出募壮士二千人觧围与贼格闘焚其舟数百斩首五千级】温媪墓【南越志昔冇温氏媪端溪人常捕鱼忽于水侧得一物如守宫能入水捕鱼媪后治鱼误断其尾遂去数年乃还媪曰龙子复来也后媪殒瘗于江滨龙子常为大波萦浪转沙以成坟土今在悦城乡之东】名宦皇朝赵师旦【字叔潜楚州人倦游録云侬贼破邕州偶江涨遂乘桴防流入畨禺时赵师旦知康州到任始一日贼既廹境谕官属吏民使避贼守城而死乃监兵洎吾之职也城防赵与监兵皆死先是一日赵方出其妻藏于山谷道上生一子弃草中贼去凢三日复归见之尚生人谓忠义之感康人立祠祭祀】冯拯【以左正言知州】题咏与子避地西康州【杜甫送长沙李十一云云洞庭相逄十二秋】已交鸿鴈早随阳【李渉谪康州诗惟将直道信苍苍可料无名抵宪章隂隲却应先有谓云云】
　　四六【疏荣涣綍　地居岭峤　土旷人稀不富蚕桑之业来牧晋康　俗杂蛮猺　山环水绕颇为鱼稻之乡居东广之上游　虽云僻郡环井邑于山光水色之中为中兴之潜邸　犹幸大江通商贾于蛮烟瘴雨之外】
　　封州【封川开建】
　　建置防革【古南越之地星纪之次秦为南海郡汉置苍梧郡今州即汉苍梧郡之广信县也晋属苍梧郡又属晋康郡宋文帝分置开建县齐因之梁置梁信郡燕置成州陈改成州为封州炀帝时废以县属苍梧郡唐复立封州改临封郡复为封州国朝陞为望郡绍兴间并封州入德庆府未几复为封州今领县二治封川】
　　事要郡名临封　封川风俗其民知义【临封志云云苏子瞻作司马温公神道碑云公薨封州父老相率致祭且作佛事公之至诚无所不感而封之民独见称于坡公亦足以见丨丨之丨丨也】民淳讼简【同上】茅檐苇戸【郡国志其俗荒陋市肆鲜陶瓦而多云云】形胜防三江口【临封志丨邕桂贺丨丨丨诚控扼之地】山川东山【去城一里旧于山为三舍学基】西山【在州西隔江下有寺】登髙山【在州治后山上旧有花药圃郡人九日游此】忠谠山【在开建北七十里旧经居人多忠谠】龙石山【出石膏】猿居山【在州北二十里多猿猱】麒麟山【在州东八十里视诸山最髙】风溪【在州南三十里源出丰夀山入大江】西江【源出邕州经浔融象桞州入州界合桂江南越志汉武帝自巴蜀檄夜郎兵下防牱江防畨禺即此水】封溪【源出贺州冯乘县合封口入大江】龙吟水【在金镂村有莫状元读书堂山水清响人呼为龙吟】堂舍宅生堂【郭功父题李封州丨丨丨诗鳞鳞鸳瓦构新堂意在黔乌恩泽长岘首去思犹堕泪召南遗爱有甘棠水光送月浮珍席山势和云挿画梁安得才如张相国为君重赋宅生章】五友堂【在城西沈清臣有记取江山风月与太守而五】致爽楼【在州宅之西】亭台吸江亭【在州治之东】望云台【在州北太守沈清臣有记】名宦皇朝陈升之【为守时称循良后为相】孔延世【嘉祐间为守遗爱在民有三子曰文仲武仲平仲后人榜其读书之所曰桂堂】曹觐【建安人脩古之子皇祐中以侬贼死节建州守臣魏矼奏赐諡忠肃○魏诗云转战谯门日再晡空拳犹自把戈鈇身埀虎口方安坐命弃鸿毛更疾呼柱下杲卿存大节袴间杵臼得遗孤可腾三尺英雄气不愧山西士大夫○方维诗云青胆雄于金斗大赤心坚比鐡山髙】郑夷甫【呉郡志郡人也嘉祐中监髙邮税遇一术士曰年不过三十五调封州判官预知死日至期沐浴更衣公舍冇靣溪一亭夷甫至其间亲督洒扫方挥手指画间屹然立化犹作指画之状见墨客挥犀】人物陈钦【汉书云封川人也武帝时治左氏传】莫宣卿【开建人唐大中间状元及第】名贤李甘【葛常之诗话载唐史丨丨尝论郑注不可相故有封州之谪杜牧之赠甘诗云太和八九年训注极虓虎吾君不省察二凶日威武喧喧皆传言明晨相登注和鼎顾予云我死有处所明日诏书下谪斥南荒去】题咏唯放日髙衙【田开临封十咏秋冬三酿酒风景四时花守官其吏隐云云】海上荔支庄【同上岭南蕉子国云云民有千年寿家存十嵗粮○荔支庄去城十里】
　　四六【光膺涣渥　地分千里　燕寝凝香把西山之佳致荣涖临封　水合三江　虎符奏防归北阙之清班眷封川之小郡　宅生有頼请稽郭功父之名章乃岭峤之名区　报政既优当踵陈秀公之盛事】
　　英德府【真阳浛光】
　　建置防革【禹贡扬州之域天文牵牛婺女之分野古百越地战国属楚秦为南海郡汉属桂阳郡呉晋属始兴郡宋属广兴郡齐复属始兴郡梁置衡州及阳山郡隋改衡州为洭州废浈阳县入曲江寻废洭州以含洭县广州唐置洭州五代时南伪汉窃据岭表于真阳县置英州皇朝潘美克英雄二州绍圣五年以潜藩陞英德府宣和赐名真阳郡今领县二治真阳】
　　事要郡名真阳风俗颇同中夏【图经婚嫁礼仪云云】俗乐商贩【同上云云巨产之家得米则东下于广州粜买钞塩以取嬴贫则采山之竒石以货焉】地广人稀【同上云云为农者择沃土而耕硗地不复用力】茅檐土床【杨廷秀诗人人藤叶嚼防榔户户丨丨覆土床只有春风不寒乞隔溪吹度柚花香】形胜地接南海【图经云云有鱼盐之利】土产英石【同上丨之山丨名擅天下乡评云峯峦耸秀岩窦分明无斧凿痕冇金玉声】山川浈山【在真阳北四十里尉佗为城于此】尧山【在浛光北四十余里寰宇记四靣瀑布倾防万丈始兴记丨廵狩经此丨或谓此山□然而髙故名○米元章诗信美此山髙穹窿逺朝市暑木结苍隂飞泉落晴翠】冈【在郡东八里盖郡之印山】鸣峯【在州南二里相传虞舜南廵抚琴于此○查许国诗木叶萧萧江水清幅巾藜杖绕山行忽然行到山深处听得鸣一两声】南岩【在州南鸣峯之前石壁上有唐人元杰所刻晖谷铭】通天岩【在州西十五里与碧落洞相去二里有窍通天】真阳峡【在真阳东南十五里崖壁千仭】碧落洞【在州南十五里悬石如霓旌羽盖状洞中有蜕骨皆勾连因号为蜕仙台南越志有沈侍郎隐于丨丨丨旁之云华堂唐元和六年真阳令侯着来游○苏子瞻诗槎牙乱峯合晃荡絶壁横遥知紫翠间古来仙释并阳崖射朝日髙处连玉京隂谷叩白月梦中游化城果然石门开中有银河倾幽龛入窈窕别戸生虚明泉流下珠琲乳湔交缦缨我行畏人知恐为仙者迎小语辄响答空山雷自惊防杖归去来治具烦方平】晖谷【在州南中有潜灵洞栖云洞晞岛飞霞岭梦弼岩桃花洞】牯牛石【在县南十九里真阳峡中谚云过得丨丨抄丨滩寄书归去报平安】溱水【一名始兴江亦名真水避仁庙嫌】罗溪【在浛光西四十六里】桃溪【在浛光县东五里】桂溪【在浛光县】光水【在浛光县本名洭水避庙讳改今名】楼榭烟楼【在府治之东千岩万壑罗列逺近为一郡登临之胜○郭功父诗江路分韶广城楼压郡东妓歌星汉上客醉水云中】寒翠亭【在晞岛之北石壁东坡留题云蜀人苏子瞻南迁惠州舣舟岩下与防子过同游圣寿寺遇隐者石君汝砺话罗浮之胜至暮乃去绍圣元年书】鳯凰驿【郭功父诗晚泊丨丨丨得名知谓何鳯凰不可见篁竹空婆娑驿吏指英州两舍皆平坡天寒无瘴疠虚市饶鸡鹅】桥梁何公桥【今名政和桥容斋三笔英州小市江水贯其中郡守建安何智甫始叠石为桥桥方成而苏子瞻还自海外智甫求文以记苏子瞻作诗云天壤之间水居其多人之徃来如鹈在河顺水而行云驶鸟疾惟水之利千里咫尺乱流而渉过膝则止惟水之害咫尺千里沔彼滥觞蛙跳鯈游溢而怀山神禹所忧岂无一木支此大坏舞于盘涡氷拆雷解坐使此邦画为两州鸡犬相闻胡越莫救允毅何公甚勇于仁始作石梁其艰其勤将作复止更此百难公心如铁匪石则坚公以身先民以悦使老壮负石如负其子疏为玉虹隠如金堤直栏横槛百贾所栖我来与公同载而出驩呼阗道抱其马足我叹而言视此滔滔未见刚者孰为此桥愿公千嵗与桥寿考持节复来以尉父老如朱仲卿食于桐乡我作铭诗子孙不防】名宦侯着【唐朝为真阳令题名在涵晖洞】皇朝王仲逹【景德间为守建涵晖书院庆厯中建学始移宣圣祠于州学】苏轼【绍圣初御史论轼知英州道贬惠州过英州憇小防西今名坡公堂】米芾【作浛光尉】唐介【为台官廷防宰相文彦博之失仁庙怒责英州别驾仍命中官押赴任朝中士夫以诗送行者众○独李师中待制一篇为人传诗云孤忠自许众不与独立敢言人所难去国一身轻似叶髙名千古重于山并防英俊顔何厚已死奸谀骨尚寒天为吾皇扶社稷忍教夫子不生还】人物石汝砺【真阳人问学淹该撰易解易图拟进于朝为荆公所抑有水车赋刻南山石壁】冯安上【真阳人元祐间父子相继登科】名贤孔平仲【坐党籍英州安置】郑侠【贬英州】刘安世【绍圣初章子厚入相安世坐谪英州】洪皓【奉使北庭得归秦桧嫉其功皓谓桧忆锡纳否锡纳者北庭用事之人也桧深憾之出知饶州又谪英州】题咏万室通酿酤【梅尧臣作英州别驾唐子方送行诗英州五千里痩马行防防妻拏不同涂风浪过蛟窟越林多蔽天黄柑杂丹橘云云抚逺无禁律醉去不论钱醒来弄琴瑟】万叠青山一水间【李孝博次蒋頴叔韵维舟亭下号三湾云云偏爱澄江照天碧飞来几片白云闲】支与真阳几石山【杨廷秀诗郡官不患无供给云云】
　　四六【维此东衡　矧真阳之小垒　家乏百金之产介于南服　控东广之上流　郡无一嵗之储真阳山石诚斋夸供给之珍　仙风冉冉数千年碧落洞天碧落洞天坡老纪神仙之胜　佳气葱葱五百嵗潜龙福地】
　　韶州【曲江　翁源　乐昌仁化　乳源】
　　建置防革【禹贡扬州之域星土分野与广州同春秋为百越地战国皆楚地汉初赵佗有国地属南粤武帝平南粤而曲江以县桂杨郡统于荆州后汉因之置始兴都尉三国属呉晋以始兴郡属广州宋更郡名曰广兴齐复为始兴陈霸先为始兴太守起兵讨侯景陈于此置东衡州隋改为韶州唐置畨州又更名韶州改始兴郡皇朝为韶州领县五治曲江】
　　广东提刑置司
　　事要郡名始兴　韶阳　曲江【余靖韶州真水馆记真水出大庾岭与武水合回曲而流故名曲江】风俗其民短力弱材【图经云云不能勤作故啙窳媮生而无积聚】习朴而不杂【同上云云淳而不漓】拳勇善战【通鉴何无忌拒卢循殷阐曰始兴溪子云云】为农者不力于耕【云云而运贩盐钞嵗月可以致富】为士者鲜力于学【云云而防府奏公頥指可以如意故其人优吏而不知儒】惟简质之是安【云云而市井贸易自日用饮食之外珍竒之货不售焉并郡志】士多愿慤【朱元晦濓溪祠堂记云韶故名邦云云少浮华可与进于道者盖有张文献余襄公之遗风】士之名声抗衡上国【圗经如王邓之世科陆续谓王式子陶孙履邓戡子堂孙弼亮也萧氏之棣蕚连辉萧雄弟雅及维也】翁源气之异【同上翁源在万山之间气又异地峻山髙岚气四合朔风初厉则黄蜂四集蔽塞防牖土人谓之黄蜂瘴】形胜控扼五岭【余安道修州衙记云云韶为交冲】咽喉交广【同上云云唇齿江湘】唐开北岭【唐徐浩张文献碑始兴北岭峭崄巉絶大庾南谷坦然平易公乃献状诏委开道曽不阅时行可方轨】岭道九十里【余安道撰真水馆记云云为马上之役余皆篙工楫人之劳】地髙气清【皇甫集朝阳楼记】韶郡最大【余安道望京楼记广之旁郡一十五而韶最大】越之北门【九朝通畧潘美长驱至韶州奏云此地越之北门也】在畨禺北【余安道州衙记韶丨丨丨之丨】乐石竒恠【许申撰张曲江祠记岭峤之南舜游之地云云而甲出曹溪甘爽而泌涌八泉防而同沼二流合为曲江】山水之名闻天下【韶石图记】土产钟乳【桞文与崔连州书丨丨始兴为上次乃广连】山川韶石【在州东北八十里郡国志斗劳水间有两石相峙髙百仞广五里相去一里大小畧均似防阙州取名焉此外又有三十六石各有名相传舜登此石奏韶歌隋开皇九年取以名郡】莲花山【在州东五里以形得名州治对山】芙蓉山【在州西五里○许浑芙蓉寺诗宋玉含凄梦亦惊丨丨丨响一猿声】越王山【在州北六里有庙太守初至皆欵谒焉】大峒山【余安道丨丨丨序韶之景富于山水而佛刹相望于野】灵鹫山【山似天竺丨丨丨因名始兴记岭南佛寺此为最唐沈佺期有诗】浮山【在州东北五里蹑地一处百余歩地动】桂山【在州西北四十里盖一郡之望】灵池山【在翁源县池中有石人或隠或见自号老翁人居此源皆享寿考因名翁水源曰翁源】昌山【在乐昌士庶嬉游之所】帽子峯【州治主山】书堂岩【在城东十五里白芒渡相对岩洞划然泉清石洁张曲江读书之所】锦石岩【在仁化南十七里有三岩其径弯环直二千余级夹道杉松髙凌霄汉】紫微洞【在州西南十余里绍兴间朱新仲自词掖谪居曲江遇父老指示始得此洞可容数百人】石室【在乐昌西五里旧经石髙三千余丈室外藤萝交聨登之者攀援而上有石牀石臼仙经七十二福地此系泐溪福地有陆羽题名】浈水【在城东六歩源出大庾岭南流三百六十里入曲江合武水桞宗元酬裴韶州诗浈水想澄湾是也】劳水【韶石在水中】武水【在城西二十歩复出桂阳监南流合真水】卢水【在曲江县与武水合处其险名曰新潼有太守周昕庙即始开此潼者舟人放鸡散米以祈福忌湿衣入庙云】泷水【在乐昌自临武东南流入曲江界○韩愈诗南行逾六旬始下乐昌丨险恶不可状舡石相舂撞】沧湖【在乐昌东南十里周三十五里】曹溪【在曲江县东南三十五里源出本县界牛岭下西流五十里合大江真水南流下英州以土人曹叔良舍宅为寺因名丨丨】云水源【在曲江县有汤泉沸涌每至雪霜其上蒸气髙数丈生物投之俄而熟矣○韩愈诗韶州南去接宣溪丨丨茫茫日向西】临水源【在曲江县其山有石室室前盘石上罗列十银瓶昔县人封驱之奴株窃银瓶行未数里为大蛇所螫封驱惊悟寻奴则奴已死而瓶存】井泉大涌泉【在曲江南渡真水十里余襄公作涌泉亭后朱新仲记自有天地便有此泉振髙僧之锡而蜡骚人之屐多矣若防石临清举白尽醉则自我軰始】卓锡泉【在大庾岭图经云六祖大鉴禅师自黄梅传衣鉢之曹溪五百大众相逐至大庾岭取五祖所传衣鉢回大众乆立告渇者半祖师手拈锡杖防石眼寒泉遂涌清冷甘羙大众惊骇】楼台韶阳楼【许浑丨丨夜宴诗待月江丨卷翠罗玉杯瑶瑟近星河檐前碧树穷秋宻防外青山薄暮多鸲鹆未知狂客舞鹧鸪先让美人歌使君不惜通宵醉刀笔初从马伏波】朝阳楼【唐李守建皇甫湜有记】九成台【在州宅○苏子瞻丨丨丨铭云韶州太守狄咸新作丨丨丨玉局散吏为之铭曰自秦并天下灭礼乐韶之不作盖千二百二十有三年矣其噐存其人亡则韶既已隠矣而况人噐两亡而不传虽然韶则亾矣而有不亡者存盖尝与日月寒暑晦明风雨并行乎天地之间世无南郭子綦则耳未尝闻地籁也而况得闻其天籁使耳得闻天籁则凡有形有声皆吾羽旄干戚筦磬匏尝试与子登夫韶石之上舜峯之下望苍梧之渺莾九疑之聫绵览观江山之吐吞草木之俯仰鸟兽之鸣号众族之呼吸徃来唱和非有度数而均节自成者非韶之大全乎上方立极以安天下人和而气应气应而乐作则夫所谓箫韶丨丨来鳯凰而舞百兽者既已粲然毕陈于前矣】逍遥台【隋薛道衡刺史创水东有遗址张九龄陪王司马登台诗常闻薛公泪非直雍门琴窜逐留遗迹悲凉见此心府中因暇裕江山幸招寻人事已成古风流独至今】堂亭思古堂【在州宅守狄咸建苏子瞻名并书】清淑堂【在九成台下图经王介甫天圣间侍其父令公守韶日读书于此】政宝堂【有苏黄石刻杨廷秀跋云苏黄皆落南而岭南无二先生帖大似鲁人不识麟惟韶有之耿光异气上烛南斗下贯碧海矣又有米帖杨廷秀跋云万里学书最晚虽徧参诸方然防手一瓣香五十年未拈出今得此帖乃知李宻未见秦王耳】尽善亭【在建封寺○苏子瞻诗防阙浮空照短亭至今猿鸟啸青荧君王自此西廵狩再使鱼龙舞洞庭○蜀人文赋楚人词尧在崇山舜九疑圣主若非真得道南来万里亦何为】整冠亭【梁安世记云左瞰真水右俯武溪方山衮衮悉在目前○韩愈诗暂欲系舡韶石下上賔虞舜丨丨裾】望韶亭【杨廷秀题丨丨丨诗新隆寺后防韶石三三两两略依稀金坑津头防韶石十十五五不整齐一来望韶亭上防九韶八音堆一案金钟大镛浮水涯玉瑟瑶琴倚天半尧时文物也麄踈礼乐犹带鸿荒余茅茨殿上槌土鼓苇叶声外无笙竽黄能郎君走川岳领取后防捜礼乐峄山桐树夜半鸣泗水石头清昼跃山只川后争献珍姚家制作初一新帝思南岳来时廵宫琛庙宝皆骏奔曲江清澈碧琼软海山孤尖翠屏展天顔有喜后防知一奏云韶供亚饭帝登九疑忘却归不知班尽湘笛枝后防一胫跛莫随坐委众乐江之湄仪鳯舞兽埽无迹独留一狻守其侧至今唤作狮子石雨淋日炙烂不得洞庭张乐已莓苔犍为获磬亦尘埃不如九韶故无恙戞撃尚可起冬雷何时九秋霜月里来聼湘妃瑟声美曲中莫道不见人江上数峯是谁子】韶亭【余安道记贤人君子乐夫佳山水者盖将寓闲旷之目托髙逺之思涤荡烦绁开纳和粹故逺则攀萝拂云以跻乎杳防近则筑土饬材以寄乎观望惟韶山去州治八十里自元精胚胎阳结阴流不知鑪锤者谁独秀兹境在昔虞舜南狩苍梧九韶之乐奏于石上山之得名起于是矣国家丕冒海隅择材绥逺殿省丞潘君伯恭特膺诏选来守岭陀锄强扶弱有意于古下车朞年人用休息乃曰山为州镇厥名尤着自秦开五岭迄今千载凭轼之使泛舟之賔大麓之下徃还如织不知观瞩之地以为山荣岂守之者详近而略逺哉遂按郡谍而相之背山东渡五里而近得地曰灵溪即道左建亭而山之竒秀森然在目矣伻来以图授之矩画先是赐紫僧法崇者推诚导慕众所钦信尝于康衢搆榭以壮州邦既勤基缔将贲髹雘太守曰吾以敦朴化人　无事于侈可去华就实移其用于兹亭崇曰明使君之言非唯集事兼存为政之体繇是舍饰画之浮费市楩梓之美材持畚筑运斧斤者子来而乐成矣越再出魄而亭就则兹山具美纎芥无隠屹者如阙阛者如庾平者如台呀者如谷向者如闘背者如逃人立鸟跂霞明雾暗碧玉千仞青螺万叠殊形诡制纷不可名驱鬼役物巧不能备信方外之絶区也既而请名太守曰亭以山搆而能尽山之美其名韶云】寺观南华寺【梁天监元年有天竺国僧智药自西土来泛舶至汉土寻流上至韶州曹溪水口闻其香掬甞其味曰此水上流有胜地寻之遂开山立石宝林乃云此去一百七十年当有无上法宝在此演法今六祖丨丨丨是也○六祖姓卢名惠能新州人得法于黄梅五祖忍大师传其衣鉢唐万嵗通天初则天皇后锡赉宣诏元和间赐塔曰灵照之塔桞宗元为记其寺为岭外禅林之冠○唐曹松诗西土文殊留印迹大中皇帝旧参禅○苏子瞻诗前身便是卢行者○杨廷秀诗南斗东头第一山白头初得扣禅关祖衣半似云来薄金鎻才开雾作】光运寺【在水西即始兴内史王导故宅】广果寺【宋之问诗影殿临丹壑香台隐翠霞巢飞衔象鸟砌蹋雨空花宝铎摇初霁金池映晚沙莫愁归路逺门外有三车】天庆观【祥符间剏依终南山太平宫玉皇殿样式造其胜妙出诸州上】祠庙虞帝庙【在州西北七里皇冈岭有石刻朱文公迎送神乐歌见静江府】张相国祠【在郡东墓在武临原唐子西云张相鐡胎韶人相传以为明皇悔时所铸○郭功父诗常平致主陈金镜后世宫祠见鐡胎】周濓溪祠【在州学○朱文公记云秦汉以来道不明于天下而士不知所以为学言天者遗人而无用语人者不及天而无本专下学者不知上逹而滞于形器必上逹者不务下学而溺于空虚优于治已者或不足及人而随世以就功名者又未必自其本而推之也先生言圣学之有要而下学者知胜私复礼之可以驯致于上逹明天下之有本而言治者知诚心端身可以举而措之天下脉络分明而规模宏逺矣】余襄公祠【在相国庙东偏】名宦王导【晋人为内史】萧道成【为内史即齐髙祖】范云【为内史郡多盗贼云抚以恩德曲江有修仁水云酌而饮之赋诗云三枫何习习五溪何悠悠且饮修仁水不挹背邪流】皇朝许申【天僖初为太守栽官道松榕数万株至今行者感其德】王益【天圣间为守初夷越无男女之别公一切穷治未几男女之行别于涂】周頥【熈寕间为提刑不惮瘴毒荒崖絶岛人迹所不至皆缓视徐按以洗寃泽物为己任已病来知南康军】杨万里【为宪临汀有警势连潮梅公即日召诸郡兵直抵循梅贼惧就擒○有诗云不是潢池赤白囊何缘杖屦到潮阳官军已埽狐兎穴归路莫孤山水乡】林光朝【自号文轩为宪甞击茶防】人物邓文进【始兴人为本州刺史移州于水西萧铣叛兵攻乐昌城文进坚守累有战功庙食乐昌】张九龄【曲江人七嵗知属文擢进士调校书郎中初武惠妃谋防太子遣官奴诱公为援公叱去之安禄山以范阳偏校入奏事九龄谓裴光庭曰乱幽州者必此人也及讨奚契丹师败又奏请诛之帝不听禄山犯阙帝思其忠遣使祭于韶州厚币恤其家方明皇千秋节众献服玩公奏金鉴録以箴规之】皇朝余靖【曲江人为集贤校理范仲淹以言事忤意贬饶州谏官不敢言靖上疏论仲淹不当贬出知秦州】题咏薜荔摇青气【宋之问诗云云桄榔翳碧苔南中虽可悦北思日悠哉】炎海韶州牧【杜甫送韦员外牧韶州诗云云风流汉署郎分符先令望同舍有辉光白首多年疾秋天昨夜凉洞庭无过鴈书疏莫相忘】防取北来鱼【同上养拙江湖外朝廷记忆疎虽无南过鴈云云】江曲山如画【许浑送窦司直诗云云贪程亦驻舟】行舟傍越岑【张曲江真阳诗云云窈窕越溪深水闇先秋冷山晴当昼阴】曲江水满花千树【韩愈同张籍游曲江寄白居易诗漠漠轻阴晚自开青春白日映楼台云云有底忙时不肯来】曲江山水闻来乆【韩愈将至韶州先寄张史君借图经诗云云恐不知名访倍难愿借图经将入界每逄佳处便开防】乘舡泛鹢下韶湍【唐胡曽自岭下泛舟清逺峡诗云云絶景方知在岭南薜荔雨余山似染蒹葭烟尽水如蓝日游萧帝新松寺夜宿嫦娥桂影潭不为箧中书未献便来此地结茅庵】恠石巉巉上泬寥【王介甫送崔左藏之广东诗云云昔人于此奏箫韶水清但有嘉鱼出风暖何曽毒草摇今日淹留君按节当时嬉戏我埀髫因寻旧政询遗老为作新诗变俚謡】
　　四六【眷是始兴　虽曰炎州　惟炎海之遐陬旧为南粤　实为乐土　有曲江之名郡】
　　【山明水秀九成之韶乐可賔　濓溪持节备殚问俗之劳人杰地灵千秋之鉴录未冺　坡老作铭妙得闻韶之意张曲江千秋之録冩作忠　规江濵执别怅九成韶石之音余襄公四谏之名凛　有生气岭外重来赋万里】














　　方舆胜覧卷三十五
　　钦定四库全书
　　方舆胜覧卷三十六　　　　宋　祝穆　撰
　　潮州【海阳　潮阳掲阳】
　　建置防革【禹贡扬州之域牵牛之分野古闽越地秦属南海郡秦末属南越汉武属南海郡今州即汉南海之掲阳县地晋成帝分立东官郡安帝又分东官之义安郡及海阳县梁置东扬州又改瀛州陈废为义安郡隋废郡置潮州炀帝复为义安郡唐复为潮州改潮阳郡复为潮州皇朝因之今领县三治海阳】
　　事要郡名潮阳　古瀛　鳯城【以鳯皇山得名】金城【以是州旧属于金氏】鳄渚【以丨鱼名】风俗士笃于文行【见韩庙碑】州人知书自文公始【图经】聮名桂籍自太平兴国始【同上】稻得再熟【寰宇记云云蚕亦五収】夷防遂生【皇甫持正韩文公神道碑洞丨海丨陶然丨丨鳄鱼稻蟹不暴天物】形胜大海在其南【韩愈祭鳄鱼文】闽南两越之界【韩愈胡公墓碑】在广府极东【韩愈潮州谢表臣所领州云云界上去广府虽云才二千里然来徃动皆经月过海口下恶水涛泷壮猛难计程期风鳄鱼患祸不测州南近界涨海连天毒雾瘴气日夕作臣少多病年才五十髪白齿落理不乆长居瘴疠之地葢与魑魅邻茍非陛下哀而怜之谁肯为臣言者】山川韩山【与州山相对】湖山【与韩山对其麓寺观错立】东山【在州东文公旧游之地今多亭榭】蛇山【皇甫持正送简师序适潮不頋丨丨鳄渚万里之险】鳯凰山【在海阳县昔有爰居来集因名之山海经南方有戆巨人人面长唇黒身有毛反踵见人笑亦笑笑则唇蔽其面寰宇记有神名山都即此】金城山【九域志山上有韩木韩愈所植不知其名士人观其华之疎宻以知登第之多寡】狮子岩【在郡东山坡上】防旌石【州东山之二峯】东湖【在韩山之后四面回环荷花弥望】西湖【萦绕于州之太平桥下径湖以桥】鳄溪【旧名恶溪产鳄鱼其身黄四足脩尾其形如□而举止趫疾口森锯齿徃徃害人鹿走崖岸之上羣鳄嘷呌其下鹿必怖惧落崖亦物之相慑服也○按韩愈传潮之恶溪有鳄鱼食民畜产且尽愈令其属秦济以一羊一豕投溪水而祝之其畧曰鳄鱼有知其听刺史言潮之州大海在其南今与鳄鱼约尽三日其率丑类南徙于海以避天子之命吏三日不能至五日五日不能至七日七日不能是终不肯徙也刺史则选材技吏民操强弓毒矢以与鳄鱼从事必尽杀乃止其无悔是夕暴风震电起溪中数日水尽涸徙六十里自是潮无鳄鱼之患○周洪道云韩退之逐鳄事李翺行状及皇甫湜神道碑皆不载岂以鳄近恠故删去乎】楼榭掲阳楼【韩愈建今之韩亭即其地】东斋【在掲阳县治丞相梁克家尝舘于是梅花忽大开梁赋诗曰九鼎爕调终有待百花羞澁敢言芳后魁天下不十年登宰辅】水亭【在州东】梅花院【在倅防取陈文惠丨丨庭丨竹青青之句】祠庙韩文公庙【苏子瞻作庙碑匹夫而为百世师一言而为天下法是皆有以参天地之化关盛衰之运其生也有自来其逝也有所为故申吕自岳降傅説为列星古今所传不可诬也孟子曰我善养吾浩然之气是气也寓于寻常之中而塞乎天地之间卒然遇之则王公失其贵晋楚失其富良平失其智贲育失其勇仪秦失其辩是孰使之然哉其必有不依形而立不恃力而行不待生而存不随死而亡者矣故在天为星辰在地为河岳幽则为鬼神而明则复为人此理之常无足恠者自东汉以来道防文弊异端并起歴唐贞观开元之盛辅以房杜姚宋而不能救独韩文公起布衣谈笑而麾之天下靡然从公复归于正葢三百年于此矣文起八代之衰道济天下之溺忠犯人主之怒而勇夺三军之帅岂非参天地关盛衰浩然而独存者乎葢尝论天人之辩以谓人无所不至惟天不容伪智可以欺王公不可以欺豚鱼力可以得天下不可以得匹夫匹妇之心故公之精诚能开衡山之云而不能回宪宗之惑能驯鳄鱼之暴而不能弭皇甫镈李逄吉之谤能信于南海之民庙食百世而不能使其身一日安于朝廷之上葢公之所能者天也所不能者人也始潮之人未知学公命赵德为之师自是潮人皆笃于文行延及齐民至于今号称易治信乎孔子之言君子学道则爱人小人学道则易使也潮人之事公也饮食必祭水旱疾疫凡有求必祷焉而庙在刺史公堂之后民以出入为艰前守欲请诸朝作新庙不果元祐五年朝散郎王君涤来守是邦凡所以养士治民者一以公为师民既恱服则出令曰愿新公庙者听民驩趋之卜地于州城之南七里期年而庙成或曰公去国万里而谪于潮不能一嵗而归殁而有知其不眷恋于潮也审矣轼曰不然公之神在天下者如水之在地中无所徃而不在也而潮人独信之深思之至焄蒿凄怆若或见之譬如凿井得泉而曰水专在是岂理也哉元祐十年诏封公昌黎伯故榜曰昌黎伯韩公之庙潮人请书其事于石因为作诗以遗之使歌以祀公其词曰公昔骑龙白云乡手抉云汉分天章天孙为织云锦裳飘然乘风来帝旁下与浊世埽粃糠西游咸池畧拱桑草木衣被昭回光追逐李杜参翺翔污流籍湜走且僵防没倒影不能望作书诋佛讥君王要观南海窥衡湘歴舜九疑吊英皇祝融先驱海若藏约束鲛鳄如驱羊钓天无人帝悲伤讴吟下招遣巫阳犦牲鸡卜羞我觞于粲荔丹与蕉黄公不少留我涕滂翩然被髪下大荒】古迹韩木【杨廷秀诗云笑为先生一问天身前身后两般防亭前树子关何事也得天公赐姓韩】名宦裳衮【为刺史所歴有丞相岭】韩愈【以论佛骨贬潮州刺史谢表云与官吏百姓等相见具言朝廷治平天子神圣威武慈仁子养亿兆人庶无有亲疎逺迩虽在万里之外岭海之陬待之一如畿甸○韩湘公之侄孙落魄不覊尝赋诗云解造逡廵酒能开顷刻花公曰子安能夺造化开花乎湘曰直易事耳取土聚之以盆覆其上须臾曰花已矣及啓视之花叶上有小金字乃诗一聫云云横秦岭家何在雪拥蓝关马不前公亦莫晓其意湘曰事乆乃验后公以言佛骨事贬潮州途中俄有一人冒雪而来乃湘也谓公曰颇忆前日花上之句乎此地即蓝关也公叹异乃足成一聫曰一封朝奏九重天夕贬潮阳路八千欲为圣明除弊事岂于衰朽计残年云云知汝逺来因有意好収吾骨瘴江邉湘曰公非乆即当回矣遂别而去】李德裕【为司户】皇朝陈尧佐【类苑陈希元以言事切直谪潮州通判时潮人张氏子濯于江邉为鳄鱼食之公曰昔韩吏部以文投恶溪鳄为逺徙今鳄鱼食人则不可赦矣乃命吏督渔者网而得之因鸣鼓告其罪戮之于市】人物赵德【韩文公请置乡校牒云丨丨秀才排异端而宗孔氏】皇朝许申【为本路漕详见惠州】呉复古【字子野有道之士见知于待制李师中曰白云在天引领何及苏子瞻名其室曰逺游且为铭】名贤赵鼎【绍兴间坐与秦桧不协安置潮州中丞詹大方乞窜鼎逺方乃移吉阳军时鼎子汾力请侍行鼎不忍使之俱死瘴乡乃手书付之曰绍圣初吕微仲丞相谪岭南惟一子曰景山爱之不令同行而景山坚欲随去将过岭吕頋其子谓曰吾万死何恤汝何罪欲俱死瘴乡耶我不若先死尤有后也吕遂纵饮而死吾不令汝侍行亦微仲意也微仲大防字也】题咏鳄鱼大于舡【韩愈诗云恶溪瘴毒聚雷霆常汹汹云云牙眼怖杀侬】风有时作【同上诗州南数十里有海无天地云云掀擹真差事】鲎实如惠文【韩南食贻元十八诗云云骨眼相负行蚝相粘为山百十各自生蒲鱼尾如蛇口眼不相营蛤即是虾防同实浪异名章举马甲柱鬭以怪自呈其余数十种莫不可叹惊我来御魑魅自宜味南烹调以咸与酸芼以椒与橙腥臊始越咀吞面汗骍惟蛇旧所识实惮口眼狞开笼听其去欝屈尚不平买尔非我罪不屠岂非情不祈灵珠报幸无嫌怨并书以记之又以告同行】海气昏昏水拍天【韩诗潮阳未到人先说云云】鱼盐城郭民熈熈【陈希元送潮州李孜主簿诗云潮阳山水东南竒云云】海边邹鲁是潮阳【陈希元送王生及第归潮阳诗休嗟城邑住天荒已得仙枝跃故乡从此方舆载人物云云】
　　四六【演纶鳌禁　城号鳯栖　眷今古瀛　惟时岭右剖竹鳯城　溪传鳄去　实望南粤　莫盛潮阳惟潮阳之偏垒　封疆虽于炎方虽境土有闽广之异实广右之奥区　文物不殊于上国而风俗无潮漳之分千里秀民已习韩昌黎之教　土俗熈熈无福建广南之异累朝故老能言陈文惠之贤　人文郁郁自昌黎赵德而来鱼佩虎符香自凝于燕寝　文章政事曽逄岭表之韩陈鳯城龙首患何有于鳄鱼　气习风声今号海邉之邹鲁】
　　梅州【程乡】
　　建置防革【禹贡扬州之域牵牛之分野古闽越地秦汉并属南海郡晋属东官郡晋末及宋并属义安郡梁属东扬州又改属瀛州隋置潮州而程乡以县属焉炀帝属义安郡唐复属潮州伪汉刘氏割潮之程乡县置敬州皇朝以敬州犯翼祖讳改名梅州赐名义安郡中兴以来废而复置今领县一治程乡】
　　事要郡名义安　风俗土旷民惰【图经云云而业农者鲜悉借汀贑侨寓者耕焉】其俗信巫尚鬼【同上云云舍毉而即神】形胜在广之极东【同上】介汀贑之两间【同上云云】土产菱米【同上不知种之所自出植于旱山不假耒耜不事灌溉逮秋自熟粒米粗粝】山川西阳山【在程乡县东南四十五里】明山【在州东三十里相传昔有叟黄姓者采茶于山值两人坐石而奕遗叟以拳石归视之白金也叟后来亦絶粒不知所终】东岩【在州东五里】西岩【在州西七里中有兰若元祐间元城尝登览赋诗】南田石洞【在州西北六十里郡之名士古姓者诗云仙客有灵千古在洞门无钥四时开】石窟洞【距城八十里中有石鼓天防又有小溪】程江【在州西北七十里盖因程敀姓氏而名】百花洲【在城南介两水之间古防云百花洲尾齐州前此地出状元】井泉曽井【曽姓者所凿泉甘而清人若瘴疠一防疾即止】亭楼东亭【在东城上衘逺山吞长江为一郡登覧之胜】望云楼【在城上】名宦方渐【知梅州尝谓梅人无殖产教以读书】人物程敀【图经云不知何代人或云隋人家于程江口性嗜书恬荣进结庐江濵环堵萧然人服其行义有不平不诣官府而质于敀】名贤皇朝刘安世【绍圣初章子厚入相公谪知南安军又贬英州徙梅州先生谪南七年未尝一日病问其故则曰絶欲断酒以是无恙后北归十年寿几八十张致逺诗曽井有泉消毒瘴程江无屋祀髙贤】题咏市小山城寂【杨廷秀诗云云舡稀野渡忙金暄梅蘂日玉冷草根霜】只为梅花也合来【杨廷秀云自彭田铺至杨田道傍梅花十余里有诗云一行谁栽十里梅下临溪水恰齐开此行便是无官事云云】循州过了到梅州【杨廷秀题痩牛岭行尽天涯意未休云云平生不惯乘肥马老去须教过痩牛】深入循梅瘴疠乡【前人云云烟云浮动日苍凉连年踏遍岭南土頼有仙翁肘后方】四六【防荣魏阙　眷是义安　析隋唐之一县虽号偏州出守程江　介于东广　介汀贑之两间颇存犷俗昔由隋县剖符竹以更新　中和宣布洗蛮烟瘴雨之余今似诚斋为野梅而一到　稚耄欢呼在春风和气之内】
　　惠州【归善　博罗海丰　河罗】
　　建置防革【古南粤之地星纪之次秦属南海郡汉因之今州即汉博罗县之地也梁置梁化郡隋置循州炀帝改龙川郡唐复置循州今惠州本循州之旧理也伪汉刘鋹移旧循州立祯州国朝避仁庙讳改曰惠州今领县四治归善】
　　事要郡名惠阳　罗浮　龙川　浮陵【皮日休有浮陵集】鹅城【旧经相传有古仙放木鹅流而至于此因建城故至今称为丨丨鹅岭】风俗吾州以东坡重【图经潮州以昌黎重云云】文物不下他州【郡学记古成之第进士张宋卿秘郎魁南宫皆惠人为南越倡故此邦云云】盘游饭谷董【土人好造盘游饭取鲊蒯脍炙皆埋之饭中又好作谷董取凡饮食杂烹之陆道士诗投醪谷董锅口掘窟盘防饭椀中苏子瞻见之大喜】防蜜唧【苏子瞻诗曰朝盘见蜜唧夜枕闻鸺鹠葢土人取防未生毛开眼者饲以蜜以箸挟而防之谓之蜜唧以其唧唧作声也鸺鹠者恶鸟土人恶之】红螺白饼【红螺蚬属也冬间甚盛土人多以配白酒故名】形胜轩辕所居【皮日休题罗浮云乃昔轩辕皇帝所居】南海之濵【郡志】山川罗山【在博丨西北三十里汉志浮丨自防稽浮来博于丨丨故又名博丨丨○罗浮记云蓬莱之一岛尧时洪水所漂浮海而来与丨丨合而为一今山上犹有东方草木及翡翠五距越王山鸡○元和志山之峯四百三十有二南越志髙三千六百丈周廻三百二十七里十五岭三十二峯九百八十瀑泉○茅君内传曰丨浮丨有洞周廻五里名曰朱明曜真天又曰勾曲洞天东通王屋北通岱西通峨眉南通丨浮是也丨有洞房石室七十里所有巨竹皆十围谓之笼葱竹有瀑布垂流三十仞有竒石势如削成谓之石楼山有上湖岸周廻数里常应海潮又云山有鐡桥石柱人罕到者又有哑虎廵山○晋葛洪为岣嵝令遂将子侄至广州刺史邓岳留不听去乃止丨浮丨○刘禹锡丨浮丨见日诗阴阳迭用事乃俾夜作晨咿喔天鸡鸣扶桑色昕昕赤波千万里涌出黄金轮○苏子瞻同过子游丨浮丨诗人间有此白玉京罗浮见日鸡一鸣南楼未必齐日观鬱仪自欲朝朱明东坡之师抱朴老真契乆已交前生玉堂金马乆流落寸田尺宅今谁耕道华亦尝啖一契虚正欲仇三彭鐡桥石柱连空横杖藜欲趂飞猱轻云溪夜逄瘖虎伏斗坛昼出铜龙狞小儿少年有竒志中宵起坐存黄庭近者戯作凌云赋笔势髣髴离骚经负书从我盍归去羣仙正草新宫铭汝应奴蔡少霞我亦季孟山卿还须略报老同叔赢粮万里寻初平】白水山【在罗浮东麓有寺及悬水崖有巨人迹名佛迹岩○苏子瞻诗何人守蓬莱夜半失左股浮山如鹏蹲忽展垂天羽根株互连络崖峤争吞吐神功自鑪鞴融液相缀补至今余隙罅流出千斛乳方其欲化时天匠麾月斧帝觞分余沥山骨醉后土峯峦尚开阖涧谷犹呼舞海风吹未凝古佛来布武当时汪罔氏投足不葢拇青莲虽不见千古落花雨防溪汇九折万马腾一鼓奔雷溅玉雪潭洞开水府潜鳞有饥蛟掉尾取渇虎我来方醉从濯足聊戯侮回风卷飞雹掠面过强弩山灵莫恶剧微命安足赌北山吾欲老慎勿厌求取溪流变春酒与我相賔主当连青竹筒下灌黄精圃】白鹤峯【在江之东旧称惠阳为鹤岭者以此山下有合江楼苏子瞻所居】石埭山【在郡西七里崖石壁立有水洞】瑇瑁山【在罗浮山之东山下池中有丨丨】龙穴山【在河源县相传有五色龙乘云出入】南海【在海丰县多鲛鲵其大吞舟又有防鱼朝出食暮则宿其母腹】西江【源九龙山二百里至郡城】钓潭【在归善县北抵西江有盘石小潭可以埀钓苏子瞻尝游因作江郊诗曰江郊葱胧云水蒨绚碕岸斗入回潭轮转先生恱之布席开燕初日下照潜鳞俯见意钓忘鱼乐此竿线优哉游哉玩物之变】丰湖【在郡西广五十里亦名西湖杨廷秀过惠游丨丨诗三处西湖一色秋钱塘颍水更罗浮东坡元是西湖长不到罗浮便不休】龙塘【在郡南有龙居之】井泉汤泉【在白水山○苏子瞻诗积水焚大槐畜油灾武库惊燃丞相井疑浣将军布自怜耳目隘未测阴阳故鬱攸火山烈觱沸丨丨注岂惟渇兽骇坐使痴儿怖安能长鱼鳖仅可燖狐兎山中惟木客户外时芒屦虽无倾城浴幸免亡国汚】卓锡泉【唐子西记云人之精神亦何所不至哉挥戈可以退日搏膺可以陨霜悲泣可以頺城浩叹可以决石而况于得道者乎诸妄既除表里皆空一真之外无复余物则其精神之外又何如哉吾游罗浮至宝积之寺饮泉而甘寺僧曰此丨丨丨也昔梁景泰禅师始居此山其徒以无水难之师笑而不答已而庵成师卓锡于地泉涌数尺自是得井山中迨今頼之知水者以为甲于峤南而自梁以来未有纪其事者夫师之为人诚不可得而知然吾闻世间万有皆心想所生而古之学道未有不用定慧得者完则深定慧则流通以深完流通之精神而致吾心想中物如父之使子君之使臣有必得之势其于此也特未足多也或曰前世之士如李广利耿恭之徒皆功名进取之人以成败得防为心其精神之富不逾常人而喑呜叱咤飞泉为之涌溢与师无异此何理也曰二人者皆一时贵臣左氏所谓用物精多至于神明方其由于絶域之中感激奋于万死一生之时其用意至到与精进二体惟其出于一切之诚而无定慧之素以故得之艰勤非若师之頥指目使既防而且逸也嗟乎事之不立也我知之矣志意耗于思虑聪明流于视听则精神所感不行于父子兄弟之间而尚何有于物茍能全吾之精神则虽山石之坚水泉之柔雍容谈笑之间坚者可使辟其柔者可使激而跃也独不得于人乎吾是以知天下之善无不可立者】楼阁合江楼【在郡东昔苏子瞻尝居焉○诗云海上葱胧气佳哉二江合处朱楼开蓬莱方丈应不逺肯为苏子浮江来】平湖阁【在丰湖泗洲寺前枕湖倚山最为胜游之地取鳄湖平以名】亭台松风亭【在嘉祐寺○苏子瞻有松风亭下梅花诗云春风岭上淮南村昔年梅花曽断魂岂知流落复相见蛮风蜑雨愁黄昏长条半落荔支浦卧树独秀桄榔园岂惟幽光留夜色直恐冷艶排冬温松风亭下荆棘里两株玉蘂明朝暾海南仙云□堕砌月下缟衣来扣门酒醒夣觉起绕树妙意有在终无言先生独饮勿叹息幸有落月窥清尊】野吏亭【在州宅太守陈希元建】平逺防【在无量寿院前为一郡游覧之胜】桥梁东新桥【在郡东○苏子瞻诗羣鲸贯鐡索背负横空霓首摇翻雪江尾挿崩云溪机牙任信缩涨落随髙低辘轳卷巨索青蛟挂长堤犇舟免狂触脱筏防撞挤一桥何足云讙传广东西父老有不识喜笑争攀跻鱼龙亦惊逃雷电生马蹄嗟此病渉乆公私困留稽奸民食此险出没如鳬鹥似卖失舡壶如去登楼梯不知百年来几人陨沙泥岂知涛澜上安若堂与闺往来无晨夜醉病休扶携使君领我言妙割无牛鸡不云二子劳叹我捐腰犀我亦寿使君一言听扶藜常当修未壊勿使后噬脐】西新桥【在郡丰湖上○苏子瞻诗昔桥本千柱挂湖如断霓浮梁防积淖破版随奔溪笑看逺岸没坐觉孤城低聊因三农隙稍进百歩堤炎洲无坚植潦水轻推挤千年谁在者鐡柱罗浮西独有石塩木白蚁不敢跻似开铜驼峯如凿鐡马蹄岌岌类鞭石山川非防稽嗟我乆阁笔不书纸尾鹥萧然无尺棰欲驾飞空梯百夫下一杙防此百尺泥探囊頼故侯寳钱出金闺父老喜云集箪壶无空携三日饮不散杀尽西村鸡似闻百嵗前海近湖有犀那知陵谷变挂渎生茭藜后来勿忘今冬渉水过脐】寺观栖禅寺【在湖山苏子瞻葬妾朝云于此容斋三笔云东坡既至惠州残腊独出至栖丨丨不逄一僧其诗云江邉有微行诘曲背城市平湖春草合歩至栖禅寺堂空不见人老穉掩门睡所营在一食食已寕复事客行岂无得施子净扫地松风独不静送我作鼓吹】白鹤观【观废苏子瞻请其地筑室以居堂曰德有邻斋曰思无邪○苏子瞻诗云前年家水东囬首夕阳丽去年家水西湿面春雨细东西两无择縁尽我輙逝今年复东徙旧馆聊一憇已买丨丨峯规作终老计长江在北户雪浪舞吾砌青山满墙头防鬐几云髻虽慙抱朴子金鼎陋蝉蜕犹嫌桞桞州庙爼荐丹荔吾生本无待俯仰了此世念念自成刼尘尘各有际下观生物息相吹等蚊蚋】冲虚观【有朱明洞朱真人朝斗坛苏子瞻云近于坛上获铜龙六铜鱼一】古迹苏公堤【在丰湖左苏子瞻出上所赐金钱筑之】将军树【陈文惠祠下有公手植荔支郡人谓之丨丨丨○苏子瞻诗丞相祠堂下丨丨大丨旁炎云骈火实瑞露酌天浆烂紫埀光熟髙红挂逺扬分甘徧铃下也到黒衣郎】名宦皇朝陈尧佐【阆州志载公以潮倅权惠守携潮士许申偕行舣舟于岸新月初出才甲夜有马骑数人指呼甚严云丞相与漕使会宿于此其或踈虞豪髪不赦公与申相对惊喜莫测其由明日行访其地有姚娘庙焉及居相位遣人祭告申亦任本路转运使一如其言】陈偁【为守尝奏罢丰湖鱼租时子瓘随侍即了翁也】名贤赵师雄【龙城録载隋开皇中丨丨丨迁浮罗一日天寒日暮于松林间酒肆旁舍见美人淡妆素服出迎时已昏黒残雪未销月色微明师雄与语言极清丽芳香袭人因与之扣酒家门共饮少顷一緑衣童来笑歌戯舞丨丨醉寝但觉风寒相袭乆之东方已白起视大梅花树上有翠羽啾嘈相顾月落参横但怅惘而已容斋随笔参星见于昏若至晓则已殁故苏子瞻梅诗云耿耿独与参横昏也】皇朝苏轼【绍圣元年谪居○苏子瞻在惠州有诗云为报先生春睡美道人轻打五更钟传至京师章子厚笑曰苏子尚尔快活耶故有昌化之命○黄鲁直诗东坡谪岭南时宰欲杀之饱吃惠州饭细和渊明诗渊明千载人东坡百世士出处虽不同气味仍相似】陈鹏飞【字少南永嘉人以言事谪死惠州初居郡之舍人巷面湖榜曰谪官湖○唐子西诗湖边冷艶浸秋浦湖上寒光转夜乌太白持杯问月夜予为题作谪官湖】唐庚【谪居沙子歩有故宅】题咏犀象满城邑【唐殷尧藩寄岭南张明甫诗云瘴雨出虹蝀蛮烟渡江急尝闻岛夷俗云云】散防桄榔林【苏子瞻惠州上元夜诗前年侍玉辇端门万枝灯璧月挂罘罳珠星缀觚棱去年中山府老病亦宵兴红旗穿夜市鐡马响春冰今年江海上云房寄山僧亦复举膏火松间见层层云云林踈月鬅鬙使君置酒罢箫鼓转松陵狂生来索酒一举輙数升浩歌出门去我亦归瞢腾】邻翁餽鼃蛇【苏子瞻诗何以侑一杯云云】蛮果粲蕉荔【苏子瞻游栖禅诗凄凉罗浮馆风壁頽雨砌栖禅晚置酒云云】蛮菊秋未花【苏子瞻诗登山作重九云云】梅雨翛翛荔子然【苏子瞻见顾秀才谈惠州风物之美诗云到处聚观香案吏此邦宜着玉堂仙江云漠漠桂花湿云云闻道黄柑常抵鹊不容朱橘更论钱恰从神武来景便向罗浮见稚川】置酒椰叶桄榔间【苏子瞻诗云云舣舟蜑户龙冈窟】岭南万戸皆春色【苏子瞻诗云云防有幽人客寓公】虾菜贱时皆丙穴【唐子西诗云云茅柴美处即郫筒】
　　四六【矧兹偏垒鹅城斗大　视翠羽于梅梢难寻故迹邈在炎陬鳄穴渊深　酌天浆于荔子聊和新诗饱惠州之饭和渊明之诗　防泉诵卓锡之记贯以精神使渤海之民霑宣帝之化　渡江读新桥之诗施于惠政】







　　方舆胜览卷三十六
　　钦定四库全书
　　方舆胜覧卷三十七　　　　宋　祝穆　撰
　　循州【龙川　兴寕长乐】
　　建置防革【古扬州之境其分野应粤地其次星纪其星牵牛春秋为百越地战国属楚秦置南海郡龙川以县属焉而赵佗为龙川令汉呉因之晋割龙川县地置兴寕县东官郡故又为南海东官之地隋于归善县置循州炀帝改循州为龙川郡唐复为循州总管府改海丰郡复为循州国朝平岭南地归版图宣和赐名博罗郡今领县三治龙川】
　　事要郡名循阳　龙川　海丰　风俗为最饶富【林谘大防记循户四万嵗出租米仅十万名于番禺都防中云云今租米仅三万耳】资奉易足【余安道普安寺记云地有鱼盐之饶士多江海之乐故云云】借苏陈为光荣【循阳志苏子由陈次升迁徙兹土苏着龙川志陈有论谏循之谈者云云】无大寒盛暑【苏子瞻黙化堂序略云岭南云云秋冬之交勾萌盗春夏之际柯叶潜改】形胜重山峻岭【循阳志东南抵惠东北接梅潮西连汀贑云云数百】尉佗故基【郡志绍兴十五年韩京迁于城东即丨丨城之丨丨】汉之名部【余安道普安寺记龙川郡者云云越之沃野】常屯甲兵【林谘防记梁唐晋汉周之间常为总管府甲兵屯焉】土产碧鸡鹦鹉【寰宇记羽则五距丨丨越鸟丨丨】楩楠杞梓【林谘大防记循之山林云云罔不毕具】水精【出长乐县山间】山川嶅山【在城西北五里】霍山【在龙川东北八十里山有佛迹石迳石楼多海中草木○曹松诗七千七百七十丈丈丈藤萝入九天西土文殊曽印迹大中皇帝旧参禅月将河汉廵岩转僧与龙蛇共穴眠直是画工须阁笔更无名画入流传】博罗山【郡国志有山浮海而来丨着丨丨故名详见惠州】丞相岭【在兴寕即循广二州分水岭也唐常衮除潮州经此领人呼为丨丨丨】浰溪【一名龙川裴氏广州记龙川本博罗之东乡有龙穿地而出即穴泉流因以为名】循江【在河源县界】蚌湖【在兴寕东北四十里有老蚌大数尺夜吐光】嶅湖【在州北周囘数里龙潭之水注焉】龙潭【在嶅山上有三潭龙藏焉祈雨必应】堂阁黙化堂【在郡治苏子瞻在惠州时为循守周彦质命名大书其榜】水心阁【在城广福寺前嶅塘环绕前峯叠秀为一郡登临胜处】名宦赵佗【西汉南粤王传佗为龙川令】李翺【知循州详见文集】李义山【有谢循州刺史表】人物韦思明【唐诗纪事载李彚征客循州宿丨丨丨家年八十余与彚征谈论至李渉诗酷称善】罗孟郊【五代时自南昌迁守兴寕官至翰林学士有茒屋数间号翰林堂旁有泉曰罗公涤砚池】名贤皇朝陈次升【仙游人为御史论章子厚蔡京卞又乞留陈瓘湔洗邹浩谪循州】苏辙【谪循州撰龙川志】巢谷【眉山人苏子瞻谪黄州与谷同乡因与之游及轼与弟辙在朝谷未尝一见轼辙谪岭海平生亲旧无相闻者谷慨然自眉山徒歩访两苏谷见辙握手相泣时已七十三矣将复见轼于海南自循至新遂病死】题咏地说炎蒸极【卢纶得循州赵司马书因寄回使诗瘴海寄防鱼中宵逹我居两行灯下涙一纸岭南书云云人称老病余殷勤报贾傅莫放酒杯踈】昔我游龙川【苏子由赠廖有象诗云云不见平生人倾囊买破屋风雨庇病身颀然一道士野鹤堕鸡羣飞鸣闾巷中稍觉季子亲】时叨送米续晨炊【苏子瞻答周循州诗蔬饭藜牀破衲衣扫除习气不吟诗前身自是卢行者后学过呼韩退之未敢叩门求夜话云云知君清俸难多辍且覔黄精与疗饥】蓝舆触热道龙川【李伯记诗海峤经行陟两年云云只愁青草黄茅瘴敢意江风佳月天】
　　四六【防荣鳌禁　郡濵岭海　惟尉佗之故基作镇龙川　地接潮梅　乃隋代之名部】
　　【濵江控海俗颇擅于鱼塩　粤从五季之间尝为防府跨汉歴隋权遂专于保鄣　及至先朝之盛亦号名藩摩挲壁记尚寻李商隐之旧题防捡图经盍访苏颍濵之陈迹】
　　连州【桂阳　阳山连山】
　　建置防革【禹贡荆州之域翼轸之分野春秋时楚地秦为长沙郡之南境西汉有桂阳郡而桂阳阳山以县属焉呉分桂阳置始兴郡宋改始兴为广兴郡齐复为始兴郡梁武帝分置阳山郡隋废郡置连州因黄连岭以为名炀帝改熈平郡唐复置连州改连山郡复为连州国朝因之今领县三治桂阳】
　　事要郡名阳山【九域志日出先照故名丨丨】连山【刘禹锡云州以山得名】湟川【以水得名】风俗风俗醇厚【朱葆石路记溪山钟美云云视南方为佳郡】炎裔之凉墟【刘禹锡记环峯宻林激清储隂海风欧温交战不胜触石转柯化为凉颷城压赭冈路髙负阳土伯嘘湿抵坚而散袭山逗谷化为鲜云故罕呕呭之患亟有华皓之齿信荒服之善部而云云也】地大民众【刘勃鼓角楼记云云过于他郡】商贾阜通【刘若冲连山县记人物富庶云云尝有小梁州之号】鸟言夷面【韩愈送区册序阳山天下之穷处也陆有邱陵之险虎豹之虞水有江流悍急横波之石亷利侔劔防舟上下失势破碎沦溺者徃徃有之县郭无居民官无丞尉夹江荒茅篁竹之间小吏十余家皆丨丨丨丨始至言语不相通画地为字然后可告以出租赋奉期约是以賔客从游之士无所为而至】阳山天下之穷处　荒茅篁竹之间【并见上】湟川八景【一防溪春涨二龙潭飞雨三楞伽晓月四静福寒林五中峯逺眺六秀岩滴翠七星峯晚霭八岩湖秋巘南轩有赋】形胜北接九疑【欧阳经云関记云云南连衡岳其清粹秀爽之气钟为胜槩贤杰继出】介楚越间【费佖阅武亭记连云云号为会冲】地控荆湖【詹砺西园记熈平古郡云云】犬牙畨禺【刘禹锡防壁记由壤制与畨禺相犬牙观民风与长沙同祖习】无土山浊水【武阳震学记地接湖湘云云秀彻之气凛然浮空】山水为岭南冠【欧阳实蒋氏三径记云云】竒峯恠石【游烈兴造记荆粤之偏是惟连州土壤寒殖溪山岑峻云云森若图绘】土产石钟乳【刘禹锡记山秀而宣灵液渗漉故丨丨丨为天下甲嵗贡三百铢】纻蕉【刘禹锡记原鲜而膴卉物柔泽故丨丨为王服贵嵗贡十笥】林富桂桧【同上云云土宜陶旊故居室以壮闻石侔琅玕水孕金碧故境物以丽闻】山川桂山【在桂阳县】方山【在桂阳对九疑山】静福山【在桂阳县北五十里梁廖冲诗为本郡主簿后于此山飞升】阳岩山【在阳山县西二十里】黄连岭【在桂阳县西南百五十里】巾子岭【州之案山】天际岭【陶弼诗南来未见此髙峯下际沧溟上际空辛苦限蛮成底事坐看嵩华作三公】同冠峡【韩文次丨丨丨诗今日是何朝天晴物色饶落英千尺堕游丝百尺飘泄乳交岩脉悬流掲浪标无心思岭北猿鸟莫相撩】贞女峡【在桂阳县南十五里郡国志有石临水状若妇人云秦时女子采螺于风雨中忽化为石○韩愈诗云江盘峡束看湍豪雷风战闘鱼龙逃悬流轰轰射水府一防百里翻云涛漂舡摆石万瓦裂咫尺性命轻鸿毛】阳山关【史记云尉佗移檄丨丨丨曰盗兵且至急絶道聚兵自守今县北当骑田岭路秦于此立关】湟谿关【在阳山县刘勃鼓角楼记连虽介于楚越之间僻在一隅秦于此置丨丨丨汉武诛建德兵出桂阳下湟水实此地也】湟水【在桂阳县即汉伏波将军路博讨南越之所】桂水【源出桂山之阳东入于湘】五溪【在桂阳西合为一江】龙宫滩【韩愈有诗】海阳湖【在桂阳东北二里唐大厯间元结到此创湖通小舟游泛刘禹锡赋丨丨丨十咏】井泉潮泉【在桂阳县南有山泉每二月已后至初秋每日丑时水涌流至申时住八月已后至初春从申时涌流至丑时住】亭榭海阳亭【吕温荅崔连州丨丨丨诗云吏中习隠好跻攀不扰疲人便自闲闻説殷勤海阳事令人转忆舜祠山】宴喜亭【在州城○韩愈记太原王中在连州与学佛之人景常元慧者游异日从二人者行于其居之后荒邱之间上髙而望得异处焉斩茅而嘉树列石而清泉激辇粪壤焚椔翳却立而视之出者突然成邱防者呀然成谷洼者为池而缺者为洞若有鬼神异物隂来相之自是中与二人者晨徃而夕忘归焉乃立屋以御风雨寒暑既成愈请名之其邱曰竢德之邱蔽于古而显于今有俟时之道也其石谷曰谦受之谷瀑曰振鹭之瀑谷言德瀑言容也其土谷曰黄金之谷瀑曰秩秩之瀑谷言容瀑言德也洞曰寒居之洞志其入时也池曰君子之池虚以钟其美盈以出其恶也泉之源曰天泽之泉出髙而施下也合而言之以屋曰丨丨之丨取诗所谓鲁侯宴喜者颂也于是州民之闻者相与观焉曰吾州之山水名天下然而无与燕喜者比经营于其侧者相接也而莫直其地凡天作而地藏之以遗其人乎中自吏部贬秩而来次其道途所经自蓝田山入商洛渉浙湍临汉水升岘首而望方城出荆门下岷江过洞庭上湘水行衡山之下繇郴逾岭猿所家鱼龙所宫极幽遐瓌诡之观宜其于山水饫闻而厌见也今其意乃不足传曰智者乐水仁者乐山中之德与其所好可谓叶矣智以谋之仁以居之吾知其去是而羽仪于天朝也不逺矣遂刻石以记○李贶后记余自防伏覧外祖父昌黎文公丨丨丨记则知连州山水之殊亭之称因记为天下所嘉连为郡既逺且秀亦因亭而髙时谈山水可娯者较数连矣中州人既以连遐逺不可得与游皆依记以图为馆宇饰味山水者莫不目登心到焉如此则亭岂可荒记岂可仆乎三年冬余侍行氶纽于连水陆南驰幽无所摅志无所用乃纵业于山水以资养志况又外祖所记亭在是耶昔闻今见必矣踵于郛则访焉耆老曰无矣吁昔奚宠遇而讃咏之如彼今遭何人废弃之如此岂亭之屯耶窃叹数月得刺史武公至叹之尤甚且曰不修则过及余矣遽挥徒而穷寻之冒翳履淖抵巇擘蔓得余趾焉级塼缺掷栋欀垣瓦寸折片碎蓊汚其甚石记断僵莓昧其字公整而修之征记本于余家易石而琢之不旬就矣于旧不移不损焕而为新命余记其迹余辞小子岂敢措笔以并前记公曰不与记实此则又毁后人知子至而不顾子过矣余何别不修者乎余曰诺】十咏亭【刘禹锡序元次山作海阳湖后人作亭榭标之曰丨丨曰吏隠丨切云亭云英潭覧亭裴溪飞练瀑防溪月窟象池棼丝瀑即十咏也】名宦刘禹锡【唐永正元年自屯田郎出为连州刺史又以尚书郎得谴刺连山禹锡云重领连山郡印绶居五年不得调滞念歘起因作问大钧赋○韩愈作栁宗元墓志云中山刘梦得亦在谴中当诣播州子厚泣曰播州非人所居而梦得亲在堂吾不忍梦得之穷无辞以白其大人且万无子母俱徃理请于朝将拜疏愿以桞易播虽重得罪死不恨遇有以梦得事白上者梦得于是改刺连州呜呼士穷乃见节义今夫平居里巷相慕恱酒食游戯相征逐诩诩强笑语以相取下握手出肺肝相示指天日涕泣誓生死不相背负真若可信一旦临小利害仅如毛髪比反眼若不相识落防穽不一引手救反挤之又下石焉者皆是也此宜禽兽所不忍为而其人自视以为得计闻子厚之风亦少媿矣】韩愈【自监察御史出为阳山令有惠及下百姓多以公之姓命其子】王晙【唐肇武德迄光化己未凢二百八十二年作太守者九十一人惟王晙位至将相】皇朝李若谷【自开寳三年至熈寜戊申凡九十九年假守者四十五人惟李若谷尝参大政】名贤张浚【丨丨绍兴十六年以排讲和连州居住】题咏穷冬或摇扇【韩愈诗逺地触涂异吏民似猿猴山狞知忿狠辞舌上嘲啁白日屋檐下双鸟闘鸺鹠有蛇类两头有虫羣飞游云云盛夏或重裘起最可畏訇哱林邱】毒雾怕熏昼【韩诗投荒诚职分领邑幸寛赦湖波翻日车岭石坼天罅云云炎风每烧夏】何处好畬田【刘梦得诗云云团团缦山腹鑚得两卦上山烧卧木下种暖灰中乘阳坼牙蘖苍苍一雨后苕頴如云】忽有飞诏从天来【韩和张十一诗阳山鸟路出临武驿马拒地驱频隤践蛇茹蛊不择死云云】唯有青山画不如【刘禹锡诗剡中若问连州事云云】边鸿不到水南流【唐刘禹锡诗云谪在三湘最逺州云云】连州万里无亲戚【卢肇诗云云旧识唯应有荔支】外邑出宰山水县【韩诗云云读书松竹林萧条捐末事邂逅得初心哀狖醒俗耳清泉洁尘襟诗成有共赋酒熟无孤斟青竹时黙钓白云日幽寻南方本多毒北客恒惧侵谴谪甘自守滞留愧难任投章类缟带伫益逾兼金】
　　四六【有华银岭　防恩北阙　地接中州若无瘴疠逺畀铜符　宅牧南郊　舶通蛮徼素号剧繁阳山篁竹之地不图见于是人　皂盖朱轓聊访湟川八景曲江樱笋之天傥共谈于今夕　清香画防细和湖亭十诗昌黎宰县而赋诗颇嗟毒雾　失计兹来悔长安日边之逺梦得为州而作记乃谓凉墟　相逄一笑说阳山天下之穷】
　　南雄州【保昌始兴】
　　建置防革【禹贡扬州之域越地牵牛婺女之分野春秋为百越地战国属楚秦属南海郡汉平南粤而曲江以县桂阳郡统于荆州三国属呉孙皓分桂阳为始兴郡治曲江而始兴以县属焉宋属广兴郡齐复属始兴梁陈因之隋废始兴郡属广州唐初属韶州后分其地置须昌县五代刘氏割据割韶之浈昌始兴二县置雄州国朝潘美征岭南克英雄二州自此复归版图以河北有雄州故加南字宣和赐名保昌郡今领县二治保昌】
　　事要郡名淩江【详见名宦凌皓注】保昌　风俗俗杂夷夏【倅防题名记地当冲要云云】无珍异之产【洪勲修学记地虽褊小云云以来四方之民】有膏沃之田【同上而土性温厚云云以为家给之具】擅八行之殊选【洪勲修学记大观元年天子亲制孝弟睦婣任恤忠和八行之选每路以三人为率广十五郡无应选者惟南雄得谭焕欧阳班许孜三人以其行间奏以八行一路殊选而南雄擅之】操翰墨取青紫者相属【同上本朝以来丨丨丨以丨丨丨丨比比丨丨】形胜两路喉襟【倅防题名记南雄古郡丨丨之丨丨由东度岭而南由南度岭而东足迹所接舟车所防其地甚重焉】襟防百粤【同上】控带羣蛮【修城记州独以雄名盖以其云云襟防百粤杰然峙于一隅】山川巾山【在州北州之主山】青嶂山【在城东南五十里有神仙隐几一锅似玉磨琢瀑布潺湲相传龙王居此祈祷有应】桂山【在始兴桂木丛发人多以为药故名】丹鳯山【在始兴西北天监中有鳯翔此山】天柱峯【在始兴西二十里峭秀竒防无支峯赘阜屹然撑天梁天监中九鳯翔集亦名九鳯山传大士讲经于下】玲珑岩【在始兴县南石峯平地防立有石室虗旷葛仙尝炼丹于此】扬歴岩【距城西北二十里山巅方广百余丈飞泉防空有龙祠祈祷輙应】仙女岩【在州东北阚天封寺杉桧鬱翳水石潺湲中有二仙像谓秦时二女子于此得道飞仙】梅岭【在始兴即大庾岭一名塞岭在五岭东详见南安军】罗汉洞【在州东天汉中有丨丨数尊现相】正阳峡【张九龄诗行舟傍越吟窈窕越溪深水暗先秋冷山晴当昼隂重林间五色对石耸千寻此物生遐逺谁知造化心】放鉢石【在云封寺○章希言诗石上曽经转鉢盂石边南北路﨑岖行人不见空嗟叹还识西来意也无】朔水【在始兴县东三十五里水出贑州遇月朔即涨晦即减】修仁水【在城南二十里齐范云为守至此尝酌水赋诗】井泉龙井【在州北道傍寺中深百余尺旧传通海眼时有龙跃苏子瞻张顺之皆有诗】霹雳泉【昔太鍳禅师得法南归经庾岭有卓锡遗迹后人从而屋之遂为一方名蓝详见南安军】堂院景郇堂【在州宅】道院【李侠修黄匪躬记】楼亭城楼【齐祖之诗汉初开郡出南夷万壑千岩足崄巘天上斗牛应共域人间江岭自分岐】通越亭【在庾岭余安道诗岭峤古来称絶徼梯航从此识通津】古迹鼻天子墓【在始兴县不知何代相传云昔有人掘之铜人数十拥笏列侍俄闻击鼓大呼震动山谷遂返】张九龄书堂【在始兴县南山幽水秀花木长春几案庭戸皆石琢就】名宦杨仆【汉人为楼舡将军出豫章下横浦即此】皇朝章得象【为守后入相封郇公】凌皓【知保昌兴水利开导江水农人感德号曰凌江】萧渤【为守预筑城以御侬贼】人物张九龄【祖居始兴县今坟墓宅基皆在焉本传谓韶州曲江人盖雄州未建之前均曲江既又析曲江为雄州则九龄乃雄州始兴县人也今子孙尽在南雄】皇朝邓戒【始兴县人与弟辟聫名登第】顾希甫【保昌人与子衮相继登科】李邵【保昌人与子琰俱登第】名贤呉元美【任福建帅干坐作赋讥时宰又其家有潜光亭商隐堂郑晔并作启上秦公桧云亭号潜光盖有心于党李堂名商隐本无意于仕秦后迁南雄以死】题咏庾岭南边第一州【章希言诗凌江清浅绕城流云云惟有梅花传逺信只慿萱草绥离忧】一麾逺在百蛮中【前人】黄梅歇荔支红【前人青草瘴深卢橘熟云云】两州南北防梅关【章頴诗云云尽日人行石壁间】
　　四六【荣分汉竹　斗牛共域　惟凌水之名邦来访岭梅　江岭分岐　号广南之道院】
　　【章郇公旧治之邦尚存善政度岭而南尚接中州之美俗张相国始生之地可想髙风浮江而下实为东广之上游】
　　南恩州【阳江阳春】
　　建置防革【禹贡扬州之域斗牛之分野春秋时为百粤地秦属南海郡汉置合浦郡今州即合浦之髙凉县地也呉属髙兴县置海安县宋属东官郡齐置齐安郡海安以县属焉梁置阳春郡隋废郡入髙州置髙凉郡以海安阳春二县焉唐立春州太宗又立恩州改恩州为恩平郡后为恩州皇朝废春州以其地恩州寻复置春州仁宗时以河北路具州为恩州仍于旧恩州上加南字今领县二治阳江】
　　事要郡名恩平　鼍山【唐郡】风俗与夷防杂居【春州记】瘴疠以春州为首【同上四方言云云故凢补吏得罢必加优赏焉】五马名目【倦游录载陈亚滑稽之语云使君之五马防旌名目而已螃蠏之一文两个真实不虗】其地下湿宜稻【同上】耕种多在洞中【寰宇记土地多风多旱云云】郡兼山海之利【恩平志云云富于鱼盐】形胜南濵巨海【郡守丁琏学记恩平古郡汉属合浦云云耳目逺于中州】阻山濒海【图经恩平与广右接境云云】孤絶海隅【李观翠岩亭序】襟带岩洞【春州记东南凑大海才百里环山绕林云云】昔春勤三州之地【鼍山志序云今之阳江盖并唐之三县而阳春乃云云】当五州之要路【投荒录当海南五郡泛海之路颇有广陵会稽贾人循海而至故呉越所产不乏于斯】山川东山【在州之东旧筑熈春防于其上】罗琴山【在州西二十里昔罗含尝携琴游此】射木山【在阳春县春州记丨丨之丨以为望】龙鼍山【在阳春县为南服之冠】鳯凰山【一名北甘山倦游录此山壁立千仭有瀑水飞下猿猱不能至鳯皇巢其上遇大风雨或飘堕其雏】鐡坑山【在阳春县东○胡邦衡诗初疑金谷岭元是丨丨丨人云兹地恶我爱碧孱顔】峒石山【在阳春县岩谷幽邃○胡邦衡诗兹处山皆石他山尽不如固非从地出疑是补天余下漏一拳小髙凌千仭虚竒章应未见名不到中书】望海冈【在州南二里】金鸡石【在州西北郡国志石上时有丨丨】漠阳江【在阳江西流入大海】恩平江【在城界平城山发源】亭台揖秀亭【胡邦衡诗云青山如髙人可揖不可致】熈春台【在州东北髙跨岭首下视南溟】望海台【胡邦衡南迁赋诗君恩寛逐客万里听归来未上凌烟阁聊登丨丨丨山为翠涛涌潮拓碧天开目断飞云处终身愧老莱】古迹刘王女冢素馨花【旧名邦悉茗昔刘王女名素馨冢上生此花傅伯成诗见泉州】名宦皇朝李纶【邴之子寓居泉南所至有清操提举广东常平日适伯氏继出守恩平酌别江濵相励以清白纶慷慨临江矢天曰傥负君民有如此水遂投杯于江杯停不没】名贤胡铨【谪居自号澹庵】题咏荒城斗様大【郡守王子明赋西楼诗云西江横玉虹西山罗画屏云云此楼何峥嵘炎岭状陇蜀三洲通蓬瀛人烟几村落数防如晨星谁谓海一涯好峯无数青】簿书休吏早【黄状元度隆防堂诗云云花鸟向人闲】县古松杉老【胡邦衡诗云云人居水竹间字民无狱讼携客有江山】
　　四六【縯纶鼇禁　画地千里　包春勤二州之地剖竹鼍山　负海一隅　得岭峤五马之名海舶所经当五州之要路　山石补天余乃胡澹庵之见赏郡城虽小介二广之提封　簿书休吏早有黄文昌之留题】
　　新州【新兴】
　　建置防革【古南越之地星土分野与广州同秦属南海郡汉置临允郡属合浦郡呉属苍梧郡东晋穆帝始分苍梧立新寕郡又分临允地置新寕县以属焉梁武改置新州立新兴县隋废州以新兴县属信安郡唐又置新州改新昌郡复为新州后国朝因之陞威塞军节度今领县一治新兴】
　　事要郡名新昌【见防革注】临允【元和志云今州即汉合浦郡之丨丨也】风俗瘴气最恶【郡县志云云岭外代答今俗以新州为大法塲英州为小法塲】俗以鸡卜【郡志丨丨丨骨丨吉凶汉书越巫以鸡卜即此】民薄产而多贪【崔頥题名记地僻境隘云云】防祭则鸣铜鼓【寰宇记豪渠之家云云召众则鸣春堂】此路荆棘【元祐间范忠宣为右仆射有呉处厚者以蔡确题安州车盖亭诗来上以为谤讪宣仁太后怒曰蔡确以吾比武后当重谪吕汲公为左丞不敢言初议贬确新州忠宣谓汲公曰云云已七八十年吾辈开之恐自不免】土产异花【有花曰优昙鉢似琵琶无花而实】异木【寰宇记山多香木谓之宻香辟恶气杀鬼精○断续藤山行渇则断取汁而饮之号曰东风菜○勾縁藤南人绩以为布○木葵可以为扇】异禽【越王鸟似鸢而○勾可受二升南人以为酒杯○云白鸟能禁蛇○干闼婆城二有防鸟似山鸡以家鸡闘之则可擒其翚有光汉以餙侍中冠○桂山有翡翠孔雀】异兽【桂山有黒猿鼷防○江中有潜牛形似鱼能上岸与牛闘】山川龙山【在州南】锦山【在州南】金山【在信安县】银山【出白金】天露山【在州东南二十里髙于诸山】云秀山【在州东二十五里】寳盖山【在州西五里】瑞峯山【在州北七里】桂山【在新防县西南三十四里】南海【在新防县南百五十里有浮洲襟带甚逺山挺方木水食珠母】新江【新兴县南二百里】阶湍【寰宇记在永固县南鱼鼈不可至虽吕梁之险无以过石如阶级故也】三章溪【允吾县南溪有三源】新昌水【经永顺县南二里】院宇道院【在州宅郡守魏彦琳建】澹庵【在岳祠东胡邦衡居焉】觉轩【在龙山寺方丈后左丞王覆道为铭曰本自不迷何者为丨惟无舌人满口道着龙山名丨无病求药从而铭之分一半错】园亭十仙园【在郡西南谓新昌官属自郡守而下止十员讼简用足宦游若神仙焉】防溪亭【彭德逺丨丨丨诗碑乃唐光府君清德碑一沉东江之上故诗云雨过画桥横蝃蝀月明玉塔卧清澜景全堪作吾乡冠还有沉碑客未看】相游亭【在秀罗寺后蔡持正喜游之僧因以名】桥梁仁义桥【在东门外跨江三十六间覆以瓦屋】名宦张柬之【武三思使郑愔告柬之与王同皎通谋贬新州司马】皇朝梁立则【熈寕中为守于郡西十里得白蟮坑决其水灌田至今为利】黄济【静江府人绍兴间守新州旧无城济以竻竹环植之羔豚不能径号竹城至今以为利】名贤郭元振【迁吏部尚书元宗讲武骊山军容不整流新州】皇朝刘挚【字莘老以论新法贬新州】邹浩【为正言乞追停刘后册礼编管新州】蔡确【谪居】胡铨【为宻院编修上书乞斩秦桧谪新州】胡寅【为起居郎排和议忤秦桧谪新州】题咏仁义桥边杨桞斜【蔡持正诗云云洗亭冈畔种桑麻】龙山水绕祖师塔【前人国恩禅寺乃六祖故居寺有木塔安祖师像】夏院云埋宰相家【前人】
　　四六【炎岭穷陬　虽曰炎荒　地居岭海之穷新昌小郡　实称道院　郡自晋唐而创】
　　【事简讼稀官属有十仙之号　郡在炎陬虽逹宦美官之罕至民贫地僻州城劣千里之封　时称恶地乃骚人迁客之辱临】
　　方舆胜览卷三十七
　　钦定四库全书
　　方舆胜览卷三十八　　　　宋　祝穆　撰广西路
　　静江府【临桂　兴安　灵川　阳朔　永福修仁　理定　古县　荔浦　义宁】
  </div>
  <div class="pagination">
   <a href="方舆胜览_page21.html">
    上一页
   </a>
   <span>
    ...
   </span>
   <a href="方舆胜览_page17.html">
    17
   </a>
   <a href="方舆胜览_page18.html">
    18
   </a>
   <a href="方舆胜览_page19.html">
    19
   </a>
   <a href="方舆胜览_page20.html">
    20
   </a>
   <a href="方舆胜览_page21.html">
    21
   </a>
   <span class="current-page">
    22
   </span>
   <a href="方舆胜览_page23.html">
    23
   </a>
   <a href="方舆胜览_page24.html">
    24
   </a>
   <a href="方舆胜览_page25.html">
    25
   </a>
   <a href="方舆胜览_page26.html">
    26
   </a>
   <a href="方舆胜览_page27.html">
    27
   </a>
   <span>
    ...
   </span>
   <a href="方舆胜览_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
