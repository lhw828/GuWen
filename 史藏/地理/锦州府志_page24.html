<!DOCTYPE html>
<html>
<head>
    <meta charset="UTF-8">
    <title>锦州府志 - 第 24 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>锦州府志 - 第 24 页/共 29 页</h1>
    <div class="content">　　赵忠妻女忠为指挥佥事守镇静堡正统中北兵攻围甚急极力御之归语妻女曰城破吾与俱亡汝母子亦当自裁忠出守御有讹传城陷者母子皆缢死事闻赐金茔 【 茔：营】 葬旌表其门 
　　杨氏名妙真浙江鄞县人父原道戍广宁妙真年十八适广宁总旗贺升事舅姑以孝升随征殁于山海关妙真奔赴扶柩归葬子祥甫二岁妙真鞠育成立孀居四十九年成化中旌表其门 
　　朱氏义州卫人刘晏妻晏死寡居弘治间乱兵抄掠朱方采蔬园中驱之北行朱仆地誓死拥之上马而自堕者再兵怒以刀断其吭而死 
　　汪氏广宁人年十八归生员侯爵爵死家甚贫鬻奁以供殡葬翁姑复相继卒汪复经营丧葬尽礼正德间旌表其门 
　　曹氏广宁人年十八归王清清病卒曹哀毁骨立数祈死遗腹六月生一男父母欲夺其志辄泣曰本欲以死从夫有孤儿王氏宗祀在我也倘非语再廹吾将并委沟壑矣亲党惮之不敢复言子成立家业复兴诸孙伟然曹年至期颐乃卒 
　　郑贞女广宁卫指挥雄女幼慧勤女工年及笄纳辽阳孙棣聘越再期棣故女闻讣设主哭奠水浆不入口者三日誓不更适杜门不出虽至亲亦罕接见舅姑远在数百里外时以女红问安否殷勤如曾侍左右者父母以棣未奠雁欲醮之女闻而流涕终日辄不饮食父母知其志不可夺不复言年未老而容瘁齿落嘉靖中旌表其门 
　　臧氏义州卫人黄福妻福卒守节自誓事姑高氏以孝闻居数载邑人欲娶之乃谋于其兄私纳聘臧向姑泣曰妾本欲与夫同死以姑缺养故隐忍至此自今不得侍姑矣是夕自缢死 
　　孙氏广宁卫人年十七适臧钺钺死孙年二十九教子臧仲学举于乡守节二十五年而殁诏有司建坊以表其闾今坊毁碑存 
　　刘氏指挥朱国桢妻国桢死刘年尚少守志抚五岁孤儿成立年踰八十犹视听不衰 

　　○流寓 

　　明 

　　胡世宁浙江仁和人官福建按察使论宁王宸濠不法谪戍沈阳寄居广宁训诲生徒学者宗之后宸濠反伏诛起官都御史刑部尚书 
　　忧良胜江西南城人由进士吏部文选司郎中升南京太常寺少卿嘉靖十年谪戍三万卫卒于宁远邸舍 
　　张逵浙江余姚人由进士刑科给事中嘉靖七年谪戍铁岭卫卒于宁远邸舍 
　　以上二人据宁远州志补 

　　锦州府志卷九 

　　●锦州府志卷十 

　　艺文志 

　　关外用武地也况河西久罹兵燹庐舍荡然一空安得有如东丹王于闾山绝顶筑望海堂聚图书万卷者乎今所搜罗金石遗文则时贤新作尔先御制尊尊也记序二赋纪时事着雅构及异产也诗虽不多采其杰作几于备体矣志艺文第八 

　　御制 
　　记 
　　序 
　　赋 
　　诗 

　　○御制 

　　明 
　　国朝 

　　?明 

　　敕 
　　文 

　　敕 

　　成祖永乐十三年建北镇庙敕 

　　成祖永乐十三年建北镇庙敕 

　　北镇医巫闾山之神自昔灵应彰显而为国佑民厥绩尤着独其庙宇至今弗克修治朕心惓切夙夜弗忘敕至尔等择日兴工建立祠宇饬严祀事以称朕崇仰之意故敕 

　　文 

　　英宗正统九年遣吏科给事中姚夔祭告北镇庙祷雨文 
　　天顺元年遣翰林院编修李本致祭北镇庙告复辟文 
　　宪宗成化十一年遣巡抚辽东兼理军务都察院右副都御史陈钺致祭北镇庙禳灾文 
　　孝宗弘治八年遣巡抚辽东地方赞理军务都察院右副都御史张岫致祭北镇庙祷雨文 
　　武宗正德六年遣山东等处承宣布政使司经历张毓德致祭北镇庙告平宁藩文 
　　世宗嘉靖元年遣彭城伯张钦致祭北镇庙告即位文 
　　嘉靖十一年遣巡抚辽东地方赞理军务都察院右副都御史周叙致祭北镇庙祈嗣文 
　　穆宗隆庆元年遣忻城伯赵祖征致祭北镇庙告即位文 

　　英宗正统九年遣吏科给事中姚夔祭告北镇庙祷雨文 

　　予奉天育民愧凉于德致兹久早灾及羣生夙夜省躬中心惓切神司方镇忧悯谅同雨农以晴宜在其手特兹致祷尚冀感通弘布甘霖用臻丰稔匪予之惠时乃神庥 

　　天顺元年遣翰林院编修李本致祭北镇庙告复辟文 　　 

　　惟神毓秀锺灵镇兹北土奠安之功民物允赖兹予复正大统祗严祀典惟神歆格永祚家邦 

　　宪宗成化十一年遣巡抚辽东兼理军务都察院右副都御史陈钺致祭北镇庙禳灾文 

　　国家钦奉神明聿严祀事所期默运化机庇佑民庶乃近岁以来或天时不顺或地道欠宁或雷电失常雨旸爽候或妖孽渐作疫疠交行远近人民频遭饥馑流离困苦痛曷可言惕然于中罔知攸措惟神镇一方民所恃赖睹兹乖沴能不疚心用是特具香币遣官祭告尚冀体上帝好生之德鉴予忧元元之意斡旋造化弘阐威灵捍患御灾变祸为福庶几民生获遂享报无穷惟神鉴之 

　　孝宗弘治八年遣巡抚辽东地方赞理军务都察院右副都御史张岫致祭北镇庙祷雨文 

　　伏自去冬无雪今春少雨田苗未能播种民庶实相忧惶予甚兢惕用是侧身修省虔致祷祈惟神矜悯小民斡旋大造早霈甘霖以滋禾稼以济民艰庶年有丰稔之祥则神亦享无穷之报 

　　武宗正德六年遣山东等处承宣布政使司经历张毓德致祭北镇庙告平宁藩文 

　　去岁以来宁孽作逆命官致讨逆党就擒内变甫清中外底定匪承洪佑曷克臻兹因循至今未申告谢属者四方多事水旱相仍饿莩载途人民困苦盗贼啸聚剿捕未平修省咎由实深兢惕伏望神兹昭格幽赞化机灾沴潜消祯祥叶应永庇生民 

　　世宗嘉靖元年遣彭城伯张钦致祭北镇庙告即位文 

　　惟神功参造化永镇北土奠安民物兹予嗣承大统谨用告祭神其歆鉴佑我国家 

　　嘉靖十一年遣巡抚辽东地方赞理军务都察院右副都御史周叙致祭北镇庙祈嗣文 

　　维神锺灵孕秀镇奠一方阴翊国家其来尚矣朕以寡昧恭承大命十有一年于兹敬事神祇罔敢少懈顾储宫未立恒切于怀兹特具牲帛遣官虔祷伏望普茂神功锡予元嗣则我国家绵庆于无穷而神亦享福于有永矣 

　　穆宗隆庆元年遣忻城伯赵祖征致祭北镇庙告即位文 

　　维神永峙北土功宣保镇安民阜务万世赖焉兹予嗣缵丕图谨用祭告神其歆鉴奠我国家 【 神宗万历元年熹宗天启元年祝文俱同】 

　　?国朝 

　　顺治十八年遣兵部郎中佟鸾彩致祭北镇庙告即位文 
　　康熙六年遣太子太保工部左侍郎杜笃祜致祭北镇庙告亲政文 
　　康熙二十一年遣日讲起居注詹事府少詹事兼翰林院侍讲学士加詹事府詹事崔蔚林致祭北镇庙告平定云南文 
　　康熙二十一年遣詹事府詹事礼部侍郎沈荃祭告辽太祖荡平文 
</div>
    <div class="pagination">
<a href="锦州府志_page23.html">上一页</a><span>...</span><a href="锦州府志_page19.html">19</a><a href="锦州府志_page20.html">20</a><a href="锦州府志_page21.html">21</a><a href="锦州府志_page22.html">22</a><a href="锦州府志_page23.html">23</a><span class="current-page">24</span><a href="锦州府志_page25.html">25</a><a href="锦州府志_page26.html">26</a><a href="锦州府志_page27.html">27</a><a href="锦州府志_page28.html">28</a><a href="锦州府志_page29.html">29</a><a href="锦州府志_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
