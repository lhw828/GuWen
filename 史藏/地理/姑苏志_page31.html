<!DOCTYPE html>
<html>
<head>
    <meta charset="UTF-8">
    <title>姑苏志 - 第 31 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>姑苏志 - 第 31 页/共 70 页</h1>
    <div class="content">　　嘉定县所属巡检司三所中槎吴塘江湾
　　嘉定县水军万户府至正十三年立于太仓统镇海靖海定海三所
　　崇明县水军万户府
　　崇明州捕盗司在州治西扁曰晏然任子明书延祐间判官丘揖建





　　姑苏志卷二十五
　　钦定四库全书
　　姑苏志卷二十六　　　　　明　王鏊　撰
　　仓塲
　　储偫国家大计今具録仓塲而前代名迹存者附之以备稽考
　　本府永丰仓在阊门内即元旧址四面皆水知府刑宥重建厫屋九连共一百十七间各县粮自起运之余悉并储于此凡苏州卫官军俸粮及各项公用俱于此支给【祭酒陈鉴记永丰之为仓奠于阊阖门内以偫长洲吴呉江昆山常熟五县歳入之赋而凡文武之士官于兹与夫介胄胥吏之徒之在官者咸仰给焉仓址旣隘浸弗能容屋乆滋弊其何能偫前郡守林侯一鹗尝欲辟而新之遽以宪节莅江右乃止贰守王君仲显卢君廷敬与二三寮友合辞请于上诏下巡抚刘都宪显孜遂以委之今郡守邢侯克寛侯经营量度布位定方县水置条列咸具又有浒溪仓隘其坤维徙而稍西地形乃方于是乎羣工子来五材就绪授之成算无愆指画弗为过侈以伤难弗为茍成以伤易朴素坚好寔惟永图仓之为屋凡十有一聨三峙其北聨为间凡十有三峙东西者其聨与间之数皆如此二峙其南其为间则视北而嬴其二聨为厫者三厫之为屋或四或五不一其数聨又别为五小楼于屋极防其櫺以泄米之气屋下地衡布以巨杉而阁以甓乃借以厚版以□地之湿通为屋以间计者百四十有七以厫计者三十有三以千文字第厫之名天尊而北中据以专其一一竒数也地卑而南分据以擅其两两偶数也天地定位于是自北而南复转而北而东而西旣而复东仍转而西至于阳字而极焉厫贮米以斛计者多或至万五六千少亦不下万二三千通可贮四十余万岁费若干斛其所积可至七八年虽有凶荒之歳民可无菜色也北之左隙髙揭一楼以司更皷而守者知警焉缭以周垣首以重门以司出入而主者得以防范焉中为砥道抵仓之半则有防事三楹司出纳者得以莅事焉此特取其少蔽风日故仍旧贯而已中门之外左为神祠以栖司仓之神右为寮屋以舍庾官之属仓中之地空旷平衍可晒可晾可委可积收入之顷民尤便焉经始于天顺甲申冬十有一月落成于成化丙戌春閠月工旣讫功邢侯授简俾纪其成呜呼天下之事惮其难则虑事机之失忽其易则非经乆之图惟勿难其难则无弃事勿易其易则无茍成兹永丰之为役亦大矣大必难难斯惮矣惮则弗为而止尔茍或易而忽焉忽则茍茍则易易弊则弗若弗为之愈也初邢侯之为是也忽罹歉嵗人曰可以止矣侯曰吾岂无所用情于斯民者哉亦计之审矣先正范文正公救荒之防政欲使贫民仰给于公耳且今之为皆公帑之余不敢伤民之财竭民之力以靡民之骨肉也彼无俚之徒皆得糊口公家不至为沟中之瘠顾不可乎旣而民不知劳公无所扰而事隐然以办覆瓦甃甓坚致完美不为茍作凡所宬贮无乆储速腐之患而公私逺近罔不隂受其赐者矣论者于是始服其雅量之不可及也侯来吴二年小大之政罔弗咸宜乃今歳则大歉民心皇皇犹弗忍释而他去者所頼以有恃怙也询诸父老皆谓自我朝置守以来所未尝有然即斯仓一事已足以例其余况大者乎予故详着于篇庶几来者因此以识彼且时其修葺谨其出纳相与保之以无堕其成亦可无媿乎侯之用心也若夫侯所过而入民之深者则有甘棠之思在予奚容喙侯名宥克寛其字东广之文昌仕族子予同榜进士为明执法知台州府转吾苏】
　　吴县和丰仓在胥门内周围一百五十畆有三门厫屋三十六连共四百三十二间治十六年连灾焚厫屋三连及防事今缮完
　　长洲县青丘席墟荻溪苏巷济农五仓皆在娄门内东城下旧有东仓在葑门外王墓村西仓在阊门外九都南仓在葑门外二十五都北仓在娄门外二十四都宣德间侍郎周忱移建于此青丘厫四连四十八间席墟厫四连五十四间荻溪厫四连四十八间苏巷厫五连六十间济农厫四连五十四间【王直济农仓记苏之田赋视天下诸郡为最重而松江常州次焉然岂独地之腴哉要皆以农力致之其赋旣重而又困于有力之豪于是农始矣宣德五年太守况侯始至问民疾苦而深以为忧防行在工部侍郎周公奉命巡抚至苏况侯白其事公恻然思有以济之而公廪无厚储志弗克就七年秋苏及松常皆稔公方谋预备适朝廷命下许以官钞平籴及劝借储备以待赈恤乃与况侯及松常二守协谋而力行之苏得米二十九万石分贮六县名其仓曰济农明年江南夏旱米价翔贵有诏令赈恤而苏饥民四十余万户凡一百三十余万口尽发所储不足赡田里多殍公复思广为之备先是各府秋粮当输者里胥皆厚取于民而不即输之官逋负者累歳公欲尽革其以惠民是年立于水次置塲择人总收而发运焉视旧所纳减十之一而三府当运粮一百万石贮南京仓以为北京军职月俸计其耗费毎用六斗致一石公曰彼能于南京受俸独不可于此受乎若请于此给之旣免劳民且省耗费米六十万石以入济农仓民无患矣请于朝从之而苏州省米四十余万石益以各塲积贮之赢及前所储凡六十九万石有竒公曰是不独济农饥凡粮之逺运有所失及欠负者亦于此取借陪纳秋成止如数还官若民夫修圩岸濬河道有乏食者皆计口给之如是则免举债以利兼并之家是冬户部以闻诏下苏州克广六县之仓以贮焉宣德九年江南又大旱发济农米赈之而民不知饥于是相率诣况侯愿刻石以示后人侯属前史官郡人张洪防其始末请余记予喜故为之书若其为屋若干楹储米若干石典守者之名氏与其条约之详则列之碑隂与诸县皆载焉使互有考也】
　　浒溪仓在阊门内以本县各都在西境者又设此仓以便收纳厫屋五连七十九间
　　义役仓在县治西今废
　　昆山县玉峯仓在西门外旧有黄泾金潼等仓宣德间移建一处总名玉峯仓厫屋共六百五间治八年知县张鼒重建三十间九年本府同知李复贞续建五十间旧仓外设公舘二所神祠一所今皆移置于内
　　预备粮储二仓俱在县治北厫屋三间收贮官籴粮米洪武间知县周至道建厫屋五间永乐三年主簿梁杲重建
　　济农仓在南门内二十九都厫屋一百三十七间宣德间设置收贮耗米
　　义役仓亦在南门总七厫屋三十间收贮役田义役等米用充官俸及支给买办今废
　　常熟县总收仓在县治西南二里基广二百三十七畆厫屋六十三连共三百七十八间【收十六都起至四十二都粮米】又一在县治西南二里基广三百十七畆厫屋四十四连共二百六十四间【收一都起至五十都并在城四隅粮米】俱正统四年侍郎周忱改建【学士刘定之常熟县东南三仓记夫苏为郡土田膏沃赋入甲海内常熟在苏诸邑中尤地上赋多观邑所以名则丰稔盖可歳必良由近海潮汐消长自沟港达陇畆无旱干水溢之患然则治其田赋讵可忽乎旧时各乡设仓散无统纪积于中正统间巡抚周文襄公忱县设两仓于东与南去郭甚迩且在水濵民便纳赋官易典视弊渐减矣然筑土为墉积茨以苫其成弗难隳毁亦易巨魁里胥嵗敛于民以补苴之因而侵渔尤妨贫弱自周之后屡易巡抚重臣虽恶是而未暇改为今天子嗣统初令南京刑部尚书刘公孜以都宪踵周昔任甘令尹泽自监察御史广西台副来绾县绂纲维举张衲凿契合其乃承刘符檄于是谋诸郡守邢公宥捐俸于己鸠材于义易两仓朽腐以坚木良甓豁狭址以广之耸卑宇而高焉仓四方各有门门内各辟为塲塲各有官吏治赋之署名有贮米厫八十间合两仓八塲计之六百四十间始事于丁亥五月乙丑落成于八月甲午民以赋来者入门而改观瞻至塲而便委积防计明于署转输集于厫向者葺厉己之忧无所与焉助甘处画是役者典史周从善也叙其事实走价京师者义士刘效也以效来求文者邑士周中书绍荣也夫今郡县使民弗获遂休养庶富多由于税赋无善政而然然则斯仓之成可无记乎记之非特彰修者美亦以俾后为政者思继又使邻封闻善者思效则于民岂小补哉成化四年嵗次戊子八月吉旦赐进士及第通议大夫工部右侍郎兼翰林学士永新刘定之撰】
　　济农仓去县治北里许洪武间建初名预备仓收贮拨兑余米及罸赎米宣德七年侍郎周忱知府况钟又即宋顺民仓趾建厫百间以贮平籴及劝借富民米二十余万石后渐增益复建厫四十间扁今名学士王直记后废治八年都御史朱瑄重建国子祭酒李杰记【国子祭酒李杰记曰国以民为本民以食为天故孔子论为政而先于足食孟子论王道而先于养民是诚有民社之责者所当先务而不可缓者也何者歳之丰歉无恒所恃者吾之储蓄有恒古者三年耕必有一年之养九年耕必有三年之食而县都之委积则有遗人掌之以待凶荒此所以虽遇水旱而民无菜色也今府州县济农仓盖深得古人之遗意然其兴废则存乎有司之良否焉尔常熟县济农仓旧在城之东北隅为楹百有四十乃宣德间巡抚工部侍郎周文襄公所创建者也方是时积余粮至二十万石毎歳以春夏之交散之先下户次中户秋成之后止如数输官自是民免假贷于富室以出加倍之息田资之以治贼由之不逋公私利頼后有司漫不加意仓渐倾圯至成化初年而遗址鞠为草莽有力者佃为己业邻近者侵为私舍余粮无所储贮则寄于东南二仓一耗于侵欺再耗于浥腐而储蓄荡然矣先是巡抚都御史佀公尝命工绘湖州府济农仓规制授邑令俾图修复未几公迁少司徒还京事未克就治乙卯巡抚都御史四明朱公旬宣至县询及民隐首以是仓为生民休戚所系命苏郡节推麻城万君分治常熟责以设法营建旣而有贰守之擢君荷朝廷异恩又感巡抚公知已尽力而为之且知库藏虚竭民力疲困廼籍逺年侵逋粮料收禁于狱者得三百余名召人保领限者鬻产以偿五日一输银于官至贮于县库出纳则君自掌之凡瓦甓木石之价工匠夫役之直皆于是乎取给适郡主洛阳史侯以公务至县相与谋度区画务为经乆之计君往来督工不惮勤勚且择义官数人分董之百需无缺众力竞劝不两月而公廨五间仓舍六十间修已并建惧风雨之霍凌也四壁皆累之以塼虑润湿之蒸薄也离地而布之以版君又以嗣是而后余粮充羡不足以容方鸠工度材复图增广至百二十间他若周围之垣墉左右之桥梁道路靡不修筑完固官不知费民不告劳而续用当成人心胥悦于是县之耆老粮长里胥佥谓巡抚公恤民之深郡侯谋画之审贰守综理之密剏立之敏均不可无纪述以示永逺廼奉重庆太守致仕沈观澜之状属笔于予窃惟我朝洪武中县设预备四仓以俟赈济皇祖养民之至仁良法万世所当遵守者也四仓废而济农之仓立实前贤所以奉宣上德而惠此下民若之何又废而不理乎况列圣轸念黎元一遇歉歳辄下赈恤之诏有司以储蓄之乏也束手无防坐视民之流离困苦而莫之救食天禄治天民者固当如是耶是仓之成后之为政者嗣而守之以时而修葺之则常熟之民庶乎永永有赖哉为记之俾刻诸石】
　　吴江县总收仓在北门外三里桥西基地百余畆正统间侍郎周忱移东方等四仓并置初粮米俱用篾囤收贮成化十六年知县冯衡始建厫屋四十六连共三百六十八间
　　济农仓在北门内侍郎周忱建厫屋五连共七十二间后又建官防八间
　　义役仓亦在北门内永定桥西今废
　　嘉定县仓有四俱在县治北门外一名万积一名利益一名丰宁一名通津毎仓厫屋六连五十四间通二百一十六间各辟门道防事俱正统间侍郎周忱命知县祖述改建知县蒋忠加葺
　　济农仓在朝京门外又有新仓在朝京门内
　　广储仓在县治西西隐寺前
　　太仓州仓在小西门内长洲桥南旧武宁庵地厫屋六连总六十一间先是为太仓镇海二卫官军俸粮有司输纳本卫委官收支正统八年设仓官一员昆山县委官按月收放治九年立州仓亦改凡州境之粮尽储于此设官如旧
　　军储仓在长春桥西南即旧西仓总储本府各县起运粮米先隶嘉定县委官放支官军俸粮今属本州
　　崇明县广赢大有仓在东沙旧皆篾囤贮粮成化七年知县汪贵始于城隍祠侧造仓四连毎连厫屋五间收贮四区粮米【重建广赢大有仓记畧崇明苏郡之属邑东南岸海宿重兵御倭冦粮储有司急务也征以时敛以法而藏无其所可乎西沙二区已立仓矣东沙之四区则倍于西沙而仓不立阙典也及成化七年夏知县事永丰汪公贵率僚属相址得城隍祠之偏地凡广若干畆作仓二十楹左右对峙髙亢坚壮缭以垣墙严以扄鐍防斛斗升率置如度兵戍之食于是乎取给扁其左曰广赢右曰大有记之以示来者恒山雷中】
　　西沙仓厫屋十间收贮本沙二区粮米
　　永丰仓在县北咸宁巷内初属军卫正綂二年改属本县收粮支给官军俸粮
　　济农仓二一在县治西南厫屋二十间一在西沙兴教寺傍厫屋三间正统间侍郎周忱命知县张潮建天赐盐塲在崇明县先为宋韩侂胄之庄嘉定壬午移浙西江湾青浦亭户过此煎盐近灶处有天赐港故名寳庆初拨隶淮东总领所元至元间改属两淮运司后因韩庄芦荡坍圯益以梭儿等荡十三处煮纳官盐公廨在后旧县东南隅地沦于海今迁于乡村十七图在县东南本塲隶两浙运司亭户九十四灶户一百三十额丁三百五十六盐仓三连共二十二间
　　附前代仓塲
　　吴两仓春申君所造西仓名曰均输东仓周一里八步后烧更始五年太守李君治东仓为属县屋不成见越絶书
　　永昌北仓在子城西北六里五十步
　　西仓在子城西一百八十步疑即府仓也右祥符图经
　　南仓在子城西【新志又云府城内有北仓桥南仓桥政和中朱勔拆北仓而南仓乆废但存仓巷】
　　北仓在阊门侧皆前后临流【卢氏云按续记毎歳输税于南和籴于北以元丰三年计之所籴无虑三十万斛东南之计仰给于此农民亦頼官籴以平发价其利甚溥】府仓在饮马桥西唐龙兴寺故基
　　常平仓义仓续防要淳熙十三年提举罗防言常平归仁两仓贮米当一路之半而仓屋倾斜乞于见桩管官钱内拨一万贯起盖从之【卢氏云景德三年初立常平于两浙庆厯初王琪请建义仓】
　　归仁仓报功仓淳熙元年韩彦古剏专储歳计已上并在府仓内
　　户部百万仓在阊门里西仓开禧三年剏以府职曹官兼嘉定二年始命官专掌以都司提领宪司措置东仓嘉熙末剏
　　平籴仓在营桥东淳祐五年魏峻以壮城废营改剏【赵与訔书额提举常平郑霖记】
　　寳祐百万仓在至德庙后寳祐五年赵与请建【厫二百五十间浚河通舟直抵仓岸置官与东西两仓同】
　　本府籴纳仓在府治西景定五年赵与訔立有亭在其前
　　元常平仓在顾亭桥
　　西成泰和二仓即宋旧百万西仓也大德三年省创始分为二
　　大盈寳成二仓即宋寳祐仓大德三年省创分为二大德和丰二仓即宋百万东仓大德四年分为二香糯仓在西成仓后
　　义仓在东城下
　　卢志云大德永丰广济大盈泰和五仓即元旧仓也按今有更袭姑志旧名如此
　　昆山县宋县仓在县东北百步常平仓在县西南二百八十五步
　　常熟县宋顺民仓在县治东临漕渠治平二年向宗旦建绍兴四年常平使者徐谊庆元三年承传良四年孙应时各新之嘉熙元年王爚益地增创【郎淑常熟县新建顺民仓记治平二年河内向侯作新仓成常语予其始终曰吾至之初见太守永川陈侯席未暖陈侯曰常熟大县也考其民板之数至四万户歳输之粟至八万石有仓污庳迫窄才容四分之一滨江之民逺者百里水浮陆走稛载而至仓或旣盈则累数夕而不得输于州又病其逺此一不便职是歳常散蓄于浮屠之居廊庑皆满盖藏弗谨涂墍弗完得无有以诲盗哉此二不便盖迟君之来也乆矣君亟图之君退而自惟仓廪之出入一皆仰给于东南兹又为东南之剧歳入之粟它郡莫加厚焉吾邑虽不腆其敢后其所先务邪矧其又如此之甚宜陈侯有以告吾也及吾视事之日见吏民问其所疾苦尤为不便者凡几然而献计者又皆不出吾陈侯之议也于是访县方北得隙地数十畆以营筑焉始召民而谕其所以作之之意民旣病此乆矣莫不奔走以听命咸愿治材于家请期日合众材以成之旣而至期仓遂以成予谓二侯皆能以材名于世所至莫不着见风迹至于兴利去害便民皆其所素畜沛然而有余夫以沛然有余之材相与协谋治其因民所欲之役其成也宜其不劳而功多其榜曰顺民盖得之矣若夫世之从政者利害较然居前畏谤忌谗諰諰然不肯一日出其力则有诿曰爱民斯不逺哉夫爱民莫如古人古之人有为岂天作而地生斯亦出于民而已耳姑视利害之如何岂顾可为而不为乃曰爱民哉此大不然昔者子产尝以其乘舆济人于溱洧孟子谓之惠而不知为政凢以此也向侯亦以予言为然因刻之于石俾来者考焉时熙宁元年三月十一日将仕郎前守沂州临沂县县令郎淑记】常平义仓在顺民仓北庑
　　元际留仓在县治东北顺民桥即宋旧仓也
　　嘉定县宋社仓在护国寺东端平二年建官仓在富廪坊端平元年建元际留仓在州治内延祐五年任立建常平仓与捕盗司相直苏州府太仓在太仓州城南张泾上洪武二十六年剏凡九十一厫共屋九百十九间收储海运辽东北京等处粮至永乐十二年罢海运仓遂废今改剏为太海仓
　　东军储仓在周泾桥东洪武十九年剏
　　崇明县元永丰仓在仪门左常平仓在州治前捕盗司东
　　驿逓
　　驿逓之制见于诸司职掌甚详苏为江南要路凡使传公移水陆行者昼夜憧憧不絶此驿逓铺舍之设皆当列焉
　　姑苏驿旧名姑苏馆在胥门里河西城下宋绍兴十四年郡守王防建又作台于城上以姑苏名之台下有百花洲洲东有射圃
　　本朝洪武元年知府何质移置盘门外初名姑苏站提领一人掌之二年改站为驿提领为丞【旧又有一所在府治西谓之里馆驿永乐间以交趾人为丞专典里驿正统初革去丞易馆为分司】成化九年知府邱霁重改建于胥门外基半筑于水广袤数十丈背城面河气势宏敞北有延賔馆后有楼曰昭赐可以登眺丘自有记驿之右有皇华亭左有月洲亭相去百步为使客憇息之所【丘霁记姑苏驿有二一在府治西一在盘门外丞一人总领之郡当南北要冲授馆致饩者无虚日而府西驿已乆废盘门者存亦就弊矣且去府治逺礼賔往来上下告劳霁假守是郡之明年思移置之请于巡抚大臣曰可请于巡按御史曰可遂度地胥门外逓运所之南负城靣河地颇陿弗称乃植木水中为滉柱作石堤三靣凡四十六丈广地得从八丈衡如隄而杀丈十六建屋六十楹皇华亭据其前后又重屋名昭赐之楼着所自也燕休登览尽得山川之胜庶几乎所谓中吴之伟观也仍撤旧材更新运所门与驿并费不出民皆自规措役凡十阅月而告成于乎礼賔眡馆三代之政也晋惟崇馆子产与之陈无寄舍单子讥焉矧兹大邦乌可不备霁不敏承天子休命来绥兹土安敢妄自菲薄亦为所得为而已是役也其容已乎虽然成之亦不易也来者尚嗣葺焉】
　　逓运所在胥门外元作逓运站洪武五年改今名成化九年丘守因建姑苏驿始撤而新之与驿并列又设济民药馆凡往来有疾者于此给药
　　接官亭在阊门外普安桥西送迎使客之所亦洪武初何守建
　　松陵驿旧在吴江县治南洪武元年移建儒学之左天顺八年重建
　　平望驿在吴江县南四十五里唐属吴兴郡为水马驿西至南浔五十余里与乌程县分界开元间苏州耆民请于刺史吴从众割太湖洞庭三乡与吴兴易焉又官河从平望驿北吴县界元和间湖州刺史范传正奉敕厘开又拨入苏州吴县洪武元年拨吴江县
　　宁海驿先在太仓大西门外吴塘桥东洪武十七年设宣德六年县丞吴仲郢移置昆山县半山桥西景泰间知县吴昭重建治六年御史吴一贯奏革今为公馆
　　府前总铺【在本府西东至娄门利民铺一十里西至胥门铺三里南至盘门铺五里北至齐门无量铺一十里】
　　胥门急逓铺【在阊门外新开河桥内官路上】
　　枫桥急逓铺【在府西十里吴县十一都官塘路】
　　射渎急逓铺【在府西北二十里长洲县一都】
　　浒墅急逓铺【在府西北三十里长洲县二都】
　　张公急逓铺【在府西北四十里长洲县六都】
　　白鹤急逓铺【在府西北五十里长洲县五都北抵常州府无锡县界】
　　盘门急逓铺【在府南五里吴县一都】
　　白莲急逓铺【在府南十五里长洲县三十一都】
　　尹山急逓铺【在府南二十五里长洲县三十一都】
　　栁胥急逓铺【在府南三十五里长洲县三十一都】
　　观澜急逓铺【在府南四十五里吴江县南三里】
　　彻浦急逓铺【在府南五十五里吴江县南十三里】
　　庙泾急逓铺【在府南六十五里吴江县南二十三里】
　　袅腰急逓铺【在府南七十五里吴江县三十三里石塘庙泾北】
　　长老急逓铺【在府南八十五里吴江县南四十三里石塘袅腰桥北此分二路一路从袅腰铺往南嘉兴路一路从朱家铺徃湖州路】
　　黎泾急逓铺【在府南九十三里吴江县南五十三里平望黎泾桥北】
　　双里急逓铺【在府南一百三里吴江县南六十三里平望南双桥北官塘路自观澜至双里七铺洪武九年知县王进建又南系嘉兴府界】
　　朱家急逓铺【系平望转西往湖州路去黎泾铺一十里吴江县西南六十三里荻塘道成桥西湖州路】
　　道成急逓铺【西去朱家铺一十里吴江县西南六十三里荻塘道成桥西】
　　众安急逓铺【西去道成铺一十里吴江县西南七十三里荻塘众安桥西】
　　思范急逓铺【西去众安铺一十里吴江县西南八十三里荻塘思范桥西】
　　曹村急逓铺【西去思范铺一十里吴江县西南九十三里荻塘曹村桥东又西系湖州府归安县界】
　　无量急逓铺【在府北十里长洲县五都常熟塘】
　　周泾急逓铺【在府北二十里长洲县十五都】
　　罗坝急逓铺【在府北三十里长洲县十四都】
　　船塲急逓铺【在府北四十里长洲县十三都】
　　吴塔急逓铺【在府北五十五里常熟县四十八都吴塔村】
　　潭塘急逓铺【在府北七十里常熟县南四十四都华荡口云和塘】
　　常熟县前急逓铺【在府北九十里在常熟县前】
　　利民急逓铺【在娄门外去府东北十里长洲县二十三都至和塘】
</div>
    <div class="pagination">
<a href="姑苏志_page30.html">上一页</a><span>...</span><a href="姑苏志_page26.html">26</a><a href="姑苏志_page27.html">27</a><a href="姑苏志_page28.html">28</a><a href="姑苏志_page29.html">29</a><a href="姑苏志_page30.html">30</a><span class="current-page">31</span><a href="姑苏志_page32.html">32</a><a href="姑苏志_page33.html">33</a><a href="姑苏志_page34.html">34</a><a href="姑苏志_page35.html">35</a><a href="姑苏志_page36.html">36</a><span>...</span><a href="姑苏志_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
