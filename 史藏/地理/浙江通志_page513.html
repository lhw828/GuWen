<!DOCTYPE html>
<html>
<head>
    <meta charset="UTF-8">
    <title>浙江通志 - 第 513 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 513 页/共 787 页</h1>
    <div class="content">　　范端臣【金华先民传字元卿兰溪人浚之从子绍兴中进士官至中书舍人虽入官未尝废学文词典雅尤工于诗有集三卷出入诸家卓然名世至篆楷草隶亦造其妙学者称为蒙斋先生】
　　喻良弼【两浙名贤録字季直义乌人与兄良能字叔竒俱以古文词有声太学良能成进士而良弼仅以特科尉新喻有杉堂集十卷乐府五卷龙川陈亮曰叔竒为文精深简雅读之愈久而意若新季直文蔚茂驰骋葢将包罗众体而一字不茍读之亹亹无厌也尤工于诗一时钜公若洪迈杨万里皆与为文字友】
　　何恪【金华先民传字茂恭义乌人好古蔵书至万余卷工于文陈亮尝称其竒壮精致反覆开阖卒能自阐其意登绍兴三十年进士诣阙上万言书及恢复十二防与朝论不合归所着有南湖集】
　　陈炳【金华先民传字德先义乌人好古文务为竒语与喻良能良弼何恪号乌伤四子乾道二年登进士第为太平县主簿所着有易解进卷岩堂杂稿】
　　倪朴【浦阳人物记字文卿浦江人豪隽不覊喜舞剑谈兵耻为无用之学绍兴间草书数千言厯陈征讨大计且以山川险阻户口多寡用兵者所当知乃徧考羣书成舆地会元志四十卷晚知不用复着监辙录五卷惓惓犹前志也好使气与人多不合独永康陈亮敬之淳熙中以豪侠徙家筠州会赦归朴之友吴克已字复之县之塘人穷经博古尤邃于易旁通释氏书多有著述朴尝评其文汪洋恢怪如崩崖翻浪使人惊畏又翫之而不忍去】
　　陈亮【宋史本传字同甫婺州永康人才气超迈喜谈兵下笔数千言立就尝着酌古论郡守周葵竒之隆兴初婺州以解头荐上中兴五论不报益力学著书者十年淳熙五年更名同诣阙上书孝宗赫然震动欲用种放故事擢用之曾觌知之将见亮亮喻垣而逃待命十日渡江归日落魄醉酒戯为大言渉犯上刑部侍郎何澹以闻下大理笞掠诬服为不轨孝宗亷知其事奏入划其牍于地亮遂得免亡何亮家僮杀人台官论亮情重王淮辛弃疾罗援之力复得不死亮自以豪侠屡大狱感孝宗之知至金陵视形势上疏激孝宗恢复而是时将内禅不报由是在廷交怒以为狂怪会吕兴何念四殴吕天济且死恨曰陈上舍使杀我取入大理众意必死少卿郑汝谐阅其单词曰此天下竒才也力言于光宗免之未几防进士光宗得亮防御笔擢第一既知为亮则大喜曰朕擢果不谬授佥书建康府判官防公事未至官一夕卒亮志存经济人人见其肺肝荐士恐弗及家仅中产畸人寒士衣食之久不衰卒之后叶适请于朝命补一子官端平初諡文毅】
　　徐次铎【金华先民传字文伯东阳人绍熙元年进士又试宏词科为山隂尉着复鉴湖议为枢属以西府典故防在方册自建炎以来攻守之具编纂成书名曰中兴兵防事官止三衢倅尝仿古周礼作汉官又作唐书传注补注音训总三百卷自号徐氏唐书又以唐书纠缪讹舛作释纠辨谬十卷】
　　胡□【东阳县志字景云躭嗜六经子史学问深邃而行文典雅长于诗赋尤善表啓着伧鸣集八愤等诗】
　　喻偘【宋濓喻偘传字伯经义乌人庆元己未进士厯佥书镇南军节度判官寻请祠归筑室夫人峯下曰芦隐性豪谈论今古輙目光如炬气轩轩出鼻吻间尤长于文词当乾道淳熙间朱熹吕祖谦陆九渊张栻皆谈性命而辟功利学者各守其师说陈亮倔起独以为性命之防子贡不得而闻后生小子与之谈不置殆多乎哉禹无功何以成六府干无利无以具四德如之何可废也于是推寻圣贤经理世故之大畧明白简大坦然易行人多疑其说而未信偘独出为诸生倡扶持而左右之已而亮再下诏狱偘与同志极力营解遂脱亮于万死一生之中人多义之所着有随见类録二百卷芦隐稿五十卷】
　　方勺【万厯金华府志字仁声金华人后居湖州西溪号泊宅翁潘良贵称其超然遐举神情防朗如晋宋间高士其诗文雄深雅健追古作者所着有泊宅编十卷】
　　夏明诚【金华先民传字敬仲金华人其学本于吕东莱而自负甚髙登庆元丙辰进士第三为安庆节推遂致仕尝作八咏楼赋序直斥沈约为是楼之辱桞贯称其钜作杰制在天地间如福物异瑞要不可多见而屡得之也】
　　时少章【嘉靖金华县志字天彞宝祐癸丑进士由南康军敎授擢史馆检阅授保宁军节度掌书记卒自负甚髙谈经自出新意史学最精平生所着有易诗书论孟大义六十余卷论孟诗赘说易卦赞杂文古歌诗总曰所性稿五十卷郑士懿称其新隽峭拔自成一家吴师道亦云】
　　方凤【浦阳人物记一名景山字韶父其先自睦来迁浦阳凤有异才尝游杭都将作监丞方洪竒其文以族子任试不中第后以特恩授容州文学未几宋亡自是为汗漫游北出金陵京口南过东瓯海上顾盼徘徊一发于咏歌深于古今之感临没犹属其子题铭曰容州示不忘也所着诗三千余篇曰存雅堂稿子樗字夀父亦工于诗】
　　元
　　傅野　陈尧道【金华先民传野字景文尧道字景传皆义乌人黄溍辑其诗为绣川二妙集而序之以为景文之诗精切整暇如清江漫流一碧万顷而鱼龙光怪隐见不常景传之诗涵肆彬蔚若竒葩珍卉洪纎髙下杂植名园终日玩之不厌也】
　　张枢【元史杜本传张枢子长者婺之金华人幼聪慧外家潘氏蓄书数万卷枢尽取读之既长肆笔成章有问以古今沿革政治得失宇宙之分合礼乐之废兴以至帝号官名岁月先后厯厯如指诸掌其为文务推明经史以扶翼敎道尤长于纪事尝取三国时事撰汉末纪传附以魏呉载记为续后汉书七十三卷朝廷取其书置宣文阁又春秋三传归一义三卷刋定三国志六十五卷林下窃议曲江张公谱敝彚编各一卷】
　　于石【传详隐逸】
　　李裕【元诗选传字公饶东阳人尝从许谦游至治间诣阙上圣德颂补国子生至顺元年举进士厯道州推官所着有中行斋稿诗篇秀丽尤工七言乐府出入二李问】
　　金似孙【万厯金华府志字叔肖隽敏强记工举子业文科既废遂一意于诗清新警拔善讽切人吴师道称其触事感时足以附于风人之列云】
　　戴良【金华先民传字叔能浦江人初业举子寻弃去专为古学时桞贯黄溍吴莱以文章鸣于浙东良往来诸公门下尽得其阃奥余阙持节遇婺闻良善诗与论古今作者词防优劣阅乃尽授以平生所得于师友者于是良之诗名遂雄东南至正丁丑以荐擢江北儒学提举度无可行其志弃去益肆力于诗文瑰竒磊落清新雅洁往往无愧于作者有九灵山房集三十卷和陶一卷春秋经传三十卷】
　　胡助【万厯金华府志字履信一字古愚东阳人曾祖居仁从吕祖谦学助刻志问学悉究经史百氏大防举茂才授建康路儒学録吴澄见其诗文大加称赏用荐改翰林国史院编修官助状貌清古平生诚实无伪见人有善亟称之尝作大拙小拙传以寓意所着有纯白类稿三十卷】
　　叶颙【元诗选传字景南金华人元季结庐城山之隅幅巾野服轻鞵瘦防时从樵夫刍叟往还自序所作诗以为薪桂老而云山髙寒音调古而岩谷絶响故名之曰樵云独唱】
　　吴景奎【金华先民传字文可兰溪人酷好为诗尝游山泽间方苦吟而雨至雨濡其衣弗知也所着集曰药房樵唱宋濓为之序】
　　明
　　宋璲【浦阳人物补遗字仲衡濓之次子博雅善诗文尤精书法与宋克诸人齐名洪武中以荐为中书舍人一日帝出元内库蟠桃核半片大可盈掌命濓记使璲书之称为双絶方孝孺称璲书为威凤冲霄祥云捧日濓亦尝谓二儿结篆铁作文所着有水洞玉泉诸诗集子怿力学复工书】
　　苏伯衡【金华先民传字平仲金华人少习举子业中年专肆力于古文遂以知名明初召为国子学正举入史馆纂修元史书成授国史院编修以疾辞赐楮币文绮遣还久之复起为处州敎授以表笺失悮坐罪死士论悲之文集十五卷宋濓称其精博而不粗涩敷腴而不苛缛刘基称其语粹而词达识不凡而意不诡人皆以为确论】
　　张孟兼【金华先民传浦江人以文词知名性耿亮不阿每良朋盍簪抵掌笑谈胸中森然芒角必尽吐乃已洪武初荐入史馆与修元史书成授国子学録累官山东按察副使与布政争论中以危法没于京师所着有白石山房稿若干卷初太祖与刘基论当时能文之士基首推宋濓其次自谓不敢多让其次则推孟兼谓其文甚俊而意气曅然云】
　　吴沉【万厯金华府志字濬冲兰溪人师道之子与兄深传其家学名重一时洪武初召为翰林编修转国子博士以文学被宠眷官至东阁大学士礼遇亚于宋濓后以谗死尝撰千家姓进御及所着有应酬稿瀔川集等书】
　　杨芾【金华先民传字仲章义乌人徙居东阳早从陈樵游复登黄溍之门文词典雅操笔立就洪武初荐上京以疾辞归着有百一稿无逸斋稿辑元诗为正声类编总若干卷自号岩先生】
　　傅藻【万厯义乌县志字伯长受业黄溍以文章知名由本县儒学召授翰林编修寻拜监察御史官至河南廉使藻为御史时奉勅按凤阳狱道途往还成纪行诗若干卷率有闗于风敎一日召对以诗进呈帝大悦作和章四首赐之】
　　王绅【金华先民传字仲缙义乌人祎仲子也祎死节时绅年十三落笔为文不可御未几母兄相继没防防忧患中而杰然负竒志尽取经史百家言出入上下务撷其精奥乃已宋濂一见竒之曰王子充为不死矣绅痛父遗骼未返首邱躬趋云南求不获乃即死所设奠恸哭招魂而返述滇南恸哭记以着志征授国子博士卒所着有继志集三十卷其文丰蔚雅赡称其家法诗冲淡有陶韦风子稌字叔丰亦以文词名有青岩集】
　　郑棠　郑柏【金华先民传棠字叔美浦江人与弟柏俱受业宋濂之门以文词知名棠尤善驰骋永乐初与纂修大典除翰林院典籍陞检讨以疾辞归所着金史评元史评及道山集二十卷柏字叔端隐居著书或以其名达之蜀王王曰可谓清逸之士人因以清逸处士称之着有圣朝文纂文章正原续文章正宗金华贤达传进德齐稿】
　　刘刚【义乌县志字养浩博学能文词游京师学文于宋濓尝制铙歌鼓吹曲十有二篇金华胡翰评其篇次体制皆承桞子厚之旧而才气横发音节铿鍧则得之宋潜溪居多苏伯衡谓其才雄气畅词与事称有古作者之风】
　　沈賔国【两浙名贤録字用之义乌人性英特博阅经史弱冠即厌举业攻古诗文尝游越谢文正迁一见之喜曰今之长吉也为诗多竒思不肯作寻常语所着有五经注疏太极图衍皇极经世书疏文集若干卷】
　　卢格【静志居诗话字正夫东阳人成化辛丑进士除贵溪知县擢江西道御史格难经伉伉所撰荷亭辨论八卷蕺山刘宗周为作序】
　　应廷育【金华府志字仁卿永康人嘉靖癸未进士时値争大礼廷育据濮议忤防因乞养亲改南刑部左迁知州寻备兵入闽致仕讲学论道类多格言着金华先民传编永康邑志又有刑部志读律中庸本义等书】
　　胡应麟【弇州史料字元瑞兰溪人自号少室山人父副使僖元瑞九龄时从里社师习经生业而心厌之悉胠副使箧得诸书读之遂能为歌诗已得荐乡书然意不在一第先后购经史子集四万余卷手抄集録凡十之三筑室曰二酉山房旦夕坐卧其间所着有诗八十卷文四十卷诗薮十八卷笔丛四十八卷行于世】
　　张一韶【浦阳人物补遗字尚成髻年补博士弟子贡入成均癖嗜书自礼乐刑赋旁及方舆氏族星歴医卜无不精究因慨然以著作自负攻古文词纵游三辅名都岱宗阙里匡庐九疑洞庭彭蠡岭外尽交诸名士自是文益雄迈尤长于诗歌作咏史二百篇援引駮据率自成一家言又着厯代诗章辨体乐府考题晚善病然不废吟咏有病余集又着诒燕堂集三十卷】
　　张元铭【浦阳人物补遗字演中精三易六乐曰乐易无异同损八十一之一分益三十二之三分阴阳变易六律旋宫尽此矣着乐则六卷以聘抵京与大理张懋学太常于正发髙攀龙何栋如诸公论乐于神乐观着原乐大成复请讲易于天玉书院着原易编过檇李枢部岳元声出震南兑北图据易先后天变化之次力辨其非岳屈服焉归老着三皇五纪以明律度及地理连山医坟欵要诸书行世】
　　金江【义乌县志字孔殷博通羣籍以著述为事由太学两佐州治职务修举未尝以吏事妨学所着有续纲目书法续敬乡录端本要畧华川文派録义乌人物志太仓髙唐二州志总八十卷】
　　吴存中【婺书字致之生而姣好通敏异常儿为文清壮有法好言古人中陆机王维喜法书著书论一卷字学十卷充任子入南雍时礼部侍郎叶向髙摄雍事存中手经义及诗古文上谒向髙读未竟摄衣起以賔主礼见作万厯纪元三大征颂一篇传诵于时李维桢见之叹曰老夫不逮也】
　　龚士骧【婺书字季良义乌人慷慨有志节十四补博士弟子能为古文词折节读书造请诸贤豪长者不避风雨凡星气握竒博射暨形家轩岐诸方伎一见即能习试而絶出者莫如诗遗编数卷精苦沉细在唐人诸家中不多见也又作续文赋以明文章之源与近世之陋天啓辛酉举于乡崇祯戊辰成进士授溧水令卒】
　　吴之器【义乌县志字赐如年十一出就童子试冠其羣为诸生家有蔵书十余楹坐卧具间垂十年与斯一绪龚士骧辈六七人为八咏楼社崇祯壬午试南闱中式挟防游二京慨然有匡世志所着婺书及婺书别録明月斋稿明月斋后刻稿】
　　衢州府
　　唐
　　徐安贞【旧唐书本传信安龙邱人善五言诗尝应制举一岁三擢甲科开元中为中书舍人集贤院学士上每属文作手诏多命安贞视草累迁中书侍郎】
　　徐珏【旧浙江通志江山人五岁暗诵周易小戴礼大中十三年父举明经携珏诣阙召试思政殿赐衣绢明年童子科及第父亦防名号所居坊曰雅儒】
　　宋
　　徐泌【治衢州府志字道深其先汴人官于衢因家焉泌登第终起居舍人知制诰有文集蔵史馆子庸直集贤院尝表上周易意学蕴】
　　蔡望【衢州府志西安人咸平间进士注阴符经命翰林学士宋白看详白奏此书当秘授中岳主簿】愼从吉【宋史本传字庆之知礼之子钱俶壻也自归朝居散秩几三十年颇以文酒自娱士大夫多与之游大中祥符间判吏部铨临事敏速所至务皦察多请对陈事上谓其无隐权知开封府请属一无所受天僖四年坐与寇凖善以光禄卿致仕从吉善为诗有警语】
　　江钺【开化县志字埶中性刚而行髙与人交有气谊以进士知上元县迁尚书郎弃官奉亲放意泉石间与赵抃游所着有金川集抃称为刘白遗风】
　　毛维瞻【两浙名贤録西安人以诗名与赵抃同里相得为山林之乐元丰中出知筠州政平讼理民欢乐之时苏辙谪监筠州酒税相与倡和有凤山八咏山房即事诗传诵艺林】
　　毛滂【衢州府志字泽民江山人元祐中为杭州法曹东坡为守滂秩满去会有歌赠别小词东坡问谁作以毛法曹对坡语客曰郡僚有词人而不及知某之罪也翼日折简追还留连数月滂因此得名官至祠部员外郎知秀州有东堂集】
　　刘鼎【龙游县志学问宏博议论浩瀚一时学者皆从之同郡赵抃见其文叹曰君当抗行韩桞非科目之文也子赞亦以文学名】
　　江褒【治衢州府志字仲嘉开化人登进士第性髙简娶曾布女布为相壻皆官中都惟褒调余杭尉后终余杭宰善楷书自谓钟王虞褚以来皆传一法非取其形似也篆隶俱入能品有遗稿五卷谨按万厯常山县志载县人江袤亦曾布壻姓同而袤褒字形相似音亦相近或疑为一人但袤字伸长褒字仲嘉各因其名以起义常异籍而一为太学生一为余杭尉事迹亦各不同显属两人今列袤传于孝友拈出以俟博考】
　　程天民【治衢州府志化人幼即日诵数千言属文操笔立就熙宁中进士官至太学博士】程俱【宋史本传字致道开化人以恩补吴江簿近臣以譔述荐迁著作佐郎宣和二年进颂赐上舍出身厯知秀州绍兴初始置秘书省以为少监奏脩日厯秘书长贰得预修纂自俱始时庶事草创百司文书例从省记俱摭拾三馆旧闻比次为书名曰麟台故事上之擢中书舍人兼侍讲后罢为提举江州太平观久之除徽猷阁待制秦桧荐俱领史事力辞不至卒俱在掖垣命令下有不安于心者必反覆言之不少畏避为文典雅闳奥为世所称】
　　毛晃【治衢州府志字明叔江山人绍兴中免解进士尝闭门著书畱意字学增注礼部监韵行于世学者称为铁研先生子居正亦第进士有名于时】
　　江汉【治衢州府志字朝宗常山人博学能文尤长歌行倅密州时秦桧为郡博士掌牋表汉每指摘窜定后至行在髙宗欲用之适桧为相以祠禄遣归】
　　张恪　张恢【江山县志恪字季武弟恢字季长皆举进士以文学知名恪终著作郎恢尝作士学圣人之极致赋乾道间入对便殿孝宗曰朕在潜邸已诵卿赋因除太学正】
　　徐巘　徐峣【龙游县志巘字仲山少以文章名与梁溪尤袤善袤特称之登进士第着绍兴圣政宝鉴十卷以进上嘉之弟峣字次山以进士厯国子监博士学富才赡尤长于诗有竹溪集】
　　张道洽【治衢州府志字泽民开化人端平二年进士眞西山所取士老始为池州佥判咏梅花诗三百首方万里称其篇篇有味虽古人已言之意而纵横口手皆脱洒清楚有诗集行世】
　　柴蒙亨【两浙名贤録江山人甫能言即口授书十万余言不忘六岁暗诵九经通春秋大防郡将面试童科作文者三以神童闻得免解端平二年初赴省尝从幸六和寺上指示墖云一墖七层八面万佛千灯蒙亨即应声曰孤舟双桨片帆五湖四海大嘉之有诗集若干卷】
　　徐复殷【治衢州府志字元礼江山人中甲科召试玉堂由秘书郎厯迁左庶子言不合遽退学易宋理宗赐客斋二字山魏了翁称其文西涧叶梦鼎嘉其行东涧汤汉铭其墓】
　　张汝勤【治衢州府志字贤甫开化人祖檀山父竹岩皆以文名至汝勤诗文尤工入元食贫不仕所着有诗集六卷讲义史评古赋十卷拟汉唐制诏诰表杂文若干卷】
　　元
　　郑介夫【治衢州府志字以居开化人着韵海至大间上太平防一纲二十目颇行之仕终金谿县丞】
　　张宗元【治衢州府志字仲亨开化人至顺初进士髙古博雅罕与俗交以文词名仕为秘书少监至正间部使者余阙行县为立兴贤坊以旌之】
　　程斗【治衢州府志字仲元开化人世居龙山号龙麓子受业三江先生之门传性理之学尤长于诗文有龙麓子集若程惟善戴彦则皆出其门】
　　明
　　祝宗善【两浙名贤録江山人博学能诗洪武间举为邑敎谕秩满之京馆鸡鸣僧舍客有微服倚阑吟者韵未竟宗善长揖续之客问其名而去翼日传手诏召见擢知苏州府始知微服倚阑者太祖也宗善守亷介以诗文擅名后坐诬籍其家惟图籍数卷而已仍复其官】
　　方沃【天启衢州府志字化辅开化人风度洒落该览古今诗宗唐人文尤典赡追古作者有素轩诗文集】
　　金训【天启衢州府志字公懋开化人为人狷介竒隽甘贫力学试不遇遂弃举子业为诗文豪迈佚宕人莫能及作史论数十篇皆出人意表有复庵集行世】
　　胡荣【治衢州府志字希华龙游人嗜学有文行从金华汪公若讲学得其防归当道交荐不起着有谷溪渔唱】
　　徐履诚【治衢州府志号迂叟龙游人精春秋为学者宗师有司屡以明经荐不赴有城南集】吾庆【衢州府志字善有开化人举博学为本县训导陞东莞敎谕淳古博洽文不属藁所在称为吾夫子】
　　徐以昭【治衢州府志字用晦龙游人读书谈道不求仕进所作文必有禆名敎有风月交谈集】方瑛【天启衢州府志字廷蕴开化人进士官行人司正亷介有文仕未一岁乞归萧然四壁人称箬溪先生有鸡肋集】
　　汪圻【治开化县志字彦达化人隐居不仕长于五言古选人号为汪短选】
　　吾谨【旧浙江通志字惟可化人正德丁丑进士总角能吟诗博综经传子史天文地理兵家阴阳释道等书过目不忘李梦阳竒之曰今之李贺也志轻轩冕得第后归隐少华山与何仲黙孙太初李崆峒相颉颃】
　　徐沆【天启衢州府志字清之西安人嘉靖庚子乡荐知浴州改巴州归嗜读书不问尘事淹贯子史博极羣书督学华亭徐阶目之曰书厨计偕邸中每夜背诵史书十数卷不漏一字邻友疑其灯下披阅穴窗窥之漆如也始大骇服厯两州爱民如子家仍四壁立居林下三十载夀九十一卒】
　　郑孔庠【天启衢州府志号樾溪西安人颖敏絶世每过市贾书林辄取其书甲乙之业已黙记仍与客谈而记不辍年十六游武枋尽和梅花诗名辈阙　人士防集约歌早朝诗以劝觞他客或记一二孔庠徧代席中人歌之众谢不及也诗多不留草弟子识其什之一名樾溪集】
　　徐惟辑【衢州府志号紫崖江山人博学能文少时咏回文诗知名嘉靖乙未进士为内阁中书舍人相国徐阶应诏掣青词命惟辑代为之上未尝不称善有诗集行于世】
　　余湘【天啓衙州府志字毓灵龙游人以贡授临武知县性疎旷不慕声华为文飞跋扈薄时艺好为古文词尤表于诗诙谐排调倜傥不覊受业于邹守益遂窥性命之微治临武有仁声】
　　余敷中【衢州府志字定阳西安人少勤学沉酣子史工古支词诗赋辑春秋五传名曰麟宝以乡荐秉铎淳安与诸生阐析理奥所着有太末先生集南园北游青溪诸诗】
　　柴惟道【天啓衢州府志字允中江山人缟服臞形皭然不滓独好为诗其诗清洁飘洒置之唐人中未可辨刋落世事卓然髙操天台友人王宗沐为作翫梅亭稿序】
　　徐应秋【西安县志字君义可求次子万厯丙辰进士有书癖充栋之蔵渔猎殆尽释褐两令剧邑皆有惠政擢仪部郎为魏忠贤所衔削夺归里延里中时彦结社于足园授餐角艺手为丹黄戸外事泊如也著书甚富其已行世者谈荟雪艇尘余古文藻海古文竒艶骈字凭霄等集】
　　余钰【衢州府志字式如西安人方伯四泉之孙天资卓荦蔵书万卷皆丹黄数过终日下帷不与外事试辄冠伦古文诗歌沈鬱华赡手辑纯师集陈卧子吴幼洪为弁其首以贡赍志终】
　　叶国章【西安县志字含美三衢文习至国章而洗剔殆尽时文古文词皆然其诗镵刻新异有青藤道人之风以键戸耻问生计落其产潦倒而卒】
　　国朝
　　徐国珩【旧浙江通志字鸣玉西安人尚气节敦行谊读书上下千古为文奥衍雄肆尤好奬厉后进衢州府志国珩晚年优游泉石好著述有隐史八卷及书画轩东珂偶録北行草行于世】
　　余恂【旧浙江通志字孺子龙游人太仆卿日新仲子顺治辛邜领解额壬辰成进士改庶常授翰林院检讨一岁三迁洊厯左春坊左谕德丁酉典试八闽试竣过里门会丁内外艰服阕以疾乞休林居二十年郡邑利悉心讲求而自奉不异寒素卒之日邑人士与四方知交无不陨涕】


　　浙江通志卷一百八十一
<史部,地理类,都会郡县之属,浙江通志>
　　钦定四库全书
　　浙江通志卷一百八十二
　　人物【六】
　　文苑【五】
　　严州府
　　汉
　　方侪【嘉靖浙江通志新安人与弟储俨以孟氏易自相讲授侪为南郡太守封闗内侯俨为大都督俱以文学鸣于时】
</div>
    <div class="pagination">
<a href="浙江通志_page512.html">上一页</a><span>...</span><a href="浙江通志_page508.html">508</a><a href="浙江通志_page509.html">509</a><a href="浙江通志_page510.html">510</a><a href="浙江通志_page511.html">511</a><a href="浙江通志_page512.html">512</a><span class="current-page">513</span><a href="浙江通志_page514.html">514</a><a href="浙江通志_page515.html">515</a><a href="浙江通志_page516.html">516</a><a href="浙江通志_page517.html">517</a><a href="浙江通志_page518.html">518</a><span>...</span><a href="浙江通志_page514.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
