<!DOCTYPE html>
<html>
<head>
    <meta charset="UTF-8">
    <title>闽都记 - 第 18 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闽都记 - 第 18 页/共 21 页</h1>
    <div class="content">　　刘侯庙　在云津坊西。祀唐刘强。强自咸亨以来，垦田为业，故置县名为古田。邑人德强，立庙祀之。宋崇宁初，赐额“忠惠”；政和二年封“顺宁侯”。元大德间，新其庙，学士张以宁撰“记”。国朝洪武八年，知县邓恭重修。
　　林用中宅　在县北隅。用中与弟允中，俱朱子门人。
　　感溪　一名锦溪，在保安里。流至石平桥溪尾，又东溪流至万安桥下横口，汇东、西溪于县前。
　　灵应庙　在县治西北台山下。祀宋县令李堪。嘉定间，知县傅康请于朝，赐庙额。淳祐元年，封遗爱侯。
　　翠屏山　在县北保安里。其形如屏，邑之主山也。学士张以宁宅其下。其南为醴寿山，甘泉出焉。
　　醴泉道院　在醴山下。元时建，院中有亭。项道人者，炼丹得仙术，名其山为“仙亭”。
　　吉祥寺　在县治北。宋太平兴国四年建，有石浮屠七级。国朝成化间重修。
　　明徐《吉祥寺》：“旅寄岁将阑，空门且暂安。僧厨朝爨冷，禅罽夜眠寒。石塔穿云古，山钟扣月残。非因爱岑寂，寥落问归难。”
　　社稷坛　在县西七里。
　　溪山第一亭　在县北。宋淳化二年建。有朱文公书匾，今废。
　　明徐《过溪山亭址》：“城东遗迹古，传是紫阳祠。亭废狐狸啸，堂空鸟雀悲。西风山寂寂，斜日草离离。惟有寒溪水，潺潺似旧时。”
　　月山　在仙亭山之旁，形如半月，故名。
　　明高棅诗：“群峰多献奇，一峰状如月。半影出阴崖，四时挂天阙。松萝映空构，岩屋通幽绝。游子爱清辉，逍遥步林樾。”
　　桃溪　在崇礼里黄蘗山下。山有宝峰，峰下小湖，其东为桃溪。旧传，有逋民由白沙溪溯流而上，至此溪，宛然若洞天。时春风微和，夭桃夹岸，宛似武陵之胜。
　　宋许当《桃溪五咏》：“桃溪一何清，想像武陵水。所爱春风时，灼灼花数里。渔舫日去来，无人识归止。安知历幽源，不遇神仙子。”“水德润于物，此湖无谓卑。溪壑有通源，风涛无险期。泽广均田浍，功高济旱时。好看雷雨会，腾踏起蛟螭。”“闽粤饶异山，峨峨此称奇。青崖蔚高林，朝日常蔽亏。上士访幽趣，结爱忘返期。所以葵藿心，江湖寄遐思。”“金园敞山阿，翛然隔尘壒。晨夕钟梵音，飒杳五云外。空花无尽香，大乘有真谛。簿领得余闲，徙倚青莲地。”“天台有高山，尝闻圣者居。桃溪有古台，此景为真如。变现会灵迹，崔巍陵太虚。愿将不染心，一仰光明余。”
　　明王偁诗：“清溪一带绯桃花，春来水上流胡麻。东风寻源信摇櫂，云中远见仙人家。于兹水木相含景，袅袅松杉乱天影。少焉林壑众籁鸣，巾舄飞来片云冷。二三老翁住东陂，薜衣霜叶垂两眉。问予何事在尘寰，那似山中日月间。乍逢灵境真堪悦，区缘未谢还成别。别后重来定几时，梦绕溪边绿萝月。”
　　赵汝腾宅　在县治西。汝腾，宋宗室，累官礼部尚书。数进谠言，谥忠清。朝廷赐田宅，以旌其廉。
　　城隍庙　在县西里许。景德间，令李堪建。国朝洪武三年，知县韩秉嘉重建。
　　紫极宫　在县东。
　　利氏女宅　在县治西。建炎间，利氏女独与母居，从兄公谦觊其家赀，乘间杀其母，逸去。女削发为尼，历四方求之。至处州，遇公谦方击毬，不知觉，女走诉官，竟寘于法。
　　曹山寺　在七都。宋开宝元年建，国朝成化十八年重建。
　　山川坛　在县东南。
　　广惠行祠　在县之溪南。宋嘉定间邑人创。绍定二年，县令刘克逊新其庙，莆田刘克庄为“记”。
　　林娥墓　在县南。时邑有建寇，娥为强暴所迫，露刀临之，不屈，遂遇害。众义其烈，擒贼收葬。
　　涵碧亭　在东溪古鸣玉驿前。宋景德中建，后改名平沙堂。又有桥在鸣玉滩上，并废。
　　磨剑石　在保安里鸣玉桥下。古谶云：“磨剑石平，上出公卿。”宋令刘元亮命工铲之，刻“剑石已平，公卿出焉”八字。
　　万安桥　在云津桥之南，元季建。国朝永乐间毁。成化间，知县汪瓘重建，构亭其上。其北有云津桥。
　　焕文渠　在县治北焕文桥下。堰溪水入渠，西流至新宫前，乃南流迎仙桥之南；又西流，与后河合，复南流至劝农桥之南，乃东流过下桥，以入大溪。蓋昔人所凿，为邑襟带。国朝宣德间，知县张昱浚之。
　　劝农桥　在保安里。元时建，邑令劝农驻此。今为迎送之地。景泰三年，知县杜永清建。
　　唐璘宅　在县治北。璘，嘉定进士，擢监察御史。论执政郑清之等误国事，直声震朝野。世拟之唐介云。
　　金仙岭　在县东保安里。上有金仙宫，石磴萦迴，邑之胜概也。
　　五华山　在县西南崇礼里。五峰连峙，峭拔千仞，亦名仙山。山上有仙楼道院，邑人祷雨于此。又名大佛岭。
　　宋李堪诗：“寻源探云霞，中有金仙家。绮疏晃飞翚，雕栏灿朱华。珍禽栖不群，灵泉流无涯。晴旭起风篁，空香送天花。春雷会法鼓，寒烟聚海茶。奇峰峭如削，芳树一何嘉。且将翠阁齐，绝与红尘赊。终然谢朝绂，此地营丹砂。”
　　元张以宁诗：“大佛岭尽小石来，黑厓削铁悬崔巍。泉翻石根六月雪，雨老石路千年苔。我行忽落青山外，白云四望茫如海。黛痕三点见蓬莱，明星玉女遥相待。九华天姥昔见之，人间有山无此奇。平生酷恨李太白，不到闽山独欠诗。”
　　蒋国秀宅　在县东。国秀妻陈氏，名道回。元至正，红巾寇县，执道回，欲污之，自刎死。诏旌其门。
　　资圣院　在大吉山。唐天宝六载建，名天王院。宋大中祥符八年改今名。
　　宋林夔孙诗：“华峰跨苍穹，下有云一壑。翚飞二百秋，蜂巢几千落。灵泉际空留，宿雾临除箔。山呈万古姿，竹陨六月箨。当年有贤令，神交契冥漠。怀哉精魄归，永矣香火托。至今书壁间，读者为嗟愣。好事继前志，刳岩成此阁。仰看斗插椽，俯听泉入铎。晤言千载心，英气凛欲作。西南望蒙顶，跻攀计已作。忽复良友同，共写襟期乐。遐登破嵲屼，幽讨待绰约。磅礴富蒸郁，阴衣芒分错。再拜五华君，许莅他日约。霜威净余氛，晴宇洞寥廓。”
　　栖真观　在五华山之巅。元延祐间建，国朝成化十三年重建。
　　极乐寺　在县西十二都。唐天宝元年建，有息见亭、自省轩、放生池、西竺、伏虎庵。国朝永乐三年重建，成化七年重修。
　　宋李堪诗：“空门出白云，梵宇依苍岫。天色湛遥光，春华结野秀。檐间绮罗被，池底星珠漏。香沉篆烟余，文兼禹碑旧。恬智可养神，寂寞复谁诮。逍遥磨叶猿，盘礴穿花溜。团团草露晞，琴瑟空香逗。层台太虚半，双壑瀑泉透。苔空绿钱死，松老清阴瘦。独鹤倐飞骞，深萝苔粉构。归岑待沃洲，芥子观灵鹫。净土人不来，尘寰廓然昼。”
　　明徐熥《极乐寺晓起》：“听尽莲华漏刻长，山深岚翠满绳床。鸟啼松嶂声声月，僧踏枫林步步霜。座上落花天外雨，佛前沉水定中香。此生总是空门客，到处皈依有法王。”闵龄《伏虎庵》诗：“鸟道千盘上，幽寻西竺庵。僧残无虎伏，偈在有龙参。涧岭寒生嶂，云堂夕抱岚。迟回归兴晚，松月在珠龛。”陈价夫《清明日游极乐寺》：“作客逢寒食，西郊趁晓晴。露兼松子落，云傍薜衣生。对榻频挥尘，穿林独听莺。山僧疏酒禁，元不为渊明。”《重游极乐寺》：“客思悠悠感仲冬，空门尚觅旧游踪。林开霜叶红千点，径入烟萝翠几重。石鼎新粳香积饭，云堂清韵夕阳钟。分明一幅村庄画，犬吠柴门月在松。”徐《雪晴过极乐寺》：“雪晴山路暮寒凝，半日才闲便访僧。曲涧声喧流暗水，小池痕浅结层冰。林疏不碍云堂磬，松偃深藏石殿灯。寂寂禅关闭残照，满山驯鸟响迦陵。”
　　李广文宅　在县西十二都。广文，政和中登第。广文尉尤溪、令浦城、倅建安，俱捕寇有功，世服其雄略。
　　浣溪书院　在八都闽驸马魏鹏祠堂之旁，宋时建。中有夫子庙，朱文公书匾。
　　苏大璋宅　在县西十二都。大璋，庆元进士。时严伪学之禁，大璋力言不可。时宰恶之，出知吉州，卒。
　　凤冲峰　在县东慕仁里，尖秀异常。
　　宋苏大璋诗：“早起联镳上翠微，瞰虚历级步嵚崎。昔闻华顶莲生藕，今见南山菊满篱。纵眼横看天地阔，壮怀惟有鬼神知。安期引我丹霄路，十里云烟特地披。”
　　城南书院　在十三都溪东。宋乾道间学基也。元时建为书院。中有夫子庙，后圮于水。国朝洪武五年，改为射圃；十五年，主簿苏进仍匾今名。
　　幽岩寺　在二十一都。五代晋天福五年闽建。国朝正统十一年重建，成化间重修。
　　宋章孝参诗：“桥通流水绿溶溶，殿阁穹然镇象龙。半壁石槽通雪窦，一龛丽室占雷峰。挂岩屋似六和塔，入路门如九里松。遥想空庭明月夜，浮屠桂树影重重。”
　　章孝参宅　在三十六都。孝参，淳祐间登第，好奖励后进。洪天锡称其“大雅君子”。
　　螺峰书院　在县西九都螺坑。宋时建，今废。惟存“文昌阁”三字，朱文公手书。
　　顺应宫　又名龙源庙，在县东三十里临水洞。神姓陈氏，闽下渡陈昌女，名靖姑，嫁刘杞，卒年二十四。临水有洞，产巨蛇，时吐气为疫疠。一日，有朱衣人执剑，索白蛇斩之，乃知其神也。乡人为立庙，祀于洞，有梳妆楼。宋淳祐间，赐额“顺懿”。元末重修。学士张以宁为“记”。
　　明徐《龙源庙》诗：“临江遗庙祀婵娟，少女宣灵五代年。蝌蚪纵横阶下出，妖蛇降伏井中眠。春秋野老更罗袖，伏腊村童送纸钱。苔满古碑行客吊，妆楼无主锁寒烟。”
　　灵渊庙　在县北十五都。庙瞰深溪，下有洞穴，龙居之。邑人祷雨辄应。宋绍兴十四年赐额。
　　张强宅　在二十七都。强，字定叟，为太学生。上书力诋史嵩之；后释褐登第，又论丁大全误国，士论重之。
　　杉洋镇　在县东三十六都。邑有银坑数处，路通诸邑。国朝，有巡检司戍之，今废；设府判驻守，以防窃发。所辖二十七都。
　　蓝田书院　在杉洋。南唐员外余仁椿建。中有夫子庙，朱文公书匾，门人余偶立。元时，改书院为乡校，各有堂长，县官提督之。
　　西斋　在杉洋之西。朱子门人余偶、余范读书所。文公书匾。又，三十五都龙津境，有兴贤斋，余范建，亦文公书匾。
　　西峰寺　在县东北，唐开元初建。国朝成化间重修。
　　大目寺　在县东四十六都。唐咸通二年建。国朝永乐十六年重建。
　　宋刘克庄诗：“寺小于诸刹，山高似众峰。未寒先得雪，已夏尚如冬。”
　　大夫峰　在盖竹。有通奉大夫、中丞李皇臣先茔，故名。
　　豫阳公馆　有铺，上通秀岭，下通谷口。
　　迎泗桥　在和平里谷口，宋时建。谷口有铺，下通黄田十里。
　　竹园公馆　有铺，在谷口上十里。
　　黄田驿　上距沧峡二十里，至茶洋驿六十里，下通水口驿五十里。又有嵩溪公馆，以达于县。
　　谷口馆　在黄田驿西北十里。
　　水口驿　在古田县一都，下通白沙百二十里而遥，上接黄田四十里而近。又递运所，在驿之旁。其溪自县南流，与嵩溪会，故名水口。宋太平兴国中，尝迁县治于此。盖水势至此稍缓，溪滨地稍宽，剑溪水至此渐平，下无滩石，上、下舟航辐辏，居人繁盛。宋有监镇官，元革。
　　永通桥　在驿西。旧名“朝天”。宋时建，覆以屋。国朝嘉靖间重建。
　　盐运分司　在永通桥。中有三层阁，西为筦榷行庐，临于江浒。有浮桥横江津，朝夕验放。有盐仓在溪南。
　　明吴国伦《过水口赠丁一中司户》：“何地逢君不可怜，客星双照七闽天。玉华云气诗笥满，金锁江声署阁悬。煮海近闻盐铁议，徵兵急藉水衡钱。只应白首劳王事，肯向青云问后贤。”又《水口泛舟》：“为君留信宿，溪上坐青山。双楫安留下，孤云返照还。时情都眼底，诗态岂人间。倚醉看遥海，扶桑拟共攀。”(一中，丹阳人，延平府通判)谢肇淛《水口关》：“落木下江关，长天一鸟还。松声飞积水，雨气入残山。官渡垂杨里，人家野竹间。客身真似叶，归梦逐潺湲。”曹学佺《度囦关》：“一帆过异县，雨夜客沧州。积石高低市，浮关启闭舟。人烟寒受涧，月色满当楼。为忆伤心事，三年泪未收。”屠本畯《登三层阁》诗：“除岁吟诗俯碧洲，山腰官阁逈添愁。蛮烟瘴日荒荒落，岩韵松声脉脉流。把剑蓬心聊暂畅，御寒米汁自淹留。已知傲吏卑栖久，不用逢人叹白头。”又《囦溪官舍》：“几日驰驱已至闽，笑携药饵与纶巾。青山一半堪留咏，碧树千章可蔽人。但遣岁华容短发，肯从平海问迷津。官斋亦架层峦上，始信吾兼吏隐真。”
　　青山书院　在分司旁。国朝嘉靖间建，祠朱晦庵先生。
　　朱子《水口行舟》诗：“昨夜扁舟雨一簑，满江风浪夜如何。今朝试揭孤蓬看，依旧青山绿树多。”
　　射圃　在分司之东。国朝嘉靖间，运同林烈建。烈，分司水口，立社学，置圃习射，教里中子弟，俗为之移。万历中，祀郡名宦。
　　玄武祠　在分司之南。隔溪有山耸秀可爱，俗呼为武当。
　　明沈明臣《水口山陪戚帅宴汪开府》：“时日徵歌兴亦豪，军中会唱郁轮袍。秋临碧浦星河近，云断丹峰气色高。边塞严闻清夜鼓，将军愁绝旧时刀。极知经济须公等，不废登临是我曹。”
　　顺懿宫　在水口之西侧。有坑，坑上为桥，极宏丽，俗呼夫人殿坑。
　　塔岭亭　在道周岭上。西通南平，北往政和，分歧于此。
　　明徐熥《塔岭道中》：“树老根盘郁，峰奇势不齐。单车穿宿莽，双夹清溪。古驿喧猿语，荒蹊印虎蹄。王孙归未得，愁见草凄凄。”
　　牛头寺　一名大云，在一都邵南里牛头岭下。岭高峻，陟、降二十余里。五代唐天成五年建寺，有白云堂、寒林轩诸胜，今废。
　　宋程师孟《宿牛头寺》：“前日闽都旧长官，穷冬从此据征鞍。牛头寺里千峰月，水口村边万石滩。竹叶尽来堂少暖，荔枝无处地多寒。明朝出境重回首，已约三山马上看。”张浚诗：“暮宿牛头寺，朝辞虎节门。东风知我意，送我过前村。”
　　清风岭　在四都。有寺曰清风，五代唐长兴二年建。又，四十都有寺曰秀峰，宋景祐初建。
　　明宋应昌《重过清风岭》：“沧峡清风岭，岧峣今复过。泉流千仞落，树杪白云多。节钺新承宠，疮痍旧若何。往来空传食，应愧此山阿。”(应昌，杭州人，万历初，福建左布政使)
　　沧峡　在黄田上二十里，与延平分界。有巡检司、递运所。


　
卷之三十一　郡东北连江胜迹
　　

　　侯官任溪三十里为连江县。环县治，为儒学、傅公井、美政街、百岁耆儒坊、李士文宅、白塔岭、贞女林氏宅、龙漈山、天王寺、崇寿寺、赵汝腾宅、东塘湖、刘鞫二公庙、社稷坛、城隍庙、陈元宪宅、洑沙、鳌江、通济桥、玉泉寺、操场、接官亭、观音阁、龙兴观、魁龙桥、东岳庙、东园、天妃庙、渔沧潭、西山、山川坛、临清楼、杨崇宅、林谟宅、三仙观、龙卧寺、吴世泽墓、湖山、祠山泉、矮岭、丹阳公馆、宝华岩、筠溪钓台、林锦墓、灵显庙、陈鸿渐宅、罗崙渡、常挺墓、安利桥、潘渡、陈山公馆、瑞泉、陀岭铺、朱公桥、蔡公碑、降虎峰、中鹄里、宝林院、虎跑泉、刘砺墓、覆釜山、石门寺、李弥逊墓、云居山、学易山房、光化寺、郑昭先墓、馆头渡、英显庙、解醖泉、炉峰庙、灵应院、贞女彭氏宅、孙芝墓、大小亭庙、小华峰、荻芦山、宝积寺、北茭巡检司、小埕澳水寨、定海所、洽沙、河泊所、上竿塘山。
　　连江县　在龙漈山南、鳌江之北，去郡城八十里而遥。晋太康三年，析闽县温麻船屯，置温麻县。隋开皇中，省入闽县。唐武德六年，复置县，曰连江，迄于宋、元，国朝因之。编户二十四里。北枕香炉，西耸文笔，东挹龙卧。三峰扼其口，大坪横其前，带山襟海，广七十五里。东至海二十里，南抵闽县二十五里，西抵侯官四十里，北抵罗源八十里。宋设七乡，领二十四里。元析为三十五都。国朝以二乡领城内二里，外五乡领二十一里，统图四十里。有三县名：连川、凤邑、温麻。国朝嘉靖十八年，邑人宪副吴世泽、御史王德溢请于当道，始为城。广四里许，高一丈二尺，厚八尺，周九百丈有奇。门楼四，水关三。万历四年，邑令张贤增高三尺。其门东曰镇定，南曰广化，西曰承化，北曰怀宁。县治建于唐武德间，迄元至正，毁于寇。国朝洪武三年，知县王德卿新之。堂之东为库，西为幕厅，为架阁库，为际留仓。仪门外有土地祠、预备仓、观稼亭、劝农阁。隆庆间，知县朱应辰重为规建。察院、布政分司、按察分司，并在县治西北龙津坊内。医学在县治前，税课局在通济桥西。
　　儒学　在县治东南。宋嘉祐间，知县朱定创于县治之东。绍兴间移今所。淳熙八年，更其制为南向。国朝洪武初，因元之旧而新之。弘治十年，移先师庙于学之东。万历间葺治，大司马吴文华捐五百金助之。射圃在其西隅；名宦祠在庙门东，祀唐令刘逵、宋令鞠仲谋、国朝知县欧阳翰。乡贤祠在明伦堂之东，祀宋侍郎李弥逊、尚书李弥大、参政常挺。
　　傅公井　在儒学东北隅尼山下。宋令傅伯成凿，故名。
　　美政街　在县治前。宋、元时，邑人贸易，咸集于斯。元季经兵燹，市废。国朝成化四年，知县左辅始建廊屋，有宣化桥。
　　百岁耆儒坊　在县治前。万历初，按察使徐中行为邑人、丰城教谕黄鸣鹤建。
　　李士文宅　士文，嘉靖八年进士，历都谏，官终浙江按察使。
　　白塔岭　在县西半里许。王审知入闽时，将军陈霸先为前锋，追贼至此。
　　贞女林氏宅　在县治西。林氏，知州金之女，许字孙梦弼。梦弼死，遂不更适。万历间，诏旌其门。
　　五峰潭　在县北仁贤里。潭极幽邃，龙居之，祷雨辄应。
</div>
    <div class="pagination">
<a href="闽都记_page17.html">上一页</a><span>...</span><a href="闽都记_page13.html">13</a><a href="闽都记_page14.html">14</a><a href="闽都记_page15.html">15</a><a href="闽都记_page16.html">16</a><a href="闽都记_page17.html">17</a><span class="current-page">18</span><a href="闽都记_page19.html">19</a><a href="闽都记_page20.html">20</a><a href="闽都记_page21.html">21</a><a href="闽都记_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
