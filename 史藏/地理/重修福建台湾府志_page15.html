<!DOCTYPE html>
<html>
<head>
    <meta charset="UTF-8">
    <title>重修福建台湾府志 - 第 15 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重修福建台湾府志 - 第 15 页/共 80 页</h1>
    <div class="content">　　台郡古荒远地，聚庐托处，皆泉、漳之人，或自福、兴、惠、潮来者。虽各循土风，而大端亦不甚远焉。平原沃野，有竹木、果植之饶；滨海溪渠，有鱼盐、蜃蛤之利。服贾则用舟楫，任载必需车牛。岁不再收，济以麻菽。农无火耕、水耨之瘁，商有冰纨、毡裘之华。由县治南至金荆潭，稍近乔野；自淡水溪以南，番、汉杂居，客庄尤伙。好事轻生、健讼乐斗，或时有之（「凤山县志」）。

　　饮食、居处、衣冠、岁时伏腊，与中土同。兄弟同居，或至数世；邻里诟谇，片言解纷。通有无、济缓急；失路之夫望门投止，鲜闭而不内者。平原沃野，饶竹木、蔬果蠃蛤之产。自急水溪以下，距郡治不远，俗颇与台湾同；自下加冬至斗六门，客庄漳、泉之人相半，稍失之野（「诸罗县志」）。

　　彰邑所辖为半线保。虽新设未久，而愿耕于野、愿藏于市者，四方纷至。故街衢巷陌，渐有可观；山海珍错之物，亦无不集，但价值稍昂。其风颇彷郡城。淡防厅所属竹堑保、淡水保。竹堑建城栽竹，修衙署、设营防，市廛渐兴，人烟日盛。淡水内港户颇繁衍，牧笛渔歌，更唱迭和，油油于熙皞之天。风俗朴实，终年少斗殴、争讼之事。所产稻谷，贱于通台；一切布帛、器皿、应用杂物，价昂数倍（「台湾志略」）。

　　婚礼，倩媒送庚帖，三日内家中无事，然后合婚；间有误毁器物者，期必改卜。纳釆，簪珥绸帛，别具大饼、豚肩、糖品之属，谓之礼盘；无力者，止烦亲属女眷送银簪二，名曰「插簪仔」。及笄送聘，或番钱一百圆、或八十、六十、四十圆，绫绸数十疋以至数疋。礼书二函，则收一回一；羊、豕、香烛、彩花、荖叶各收其半。礼榔双座，以银为槟榔形，每座四圆；上镌「二姓合婚，百年谐老」八字。收「二姓合婚」一座，回「百年谐老」一座。贫家则用干槟榔，以银薄饰之。「福寿万字」糖，或百余圆、或数十圆；回以大饼。其余鹿筋、鹿脯、糖果留三、四种，各以稻谷、麦、豆置于盘内。又回礼锡盆二，如大碗式。一植石榴一株，用银石榴三、四颗及银桂花数朵缠绕枝头，名曰「榴桂」；一植莲蕉花一株，取「连招贵子」之义（土人「蕉、招」同音）。此纳币之礼也。亲迎，先期送择日仪番钱或四十圆以至十二圆，名曰「乞日」。至期，不论贵贱，乘四人舆，鸣金鼓吹，彩旗前导；亲朋送灯，少年子弟分队擎执，沿途点放爆竹。婿至女家，驻轿庭中，连进酒食三次；饮毕，外弟携盘于轿前索爆竹，婿随取赠，名曰「舅子爆」。新人出厅拜祖先、次拜父母，父兄把酒三盏，覆以手帕上轿；妆奁同行，丰俭不一。花轿后悬竹筛，上画八卦；到门，新郎擎盖新妇头上。三日庙见，以次拜公姑、伯叔、婶姆，谓之「拜茶」。是日外弟来，名曰「探房」；午燕新妇及外弟。妇之父兄，请而后至，不轻造也。四日或七日，外父母请婿及女，名曰「旋家」；外家亲属，婿各备贽仪，惟外弟纳之。饮毕，婿偕新妇同归。五日，外家再请诸亲相陪，名曰「会亲」；女先往，婿近午始至。饮毕，婿回、女留三日后始回。冠、笄，或于亲迎日、或在数日前。诗书之家，女子既笄，则居于房内，不复外出；常人则无论矣（「台海使槎录」）。

　　丧礼：父母终，散发跣而哭。置床，迁尸梳洗，敛以新服；扶坐堂中，掖而哭祭，曰「辞生」。亲朋毕至慰问，曰「问丧」。具讣柬闻于姻亲，曰「报帛」。既殡，或七日、或四日，成服；朝夕奠哭无时。三旬，女婿致祭；亲友祭不拘时。或七七、或百日，乃卒哭谢吊，分胙于吊者，曰「答纸」。俗多信佛，设灵后，必延僧设道场，名曰「开冥路」。五旬，再延僧道礼忏，焚金银楮钱，名曰「还库钱」；或二昼夜、三昼夜，打地狱、弄铙钹普度，名曰「做功果」。卒哭后，小祥致祭如礼。大祥，竟有先三、四月择吉致祭除服，罕行禫服之礼者。揆之于义，未免有乖（「台湾县志」）。

　　凡葬于卒哭之后者，前三日举哀，设朝夕奠，名曰「开堂」；亲友毕吊，曰「辞堂」。至期，柩就车为盖，结以五彩；魂轿、香亭，张鼓乐，童子执旛，僧道鸣铙；亲朋白衣冠送之，或祭于道左，谢以帛。既葬，题主设祭而反，亲朋拜迎于道，谓之「接主」；偶而导前，曰「行街」。至家，设坐以祭；古之初虞也。亲朋吉服，请入拜辞。三日，备牲醴到坟谢土，俗云「福三」（「诸罗县志」）。

　　台鲜聚族，鸠金建祠宇，凡同姓者皆与，不必其同枝共派也。祭于春仲、秋仲之望，又有祭于冬至者。祭则张灯结彩作乐，团饮祠中，尽日而散。常人祭于家，则不然：忌辰、生辰有祭，元宵有祭，清明有祭（或祭于墓），中元祭，除夕祭，端午则荐角黍，冬至则荐米圆。泉人日中而祭，漳人质明而祭；泉人祭以品羞，漳、潮之人则有用三牲者。此之谓祭祀之俗。俗尚演戏：凡寺庙佛诞，择数人以主其事，名曰「头家」；敛金于境内作戏以庆。乡间亦然。台俗尚王醮：三年一举，取送瘟之义也。附郭乡村皆然。境内之人，鸠金造木舟设瘟王三座，纸为之；延道士设醮，或二日夜、三日夜不等。总以末日盛设筵席演戏，名曰「请王」；执事俨恪，跪进酒食。既毕，将瘟王置船上，凡百食物、器用、财宝，无一不具；送船入水，顺流扬帆以去。或泊其岸，则其乡多厉；必更禳之。每一醮，动费数百金；省亦近百焉。虽穷乡僻壤，莫敢吝者。俗尚巫，疾病辄令禳之。又有非僧非道，名曰「客仔师」。携一撮米，往占病者，谓之「米卦」，称说鬼神，乡人为其所愚，倩贴符行法而祷于神，鼓角喧天，竟夜而罢。病未愈，费已三、五金矣（「台湾县志」）。

　　岁时（附）

　　气候（附）

　　土番风俗（附）

　　物产（附）

　　岁时（附）

　　正月元旦，蚤起，少长咸集，祀祖先、拜尊长，出造亲友之家相贺，迭为宾主；是谓「贺正」之礼。四日，家家备牲醴、烧纸礼神，是谓「接神」之礼。十五日，人家多延道士讽经，谓之「诵三界经」；亦有不用道士，而自备馔盒以烧纸者。是夜元宵，家家门首各悬花灯。别有善歌曲者数辈为伍，制灯如飞盖状，一人持之前导；行游市中，丝竹杂奏，谓之「闹伞」。更有装办故事，向人家有吉祥事作欢庆之歌，主人多厚为赏赉。大抵数日之间，烟花火树在在映带。

　　二月二日，各街社里逐户鸠金演戏，为当境土地庆寿；张灯结彩，无处不然，名曰「春祈祷」。

　　三月三日，采鼠曲草合米粉为粿，以祀其先；谓之「三月节」。清明日，祀其祖先，祭扫坟墓；邀亲友同行，舆步壶浆，络绎郊原。祭毕，藉草衔杯，递为酬劝；薄暮乃归。

　　四月八日，僧童舁佛，奏鼓作歌，沿门索施；谓之「洗佛」。

　　五月五日，各家悬菖蒲、艾叶、榕枝于门，制角黍。以五色长命缕系小儿女臂上，男左、女右，名曰「神炼」；复以茧作虎子花，插于首。近海居民，群斗龙舟，虽曰吊屈，亦以辟邪；无贵贱，咸买舟放中流，箫皷歌声凌波不绝。或置竿船头，挂锦绮器物，捷者夺标，鸣锣而去，以为得釆。三月尽、四月朔望、五月初一至初五日，各寺庙及海岸各船鸣锣击鼓，名曰「龙船鼓」。

　　六月一日，各家杂红曲于米粉为丸，名曰「半年丸」；亦颂祷团圆之意云。

　　七月七日，曰七夕，为乞巧会。家家晚备牲醴、果品、花粉之属，向檐前祭献，祝七娘寿诞毕，则将端午男女所系五釆线剪断同焚。或曰魁星于是日生，士子多于是夜为魁星会，备酒肴欢饮。村塾尤盛。十五日曰中元，为盂兰会。数日前，好事者醵金为首，延僧众作道场，以一老僧主之。竖高棚，陈设饭食、牲醴、蕉果、糕饼等盘，堆高至七、八尺或丈余；黄昏后，登坛说法，撒物食■〈羔上火下〉饭，名曰「放焰口」，亦曰「变食」；以一粒饭可化作百千粒饭，供祀无祀之鬼，谓之「普度」。是夜头家为纸灯千百，满路插之，名曰「放路灯」；又先制灯盏，沿海浮之，众灯齐燃，灿若列星，名曰「放水灯」：亦谓水陆会。沿街或三、五十家为一局，张灯结彩，排设图画、玩器，锣鼓喧杂，观者如堵。事毕，演剧以为乐，谓之「压醮尾」；月尽方罢。是日，家各祀其先，与清明节无异；亦「春露秋霜，追远报本」之意也。

　　八月十五日曰中秋，祭当境土地，张灯演戏，与二月二日同；「春祈而秋报」也。是夜，士子递为燕饮赏月。制大月饼，名为「中秋饼」，朱书「元」字，掷四红夺之，取「秋闱夺元」之兆。山桥野店，歌吹相闻，谓之「社戏」。更有置笔墨、纸研、香囊、瓶袋诸物，罗列市廛，赌胜夺彩；负则偿值。

　　九月九日曰重阳，士人载酒为登高会。童子制风筝，如鸢、如宝幢、如八卦河洛图，竞于高原因风送之，以高下为胜负。夜或系灯其上，远望若炯炯巨星；时当朔风，声近悲切，不免发旅人思归之叹耳。

　　十一月冬日，家作米丸祀先祭神，合家皆食之，谓之「添岁」；即古所谓「亚岁」也。门扉器物各黏一丸，谓之「饷耗」。是日长幼祀祖、贺节，略如元旦。

　　十二月二十四日，前数日各家扫尘，俗传百神以是日登天谒帝，凡宫庙、人家各备茶果、牲醴，印幡幢、舆马、仪从于楮，焚而送之，谓之「送神」。至来岁孟陬四日，具仪如前，谓之「接神」。二十五日，各家斋戒焚香，莫敢狎亵；俗传谓天神下降之日。除夕前数日，亲友各以仪物互相赠答，谓之「送年」。是夕祀先、礼神，爆竹之声不绝，谓之「辞岁」。焚香张灯，合家围炉团饮，坐以待曙，谓之「守岁」。

　　气候（附）

　　气候古分南北，而南中之不同者，弗可枚举也。即就闽言之，福、兴以南四郡与延、建、汀、邵异，而漳、泉与福、兴又差异。台僻东南隅，地势最下，四面环海，遥隔重洋数千里，去中州最远，其气候与内郡悬殊。

　　大约暑多于寒，钟鼎之家兽皮、貂裘无所用之；细民无衣、无褐，亦可卒岁。花卉则不时常开，木叶则历年未落；瓜蒲、蔬茹之类，虽穷冬亦华秀。此寒暑之气候不同也。

　　春频旱、秋频潦，东南云蒸则滂沱，西北密云鲜润泽。所以云行雨施，必有南风盛发之时；而田榖之登，岁不多再熟。此雨旸之气候不同也。

　　四时之风，南飓居多。七、八月间因风击浪，楫为摧、樯为倾，其涛沙之声，远闻数百里外。晓东暮西，风之所自与中土顿殊。此风颷之气候不同也。

　　且一郡之中，而穷南、极北气候，亦迥不侔。自府治至凤山，渐南渐热。凤山至下淡水等处，冬少朔风，土素和暖蕴隆之气，昼为特甚；入夜转寒，虽未晡而露降、日出而雾消，然终免凉冻之苦。自府治至诸罗、彰化，渐北渐寒。彰化至八里坌、鸡笼城等处，山愈深、土愈燥，地愈高、风愈烈，寒凉愈甚。每朔风起，飞沙拔木，山岚、海气交酿为露，值夜霏霏如霰；村舍山林，咫尺莫辨。茅檐日高，尚溜余滴。或冬、春之际，间有霜雪。常阴风细雨，或骤雨如注。人日在烟雾中，瘴毒尤甚。此穷南、极北之气候不同也。

　　凡土有刚柔、燥湿，气有阴阳、顺逆，而候随之；即风之所被、俗之所成，亦各肖其地以出而不可易。故五方之习尚不同、四时之消长顿殊，有由来也。台湾地悬天末、势极东南，浮孤岛于汪洋大海之中，遥隔中州数千里外；溯自开辟，悉为文身黑齿之乡，混混沌沌，不知历几万亿春秋。迨归我朝版图，深荷列圣悉心经画，渐摩涵濡，已非一日；化狉獉为文物、跻黯昧于光明，士、农、工、贾各安其业，即劗发雕题之类咸沐日浴月而被休光，固道德一而风俗同矣。虽气候之参差出于天事而难齐，然当今圣天子在上，仁同覆载、德备中和，参元赞化，有旋乾转坤之功。是以海不扬波、山无槎蘖，夏少愆阳、冬罔伏阴，太和熏蒸，洋溢区宇；故台之气候，近亦与中土渐同矣。讵以地悬天末、势极东南而有异也哉？

　　土番风俗（附）

　　东番夷不知所自始，居澎湖外洋海岛中。起魍港、加老湾、打狗屿、小淡水、双溪口、加哩林、沙巴里、大帮坑，皆其居也。断续千余里，种类甚蕃。别为社，社或千人、或五六百人，无酋长，雄者听其号令。性好勇，喜斗。昼夜习走，足皮厚茧，履棘刺如平地；速不后奔马。有隙，邻社兴兵，期而后战，相杀伤；次日即解怨，往来如初。地多暖，无水田，治畬种朮。禾熟拔其穗，粒米比中华稍长。采苦草，杂酿为酒，间有佳者。男妇杂作，女常劳、男常逸。有盗贼则严剔之，戮于社；夜门不闭，禾积场无敢窃者。人精用镖，长五尺有咫。山多鹿，冬时合围捕之，获若邱陵。始皆聚居海滨，明嘉靖末遭倭焚掠，乃避居山。始通中国（？）。漳、泉人充龙、烈屿诸湾译其语与贸易，今则日盛（何乔远「闽书」。按乔远时，台湾尚未隶中国。所纪番俗与今略同，故附入）。

　　连江陈第曰：东番，从烈屿诸澳乘北风航海，一昼夜可至澎湖，又一昼夜可至加老湾。其俗：海而不渔，穷年捕鹿，鹿亦不竭。无历日、书契。其民杂民而不嬲，相生相养，饱食嬉游，于于衎衎，其无怀、葛天之遗乎（「东番记」）！

　　台湾僻处海外，向为土番聚居。自归版图后，遂有生、熟之别。生番远住内山，近亦渐服教化；熟番则纳粮应差，等于齐民。凡社中皆择公所为舍，环堵编竹蔽其前，曰公廨（即社寮），通事居之；以办差遣。土官之设，系众番公举；大社四、五人，小社二、三人，给以牌照，各为约束。又有大土官、副土官之目。次于土官者，曰「甲头」；凡差拨之事，皆其经理。各番俱无姓氏，不知时宪、日期，亦不知其庚甲；以榖熟为一岁，以月圆为一月，不知有闰。男女皆跣足裸体，上衣短衫及脐，名曰「呃■〈口六〉」；以幅巾围蔽下体，名曰「抄阴」。番妇则用青布裹胫，坚束其腓至踝。家无被褥，以衣覆体。喜插野花，围绕头上。两腕好带铜铁钏，多者至十数双。且有以雉尾及鸟羽插髻垂肩，尤嗜玛瑙珠及各色赝珠、文贝悬于项，累累若璎络，相夸为美观者。复制二铁卷如小荷叶，名曰「萨豉宜」；系于左右手腕，腕上先带三棱铁镯。走送公文时，两物相击撞，叮当远闻，瞬息间已十数里。亦有制一铁卷，中加一铁舌，系于腰间。摇步徐行，锵若和鸾；骋足疾走，则周身上下金铁齐鸣。发稍长，有断其半者，以草縳之；或作三叉、或作双髻。齿用涩草或芭蕉花染黑。各穿耳孔，其大小不等；以木环贯其中。口不留须；体凡有毛，尽拔之。身多刺记，或臂、或背，好事者竟至遍体皆文之。俗重生女、不重生男。生女赘婿于家，谓之「有赚」，则喜；生男出赘，谓之「无赚」。女大听自择配。麻达截竹为管窍，四孔如箫，长可二尺，通小孔于竹节之首，按于鼻横吹之，名曰「鼻箫」。夜间吹行社中，番女闻而悦之，即引与同处。又有削竹片四、五寸，以铁系环其端，用口弹之，名曰「口琴」。韵极纤静。其一制似琴，形如大拇指。长可四寸；窍其中二寸许，钉以铜片；另击一小柄，以手为往复，唇鼓动之。声出铜片间，如切切私语，番妇潜相和，以通情好；当意者，始告于父母，置酒邀同社之人，即成配偶，谓之「牵手」。夫妇不合，不论有无生育，往往离异，名曰「放手」。若历多年不相离异者，即作高筏结彩，坐妇于上，迎贺社中。作室，必结顶成而后架以为屋。一家作室，众番助之，不日落成。屋高地四、五尺，或以竹木作架、或以土筑台为基，高五、六尺；亦有就地起盖，广四、五丈，深十余丈者。各社不一，大都联梁通脊，悉于脊头辟门，编竹为壁，上覆以茅。茆檐深邃，垂地过士。基方丈，雨旸不得侵，以贮笨车、网罟、鸡埘、豕栏之属。夫妻、子女同聚一室。时时洒扫，地无点尘。饮食无厨灶，以三石块若鼎峙，架锅于地。粥则环向锅前，用椰瓢吸食；饭则各以手团之而食。米无隔宿，临炊时合番妇三、五各执木杵以手舂之，声韵清远。酿酒以米置口中嚼烂，藏于竹筒，不数日而酒熟，名曰「姑待酒」。客至，出以相敬；必先尝而后进。捕鹿曰「出草」，先开火路，以防燎原；诸番团立如堵，火起焰烈，鹿獐惊逸，张弓纵矢或用镖鎗刺之。获鹿则剥割，聚而饮；脏腑腌藏瓮中，名曰「膏蚌鲑」，或置盐少许腌而食之。凡鸟兽之肉，傅诸火，带血而食；或吮生血至尽乃剥，但不茹毛耳。番死，曰「马歹」；悬黑布于竿，鸣锣使同社闻之。葬无棺椁，裹以鹿皮或草藉，瘗所居床下；器皿、衣服，与生人均分殉之。丧无衰绖，着皁色衣以示不变。夫死，妇服一年、或三月、或一月即为服满，告父母别适。比年附县诸社，间用棺木，而葬诸野。耕田以草生为准，禾熟不用刀割，皆番妇以手摘取；作茅屋一间，离地三、四尺，连茎悬之，谓之「禾间」。每秋成，会同社之人赛戏、饮酒过年，名曰「做年」；男妇尽选服饰华丽者披裹以出，壮番结五色鸟羽为冠，酒浆、菜饵、鱼酢席地陈设，递相酬酢，酒酣度曲为联袂之歌。男女无定数，耦而跳跃，曲喃喃不可晓；声微韵远，颇有古意。每一度齐咻一声，以鸣金为起止。无寒暑，夜必炉榾柮于地，围而坐、环而寝。入山樵采、在田收获，皆然。番妇织布，以独木广五、六尺者虚其中为机，用狗毛或苎麻为线，染以茜草，杂织成文，朱殷夺目，名曰「达戈文」；各社工拙不齐。番妇耕获、樵汲，功多于男；惟出草不与（捕鹿谓之「出草」）。番坐无伦次，随地错杂；惟土官，则不敢与之列坐。无卜筮，凡「出草」、樵采，必听鸟声以卜吉凶乃往。出门猝闻喷嚏或逢人如厕，以为弗吉，退而返。若番女采薪、汲水闻见，则覆水而弃其薪。小番以善走为雄，系红布于竿上，令十余人于数里之外竞走夺之，名曰「夺标」。十余岁时，即编藤篐腰间，束之使小，利疾走；既有室，乃除去。番之未娶者，曰「麻达」；既娶者，曰「仙」，班白者，曰「老仙」。番性爱浴冷水，疾病不知医药，辄浴于溪；冬月，亦入水洗浴以为快。番妇生产，同婴儿即以冷水浴之。室中葫芦累累百十，以多为富。大者可容二、三斗，选其小而底相配者制为盖；摩娑既久，莹赤如漆。凡衣物，皆贮其中；出则装行李，遇雨不濡、渡水可浮，轻而且便。以藤为笼，有底盖，方圆不一，内外如漆，殊为坚致。编竹为篮，曰「霞篮」，以贮米粟、豆麦之类；小者容二、三斗，大者可三、四斗。番无升斗，以此为量。至农椇、车牛，耒耜，多与汉人同。番出门，身不离铁。刀之制，或方头、或尖叶，长不满尺。铦于斧斤木鞘韬之，横系腰间。捕鹿弓箭及镖，俱以竹为之。弓无弰，背密缠以藤，苎绳为弦，渍以鹿血，坚韧过丝革；射，搭箭于左。箭舌长二寸至四寸不等，傅翎略如汉制而剪其梢。镖杆长五尺许，铁镞锋铦长二寸许，有双钩，系长绳于杆末。镖鹿中之，则钩入而难脱；奔逸，则杆绳绊绁于杂木，追而获之。刳木为牌，高齐膺，阔二尺余，取木之最坚者为之；形如龟壳，内横一木，手执之，可以蔽身。善射鱼，伺巨者邵沫，戈而取之无虚发。老番能占岁；草初发；视今岁何者居先，则定一岁旱潦、丰歉。师旷云：『岁欲甘，则甘草先生；岁欲苦，则苦草先生』。番犹古先民之遗也。春以草验风信：初生无节，则周岁无台；每一节，主台一次。验之不爽，名曰「风草」。善作诅呪，名曰「向」。先试树木立死，解而复苏，然后用之；不则，恐能向不能解也。不用锁钥，无敢入窃其物；以善向故也。擅其技者多老番，各社皆有。夫妇自相亲■〈目匿〉﹐虽富无婢妾僮仆；终身不出里闬，行携手、坐同车，不知有生人离别之苦。不为窃盗穿窬，不识博奕；种织、渔猎、樵采之外，浑乎混沌之未凿也。合南北各熟番，其杂俗俱无大异。向者罔知廉耻，不识尊卑；数十年来沐圣化之涵濡，渐知揖让之谊，颇有尊亲之心。多戴冠、着履，身穿衣裤。凡近邑之社，亦有知用媒妁联姻行聘；女嫁于外、媳娶于家，大改往日陋习。又多剃头留须，讲官话及漳、泉乡语，与汉民相等。且各社遵设社学，延师教训番童，讲明礼义、课读诗书；各县训导督率其事，按季考验，以励奖劝，几同凡民之俊秀。从前各社中有习红毛字者，以鹅毛管蘸墨，横书自左而右，谓之「教册」；社中出入簿籍，皆经其手。今则簿籍皆用汉字。每至一社，番童各执所读经书文章，背诵以邀赏，且有出应考试者。其与曩时大不相同。此番情习俗之大略也。至归化之生番，略有少异。南自加六堂至崇爻，共七十二社，皆居于深山峻岭，树木蓊蘙，鸟道羊肠，不见天日。屋多凿石成片，下砌为墙，上代陶瓦，方广丈余，望之天然石室。五谷绝少，惟种薯芋、黍、秫。耕种无牛犁耙，仅一锄，阔三寸，柄长一尺，屈足伏地而锄。芋熟时，火焙成干，以为终岁之需；外出，亦资为糇粮。多以鹿皮为裤、为履。镖刀、弓矢，皆所自制。各社头皆留发，剪与眉齐；以野草黑齿，两耳穴空用篾圈抵塞。皆输纳鹿皮饷银。但社分大远，错落数百里，户口难稽，总以傀儡生番概之。北自崇爻至鸡笼诸内山，迭巘深溪，平原绝少。山尽沙石，种黍秫、薯芋，俱于石罅凿孔栽植。黍秫熟，留以作酒。射生禽、镖鹿麋，炙而食；食生亦不厌也。倚山掘土，状若穴居；以石版代砖瓦，或用木及茅草为之，阔不一式、高不盈丈。男女多着鹿皮，悉剪发覆额作头陀；妇穴耳为五孔，以海螺、文贝嵌入为饰，捷走先男子。此归化生番习尚之大略也（「台湾志略」）。

　　台湾归化土番，散处村落；或数十家为一社，或百十家为一社。社各有通事，听其指使。所居环植竻竹。社立一分所，名曰「公廨」；有事则集。耕敛仅给家食，不留余蓄。日事佃猎，取麋鹿獐麂为生。其俗，男女同川而浴。未婚者，夜宿公廨；男女答歌相慕悦而后为夫妇，拔去前齿。齿皆染黑。性好勇尚力，所习强弩、铁镖、短刀，别无长刃、利戟、藤牌、鸟铳之具。或以邻社相恶，称兵率众，群然哄斗，然未尝有步伐止齐之规；斗罢散去，或依密林、或伏莽草，伺奇零者擒而杀之。所得头颅携归社内，受众称贺；漆其头，悬挂室内，以数多者称为雄长。要其战争，长于埋伏掩袭之谋、利于巉岩草树之区、便于风雨冥晦之候；若驱之于平坂旷野之地，则其技立穷。大凡土番虽称殊悍，而颇近信；倘招之以义、抚之以恩，明赏罚、善驾驭以导之，吾见耕者猎者安于社、敬事赴公者服于途，其风犹可近古也（「理台末议」）。

　　诸罗、凤山番，有土番、野番之别。野番在深山中，迭嶂如屏、连峰插汉，深林密箐，仰不见天；棘刺藤萝，举足触碍。盖自洪荒以来，斧斤所未入。野番巢居穴处、血饮毛茹，种类实繁。其升高陟巅、越箐度莽之捷，可以追惊猿、逐骇兽。平地诸番恒畏之，无敢入其境（「稗海纪游」）。

　　生番穿林飞箐，如鸟兽猿猴；抚之不能、剿之不忍，惟有于出没要隘必经之途游巡设伏，使彼畏惧而不敢出耳。盖生番所行之处，必林木丛茂、荆榛芜秽，可以藏身；遇田园平埔，则缩首而返不敢过。其杀人，割截首级，烹剥去皮肉，饰髑髅以金，夸耀其众，遂推为雄长；野性固然。设法防闲，可稍为敛戢也（「东征集」）。

　　内优之邦尉社，绝壑深崖，鸟道三十里。陟其巅、入其社，磊石为穴，高五尺许，内如洞，地光洁，木瓦器具悉藏其中，鸡犬同处。夜入，则以石抵门。煨芋为粮，捕鹿为生，茹毛饮血，不知稼穑、不辨春秋。番妇头插野花，犒以烟布、针线，嘻然而受。俯视众山，万籁无声；幽境寂历，不知身在尘世也（「台湾风土记」）。

　　物产（附）

　　稻之属：早占（有赤、白二种。粒小，早熟。种于二、三月，成于六、七月。园中种之）、埔占（赤多、白少。种于三、四月，成于八、九月。园中种之）、尖仔（纯白者佳，诸稻中极美者。种于五、六月，成于九、十月。田中种之）、三杯（形似尖粟）、天来、内山早、清游早、红脚早（以上俱早成）、大头婆（米粒圆而味香）、过山香（用少许杂米中作饭，味极香美）、大伯姆（种于窊下之田；水高一尺，则长一尺，水不能浸。米白而大）、七十日早（种于早春，七十日可成）、安南早、白肚早（其肚甚白）、一枝早、〔吕〕宋占、圆粒、糯米（即秫也。米白、粒大，酿酒为佳）、赤壳秫（壳赤、米白）、虎皮秫（壳赤有文，米白粒大）、竹丝秫（米青白色，故名）、尖仔秫、生毛秫（壳有毛，俗呼为大武垄秫）、鸭母潮（性极黏）、禾秫（凤山八社土民种于园。米独大）、鹅卵秫（粒短、壳薄，色白，性甚软。诸秫中最佳者）、番仔秫（粒甚大。土番摘穟藏之以酿酒）。

　　麦之属：大麦（立冬种，清明熟）、小麦（磨粉成面，为用甚溥）、荞麦（秋种，冬熟。色微黑，而实三棱，一茎百余粒。煨食香美，粉可敛汗）、番麦（状如黍，实如石榴子。一叶一穗，穗数百粒）。

　　黍稷之属：黍（粒圆而色黄，可酿酒）、芦黍（叶如芦，粒差大于黍而色赤。西北方名高粱）、黄粟（稷之别名）、芝麻（即胡麻。有白、有黑，可作油，俗呼香油）、鸭蹄黍（穗似鸭蹄，故名。酿酒甚美）。

　　菽之属（「物理论」曰：菽豆之总名也）：黄豆（粒比白豆较大）、白豆、黑豆（夏种，秋收）、米豆（皮色白，可和米煮食。九月收）、绿豆（粒小性凉，为粉甚佳，可作糕饼）、红公豆、刀豆、土豆（一名落花生。蔓生，花开于丛、实结于根。一房三、四粒，堪充果品。用以醡油，可代蜡。北人名曰长生果）。

　　布之属：棉布、苎布、麻布（以上三项，俱不多产）、卓戈文、毛被（俱番妇剥树皮和兽毛织成）。

　　货之属：盐（有煮、有晒；台止用晒法）、糖（有黑、白二种）、冰糖（用糖煮成如坚冰）、油（有芝麻、菜子、落花生、萆麻数种）、藤（有水藤、萪藤二种。台郡所产，水藤尤多）、菁淀（可以染）、菁子（产于台者最佳）、茄藤皮（多生海边。皮可染绛）、薯榔（皮黑、肉红，染皁用之）、纻、麻（皮可为布）、炭（杂木烧成；九荆木者为上）、灰（蛎房壳烧成。用以涂墁）、鹿皮（春皮毛浅而薄，冬皮毛深而厚；为褥，温而去湿）、麋皮（鹿之大者。俗呼为蒋皮。商人贩往外国）、獐（鞹可作靴袜舄裤）、茶（出水沙连社。可疗暑疾）。

　　蔬之属：姜（春种，夏熟）、葱（有香葱、麦葱、风葱三种。风葱可疗风疾）、韭、薤（有赤、白二种；似韭而叶差阔）、蒜（有大、小种。诸荤惟蒜有毒）、番薯（皮有红、有白，蔓生多结根。生熟皆可食，亦可酿酒、作粉。又有文来薯，皮白、肉黄而松；种出文来国）、山药（即薯蓣）、芥菜（有二种。一名紫芥，性最辣，可为芥辣）、田薯（有紫、白二种。蔓生。根伏土中；一藤可七、八魁，间有一藤一魁者。长五、六尺如短柱，重十余斤）、白菜、苋菜（有紫、有白。不宜合鳖食，可还生）、隔蓝菜、莙荙（即厚茉菜）、颇菱（种出西域颇菱国。颇讹为菠。俗呼为赤根菜）、瓮菜（种来自古伦国。以瓮盛之，译不能通，但名瓮菜）、莞荽（「本草」所谓葫荽是也）、茼蒿（叶似艾，花似小菊。性冷味香）、芹菜（有萩芹，茎白；有赤芹，可瀹食之，亦可为菹）、菜瓜（或呼鼠瓜。老则成布，俗呼为天罗布）、金瓜（有大、小二种）、王瓜（一名莿瓜，以皮有微莿也。「月令」：『四月，王瓜生』。台地十二月即有之）、苦瓜（蔓生。亦名红羊）、冬瓜（蔓生。切片和糖煮之，可作茶品）、匏（蔓生。有葫芦匏、有长匏、有劲匏。老则皮坚，极大者土民镂作器）、茄（即荞也。有紫、白二种。俗谓：秋荞食之伤眼）、菜豆（荚长，亦名长豆。有青、白、紫三种）、笋、加雪豆、刀豆（形似刀，皮厚，中有子可食）、紫菜（生海石上。其色紫）、海粉（青、白二色，状如粉条。生海中）、肉豆、萝卜（一名萝菔，俗名菜头）、涵瓜（有青、白二色。酱豉糖醋皆宜。或名莦瓜、或名菜瓜，台则名为涵瓜；一物而异名也）。

　　果之属：上进西瓜（乾隆二年二月初四日，奉旨：『福建督、抚每年着进瓜十元，提督不必进瓜。瓜种亦不发去。钦此』）、西瓜（蔓生。台节气独早，种于深秋，熟于隆冬）、檥（红毛人从日本国移来，树高多阴。实如猪腰，盛夏大熟。有香檥、木檨、肉檨三种。即外国所载：『南方有果，其味甘、其色黄、其根在核』是也。晒干用糖拌蒸，亦可久藏）、龙眼（形如弹丸，壳黄、肉白而甘；味亚内地）、波罗蜜（亦荷兰国移来者。实生树干，大如斗，皮似如来顶。剖而食之，味甘如蜜）、菠萝（叶似蒲而阔，两旁有刺。果生丛心中，皮似波罗蜜而色黄，味酸甘。未有叶一簇，因形状类凤，故名）、椰子（树高数丈，直起无枝。其实大如寒瓜，外有粗皮。皮次有壳，圆而坚，可作瓢。肉在壳内，色白，味似牛乳；中含浆如酒，曰椰酒。又有椰油，出安南；岭南州郡有之。吴都赋」：『槟榔无柯、椰叶无荫』）、槟榔（向阳曰槟榔；向阴曰大腹，实可入药。一穗子数百粒；秋末采食，至二、三月乃尽。实如鸡心，和荖藤食之，能醉人，可以祛瘴）、荖藤（蔓生。味辛。藤夹槟椰，香烈殊甚；其根尤美。台人「纳币」，取其叶满百，束以红丝为礼）、桃（华红，实可食）、梅子（味酸）、石榴（有红、白二种。白者可疗痢疾）、番石榴（即梨仔茇）、柑仔蜜（形似柿，细如橘。和糖煮作茶品）、番柿（形似柿，皮有毛，俗呼为毛柿。西域种）、柚（实大而皮厚，味稍逊内地）、柑（橘属。有仙柑、红柑、雪柑、卢柑、九头柑数种。郡产，惟红柑、仙柑居多）、橘（一年相续，名曰公孙橘。又有四时橘，味酸）、葡卜（蔓生）、蕉子、香员（初生青色，至熟而黄。气极芬香，肉厚，白如芦菔。四时俱有。切片可为糖品）、桄榔子（结实五月熟，土民即种埔占。子若多生，岁亦有年。埔占，榖名也）、甘蔗（性温、味甘。有红、白二种。又干小者，名曰竹蔗，煮汁成糖）、菱（俗呼为菱角。色紫，味甘脆，细润如玉。产水中）、莲子（台无晒干，惟生食耳）、菩提果（俗名香果。花实青黄，味甘而香）、佛手柑（状如佛手，其指有屈者、有伸者。色黄，中无肉。其味清香异常）、释迦果（树高出墙，实大如柿。碧色纹绉如释迦头，味甘而腻。熟于夏、秋之间）、木瓜（树直而高，无旁枝，施色白（？）。实结于干。土人腌酱以为菜甚佳，能疗足疾）。

　　药之属：天门冬（蔓生。结根如指）、土茯苓（俗呼山尾薯）、鹿茸（鹿角初发而茸者。禀纯阳之质、含生发之气）、麋茸（鹿之大者。鹿茸补阳、麋茸补阴）、鹿角胶（用鹿角煮成胶）、鹿角霜（即煮胶之角渣也）、硫磺（出淡水磺山）、穿山甲（即鲮鲤）、桕菰（小儿口痛，煎水洗愈）、蓝荼菰（痢疾红者红用、白者白用）、三柰、藕节、地骨皮、香附（即土香也）、穿山龙、土木通、薏苡（台产甚多，较内地差小）、白扁豆、金银花（有黄、白二色。可疗疥）、水烛（生水中，形如烛，故名）、蛇草（蛇伤，煎服之多愈）、艾、益母草（宜于孕妇）、木贼草（一名接骨筒）、蒲公英、薄荷、稀签草（去风）、菖蒲、泽兰、班节相思、白鸡冠、栀子、苍耳子、萆麻子、木鳖子（蔓生。肉上有莿，核似鳖，故名）、急性子、枸杞子、草果、蝉退、枸杞（其根为地骨皮，治喉间毒）、车前子（即「诗」所谓芣苜。俗呼五根草）、风藤（状与他藤异，似木通；出水沙连内山。浸酒服之，可已风疾）、山苦瓜（治脚肿）、马尾丝（有大、小二本，生阴湿地。患蛇伤者，取其根擦之，立愈）、白蒺藜、石决明、通草（性利水乳。染色制花）、山药（名淮山）、樟脑、荞麦（亦载「麦部」。能收冷汗）、紫苏（叶下紫色，而味甚厚。行气和血）、天南星、金锁匙（治疳）、磱碡草、龙舌黄、羊耳草（俱治黄）、黄金子、正埔姜、鸡骨黄（俱去风解热）、乌甜叶（一名封面乌。止血）、宜梧草、撮鼻草（俱治风）、鸭嘴黄（一名定经草。可以调经）、千里光（治目）、马鞍草、猪母菜、羊角草（俱治擦毒）、九层塔、珠仔草、金不换（俱治跌打损伤）、万年松（治腹痛）、鹿肚草（治噎嗝）、咸酸草、遍地锦、炮仔草（俱治咽喉）、地扫草、鼠尾黄、龙树草（俱治疔毒）、山芙蓉、鸡角刺、束血草、马鞍藤、鲎壳刺（俱治廱）、蚶壳草（治痧）、蝇翅草（治虚胀）、水镜草（治痔漏）、三脚虎草、三脚鳖草（俱治瘰疬）、茅根草、无根草（俱通淋、利水）、莿荇草（治疡）、犁壁草（治臁疮）、蒲盐草（治蛇伤）。

　　木之属：松（松柏为百木之长。柏脂余气结为茯苓，千年松脂化为琥珀。台惟水沙连内山有之，土番间有售茯苓于市者）、柏（万木皆向阳，柏独西指；盖阴木而有贞德者。性坚致，枝、子皆香。叶扁而侧生者，曰侧柏，一名扁柏）、樟（大者数抱，四时不雕。其色赤，其材细，其味辛烈。作雕镂器，必用之。熬其汁为樟脑，入药）、楠（质坚，可为辅辐）、厚栗（木性甚坚，可为栋梁）、百日青（俗名土杉。虽枯，而色尚青也）、柳（有垂丝、河西二种）、赤鳞（赤色，皮鳞、质坚，入土难朽。大者可为车心）、乌栽、象齿（木硬而直）、埔柿（无花）、山荔（无花）、埔荆（即埔姜）、槺榔（干直无枝，其巅生叶不过数十。结子作穗，生木端。木性至坚，有花纹，色黑而微赤。工人取之以制器，甚佳。本出九真、交趾）、朴仔树（树如苦苓。叶晒干，用擦锡器、犀角、象牙等物）、鹿子草树（即楮也。皮捣烂，可作纸。台无造纸，以其枝叶为鹿所嗜，因名）、棕（一名栟榈。木高丈余，叶如车轮，萃如木杪。其干有皮，重迭裹之。皮可作簟索）、破布子树（叶似梧桐而小。结实如苦苓子，和盐煨熟有胶，可以为蔬，能消食积）、番豆树（大至合抱，高数丈。结子如豆夹）、榕（大者垂荫可十余丈。多根，故易茂而难拔；不材，故寡伐而长寿）、枫（树如白杨，厚叶、弱枝，善摇。霜后，叶丹可爱）、椿（木之寿者。叶香可啖）、班支（干直起礌而生莿，极坚。树大，则礌莿俱落。花开色绛，远望如红霞幛天。实中有棉极松，为褥，宜于暑）、白树（树高大而干直，颇美观；但易朽）、铁树（干紫黑色；叶如槺榔，生于木杪。皮麟皱而厚，为不花之木）、水松（性好近水）、苦苓树柏（皮可为香）、黄目子树（实可澣衣）、茄藤树（产海滨，可为薪；红可染网）、林投（叶多莿，似菠萝，高可丈余。密栽为篱，牛羊不得入）、桑树、土杉、水漆（生海泥中）、九芎（薪之最者。村落草屋，用为竖柱）、莿桐（垂阴如梧桐，干多生莿。台人栽为篱栅，多者数十株。先花后叶，二、三月盛开，红艳如锦，熳烂夺目）。

　　竹之属：莿竹（高四、五丈，旁枝横生而多莿坚利，人不敢犯。茅屋取为梁柱，器物资之，其用甚广）、长枝竹（一名鲎脚绿。椅棹、床橱，皆资其用）、凤尾竹（俗呼观音竹）、麻竹（比莿竹尤大。质不坚韧，车笼、糖笼、仓笨等物悉资用之）、空涵竹（产山中。高二丈许，围二、三寸，无旁枝。草屋用以为桷）、棕竹（皮似棕而节密。高不满四尺）、芦竹（似黍，生水涯湿处）、筀竹（大者围二尺、长四丈，出竹堑岸里社。笋极佳）、石竹（大如筀竹，可为器。出朴仔篱等社）、金丝竹（一名箭竹。大如小指。出朴仔篱等社，土番以为箭）、珠篱竹（高丈许，如指大。人居用以编篱）。

</div>
    <div class="pagination">
<a href="重修福建台湾府志_page14.html">上一页</a><span>...</span><a href="重修福建台湾府志_page10.html">10</a><a href="重修福建台湾府志_page11.html">11</a><a href="重修福建台湾府志_page12.html">12</a><a href="重修福建台湾府志_page13.html">13</a><a href="重修福建台湾府志_page14.html">14</a><span class="current-page">15</span><a href="重修福建台湾府志_page16.html">16</a><a href="重修福建台湾府志_page17.html">17</a><a href="重修福建台湾府志_page18.html">18</a><a href="重修福建台湾府志_page19.html">19</a><a href="重修福建台湾府志_page20.html">20</a><span>...</span><a href="重修福建台湾府志_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
