<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 376 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 376 页/共 479 页</h1>
    <div class="content">
　　○迎仙寨府东北四十里。其地有迎仙桥，下即子鱼潭，洪武二十年置巡司。《志》云：宋初司置于县东施水亭。熙宁四年，徙迎仙市之北。崇宁元年，圮于水，徙迎仙市之西。明初改建于此。有城，前临海，后负江，为商民辐辏处。又冲沁寨巡司，在府东六十里。有城，三面阻海，与岐头、三江、澳港相接。《志》云：司旧置于兴化县寻阳山下，洪武二十年徙。又嵌头寨巡司，在府东南九十里，旧置于莆禧镇。洪武二十年徙置。有城，界山海间，为登涉要地。又青山寨巡司，在府东九十里，旧置于府东三十里之南哨，亦洪武二十年徙置于此。有城，东西南三面皆阻海，夷舟多由此入，南日山峙其南，渡海不过五十里，为郡之门户。○吉了寨巡司，在府东南华胥山下，有城。洪武二十年，置于仙游县之潭边寨，后徙今处。《郡志》：司距城八十里，前控南日，右引小屿，左带湄洲，迫临大海，东有吉了水寨。又大洋巡司，在府西北八十里山谷中，蹊径丛杂，奸民啸聚。万历中，增置今司。

　　莆禧镇府东南九十里。或曰即古之莆口。陈天嘉五年，陈宝应据建安、晋安二郡，章昭达等讨败之，宝应逃至莆口，昭达追擒之，即此。明洪武二十年置所，寻筑城，置仓于此。《志》云：镇旧有莆禧税课局，洪武三年，徙于县东之下渚，正统二年废。又有莆禧河泊所，亦明初置，寻移于府东南数里。成化间，移于吉了澳，寻复旧。○黄石市，在府东南二十五里，民居环聚。旧有黄石税课局，本宋之黄石务，其后徙置不一。元至正中，改建于此，明初改为税课局。又有黄石河泊所，洪武十八年置，亦在府东南，今皆废。《志》云：府东南有国清市，亦处也。

　　涵头镇府东北二十里。亦曰涵头市。路通永福、尤溪诸径。洪武初，置莆田税课局于此。莆田河泊所亦置焉。《盐鹾考》：元至元十六年，于涵头市设勾管司董鹾事。延二年，改为司令司。明洪武二年，改为福建都转运盐使司，分司分统上里等场盐课司。所辖凡二十四团，皆产盐处也。

　　南日寨在府东南。《志》云：府东平海卫东有旧寨，设于海中南日山下，北可以遏南茭湖井之冲，南可以阻湄洲岱坠之厄，亦要区也。景泰以后，移于吉蓼之东，仍以南日为名。旧南日弃而不守，番舶北向泊以寄潮。论者以为自弃其险。然而孤悬海中，大约与泉州之浯屿情事相类云。○崎头镇，在府东八十里，初置巡司，后改为城堡。嘉靖中，倭贼陷兴化府，官军击之，倭贼走平海卫，欲掠舟泛海，乃结巢崎头城，官军击之，败绩。贼乘胜陷平海卫。戚继光等合兵击破之。《志》云：镇东至平海卫十里。

　　林墩在府东南。嘉靖中，戚继光大破倭贼于此。《海防考》：平海卫墩台有小澳、石狮、砺前、新浦、三江、埕口、崎头、澄港、湖边、石城、蔡山、石井等一十二座。○莆阳驿，在府治北，元置。明因之。又有递运所在驿南，洪武十七年置，后废。

　　仙游县府西八十里。南至泉州府百五十里，东南至泉州府惠安县百有二里，西南至泉州府南安县百七十里，西至泉州府永春县百十里，西北至泉州府德化县百三十里。本莆田县地。唐圣历二年，析置清源县，属泉州。天宝初，改曰仙游县。宋因之。绍兴十五年，议筑城以御寇，不果。乾道中，仅营四门。明正德初，创筑土城，复以砖，寻圮。嘉靖间，改用石砌。今城周六里有奇，编户十三里。

　　○鸡鸣城县东七里。相传越王无诸所筑，俗呼城山，又名铁山。旧《经》云：其城灵异，不假版筑，或呼为鸡子城。其相近者又有彭城，遗址并存。《寰宇记》：县东又有蜿湾城，俗呼为越王城。○兴化废县，在县北七十里，与莆田县接界处也。

　　○二飞山县北五里。《宋志》作大飞山，县之主山也。蜿蜒数百里，屹立为二，高可千仞，其形翼然作飞扬之状。下有钟鸣、马鞍二山，东为将军山，顶若兜鍪。稍北为瀑布山，悬崖数千尺，飞瀑泻下如练，下有龙潭。又《九域志》：大飞山有平湖洞，其地有平湖数顷，一夕风雨暴起，旦见此山耸峙，因名大飞。唐景福初，王潮自泉州遣兵攻福州，平湖洞民请以兵船助之，即此。

　　九座山县西北七十里。重峦叠嶂，中巍然高峙者凡九。其居中而尤峭拔者，曰盘髻峰。又北十里曰大汾山，与福州府永福县接界。○梁山，在府西北四十里，平田中突起一峰，层峦插汉。其东南五里为泗洲台山，一名仙人台，亦高耸。《志》云，县南三十里有九峰山，亦曰九仙峰，云兴即雨。又南十五里为九龙山，山分九支，并峙者曰铜鼎山，势甚雄壮。又新峰山，在县东南四十里，其高凌天，顶平如掌。

　　九仙山县东北百里。脉自永福县来，至此特起一峰，其西为高望山，连绵高耸，可以远眺，风日澄霁，海在目睫。南为双髻山，北为仙人台，皆以何氏九仙得名。山之下为何岭，俗呼寒硎，亦曰寒岩，又曰古荷城，亦曰何岩。临九鲤湖，东有石洞，可坐百余人，绵亘数十里。其西曰南湖岩，峰峦耸秀，下瞰平湖。又西曰高阳山，亦名谷目山。崇林幽翳，居人剥木以识所从入之路，因讹为谷目云。又盘龙山，在九鲤湖西南，高千余仞，律不可登，上有白云洞。

　　石所山县东北六十里。高数千仞，盘踞百余里，何岩居群峰之上，而此山又居其上。巅有乌头岩，石黟黑，浮海者望以为的。其下平坡十余里。顶旁为云居岩，下视空阔，沧海渺茫。岩高千仞，而有方沼潴其巅。相近又有滴水、鸣山等十余岩，《志》云：石所在何岩之东，紫帽之西。其紫帽山，石壁削成，有麦斜岩诸胜。○寻阳山，在县东北八十里，山自西北来，峙为三峰，中大雪，北仙台，西香炉，极为雄伟，左右环叠，峰岩甚众，并称奇胜。

　　蔡溪岩县东北八十五里。岩前有石如双阙，曰石门，颇高广。石门之北峭壁环立，上有瀑布，悬流数百丈，瀑之尽处为龙潭，深不可测。流而为溪，是为蔡溪。石门之下有幻游洞，岩水至此，会流如奔雷，潴而为湖，湖之旁峰峦环峙。○北坑岩，在县南，岩石周环如城。元末乡人避寇于此。又石碑岭，在县南，岭路甚峻，有石立道侧，平阔如碑。县南又有马岭，皆通道所经。

　　○九鲤湖县东北六十里万山中。湖之前山曰飞凤，后山曰高阳。盘旋环抱，湖潴其中。《志》云：九仙诸山自永福而下，重山稠叠，几百余里。至此石峡天开，悬崖无际，数百里之水来入石窍，石穴中潴为石湖，湖水日夜从高坠下，岩石あだ，水流喷激，洞心骇目。春夏之间，其观尤伟。湖上有何仙祠，相传九仙丹成，跨九鲤上升处也。湖之北为黄鸡滩，南为茶槽潭。湖水东南行，被崖而下，为瀑布，而潭，而陂，又绕山而行，数十曲而为莒溪、为寿水，其终入于海。此其大略也。中分九氵祭：一曰雷轰氵祭，在湖东。何岩之水出而西流，奇石当其中，氵朋氵訇击荡，其声如雷。一曰瀑布氵祭，在雷轰西，相去五十步，奇石悬流，如澡练然。一曰珠帘氵祭，在湖西，水从岩飞下，去地千仞，喷沫如散珠，稍卑则缕成帘也。一曰玉箸氵祭，从湖西南盘龙山顶灌下，忽岐为西，直下白云洞中，宛如玉箸，亦曰玉柱氵祭。一曰石门氵祭，去玉箸西北里许，氵祭中奇石参差，有二石亭亭如门，<谷含><谷牙>水流其中。一曰五星氵祭，距石门二里有五石相聚如星。一曰飞凰氵祭，去五星三里，即飞凤山，峙于湖前者，其高百仞。十里之外，有泉萦回，注而为氵祭也。一曰棋盘氵祭，距飞凤里许，氵祭中卧一巨石，宛若棋盘。一曰将军氵祭，距棋盘数里，氵祭中有两石鹄立，如武夫当关之状，自湖至此，不啻二十里，皆猿崖鸟道，登陟甚艰。《邑志》：湖之奇以九氵祭，一氵祭或五里、十里，远者二十里，皆两山夹峙，奔流界乎其中，道路迂回，奇胜不可名状。从将军氵祭南出，为莆田县之莒溪。○赤湖，在县南四十里枫亭市之西，昔时周环五里，土色皆赤，下为焦坑，流入枫亭溪。

　　游洋溪在故兴化县西。上源有郭洋、银岩等溪，汇流而东南，有寻阳溪流合焉，入莆田县界，下流为南荻芦溪。○三会溪，在县西十五里。有三源，皆导流诸山涧中，汇而为一，又东南汇群溪之水，流入莆田县界，下流合于木兰溪。《志》云：县西七里有神堂溪，十里有大济溪，四十里有大目溪，俱汇于三会溪。又有佘溪，源出永春县，流合大目溪。

　　仙溪在县城南。一名大溪，一名南溪，又名蓝溪。西北受永春、德化之水，东南流，至县前环绕如带，又东南汇诸溪水，亦合于三会溪。《志》云，县南有可溪，出县南二十里之香山。又有九溪及周溪，皆在县南十里。又东南有蒋溪，及县东十五里之昆溪、安吉等溪，下流皆会于仙溪。○枫亭溪，在县东南四十五里。其上流为皂洋、吴坑诸水。又东有九龙溪，西有赤湖、焦溪，皆流合焉。南出双溪口，入太平港。港即溪海会流处也。《志》云：双溪港亦在县东南四十五里，一名沧溪，其南为太平港。又沙溪在县东南四十里，溪旁有沙溪市，南流合枫亭溪。

　　何岩水在县东北何岩下。源有三，皆出山谷中。其下流一出濑溪下木兰陂，一出鲤湖下莒溪，一出龙津下延寿溪，并注于海。《志》云：县南七里有圣泉，亦号龙井，虽旱不涸，灌田十余顷。

　　○白岭寨县西四十里。有巡司。《志》云：洪武二十年，置枫亭巡司于枫亭驿，寻改置于莆田县小屿山上，曰小屿寨巡司。筑城置戍，嘉靖三年，以山寇窃发，移置于白隔岭，而小屿巡司废。又陈疃关，在县南，又南即惠安县界。《闻见录》：仙游西南数十里有大埔厄，又数十里至长岭，即晋、惠两县界，县西又有石狮隘，接永春县界。嘉靖中，倭贼常出没于此。

　　枫亭驿县东南五十里。唐为风亭馆。宋为太平驿。元至正七年，改为枫亭驿。今因之。东北去府城六十里，东南去泉州府惠安县五十里。

　　附见：

　　兴化卫在府治东北。洪武元年建。○平海卫，在府东九十里。洪武二十年置，并筑卫城，周四里有奇，有门四，领莆禧所一。

　　守御莆禧千户所府东九十里。亦洪武二十年建筑。城周三里有奇，有门四，三面濒海，西面为濠，西南有文甲澳，又有嵌头、青山诸港口，皆为滨海要地。《海防考》：莆禧墩台有山柄、文甲、嵌头、东湖、山西凡五座。

　　◇福宁州东至海六十里，南至福州府五百四十五里，西至建宁府八百五十六里，北至浙江温州府五百九十里。自州治至布政司见上，至江南江宁府三千四百十七里，至京师六千六百七十七里。

　　《禹贡》扬州地。周闽越地，秦闽中郡地，汉会稽郡地。三国吴属建安郡。晋属晋安郡，宋、齐因之。隋属泉州。大业初，属建安郡。唐仍属泉州。开元初，改属福州。宋因之。元至元二十三年，升为福宁州，属福州路。洪武二年，州废。成化十九年，复升为州编户五十三里，直隶福建布政司，领县二。今因之。

　　州北瞰永嘉，南屏侯官，山川险峻，实为要地。《防险说》：闽兴、泉、福、漳之地，皆滨海要冲。然莫有如福宁之尤险者，盖地势自西北而东南至会城尽之矣。而福宁又在东南，突出海中，如吐舌然。其左为瓯、括，海居东面；其右为福、兴，海居南面，福宁独当东南北三面之冲。岛夷入寇，必先犯此，故防维最急也。

　　○长溪废县今州治。本温麻县地。唐武德六年，析置长溪县，属泉州，旋省入连江县，而以县治为宁远镇。长安二年，复置，寻改属福州。元升县为州，改曰福宁。明初降州为县，后又升为直隶州。《城邑考》：州城，洪武四年筑。二十年，增拓东城。永乐五年，复修治。成化十七年以后，屡经营缮。嘉靖三十四年，复拓城西。三十七年夏潦。明年，倭寇来犯，又值淫潦，城圮，寻复营筑。今城有门四，周六里有奇。

　　温麻废县州南三十里。晋太康三年，析侯官县温麻船屯置温麻县，属晋安郡，盖治于此。隋开皇九年废，唐改置温麻县于今连江县境，而以废县地置长溪县。今州南有鼓楼山，古城村盖因废县为名。

　　○龙首山在州城北。分为五枝，又名五叶莲花山。山巅平旷，唐末黄巢犯闽，尝屯兵于此，号黄巢坪。坪西有井，广丈许，其水清Г，名曰圣水。又有东西石涧，下北城外濠而入水关。《志》云：州东门外有华峰，下有雷坛。元末州尹王伯颜与山贼王善战，不利，见执于此，死之。又城南三里有南峰，峰顶岐首有三，亦曰三台山。《郡志》：龙首山峰峦峭拔，为州主山。前挹长溪，东抱华峰，西接莲坡。水光山色，映带城郭。又有金字山，在州治东北，高耸如龙首。嘉靖三十八年，义兵歼寇于此。其东为狮山，城东北曰大沩山，以唐景福中，僧建大沩院于此而名。县东有小山，最高峻。又明宗山，在龙首山西，亦曰莲花山。

　　松山州东十里。下有松山港，昔时风涛险恶，岁患溺舟，后流沙渐合，有径可行。正统九年，徙置烽火寨于山下。其对峙者曰后崎山，山全体皆石，巨细磊，争奇竞秀。又铁嶂山，在州东十二里，壁立千仞，其色如铁，一名昆冈。相接者曰马冠山，亦名昆田山，山势连亘数十里，高耸凌空，形如半月。《志》云：松山东南海中有断屿，名火焰山，又名屏风屿。嘉靖三十八年，倭贼突犯州境，参将黎鹏举等击之于屏风屿及镇下门、三沙海洋，皆败之。镇下门见浙江平阳县。

　　洪山州南三十五里。势极高峻，望温、台如在掌间，《志》以为州南第一山也。葛洪旧尝隐此，因名。有泉一泓，通海，名曰海眼。其西有数峰连接。又小洪山，在州西南五十里，以高峻亚于洪山而名，亦曰红山。有天池，阔二三亩，四时不涸，名曰龙潭。又霞浦山，在州南四十里，中有青、黑、玄、黄四屿，日出照映，江水如霞，故名。又南十里曰罗浮山，相传此山浮海而来，泊船山下，可避北风，南风则石崖齿齿难近。嘉靖三十七年，倭贼流劫罗浮，官军御却之。防倭水寨船多集其下。相接者曰水澳，山旁又有石笋山，峰峦耸秀，上有清泉。又南曰文崎山，与武崎山并峙海中，广袤五里。○南金山，在州南六十里，一名大金山，居民环其下，广袤二十里。其南一山曰小金山，相近者曰浮瀛山，一名浮膺山，上有四澳，下临溟海，一望千里。宋元间居民蕃庶，明初俱徙入内地。

　　望海山城西北七十里，去海百余里，势极高峻。上有石池，四时不涸。又柘洋东山，在州西北百二十里，东望海外数百里。诸山皆在履舄之下，悬崖耸削，积雪不消。有泉一勺，大旱不竭。元末有袁天禄者，率其昆弟保柘洋，为泰安社州，赋税讼狱皆归焉。元授以江西行省参政。明初纳款，世居此地。嘉靖末，倭贼寇其颓堡，不能下。

　　大姥山州东北百里。群峰林立，得名者三十有六，为境内之望。又北数里曰草堂山，本名灵山，以林嵩筑草堂其中，改今名。岩石甚胜。余详见前名山大姥。○嵛山，在州东南海中，山高而中坳如钵盂，旧名盂，山有三十六澳，旁有艮山，有日屿。东有七星山，以七石浮立海面如七星而名。嘉靖中，官军尝败倭于此。《志》云：出州东门三里迤南而西，水天范范，浮于水面有台山、官澳山、屏风山、筋竹山、四泷山，皆在烟波浩淼中，难以里计及其方隅也。又秦屿，在州南海中，为防戍要地，巡司置于此。

　　泗城山州西南五十余里。危壁峭立，有巨石，黑色，名铁印山。下多屯田军营，东隔溪有小马山，又白瓠山，在州南大海中，白如瓠，山脊与宁德县接界。《志》云：州西南六十里又有竹屿，其相近者为孤山。嘉靖三十五年，倭贼自宁德县遁入福宁州界。官军追败之于此。

　　桐山州西北百六十里，接浙江平阳县界，其地险厄，可以戍守。嘉靖三十九年，倭贼自州城流劫至桐山，指挥卢等击败之，贼还，复击败之于同坑，既又追破之于蒲岐。今设营置戍，为浙闽要隘。同坑，见浙江泰顺县。蒲岐，见浙江乐清县。○天竺山，在桐山东南，其相近者有半岭，《舆程记》：半岭在桐山北二十五里，为往来之通道。又北十五里即分水关。

　　石马岭州北百三十里，有巨石危立如马。又西北三十里即桐山。又北四十里为分水岭，接浙江泰顺县界，有关，浙闽分疆处也。又王头陀岭，在州东五十里，北连九岭，崎岖险峻。宋时王头陀砌石为路，嘉定中，县尹杨志复用石修砌。○池家岭，在州西北四十里，中有古涧，深百余仞。又有石门，俗呼仙人洞。《志》云：州西有杨梅岭，产杨梅。宋开禧中，僧砌岭路，自岭而下，东抵九里亭，西抵十八溪。嘉定十六年，令杨志用石砌，悉平荦确，亦名杨公路。

　　○海州东南百里。《志》云：州境海环三面，其在东北者，三沙海，形势陡绝，最为险要。沙埕寨称首冲，蓁屿次之。而泥坪防卫港口，松山逼近州城，水则烽火寨，陆则左右营。又有桐山、闾峡、下浒诸处，分防水陆，与连江县之定海所，州南之大金所。联络控制，并为州境之险云。

　　长溪州西四十五里。源出浙江庆元县界，流入境，经福安县而东，会柘洋水达州城西，又南经古镇门入海，迤逦数百里。唐因以长溪名县。旧《志》：州西南百七十里有白水江，又有霞浦江，与砚江相接，东流入海。○倒流溪，在州东三十里，源出东北九十里之乌岩，西南流经此，因名。冬夏不竭，溉田万顷，下流入海。

　　松山港在州东南松山下。上接诸溪涧之水，至松山前，与海潮汇。前有沙洲，后有沙径，海航多泊于此。又松罗洋，《志》云：在州西北七十里，其地有九湾十八折，又七十里至福安县，今有松罗公馆。

　　○分水关州西北二百里分水岭上，接浙江泰顺县界，今详见泰顺县。《志》云：州东北有叠石关，与分水关俱王闽所置，以备吴越。又州北有后崎关，亦闽置，宋建炎中建，贼范汝为作乱，里人拒之于此。又有营头关，在州南霞浦山前，有小屿跨海，与大山接，中可容数百人。宋绍兴中，邑人尝守此以拒海寇。○古镇门，在州西南，长溪之水会州境及福安县诸溪涧水而入海，一名白马门。又渔洋蓅，在州南三十五里，两旁皆海，中一径如蜂腰，去海甚近，而隔绝不通，因名。

　　大镇州东北百里。旧为蒋洋巡司，在州东北八十里。洪武二十年移置于蓁屿堡，改今名。有城。又水澳巡司，在州东百里，旧为桐山巡司。洪武二十年，移置于此，改今名。有城。嘉靖中还置于桐山堡，为芦门巡司。又清湾巡司，在州东北五十里，本置于州南百里，曰西臼巡司，洪武二十年，移置于牙里堡，改今名。亦有城。又高罗巡司，在州南五十里闾峡堡；延亭巡司，在州南百里下浒堡：俱洪武二十年置，有城。《志》云：州东南又有松山巡司，亦洪武二十年置。二十六年，又置河泊所于此，嘉靖中司革。○柘洋巡司，在州西北百二十里，西南至福安县百里，有柘洋故城，元末创为保聚处。正统六年，增置巡司，以备山寇。《通志》：州境又有库溪、小澜、盐田三巡司，俱元置，明革。

　　烽火门水寨州东松山下。永乐十八年，创设于三沙海面，既以倭寇入犯，拨卫军及大金所军协守。正统九年，议者以为风涛汹涌，不便栖泊，乃移于松山下，增拨官军，以备倭寇。○流江寨，在州北百里，与平阳县接界，即横阳江南岸也。《海防考》：烽火门之要有官井、流江、九澳诸处，为贼船必泊之所，备御最切，而流江与烽火门尤为犄角之势。

　　三沙寨在州东北。相近又有清湾寨，与清湾巡司同置。又东北有可家、黄崎、小、大等寨，州东百余里又有南镇、水澳等寨，俱属福宁卫。○高罗寨，在州西南，与高罗巡司同置。又有下浒、延亭、车安、西臼，与高罗共为五寨，俱属大金千户所。又延祥寨，《志》云：在州南，宋淳三年置，有水军千人。州城北又有金城寨，在金字山上，压城而峙。嘉靖中，倭登是山攻城，城几陷。万历二十九年，置寨于此。

　　沙埕堡在州东北。《海防略》：沙埕征榷要冲，商民辐辏，三面俱海，贼所垂涎。而蓁屿堡地亦滨海，民殷庶，蓁屿而下，为三沙信地，襟山带海，旧设土堡于相近之高岩，以防海口。○湖平，在州东三十里。嘉靖三十五年，官军败倭贼于孤山，又追败之于胡坪，是也。今有湖平铺。

　　温麻驿州西五里。又西有盐田驿，又州东有倒流溪驿、饭溪驿，州北有桐山、分水二驿，俱宋乾德初置，元废。今州治东有馆驿，旧置于西门内，正统七年改置今所。又州西南四十里有盐田公馆，州西北八十余里有杯溪公馆，俱成化中置。

　　宁德县州西南二百二十里。西南至罗源县八十里，西至古田县二百六十里，北至建宁府寿宁县二百二十里。本长溪、古田二县地。唐开成中，置感德场。五代唐长兴四年，王闽升为宁德县，属长乐府。宋属福州。元改属福宁州。明初仍属福州府。成化九年，复改隶福宁州。《城邑考》：县有土城，王闽时筑，后毁。正德初增修，嘉靖四十年倭毁，四十二年改筑，周三里有奇，编户二十三里。

　　○白鹤山县西一里。俗名西山，秀拔千仞，南连飞鸾诸山，北接莲花诸峰，山下悬崖峭壁，空洞幽深，容数十人。泉水清冽，是为龙湫。其西南即白鹤岭，石磴が，纡回百折，盘曲而上，海上诸山皆入延眺。岭之南，飞泉百丈，名南山氵祭。岭半有黯井，味甘美，四时不竭。

　　金瓯山县东南十六里。若金鸥浮于水面。与酒屿、猿毛、大小金崎、橄榄诸屿，联络海中，而此特近，四际平旷。亦名覆釜山。又梅溪山，在县南二十里，东接飞鸾岭，南俯大海，鸾溪绕其下，其相属者为勒马山。又有杨溪山，俱环拱县南。又城澳山，在县南四十八里，四面环绕，如城郭然。内有南北中三澳，可容万人，然四际皆海，中无所产，人迹罕到。○骝山，在县东北二十五里，峰峦秀拔，形如骅骝奔驰入海之势。滨海有官扈山，地势坦舒，土壤饶沃。相接者为扈崎山，山下有三江洋、三渡洋，又有官井洋，出洋即渺茫大海。嘉靖中，设官井洋水寨，为控御之所。

　　霍童山县北七十里。《名山记》：山高三千四百丈，周围三百里。《道书》以为霍林第一洞天。白玉蟾云：此山周环九十九峰，诸峰俱备，名著者三十六，最胜者四十八。唐天宝中，名山曰仙游。王闽时，封此山为东岳。《列仙传》霍童作霍桐，去平地七里，巅甚平旷，有甘露池、海酋井及石廊、石室，昔有神仙霍童居此，因以名山，亦谓之鹤林山。山后有大童、小童诸峰，奇胜错出，亦谓之四十八景，东有高盖山，山之别峰也。西有支提山，去霍童二十里，历数十峰乃至。峰峦围绕，岩谷幽深，更为奇胜。叶氏曰：闽境之山，西则武夷，东则霍童，而霍童深广奥僻，岩峦洞壑之奇，不能以耳目尽也。

　　凤山县北百二十里。卓立万仞，傍分两翼，如飞凤然。上有凤池及飞石岩诸胜。○石堂山，在县西百二十里，上有岭，路通古田县。岭下有塘，名石塘，亦曰唐溪，汇为蛟潭。东麓有双柱、翠屏诸峰。

　　石壁岭县北十里。石壁峭拔，高入云霄。上有泉，出巨石上，甚清冽。下有溪，与瑞迹溪环绕里中，谓之双溪。溪旁小山曰龟屿，与石壁相连。嘉靖三十五年，官军击倭贼于此，败绩。○新岭，在县北百六十里。有大小二岭，上有瀑布泉，群峰围绕，并称奇胜。又北六十里有麻岭，路通寿宁、政和二县，巡司置于此。又有显圣岩、玉屏峰，皆耸秀入云，形状奇崛。

　　飞鸾岭县南二十里。形如飞鸾展翼，与勒马、梅溪诸山冈脉相接，逶迤曲折，达罗源县境。下有飞鸾渡，即飞鸾溪所经也。东麓有百丈氵祭，名栖云潭岭。又东有万石岩，中容数百人。又甫岭，在县东北二十余里。《志》云：岭下有东墙渡，通宝丰银场。○瑞峰，在县东三十里海上，秀拔万仞，与白鹤峰对峙。其相并者，有嵩屿、黄湾峰。又五马峰，亦在县东南，《志》云：县捍门山也。五峰列峙如马，县南诸山皆趋海，海滨垂尽处，忽五峰突起，高出海上。
</div>
    <div class="pagination">
<a href="读史方舆纪要_page375.html">上一页</a><span>...</span><a href="读史方舆纪要_page371.html">371</a><a href="读史方舆纪要_page372.html">372</a><a href="读史方舆纪要_page373.html">373</a><a href="读史方舆纪要_page374.html">374</a><a href="读史方舆纪要_page375.html">375</a><span class="current-page">376</span><a href="读史方舆纪要_page377.html">377</a><a href="读史方舆纪要_page378.html">378</a><a href="读史方舆纪要_page379.html">379</a><a href="读史方舆纪要_page380.html">380</a><a href="读史方舆纪要_page381.html">381</a><span>...</span><a href="读史方舆纪要_page377.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
