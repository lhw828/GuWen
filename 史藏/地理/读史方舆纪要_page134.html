<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 134 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 134 页/共 479 页</h1>
    <div class="content">
　　附见：

　　兖州护卫在府城内。洪武中，为鲁府置。又滕县守御千户所，在县城内，洪武四年置。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷三十三 

卷三十三
　　◎山东四兖州府下

　　济宁州府西六十里。东南至江南徐州四百二十里，西南至河南归德府三百五十七里，北至东平州百五十里。

　　古徐州地。春秋属鲁。战国属宋，后属齐。秦属砀郡。汉属东平国。后汉为任城国章帝元和初，析东平国置。晋因之。刘宋属高平郡。后魏复置任城郡，而置济州于济北郡之高敖城见济南府长清县。后齐又改任城曰高平郡。隋初，郡废，此为兖州及济州地大业初，改兖州曰鲁郡，济州曰济北郡。唐亦为兖、济二州地济州治庐县，自隋至唐不改。见前长清县。天宝初，改济州曰济阳郡。十三载，废入东平郡。五代周复置济州治巨野县，宋因之亦曰济阳郡。金亦曰济州改治任城县。元曰济宁路《元志》：至元六年，以济州还治巨野。八年，升为济宁府，复治任城，寻徙巨野。十二年，以任城当江淮水陆冲要，改立济州，属济宁府，而废任城县。十五年，迁府治济州，以巨野县行济州事，其年复于巨野立府，仍置济州于此。十六年，升府为济宁路，复置任城县，为济州治。至正中，省济州，而徙济宁路治任城县。明初洪武元年，改路为府。十八年，改府为州，以州治任城县省入编户五十四里，属兖州府，领县三。

　　州南通江、淮，北连河、济，控邳、徐之津要，扼宋、卫之噤喉。在战国时，苏秦所云亢父之险也。自是东方有事，必争济州。元人开会通河，而州之形势益重。察罕复山东，先下济宁。太祖命将北伐，亦以济宁为先务。燕师南下，则遣奇兵破济宁，而德州崩溃。岂非以馈饷所经，州实关南北之大命哉？

　　○任城废县今州治。春秋时任国。战国时，为齐附庸。孟子居邹，季任为任处守。是也。汉置县，属东平国。后汉元和初，为任城国治。晋因之，后国废县存。后魏复置任城郡。高齐改置高平郡治此。隋郡废，县属兖州。唐因之。宋属济州。金为州治。元仍属济州，后徙济宁路治焉。明初省。《志》云：州旧为土城，洪武四年，始以砖石。今城周九里有奇。

　　亢父城州南五十里。本齐地。《战国策》：苏秦曰：秦之攻齐也，倍韩、魏之地，过卫阳晋之道，径乎亢父之险，车不得方轨，骑不得比行，百人守险，千人不得过。谓此也。秦置亢父县。二世二年，项梁引军攻亢父。又沛公自薛还军亢父。汉仍为亢父县，属东平国。后汉初，光武征庞萌，自将轻兵驰赴亢父。是也。寻改属任城国。晋因之。刘宋属高平郡。后魏仍属任城郡。后齐废。《水经注》：黄水又东径亢父故城西。是也。

　　桃乡城州东北六十里。春秋时鲁邑。襄十七年，齐师伐我，围桃。汉置桃乡县，属泰山郡。成帝封东平思王子宣为侯邑。后汉建武四年，庞萌叛，自称东平王，屯桃乡之北。五年，光武击萌，至蒙，闻萌围桃城，晨夜兼行，至亢父。复行十里，宿任城，去桃城六十里，乃按兵不出。既而进击萌，破走之。《水经注》：汶水西南经桃乡故城。刘昭曰：任城有桃聚，即桃乡也。盖后汉并县入任城。蒙城，见河南归德府。

　　寺阝城在州东南。春秋时寺阝国。襄十三年，取寺阝。后汉建武二年，封刘隆为侯邑。杜预曰：亢父县有寺阝亭。又邾瑕城在州南二十里。《春秋》：哀六年，城邾瑕。杜预曰：亢父县北有邾娄城，即邾瑕矣。○樊城，在州北。汉置樊县，属东平国，文帝封常山相蔡兼为樊侯，邑于此。后汉属任城国。晋因之，后省。《括地志》樊城在瑕丘县西南，或以为周仲山甫国，皆误也。

　　○两城山州南六十里。《志》云：以山夹如城而名。又有承岸山，在州南四十里。相传女娲生于此，有庙祀焉。

　　○会通河在州城南，元人所开也。泗水自府城之东，折而西流，水自宁阳县之北，折而南流，会于州城南，由天井闸入河以通漕。自州西三里分水闸，北出至临清州，南至徐州，久而淤塞。明朝永乐九年，遣大臣发民夫疏凿，北达临清卫河，南入徐州黄河，中间七百里，皆曰闸河，节宣诸山谷泉涧之水，以便转输。自州南接鱼台，为闸十有二，而天井、鲁桥、枣林、南阳为最著。天井，在城东南二百余步，、泗二水交注处也。由闸而东南五十四里曰鲁桥闸，又五里曰枣林，又十里曰南阳，入鱼台县界，转输商旅，毕出于此。今详见川渎漕河。○月河，在州南，会通河之支流也。有上新、中新、下新等闸，仍合于会通河。

　　马肠湖县西十里。在会通河北岸，本名马常湖。旧与南旺、蜀山二湖相接，故南旺亦兼马常泊之名。《漕河考》：马肠湖北接蜀山湖，蜀山之水时溢入焉。万历十七年，河臣潘季驯于湖北岸为减水闸三，其东为堤，西口为坝，以时蓄泄。○南池，在城东南二百步，氵亭泓数亩，水所潴也。亦流入天井闸。

　　芦沟泉在州东，流入南阳闸。稍西有托基泉，入枣林闸。又有马陵泉，入鲁桥闸东。《泉志》：自滕县、峄县及曲阜县界之蜈蚣泉，共十六泉，散入鲁桥，以下漕河，是为鲁桥圈里派。又自嵫阳、宁阳界六十三泉，俱入天井闸，是为天井派。其宁阳龙港沟等四泉，则入分水河。盖沂、之流，来自东北，入于天井，以资运道。牛首之渠，来自西南，出于鱼沛，以泄潴水。而河漕之利病，交相受焉，譬之于脉，在任、督之交矣。牛首渠，即巨野县之牛头河也。今详见川渎漕河。

　　○鲁桥镇州南五十四里。唐咸通十年，徐州叛卒庞通等作乱，兖州发兵戍守鲁桥镇，以备侵轶。今为运道所经，有鲁桥闸，又置鲁桥驿及递运所、巡简司于此。隆庆中，驿与递运所俱废。又南城水驿，在南门外，其旁有递运所。又旧置城东、康庄二驿，今俱废。

　　嘉祥县州西五十里。南至金乡县七十里。本任城、巨野二县地。金皇统中，析置今县，属济州。大定十五年，又迁今治。元初，属东平路。至元初，改属济州，寻属单州。明朝洪武四年，改今属。编户十四里。

　　○嘉祥旧城在县西二十五里。金人置县于此。本名山口镇，相传鲁哀公时获麟处也，县因以名。正隆初，县圮于水，徙治横山之南。大定十五年，又徙于萌山下，即今治也。县有土城，周四里余，即金时故址。

　　爰戚城在县西南。秦县，汉初曹参攻爰戚，及亢父。又周勃攻爰戚，略东缗。即此。高帝六年，封功臣赵成为侯邑。寻属山阳郡。后汉省。又废武城，在县南五十里。《志》云鲁有二武城，此其一也。汉文帝四年，立齐悼惠王子贤为武城侯，或以为即此。近《志》作南武城，误。又《焦城志》云：在县南十五里青山之东。《城冢记》：周武王封神农后于焦，盖在此。今其地名焦城村云。

　　○萌山在县治东北。峰峦峭拔，高百余仞，出城横亘四五里，亦名横山。其前有独坐山，后有柏山，桓公沟在其东。○澹台山，在县南三里，有澹台灭明墓，其旁有群山相接，连亘城南。又南武山，在县南四十五里，其南有曾子墓。

　　郗山县东南五里。相传晋郗鉴居此，下有郗城，即鉴所筑。今为河水垫没，俗谓之登台山。○青山，有二：一曰大青山，在县西南十五里，迤南相接者曰焦氏山、挟山，峰岩泉石，纡回秀润。其小青山在县西八里。皆在运河西岸。亦谓之嘉祥山，大抵皆金乡山之支阜也。

　　塔山县南二十里。旁有数山相连。《志》云：邑境之山九十九，惟塔山为最高。又华林山，在县东南十里，山北高岭上有寨基，俗谓之东寨山，亦曰龙华山。又山在县南四十里，其山律高大，横亘数里，因名。○遂山，在县南五十三里，其西有古洞，深二三里。又平山，在县南五十五里，山顶四平，可耕稼云。

　　○会通河县东二十五里。其东岸即济宁州界也。《志》云：县西南有旧黄河，自巨野县流入界，又东南入鱼台县之塌场口。又县北十里有古河堤，《方舆志》马颊河经郓、济间，即此堤矣。○济河，《志》云：在县南五十里平山之西，有姚河水入之，其地名梧桐固。今堙。

　　桓公沟在县东门外。旧《志》：沟在济宁州西四十里萌山下。晋太和中，桓温伐燕，遣冠军将军毛虎生凿巨野通济水，道出此，南入鱼台县界。今堙。○获麟渡，《志》云：在县东南漕河旁，地名大长沟。

　　○获麟堆县西二十五里。《春秋》：哀十四年，西狩大野，获麟，《括地志》巨野县东十二里有获麟堆。宗国《都城记》：巨野故城东十里泽中有三台，广轮十五步，俗谓之获麟堆。今在县境。

　　巨野县州西北百里。北至东平州百里，东南至金乡县九十里。古大野地。汉置巨野县，属山阳郡。后汉因之。兴平二年，曹操破斩吕布将薛兰等于巨野。晋属高平国。刘宋因之。后魏属任城郡。北齐废。隋开皇十六年，复置，属郓州。唐武德四年，置麟州治此。明年，州废，县属戴州。贞观十七年，仍属郓州。乾宁二年，兖州帅朱瑾为朱全忠所攻，遣兵袭曹州，以解兖州之围。全忠自中都引兵追及之于巨野南，屠杀殆尽。五代周置济州于此。宋因之。金徙州治任城，县省。元复置，济宁府尝治此，后又改属济宁路。今编户三十五里。

　　○高平城在县东南。汉置橐县，属山阳郡。王莽曰高平。后汉初，复故。章帝仍曰高平县，属梁国。晋属高平国。永嘉五年，青州刺史苟为曹嶷所败，弃城奔高平。刘宋为高平郡治。后魏因之。北齐郡县俱废。旧《志》：泗水经高平西。今堙。○乘丘城，在县东南五十里。隋所置县也。《隋志》：开皇十六年，置乘丘县，属郓州。大业初，并入巨野县。唐初，复置乘丘县，属郓州。贞观初，又废。近《志》以为乘丘城即汉乘氏县，误。

　　○高平山县南五十里。山东西十里，南北五里，高四里，顶上方平，故名。旧因以名县，亦曰金乡山。山形峻峭，山之北，有石洞曰清凉洞。南有石阁、石道，相传秦始皇东游避暑于此。山之南，即今金乡县之金莎岭也。○独山，在县北三十里，四野平旷，屹然中起，因名。

　　○会通河县东八十里，东岸与济宁州分界。○旧黄河，在县西南八十里所管河岸南，自曹州宝珠口，北至曹州訾家口，凡十二里。今堙。《志》云：县东八里有八里河，亦黄河支流也。旧时大河流入境东北，经郓城、寿张，至张秋入运河，谓之北道。其分流县南，又东为八里河，流合新桃河，经嘉祥县入运河。

　　巨野泽县东五里。《志》云：泽东西百里，南北三百里，亦曰大野。《禹贡》：大野既潴。《职方》：其泽薮曰大野。《春秋》：哀十四年春，西狩于大野。《尔雅》十薮，鲁有大野。是也。秦末，昌邑人彭越渔于巨野泽中，为群盗。汉元光中，河决瓠子，东南注于巨野。晋太和四年，桓温伐燕，至金乡，遣毛虎生凿巨野三百里，引汶水合清水，引舟自济入河。又义熙十四年，刘裕伐秦，遣王仲德督前锋，开巨野入河，进据滑台。宋元嘉中，何承天言：巨野湖泽广大，南通邾、泗，北连清、济，有旧县城正在泽内，宜修复埭曷，给轻舰百艘，寇若入境，引舰出战，随宜应接，于事为便。郦道元曰：济水自乘氏县两分，东北入巨野济之故渎，又东北右会洪水。洪水上承巨野薛训渚，自渚迄于北口一百二十里，名洪水。桓温北伐，掘渠通济。刘武帝入长安，又广其功。自洪口以上，亦为桓公渎，济自是北注矣。自隋以后，济流枯竭，巨野渐微。元末为河所决，河徙后，遂涸为平陆。

　　○咸亭在县南。《春秋》：桓七年，焚咸丘。杜预曰：巨野县南有咸亭。是也。《水经注》：黄水经巨野县北，又东经咸亭北，其水大河支流也。又阝亭，在县西南。《左传》：定十三年，齐侯、卫侯，次于垂葭，实阝氏。即此。○广野亭，在县东北。韦昭曰：山阳有广野亭，沛公以郦食其为广野君，即此。

　　合蔡镇县西北六十里。《宋史》：广济河之水，出济州，合蔡镇，通梁公泊。是也。广济河，见河南开封府，今涸。又安兴墓巡司，在县西八十里。

　　郓城县州西北百五十里。西南至曹州百三十里。汉廪丘县地。后周置清泽县及高平郡。隋废郡，改县曰万安。开皇十年，置郓州治此。十八年，改县曰郓城。大业初，又改州为东平郡。唐初，仍为郓州治。贞观八年，州移治须昌县，以县属焉。五代周改属济州。宋因之。元属济宁路。今编户二十四里。

　　○郓城旧县县东十六里。《志》云：鲁西境邑，亦谓之西郓。成四年，城郓。十六年，晋人执季文子于苕丘，公还待于郓。昭二十六年，齐侯取郓，公至自齐，处郓。又定三年，齐取郓，以为阳虎邑。十年，齐人归郓田于鲁。杜氏曰：皆西郓也。隋因以郓名州。自隋以来，皆为县治。金大定六年，大河决溢，徙县治于盘沟村，即今县。

　　高鱼城在县东北。《左传》：襄二十六年，齐乌馀以廪丘奔晋，袭卫羊角，取之，又袭我高鱼。杜氏曰：廪丘东北有高鱼城，后讹为高梧。唐乾宁二年，朱全忠遣朱友恭围朱瑾于兖州，朱自郓州驰救，友恭设伏败之于高梧。胡氏曰：即高鱼也。俗又讹为交鱼。廪丘，见濮州范县，盖县北与范县接界。

　　○独孤山县东北五十里。以孤峰独立而名。

　　○旧黄河在县西三十里。南自曹州界沈家口，北至寿张县界黑虎庙，长百九十里。旧为县境所管河岸，今堙，○济水，《志》云：济水故渎，在县西南二十里。《水经注》：济水入巨野泽，过寿张西，与汶水合。是也。宋、金时，尝为运道。今自巨野界安兴墓入县境，东流为八里河，环县城东北流，经汶上县，北合汶水，至安民山，入运河。别开一支，自县东南经嘉祥县，入会通河。

　　氵水在县西。黄河支流也。《禹贡》：氵、沮会同。《传》云：河出为氵。王氏炎曰：氵出曹州也。自曹州夹河滩入境，受廪丘诸陂之水，径寿张黑虎庙故范城东，至张秋南沙湾小闸，入会通河，土人谓之西里河。于慎行曰：河南开封、南阳之粟，由考城、仪封经此，可输张秋。自黄陵冈塞，而此河日湮。又有冷庄河，在县西南三十里，亦自曹州界流入，与氵河俱东北流，至葛皮口出境，入寿张县界。

　　○梁家楼在县东。天启中，妖人徐鸿儒作乱，聚众卞家屯，置其家于梁山泊，起兵围魏家庄，遂寇县境。围梁家楼，据为巢穴，去县二十里，遂进陷县城。是也。

　　东平州府西北百五十里。东北至济南府三百三十里，西北至东昌府二百里，西至东昌府濮州百八十里。

　　春秋时鲁附庸须句国也，后属鲁。战国属宋，后属齐。秦为砀郡及薛郡地。汉初，属梁国。景帝中〔元〕六年，别为济东国。武帝元鼎初，改为大河郡。宣帝甘露二年，为东平国取《禹贡》东原底平之义，后汉及晋因之。刘宋曰东平郡。后魏因之魏收《志》：泰常中，置东平郡。太和末，罢。建义中，复置。后周置鲁州。隋曰郓州治万安县，炀帝复曰东平郡。唐初，仍置郓州贞观八年，徙治须昌。天宝初，亦曰东平郡。乾元初，复故。元和中，置天平军节度。宋仍曰郓州亦曰天平军东平郡。政和初，升为东平府绍兴初，金人立刘豫为伪齐，自大名徙居此，僭称东京。元曰东平路。明朝洪武初，改为府。八年，降为州，隶济宁府，以州治须城县省入。十八年，改今属编户三十三里，领县五。

　　州襟带河、济，控援魏、博，舟车四通，屹为津要。战国时，苏代说齐王曰：有宋、卫之地危地，一作阳地。孔氏曰：今濮阳之地；有济西、赵之阿东国危孔氏曰：阿即东阿，非也。阿有二：在赵者曰西阿，在齐者曰东阿。云阿者，大陵又曲隈也。盖阿地在河曲，为齐、赵之边境云；有淮北、楚之东国危东国，谓寿春以东；有陶即定陶县、平陆即汶上县，梁门不开。盖州为济西津要也。汉置东平国，尝为兖州都会。兴平初，吕布争兖州，攻鄄城不下，西屯濮阳。曹操曰：布一旦得一州，不能据东平，断太山、亢父之道，乘险要我时操击陶谦于徐州，还救兖州也，而退屯濮阳，吾知其无能为也。南北朝时，东平尝为战地。唐季朱全忠谋并山东，则急击郓州。及梁之亡，祸亦发于郓州。《五代史》：唐同光初，梁郓州将卢顺密来降，请袭取郓州。唐主曰：梁人志在泽、潞时泽、潞复叛附梁，不备东方，若得东平，则溃其心腹矣。因遣李嗣源趣郓州，遂克之。既而唐主亦渡河入郓州，复逾汶克中都王彦章时在中都，故先克之。与诸将议所向，李嗣源曰：梁之重兵，皆在河上，未知吾所向，即发救兵，直路则阻决河时梁人自汴以北，皆决河以阻晋兵，谓之护驾水，须自白马南渡。此去大梁至近，前无山险，方阵横行，昼夜兼程，信宿可至。梁将未离河上，友贞已为我擒矣。于是发中都，二日至曹州，又五日至大梁，遂克之。盖东平去大梁，不过数驿也。

　　○须城废县今州治。古须句国地。《左传》：僖二十一年，邾人灭须句，须句子来奔。明年，公伐邾，取须句，而反其君焉。文七年，公伐邾，取须句。杜氏曰：时须句复为邾所灭也。秦置须昌县。汉因之，属东郡，高帝封功臣赵衍为侯邑。后汉属东平国。晋为东平国治。刘宋因之。元嘉二十三年，移兖州镇焉。后魏亦为东平郡治。后齐郡废。隋属郓州。开皇十六年，改曰宿城县。唐初因之。贞观初，县废。景云二年，复置宿城县。贞元四年，改为东平县，移治郭下。太和四年，改为天平县。六年，并入须昌县。后唐讳昌，改为须城县。宋咸平三年，以河患复徙州治于故宿城县，仍置须城县为附郭。《宋志》：时徙州治于东南十五里阳乡之高原。是也。金、元因之。明朝初省。《志》云：州自昔为望郡，金尤为重镇，以至于元，并专制一路，城郭规制，甲于东藩。明朝为水陆之冲，号称繁庶。州城盖宋时故址，今仍为土城，周二十四里有奇。

　　须昌城州西北十五里。本须昌县地。杜预曰：须句在须昌西北，或谓即此城也。隋开皇十六年，析置须昌县于此，而改故县为宿城县，属郓州。唐初，徐圆朗据兖州，伪置昌州于须昌县。武德六年，仍属郓州。贞观八年，自郓城县移州治此。后唐改曰须城县。宋州县俱还旧治，此城遂废。或谓之郓州城。

　　无盐城州东二十里。春秋时宿国也。隐元年，公及宋人盟于宿。庄十年，宋人迁宿。战国时，为齐之无盐邑。《项羽纪》：宋义遣其子宋襄相齐，身送之至无盐，饮酒高会。汉置无盐县，属东平国。或曰：东平国盖治此。后汉因之。晋仍属东平国。刘宋大明初，魏寇兖州，向无盐，败东平太守刘胡。泰始三年，东平太守申纂守无盐，为魏将慕容白曜所陷。后魏属东平郡。北齐省。宋宣和二年，置东平监于此，政和三年废。

</div>
    <div class="pagination">
<a href="读史方舆纪要_page133.html">上一页</a><span>...</span><a href="读史方舆纪要_page129.html">129</a><a href="读史方舆纪要_page130.html">130</a><a href="读史方舆纪要_page131.html">131</a><a href="读史方舆纪要_page132.html">132</a><a href="读史方舆纪要_page133.html">133</a><span class="current-page">134</span><a href="读史方舆纪要_page135.html">135</a><a href="读史方舆纪要_page136.html">136</a><a href="读史方舆纪要_page137.html">137</a><a href="读史方舆纪要_page138.html">138</a><a href="读史方舆纪要_page139.html">139</a><span>...</span><a href="读史方舆纪要_page135.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
