<!DOCTYPE html>
<html>
<head>
    <meta charset="UTF-8">
    <title>山东通志 - 第 170 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 170 页/共 194 页</h1>
    <div class="content">　　十年懐碧云兹游至其地寺门双老松苍然惬梦寐石磴郁岧嶤莲宫启闳閟入门闻泉声涓涓出幽邃庭除有跻攀杖屐不得肆杰阁入霄汉金碧空翠处处引山光墀牖及牀笫最爱泉上亭旷然得位置洞深夏无暑岩幽晚多悸麋鹿时一出蔽岩若有伺众山如扆负晴晦各殊致三日此坐卧读书与酣睡向夕发清吟山雨飒然至
　　香山寺　　　　　　　　　【国朝】王士禄
　　信宿碧云寺幽意良已适遥望香山寺树杪见檐樀丹楼涌絶壑缥缈架虹蜺晨兴命屐往香林露犹滴微风翼凉襟石路净如涤山泉环寺门逶迤间松枥来青冣轩豁慿眺意凌轹却顾山下径曲折见所歴中楹四牕书再拜获恭觌羣山拱几席空翠照瓴甓静境絶众嚣天籁自吹激深林伐木声跫然发空寂回思车马劳怳矣中心慼何当谢尘鞅长此卧云壁
　　徂徕山　　　　　　　　　【国朝】王士禄
　　晚步石桥上南眺徂徕山委蛇露苍蔚翛然眉睫间余雪一以映宛如好女顔缅昔孔裴辈偕弄竹溪月啸咏襍渔钓风流亦清絶又闻石先生读书山之阳父老尚能言遗韵何洋洋余既辞世网雅思侣猨鹤逝将营一椽于兹永栖托睠言野踟蹰逺烟生漠漠
　　新甫山　　　　　　　　　【国朝】王士禄
　　徂徕既瓌玮新甫亦鬰秀苍苍百里间与岱相辐辏拄頬望嵚崟复防森蹴骤朱霞耀晨白云滃夕岫辗转无定姿晦明相荡潄定有灵异栖或是仙人囿汉武此筑宫未必方士谬我行快瞻瞩恨不蹑岩窦为咏閟宫诗遥集破儒陋
　　羊氏墓【新泰　　　　　　　国朝】王士禄
　　我尝读往编相者此望气掘之尚三公不然且竒贵羊公纯臣心乃尔甘折臂粤昔在典午纲维半崩坠处仲与元子其才亦小异敦既肆狂逞温复幸非冀维彼陶士行雅非二子类八州寄已隆刺指定何意矧自操懿来攘窃睨神器授玺与抽戈悠悠等儿戏叔子去人逺谅哉非一事即此相提衡讵曰功名士
　　自石槁寻黛溪遂至摩诃峯下
　　【国朝】王士祯
　　日落山气凉清流自回转穷源不知劳渐防溪路逺幽石各奔峭修树亦婉娈遥睇径难测回瞩途屡变寂歴众山响萧条晚风善微径暮樵出悬崖归鸟见须臾夕霏收残阳四山徧新月忽清扬余霞自舒卷稍觉葛衣轻幸借孤笻健平生丘壑人兹言庶能践
　　由柳巷逾西山最髙顶至醴泉寺拜范公祠
　　【国朝】王士祯
　　清境难久留申旦戒徒御引领睎前峰抗策辞东路数武即岖嵚危蹊少安步顾盻见百里云日媚烟树凭髙俯澄湖风帆竞孤鹜晴旭移峰巅明晦变已屡褰衣入空翠溪流南注椮疎旷游眺苍茫失昏曙东山清风来西涧凉雨度澄潭益萧瑟游鲤纷散聚前贤迹已逺山川缅犹故夙昔思古人三叹读书处
　　醴泉谒志公像观唐碑【开元三年乙卯立碑】
　　【国朝】王士祯
　　早读神僧传缅懐志公迹剑水踪已遥钟山事成昔岂知长白峰留此千年石鸟爪帯铜绿镜面莹藓碧磨灭开元碑虫鸟纷难译披萝究遗文剥苔埋残画断阙发见闻樵牧增叹惜陆铭圯寒冡王碑委荒僻庐陵傲珠犀东武比博奕沦弃多名珍何惮穷钩索一勺醴泉水供此风雨夕【神僧传志公面莹彻如镜手足皆鸟爪碑有云陆倕制铭于冡内王筠勒碑于寺门皆与传合】
　　醴泉寺髙阁瞻眺有懐范文正公
　　【国朝】王士祯
　　风雨湖上来萧条洒飞阁殷雷起眉际极目穷寥廓遥天压烟水空蒙气磅礴大泽盘蛟龙斜风偃雕鹗却眺鸿蒙中日光逺回错草木暗四山急淙鸣万壑怅然思古人大雅何时作
　　书堂　　　　　　　　　　【国朝】王士祯
　　絶涧已千仭磴道仍九盘直上若悬溜强属势难安右顾践鹿迹左顾凭鸟翰日落空山中萧然风气寒精舎壁间立洞门天际看竒石压岩户孤立何防岏突兀拔涧底窈窕凌云端入门度飞梁傍夕闻惊湍幽轩宛初搆几榻皆峯峦颇意雷雨时云气生户间诸天发钟磬星斗方防干惆怅此灵境睾然懐懒残
　　懐古诗三篇【有序　　　　　国朝】王士祯懐古思古人也生不同时旷世相感千里而外百代之下犹同一堂矧生其里闬者乎诗曰维桑与梓必恭敬止予为是诗犹雅人恭敬之意也
　　七雄既龙鬭陈宝归嬴秦师出函谷关六国咸逡巡邯郸日夜急咄嗟谁解纷荡隂师既顿新衍谋岂伦先生画竒防长揖平原君仆妾愧万乗大义明君臣纵横数千言顾却虎狼军功成不受赏飘然归海垠蹈海既髙义肆志宁辱身至今齐赵士倜傥希清尘我来古陂上遗祠蔓荒榛甓道窜苍防天风吹白苹缅懐田巴语景行跂千春【鲁连陂】
　　末世寡尚志薄俗希乗轩岂不贵纁帛形役神不全吾髙顔夫子抗节藐齐宣钟簴宁足论殿上呼王前晚食与安步讵以荣利迁监门良自贱趋士理亦贤俛仰二千载吊古悲荒阡墟墓絶樵采清风激頽顽古道邈难作悲哉东逝川【顔躅墓】
　　汉初尚黄老儒术闇不彰齐鲁诞诸儒五经如载阳遐哉清河傅卓为羣伦倡抵掌论汤武大义非荒唐曲学诫孙微言诒后苍训词列学官星日同琅琅我生暌千载桑梓宁异乡寤寐思哲人流风一何长生惭齐鲁学私淑附师匡【辕固里】
　　奉符古城　　　　　　　　【国朝】王士祯
　　我行奉符城不见昆仑迹何处仙人闾青山绕长陌唯闻党竹溪髣髴南邨宅
　　徂徕山懐石介　　　　　　【国朝】王士祯
　　云隂移徂徕影覆汶河水下有贤人居清风被田里一抔讵能容千秋今庙祀
　　杨家硿　　　　　　　　　【国朝】王士祯
　　诘曲皆红泉纵横半白石石映月眀时泉喧风雨夕爱此故乡山临流布瑶席
　　瓮口峡　　　　　　　　　【国朝】王士祯
　　岱宗趋肃然隂齐阳则鲁中有夹谷台连峯作门户石壁造天关萧萧绿萝雨
　　登戏马台　　　　　　　　【国朝】徐　夜
　　晴日美秋辰清郊送寒箨登台揽遐荒寓目洞寥濶羣山势东下回合抱营薄隐然大国风规剏见开拓叹息覇图尽遗迹此頽落朝代阅丘墟人民换城郭由来文物邑风俗缅犹昨夙昔耆旧稀故事久不作抚时悲运流滞境成栖泊迟暮寡所欢淹留亦何乐学仙疑荒忽读书苦寂寞杯酒等荣名吾道竟安托
　　同诸友登华不注　　　　　【国朝】王大儒
　　看山如读书熟则删所恋层折取其新即此窥候变不注近桃溪登临良我便兹乃独淹留众前我则殿细酌眺归鸿诸峯开面面风日发寒香秋老霜林綪
　　济阳宫　　　　　　　　　【国朝】段云襄
　　炎祚昔中衰白水真人起不独舂陵城鬰葱气可拟维时南顿君诞圣实我里赤光何赫然嘉禾复薿薿于休铜马帝威弧殪封豕再覩汉官仪一雪新室耻天心固厌乱代兴乃恒理遥遥千余年神器亦屡徙吁嗟旧吏舎莫能名其址缅懐东都盛蹶生此焉始俯仰感古今济伏讵终已醉成梁甫吟慷慨徒为尔
　　济隂二贤咏　　　　　　　【国朝】段云襄
　　东晋崇放达翕然事羣屐及当国步艰风流竟何益猗嗟卞忠贞尽节在宗祏非不爱闲泰常如舎瓦石居官贵干实时好安足惜元舅失其御歴阳乃作逆西陵既摧败力疾犹鬭格二子亦遄赴同殒青溪栅忠孝萃一门姓名垂竹帛愚生千载下吊古访遗迹乗氏有残碑寃句无故宅抚今念前哲梦寐感精魄春秋秩祀存祠宇宜重辟谁能执鄙吝永使浮嚣革【卞忠贞壶】
　　士安故早慧七嵗即驰誉既领盐铁使殚精事军储兵戈方艰食恒忧脱巾呼捉驿及白着宛转防沟渠刀锯虽在前不足禁猾胥公乃穷利弊尽驱防与狐出纳委士人吏惟奉文书悉罢无名敛措置自有余鞭算权万货鼓吹迓嵗输居然管萧亚岂若桑孔徒言利析秋毫取之尽锱铢民生日以促国用何能舒伟矣常平法万世仰嘉谟【刘尚书晏】
　　新甫山懐古　　　　　　　【国朝】王应修
　　新甫传闻久登临始见竒悬崖髙嶻断石逈参差空翠羣峯湿微茫一径危攀藤云拂袖借草露沾肌斤尽鲁侯柏苔残汉武碑山僧聊共话谷鸟暗相窥壁古龙蛇剥林深麋鹿驰汲泉供茗碗敲火爇松枝寂寞探意凄凉吊古诗沧桑不可问丘壑有余思
　　登千佛山　　　　　　　　【国朝】田　雯
　　出郭二里余雨晴叠嶂晓杖策只缓行不知入林杪窱松磴细披翦石栈杳振衣最髙峰送目皆可了人家万柳隂湖面一镜小鹊华争峭拔众峰凌天表佛阁嵌虚岩藓径穿丛篠谷口净无云偃仰看飞鸟
　　孤亭缚山腹中有一指泉沦漪下奔崖逺注如长川斜日风萧瑟返景何澄鲜松篁响回谿冷冷拊清泺源尽洑流兹水乃岩颠老衲揖客入松笋浮厨烟檐花袭巾帻幽禽鸣我前
　　华不注　　　　　　　　　【国朝】田　雯
　　水滙如凹臼兹山乃撑住一峯矗太清不与众峰侣离离螺髻垂翠绿净可数雨石髪细云裂松髯补天风吹我来理策歴半坞防盘径幽窈窕竒花吐企脚筋力微兀坐思翮举上界传梵钟采药控瑶圃骑鹤伊何人防然闻笑语
　　昔闻谪仙人曾此一振衣千仭青芙蓉萧飒扬清辉赤脚不可寻烟雨何霏微御风凌絶顶猨鹤时相依上接天汉津片石见支机瑶防终杳防日斜照灵旗安得携长镵去劚黄独肥散髪俯泺川悠悠素心违
　　翠微寺　　　　　　　　　【国朝】田　雯
　　诘曲歴石齿沿溪树溟蒙招提门何向陂陀无人踪峭崕立万惆怅林路穷岂知披榛莽纡回流水通一僧出汲水竹戽行相从长绠下深涧剨豁惊潭龙淅淅石湫雨冷冷葛花风前循略彴去木杪闻清钟
　　鲍山拜叔牙墓　　　　　　【国朝】田　雯
　　窱松路深迢递成孤往雨湿乌角巾花沾红藤杖遗迹不可寻但听樵唱响
　　由桑落院步至扁鹊祠晩登防山
　　【国朝】田　雯
　　繋马策短笻投憇黄桑院不见采药人荦确石路转初夏天气晴磔磔鸟声变
　　柳絮泉访李易安故宅　　　【国朝】田　雯
　　跳波溅客衣演漾回塘路清照昔年人门外垂杨树沙禽一只飞独向前洲去
　　城东五里小清河南岸拜闵子骞墓
　　【国朝】田　雯
　　菰芦花未吐菱荷叶已香日夕下山椒归鸦乱回翔石桴在溪侧无风响白杨
　　菜庄观边华泉墓碑　　　　【国朝】田　雯
　　溪风吹野棠乱落花如雪惆怅青林间浅山埋片碣晩天净无云万峰一明月
　　韩仓访白雪楼遗迹　　　　【国朝】田　雯
　　直过丁香湾便入韩仓谷谷口閴无人鸟声媚幽独萝花落长松雨晴如膏沐【丁香湾水名韩仓村名】
　　柳沟拜李沧溟墓　　　　　【国朝】田　雯
　　鞍山平如屋瓢峯挿其傍十里茶臼河野水流泱泱拄杖步空林松风吹衣裳【鞍山瓢峯山名茶臼河名】
　　四风闸访辛稼轩旧居　　　【国朝】田　雯
　　药栏围竹屿石泉逗山脚风流不可攀谁结一丘壑斜阳甸柳庄长歌自深酌【稼轩有一丘一壑词甸柳村名】
　　北渚亭拜曾南丰先生像　　【国朝】田　雯
　　云髻攒逺岫荒祠抱清湾舴艋隔浦停鸬鷀当我还万顷藕花风收之襟带间
　　水面亭南谒薛文清王文成二先生祠
　　【国朝田】　雯
　　小溪架畧彴亭榭如村坞箖菸数百竿绿箨战风雨裴回未逢人停防望逺浦
　　晚泛白云湖【章邱　　　　　国朝】纪之竹
　　湖波漾晚山落日在笭箵渔舟如瓢大还载孤城影菰蒋下防防布颿收舴艋更羡月明时芦花一万顷
　　游灵岩寺　　　　　　　　【国朝】徐　亭
　　岱岳亘鲁封迤逦忽中截划为东西支元气此蕴结征车日纷逐不晓藏奥折我昨登日观足力未云劣策蹇鼓游伴揽胜何勇决入谷两山翼四望天絶豁然开空苍岚翠清可啜石梁通寺门寒流细幽咽殿旁汉柏二轮囷腹半裂散为千万株俨若孕瓞浮图矗玲珑势敌山嵲下有卧佛堂楹砌敞修洁披榛陟荒涂双屐险蹉跌頽垣留袈裟紫绣剥积铁趺何代遗雨润土花凸径仄石齿齿崖危树杰杰稍憇甘泉亭香乳泻不竭一掬心神清免使肠内热白云蔽峯腰冉冉洞门泄髙攀狖枝幽探虎豹穴摩挲开老眼拨藓读残碣乃知歴魏唐缔构本前哲兹寺有兴废兹山无磨灭踏月休松寮相对冺言说
　　偕友人游莲花山【新泰　　　国朝】周　韡
　　我懐古新甫涉彼汶水湄行行尽南陌川谷何逶迤遵路渐深入前望多崄巇升降须臾间我马亦已疲休辔巉巗侧梯霞相追随不觉致身逺但见羣山卑大风拔云根神悸心转危手扶两仆夫木彊足难移俯临万仞下鸟道空如丝攀缘更数峯焕然豁支提庄严奉医王丹青间罘罳歴阶徧瞻仰长跪礼大慈忽逢羽衣人捧袂前致词谓予良辛苦蹈险穷幽竒是山称莲华叶叶交撑持洞府秘灵妙天作仙人居濳真总度世知名独安期当年汉武皇访道亲来斯至今西崦土犹是离宫基闻此长太息恨不生同时向读方士传往往参信疑防云燕齐俗怪迂恒相师岂知践神境异迹还累累陋哉彼夏虫语氷徒见嗤
　　望大泽山　　　　　　　　【国朝】孔尚任
　　蓬山海上来峰峰气磅礴羣峭卫一尊巍然见大泽雄姿既蔚深秀骨复峻削左控渤澥涛右握岱宗络日月相蔽亏风雨自槖籥灵竒閟混茫余妍发丘壑落落挺长松粲粲罗仙药丹泉白石间真构随所托结契含青华游目极寥廓何当蹑层巅一驭浮丘鹤
　　兖郡息马地汉钟　　　　　【国朝】孔传铎
　　维汉有名钟千年愈清响置之关侯祠杂以松风爽饕餮铸其腹追蠡在乎上乍扣声和平再扣音晃朗何能器永存实以人景仰于论试一奏似有神来往易以吴魏钟应知神不享
　　朱虚故城懐古【管宁故里　　国朝】安　防
　　赤帝运潜移黄巾祸未息衣冠阳九会四域罹戈防孰能知几神管邴实挥斥防防息弋慕逺浮辽海舶一世白鹤姿半生皂帽客鸾鳯自翺翔蛟龙遁无迹挈家更归来土宇未安席操丕封豕流讵肯甘臣役根矩豪儁人降志稍局脊管公鄙征命峻节坚金石祗今几千载名垂竹素赫伏轼过公乡精藻寄懐绎水木郁清佳山岩环秀碧城郭已丘墟何处寻遗宅缅古企髙风云飞千嶂夕
　　愚公谷【临淄　　　　　　　国朝】安　防
　　春岑郁嶙峮春流碧洄澓山水盘纡间景物何幽淑结辔缅昔贤知是愚公谷愚公匪真愚大智沉于陆不愿别己人而况区驹犊举世斲浑敦至道存枝鹿睠兹岩壑佳安能结茅屋
　　望九仙山　　　　　　　　【国朝】安　防
　　巨海纳洪流至涯恣洸瀁镕结大地成土石互涤荡肤尽坚骨出乃成此竒状或如脱绷笋或如规圆杖或卓如廪庾或削如屛障金茎烂五色妙鬘耸宝相千仞灵姑銔万尺老石丈云根无纎埃各挿青霄上何意宇宙间产斯崛特样信矣苏公言竒秀侔鴈荡探幽【日】晷移济胜襟懐放左揽五莲峰菡蓞出盆盎
　　谒东方先生祠　　　　　　【国朝】康敬采
　　懐古景髙风浮沉在金马索米来长安献策拜广厦上林罢营筑銮舆停原野辟防进陈辞董偃避喑哑海上回仙艟始悟方士假寓意非有论客难何潇洒词章枚子俦调髙和弥寡悠悠汉庭上谁为知公者遗搆厌次里颊河环其下晓日敞虚楹松籁泉声泻嵗时荐苹藻古罍奠玉斝
　　范张祠【金】乡　　　　　　　【国朝】黄叔琳
　　道交金石盟世交云雨态缅懐范张祠寥廓生长喟分聫生死间气感幽明际抗义砥狂澜五常崒天地东京行髙两贤絶攀跂数年践久要醖酒停骖至拜母肃升堂孺子延欣侍古欢鸡黍余一夕千秋事生别莽关河肫诚贯存逝不见故人容但通死友志魂魄坠虚防衣冠来梦寐嗒焉忽惊号伤哉阙含襚素车黯西犇应期及窀竁执绋告长辞形离神岂背刓折一寸心送入三泉内死者更何须生者真无愧凭棺听数言今古同挥涕真气激頽顽讵在营封瘗淳风一二传须眉俨英粹不论陈平子妻孥防防匮不问孔仲山把臂怜忻悴吾嗟鸣鸟哀谷风道久敝张陈悼防终萧朱悲晩替尘途意气交衔杯示肝肺利害輙掉头死生那可计两贤卓清标羊左应堪继俯视车笠徒征逐争羶腻当时千里交兹土同堂祭逡巡委蒿莱良宰勤修治东缗杰士多感式青云义洁醴荐肴蔬陶陶旧风致九原如复生万祀存髙致
　　登日观峰四首　　　　　　【国朝】王　苹
　　扪萝翠湿衣遐睇沧洲晓初日何苍凉海气逺缥缈山髙绿蒙蒙不知几峰小七十二家封玉简变烟草防当解尘缨手弄青未了詄荡天门开晨飇吹我到
　　羲和方秉辔峰顶光熹微晻防簸紫澜岩峦相因依松磴乱空碧山禽窥清晖何来逺寺钟天风是耶非矫首防心想回瞩息世机屐声与石齿下有白云飞
</div>
    <div class="pagination">
<a href="山东通志_page169.html">上一页</a><span>...</span><a href="山东通志_page165.html">165</a><a href="山东通志_page166.html">166</a><a href="山东通志_page167.html">167</a><a href="山东通志_page168.html">168</a><a href="山东通志_page169.html">169</a><span class="current-page">170</span><a href="山东通志_page171.html">171</a><a href="山东通志_page172.html">172</a><a href="山东通志_page173.html">173</a><a href="山东通志_page174.html">174</a><a href="山东通志_page175.html">175</a><span>...</span><a href="山东通志_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
