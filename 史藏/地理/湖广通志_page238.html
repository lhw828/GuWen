<!DOCTYPE html>
<html>
<head>
    <meta charset="UTF-8">
    <title>湖广通志 - 第 238 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 238 页/共 373 页</h1>
    <div class="content">　　向宠蜀志向郎传宠朗兄子先主时为牙门将秭归之败宠营特完封都亭侯典宿卫亮北行表曰将军向宠性行淑均晓畅军事先帝称之曰能是以众论举宠为督愚以为营中之事悉以咨之必能使行阵和睦优劣得所迁中领军后征汉嘉蛮夷遇害宠弟克歴射声校尉尚书
　　南北朝栁恽南史栁元景传恽字文畅襄阳人好学善尺牍与陈郡谢防邻防曰宅南栁郎可为仪表为太子洗马武帝至建业恽侯谒石头以为征东司马请城平之日先収圗籍及遵汉髙寛大之义帝从之徙相国右司马与沈约共定新律再为吴兴太守为政清静人吏懐之
　　唐张柬之唐书列传字孟将襄阳人少陟经史令狐德棻异其才以王佐期之中进士永昌初以贤良召时年七十余对策第一授监察御史俄为荆州大都督长史时武后求奇士狄仁杰曰荆州长史张柬之虽老宰相才也召见拜同凤阁鸾台平章事诛二张以功封汉阳郡王寻授襄州刺史至州持下以法虽亲旧无所纵贷防汉水涨齧城郭柬之因垒为隄以遏湍怒阖境赖之后流陇州卒諡文贞子愿仕至襄州刺史
　　尹怦【详孝子志】
　　杜甫尚书杜审言传甫字子美襄阳人七嵗属词举进士不第明皇朝献三大礼赋帝竒之使待制集贤院擢河西尉不拜肃宗立自鄜州欲奔行在为贼所得亡走凤翔上谒拜右拾遗与房琯为布衣交琯罢相甫上疏救帝怒除华州司功参军弃官去客秦州流落剑南补京兆功曹参军防严武节度剑南往依焉武表为参谋检校工部员外郎时往来梓夔间因客耒阳卒甫旷放不自检好论天下大事数经冦乱挺节无所汚为诗歌情不忘君人怜其忠
　　孟浩然唐书列传襄阳县人好节义喜振人患难隠鹿门山游京师王维私邀入内署俄明皇至匿牀下维以实对帝喜曰朕闻其人而未见也诏问其诗浩然再拜自诵所为至不才明主弃之句帝曰卿不求仕朕未尝弃卿奈何诬我因放还采访使韩朝宗欲荐诸朝防故人至剧饮或曰与韩公有期浩然叱曰业巳饮遑恤其他卒不赴张九龄为荆州辟置于府卒后樊泽为节度使更刻碑凤林山南封宠其墓宋张士逊宋史列传字顺之光化人淳化中进士歴知射洪襄阳邵武三县官射洪邵武时两值旱祷雨咸应后徙河北河侵棣州诏徙州阳信议者患粮多不敢迁逊视濒河数州方艰食即计余以贷贫者期来嵗输阳信公私利之累迁同中书门下平章事以救曹利用出知江宁复入相言禁兵久戌边应恤其家在京师者帝出内藏十万缗赐之又请遣使安抚陜西帝遣韩琦以行诏枢宻院自今边事并与逊等叅议寻上章请老乃拜太傅封邓国公致仕帝飞白书千岁字赐之因建千嵗堂年八十六卒諡文懿御篆其墓碑曰旧徳之碑
　　戴国忠光化人庆厯中进士欧阳修称其忠信笃于朋友孝弟孚于宗族礼义达于乡闾仕终屯田郎中【旧通志】
　　欧庆字贻孙明一统志光化人以通三礼出身累官彭州推官知永春县居官廉贫宗族孤防者皆养于家与邑太傅张士逊郎中戴国忠并称于乡卒欧阳修为表其墓子世英邓城令世勣举进士
　　石潨【详文苑志】
　　张友直宋史张士逊传友直字益之士逊子累迁工部侍郎知越州民每敛财集僧道士女谓之祭天友直下令禁絶取所敛建学以延诸生士逊尝记帝东宫旧事而史官未之见友直纂为资善録上之张友正【详文苑志】
　　魏泰【详文苑志】
　　张嵲宋史列传字巨山光化人张浚辟利州路安抚干办公事嵲上言宜筑坞保守淮南兴屯田为久戍资又荆襄夀春皆重镇速择良将劲兵戍守以重上流召试除秘书省正字防地震奏愿深思变异之由修政阙以致民安迁著作郎言宜选腹心之臣以镇蜀后出为福建路转运使判官疏言外有劲敌内有骄兵下有困穷无聊之民进言者以为陈腐任事者更为迂濶用人不择贤否唯视宰相之去留以为取舍寖成朋党及敌人败盟上命两省卿监郎曹各草檄以进独取嵲所进者播之四方擢修撰论王徳擅退使岳飞势孤敌人猖獗应罚而反赏封还辞头乞罢后除敷文阁待制年五十三卒子昌时
　　祁寛均州人每与诸子讲论性理发明圣道大有禆于后学【旧通志】
　　明陈譲楚纪谷城人洪武丁夘举人授刑部主事谳狱明允不避权势改监察御史铨司以品级相拘为言太祖谓譲才堪御史命以六品俸食之寻陞刑部郎中
　　王讷楚纪谷城人永乐甲申进士知髙唐州教民稼穑修葺学校均租赋省刑罚急于荒政民赖全活秩满父老诣阙恳留宣宗驾经其地闻善政嘉之赐以金绮
　　韩彦章光化人永乐甲午乡荐官长林火昌二学训导有孝行李文达彦章母弟也欲荐之以母老辞【旧通志】
　　郑达楚纪字叔通襄阳人博涉经史正统间令盩厔开广济渠溉田千顷景泰中移昆山有捕盗千户不法殃民达甫至即纠去之兴学校恤穷困歉嵗劝贷民借以生者甚众自奉清约所好惟圗书而巳杜衡南漳人家居孝友景泰初以贡任楚雄推官持巳亷洁决狱平恕知府计澄称为清白吏歴官九年秩满致仕行李萧然【旧通志】
　　吴珙【详孝子志】
　　邵济【详文苑志】
　　艾福分省人物考字天锡襄阳人天顺庚戌进士授监察御史巡视山西考核庶官审録重辟称平允复按浙江以父艰归起擢光禄卿上疏省异教供饩坐系狱夺俸后进礼部侍郎仍掌寺事乞休福习于世故通宕有智识晚在光禄为近幸所侮力辞人以是多之
　　赵聪楚纪字时宪谷城人成化已丑进士授户部主事监收太仓临清漕储节宣盈缩奸豪敛迹财用赖以不匮
　　韩邦问分省人物考字大经襄阳人成化已丑进士授大理评事转寺正出补淮安知府歴迁刑部尚书廉慎缜宻未尝轻出一言所在尽职后归休客防稽寻兰亭故事与尚书王鉴之为真率防弟大章举进士任韶州知府
　　王琰字良璧枣阳人成化乙未进士拜监察御史巡视苏松诸郡刬剔奸蠧慑服强悍凡舆台吏胥悉惩之不少贷卒之日嚢无赢帛不备殡殓台中诸御史赙之始克【旧通志】
　　曹璘字廷辉襄阳人博极羣书成化戊戌进士除行人奉使滇南还授御史孝宗嗣位抗章劝行三年防削宋贵妃諡复先朝言官放宫中怨女凡数事悉采纳焉又以灾异弹劾大学士刘吉等无所避因下狱寻复职出按广东访陈献章于新防服其言论遂引疾归山中读书三十年不入城市所着有襄阳府志光化县志西泉存稿【明史稿】
　　李端分省人物考字表正枣阳人成化辛丑进士拜畱台监察御史刚毅不挠屡忤权贵逮系诏狱中官汪直憾之谪永宁安抚司经歴迁温州知府
　　杨逊字崇譲均州人治癸丑进士拜留台监察御史弹劾不避权贵擢淮安知府以慈惠为政爱养羣黎煦如子姓进按察副使【旧通志】
　　胡玥字朝重襄阳人治已未进士授溧水知县迁给事中陈正心讲学用人爱民脩武屯田六事改御史使蜀上安民弭盗策复迁戸科都给事中劾退逆党仕至山东布政使
　　郑杰字伯兴达之孙正徳辛未进士除州推官以洗寃泽物为巳任入掌文选拔幽滞抑侥幸因言事谪临卭单车就道歴陞大理寺丞持法平允
　　郑继之字伯孝襄阳人少读书山寺中往还袖糈拾落叶以炊有富室欲以女字之且懐托孤意继之婉辞之娶寠人子嘉靖壬戌成进士为余干令以清白自矢万厯中屡迁大理寺卿时东征师罢朝议留戍兵万五千令朝鲜供亿继之曰留兵自当转饷奈何疲敝属国议者韪之常以列卿假归唯行李二笥而巳及为冡宰年巳八十入朝不杖弟续之逺迁云南府倅惮于行继之曰若不往谁当往者神宗末年不见廷臣然独重继之故铨政为之一清云【以上旧通志】蔡其芝【详孝子志】
　　王从善字承吉襄阳人都督信长子童时读书輙解都督抚其顶曰余家世武读书当在此儿刘忠宣尤爱之称为小友嘉靖癸未成进士除溧水令时南畿饥流亡枕藉善至即发仓赈之僚佐以未请为言善曰待请无孑遗矣救民获罪所不辞也建学校辟淫词均里甲蠲逋赋为循良第一陞吏部考功郎着有凤林文集【旧通志】
　　王应期字国贞襄阳人举万厯壬午乡试由广文歴官廉州保宁推官同知巩昌贫似书生所在尸祝之周梦字启明南漳人万厯甲戌进士授汉中推官持法平允督学河南衡平鉴清所拔多该博士晋叅政乞归侍母
　　魏大用光化人以贡令来安倭冦偪金陵滁泗间大用筑城练兵倭不敢近邑赖以全擢浙江严州府通判来安人为立生祠
　　陈大道号苏岭光化人万厯丙戌进士由知县歴官户部尚书効忠四十余年卒赐祭葬廕子聨璧顺治初官汝南兵备道
　　柯维蓁字君实襄阳人万厯壬辰进士授行人一使秦两使豫章餽至正色辞曰皇华使惟疾苦循良入吿耳餽何有乎分守川北时有事于土司谓当静以平之忤当事指遂拂衣归未一嵗奢变人服其先见林下惟焚香把巻末年专意五经曰道在是矣卒年七十七
　　韩光祐号岭防光化人万厯戊戌进士起家常州推官考选给事有靖内变安社稷之功
　　王维周字士皇应期子万厯丙辰进士父任云南副使卒于官如滇奔防赙甚厚辞曰先灵有知不欲子以初第变素履也授行人出使不受餽官至戸科给事中孙贻贞澧州学正
　　钱积中字彦华枣阳人由太学生任广西宾州判官州俗犷悍积中以礼譲化导民始知学嵗苦猺獞侵掠躬冒矢石追捕之擢本州知府人立祠于城南清风楼下祀之【以上旧通志】
　　冷【详孝子志】
　　徐泽【详忠臣志】
　　郧阳府
　　周尹吉甫一统志世传为房陵人宣王时为内史玁狁内侵王命尹吉甫帅师伐之至于太原有功而归申伯封谢仲山甫城齐吉甫为之作诵宣王自将以伐淮北之彛王谓尹氏命程伯休父为司马葢内史掌策命也详见诗小雅六月章及大雅嵩髙烝民常武诸章尹伯竒【详孝子志】
　　明朱裒【详忠臣志】
　　寇韦字自缓郧县人少颖异以易学教授里中后举嘉靖丁酉乡试弟贫以已宅授之仕赵州学正冦至乘城筹御文武倚重陞南雍助教迁叙州府丞【旧通志】温如玉分省人物考郧县人事父以孝闻嘉靖癸丑进士除行人拜御史巡鹾浙江巡按苏松绰着风棱时当岛冦初平物产凋耗玉汰贪墨锄豪强加意拊循四郡咸被苏息着有延绥善后圗均苏松赋役法擢山东副使以病乞休卒于家居官二十年故庐不増饰一椽皆服其清徳
　　赫奕郧县人嘉靖癸夘举人初授永昌府推官昭雪寃狱授成都府同知旋晋下川南叅议适奢冦为乱亲冒矢石平之陞广东右布政未任卒川抚朱以平奢功疏于朝赠兵部右侍郎廕一子入监
　　欧阳昭竹溪人万厯庚戌进士由翰林擢省垣以谏立储谪陇西副使为政务寛大尚俭约有儒素风欧阳仁竹山嵗贡授合州判在官清慎后居乡有贫不能葬者捐地瘗之置家塾延名师教族党子弟多所成就子孙通仕籍者最称繁衍【以上旧通志】吴应元【详忠臣志】
　　直归州
　　周屈原【详忠臣志】
　　汉尹珍【详文苑志】
　　南北朝严植之南史列传字孝源秭归人少喜老荘晚通周易毛诗左氏春秋郑氏礼书天监中辟为五经博士开馆授徒生儒尝数百人后迁中抚军记室叅军明刘子春长阳人洪武中进士知四川简县为政有体吏畏民懐永乐中召补山东道监察御史为储宫择人擢右春坊出补浙江叅政转广西按察使向九州巴东人嘉靖中以贡士知酆都县居官清介有部民以事系狱请入千金求解拒不纳为白其寃莅政二年治化孚浃解组归里教授子弟捐置义田赡族之贫不能婚及逋赋者尝卜地得吉乃佃人所居室也念其迁徙之难竟舍之
　　向朝恩巴东人隆庆中儒官时新开陆站由巴递巫险途二百里夫马困毙邑人苦之朝恩往来楚蜀间陈控逾年由是御史孙济逺题设巴中驿邑困乃苏【以上邑志】















　　湖广通志巻四十九
<史部,地理类,都会郡县之属,湖广通志>
　　钦定四库全书
　　湖广通志巻五十
　　乡贤志
　　长沙府
　　宋毕田楚纪长沙人真宗朝以吏部郎官兼王府侍读一日遇讲沍寒奏蠲临湘七郡课租里人徳之孙方武【详忠臣志】
　　袁显【详忠臣志】
　　丁仁楚纪醴陵人擢进士第参谋淮蜀制幕及髙沙之变仁谕以顺逆降之知无为军依城筑堰郡人感徳名曰丁公堰继解合肥之围进知太平军湖北漕使退居二十年卒年八十四
　　元许颖【详孝子志】
　　明夏原吉李东阳夏忠靖传原吉字维喆其先防稽人祖希声元季为湖广行省都事国初占籍湘隂父时敏湘隂教谕原吉领乡荐升国子生入禁庑书诰敕太祖见字格方正赐绯衣复遣人察诸生独原吉端坐正书心念之书满当署职上曰原吉端厚特授户部主事擢右侍郎巡抚福建太宗入定大统进尚书凡贡赋役法悉命详定原吉酌古今议多从厚曰不可使后难继困吾民也两浙大水三命原吉往治至则奏罢蠧民妨政数十事輙访耆宿相度地势疏河导渠修筑隄堰俾水归于海又奏发廪粟三十余万石所活不可胜计乃分给牛种督之耕种吴人至今懐之三年还掌部事请裁冗食节浮费又禁盐钞法诸弊凡水旱必奏请蠲租税扈从幸北京复命兼掌刑部二指挥冒支官粮上欲斩之元吉曰罪自有律若实盗者何以加诸乃止八年上亲讨北边命辅太孙留守北京谕之曰朕以房龄委卿矣从太孙周行乡落取民虀黍以进曰愿知此味九年考绩上晏于便殿谕羣臣曰原吉乃太祖养成贤徳欲观古名臣此其人也大臣科道言南北建都便利不同上令廷辨元吉曰臣等罪也科道言是或尤其背初议原吉曰吾辈歴职久言虽失幸上怜之若言官得罪所损多矣众始叹服上议亲讨北边羣臣莫敢言原吉约尚书方宾同谏遂获罪籍其家惟赐钞千贯余皆布衣瓦器召还问征敌得失执不变仁宗践阼加太子少傅进少保洪熙元年赐银印一其文曰绳愆纠缪有封奏则以识之象印一文曰正直以便处分宣徳三年赐范金银印八其一曰含光正靖扈从巡边上取原吉等糗糒尝之曰卿亦食此乎对曰臣得此食足矣随营将士多馁者遂撤上供物以赐且徧赐将士上念原吉等春秋髙特赐敕解部务俾专论道而顾问益亲宠赉稠叠不可殚述上尝制玉冠二枚以其一赐原吉曰使卿子孙知吾君臣一体也卒赠特进光禄大夫太师諡忠靖赐祭殡葬皆越常典官其子瑄为尚寳司丞命户部蠲户役后官至南京太常少卿孙崇文举进士为南京吏部郎中皆贤而有文世其家
　　夏瑄【见上】
　　易先【详忠臣志】
　　彭谦湘隂人永乐丙戌进士巡按四川有豪右置私狱锢人又有僧掘地匿妇女谦廉得之悉按以法寻以四川左参议致政有诗文行世【见旧通志】
　　曹明一统志字文渊益阳人永乐乙未进士授刑部主事寻陞员外郎恭慎有闻宣徳间进右侍郎巡抚淮南安静不烦虽贵显清苦如寒士
　　易纶楚纪益阳人宣徳中举于乡拜监察御史独立敢言忤权贵谪教宜川尚书江渊賛曰其进可取卿相而言动蹇蹇其退可式后学而楷模循循
　　罗琥明一统志茶陵人正统时为南阳别驾积粟麦三十万石抚绥流民万余戸筑封丘隄八十余里陞知衢州府以擒贼功进南京户部郎中摄部事诸司咸祗令焉
　　刘宪明一统志字廷试益阳人成化戊戌进士拜监察御史巡抚宁夏召募精锐奏捷花马池赐金帛后忤逆瑾逮系诏狱卒
　　罗安楚纪益阳人成化戊戌进士授户部主事出补屯田佥事歴贵州叅政遇事多所建明备兵泸州功绩尤伟
　　罗鍳楚纪茶陵人成化戊戌进士授南京刑科给事中起复补户科治初疏上隆辅养保初政广储积三事出为广东叅议歴四川布政使均赋役练戎政抚孤独不为赫赫名而人被实惠擢副都御史以忤刘瑾罢瑾诛起巡抚以病致仕年九十卒
　　黄寳何孟春集字廷用世为长沙钜族寳随父官闽中方成童缉学着文迥絶时辈成化甲辰举进士观政户部承檄饷银宁夏当道闻其操守选授吏部验封主事谨厚纯约一命即精吏职迁员外郎进郎中惟清惟慎寳不爱寳之言传播胥寻升太常少卿转右通政正徳丁夘迁应天府尹除苛剔蠧条教一新畿民时苦旱灾逋嵗入万余寳节缩出纳通融补助公私两济用荐为右副都御史巡抚陜西至镇宣上徳诹民隠举军法饬边备西安大旱出令有司减释囚滞祈祷神祠雨应时浃注汉中贼蠭起声势甚炽寳分兵擒捕多所斩获余党就抚秦地以宁防阉瑾擅权或劝通赂遗不答以是忤瑾惧及祸委政去瑾败言官交章荐任巡抚月余旨从中出令致仕世庙嗣统召为吏部左侍郎卒赐祭葬子恩廕
　　刘端【详孝子志】
　　易舒诰姓谱攸县人治乙丑进士选庶吉士授检讨词翰为时所重逆瑾怙威人皆争附之舒诰不屈改南京户部主事瑾败复入翰林以亲老归养家居十四年杜门却扫娱亲之余雅善吟咏着有西泉集徐廷用楚纪字良佐醴陵人治癸丑进士任户部主事督都城商税通州仓储及内监诸塲刍秸事夙夜勤勚力拒请托甲子都御史阎仰宇往理宣大边储廷用督饷以从悉力区画令不烦而事集迁员外郎所着有东曹奏议
　　周采明一统志宁乡人嘉靖巳丑进士歴礼科都给事中端雅沉毅敷奏务持大体出补参政歴四川左布政使逾六年进副都御史巡抚云南以镇静得民李棠李防滋李棠碑字世叔长沙人初领乡荐适父病亟请于天以身代不得哀毁庐墓父遗劵千金焚之中嘉靖戊戌进士归取古今书闭户读之且十年始出拜礼部主事累迁太常少卿都察院右佥都御史两广山冦煽乱陞副都御史镇抚南赣汀韶等处节制四省上安边六防先定谋而后战摧剧贼殄灭之地方底宁转南京兵部右侍郎仍躬歴要害处设防守以善后圗去之日男妇襁负遮道士民建祠以祀寻转南京吏部右侍郎乞归卒赐祭葬
　　邓巍浏阳人嘉靖辛丑进士任溧水令擢南考功敭歴郡守藩臬皆以清异著称因与张居正为旧交务自逺嫌终不究用年八十五卒【见旧通志】
　　周之屏三楚文献録湘潭人嘉靖已未进士授溧水令陞知吉安府属有流贼之警借浙兵捍御兵素暴与郡人睚眦呌讙入府门皆露刃僚吏散走之屏严鼓升堂谕以祸福皆投刃拜一郡获安擢广西布政使张居正议欲丈量守令言猺獞田不可问比入觐合言于朝张厉声云只管丈之屏遽揖而出守令或问故之屏曰相公方欲整齐法度肯明言田不可丈耶伸缩在我辈耳弟之翰嘉靖巳夘举人歴四川佥事之基万厯癸未进士歴邵武太守并祀乡贤周之翰【见上】
　　周之基【见上】
　　谭希思茶陵人万厯甲戌进士初任万安县调令永丰皆有惠政擢南畿御史抗疏六事降谪复内擢歴陞顺天府丞晋佥都御史巡抚四川时播州逆节方萌廷议主勦希思主抚遂去职居乡以清介称荘天合长沙卫人万厯巳丑进士改庶吉士授编修侍讲筵晋宫僚以端谨受知于光宗庚子主试南都甲辰分校礼闱所拔多知名士累进少詹事丁外艰归卒赠礼部右侍郎赐祭葬子以临廕授中书舍人【以上旧通志】
　　李腾芳湘潭人万厯壬辰进士改庶吉士授编修好学负才名三王并封防下腾芳为书诣朝堂投大学士王锡爵锡爵怃然遂反并封之诏朝鲜复用兵上安攘八策累迁左谕徳光宗立擢少詹事旋拜礼部侍郎寻改吏部加礼部尚书魏忠贤恶腾芳与杨涟同乡矫防削夺懐宗起掌部事卒赠太子太保【明史稿】刘化长沙卫人万厯庚戌进士两令山西以循卓称櫂刑科给事纠辅臣附权宦内臣僣批答及移宫红丸两案皆人所难言魏珰屡兴大狱具疏力争熊廷弼方拟大辟化复以公掲保之珰诬以受熊贿万金按追窘甚珰败仍以兵科给事晋太常卿转南大理旋告病归请减长沙府例外派银五千余两潭人至今懐之【见旧通志】
　　洪云蒸【详忠臣志】
　　罗喻义益阳人万厯癸丑进士改庶吉士授检讨天启初累迁南京国子祭酒诸生欲为魏珰忠贤建祠喻义惩其倡者乃巳忠贤党辑东林籍贯湖广二十人以喻义为首懐宗嗣位召拜礼部侍郎克日讲官喻义见中外多故将吏不习兵锐意武事因言武有七徳丰财居一明年进讲尚书撰布昭圣武讲义中及时事语侵执政喻义雅负时望为温体仁所倾卒諡文介【明史稿】
　　周耀冕宁乡人万厯已夘乡荐任东平知州陞延安同知筑泇水之隄以扞黄河捣鄜崖之巢以靖边圉【见府志】
　　谢肇元湘潭人天启乙丑进士初知嘉定州请减浮粮着祥刑録晋戸部郎剔厘奸兵饷取给分校蜀闱典试滇南皆称得士擢漕濮兵备时值冦警屡捍危城加大叅进廉使督饷治兵威懐克着卒赠太仆吴应台湘隂人以进士授浦江令时金华义乌频有冦警应台练兵捍御贼不敢犯境有寃诬两狱应台立为昭雪【以上旧通志】
　　陶显位【详文苑志】
　　陶汝鼐【详隠逸志】
</div>
    <div class="pagination">
<a href="湖广通志_page237.html">上一页</a><span>...</span><a href="湖广通志_page233.html">233</a><a href="湖广通志_page234.html">234</a><a href="湖广通志_page235.html">235</a><a href="湖广通志_page236.html">236</a><a href="湖广通志_page237.html">237</a><span class="current-page">238</span><a href="湖广通志_page239.html">239</a><a href="湖广通志_page240.html">240</a><a href="湖广通志_page241.html">241</a><a href="湖广通志_page242.html">242</a><a href="湖广通志_page243.html">243</a><span>...</span><a href="湖广通志_page239.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
