<!DOCTYPE html>
<html>
<head>
    <meta charset="UTF-8">
    <title>连城县志康熙本 - 第 4 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>连城县志康熙本 - 第 4 页/共 40 页</h1>
    <div class="content">　　二十八年，建泮池石桥。
　　三十二年，黄竹花，其实如米，居人以花实食之。署印推官郑信修文庙圣贤牌龛，建镇南关。上杭丰头流贼百余人，劫掠汤头村。
　　三十四年，夏秋霪水，城圮。募骁勇百六十人，往征倭寇，猝遇杭州府朱仙桥，死敌者二十七人。
　　三十五年，县令陶文渊修连城县志。夏，大水漂流，南门滨溪岸及城垣冲圮，典史潘瑞督修之。
　　三十六年，流寇窃发，县令陶改建丰头等隘，仍设乡兵御之。
　　四十年辛酉，饶贼围城，里老请保，本府节推刘宗寅镇守城池，人民免患。
　　四十一年，广寇罗袍等据席湖营，生员童邦杰计擒之。
　　四十二年，新泉筑城叁佰丈以御寇。
　　隆庆四年庚午，朋口大水，至新泉一带，民居漂荡，损人几百口。
　　五年，自御极以来，五谷丰登。
　　万历元年癸酉，县令陈三俊改学，复原址，右庙左堂。
　　二年，七月大水三日，湮没民居、田塘甚多，推去安东楼、镇川庙。本县命人将县门连城县牌投诸水，水少息。
　　四年，县令郭鹏卖学前泮池，改儒学於东门外山川坛，仍移山川坛於南顺新庵背山。
　　七年，县令郭丈量，虚粮之家受惠，加子粒米几百石，贻累殷户，後经当事请豁。
　　十二年，县令朱九卿迁学宫於原址，六里复丈，田地得均；又，文川桥圮折一半，随修之。
　　十四年，县令朱佥殷实，填学宫後塘二口，栽树木以培龙脉。
　　二十一年，县令牛大纬建文塔於李坊庵；是岁大旱，祈祷殷勤，雨随车至。
　　二十二年，大荒，竹生米，疗饥，活人甚众。
　　二十三年，西福汲门楼毁，旋建。
　　二十八年，八月地震。是岁冬，县令徐大化改学为前庙後堂。
　　二十九年，金山祖庙燬，大疫。
　　三十年，县令徐建南北二水闸，又建汤背土寨。
　　三十一年，县令徐於学後建足食仓。
　　三十二年，冬地震。是岁，县令徐置学前泮池。
　　三十六年，知县傅坤建城隍庙前堂，又建渡头桥。
　　三十七年，西、南二隅人，重建金山祖庙。
　　四十年，宗师冯移文泮池建桥三座。
　　四十二年，县令丘大成改学宫为子午向，恢大明伦堂，迁名宦、乡贤二祠於学後。
　　四十五年，县令雷同声建文昌阁於学後。
　　四十六年，学前泮池水红色，青木石投之，皆染红，如是者一月余。
　　天启元年辛酉，县令雷改社稷坛於西门接官亭之上，迁邑厉坛於西门旧社稷坛。闰二月，大水，墙屋坏，人民损伤。
　　三年，六月，雨雹，大如卵，害稼。
　　四年，学前泮池水复红，二十余日。
　　六年，秋冬旱，疫厉。
　　七年，县令张大观修刻县志，重建谯楼。
　　崇祯元年戊辰，檄调各县乡兵，守福州海口，连官募兵应之。
　　四年春，广贼逼上杭演武场，掠长汀，连邑警。土夫登城守宿，募勇防卫；贼知有备，他遁。是岁夏五月，天雨黑粟，人不敢食。
　　八年，冬十一月，地震。是年，县令陶文彦捐俸，委主簿刘芳称，重修内城垛、东水门城楼、窝铺暨养济院、仓廒等处；复委巡简④薛通整理南路新泉公馆、北路新添公馆。
　　九年，春正月，天雨雹。夏四月，饥，县令陶请发仓赈济；又捐俸修启圣祠东西两庑，详复各乡九隘，委乡兵宿御。
　　十四年，县令顾祖奎缉捕奸寇，四封安堵。沿城增修垛子二尺；开三望坪麦田，未殚厥功。有劝农祠，今废。
　　十六年，邑人谢绍荣玄孙谢建奇等，重建城西昼锦桥。
　　十七年，春饥，县令顾祖奎捐赈。夏六月二十七日夜，城外大水，漂民居，害禾。秋，训导卢旭日率通庠士子修文庙圣贤牌龛、明伦堂两廊照墙。是岁，清兵复北京，国号大清。
　　顺治三年，三月，大水泊城东龙凤桥；五月，北安里大水，冲圮田塍；山寇取北安之禾，屡掠席湖营，通邑士民练兵造铳，严为防卫。八月二十九日，清兵复汀州。九月二日，差官取钱粮册籍。县令吴希点(浙江人)谕通邑士民，焚香露顶，步出西郊恭迎。御旨：三日，城内外士民剃发。四日，吴县令赍册籍往府，中途阻四。八日，仍赍上府；二十一日，邑中里老赍米、酒、猪、羊等物，供给大兵。十月，县令徐承泽、教谕毛可仰、典史徐一鹏前後莅任。
　　四年，县令徐建北山楼三层，添设木城，以备防守。八月，山寇初攻，从横山隔口田直入隔川，焚掠逼县。县令徐严为防守，请兵援剿，寇宵遁。时从贼营得谍书，急缉城内奸细数人，同众审确，弃市。十二月，山寇破永安，乘势攻连邑。寇围城急，县令徐晓夜率众，登城守御，矢、石、铳交下，寇不敢近。时援兵未至，而渠魁伪称，赵士冕绐胁内侨寓官李士藻等潜通。三日城陷，县令徐被获，至寇营，义不屈，咬牙怒目骂贼而死；教谕毛、典史徐亦不屈，徇难⑤。贼众入城，焚掳淫掠。後三日，协镇高守贵、参将谭麒、都司张明海等，同领大兵至县，振旅北门演武场。时总兵於公永绶镇汀，运铳继饷，绎络不绝，士饱马腾。协镇高及谭、张等将，冲锋破敌，屡战贼败。至除夜，设计恢复，杀歼达旦，伏尸遍地，生擒李士藻等归营。
　　五年戊子元旦，恢复，大兵仍屯城外。九日，协镇高率兵入城防守。本日，署任本府经历裘良怡莅任。见城内外尸骸蔽地，时帑藏焚劫，同代捕府仓大史姜凤翔捐胔，自城郭至席湖营一路，掩骸瘗胔，招抚残黎。至十三日，郡守李友兰临邑招抚，见满城焦土，难民颠连，为堕泪不已。或济以囊金，或给以布絮，百姓感激；回郡日，匍匐哭送。十五日，寇陷南乡席湖营寨。协镇高夤夜袭之，斩馘无数，俘者戮之，贼气方沮。自陷城来，黉宫、县衙、民房尽归燹烬，仅存城隍、五显二庙，分司公署。百姓流离转徙，城市杳无人迹。三月，大饥，米一小升价银贰钱四分。士女初啖糠粃，次食野菜，甚至食鱼草、树叶，死者辗转沟壑。时囷廒焚烬，署令裘申请道府，批助赈济，民赖以活。城垛崩圮，署令裘募工修葺，周围先设楞栅，後设木城，多备器械、火药，以备捍御。秋，瘟疫大作。是岁，土寇两踞揭坊寨，掳掠近寨乡村，焚烧民舍。署令裘同驻防谭，内严城守，外严侦探，日率精兵绕寨击之，杀渠魁而馀党惊遁。安抚揭坊难民，仍搜各山寨奸细，设保甲、给腰牌以严出入。八月，署儒学教谕事徐廷雄莅任。冬，署令裘修北山楼，建敌楼三座、窝铺十间，建土地祠。
　　六年已丑，大饥，黄竹生花结实，乡民舂以代粟。夏，重修城隍庙；三隘乡民流离失所者，蒙分巡漳南道张嶙然渐次招抚。至是，来邑输诚纳课。六月十五日，县令杨方盛莅任，招抚离民，复兴县南集场，以通贸易。署谕徐与通邑士民，建偕乐亭，纪之。视事未几，卒於官。十二月廿六日，部院陈委署县事王自成莅任。
　　七年庚寅正月，署令王移城外市民入城贸易。集场日，严制兵丁，毋得骚扰，赴集者渐众。三月，葬故令杨於城东郭外，置田立祠，抚恤其家以归。时值饥疫，死亡载道，暴骨如莽，捐赀悉为埋瘗。兵火後，丁粮册籍无稽，命各里逐户挨查，汇集以成黄册。建文川大桥。临旋任，留囊金二百，置产以给贫士。通邑建崇报祠二所，一合祀郡守李友兰、司理周维新、协镇高守贵、驻防谭麒、张明海等官；一专祀署令王公，各有祀田若干亩载册。九月五日，县令钱君铨莅任。土寇掳掠席湖营及田心各乡，请兵援剿，寇遁。惜视事未以，次年正月卒於官。十二月十八日雷鸣，二十五日亥时地震，声响如雷；二十七日清晨，地又微震。
　　八年辛卯：自丁亥县令徐死难失印，上台谕将学印行用。是春，颁新铸印，署幕姜凤翔入京赍回。
　　九年，县令田生玉建谯楼於旧址，规制更加宏厂⑤。
　　十年，县令田鼎建县治正堂，又建内署厅於右旧址，建圣殿於明伦堂旧址，移明伦堂於左肩，其余两庑、宫墙、棂星门未告成。
　　十二年，三月後饥荒，米价高腾。
　　十三年，正月元宵日大雪，平地深三尺，旬日方解。岁大丰。冬，县令田建文川桥屋、佛堂、店肆，冬腊告成。
　　十五年，奉旨裁扣天下绅衿削出优免银两，惟免本身丁徭。
　　十六年，县令盖继孔、训导叶兆改圣殿於原址，升高其地，作壬山丙向，馀未告成。
　　十八年五月，奉旨移靖南王统师镇闽，全省安堵，九月，大将军班师出闽，用连民夫叁千名协济浦城，民多逃亡。
　　康熙元年，正月，前任总督部院李次第招抚，至此，海逆投诚。
　　二年，县令杜士晋、教谕李振缨复立四配、十哲牌龛，建两庑，立牌座，宫墙、仪门、棂星门焕然改观；重修启圣祠。县令杜又建龙亭库、考政堂、笃功亭、燕喜堂、内署房舍百间；申详免民间解米，抚院许批准永为豁免；又申详以协济邵武人夫银抵兑绅衿优免壹仟贰百馀两，绅士咸颂。夏，奉文取废铜铸钱，旋罢。
　　四年，奉旨清丈通邑田亩，县令杜丈出隐匿贰千馀石，始合部颁全书原额，不溢不缺。春初霪雨，入夏大旱，早禾无收，县令杜捐赀大赈。自二月至七月，四方饥民、漳泉移民就食；地稍远者，核粟赈之。十一月十二夜，有大奔星⑦天狗，由西南抵西北，长竟天，声如雷响。
　　五年，春，县令杜建县治土地祠，移宾馆於左个。是年，因旧岁无禾，又饥。县令捐赈如旧，饥民、移民俱就食，自三月起至六月止。夏五月，投诚都督颜等移师江右，台檄取连城民夫贰千余名，协济上杭，过山，解赴往返四十馀日，民多疫死。置申道宪祠田。县令杜捐俸壹百余两；买生员李日淳车田共九处，苗粮上则共叁亩一分贰厘柒毫，中则共柒亩捌分伍厘贰毫。又捐俸置孤贫田银肆拾两，买陈恒甫河源里小鱼潭、小槽、车田等共壹拾肆处，上则壹亩肆分肆厘贰毫，中下则共田壹拾贰亩叁分陆厘玖毫。又查出车田豪民陈东白子，隐匿雷公祠田肆亩，坐落太平隘大鱼塘，拨充启圣祠香灯用。奉部院张建立敌楼炮台四座、望楼一十八所。县令杜捐建城隍牌楼，改雄镇楼为雄镇台，鼎建一新。


　　●卷二　舆地志
　　知县都门杜士晋辑
　　舆之为言乘也，上乘乎日月五星，而知疆野之分属；下乘乎山川人物，而知岳渎之迴环、英贤之崛起。百里不同风，岁时因之。城池修创，代有殊焉。坊里近遥，区以别矣，悉按省、郡志纪之。

　　○沿　　革
　　《禹贡》曰：“淮海维扬。”按扬州之域，北至淮，东至海。今吴、越、闽、广，皆东南濒海之地，则连城属闽而域於扬州，明矣。周为七闽地。春秋，句践灭吴，兼闽为闽越地。秦属闽中郡。汉属闽越国，後为冶县地，属会稽南部都尉，三国吴属建安郡。晋太康三年，置新罗县，即汀州地。唐开元末，置长汀於新罗故城东，置长汀县为汀州所治，则莲城之地皆其所属矣。天宝元年，改州为临汀郡。乾元元年，又复为汀州，初治新罗，後迁长汀村，又迁东方口。大历四年，又迁白石，则莲城又随迁州所治矣。光启元年，寻陷汀、漳二州，为王审知所有。乾宁三年，属威武军，则莲城又为威武所属。至宋元符间，乃以是地为莲城堡。绍兴三年，虞观始上疏，乞於其地置县，遂改堡而置县於其村。时汀守郑强犹为狭隘，割长汀古田乡六团里以益之。景炎二年，元兵破汀关，黄去疾以城降於元。至元十五年，升汀州为路，而莲城隶焉。至正六年，邑民罗天麟、陈积万起兵陷长汀县。福建元帅府合江浙兵克之，始改莲为连，盖去草字之义。十八年，连城为陈友谅所据。二十年，福建行省参知政事陈友定复之。明洪武元年，大将军汤和统大兵克福建，擒友定，汀州路总管陈谷珍以城降，定为汀州府属县，编户三十一里①。传至，丙戌年八月初一日，为清朝顺治三年，大兵复汀州，连城并属统驭焉。
　　【注释】
　　①三十一里：按本县志历年纪，明洪武十五年，改六里为四十一图；宣德七年，并六里为三十一图，与本文不一。

　　○分　　野①
　　连城，古闽越地，要荒之服②也。按《禹贡》曰：“淮海维扬州”。世儒多以斗、牛、女三星为吴越之分。《周官·保章氏》：辨九州之分野，以吴越属星纪③。《春秋·纬书》：牵牛流为扬州，分为越国。《尔雅》：星纪，斗牵牛，吴分野。《史记·正义》：南斗牵牛，吴越之分野。费直分星次：斗十度至女五度为星纪，於辰在丑，吴越分野。《前汉志》：属牵牛婺女之分；《後汉志》、《晋志》、《隋志》，皆属斗牛须女之分。皇甫谧《帝王世纪》；星纪自斗十一度至女七度，吴越分。《宋史》志：吴越当天文南斗须女之分。《元史》：斗四度，入吴越分；星纪之次，扬州之分。明类分野书：吴分斗牛在丑，自斗三度至女一度入吴越分，扬州然在南，而星纪在北。其所以相配之理，亦不得而知也。
　　【注释】
　　①分野：古代，把天上星宿的位置与地上州、国相对应，就天文说，称分星，就地上说，称分野。
　　②要荒之服：要服、荒服，古称离王城极远之地。服，古王畿以外的地方。
　　③星纪：十二星次之一，在十二支中为丑，在二十八宿中为斗宿和牛宿。

　　○疆　　域
　　县在府治东，东西广一百十五里，南北袤一百三十里，周围三百六十里。东至溪流口一百里，为延平永安界(自界首至永安一百二十里)；西至岩头野狐岭一十里，为长汀界(自界首至长汀一百三十里)，南至控岭一百里，为上杭界(自界首至上杭一百四十里)；北至焦坑六十里，为长汀界(自界首至长汀一百三十里)；东南至浮流口一百五里，为永安界(自界首至永安二百里)；西南至河源板岭七十里，为长汀界(自界首自至长汀一百里)；东北至上琴坪三十五里，为清流界(自界首至清流一百里)；西北至四堡里六十里，为长汀界(自界首至长汀一百一十里)。自县治至布政司一千七十五里，达江南三千八十里，达北京五千九百四里。水路：文川桥下水小，不通舟楫；东自姑田里路经秋家岚五十里至小陶，乘舟一百二十里至永安，抵延平，下通福州，上达北京；自县南六十里至朋口，乘舟下上杭，抵潮、广。

　　○形　　胜
　　崇山复岭，南通交广，北达江右。(《一统志》)汀壤，闽越地，西南与章、贡、潮、梅接。崇山复岭，民生尚武。(《鄞江志》)居稠山之中，崇冈复岭，东控莲峰屹立之雄，西拥旗石宝嶂之胜，南案银屏秀出之障，中抱文溪九曲之流，他若金鸡诸岫插汉昂霄，天马群峰如仗如笏。(《汀郡志》)连乃闽之逖①土，层岩叠峦，崇冈复岭，联络於汀、剑之间。其脉自汀州来龙处左分一枝，在大息铺过脉，迤逦而来，至於归岭起巅；又自归岭随水至萧屋岭下，过江顿起为虎忙山，峰峦叠拥，奔腾而东，经历於青岩之坪上，至萧坑、五磜，出为西宝嶂。由是北行，过张坊、岩头、棋子岭，直下南向八里，始屹立为县後龙山。莲峰、石马引其东，宝嶂在其右②，银屏案其南，印山卧其北。若水：一则发源长汀五磜，由新林寺前过；一则发源金鸡山，由法界庵前过。合流而绕於南，九曲九回，复合西昼锦桥之水，自南而绕於东，由东而北，至田口合清流诸水，逦迤入於海。
　　【注释】
　　①逖：远。
　　②右：疑为西字之误。

　　○风　　俗　
　　气习劲毅而狷介。其君子则安分义，励廉隅①，耻浮侠；其小人则质直果敢，不以侈美，崇质相尚。(《宋志》)君子质直好义而恬於进取，小人愿悫②少文而安於勤劳。(《元志》)土壤硗瘠，人民贫啬。(《八闽志》)士知读书尚礼，俗重登科取名；男务勤劳，女安俭朴。(《郡志》)士知向学，民多末作。(《漳南志》)土壤硗瘠，农以耕为业；妇少蚕桑，惟事麻枲③。积贮有限，服用无华。其气习，劲毅勇悍，尚武少文。(《汀郡志》)连城乃闽中僻邑，土壤硗瘠，习尚朴素。士慕讲读而重於仕进，民安稼穑而勤於陇亩。富者仅足於供输，贫者间免於饥冻；途无行货之妇，市乏赌博之风。不通舟楫而行客少，各务生理而商外多。阃范最严，妇耻再嫁。但土不宜蚕，妇职纺绩；田不宜麦，农种稻粱；豪右甘④竞而不悔，乡落习陋而少文。迩来丧事靡耗，计饮食之待客，不为死者痛而为生者忙；婚娶繁华，虑妆奁之苛责，方弄瓦而即湮於水。乡亲死，火化名为金礶⑤。衙役敢於逃遁，穷民间为狗盗。断肠无了，买业之家倍苦；给⑥主盈案，刁讼之风未息。流弊至此，後将何极？有识君子，亟挽颓风。(旧志)
　　【注释】
　　①廉隅：棱角，比喻人的行为、品性端方不苟。
　　②愿悫：谨慎朴实。
　　③枲：xǐ，雄麻。
　　④甘：复印本字迹模糊不清，不知何字。
　　⑤礶：同“罐”。
　　⑥给：jǐ，言语便捷。

　　○岁　　时
　　正月元旦，焚香谒神，悬祖容像，各相拜贺，乡人仿古为傩①。上元城市燃灯，清明祭坟拜扫。四月八日为会，迎五显大帝，先期京、浙、江、广各处客商，俱赍土货，集县贸易，十日而散。端午悬艾佩蒲，角黍祀先。中秋赏月，祭扫如春。重阳饮茱酒登高。腊月二十四日小年，各送牲果。除夕祀先，爆竹以除不祥。
　　【注释】
　　①傩：nuó，古时驱除疫鬼的一种仪式。
</div>
    <div class="pagination">
<a href="连城县志康熙本_page3.html">上一页</a><a href="连城县志康熙本.html">1</a><a href="连城县志康熙本_page2.html">2</a><a href="连城县志康熙本_page3.html">3</a><span class="current-page">4</span><a href="连城县志康熙本_page5.html">5</a><a href="连城县志康熙本_page6.html">6</a><a href="连城县志康熙本_page7.html">7</a><a href="连城县志康熙本_page8.html">8</a><a href="连城县志康熙本_page9.html">9</a><span>...</span><a href="连城县志康熙本_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
