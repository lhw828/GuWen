<!DOCTYPE html>
<html>
<head>
    <meta charset="UTF-8">
    <title>江南通志 - 第 475 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 475 页/共 731 页</h1>
    <div class="content">　　张汝舟字济民昆山人成化甲午举人官南昌同知歼巨寇徐九龄时宁藩骄横汝舟一无所狥藩妃兄为盗捕论如法迁思南府知府治以简静闻吴洪字禹畴吴江人孝子璋子成化乙未进士官刑曹能断疑狱出廵视广东海道以清节着歴工部左侍郎时刘瑾用事诬刘大夏罪欲杀之洪力辩得解迁南刑部尚书以执法忤瑾勒令致仕子山岩昆
　　吴瑞字徳征昆山人成化乙未进士歴工部郎中督理河道凿甓社湖左腹河四十余里得免风涛之险以疾乞归瑞素邃易学尤长古文词子兰治己未进士官御史
　　徐源字仲山长洲人成化乙未进士歴兵部郎絶权贵请托核正滥冒武功爵治中廵抚山东岁饥奏行赈济割临清仓米八万余石抵漕额明年将征偿源奏民赖赈稍苏而又遽征与不赈何异诏悉蠲之后致仕归卒源诗文博雅兼工书法有米氏风
　　吴愈字惟谦昆山人成化乙未进士知叙州府平马湖土司乱歴河南参政清藩府侵占屯田陈璚字玊汝长洲人成化戊戌进士由庻吉士改兵科给事中论奸僧继晓罪置之法又封事屡上人咸谓得谏垣体歴大理少卿狱多平反屡迁南左副都御史兼管操江致仕归卒
　　刘缨字与清吴县人成化戊戌进士歴知武陵滕县擢御史出按广东正豪猾诬陷罪及诛武弁之以捕盗肆虐者寻以劾外戚忤防武宗杖而释之累擢右佥都御史再抚四川徧巡边境调度精明威震诸番后以刑部尚书致仕
　　沈林字材美长洲人成化辛丑进士知晋州有异绩迁守顺庆治行为诸郡甲以云南参政入贺忤刘瑾落职寻复起歴副都御史廵抚贵州平镇筸铜仁乌罗诸叛苖改抚山东以疾致仕
　　冯玘字良玊常熟人成化辛丑进士除泌阳知县捕豪猾抚流民以政最擢御史出按贵州疏请平都匀叛獠又按浙江治镇守中贵不法事终福建副使
　　盛洪字思禹昆山人成化甲辰进士歴海道副使捕斩海贼严禁通番坚却市舶中官之餽擢山东按察使卒
　　沈杰长洲人成化甲辰进士知归徳州州当黄河冲杰筑长堤开白栁等河河水由之入淮民免垫溺歴知衢州府大兴水利修复堤闸民得灌溉而城中絶水患终河南布政
　　蔡昻字惟中长洲人通经学尤精法律成化甲辰以诸生贡入南雍寻歴南大理寺有盗发牛首山麓秦桧墓捕得法司议寘大辟昻独建议桧罪通于天今墓被盗发殆天降之罚耳请从末减寺卿韪之昻由是知名以明法除九江府推官多雪寃狱
　　冯琨字君夫昆山人成化丙午举人治中官蓟州知州以清覈牧地草塲事忤勲贵诬奏下狱孝宗阅其辨疏特诏复官正徳初刘瑾复以前事逮系琨久乃得释终登州知府
　　毛埕字贞伯吴县人成化丁未进士授南工科给事中劾巨珰薄琮罪论死镇广安逺侯栁景诬搆广抚秦纮埕又劾之纮释而景罢歴南太仆卿宸濠反大司马乔宇采埕议委督泗颍和阳诸军为江表声援进右副都御史致仕孙堪字公舆万歴戊戌进士官御史出按云南疏争贡金加额事又劾镇臣骄横仕至通政使
　　张玮字嘉玊苏州卫人成化丁未进士授工部主事分杭州严察奸蠧课赢而不以羡进进郎中督漕河徐州兴革必尽民利不为势挠中贵过其地皆敛戢为刘瑾所陷谪戍辽阳瑾败释归玮居官素亷晚歳益贫至晨夕不能自给及卒郡邑为赙襚乡人敛资葬之
　　叶绅字廷缙吴江人成化丁未进士歴礼科给事中治十年绅请太子早出阁择讲官谕教寻以修省陈八事复专劾中官李广八大罪未久广竟得罪绅擢尚宝少卿卒
　　王哲字思徳吴江人治庚戌进士授御史歴按福建广东江西所至清军伍理盐务平剧贼防民隐作士气又劾江西镇守董让不法事上切责让自是中官少戢后以佥都御史廵抚江西宸濠惮之旋为所毒乞归卒从孙有功字可大万歴癸未进士由遂昌知县擢御史有清节赠光禄少卿张琮字廷献吴县人治庚戌进士自礼部郎中出为陜西防议刘瑾衔之谪济宁州知州甫一月擢御史出抚甘肃时寘鐇初平人情未定琮广布恩威邉陲以宁迁湖广副使白莲伪教啸聚千余琮俘戮渠魁而贷其余襄地安堵累擢右副都御史廵抚湖广平徳安襄阳芒部诸妖逆终南京右副都御史
　　卢翊字鳯翀常熟人治庚戌进士歴御史出按四川兼视水利凿都江堰连岁大熟抚降天全六畨招讨司迁副使守御松潘更定戍法禁戍长苛敛修铁索桥及葺治栈阁以通道行者便之土人名卢崖阁进云南参政建策筑堡于姚安界中择将屯守以絶生熟彞之入寇又洱海地素苦旱为开陂储水筑坝障泉而田得灌溉人食其利以荐擢广西布政卒
　　毛澄字宪清昆山人治癸丑廷对第一授修撰正徳中歴迁礼部尚书屡进谠言世宗由兴邸即位以澄迎立功加官防坚辞不受大礼议起澄力持尊无二统之议帝不从澄苦争不得遂引疾归卒諡文简澄歴事三朝论事侃直不少媕阿有古大臣风节同县张羽由进士官刑部郎以议大礼忤防廷杖削籍
　　吴一鹏字南夫长洲人治癸丑进士选庻吉士歴侍讲忤刘瑾出为南京部曹瑾诛复故官嘉靖初累拜礼部左侍郎力争大礼疏论兴献帝不当建庙京师又力纠给事中陈洸附防议礼之罪俱不从后以南吏部尚书致仕卒諡文端
　　盛应期字斯征吴江人治癸丑进士授工部主事忤太监李广遂搆以罪谪安宁驿丞累迁云南佥事以裁抑镇守太监梁裕为所劾逮系诏狱寻得释歴右副都御史廵抚四川江西进督两广所莅皆着威惠屡奏平贼功既引疾归里以河决徐沛特起右都御史徃治之应期建议开昭阳湖东百四十余里为永久计兴役垂成为言者所阻而罢
　　杨升字起同吴县人治癸丑进士选庻吉士改户科给事中有大臣以罪斥复夤縁再进升疏劾之人惮其劲补礼科覈视辽阳邉储斥不法数人邉塞肃清子伊志嘉靖丙辰进士累官右副都御史廵抚南赣亦着声绩
　　朱希周字懋忠昆山人父文官御史有直声希周举治丙辰廷试第一人授修撰迁侍读以忤刘瑾左迁歴礼部侍郎嘉靖初大礼议起希周力持谠论风节挺特累官南京吏部尚书以考察忤权贵乞致仕家居益廉静自持卒諡恭靖
　　顾潜字孔昭昆山人治丙辰进士选庻吉士改御史屡论时政皆见采纳又劾光禄少卿祝祥阿附外戚太常卿崔志端左道惑人皆斥去武宗即位疏言嗣服之始当崇敬畏戒佚欲任耆硕逺佞幸时论伟之出督京畿学政为刘瑾党所搆罢归周伦字伯明昆山人治己未进士自新安知县擢御史正徳中勘太监李兴伐禁林山木事上嘉其直以忤刘瑾斥归瑾诛复起出按山西奏筑太原南关新城宁武关上堡垜口濠堑邉境永赖嘉靖中累迁南京刑部尚书卒諡康僖子鳯鸣字于岐正徳戊辰进士歴刑兵二部郎中以吏干称终大理寺丞
　　周用字行之吴江人治壬戌进士正徳初官南兵科给事中极谏以中防斥廷臣且请治镇守江西中官罪时多其直出为广东参议预平畨禺盗有功嘉靖中歴南刑部尚书致仕用端亮有节槩人惜其去以荐起工部尚书督河道寻改漕运未上召拜左都御史迁吏部尚书卒諡恭肃
　　陈察字原习常熟人治壬戌进士正徳初由南昌推官擢南御史寻改北刘瑾既诛武宗犹日狎羣小察偕同官极谏出按云南嘉靖初复按四川先后请罢镇守中贵又伸救谏臣杨言直声震朝野歴佥都御史抚南赣旋以忤防斥归弟寰举进士仕至祭酒正徳中以直谏夺俸
　　陆鳌字镇卿吴江人治壬戌进士授荆州府推官廉勤明允诸郡多疑狱上官檄鳌徃决之擢御史廵山海关疏筹邉三事悉见采纳复按河南夺宣武等卫田为势家所占者六千余顷给诸贫军岁增粮四万石终浙江参政
　　顾鼎臣字九和昆山人治乙丑廷试第一授修撰嘉靖初以直讲受眷歴吏部左侍郎请授曾子后五经博士比三氏子孙从之进礼部尚书京师淫雨四方多水灾鼎臣请赈饥弭盗报可寻以本官兼文渊阁大学士卒諡文康鼎臣官侍从时屡陈东南赋役不均之弊世宗特勅抚臣厘定之倡筑昆山城后有倭警邑赖以全乡人立祠祀之孙谦服天启中田贡除昌化知县治以严办闻吴山字静之吴江人尚书洪子正徳戊辰进士官刑部郎中抗直不挠权势力谏武庙南廵忤防廷跪五日屡迁河南廵抚劾伊王府宦竖及临漳王府将军之为民害者左迁浙江参议后歴抚四川南赣并着声绩终刑部尚书弟岩同榜进士授给事中乾清宫灾疏陈数十事语皆切直仕至四川参政子邦贞嘉靖癸丑进士官湖广按察有抚讨土司功终太仆卿曾孙易字日生明季癸未进士以名节着
　　方鳯字时鸣昆山人正徳戊辰与兄鹏同举进士鳯官御史武宗时屡谏廵幸江西副使胡世宁以忤宸濠被逮力救之荐王守仁当不次用世宗初大礼议起鳯力持正论以兄附张桂之议因并劾之旋自劾以谢兄遂免归初鳯鹏素友爱及鳯罢鹏亦以太常卿告归兄弟雍穆无间
　　陈逅字良会常熟人正徳丁丑进士嘉靖初官御史同官以直谏逮讯逅抗疏申救下狱廷杖谪合浦主簿累官河南副使帝幸承天坐供具不办落职后频荐不起
　　孙国华字珍凡万歴甲戌进士知东平州擒剧盗决疑狱终广州知府
　　沈汉字宗海吴江人父奎有孝行汉举正徳辛巳进士授刑科给事中论中官马俊王堂罪嘉靖改元诏蠲逋税汉以民间己纳者多饱吏槖请已征未解者作来年正课又兴献帝议加皇号疏陈不可霍韬欲
　　改官制力陈其谬及张寅狱起执法大臣　　　　　　　　　　　　　　　　　　　　　　【多】得罪汉抗章申救廷杖削籍隆庆初赠太常少卿
　　王同祖字绳武昆山人正徳辛巳进士选庻吉士授编修嘉靖中以议兴献庙制被斥用荐起歴司业九庙灾上言宗庙宜藏主石室引公羊传及汉仪为证人服其博识子逢年字舜华高才嗜古能世其学
　　朱观字颙伯昆山人嘉靖癸未进士官御史言事忤防廷杖廵按陜西奏筑花马池至横城堡邉墙百六十余里永为西陲利终河南布政
　　顾梦圭字武祥昆山人御史濳子嘉靖癸未进士官南吏部郎应诏陈言论六事尤论中官镇守之害得防撤还擢广东参议乞止海北采珠之役参政福建平连江寿宁松溪诸寇终江西布政子允黙有文名同县陆冕字子端梦圭同榜进士授礼部主事以劾方士陶仲文廷杖谪浮梁驿丞后歴陜西副使
　　陆粲字子余长洲人嘉靖丙戌进士选庻吉士改工科给事中劲挺敢言时张璁桂蕚擅政粲劾其罪帝悟立斥之寻复用霍韬言召还璁蕚下粲狱谪都镇驿丞迁永新知县前后获盗数百奸猾屏迹以念母乞归母殁毁甚未终丧而卒粲嗜学博通古今有著述行世
　　秦鳌字子元昆山人嘉靖丙戌进士歴兵科给事中劾魏国公徐鹏举中官赖义不法状彗星见劾张孚敬妬贤病国帝遂罢孚敬及孚敬再相汪鋐承风防以考察谪鳌东阳县丞屡迁福建参议卒曹逵字履中常熟人嘉靖己丑进士官御史以纠冢宰汪鋐罪忤防廷杖谪蕲水知县中人从章圣梓宫过境恣索供帐逵令吏民牵板水次己公服前引中人素闻其刚直遽引去
　　周大礼字子和昆山人嘉靖壬辰进士知兴化府兴木兰障水之役以备旱涝歴山东登莱道除海壖渔税
　　严讷字敏卿常熟人嘉靖辛丑进士选庻吉士歴侍读三吴困倭患后岁复大祲有司征敛益急讷疏请蠲贷帝从之累迁礼部尚书改吏部慎选曹郎务抑奔竞振淹滞又仿先朝三途并用法州县吏政绩异者破格超擢铨政一新寻拜武英殿大学士仍掌铨政以疾告归卒諡文靖孙栻字子张明季甲戌进士除信阳知州设守严宻寇不敢犯为督师卢象升所重
　　徐申字周翰昆山人嘉靖中由乡举歴刑部主事张延龄系狱申奏记尚书宜援议贵议亲例请于帝以慰昭圣太后心帝震怒尽収系前后提牢主事申廷杖谪外任不赴官而归与同里魏校辈歗咏为乐久之卒
　　王赉汝字以善常熟人嘉靖中由乡举授增城知县地接五岭素多盗设方畧获斩之歴汉阳知府涢水淤塞出府羡金募役开濬溉田千顷名王公河
　　袁洪愈字抑之吴县人嘉靖丁未进士歴礼科给事中以劾严嵩私人出为福建佥事屡迁湖广参政所在以清节着嵩败召为南太仆少卿歴南礼部尚书改吏部引年致仕卒諡安节洪愈通籍四十余年所居不增一椽出入徒步及殁廵抚周孔教捐金葬之
　　张勉学字益甫长洲人嘉靖丁未进士由翰林改给事中方士陶仲文受封爵抗疏驳之出勘邉事劾仇鸾滥杀冒功谪内黄丞累迁佥事分廵长沙平藩府租额听县征解民便之分守衡永宣布恩威苖民慑服
　　徐栻字世寅常熟人嘉靖丁未进士自宜春知县擢南御史忤严嵩谪浙江布政司都事累迁江西参议监戚继光军破境内羣盗又平花园洞贼歴佥都御史廵抚浙江修筑海盐隄二十余里以南工部尚书致仕孙复祚字阳初才名甚盛
　　陈瓒字廷祼常熟人嘉靖丙辰进士自永丰知县擢刑科给事中劾罢严嵩党二人请録建言废斥者廷杖削籍隆庆元年起官吏科请卹杨最杨继盛而诛曲杀沈錬之杨顺路楷皆报可擢太常少卿忤高拱谪官后以荐起累迁右副都御史振肃纲纪复以直言忤时相除南刑部侍郎卒諡庄靖杨成字汝大长洲人嘉靖丙辰进士授工部主事累迁四川防政按蜀藩侵占山林陂田悉还之民进广西左布政桂林用兵成调画有功擢都御史廵抚江西赈灾荒修水利民尸祝之入为工部侍郎歴南兵部尚书劾巨珰张鲸罪斥之予告归卒諡庄简
　　申时行字汝黙吴县人嘉靖壬戌进士第一授修撰歴吏部左侍郎万歴六年拜东阁大学士十一年进首辅时行性平粹承前相综覈之后一切为寛大以谐人情亦数有献纳録建言诸臣罢内操皆有力焉尝力言催科急廹征派加增刑狱繁多用度侈靡之害十九年予告归里又二十三年卒年八十諡文定
　　郭谏臣字子忠长洲人嘉靖壬戌进士授袁州推官列严世蕃诸不法状上廵按御史林润润以入奏世蕃伏诛歴吏部员外郎防中官殴御史阙下抗疏请正其罪屡擢郧阳廵抚未任卒
　　韩世能字存良长洲人隆庆戊辰进士选庻吉士授编修歴礼部左侍郎尝奉使册封朝鲜及楚藩餽遗无所受分校乡防试所拔多知名士又吴县刘瑊字玊俦隆庆辛未第二人及第授编修歴中允亦有清望
　　赵用贤字汝师常熟人隆庆辛未进士选庻吉士授检讨防论辅臣张居正夺情事廷杖削籍后起原官累迁吏部左侍郎初用贤以建言得谴名震一时及再起声望益重为执政所忌遂不得安其位而去公论惜之卒諡文毅
　　顾其志字太冲长洲人隆庆辛未进士万歴中官陜西参政时西陲告警其志有保灵武功累迁陜西布政裁抑矿税二珰歴左副都御史总督三邉有红水青阳诸防疏止矿税减织造发二珰恶迹撤之改总南宪
　　顾九思字与睿长洲人隆庆辛未进士授丰城知县万歴初以治行擢户科给事中歴礼兵都给事中条奏皆有关军国大计咸推其谠直累迁右通政以病乞归裔孙太学生希喆以学行称三典康熙庚辰进士盛有文誉
　　沈璟字伯英吴江人汉曾孙万歴甲戌进士歴吏部考功员外郎时有册封郑贵妃之防璟疏请定国本并请王恭妃封号忤防谪行人司正迁光禄丞寻乞归卒天启初赠光禄少卿弟瓒字子勺万歴丙戌进士歴江西佥事以行义着乡里
　　朱熙洽字鸿甫昆山人万歴甲戌进士授濳江知县清民田筑砖城歴贵州副使所至皆以清严着孙日爃万歴壬子举人官工部员外郎督临清厰有守城绩
　　陈子濳吴江人以字行佥事僎孙万歴丁丑进士授行人选礼科给事中有清直声降福建布政司照磨歴兵部郎中发武弁餽金事致之法终湖广佥事子濳性笃孝母丧饮泣一目丧明
　　顾云程字务远常熟人万歴丁丑进士授淳安知县调繁嘉兴皆有善政擢御史出为江西佥事九江有景徳镇之乱云程抚其巨魁蓝芳威后为名将歴贵州参议安辑容山铜仁二苖转覇州兵备绳税使马堂以法终南太常寺卿子大章
　　张栋字伯任昆山人万歴丁丑进士授新建知县时清田议起栋徧歴相视定上中下三等遂为永利治以严办闻擢工科给事中累陈时政皆得俞防歴兵科都给事中以疏争国本救言官斥归天启初赠太常少卿
　　吴之佳字公美长洲人万歴庚辰进士授襄阳知县有善政擢兵科给事中歴刑科都给事中以谠直着时册立久稽礼垣李献可以豫教请上严谪之之佳偕同官抗疏力争并削籍一时有吴中三谏之目谓之佳及张栋叶初春也天啓初赠之佳太仆少卿孙适字幼洪崇祯丁丑进士歴兵科右给事中因忤权奸得罪直声震一时后遭母丧以毁卒
　　叶初春字处元吴县人万歴庚辰进士授顺徳知县建水坝以扼海寇丈量阡陌赋额一清循良为岭表最召拜礼科给事中转左以疏救同官李献可落职天啓初赠光禄少卿
　　伍袁萃字圣起吴县人万歴庚辰进士歴兵部员外郎署职方事李成梁子求为锦衣大帅袁萃力寝之累迁广东海北道副使中官李敬辖珠池其参随擅杀人袁萃捕论如法后致仕归时常熟陆枝字培吾以乡举知彞陵州税阉将抵荆爪牙恣为奸利枝率州人追而沈之阉不敢问
　　申用懋字敬中吴县人大学士时行子万歴癸未进士授刑部主事歴兵部职方郎中熟悉九邉要害掌枢者深倚之先后歴枢曹十九年望最着天啓初累官右副都御史廵抚顺天以忤珰罢崇祯初起兵部左侍郎进尚书拮据城守大着劳绩弟用嘉字美中万歴壬午举人歴官贵州参政诸寿贤字延之昆山人万歴癸未进士甫释褐与同年生顾允成等疏论房寰诬劾海瑞罪夺冠带放还久之起南阳教授歴礼部主事戚里中贵干请皆拒之以疾乞归以经学指授后进筑室吴之华山纂述周易未毕而卒
　　袁黄字坤仪吴江人万歴丙戌进士授宝坻知县省重役裁苛派筑堤扞海水辟旷土擢兵部职方主事时有援鲜之师黄疏请赴军前赞画遣竒士冯仲缨金相往说倭将约盟解甲事垂成为阃帅所忌遂落职天啓改元追叙东征功赠尚宝司少卿黄博学尚竒尤精律吕歴法
　　王临亨字止之昆山人万歴己丑进士授西安知县调海盐守洁才敏谳狱如神擢刑部主事恤刑广东故事减大辟不得过百人临亨平反二百余人吏执案请曰应活人耳宁计驳耶迁郎中大着明允之誉子志坚志长志庆皆知名时有一鳯三雏之目
　　翁宪祥字兆隆常熟人万歴壬辰进士除鄞县知县以课最征入歴吏科都给事中疏请东宫讲学福王之国纠中官黄勲等不法事知县满朝荐等以忤税使系狱力请释之迁太常少卿卒弟愈祥应祥并居官有清名宪祥子汉麟尚气节终南安推官
　　金士衡字秉中长洲人父应征云南参政以廉能称士衡万歴壬辰进士南工科给事中兼掌六科事极陈矿税之害请撤还中使语极剀切又争辅臣沈一贯庇被察给事御史擢南通政参议歴太仆少卿士衡清介敢言士论推重
　　陆化淳字君复常熟人万歴壬辰进士授工部主事歴知金华府义东二邑困于开采遂定全浙补价议革守矿兵省费以千数复守赣州亷敏如在浙时以勤卒官弟化熙字羽明万歴癸丑进士官工部出莅夏阳漕渠山东莲妖骤发突犯东关化熙有御寇防漕功终湖广参政
　　沈珫字季玉吴江人汉曾孙与兄琦弟珣号沈氏三鳯珫举万歴乙未进士以母老不谒选母殁服阕始仕歴东昌知府持守清介福藩就封中人过临清暴横以珫约束严皆不敢肆迁副使岁旱蝗珫赈饥歼盗东土获安少子自南以文学有盛名由进士除蓬莱知县清操肖父
　　缪国维字四备吴县人万歴辛丑进士累官贵州副使闻安酋难作叱驭兼程抵任枕戈坐甲者三阅月围解叙功迁防政寻告归子慧逺顺治丁亥进士有文誉孙锦宣康熙癸丑进士授编修品行端雅继让戊辰进士彤丁未状元有传
　　汪起鳯字无朋长洲人万歴辛丑进士歴江西防政分守南瑞弭孽宗之变迁按察使分廵岭北赣州兵哗辱帅围署皆正其罪境内获安累擢广东布政
　　徐待聘字廷珍常熟人栻从孙万歴辛丑进士歴湖广佥事分守荆南奢酋绎骚缮兵庀饷楚地晏然迁陜西按察使抚臣乔应甲希魏忠贤意急追故侍郎王之寀赃钜万待聘故缓之与应甲抗不少屈寻引疾归从弟待任字廷葵以乡荐歴沔阳知州楚藩中涓杀人捕置之法民田为相国子所夺断还之亦以强直名
　　葛锡璠字中恬昆山人万歴辛丑进士歴刑部员外有大司马私人受戎帅赂事露属刑部庇之锡璠不可卒按以法屡擢河南分守道歼灵宝盗魁散其余党中州以安终河南按察使子鼏字端调崇祯庚午举人笃学嗜古家多藏书悉锓板行世王心一字绳甫吴县人万歴癸丑进士由行人选御史天啓初疏论客魏宠盛及救言官之攻客氏得罪者忤防斥归寻复官歴迁应天府尹又以纠阉党削籍直言劲节推重一时崇祯初起用终刑部侍郎
　　陆康稷字宇粒吴县人万歴丙辰进士知贵溪庐陵二县有亷能声擢兵部主事忤魏忠贤落职崇祯初复官歴文选郎中长洲管玉音天啓乙丑进士授工部主事以督工节费忤珰被陷廷杖斥归孙朝肃字恭甫常熟人万歴丙辰进士授刑部主事光宗时红丸一案朝肃首发正论又上书规切辅臣方从哲人多悚服出知兖州府预平莲妖屡迁广东布政弟朝让由进士歴江西布政所至有循良声
　　瞿式耜字起田常熟人礼部侍郎景淳孙湖广防议汝说子举万歴丙辰进士授永丰知县有惠政调江宁永丰民乞留命再任崇祯初擢户科给事中矫矫立风节所建白多当帝意搏击权豪人皆惮之寻以枚卜事牵连谪官复起应天府丞歴广西巡抚
　　姚希孟字孟长吴县人举万歴己未进士选入翰林希孟力持清议以刚直称天啓中希孟以母丧归旋被论削籍崇祯初起左赞善时辅臣定逆案多所咨决歴迁詹事在讲筵四年频有献纳为温体仁所忌出掌南院寻移疾归卒諡文毅子宗典字文初崇祯壬午举人名行甚着孙田修字徳中康熙辛酉举人通州学正
　　顾宗孟字岩叟长洲人万歴己未进士知定海县防有调援之役定兵怒其帅婪侵鼔噪宗孟至武塲谕以大义得解散擢御史遇事敢言权要侧目乞飬归与文震孟姚希孟称吴中三孟
　　顾锡畴字九畴昆山人万歴己未进士改庻吉士授检讨天啓中魏忠贤势大炽以锡畴典试福建程策中有讥刺语遂削籍崇祯初召复原官歴礼部左侍郎条列用人五失五善及耗财诸弊帝善之因与杨嗣昌忤为所搆落职归复起南京礼部左侍郎进尚书
　　文震孟字文起吴县人待诏征明曾孙弱冠举于乡以学行负盛名十赴防试至天启壬戌始举进士第一授修撰时魏忠贤渐窃柄累逐大臣震孟上疏规切时政镌秩调外旋斥为民崇祯初召为侍读歴少詹事频有建白谠直益着特拜礼部左侍郎兼东阁大学士甫两月为温体仁所搆而罢震孟刚方贞介有古大臣风节卒諡文肃子诸生秉字孙符有高行
　　顾其国字在一吴县人天啓壬戌进士授永丰知县靖萑苻革耗羡值岁灾祲曲措粮赋民不知困以政最擢御史出廵按陜西茶马解京马匹独逾常额
　　许士柔字仲嘉常熟人天启壬戌进士选庻吉士歴左庻子侃直负气节时羣小所辑三朝要典虽燬而改削光宗实録未正士柔抗疏力争遂与当国者忤出为南国子祭酒寻降尚宝司丞迁少卿卒族子重熙字子洽博雅有史才
　　李模字子木吴县人天啓乙丑进士授东莞知县以政最擢御史慷慨论时事有慎狱详刑诸疏廵按正定劾奏镇守中官谪南京国子监典籍其后濳居著书以寿终
　　朱天麟字防初昆山人崇祯戊辰进士授饶州推官凡摄六篆皆以廉惠得人心并建祠祀之戊寅考选以条对兵食称防擢编修甲午正月奉差出都中涂闻京师陷一恸几絶
　　蒋灿字韬仲长洲人父育馨由乡榜知清流县有惠政灿举崇祯戊辰进士除余姚知县捍御蔡城获全歴官枢曹出备兵天津作三台为捍蔽保全南浙粮运长芦盐课归里后遭母丧哭泣过哀两目丧明人称其孝
　　赵士春字景之常熟人吏部待郎用贤孙叙州知府隆美子崇祯丁丑第三人及第授编修枢辅杨嗣昌夺情士春抗疏劾之末言臣祖用贤当神宗初辅臣张居正蔑伦起复臣祖慷慨建言几毙杖下腊其败肉以示子孙臣不敢背家学而防先训疏入谪福建布政司检校后复原官终左中允蒋棻字畹仙常熟人崇祯丁丑进士除南海知县弭盗锄奸豪猾屛迹调建安时多盗警棻濬城隍募乡勇得胜兵数百屹若雄镇抚臣举通省亷干第一以礼部主事归里
　　盛王赞字子裁长洲人崇祯丁丑进士授兰溪知县以清惠称举卓异第一以忤廵按被纠崇祯素知王赞名尝对辅臣称其强项后补东阳甫七日以内艰归遂隐居阳城为村塾师屋旁有田二畆卒之日嘱其子曰此吾祖宗所遗也
　　国朝金之俊字彦章吴县人万歴己未进士授中书舎
　　人屡擢兵部添注右侍郎
　　皇朝顺治元年仍授以兵部右侍郎歴秘书院大学士加太傅康熙元年予告归里卒諡文通之俊受知
　　世祖恩礼优渥有清勤端慎之褒疏陈江浙白粮民运之
　　累得改官运民至今赖之
　　顾予咸字小阮长洲人顺治丁亥进士授宁晋知县畿南多盗廉其魁数人捕弗诛厚衣食之为耳目盗悉惊散县地多不耕上官征赋如故力争乃免又平赋役而豪家不得匿田以累贫弱调知浙之山隂两举卓异擢刑部主事歴吏部考功员外郎时当掌计遽移疾归适郡有大狱株累逮系昭
　　雪后居乡风格峻整为后进所惮
　　孙鲁字孝若常熟人明广东布政朝肃子顺治壬辰进士授衢州推官西安有重狱久未决鲁廉察得实论如法其余多所平反逺近翕然称神明歴大同知府地近邉而俗朴鲁兴礼教设义学诵相闻宿习丕变
　　王师征吴逆调发旁午鲁挽粟飞刍士获宿饱以母老
　　乞终养归
　　宋徳宜字右之长洲人明御史学朱子顺治乙未进士选庻吉士授编修屡迁左都御史请弛海禁以资滨海居民生计严纠大帅之驭军无法者歴吏部尚书杜絶请托清厘铨法进文华殿大学士徳宜风度端凝赞理机政尤称慎宻卒于官諡文恪子骏业字声求康熙乙卯副榜歴官兵部右侍郎大业字彦功康熙乙丑进士仕至内阁学士徐元文字公肃昆山人顺治己亥殿试第一人授修撰屡迁国子祭酒训士严肃歴左都御史整饬纪纲澄肃吏治屡陈时政多见采纳以事镌秩解任复原官洊陟刑户二部尚书进文华殿大学士兼掌翰林院事辅臣绾院篆异数也罢归舟过临清使检视囊槖衣装之外唯图书千卷人服其清子树本字道积康熙丁丑进士官编修
　　许定升字升年长洲人顺治甲午副榜授禹城知县决断明敏俗多投缳赴井以中怨家定升览牒立察其虚实受事三年止定真命两案又捕治豪蠧不少贷治声大着引疾归里力行善事与同志积粟赈饥复倡设育婴堂乡里称之
　　陆在新字蔚文长洲人康熙丙午举人除松江教授举卓异擢庐陵知县清操特着每晨拜诵戒石四箴乃视事建二亭县门榜曰问苦息事每置投牒者于中令谛思之多自悔求息者不息乃详讯之曲直立判尝裹粮诣乡朂民孝悌力田蔼如家人暇则与诸生讲徳论文士习益醇邑大治卒于官民罢市巷哭
　　吴一蜚字翼生长洲人康熙丁未进士授山西山隂知县岁屡不登一蜚频请缓征蠲赋赈粟平粜又连决疑狱人颂为神补洪雅县蜀中自遭明季寇乱后征税不及原额十一时抚臣以承平日久民稠土辟欲复赋额之旧一蜚力争得减入为工部主事擢御史累官刑部尚书转吏部在职皆以廉慎称卒于位贫无以殓借朝士赙始克庀丧事蒋伊字谓公常熟人明礼部主事棻子康熙癸丑进士选庻吉士改御史有陈六部积习及请减白粮之价诸奏弹劾大吏无所挠避又集民间疾苦绘十二图以献
　　圣祖披览嘉纳出为参议督粮广东多所兴除迁河南提学副使以实行移士习公明称第一卒于官先是闽逆之变禁兵驻苏城以供调遣人皆惴恐伊疏
　　言内地不必防御以身家力保无他虞得撤回郡人徳之
　　归允肃字孝仪常熟人明刑部主事起先子康熙己未殿试第一人授修撰辛酉典试京闱所拔皆寒畯刑部尚书魏象枢昌言于朝庆其得人歴官少詹事与议政事持正不阿以疾吿归居乡有清望
　　陶元淳字子师常熟人康熙戊辰进士授广东昌化知县作浮粮考鱼鳞册防稽经费録区分县事如家事为民请命与上官徃复千言动以至诚海外武弁骄横尽发其奸状将吏敛戢时行村落问民疾苦行不坐乘暑不张葢以劳卒官邑人尸祝张孝时字嘉锡吴县人康熙辛未进士选庻吉士改栾城知县濬洨沙诸河故道延袤四十余里列植榆栁以固隄防邑之水患遂息在官二载政绩特着以廵抚荐及九卿保举擢宁州知州抚绥疲瘠民日休息又疏濬州西天池资民灌溉连岁大稔以疾乞休未就道而卒
</div>
    <div class="pagination">
<a href="江南通志_page474.html">上一页</a><span>...</span><a href="江南通志_page470.html">470</a><a href="江南通志_page471.html">471</a><a href="江南通志_page472.html">472</a><a href="江南通志_page473.html">473</a><a href="江南通志_page474.html">474</a><span class="current-page">475</span><a href="江南通志_page476.html">476</a><a href="江南通志_page477.html">477</a><a href="江南通志_page478.html">478</a><a href="江南通志_page479.html">479</a><a href="江南通志_page480.html">480</a><span>...</span><a href="江南通志_page476.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
