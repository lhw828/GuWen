<!DOCTYPE html>
<html>
<head>
    <meta charset="UTF-8">
    <title>元和郡县图志 - 第 47 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县图志 - 第 47 页/共 68 页</h1>
    <div class="content">管县十：成都，华阳，灵池，犀浦，广都，郫，温江，新繁，双流，新都。
成都县，次赤。郭下。本南夷蜀侯之所理也，秦惠王遣张仪、司马错定蜀，因筑城而郡县之。自秦、汉至国初以来，前后移徙十余度，所理不离郡郭。
武担山，在县北一百二十步。
大江，一名汶江，一名流江，经县南七里。蜀守李冰穿二江成都中，皆可行舟，溉田万顷。蜀人又谓流江为悬笮桥水，此水濯锦，鲜于他水。
州城，秦惠王二十七年张仪所筑。初仪筑城，屡颓不立，忽有大龟周行旋走，巫言依龟行处筑之，遂得坚立。城西南楼百有余尺，名张仪楼，临山瞰山瞰江，蜀中近望之佳处也。
南外城中有文翁学堂，一名周公礼殿，华阳国志云：“文翁立学，精舍讲堂作石室，一曰玉室。”李膺记云：“后汉中平中，火延学观，厢廊一时荡尽，唯此堂火焰不及。扌制虽古，而巧异特奇，壁上悉图古之圣贤，梁上则刻文宣及七十弟子。齐永明中，刘理图焉。”朱龄石平谯纵，勒宋武帝檄文于石壁之室，代王更以丹青增饰古画，仍加豆卢辨、苏绰之像。
少城，一曰小城，在县西南一里二百步。蜀都赋云：“亚以少城，接乎其四。”
少城，在县南一十里。故锦官城也。
摩诃池，在州中城内。
万里桥，架大江水，在县南八里。蜀使费聘吴，诸葛亮祖之，叹曰：“万里之路，始于此桥。”因以为名。
西南两江共七桥，李冰所造，言上应七星，汉代祖遣吴汉伐蜀，谓之曰：“安军宜在七星桥间。”
仙桥，在县北九里。相如初入长安题其门：“不乘高车驷马，不过汝下。”
江渎祠，在县南八里。
盘石城，在县东三十里。
先主庙，在县南二十里。
邓艾庙，在县西二里。
华阳县，次赤。管县东界，郭下。本汉广都县地，贞观十七年分蜀县置。乾元元年改为华阳县，华阳本蜀国之号，因以为名。
宋兴山，在县北三十里。
笮江水，在县南六里。
灵池县，次畿。西至府六十里。久视元年，长史李通广奏分蜀县、广都置东阳县，天宝元年为灵池县，因县南灵池为名。
武侯山，在县东南十五里。
分栋山，在县东十五里。其山北连秦陇，南入资、泸，其于东川郡此为隔门也。
氵安江，在县北四十里。
犀浦县，次畿。东至府二十七里。本成都县之界，垂拱二年分置犀浦县。昔蜀守李冰造五石犀，沈之于水，以厌怪，因取其事为名。
都江水，在县北四里。
黄花水，在县南八里。
广都县，次畿。北至府四十二里。本汉旧县，元朔二年置。蜀号三都者，成都、新都、广都也。先主以将琬为广都长，诸葛亮曰“琬志忠雅，当赞王业，非百里之才”，即此也。隋仁寿元年，避炀帝讳，改为双流县。今广都县，龙朔三年长史乔师望重奏置。
大塔山，在县东四十里。有阿育王塔，因名。
牛饮水，在县西三里。
诸葛亮宅，在县南一十九里。
郫县，次畿。东至府五十里。本郫邑，蜀望帝理汶山下，邑曰郫，是也。秦灭蜀，因而县之，不改。
平乐山，在县西二十五里。
郫江，一名成都江，经县北，去县三十一里。
故郫城，在县北五十步。晋惠帝大安二年，李雄杀汶山太守陈君遂，窃据郫城，自称大都督、益州牧。刺史罗尚数攻之，后尚为雄所败，委城夜遁，雄遂克成都，自郫迁据焉。
温江县，次畿。东至府七十五里。本汉郫县地也，后魏于此置温江县，属蜀郡，隋开皇三年废入郫县。仁寿三年，于郫东境置万春县，贞观元年改名为温江县。
大江，俗谓之温江，南流经县一里。山麸金。
氵氐江，在县西十里。
新繁县，次畿。东南至府六十里。本汉繁县地，属蜀郡，因繁江以为名也。
周改为新繁，隋开皇三年省。武德三年分广都县地重置，因周旧名也。
郫江，一名成都江，经县西，去县十一里。
双流县，次畿。北至府四十里。本汉广都县也，隋仁寿元年避炀帝讳改为双流，因以县在二江之间，仍取蜀都赋云“带二江之双流”为名也。皇朝因之。龙朔二年，又别立广都县。宜城山，在县南十二里。出紫草。
诸葛亮旧居，在县东北八里，今谓之葛阳。也明表云“薄田十顷，桑八百株”，即此地也。
新都县，次畿。南至府四十八里。本汉旧县也，属广汉郡。隋开皇十八年改为兴乐县。武德二年，分成都县地重置。
丽元山，在县北八里。
新妇岘，在县北七里。
诸葛亮八阵，在县北十九里。
彭州，阳。紧。开元户五万一百二十。乡一百。元和户九千八百八十七。
乡八十八。
禹贡梁州之地，汉分梁州为益州，即汉益州繁县地也。垂拱二年，于此置彭州，以岷山导江，江出山处，两山相对，古谓之天彭门，因取以名州。
州境：东西一百七十六里。南北七十一里。
八到：东北至上都一千九百八十五里。西南至蜀州一百二十里。
贡、赋：开元贡：交梭罗。
管县四：九陇，导江，唐昌，阳。
九陇县，望。西至州二里，本汉繁县地，旧曰小郫，言土地肥良，比之郫县也。梁于此置东益州，后魏改为九陇郡，取九陇山为名也。隋开皇三年罢郡为九陇县，属益州。皇朝因之，后改属彭州。
白鹿山，在县西北六十一里。
九陇山，在县西二十五里。连峰迤逦，凡有九曲。
导江县，望。东至州五十八里。本汉郫县地，武德元年于灌口直盘龙县，寻改为灌宁县，二年又改为导江县，取禹贡“岷山导江”之义也，属成都，垂拱二年割属彭州。
玉垒山，在县西北二十九里。蜀都赋曰：“包玉垒而为宇。”
灌口山，在县西北二十六里。汉蜀文翁穿（渝）〔湔〕江溉灌，故以灌口名山。又灌口山西岭有天彭阙，亦曰天彭门，两石相立如阙，故名之。蜀后主以建兴十四年至（渝）〔湔〕江，登观坂，看汶江之流。初，白马氐侵掠益州，刺中皇甫晏表讨之，军至都（江）〔安〕屯观坂。蜀郡何旋进谏曰：“今所安营，地名观坂，自上观下反上之象。汉高悟柏人，岑彭忌彭亡，不可不察。”晏不纳，其夜果败。
盘龙山，在县北二十里。
大江，西自茂州界流入。按孙卿子曰：“江出汶山，其源可以滥觞，及至江津，下方舟避风，不可涉也。”
蚕崖关，在县西北四十七里。其处江山险绝。凿崖通道，有如蚕食，因以为名。汉于此置县，后废。
灌口镇，在县西二十六里。后魏置。自观坂迄于顷山，五百里间，两岸壁立如峰，瀑布飞流，十里而九，昔人以为井陉之厄。
楗尾堰，在县西南二十五里。李冰作之，以防江决。破竹为笼，圆径三尺，长十丈，以石实中，累而壅水。汉成帝时，瓠子河决，王延塞之，用此法也，汉书所谓“下淇园之竹以为楗”。
望帝祠，在灌口镇城内。
李冰祠，在县西三十三里。
司马相如墓，在县东十二里。
唐昌县，望。东至州三十里。本郫县、导江、九陇三县之地，仪凤二年于此分置唐昌县。
江水，在县西北四里。
白水，在县北三里。
昌化山，在县北九里。
九陇山，在县北十三里。
岩君平墓，在县西南十里。
阳县，紧。北至州四十里。本九陇、雒、新都、新繁、什邡五县之地，仪凤二年于此分置阳县，在江之水北，因曰阳。
弥水，在县南二百五十步。
罗江水，在县北一十里。
蜀州，唐安。紧。开元户五万二十六。乡八十八。元和户一万四千五百八。
乡八十八。
禹贡梁州之域。秦灭蜀，为蜀郡。在汉为郡之江原县也。李雄据蜀，分为汉原郡，晋穆帝改为晋原郡。后魏平蜀后，移犍为郡理此东三十里，因省晋原郡以并之，仍于此西十里立多融县，取旧郡名也。隋开皇三年改属益州，皇朝初因之，垂拱二年割晋原等四县属蜀州。
州境：东西南北八到：东北至上都二千一百一十五里。东北至东都二千九百一十五里。东（北）至成都府一百五十里。东南至眉州一百七十里。西南至邛州八十三里。东北至彭州一百二十里。
贡、赋：开元贡：罗十八匹，木兰皮，沙糖。元和贡：白罗，木兰皮。
管县四：晋原，青城，新津，唐兴。
晋原县，望。郭下。本汉江原县，属蜀郡。李雄时改为汉原，晋为晋原。周立多融县，又改为晋原，属益州。后因之，垂拱二年改属蜀州。
鹤鸣山，在县西七十九里。绝壁千寻。张道陵天师学道于此。
多融山，在县西南。
斜江水，出鹤鸣山，经县西四十里。
青城县，望。南至州四十一里。本汉江原县地，周武帝于此置青城县，因山为名，属犍为郡。隋开皇三年罢郡，县属益州。垂拱二年改属蜀州，开元十八年改为青城。
青城山，在县西北三十二里。仙经云此是第五洞天，上有流泉悬澍，一日三时洒落，谓之潮泉。
大江，经县北，去县二里。
弩机水，如弩箭，水流甚急，故名之，县东南四十里。
新津县，望。西北至州八十里。本汉犍为郡武阳县地，故城东七里。又东有新津渡，谓之新津市，周闵帝元年于此立新津县，垂拱二年割入蜀州。
天社山，在县南三里，在成都南百里。北枕大江，南接连岭，每益土有难，人多依焉。
唐兴县，望。西北至州四十里。本汉江原县地，后魏于此立犍为郡。隋开皇三年罢郡，又徙道县于此，大业二年废入新津县，武德元年于废州置唐隆县，属益州，垂拱二年割入蜀州。先天元年以犯讳改为唐安，至德二年改为唐兴县。
寿阝江，一名皂江，经县东二里。出麸金。
汶井江，在县西二十里。
汉州，德阳。上。开元户四万二千五百。乡一百六。元和户二千一百一十三。
乡一百六。
禹贡梁州之域。秦为蜀郡地，汉分蜀郡为广汉郡，今州即广汉郡之雒县也。
隋开皇三年罢郡，县属益州。皇朝初因之，至垂拱二年于雒县分置汉州。
州境：东西六十八里。南北一百九十九里。
</div>
    <div class="pagination">
<a href="元和郡县图志_page46.html">上一页</a><span>...</span><a href="元和郡县图志_page42.html">42</a><a href="元和郡县图志_page43.html">43</a><a href="元和郡县图志_page44.html">44</a><a href="元和郡县图志_page45.html">45</a><a href="元和郡县图志_page46.html">46</a><span class="current-page">47</span><a href="元和郡县图志_page48.html">48</a><a href="元和郡县图志_page49.html">49</a><a href="元和郡县图志_page50.html">50</a><a href="元和郡县图志_page51.html">51</a><a href="元和郡县图志_page52.html">52</a><span>...</span><a href="元和郡县图志_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
