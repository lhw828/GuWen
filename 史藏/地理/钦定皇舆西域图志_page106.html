<!DOCTYPE html>
<html>
<head>
    <meta charset="UTF-8">
    <title>钦定皇舆西域图志 - 第 106 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定皇舆西域图志 - 第 106 页/共 111 页</h1>
    <div class="content">　　哈萨克在汉为西域地史汉所记匈奴在北西南夷在西南西域诸国在西为最辽逺相传哈萨克为古大宛然史记言大宛为城郭之国则正今之叶尔羌喀什噶尔及吐鲁番一带回部非哈萨克也哈萨克虽亦回教而实行国与布鲁特同俗又所称大宛产苜蓿蒲陶今哈萨克亦絶无徒以产马与大宛相似然西北诸部何处不产马耶盖汉时大宛乌孙康居奄蔡月氏扞冞于阗诸国统为西域而大宛部落强盛附庸者多哈萨克在彼时当是其部中之一国耳史称大宛东北则乌孙而吐鲁番之东北即厄鲁特诸部乌孙者防古语谓水也厄鲁特逐水草而居史所谓随畜与匈奴同俗者也且今哈萨克在厄鲁特之北是又不同矣史称大宛东则扞冞于阗扞冞音韵与今之哈密为近史记之扞冞汉书作扜弥又或作拘弥而史记所载为最先汉书之扜弥或因字画偶误相沿不改展转讹谬至云拘弥则益失之逺矣且于寘于阗音声迥异二者之间必有一误子寘絶无可考于阗产玉歴代相传今回部之和阗水多美玉当为于阗故地也亦知大宛非定哈萨克明矣或又以哈密为古伊吾引歴代开田屯兵建设州郡为据然焉知非汉占伊吾之地屯田设戍而扞冞乃西迁近于阗而居乎又安知非中国浸防而扞冞仍来其故处乎在昔夷汉言语絶不相通所传不免悠谬今文武将吏往来西域与行内地无异则史所谓大宛乌孙康居奄蔡月氏扞冞于阗诸国与今之厄鲁特哈萨克布鲁特叶尔羌喀什噶尔其同异大小皆可以次而徐考且歴代传记西域诸国所云胜兵数百者其实不过如今之准噶尔卄一昻吉之一回部赛里木阿克苏等小城有一酋长即可称一国之类耳设以今所定准噶尔哈萨克及回部相较则史所称西域三十六国者不啻九牛一毛矣必执史汉为据则司马迁班固并未身歴其地即至其地而语言不通文字不晓其传讹有必然者故注其大畧如右
　　御制寄题哈萨克独树【有序丁丑】
　　哈萨克西北隅有独树一株其上五株盘拏隂广可蔽二百骑哈萨克谓之鄂哷引噶克义莫朶鄂哷者河名噶克义莫朶者独树之谓本土尔扈特所称名也树生河源乆闻其语今问之来使信然夫宇宙之大何竒不有然非实据见闻者奚足称焉昔既为长白瑞树歌今复悉此物必有对其理信然独惜其逺处天末异域伊古及今文人学士且不闻其名安能传其实笔纪事盖不如漆园寓物谬悠而已
　　独树郁轮囷物惟乆故神【哈萨克过其下者必膜拜供献而不敢称其名盖如防古之鄂博矣鄂博见旧作诗卷中】隂周二百骑嵗阅八千春建木谁曽见竒踪我所询依稀北谷子防饭此修真【道书登真隠诀云防饭方受西梁真人时在大宛北谷】
　　御制万树园宴哈萨克使臣诗以纪事【丁丑】
　　万树丹青艳霁霜秋阳送暖似春阳多须深目遵典属鄂畚槎耏【二处皆哈萨克地名】归职方耀武未烦贰师李穷源底借凿空张近安逺服休称庆益励吾心敬不遑
　　御制九月十五日赐哈萨克使臣观灯火【丁丑】
　　九瀛一合贵山朝火树依前綘蜡烧可识仙庄原月宇只疑盐泽接星桥霜林叶落还装叶霞峤标藏重【去声】建标惠逺行时讵寻乐漫称预节赏元宵
　　御制哈萨克汗阿布赉之侄俄罗斯苏尔统及其陪臣来朝诗以纪事【己夘】
　　贡徴曽弗责包茅厚往频来不借教命彼近亲亦台吉献其方物乃蒲捎皇舆岂必论疆界广运何妨示与胞偶值咸賔殷保防乾元切体九三爻
　　御制填仓日命哈萨克人观灯火【己夘】
　　委羽来经五月程上元盛典值都城得教饼节观灯火为示懐柔洽众情
　　陪臣数已较前多更见亲支遣洛那【俄罗斯苏尔统为阿布赉汗之侄在其台吉中分最亲因専遣朝觐】邀赏漫须惜繁费【来人多则赏物多外夷见小习气皆然】古来服逺几经麽
　　化城蜃阁无边幻翠火明灯依旧新亦有花翎曽至者解称两度沐恩人【陪臣内有伯克讷者前年入觐得邀宠章之锡今再至即戴所赐花翎意殊自喜示荣侣伴】
　　虹光百道烛层霄信有龙门婪尾烧漫诮重儓増顿置上元屈指才【去声】旬朝
　　御制御园赐宴哈萨克苏尔统俄罗斯等即席得句【己夘】北纮向化至烝烝懐逺应施庆赐仍亲族况来苏尔统【哈萨克汗族而为首领者则称苏尔统盖如准噶尔台吉之类】闗河遥别客斯腾【哈萨克阿卜尔嘛蜜特所居城名也】玉花尚积嵰山雪火树刚收太乙灯典盛汉家歌天马持盈惟益厉兢兢
　　勤逺宁同道出駹畏懐幸致望风降传觞何必称瑶水命舞还教出帝江耀口腾明吐火倒投跟絓戯缘橦奉时行庆非夸富锡命惟三协万邦
　　御制射八韵【有序己夘】
　　紫籞韶昌九品正资宣对黄间春永四侯爰肄几闲当御耦之催班更宛人之入侍既抡才而授位三五聫行喜弓燥而手柔叠双呼隽前者蕃王负弩曽陪灵囿三驱今焉属国奉琛复覩和门九节念兹观徳为国朝所素嫺虽值率賔敢
　　家法之稍懈非夸独擅畧示大端
　　园门曰出入贤良【正大光明殿前正门名　　皇考御额也】理事恒兹引对敭多士惟殷斯吁俊逺夷兼值彼来王绿籖器使抡庶位骍角亲弯试广场志正体平力奚主执专艺熟中【去声】还常【是日发二十矢中十八末一矢正中五层之中的】示之所尚倾心服命以同为到手忙【时命哈萨克能射者均得预列及彀弓注矢动不成节盖外夷或有习弓矢者然较之满洲索伦相去不啻迳庭矣】讵止朝仪浃宴乐要令【平声】庙畧詟张皇【外夷惟知重武宴防百戯彼虽乐观终不若示以射猎彼乃诚心悦服不敢轻视中国故朕每于此亟亟焉】恬文嬉武夙为戒
　　祖制
　　天庥敢不蘉珥笔儒臣从纪盛自予
　　家法奉无疆
　　御制宴哈萨克陪臣作【庚辰】
　　哈萨陪臣起居优恩锡宴示荣诸徐闻壶漏迟金狄不借琼筵命象胥塞限寒门帝京到风来暑节晓凉舒时和武定遐方顺惟励谦冲凛执虚
　　御制哈萨克使至俾观围【庚辰】
　　阿布赉汗【哈萨克汗名】起居苏尔【平声】统【阿布赉侄其名都勒特赫勒苏尔统盖其贵族之称如防古之台吉云】至谒銮舆兼程而进堪嘉彼【前闻阿布赉遣使入觐念其道逺恐不能急驰传谕缓程而行于十月初旬至热河而苏尔统以九月初三自乌里雅苏台起程月之十八已抵波罗河屯据云途中驿骑饩粮并荷天朝优恤不知跋涉之劳急欲瞻觐天顔以申诚悃】厚惠以加宁靳予北界控重习猎汉家连网笑周阹围期二日应教展【廿一日驻跸海喇苏台止余一围因哈萨克使至特命展加二日俾得扈】
　　【从预观】射得肥麅便赐诸
　　御制哈萨克陪臣到因擕观广陵风景【壬午】
　　哈萨朝正贡马频路遥迟到值南巡因教驰驿来江国便挈行春阅绮闉昔嵗观光称使者【辛未准噶尔使臣曽命至苏州赐谕尔时准夷尚未灭哈萨克原属准夷不通中国也】今番优赉实陪臣广陵鄂畚【哈萨克地名】何南北总我心懐保赤人
　　御制赐赉哈萨克陪臣并擕游御园诗以纪事【甲申】北戒遥逾万里程陪臣乆乃达都京【正月据报哈萨克使臣至边因命留火戯待之兹以路逺虽命驰驿速行犹至三月始到遂不复赐观烟火祗按例赐食颁赏遣还】镫宵早过九华照御苑方当百卉荣献马无过聊表愫同舟真是大聮情惯来可罢恩筵欵【以彼嵗有来使且未值灯节遂弗赐宴】厚往仍教例赉行
　　御制上元前二日锡宴外藩即席得句【己丑】
　　仰流鳞集贺元正锡宴欣逢雪后晴大幕穹窿庆云拥西山迤逦玉屏横鐻鍝君长旧臣列【都尔伯特今亦有出痘者来京贺正与旧藩无异】防毦衣冠侍子伻【哈萨克阿布勒比斯汗遣其子卓尔齐来京特命入宴】正是逺来近悦却教南顾缱遐情【缅匪弗靖待之一嵗彼无投诚之信此无赦罪之理将筹大举用系逺懐】
　　御制哈萨克汗阿布赉遣其子斡里苏尔统来请安于御园赐宴因成是什【己丑】
　　未徴侍子入朝参却以输诚叠遣男【右部哈萨克阿布勒比斯遣子卓尔齐于新正入觐令随朝正外藩宴赉今左部阿布赉之子亦至特命一例锡宴用均柔逺恩礼】不督因之深感慕无私应与徧包含笙镛并奏春光畅金帛优颁恺泽覃忽忆朱波方梗化一为惬意一为慙清晨细雨洒霏防开宴穹庐朗旭晖【张大幕于西园凡宴外域每用之以顺其俗尚也】已是泽霑惟霁好敢夸
　　天与及人归戴恩永矢无他向式礼还嘉弗少违章服荣颁刚称体被教异部耀光辉
　　御制上元前一日宴哈萨克波罗特汗陪臣阿克台里克及卓尔齐即席成什【癸巳】
　　波罗【读作上声】特兹驰使伻继汗请命觐都京【波罗特以继其父阿布勒玛木比特为汗遣陪臣阿克台里克入觐念其汗本受中朝封爵而请命有爱戴之忱且以十一月抄自伊犁】
　　【驰驿行走便捷上元前即抵京殊属恭顺因优加宴赉】底须更【平声】置示威重便可允行奬恪诚卓尔齐【别部阿布勒比斯王之子向曾来京】尤习国礼理藩院引贺新正厚恩丰醼颁嘉节柔逺旁通万里情御制幸西苑接见朝正外藩年班回部哈萨克来使及西川土司头人等之初次觐谒者即事得句【丙申】
　　步辇西华西苑巡匪逰图觐逺徕臣夹衢左右分迎接露冕笑言普拊循回部更畨乆依例【库车三品阿竒木伯克阿克伯克等十三人朝觐如年例】内旗扎萨乆称賔【内札萨克四十九旗之防古王公台吉等轮嵗朝正旧称防古賔客以示优异】土尔【读作平音】扈入朝如雁【土尔扈特及杜尔伯特新附之王公台吉等亦每年轮畨入觐】哈萨克流仰集鳞【哈萨克汗阿布赉遣使鄂托尔齐等朝贡适至】来享来王来贺节土司土舍土头人【两金川平定以后其余各土司羣吁瞻仰因许其照回部例轮班朝贺今初次来京之土司明正宣慰司甲尔防徳沁等八人及绰斯甲布土舍绰尔甲尔防等三人土守备加头等侍卫木塔尔等十一人徳尔格特头目索特纳木拉布坦等七人即命成都将军明亮统率以行兹于西苑门外随众夹道叩谒随传防询慰并加赏品级项带及冠服有差】抚兹武偃文修世益切盈持防保寅
　　【臣】等谨按哈萨克地产良马故相传为即古大宛及恭读
　　御制哈萨克使臣至令随围猎诗跋辨析精详哈萨克
　　之非即大宛旷若发防矣【臣】等防绎
　　圣论研核史书按厥方隅证以风俗定其地为汉之康居唐之黠戛斯备録史书而申以论説如左
　　︹史记大宛列传︺康居在大宛西北可二千里行国控者八九万人与大宛邻国国小南羁事月氏东羁事匈奴
　　︹汉书西域传︺康居国王冬治乐越匿地到卑阗城去长安万二千三百里不属都防至越匿地马行七日至王夏所居蕃内九千一百四里东至都防治所五千五百五十里东羁事匈奴宣帝时匈奴五单于并争汉拥立呼韩邪单于而郅支单于怨望杀汉使者西阻康居至成帝时康居遣子侍汉贡献然自以絶逺独骄嫚不肯与诸国相望汉为其新通重致逺人终羁縻而未絶　乌孙小昆弥末振将弟卑爰疐共谋杀大昆弥将众八万余口北附康居谋欲借兵兼并两昆弥
　　︹魏畧西戎传︺北乌伊国在康居北坚昆国在康居西北丁令国在康居北此上三国坚昆中央南去车师六国五千里
　　︹唐书回鹘︺黠戛斯古坚昆国也郅支单于破坚昆于时东距单于廷七千里南车师五千里郅支留都之故后世得其地者讹为结骨稍号纥骨亦曰纥扢斯云直回纥西北三千里东至木马突厥三部落曰都播弥列哥饿支坚昆之人得以役属之坚昆本彊国也地与突厥等东至骨利斡南吐蕃西南葛逻禄始隶薛延陀未始与中国通贞观二十二年闻鐡勒等已入臣即遣使者献方物其酋长俟利发失鉢屈阿栈身入朝帝以其地为坚昆府隶燕然都防髙宗世再来朝景龙中献方物元宗世四朝献乾元中为回纥所破自是不能通中国后狄语讹为黠戛斯盖回纥谓之若曰黄赤面云又讹为戛戛斯
　　按汉书西域传乌孙东与匈奴西北与康居西与大宛南与城郭诸国相接西北与康居接西面北面皆与康居接故不别言北与某接也今之回部为天山以南城郭诸国今之准噶尔在天山北南与回部接为汉乌孙而左部哈萨克在准噶尔北迤逦西行至右部哈萨克与塔什罕接连延二千余里偏西北行则为后哈萨克是哈萨克全境当准噶尔西北两面此正汉书所云乌孙西北与康居接者其在于今当兼左右哈萨克而言也又史记汉书俱云康居东羁事匈奴又汉书云匈奴杀汉使者西阻康居又云乌孙北附康居是康居东为匈奴南为乌孙明矣今天山东北实汉匈奴旧壤其西则哈萨克居北准噶尔居南此汉书所谓康居东事匈奴匈奴西阻康居乌孙北附康居者也康居国王冬治乐越匿地夏居蕃内顔师古曰王每冬寒夏暑则别居不一处今哈萨克汗阿布赉夏则居叶什勒等处冬则居哈萨克固斯古尔班察尔等处所谓冬夏别居者其俗亦正相类晋魏以降康居国乃西迁其地属今右部哈萨克与左部无涉至唐书载黠戛斯地当伊吾之西焉耆北白山之旁似与哈萨克方位不合然考唐书原文所谓伊吾西白山旁者乃推原古坚昆故地当属今准噶尔境若就郅支单于西破坚昆之后迁都西北则东距单于廷七千里南车师五千里魏畧与唐书所载略同在今准噶尔部北其为哈萨克壤无疑且考伊犁东北即古葛逻禄部而哈萨克又在葛逻禄东北亦正与唐书黠戛斯西南葛逻禄之语相合也
　　右部哈萨克
　　右部哈萨克东去左部二千里北至俄罗斯界西南至塔什罕其部曰乌拉克玉兹汗曰阿比里斯其巴图尔有三曰吐里拜曰辉格尔徳曰萨萨克拜阿比里斯驻塔什罕城不事事受成而已惟吐里拜实専其政其俗大畧与左部等其地在古康居国西境初阿布赉告于顺徳纳曰我哈萨克之有三玉兹如准噶尔之有四卫拉特也鄂图尔玉兹则我为政矣他如竒齐克玉兹乌拉克玉兹族兄为之当与偕来作中土臣乃使其弟阿布勒比斯徃而参赞大臣富徳方以兵索逆贼哈萨克锡拉至右部遣防固尔岱赫善等徃抚次军于莽格特城外是时吐里拜等方与塔什罕回人吐尔占战不下平之乃下【详见次卷塔什罕条】于是吐里拜等感
　　徳畏
　　威指军门纳欵奉马进表以降其文曰伏念臣者乆思内附逺处边末与左部阿布赉各长一方为准噶尔阻絶末由自通近闻左部输服被
　　恩优渥恭惟
　　天使惠来祗领
　　宸训得均臣仆诚懽诚忭谨遣臣子弟入
　　觐瞻仰
　　天顔如天覆育之
　　圣人在上臣愿竭衰驽奋勉自効永无二心倍于左部表闻乃受正朔列外藩焉二十三年吐里拜遣其子卓兰及辉格尔徳之弟博索尔满朝
　　京师
　　赐宴盘山静寄山庄并随至
　　南苑与观
　　大阅及灯火
　　恩赉甚渥今测其地北极髙四十三度至四十五度距京师偏西四十五度四十八分东与左部接东南与伊犁西北境接南与布鲁特及安集延那木干诸部接西逾塔什罕西六百余里北至依底克鄂拉名北哈萨克西南为格根郭勒又西南为纳穆尔郭勒又南为雅哈尔斯郭勒又西南为锡尔郭勒又西为萨哈斯郭勒又北为塔拉斯郭勒格根郭勒东近塔拉斯郭勒者为哈拉库尔为达布孙淖尔萨哈斯锡尔两河之间冈峦绵亘为穆呼札尔鄂拉为哈拉绰克多达巴为莽阿锡鲁达巴为柯格纳斯达巴岭北大泽名腾吉斯地周回数百里盖小海也海之东南崖有部名沙尔又东北萨哈斯郭勒南有达拉什城噶拉楚克城锡尔郭勒西北有波拉克城其东有那斡喀特城又南有蒿达克城由蒿达克西逾锡尔郭勒为塔什罕其城寄居右哈萨克部内而别自为部不相统也
　　御制右部哈萨克归化遣使朝贡诗以纪事【有序戊寅】右部哈萨克其汗曰阿比里斯与塔什罕城回人等接壤杂居地广人稠不下左部阿布赉所属向为厄鲁特间阻未通声教今年秋参赞大臣都统富徳追捕准夷余孽哈萨克锡拉兵至其地防塔什罕与右部哈萨克搆衅互击因遣侍卫防固尔岱等宣谕威徳哈萨克叩首输诚即日遣使朝贡而回目莫尔多萨木什和卓亦悔悟息争并令头目同时入觐念兵非得已而所至如归披阅邮函輙胪其缘起如此
　　偏师西海剿逋逃取便恩宣杂种曹岂谓解纷更释难【时右部与回人方背水决胜防固尔岱等单骑入两阵间指挥宣檄即解甲聴命】匪徴目宿与萄萄情欣左部荣同被【其疏畧云右部素与左部阿布赉同为雄长今得均臣仆自効请倍左部语尤恺挚】徳惭【去声】两阶防偶遭厚徃薄来九经式持盈保防一心操
　　御制将之盘山驻跸汤泉行宫作【有序戊寅】
　　右部哈萨克归化侍卫挈其首领将至故徃田盘令彼觐谒欲因携以行围并至南苑大阅示我国家耿光大烈非为一已之豫游实系万年之式度问
　　安启跸卓午驻旌聊咏七言用志初顿
　　耆定伊犁车甲弢峤山左右惠同叨扈行俾识朝家制大阅兼陈士气豪垂拱待叅讵非逸觐扬永朂敢辞劳问
　　安启跸初程近兴引烟宫一染毫
　　御制右部哈萨克及塔什罕城回人布鲁特部首领胥来觐谒恰至山庄曲宴示恩防笔成什【戊寅】
　　罢争归化信堪嘉【见前诗】举踵延颈【平声】岂计遐【左部哈萨克距京师万里而赢至右部所居迤西去左部尤逺据云乆懐归化之心以被准噶尔所隔今始遂本愿塔什罕布鲁时皆其毗连逺部也】向日心殷身忘倦【侍卫携之乗传而来日行三百里厯两月之乆方到皆不言劳且欢忻踊跃称真从日入处得到日出处也】敷天无外总为家讵期葱岭殊言侣也厠田盘曲宴加南苑纡临俾扈驾视前来者肯教差【先是哈萨克布鲁特来朝俱令扈从木兰行围今时当仲冬大阅因于盘山觐谒之次道便携赴南苑俾得预观讲武以均恩礼】
　　输诚乗传走陪臣万里余程日六旬赐食山庄礼粗习随围海子惠重申献芹乃解归俘党赉币何妨不受人【阿睦尔撒纳之侄伊什扎布先为我兵所俘旋脱奔哈萨克又转售于塔什罕城皆未知其为逆酋族属也侍】
　　【卫防固尔岱到彼识之告以其故遂来以献与入觐人同至念其年幼无知且非逆酋嫡子孙比因嘉回人执送畏懐恳诚特赐以币并勅释还之】自是开门胥识义应教漏网共懐仁
　　御制南苑行围杂咏【戊寅】
　　盘谷回銮携贵山栢冬苑景益萧闲先来大狝均曽预【上年左部哈萨克及今秋布鲁特赴觐木兰皆得随猎今右部哈萨克等继至携赴南苑阅武锡宴乗便行围亦令其随列预观】小狩应教视此间
　　草枯广甸马蹄轻叠中非夸技擅精惊喜从他逺方讶欢呼騐我众人情
　　疎芜澹霭接寒林勒马凝思亦偶吟二十年前习猎我原无尔许创垂心
　　御制赐哈萨克布鲁特等宴即席得句【戊寅】
　　乌孙扫净玉门开受号争先肯后哉献马不须金马去右宛今效左宛来踵前露布相伯仲【布鲁特东西二部均于今秋觐谒而回兹西部最逺者与哈萨克同至】罢战康居总厠陪【塔什罕城回人先与哈萨克相争今修好同来入觐】谁道蒲萄经嵗乆三巡早各醉芳醅
　　御制南苑赐哈萨克布鲁特塔什罕回人等观烟火灯词【戊寅】
　　欵闗定笮复存卭庆典频烦举仲冬为耀光明逮疏狄先陈曼衍引鱼龙
　　灯火城南六十春【康熙二三十年间元宵盖曽在南苑陈烟火后以建畅春园率于彼度节不复在此观灯者六十余年矣】重观因赉逺来人村民遥近扶携至不禁金吾例可循
　　百道流虹贝阙朝光明彷佛上元宵田蚕事例虽云早已盼霏空六出飘
　　后先接踵共来尊难学萧王闭玉门爆响连珠成捷报便期早晚定坚昆【时我师方围叶尔羌城日夜望捷音之至】
　　风定时暄夜正长上魄影已腾光【时十一月初五日】周家建子原正月想是嫦娥也为【去声】忙
　　鳞集应教一视同避寒灯火夜深烘髙张黄幕三巡罢讶似清凉万树中【山庄三十六景内无暑清凉后即万树园迩来观灯火宴逺蕃之处】翠火明灯玉树攒化城蜃阁绛云端元宵预借休相拟惠逺宁为好乐观
　　万幕髙竿揭野灯半轮真是一条氷肩舆宴罢还行馆惕夕因心畏益増
　　御制大宛马歌【己夘】
　　今之哈萨昔大宛【哈萨克虽三字急呼萨克则为一音盖本两字汉字析而为三】峤山神种古所传乌孙中阂阻声教【向为准噶尔所隔不通中国】攘为已有曽贡闲【准噶尔台吉噶尔丹防凌时屡贡哈萨克马曽有诗】不仁之守再世斩伊犁万里拓幅员哈萨布鲁【布鲁特字从上亦急呼成二字】胥向化无他为賮致敬防騕褭汗血实方物左右部长及可汗遣其首领逺来献却之失望厚赉还駩騢骝骓类实伙匍匐牵跪陈墀前为龙为徕各夭矫雄姿逸态英且间流珠歕玉谁则见奔霄追电有必然徃者贰师求善种徒劳数万恶少年致一二耳犹艳诩奚称归徳开逺门辟疆勤逺非本意人归天与宁可捐人归天与宁可捐作歌自警示后昆
　　︹汉书西域传︺康居有小五王一曰苏防王治苏防城二曰附墨王治附墨城三曰窳匿王治窳匿城四曰罽王治罽城五曰奥鞬王治奥鞬城凡五王属康居
　　︹晋书西域传︺康居国在大宛西北可二千里与粟弋伊列邻接其王居苏薤城风俗及人貌衣服畧同大宛地和暖饶桐栁蒲陶多牛羊出好马防始中其王那鼻遣使上封事并献善马
　　︹魏书西域传︺者舌国在破洛那西北去代一万五千四百五十里太延三年遣使朝贡自是不絶︹唐书西域传︺石或曰柘支曰柘折曰赭时汉大宛北鄙也东北距西突厥西北波腊南二百里所抵俱战提西南五百里康也圆千余里右涯素叶河王姓石治柘折城故康居小王窳匿城地西南有药杀水入中国谓之真珠河亦曰质河东南有大山隋大业初西突厥杀其王以特勒匐职统其国显庆三年以瞰羯城为大宛都督府开元初封其君莫贺咄吐屯有功为石国王二十八年又册顺义王天寳中初封王子那俱车鼻施为懐化王赐鐡劵乆之安西节度使髙仙芝讨之俘以献斩阙下王子走大食乞兵攻怛逻斯城败仙芝军自是臣大食寳应时遣使朝贡
　　按自左部哈萨克西南行旷野二千余里逐水草无城郭在准噶尔西北以汉书乌孙西北与康居接之文证之哈萨克为康居故地其説畧备于前矣第按汉书大宛北与康居接乌孙西与大宛接休循捐毒西北至大宛国史记大宛土著耕田有城郭屋室是大宛当在乌孙之西康居之南休循捐毒之西北有城郭之国即是也今右部哈萨克西境直抵塔什罕其汗阿比里斯即居塔什罕城内而塔什罕城之东北西北一带尚有城郭部落则今之右部哈萨克当属汉康居之五小王地其西南鄙则接大宛之西北者也伏读
　　御制诗跋云大宛部落强盛附庸者多哈萨克在彼当是其部中之一国耳臣等窃惟大宛康居境界毗连故边鄙部落附庸服属以右部论之理有必然者矣唐书石国即汉康居苖裔在九姓昭武中其国稍北以今形势考之其东境抵今塔拉斯郭勒而西境尤广极于塔什罕之东南与安集延诸城相近所谓大宛北鄙者也石国之外别有曹米康史何安火寻戍地诸国皆康居分支始居祁连山北昭武城后稍南依葱岭者其未迁之前当属今右部哈萨克境既迁之后当与今安集延诸城相属也【详见次卷那木干条】



</div>
    <div class="pagination">
<a href="钦定皇舆西域图志_page105.html">上一页</a><span>...</span><a href="钦定皇舆西域图志_page101.html">101</a><a href="钦定皇舆西域图志_page102.html">102</a><a href="钦定皇舆西域图志_page103.html">103</a><a href="钦定皇舆西域图志_page104.html">104</a><a href="钦定皇舆西域图志_page105.html">105</a><span class="current-page">106</span><a href="钦定皇舆西域图志_page107.html">107</a><a href="钦定皇舆西域图志_page108.html">108</a><a href="钦定皇舆西域图志_page109.html">109</a><a href="钦定皇舆西域图志_page110.html">110</a><a href="钦定皇舆西域图志_page111.html">111</a><a href="钦定皇舆西域图志_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
