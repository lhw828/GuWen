<!DOCTYPE html>
<html>
<head>
    <meta charset="UTF-8">
    <title>类边长安志 - 第 52 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类边长安志 - 第 52 页/共 58 页</h1>
    <div class="content">　　　尸香
列仙传曰钩弋夫人齐人姓赵少好清净卧病六年右手拳饮食少望气者云东北有贵人推而得之召到姿色甚佳武帝反其手得玉钩而手寻展遂生昭帝后武帝害之及殡尸香昭帝即位更葬之棺空但有丝履
　　　授五行
洪范汉宫殿疏云天禄麒麟阁萧何造以藏秘书处贤才也成帝时刘向校书天禄阁专精覃思夜老人着黄衣植青黎杖进见向暗中诵书吹杖端烟然因以见向授五行洪范之文恐词说繁广忘之乃裂绅以记其言至曙而去问姓名曰我是太一之精天帝闻卯金之子有愽学者下而观焉乃出怀中竹牒有天文地图之书余略授子焉
　　　茅狗
列仙传呼子先者汉中阙下师也寿百余岁临去呼酒家妪云急（米壮）当与妪共应中陵王今夜有人持茅狗来先持一与酒家妪得俱骑乃化为龙上华山
　　　斄亭
鬼后汉书王忳字少林除郿令土官至斄亭驿亭长曰亭有鬼数杀过客不可宿也忳曰仁胜凶邪德除不祥何鬼之避即入亭止宿夜闻女子称冤之声忳曰何枉状可前来求理女曰无衣不敢进忳乃投衣与之女子乃前诉曰妾夫为涪令之官过宿此亭亭长无状枉杀妾家十余口埋在楼下悉盗取财货忳问亭长姓名女子曰即今门下游徼者也忳曰汝何故数杀过客对曰妾不得白日自诉每夜陈冤客辄眠不见应不胜感恚故杀之忳曰当为汝理冤勿复害良善也因解衣于地忽然不见旦召游徼诘问具伏罪即收系及同谋十余人悉伏辜遣吏送其葬归乡里于是亭遂清
　　　鸾歌舞
后汉列传王阜字代公重泉令今蒲城县也时太旱阜收夺奸吏按察豪猾犹是澍雨有鸾集县屋为雅乐应声而舞旬日方去其德化感如此
　　　铜龙吐酒
十六国春秋曰符徤建元十七年春正月悬珠帘于正殿以朝群臣宫宇车乘器物悉以珠玑琅玕奇宝珍怪饰之殿上有金玉栏金愽山辘轳交龙负于井上庭中有铜龙长二丈樽容三十石正旦大会龙从土中受酒口吐之于樽中
　　　屐长七尺
十六国春秋符徤皇始四年十月大雨蒲津监寇登于河中得一屐长七尺人迹称之指长尺余文深一寸徤叹曰覆载之间何谓不有
　　　长乐宫鬼
两京道里记望春亭去京城十一里东临浐水隋文帝初置以作送客亭后改望春宫炀帝改为长乐宫大业初夜见太子勇领徒十人各持兵器问杨广何在帝惧走长乐宫文武宿卫不知乘舆所在比明移仗此官炀帝遂幸洛阳终大业不敢都长安
　　　庆山
事见庆山条
　　　玉鱼
西京杂记长安大明宫宣政殿每夜见数骑衣鲜丽游其间高宗使巫祝刘明奴问其所由鬼云我是汉楚王戍太子死葬于此明奴按汉书戍与七国反诛死无后得有子葬于此鬼曰我当时入朝以路远不从坐后病死天子于此葬我汉书自有遗误耳明奴因许与之改葬鬼善曰我昔日亦是近属今在天子宫内出入不安改卜极为幸甚今在殿东北入地丈余我死时天子敛我玉鱼一双今犹在未朽以此相送明奴以事奏闻有改葬苑外及发掘玉鱼宛然见在其事遂绝
　　　僊方
唐史天宝四载西域胡僧请于昆明池结坛祈雨七日缩水数尺有老人夜请宣律师求救曰弟子乃昆明池龙也胡僧欺天求雨利吾脑命在朝夕律曰贫道持律可求孙先生去老人至孙思邈邈曰我闻昆明池有僊方若传吾救汝龙曰此方上帝不许妄传今急固毋吝俄顷捧方而至孙曰汝还无虑胡僧及至池水涨溢如故胡僧羞恚而死
　　　鱼龙飞动　
事见温泉条
　　　黑气
明皇十七事开元八年明皇幸温泉乘舆入城有黑气自城东北角起倏忽满城从官皆相失上策马踰城赴宫路下至渭川云气稍解侍臣分散寻求乘舆所在既谒见悲喜迸涕上亦怅然自还宫数日不出翰林学士通事舍人王翰作荅客问上之词曰龙跃汤泉云渐回云飞香殿气还来龙潜龙见云皆应天道常然何问哉
　　　舞马
明皇杂录天宝中甞令教舞马四百蹄目之曰其家骄每宴乐其曲谓之倾杯乐马闻其曲奋首皷尾动脚无不应节衔杯上寿禄山乱后马散人间田承嗣得之一日军中大飨马闻而舞承嗣以妖杀之
　　　澄水帛　　
事见堂宅条
　　　相汗　
事见寺条
　　　鸟鼠同穴
长安志渭水出鸟鼠同穴山按山海经云鸟鼠同穴山在陇西山有鸟鼠同穴鸟名（余鸟）鼠名（鼠戾）（鼠戾）如家鼠而尾短穿地入数尺鼠在内鸟在外而共处孔安国传鸟鼠共为雌雄
　　　鬼市
长安志务本坊在安上门外之东兴道坊相对务本坊西门盖鬼市也或风雨瞑晦闻喧聚之声秋冬夜多闻卖干柴云是枯树精也或月夜闻吟云天街皷绝行人歇九衢茫茫空有月又九衢生人何劳劳长安土尽槐根高
　　　龙行成山
三秦记曰龙首山长六十里头入渭水尾达樊川头高二十丈尾渐下可六七丈土黑不毛昔有黑龙从南山出饮渭水其行道因成土山括地志今括山首在汉长安城中及营宫殿咸以烟平其余今长安古城东南龙首山是也
　　　社树
旧经图曰董龙盩厔县人家贫众祭社众逐出之龙以泥造饭于社树而祭之后穿地得黄金因大富名其树为董龙社树
　　　干湫
城南记在咸宁县神禾原兴盛坊旧有湫池一夜龙移去南山太一谷退之诗曰天昏地黑蛟龙移雷惊电击雌雄随清泉百丈化为土鱼鳖枯死吁可悲退之太一湫诗曰嗟龙独佀智出入鬼神间不知谁为助若执造化间厌处平地水巢居插天山列峯如攒指石孟仰 【环环】 
　　　蟠龙石
郡县志蒲城县南三十里有蟠龙乡旧经图曰唐明皇游幸见原上云雾中黄龙蟠屈之象落于地化为石佀蟠龙以其地为蟠龙乡今石犹存
　　　飞鱼
太平广记长安鄠郊牛首山有涝河其水有飞鱼人入水鱼皆飞出网之鱼佀魽有翅可疗痔疾
　　　仙蜕骨
地里志在蒲城北二十里有尧山神祠宋大中祥符年大旱蒲城尹冯舜臣祷雨于尧山神曰若获甘雨重修庙貌雨既沾足舜臣割已俸料人工重修其庙地基隘狭后展右崖錾丈余石中见仙人骨枕肱而卧乃移徙出东岩安置号为僊蜕嵓有人打胫骨折亦有髓眼
　　　僊蜕石
新说曰在三川驿中今见有其石磷（石旬）长三丈余中阔尺余状类梭形上有印入脊骨节大小十余及两胁骨纹纤细虽镌镂不能及各深一二分许其上犹有骨余安西路儒学教授鹿溪贾戫至元甲午秋初应
安西王召过此题其诗曰北平太守酒半醺怪石饮羽精入神达磨西来住少室面壁九年遗其真乃知志意一坚定出入金石犹逡廵至人守已亦大事良由授之父母身乌鸢夺得与蝼蚁终为臭腐同埃尘以柔破坚出一意全骸蜕入荒山垠水间星月自长夜镜中花柳常青春至今石朽骨不朽摩挲刻画寒磷（石旬）颜回坐忘尚未省子綦嗒丧无居邻仙人仙去几千载胜事尚觉惊西秦欲令造物反汝性命与妻子汝应闻之怒且颦我来吊古三叹息爱之慕之不可亲北邙回首一大笑累累高冢何其新
　　辨惑
　　　虾蟇陵
本下马陵新说曰兴庆池南烟脂坡大道东有虾蟇陵景龙文馆记曰乃汉董仲舒墓文士过之皆下马谓之下马陵俗谓虾蟇陵琵琶行云家在虾墓陵下住下马陵是也
　　　韩信冡
本庄襄王寿陵新说曰高帝七年吕后斩韩信于长乐宫中室葬于霸城门东三十里新店墓极小此冡在唐长安城通化门外二里制度广大非人臣之所据长安志注乃秦始皇父庄襄王寿陵或曰吕不韦冡盖不韦始皇之父以此致惑俗传韩信冡韩侁冡韩生冡皆非庄襄王寿陵是也
　　　司马冡
本许后冡新说曰宣帝许后葬于司马村比杜陵差小呼为小陵以杜陵大故也秦音以小为少为之少陵改少陵乡俗传大司马霍光冡非也许后冡是也
　　　阳甲城大
见城条
　　　十姨庙
本杜拾遗庙新说曰同州白水汉彭衙县也唐明皇天宝十五载夏六月安禄山入潼关法驾狩剑外秋七月肃宗即位于灵武殿改元至德二载杜甫自贼中窜归凤翔谒肃宗授以左拾遗甫诗云去年潼关破妻子隔绝久麻鞋见天子袖露两肘涕泪受拾遗流离主恩厚有诏许至川迎家甫舅崔少府为泉尉自三川挈妻子至白水而依居焉有彭衙行甫去人思之立拾遗祠刻彭衙行立其中经五季兵火复建其祠塑十妇人呼为十阿姨庙贞佑丙子县令陈炳劝农问其故父老指其地曰此古庙基也掘出石刻命适安老人叚子新为记复建唐左拾遗杜甫祠以彭衙行立其中
　　　小儿原
本龙首原新说曰贞观政要先天后皇子幼则居内年渐长成于东内苑为大宅十六王宅诸孙又于王宅外置百孙院十六王每院四百余人百孙每院三百人置维城库诸王孙俸物给用诸王诸子勿得出外其王孙闘鸡走犬蹴踘弹射止于苑中龙首原俗号曰小儿原本龙首原也
　　　武底仓
本物定仓新说曰华州下邽县南渭河岸上乃汉之物定仓也西京杂记物定仓收贮五榖各定其性物不浥坏故秦汉隋唐皆于此置仓语讹为武底仓本物定仓
　　　百家神
本北极神新说曰咸宁县鸣犊镇风凉原上有百家神庙其像真武金初陜西东路立五十四猛安千户镇防军寨以镇西川五十四州每一寨前必立真武或天王殿以壮军威鸣犊镇立二猛安寨共真武庙于原上以壮军威为北极神庙语讹为百家神
　　　炭谷
本太一谷新说曰长安京城南八十里山中有太一元君湫池汉武帝祀太一于此构澄源阁前有太一宫俗呼为炭谷
　　　尖角里
本名潜驾里新说曰盩厔县东有村曰尖角里古老相传唐僖宗幸蜀车驾潜宿于此谓之潜驾里讹为尖角里
　　　留手足
薛综注西京赋曰华山对河东首阳山黄河流于二山之间本是一山巨灵以手擘开其上以足蹈离其下中分为两以通其流今手迹在华山之上足迹在首阳山下俱存焉
　　　饮渭水
淮南子渭水多力宜黍稷列子曰夸父逐日渴饮渭水不足乃渴死
　　　石鲸鸣吼
西京杂记昆明池刻石为鲸鱼各三丈每至雷雨石鲸皆鸣吼鬐尾皆动杜诗织女机丝虚夜月石鲸鳞甲动秋风
　　　（虫葛）烛
自焰高僧传京城怀远坊有延兴寺僧昙延戒行清高隋文帝幸其寺赐花蜡烛不燃而烛自发焰文帝奇之改为光明寺
　　　鴈塔影
新说曰龙池兵后水涸为民田瓜区蔬圃十余年庚子辛丑岁始引龙首渠水灌池许人占修酒馆至壬寅池水泓澄四无映带唯见鴈塔影倒于池中游观者无数酒炉为之一空
　　　日月精
长安志唐大明宫中有结麟楼注七圣记曰欝华赤文与日同居结麟黄文与月同居欝华日精结麟月精太上黄庭内景经曰高奔日月吾上道欝仪结麟善相保梁丘子注曰欝仪奔日之仙结麟奔月之仙
　　　布漆
异闻录载长安春明门内旧有天王阁长庆中造与南内连墙其形高大为天下最俯视宫中大和二年勑移于兴善寺坼时天王腹中得布五百端漆数十筩布如新漆如水
　　　灰中经
长安志崇仁坊资圣寺唐长安三年火焚经藏尽净于灰烬中得经数部不损一字百姓施舍数日之间所获巨万遂再营造其寺额殷仲容所题揩法端妙京邑所称
　　　音声树
西京杂记皇城尚书省都堂南门道东有古槐垂阴至广祠部呼为水厅言其清泠也相传其树夜深有丝竹之音者即有入相者俗呼谓之音声树
　　　蠒耳羊
新说曰同州沙苑出卧沙蠒耳羊其耳小如蠒细胁如筋其味偏美别处到此大耳羊生小耳羊小耳羊生号蠒耳羊其地脉如此
　　数目故事
　　　三朝
汉书注孟康曰中朝内朝也大司马左右前后将军侍中尚书散骑诸吏为中朝丞相以下至六百石为外朝东朝太后朝也惠帝东朝长乐宫往来数跸烦人乃复道故中外东谓三朝
　　　三辅
武帝大初元年改内史为京兆尹以渭城以西属右扶风长陵以北属左冯翊以辅京师为之三辅
　　　三秦
长安志项籍灭秦分其地为三封章邯为雍王司马欣为塞王董翳为翟王谓之三秦
　　　三馆
</div>
    <div class="pagination">
<a href="类边长安志_page51.html">上一页</a><span>...</span><a href="类边长安志_page47.html">47</a><a href="类边长安志_page48.html">48</a><a href="类边长安志_page49.html">49</a><a href="类边长安志_page50.html">50</a><a href="类边长安志_page51.html">51</a><span class="current-page">52</span><a href="类边长安志_page53.html">53</a><a href="类边长安志_page54.html">54</a><a href="类边长安志_page55.html">55</a><a href="类边长安志_page56.html">56</a><a href="类边长安志_page57.html">57</a><span>...</span><a href="类边长安志_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
