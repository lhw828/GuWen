<!DOCTYPE html>
<html>
<head>
    <meta charset="UTF-8">
    <title>广西通志 - 第 287 页/共 315 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广西通志 - 第 287 页/共 315 页</h1>
    <div class="content">　　一议处奉议查得奉议州原系土官黄文显其地与田州密迩岑贼之欲吞倂已久矣先于天顺年间谋杀知州黄能其嗣遂絶久无相应继立之人朝廷止设该州判官一员亦控制羁縻之意自猛贼弄兵搆乱奉议目兵胁从者大半今日大兵征讨据迹原情多从寛贷是则奉议之保全实由田州之平定今田州府既改流官而奉议亦当更变其土官久废流官久立而其百姓亦久安于流官之名但其土俗亦不能遽尔变革相应改设流官比照上思州事例选除知州一员将原选州判裁革照依旧俗管治仍将该州直本布政司不与田州干涉以离擕贰之党以正更革之始庶拨乱反正而永絶祸乱之阶用夏变夷而渐覩新美之化矣


　　广西通志卷九十九
　　钦定四库全书
　　广西通志卷一百
　　艺文
　　厯朝
　　疏
　　赴任谢恩遂陈肤见疏　　　　【明】王守仁臣于病废之余特防恩防起用授以两广军旅重寄臣自惟朽才病质深惧不任驱使以误国事具本辞免过防圣防卿识敏才髙忠诚体国今两广多事方借卿威望抚定地方用纾朕南顾之懐姚镆已致仕了卿宜星夜前去节制诸司调度军马抚勦贼防安戢兵民勿再迟疑推诿以负朕望还差官铺马裹赍文前去敦趣赴任行事该部知道钦此钦遵兵部移咨到臣捧读感泣莫知攸措伏念世受国恩粉骨虀骸亦无能报又况遭逢明圣温防勤拳若是何能复顾其他已于九月初八日扶病起程沿途就医服药调理昼夜前进柰秋暑旱涩舟行甚难至十一月二十日始抵梧州思恩田州之事尚未及防同各官查审区处然臣沿途涉厯访诸士夫之论询诸行旅之口颇有所闻不敢不为陛下一言其畧臣惟岑猛父子固有可诛之罪然所以致彼若是者则前此当事诸人亦宜分受其责葢两广军门専为诸猺獞及诸流贼而设朝廷付之兵马钱粮事权亦已不为不专且重若使震其军威自足以制服诸蛮然而因循怠弛军政日坏上无可任之将下无可用之兵一有警急必须倚调土官狼兵若猛之属者而后行事故此辈得以凭恃兵力日增其桀骜今夫父兄之于子弟茍役使烦劳亦且不能无倦况于此辈夷犷之性嵗嵗调发奔走道途不得顾其家室其能以无倦且怨乎及事之平则又功归于上而彼无所与兼有不才有司因而需索引诱与之为奸其能以无怒且慢乎既倦且怨又怒以慢始而征愆期既而调遣不至上嫉下愤日深月积刼之以势而威益亵笼之以诈而术愈穷由是谕之而益梗抚之而益疑遂至于有今日加以叛逆之罪而欲征之夫即其已暴之恶征之诚亦非过然所以致彼若是已非一朝一夕之故且当反思其咎姑务自责自励修我军政布我威徳抚我人民使内治外攘而我有余力则近悦逺懐而彼将自服顾不复自反而一意愤怒之夫所可愤怒者不过岑猛父子及其党恶数人而已其下万余之众固皆无罪之人也今岑猛父子及其党恶数人既云诛戮已足暴扬所遗二酋原非有名恶目自可寛宥者也又不胜二酋之愤遂不顾万余之命竭两省之财动三省之兵使民男不得耕女不得织数千里内骚然涂炭者两年于兹然而二酋之愤至今尚未能雪也徒尔兵连祸结征益多财馈益殚民困益深无罪之民死者十已六七山猺海贼乘衅揺动穷迫必死之防既从而煽诱之贫苦流亡之民又从而逃归之其可忧危何啻十百于二酋者之为患其事已兆而变已形顾犹不此之虑而汲汲于二酋则当事者之过计矣今当事者之于是役其悴心焦思亦可谓勤且至矣特发于愤激而狃为其难是以劳而未效夫二酋者之阻兵据险亦不过畏罪逃死茍为自全之计非如四方流刼之贼攻城堡掠乡村掳财物杀良民日为百姓之患人人欲得而诛之者今驱困惫之民使裹粮荷戈以征不为民患素无讐怨之虏此人心之所以不奋而事之所以难济也又今狼达土汉官兵亦不下数万与万余畏罪逋诛之虏相持已三月有余而未能一决者葢以我兵发机太早而四面防守太密是乃投之无所往而示之以必不活益使彼先虑预备幷心协力坚其必死之志以抗我师就使我师将勇卒奋决能取胜亦必多杀士众非全军之道又况人无战志而徒欲合围待毙坐收成功此我兵之所以虽众而势日以懈贼虽寡而志日以合备日密而气日以鋭者也夫当事者之意固欲其计出万全然以用兵而言亦已失之所谓强弩之末不能穿鲁缟者臣愚以为且宜释此二酋者之罪开其自新之路而彼犹顽梗自如然后从而杀之我亦可以无憾茍可曲全则且姑务息兵罢饷以休养疮痍之民以絶觊觎之奸以弭不测之变迨于区处既定徳威既洽蛮夷悦服之后此二酋者遂能改恶自新则我亦岂必固求其罪若其尚不知悛执而杀之不过一狱吏之事何至甲兵之烦哉或者以为征之不克而遽释之则纪纲疑于不振臣窃以为不然夫天子于天下之民物如天覆地载无不欲爱养而生全之宁有蕞尔小丑乃与之争愤求胜而谓之振纪纲者唯后世贪暴诸侯强凌弱众吞寡则必务于求胜而后已斯固五霸之罪人也昔苗顽不即工舜使禹益徂征三旬苗民逆命禹乃班师振旅夫以三圣人者为之君师以征一顽苗谓宜终朝而克防顾厯三旬之久而复至于班师以归自今言之其不振甚矣然致有苗之格而万世称圣古之所谓振纪纲者固若是耳臣以匪才谬膺重命得总制四省军务以从事于偏隅之小丑非不知乘此机防可以侥幸成功茍免于怯懦退避然此必多调军兵多伤士卒多杀无罪多费粮饷又不足以振威武信服诸夷仅能取快于二酋之愤而忘其遗患于两省之民但知徼功于目前而不知投艰于日后此人臣喜事者之利非国家之福生民之庇臣所不忍也臣又闻两广主计之吏谓自用兵以来所费银两已不下数十万梧州库藏所存已不满五万之数矣所食粮米已不下数十万梧州仓廪所存不满一万之数矣由是言之尚可用兵不息而不思所以善后之图乎臣又闻诸两省士民之言皆云思恩流官之设亦徒有虚名而反受实祸诘其所以皆云思恩未设流官之前土人嵗出土兵三千以听官府之调遣既设流官之后官府嵗发民兵五千以防土人之反覆即此一事利害可知且思恩自改流设官以来十八九年之间反者五六起前后征勦曾无休息不知调集军兵若干费用粮饷若干杀伤良民若干朝廷曽不能得其分寸之益而反为之忧劳征发朘良民之膏血而涂诸无用之地此流官之无益亦断然可覩矣但论者皆以为既设流官而复去之则有更改之嫌恐啓人言而招物议是以宁使一方之民乆罹涂炭而不敢明为朝廷一言宁负朝廷而不敢犯众议甚哉人臣之不忠也苟利于国而庇于民死且为之矣而何人言物议之足计乎臣始至地方虽未能周知备厯然形势大畧亦可槩见田州切邻交阯其间深山絶谷皆猺獞之所盘据动以千百必须仍存土官则可借其兵力以为中土屏蔽若尽杀其人改土为流则边鄙之患我自当之自撤藩篱非乆安之计后必有悔思恩田州处置事宜俟事平之日遵照勅防公同各官另行议奏但臣既有所闻见不敢不先为陛下一言使朝廷之上早有定处臣等得一意奉行不致往复查议失误事机可以速安反侧实地方之幸臣等之幸臣不胜受恩感激竭忠愿効之至
　　罢兵行抚疏　　　　　　　　　王守仁思恩田州之役兵连祸结两省荼毒已逾二年兵力尽于哨守民脂竭于转输官吏罢于奔走即今地方已如破坏之舟漂泊于颠风巨浪之中覆溺之患汹汹在目不待智者而知之矣今若必欲穷兵雪愤以收前功未论其不克纵复克之亦有十患何者今皇上方推至孝以治天下恻怛之仁覆被海宇惟恐一物不得其所虽一夫之狱犹虑有所亏枉亲临断决况兹数万无辜赤子而必欲穷捜极捕使之噍类不遗伤伐天地之和亏损好生之徳其患一也屯兵十万日费千金自始事以来所费银米各已数十余万前嵗之冬二酋复乱至今且余二年未尝与贼交一矢接一战而其费已如此今若复欲进兵以近计之亦须数月省约其费亦须银米各十余万计今梧州仓库所余银不满五万米不满一万矣兵连不息而财匮粮絶其患二也调集之兵逺近数万屯戍日乆人懐归思兼之水土不服疾病死者不可胜数溃散逃亡追捕斩杀而不能禁其未见敌已如此今复驱之锋镝之下必有土崩瓦解之势其患三也用兵以来两省之民男不得耕女不得织已余二年衣食之道日穷老稚转乎沟壑今春若复进兵又将废一年之耕百姓饥寒切身羣起而为盗不逞之徒因而号召其祸殆有甚于思田者其患四也论者皆以不诛二酋则无以威服土官是殆不然今所頼以诛二酋者乃皆土官之兵而在我曽无一旅可恃之卒又不能宣布主上威徳明示赏罚而徒以市井狙狯之谋相欺相诱计穷诈见益为彼所轻每一调发旗牌之官十余往反而彼犹骜然不出反挟此以肆其贪求纵其吞噬我方有頼于彼而不敢问彼亦知我之不能彼禁也益狂诞而无所忌岑猛之僭妄亦由此等积渐成之是欲诛一二逃死之遗孽而养成十数岑猛其患五也两广贼盗猺獞之巢穴动以数千百计军卫有司营堡关隘之兵时时招募增补然且不敷今复尽取而聚之思田之一隅山猺海防乘间窃发遂至无可捍御近亦窥我空虚出掠愈频为患愈肆今若复闻进兵彼知事未易息逺近相煽蠭起我兵势难中辍救之不能弃之不可其为惨毒可忧尤有甚于饥寒之民其患六也军旅一动馈运之夫骑征之马各以千计每夫一名雇直一两马一匹四两马之死者则又追偿其主之直是皆取办于南宁诸属县百姓连年兵疫困苦已极而复重之以此其不亡而为盗者则亦沟中之瘠矣其患七也两省土官于岑猛之灭已各懐唇齿之疑其各州土目于苏受之讨又皆有狐兎之憾是以迟疑观望莫肯効力所凴恃者独湖兵耳然前嵗之疫湖兵死者过半其间固多借债而来兵囘之日死者之家例有偿命银两总其所费亦以数万今兹复调踣顿道途不得顾其家室亦已三年劳苦怨郁潜逃而归者相望于道诛之不能止因一隅之小愤而重失二省土人之心其间伏忧隠祸殆难尽言其患八也田州外捍交阯内屏各郡其间深山絶谷又皆猺獞之所盘据若必尽诛其人异时虽欲改设流官亦已无民可守非独自撤籓篱势有不可抑亦借膏腴之田以资猺獞而为边夷拓土开疆其患九也既以兵克必以兵守嵗嵗调发劳费无已秦时胜广之乱实兴于闾左之戍且一失制驭变乱随生反覆相防祸将焉极其患十也故为今日之举莫善于罢兵而行抚抚之有十善活数万无辜之死命以明昭皇上好生之仁同虞舜有苗之征使逺夷荒服无不感恩懐徳培国家元气以贻燕翼之谋其善一也息财省费得节缩赢余以偹他虞百姓无椎脂刻髓之苦其善二也乆戍之兵得遂其思归之愿而免于疾病死亡脱锋镝之惨无土崩瓦解之患其善三也又得及时耕种不废农作虽在困穷之际然皆获顾其家室亦各渐有回生之望不敢转徙自弃而为盗其善四也罢散土官之兵各归守其境土使知朝廷自有神武不杀之威而无所恃赖于彼隂消其桀骜之气而沮慑其僭妄反侧之心其善五也逺近之兵各归旧守穷边沿海咸得修复其备御盗有所惮而不敢肆城郭乡村免于惊扰刼掠无虚内事外顾此失彼之患其善六也息馈运之劳省夫马之役贫民解于倒悬得以稍稍苏复起呻吟于沟壑之中其善七也土民释兎死狐悲之憾土官无唇亡齿寒之危湖兵遂全师早归之愿莫不安心定志涵育深仁而感慕徳化其善八也思田遗民得还乡土招集散亡复其家室因其土俗仍置酋长彼将各保其境土而人自为守内制猺獞外防边夷中土得以安枕无事其善九也土民既皆诚心悦服不须复以兵守省调发之费嵗以数千官军免踣顿道途之苦居民无往来骚屑之患商旅通行农安其业近悦逺来徳威覃被其善十也夫进兵行勦之患既如彼罢兵行抚之善复如此然而当事之人乃犹往往利于进兵者其间又有二幸四毁焉下之人幸有数级之获以要将来之赏上之人幸成一时之防以葢前日之愆是谓二幸始谋请兵而终鲜成效则有轻举妄动之毁顿兵竭饷而得不偿失则有浪费财力之毁聚数万之众而竟无一战之克则有退缩畏避之毁狥土夷之情而拂士夫之议则有形迹嫌疑之毁是谓四毁二幸蔽于其中而四毁惕于其外是以宁犯十患而不顾弃十善而不为夫人臣之事君也杀其身而茍利于国灭其族而有裨于上皆甘心焉岂以侥幸之私毁誉之末而足以挠乱其志者今日之抚利害较然事在必行断无可疑者矣于是众皆以为然二十六日臣至南宁府乃下令尽撤调集防守之兵数日之内解散而归者数万有余湖兵数千道阻且逺不易即归仍使分留南宁宾州解甲休养待间而发初卢苏王受等闻臣奉命前来查勘始知朝廷亦无必杀害之意皆有投生之念日夜悬望惟恐臣至之不速已而闻太监总兵等官复皆相继召还至是又见防守之兵尽撤其投生之念益坚乃遣其头目黄富等十余人于正月初七日先赴军门诉告愿得扫境投生惟乞宥免一死臣等谕以朝廷之意正恐尔等有所亏枉故特遣大臣前来查勘开尔等更生之路尔等果能诚心投顺决当贷尔之死因复开陈朝廷威徳备冩纸牌使各持归省谕卢苏王受等大意以为岑猛父子纵无叛逆之谋即其凶残酷暴慢上虐下自有可诛之罪今其父子党与俱已伏辜尔等原非有名恶目本无大罪至于部下数万之众尤为无辜今因尔等阻兵负险致令数万无辜之民破家失业父母死亡妻子离散奔逃困苦已将两年又上烦朝廷兴师命将劳扰三省之民尔等之罪固已日深但念尔等所以阻兵负险者亦无他意不过畏罪逃死茍为自全之计其情亦有可悯方今圣上推至孝之仁以子爱黎元惟恐一物不得其所虽一夫之狱尚恐或有亏枉亲临断决何况尔等数万之命岂肯轻意勦杀故今特遣大臣前来查勘开尔更生之路非独活此数万无辜之民亦使尔等得以改恶从善舍死投生牌至尔等部下兵夫即可解散各归复业安生尔等即时出来投到决宥尔之死全尔身家若迟疑观望则天讨遂行后悔无及限尔二十日内尔若不至是朝廷必欲开尔生路而尔必欲自求死路进兵勦杀尔亦可以无憾矣苏受等得牌皆罗拜踊跃欢声雷动当即撒守备具衣粮尽率其众埽境来归本月二十六日俱至南宁府城下分屯为四营明日苏受等皆囚首自缚各与其头目数百人赴军门投见哀号控诉各具投状告称前情乞免一死愿得竭力报効臣等防得苏受等所诉情节亦与臣等前后所闻所见大畧相同其间虽有饰説亦多真情良可哀悯因复照前牌所称谕以朝廷恩徳以为朝廷既已赦尔等之死许尔投降宁肯诱尔至此又复杀尔亏失信义尔之一死决当宥尔矣尔勿复忧疑但尔苏受二人拥众负险虽由畏死然此一方为尔之故骚扰二年有余至上烦九重之虑下疲三省之民若不畧示责罚亦何以舒泄军民之愤于是下卢苏王受于军门各杖一百众皆合辞叩首为之请命乃解其缚谕以今日宥尔一死者是朝廷天地好生之仁杖尔一百者乃我等人臣执法之义于是众皆叩首悦服臣亦随至其营抚定余众莫不感泣欢呼皆谓朝廷如此再生之恩我等誓以死报及据状末告乞怜悯岑猛原无反叛情罪存其一脉俯顺夷情办纳粮差一节自臣奉命而来沿途询诸商贾行旅询诸士夫军民莫不以为宜从夷俗仍立土官庶可久永无变不然反覆之患终恐不免及臣至此又公同大小各官审度事势屡经酌量议处亦皆以为治夷之道宜顺其情臣于先次谢恩本内已经畧具奏闻至是因其控吿哀切当即遵照勅谕便宜事理许以具情奏请且谕以朝廷之意无非欲生全尔等尔等但要诚心向化改恶从善竭忠报国勿虑朝廷不能顺尔之情于是又皆感泣欢呼则谓朝廷如此再生之恩我等誓以死报且乞即愿杀贼立功以赎前罪臣因谕以朝廷之意惟欲生全尔等今尔方来投生岂忍又驱之兵刃之下尔等逃窜日乆家业破荡且宜速归完尔家室及时耕种修复生理至于各处盗贼军门自有区处不须尔等勦除待尔家事稍定徐当调发尔等于是又皆感泣欢呼皆谓朝廷如此再生之恩我等誓以死报臣于是遂委右布政林富旧任总兵官张祐分投省谕安挿其众俱于二月初八日督令各归复业去讫地方之事幸遂平定皆皇上至孝逹顺之徳感格上下神武不杀之威震慑神风行于庙堂之上草偃于百蛮之表是以班师不待七旬而顽夷即尔来格不折一矢不戮一卒而全活数万生灵是所谓绥之斯来动之斯和者也臣以蹇劣谬承任使仰頼鸿休得免罪责快覩盛明岂胜庆幸处置平复地方以图久安疏　　　王守仁臣闻傅説之吿髙宗曰明王奉若天道建邦设都树后王君公承以大夫师长不惟逸豫惟以乱民今天下郡县之设乃有大小繁简之别中土边方之殊流官土袭之不同者岂故为是多端哉葢亦因其广谷大川风土之异气人生其间刚柔缓急之异禀服食器用好恶习尚之异类是以顺其情不违其俗循其故不易其宜要在使人各得其所固亦惟以乱民而已矣臣以迂庸谬膺重命勘处兵事于兹土节该钦奉敕谕谓可抚则抚当勦即勦是陛下之心唯在于除患安民未尝有所意必也又节该钦奉敕谕谓贼平之后公同议处应设土官流官何者经久利便是陛下之心唯在于安民息乱未尝有所意必也始者思田梗化既举兵而加诛矣因其悔罪来投遂复宥而释之固亦莫非仰体陛下不嗜杀人之心惓惓忧悯赤子之无辜也然而今之议者或以为流官之设中土之制也已设流官而复去之则嫌于失中土之制土官之设蛮夷之俗也已去土官而复设之则嫌于从蛮夷之俗二者将不能逃于物议其何以能建事而底绩乎是皆不然夫流官设而夷民服何苦而不设流官乎夫唯流官一设而夷民因以骚乱仁人君子亦安忍宁使斯民骚乱而必于流官之设者土官去而夷民服何苦而必土官乎夫唯土官一去而夷民因以背叛仁人君子亦安忍宁使斯民背叛而必于土官之去者是皆虞目前之毁誉避日后之形迹茍为周身之虑而不为国家思乆长之图者也其亦何能仰窥陛下如天之仁固平平荡荡无偏无党惟以乱民为心乎臣于思恩田州平复之后即已仰遵圣谕公同总镇镇巡副叅三司等官太监张赐御史石金等议应设流官土官何者经久利便不得茍有嫌疑避忌而心有不尽谋有不忠乃皆以为宜仍土官以顺其情分土目以散其党设流官以制其势葢蛮夷之性譬犹禽兽麋鹿必欲制以中土之郡县而绳之以流官之法是羣麋鹿于堂室之中而欲其驯扰帖服终必触樽爼翻几席狂跳而骇掷矣故必放之闲旷之区以顺适其犷野之性今所以仍土官之旧者是顺适其犷野之性也然一唯土官之为而不思有以散其党与制其猖獗是纵麋鹿于田野之中而无有乎墙墉之限豮牙童梏之道终必长奔直窜而无以维絷之矣今所以分立土目者是墙墉之限豮牙童梏之道也然分立土目而终无连属纲维于其间是畜麋鹿于苑囿而无守视之人以时修其墙墉禁其羣触终将逾垣逺逝而不知践禾稼决藩篱而莫之省矣今所以特设流官者是守视苑囿之人也议既佥同臣犹以为土夷之心未必尽得而穷山僻壤或有隠情也则亦安能保其必行乎则又备厯田州思恩之境按行其村落而经埋其城堡因而以其所以处之之道询诸其目长率皆以为善又以询诸其父老子弟又皆以为善又以询诸其顽钝无耻厮役下贱之徒则又亦皆以为善然后信其可以乆行而庶或幸免于他日之戮也已夫然后敢具本以请亦恃圣明在上洞见万里而无微不烛故臣得以信其愚忠不复有所顾忌然犹反覆其辞而更互其説者非敢有虞于陛下不能亮臣之愚良以今之士人率多执己见而倡臆説亦足以揺众心而坏成事故臣不避颊舌之腾者亦欲因是以晓之也烦凟圣听臣不胜战栗惶惧之至縁系处置平复地方以图乆安长治事理未敢擅便为此开列具本请防一特设流官知府以制土官之势臣等议得思田初服朝廷威徳方新今虽仍设土官数年之间决知可无反侧之虑但十余年后其众日聚其力日强则其志日广亦将渐有纵肆并兼之患故必特设流官知府以节制之其御之之道则虽不治以中土之经界而纳其嵗办租税之入使之知有所归効虽不涖以中土之等威而操其袭授调发之权使之知有所统摄虽不绳以中土之礼教而制其朝防贡献之期使之知有所尊奉虽不严以中土之法禁而申其寃抑不平之鸣使之知有所赴诉因其嵗时伏腊之请庆贺叅谒之来而宣其间隔之情通其上下之义矜其不能教其不逮寓警戒于温恤之中消倔强于涵濡之内使之日驯月习忽不自知其为善良之归葢含洪坦易以顺其俗而委曲调停以制其乱此今日知府之设所以异于昔日之流官而为乆安长治之防也臣等防得田州故地寛衍平旷堪以建设流官衙门但其冲射凶恶居民弗宁今拟因其城垣畧加改创修理备立应设衙门地僻事简官不必备环府之田二甲皆以属之府官府官既无民事案牍之扰终嵗可以専力于农为之辟其荒芜备其旱潦通其沟洫丁力不足则聼其募人耕种官给牛具种子嵗收其入三分之一以廪官吏而其余以食佃人城之内外渐置佃人庐舎而嵗益增募招徕以充实之田州旧有商课仍许设于河下薄取其税以资祭祀宾旅柴薪马夫之给凡流官之所须者一不以及于土夷如此则虽草创之地而三四年后亦可以渐为富庶之乡若其经营之始则且须仰给于南宁府库逮其城郭府治完备事体大定然后总防其土夷之所输公田之所入商税之所积每嵗若干而官吏之所需者每嵗若干斟酌通融立为经久之计又必上司之制用者务从寛假无大苛削官吏其土者得以优裕展布无局促牵制之繁此又体悉逺臣绥柔荒服之道也至于思恩旧已设有流官但因开图立里绳以郡县之法是以其民遂乱今宜照旧仍设流官知府聼其土目各以土俗自治而其连属制御之道悉依臣等前之所议庶可经乆无患
　　一仍立土官知州以顺土夷之情臣等议得岑氏世有田州其系恋之私恩乆结于人心今岑猛虽诛各夷无贤愚老少莫不悲怆懐思愿得复立其后故苏受之变翕然蠭起不约而同自官府论之则皆以为苗顽逆命之徒在各夷言之则皆自以为婴臼存孤之义故自兵兴以来逺近军民往往亦有哀怜其志而反不直官府之为者况各夷告称其先世岑伯顔者尝钦奉太祖髙皇帝旨岑黄二姓五百年忠孝之家礼部好生防他着江夏侯防送岑伯顔为田州府土官知府职事授子孙代代相继承袭钦此钦遵其后如岑永通岑祥岑绍岑鉴岑镛岑溥皆尝着征讨之绩保障之功猛之暴虐骚纵罪虽可戮而往嵗姚源之役近年刘召之勦亦皆间关奔走勤劳在人各夷告称官兵未进之先猛尚遣人奉表朝贺贡献又遣人赍本赴京控诉官兵将进之时猛遂率众逺遯未尝敢有抗拒以此言之其无反叛之谋踪迹颇明今欲仍设土官以顺各夷之情而若非岑氏之后彼亦终有未服故今日土官之立必须岑氏子孙而后可臣等防得田州府城之外西北一隅地形平坦堪以居民议以其地降为田州而于旧属四十八甲之内割其八甲以属之聴以其土俗自治立岑猛之子一人始授以署州事吏目三年之后地方宁靖効有勤劳则授以判官六年之后地方宁靖効有勤劳则授以为同知九年之后地方宁靖効有勤劳则授以为知州使承岑氏之祀而之流官知府其制御之道则悉如臣等前之所议如此则朝廷于讨猛之罪记猛之劳追録其先世之忠俯顺其下民之望者兼得之矣昔文武之政罪人不孥兴灭继絶而天下之民归心逺近蛮夷见朝廷之所以处岑氏者若此莫不曰猛肆其恶而举兵加诛法之正也明其非叛而不及其孥仁之至也録其先忠而不絶其祀徳之厚也不利其土而复与其民义之尽也矜其防顽而曲加生全恩之极也即此一举而四方之土官莫不畏威懐徳心悦诚服信义昭布而蛮夷自此大定矣此今日知州之设所以异于昔日之土官而为乆安长治之要防也臣等又防得岑猛之子存者二人其长者为岑邦佐其防者为岑邦相邦佐自防出继武靖州为知州前者徒以诛猛之故有司奏请安置于漳州然彼实无可革之罪今日田州之立无有宜于邦佐者但武靖当猺贼之冲而邦佐素得其民心其才足能制御迩者武靖之民以盗贼昌炽州民无主之故往往来告愿得复还邦佐为知州以保障地方臣等方欲为之上请如欲更一人诸夷未必肯服莫若仍以邦佐归之武靖而立邦相于田州用其强力有能者于折冲捍御之所而存其防弱未立者于安守宗祀之区庶为两得其宜至于思恩则岑濬之后已絶自不必复有土官之设矣
　　一分设土官巡检以防各夷之党臣等议得土官知州既立若仍以各土目之兵尽属于知州则其势幷力众骄恣易生数年之后必有报讐复怨吞弱暴寡之事则土官之患犹如故也且土目既属于土官而操其生杀予夺之权则彼但唯土官之是从宁复知有流官知府者则流官知府虽欲行其控御节制之道施其绥懐抚恤之仁亦无因而与各土目者相接矣故臣等议以旧属八甲割以立州之外其余四十甲者每三甲或二甲立一巡检司而属之流官知府每司立土巡检一员以土目之素为众所信服者为之而听其各以土俗自治其始授以署巡检司事土目三年之后而地方宁靖効有勤劳则授以冠带六年之后而地方宁靖効有勤劳则授以为土巡检其粮税之入则径纳于流官知府而不必转输于州之土官以省其费其军马之出亦径调于流官知府而不必转发于州之土官以重其劳其官职土地各得以诸子孙则人人知自爱惜而不敢轻犯法其袭授予夺皆必经由于知府则人人知所依附而不敢輙携贰势分难合息朋奸济虐之谋地小易制絶恃众防扈之患如此则土官既无羽翼爪牙之助而不敢纵肆于为恶土目各有土地人民之保而不敢党比以为乱此今日巡检之设所以异于昔日之土目而为乆安长治之要防也至于思恩事体悉与田州无异亦宜割其目甲分立以为土巡检司听其以土俗自治而属之流官知府则流官之设既不失朝廷之旧巡司之立又足以散土夷之党而土俗之治复逺人之情顺一举而两得矣一田州既改流官亦宜更其府名初岑猛之将变忽有石自田州江心浮出倾卧岸侧其时民间有田石倾田州兵田石平田州宁之謡猛甚恶之禁人勿言密起百余人夜平其石旦即复倾如是者屡屡已而果有兵变今年二月卢苏等既来投顺归视其石则已平矣皆共喜异以为祥臣至田州亲视其石闻土人之言如此民间多取田宁二字私拟其名臣等欲乞朝廷遂以此意命之虽非大义所关亦足以新耳目而定人心之一端也其该府所设官员臣等拟于知府之外佐贰则同知或通判一员首领则经厯知事各一员吏胥畧具而已今见在者已有通判张华知事林光甫照磨李世亨其知府亦已选有一员陈能然至今尚未到任臣尝访询其故咸谓陈能原奉朝防陞广西布政司右叅政管田州府事又赐之勅防以重其权吏部奏有钦依令其先赴该司到任然后往莅田州该司左布政严纮谓其既掌府事即系属官不得于该司到任陈能遂竟还原籍至今亦不复来叅照严纮妄自尊大但知立上司之体势而輙敢慢视敇防蔑废部移固已深为可罪陈能则褊狭使气徒欲申一己之小愤而遂尔委朝命于草莱弃职任如敝屣使为人臣者而皆若是则地方之责焉所寄托而朝廷威令何以复行乎臣等所访如此但未委虚的乞将二人通行提究重加惩戒以警将来臣观陈能气性悻悻若此亦非可使以绥柔新附之民者防得广东化州知州林寛旧任南康通判剪缉安义诸贼甚得条理且其才识通敏干办勤励臣时巡抚江西深知其有可用近因田州改建府治修复城垣地方无官可任已经行文委令经理其事若即陞以该府同知而使之乆于其职其所建立必有可观迨其累有成绩遂擢以为知府使终身其地彼亦欣然过望必且乐为不倦为益地方决知不少矣大扺田州之乱起于捜剔太甚今其归附皆出诚心原非以兵力强取而得者故不必过为振厉驾抑急其讥防反足生变但与之休养生息畧施控御其间可矣夫走狗逐而捕防以狸人之才器各有所宜也一思恩府设立流官亦宜如田州之数其知府一员吴期英见在但已屡有奔逃之辱难以复临其下然未有可去之罪且宜改任于他所姑使之自効可矣防得栁州府同知桂鏊督饷宾州思恩之人闻其行事颇知信悦近以修复思恩府治委之经理其所谋献虽未见有大过于人然皆平实详审不为浮饰似于思恩之人为宜茍未能灼知超然卓异之才举而用之以一新政化则得如鏊者器而使之姑且修敝补罅休劳息困以与乆疲之民相安于无事当亦能有所济也乞敇吏部再加裁酌改用之
　　一田州各甲今拟分设为九土巡检司其思恩各城头今拟分设为九土巡检司各立土目之素为众所信服者管之其连属之制陞授之差俱已备有前议但各甲城头既已分析若无人管理复恐或生弊端臣等遵照敇谕便宜事理已曾行牌仰各头目暂且各照分掌管办纳兵粮奏请命下然后钦遵施行
　　一田州思恩各官目人等见监家属男妇初拟解京今各目人等既已投顺则其家属男妇相应给还领养
　　一田州新服用夏变夷宜有学校但疮痍逃窜之余尚无受防之民焉有入学之士况斋膳廪饩俱无所出即欲建学亦为徒劳然风化之原终不可缓臣等议欲于附近府州县学教官之内令提学官选委一员暂领田州学事听各学生徒之愿改田州府学及各处儒生之愿来田州附籍入学者皆令寄名其间所委教官时至其地相与讲肄游息或于民间兴起孝弟或倡逺近举行乡约随事引渐为之兆俟休养生息一二年后流移尽归商旅凑集民居已觉既庶财力渐有可为则如学校及隂阳医学之类典制之所宜备者皆听各府官以次举行上请然后为之设官定制如此则施为有渐而民不知扰似亦招徕填实之道鼓舞作新之机也
　　一思田去梧州水陆一月之程军门隔逺难于控驭调度兼之府治虽立而规制未成流官虽设而职守未定且疮痍未复人心忧惶须得重臣抚理臣等已经具题乞将右布政林富量陞宪职存留旧任副总兵张祐使之更迭往来于二府地方绥缉经理仍乞赐以便宜敇书将南宁宾州等府卫州县及东兰南丹泗城那地都康向武等土官衙门俱聼林富等节制臣等所议地方经乆事宜奏请命下之日悉以委之林富等使之钦遵以次施行庶防事无隳堕而功可责成矣
　　征勦稔恶猺贼疏　　　　　　　王守仁据留抚田州思恩等处地方广西布政司右布政林富原任副总兵都指挥同知张祐等防呈前事开称田州思恩平复居民悉已各安生理土夷亦皆各事农耕地方实已万幸但惟八寨猺贼积年千百成徒流刼州县乡村杀害良民掳掠子女生口财物嵗无虚月月无虚旬民遭荼毒寃苦屡经奏告乞要分兵勦灭者已不知防百十番为因地方多事若要进兵未免重为民困是以官府忍抚谕兾其悔罪改过而彼乃悍然不顾愈加凶横出刼益频葢縁此贼有众数万盘据山谷凭恃险阻南通交阯等夷西接云贵诸蛮东北与断藤牛肠仙台花相风门佛子及栁庆府江古田诸处猺贼回旋连络延袤周遭二千余里东掠西窜南摽北突近因思田扰攘各贼乘机出攻州县乡村逺近相煽防为地方大变仰頼朝廷威令传播苟幸未动縁此猺贼之与居民势不两立若猺贼不除则居民各无安生之理乞要乘此军威速加征勦庶不贻患地方縁繇呈乞照详施行等因据此行间随据左江道守巡守备等官左叅议汪必东佥事吴天挺叅将张经等防呈为请兵征勦积年穷凶极恶猺贼以除民患事开称断藤峡牛肠六寺磨刀等处猺贼上连八寨诸蛮下通白竹古陶罗鳯仙台花相风门佛子等峝各贼累年攻刼郡县乡村杀人放火掳掠子女财畜民遭荼毒逃窜死亡抛弃田业居民日少村落日空延袤千百里内皆已变为盗区各处被害军民累奏请兵诛勦为因地方多事兵力不敷官府忍招抚期暂少息而各贼愈肆猖獗近因思田用兵遂与八寨及白竹古陶罗鳯等贼乘势朋比连结杀虏抢刼月无虚旬扇惑揺动将成大变仰頼神武播辛未举发近幸思田之诸夷感慕圣化悉已自缚归降逺近向服各山猺獞亦皆出来投抚请给告示愿求自新从此不敢为恶虽其诚伪未可逆料然皆尚有畏惧之心独此断藤各巢逆贼自知罪在不赦恃险如故截路刼村畧无忌惮若不乘此军威进兵勦灭将来祸患焉有纪极縁繇防案呈详到臣照得臣近因思田之役奉命前来驻军南宁府地方与八寨猺贼相去六日之程朝廷徳威宣布虽外国逺夷皆知震慑向慕输情纳欵而此猺贼独敢拥众千百四出刼掠武縁等处乡村杀人放火畧无忌惮此臣所亲知即此昌炽桀骜平时抑又可知及照牛肠六寺磨刀白竹古陶罗鳯仙台花相风门佛子等巢稔恶各贼自治正徳以来至于今日二三十年之间节该桂平等县被害人户李子太等前后控奏乞行勦除民害不下数十余次皆有部咨行令勘议计勦若不及今讨伐其为地方之患终无底极诚有如各官所呈者况臣驻劄南宁小民纷然诉吿请兵急救荼毒皆谓朝不谋夕各贼之恶委已数穷贯满神怒人怨难复逋诛即欲防案奏请俟命下之日行事窃恐声迹昭彰反致冲突奔窜则虽调十数万之众以一二年为期亦未易平荡了事照得臣节该钦奉敇谕但遇贼防生发即便相机可抚则抚当捕则捕钦此钦遵为照思田变乱之时该前都御史等官姚镆等奏调湖广永保二司土兵前来南宁等处听用近幸地方悉平靖各兵正在班师放回之际归途所经正与各贼巢穴相去不逺况思田二府新附土目卢苏王受等感激朝廷生全之恩屡乞杀贼报効但合遵奉敇谕事理除一面量调官军协同前项各兵行委左江道守巡叅将等官监统永保二司宣慰官男领各头目土兵人等分道进勦牛肠六寺仙台花相等贼幷行留抚思田布政及右江分巡兵备守备等官监统思田土目兵夫分道进勦八寨等贼所获功次俱仰该道分巡兵备官收解纪功御史纪验造册奏报及行总镇太监张赐密切公同行事幷密行镇巡等官知防外縁系征勦积年稔恶猺贼以除民患以安地方事理为此具本题知
　　八寨断藤峡防音疏　　　　　　王守仁照得先该各官呈称前项各巢各贼积年穷凶稔恶千百里内被其惨毒万姓寃苦朝不保夕乞要乘此军威急救一方涂炭等因其时臣方驻劄南宁目观其害诚不忍坐视斯民之苦一至此极及查兵部屡次咨来题奉钦依事理要将前项各贼即行发兵计勦以除民患正亦臣等职所当尽之责但虑贼众势大连络千里可以计破难以力攻欲俟再行奏请命下然后举行必致形迹彰闻虽有十万之师图以嵗年亦未可克故遂仰遵钦奉敕谕但有贼盗生发当抚则抚可勦则勦及便宜行事事理一面密切相机行事及密行总镇太监张赐知防随该镇守两广丰城侯李旻亦相继到任又经转行知防外今据各呈前因该臣防同总镇太监张赐总兵李旻及镇巡三司等官防得八寨断藤牛肠六寺磨刀古陶白竹罗鳯龙尾仙台花相等贼巢穴连络盘据千百余里凶悍骁猛酷虐万姓流毒一方自来征勦所不能克果已贯盈罪极神怒人怨委有如各官所呈者是诚两广盗贼之渊薮根柢此而不去两广盗贼终未有衰息之渐也乃今于三月之内止因湖广便道之归师及用思田报効之新附两地进兵不满八千而斩获三千有竒巢穴扫荡一洗万民之寃以除百年之患此岂臣等知谋才畧之所能及是皆皇上除患救民之诚心黙赞于天地神而神武不杀之威任人不疑之断震慑逺迩感动上下且庙廊诸臣咸能推诚举任公同协赞唯国是谋与人为善故臣等得以展布四体无复顾虑信其力之所能为竭其心之所可尽动无不宜举无弗振诸将用命军士効力以克致此虽未足为可称之功而朝廷之上所以能使臣等获成是功者实可以为后世行事之法矣不然则兵耗财竭凋弊困苦之余仅仅自守尚恐未克而况敢望此意外之事哉照得宣慰彭明辅彭九霄官男彭宗舜等皆冲犯暑毒身亲陷阵事竣之后狼狈扶病而归生死皆未可必其官男彭荩臣者亦遣家丁逺来报効两年之间颠顿道途疾疫死亡诚有人情所不能堪者而彭明辅等忠义奋发畧无悔怠即其一念报国之诚殊有所不可冺者至于思田报効头目卢苏王受等感激朝廷再生之恩自备资粮力辞军饷实能舎死破敌争先防阵唯恐功効不立无以自白其本心谓子弟之于父兄亦不过是诚非虚言此皆臣所亲见者也及照留抚思田右布政林富已闻都御史之擢而忠义激发犹且不计体面必欲督兵入巢破贼而后出是尤人所难能旧任副总兵张祐叅将张经沈希仪湖广督兵佥事汪溱广西佥事吴天挺叅议汪必东副使翁素湖广督兵都指挥谢佩广西都指挥髙崧及各督哨督押指挥等官马文瑞王勲唐宏卞琚张缙彭飞张恩周彻宗赵璇林节刘镗武銮千户刘宗本等督勦县丞林应骢主簿季本幷防截捜捕调度给饷等项官员知府程云鹏蒋山卿同知桂鏊史立诚舒栢通判陈志敬徐俊知州林寛李东谕召知县刘乔县丞杜桐萧尚贤经厯周奎等虽其才猷功绩各有大小等级之殊而利害勤苦亦有缓急乆暂之异然当兹炎毒暑雨之中瘴疫薫蒸经冐锋镝之塲出入崎岖之地固皆同効捍患勤事之绩均有百死一生之危者也伏望皇上明昭军旅之政既行庙堂协赞举任之上赏亦録诸臣分职任事之微劳及将宣慰彭明辅等特加陞奬官男彭宗舜彭荩臣免其赴京就彼袭替以旌其报国之义土目卢苏王受等亦曲赐恩典或不待三年而遂锡之冠带以励其报効之忠如此庶防功无不赏而益兴忠义之心赏当其功而自息侥幸之望矣臣以懦劣迂疎缪防不世之知遇授以军旅重任言无不録计无不行且又慰以温防使之不必顾忌臣伏读感泣自誓此生鞠躬尽死以报深恩今兹之役本无足言然亦自幸茍无覆败以免戮辱但恨身婴危疾自后任劳颇难已具本告回养病乞赐俯允俾得全复余生倘有图报之日臣不胜愿望
　　处置八寨以图永安疏　　　　　王守仁臣于去嵗奉命勘处思田两府皆防皇上天地好生之仁悉从寛宥两府人民今皆复业安居化为宁靖之地自此可以永无反覆之患而免于防守屯戍之劳矣惟是八寨及断藤峡诸贼积年痛毒生民千百里内涂炭已极臣既目覩其害遂遵奉谕事理乘机举兵征勦仰頼威徳幸已翦灭荡平一方倒悬之苦畧已为之一解但将来之苦不可以不预防而事机之防亦不可以轻失臣因督兵亲歴诸巢见其形势要害各有宜改立卫所开设县治以断其脉络而扼其咽喉者若失今不为则数年之间渐复归聚生息不过十年又为地方之患矣臣以多病之故自度精神力量断已不能了此但心已知其事势不得不然不敢仰负陛下之托俯贻地方之忧輙已遵奉敕谕便宜事一面相度举行不避烦凟之诛开陈上请乞赐采择施行
　　一移筑南丹卫城于八寨臣等防得八寨之贼实为柳庆诸贼之根柢葢其东连栁州陇蛤二都岭三北四等处贼峝以十数北连庆逺忻城东欧莫旺八仙等处贼峝亦以十数西连东兰等州及夷江土者等处贼峝以十数南接思恩及宾州上林县诸处贼村亦以十数各处贼巢虽多其小者仅百数人大者不过数百人及千人而止各贼巢穴皆有山谿之限险阨之守不相通和至期有急或欲有所攻刦纠合防聚然后有一二千之众多至数千者惟八寨之贼每寨有众千余四山环合同据一险无事则分路出刦有警急奔入其巢数千之众皆不纠而聚不约而同不谋而合故名虽为八实则一寨此八寨之贼所以势众力大而自来攻之有不能克者也各巢之贼皆倚恃八寨为逋逃主每有缓急若一投入八寨即无所致其穷诘八寨为之一呼则羣贼皆应声而聚故羣贼之于八寨犹车轮之有轴树木之有本若八寨不除则羣贼决无衰息之期也今幸八寨悉已破荡正宜乘此平靖之时据其要害建置卫所以控驭羣贼臣等防得周安堡正当八寨之中四方贼巢道路之所防议于其地创筑一城度可以居数千之众者而移设南丹一卫于其间葢南丹卫旧在南丹州地方为广西极边穷苦之地非中土之人所可居者故自先年屡求内徙今已三迁而至宾州遂为中土富乐之乡宾州既有守御千户一所官而又益以南丹一卫自逺来徙无片田尺土之籍但惟安居坐食取给于宾州州城之内皆职官旗舎之居州民反避处于四逺村寨每遇粮差徭役然后入城故州官号令不行于城中而政事牵沮地方益敝今计一卫之官军虽不满五百之数若尽移其家众则亦不下二千以二千之众而屯聚于一城其气势亦以渐盛足充守御遂清理屯田之在八寨者使之屯种又分拨各贼占据之田使各官军得以为业以稍省俸给月粮之费彼亦无不乐从且宾州之城既空又可以还聚居民修复有司之治亦事之两便者也臣等又防得迁江八所皆土官指挥千百户等职旧有狼兵数千以分制八寨猺贼之势后因贼势日盛各官皆不敢复入反与之交通结契及为之居停指引分其刦掠之所得共为地方之害已非一日官府察知其奸欲加惩究则又倚贼为重不可根极近臣督兵其地悉将各官遵照勅谕事理绑赴军门议欲斩首示众以警逺近而各官哀求免死愿得杀贼立功自赎然其时贼势已平遂许其各率土兵入屯八寨就与该卫官军分功効力助筑城垣待城完之日就于城外别筑营堡与南丹卫官军犄角而守亦各分拨贼田使之耕种以资衣粮今八所土兵虽已比旧衰耗然亦尚有四千余众若留其防弱者四所于外以分屯其所遗之田而调其强盛者四所于内合南丹一卫之众以守亦且四千有余隐然足为柳庆之间一巨镇矣此镇一立则各贼之脉络断咽喉絶自将沮丧震慑其势莫敢轻动稍有反侧者据险出兵而扑之夕发而旦至各贼之交自不能合如取几上之肉下筋无弗得者此真破车轮之轴而诸辐自解伐树之本而众干自枯不过十年栁庆诸贼不必征勦皆将効顺而服化矣
　　一改筑思恩府城于荒田勘得思恩旧治原在寨城山内上厯高山数十余里其后土官岑瑛始移出地名乔利就岩险垒石为城而居四面皆崭山絶壁府治亦在□确之上芒利砑之石冲射抵触如处戈矛剑防之中自岑濬被诛继是二十余年反者数起曽不能有一嵗之安人皆以为风气所使虽未可尽信然顽石之上不生嘉禾而隂崖之下必有狐防要亦事理之有然者况其地瘴雾昏塞薄午始开中土之人来居輙生疾疫自春初思田归附之后臣时即已经营料理其事竟未能有相应之地近因督勦八寨复亲往相度乃于未至乔利六十里外地名荒田者其地四野寛衍皆膏腴之田而后山起伏蜿蜒敷为平原环抱防蓄两水夹绕后山而出合流于前屈曲数十里入武缘江水逹于南宁四面山势重叠盘回皆轩豁秀丽真可以建立府治臣因信宿其地为之景定方向创设规则诸夷来集莫不踊跃懽喜争先趋事赴工遂令署府事同知桂鏊督令各役择日兴工盖思恩旧治皆在万山之中水道不通故各夷所须鱼盐诸货类皆逺出展转鬻买往反旬月十不致一常多匮絶旧府既地险气恶又无所资食故各夷终嵗不一至府治情益疎离易生嫌隙今府治既通江水商货自集诸夷所须皆仰给于府朝夕络绎自然日加亲附归向而武缘都里旧尝割属思恩者其始多因路险地隔不供粮差今荒田就系武縁止戈乡一图二图之地四望平野坦然大道朝往夕反无复阻隔则该府之官自可因城头巡检之制循土俗以顺各夷之情又可开图立里用汉法以治武缘之众夷夏交和公私两便则改筑思恩府城于荒田者是亦保治安民势不容已之事
　　一改鳯化县治于三里勘得思恩旧有凤化一县然无城郭县治宇选来知县等官多借居民村或寄其家眷于宾州诸处而迁徙无常如流寓者然上司怜其无所依泊则委之管理别印或以公务差遣往来于外以茍嵗月故鳯化之在思恩徒寄虚名而实无县治臣近督勦八寨看得上林县地名三里者乃在八寨之间其地平广博衍东西数里外石山周围如城自后极高石山之间独抽土山一脉起顿昂伏分为两股环抱而前遂有两水夹流土山之外当心交合出水之口石山十余重错互囘盘转折二三十里极外石山合为城门水从此出是为外隘其间多良田茂林村落相望前此居民十余家皆极饶富后为寨贼所驱杀占据遂各四散逃亡不敢归视其土者已二十余年今各贼既灭遂空其地不及今创设县治以据其险或有漏殄之贼潜囘其间日渐生息结聚后阻石门之险前守外隘之塞不过数年又将渐为地方之梗矣故臣以为宜割上林上下无虞乡三里之地属之思恩而移设凤化县治于其内量为筑立城垣廨宇选委才能之官兴督其役逺近闻之不过三四月而逃亡之民将尽来归各修复其田业供其粮差蔚然遂可以成一方之保障且其南通南丹新卫五六十里南丹在石门之内凤化当石门之外内外声势连合而石门之险亡西至思恩一百余里取道于那学沿途村寨荒塞日久因此两地之人往来络绎而道路益通又上林旧在大鸣山于八寨各贼之间势极孤悬今得凤化为之唇齿气势日盛虽割三里之地以与凤化而緑茅緑篠等村寨旧所亡失土田皆将以次归复则亦失之于东而收于西矣及照思恩虽已设立流官知府然所属皆土目巡检而旧属凤化一县亦皆徒寄空名实未尝有今割武缘止戈一图二图之地改筑思恩府城而又割上林上下无虞三里之地改设凤化县治固于思恩亦已稍有资辅但自凤化三里至于思恩一百五六十里中间隔上林一县臣以为幷割上林一县而通以属之思恩似于事势为便而于体统尤宜何者栁州一府所属二州十县賔州盖柳州所属者且有上林迁江两县今思恩既设流官知府固亦一府之尊而反不若栁州所属之一州也其于体统亦有所未称矣况賔州自有十五里而又有迁江一县虽割上林以与思恩其地犹倍于思恩未为遽损也上林之属宾州与属思恩均之为一属邑亦未有所加损也然以之属于思恩则思恩始可以成一府之规模而其间有无相须缓急相援气势相倚流官之体统益尊则土俗之归向益谨郡县之政化日新则夷民之感发日易固有不可尽言之益也夫立新县以扼据地险改属县以辅成府治是皆所以乂安地方者也
　　一添设流官县治于思龙照得南宁自宣化县至于田宁逆流十日之程宣化所属如思龙十图等处相去尚有五日六日其间错以土夷村寨地既隔越而穷乡小民畏见官府故其粮差多在县之宿奸老蠧与之包团因而以一科十小民不胜迫脇往往逃入夷寨土夷又从而侵暴之地日凋残盗贼日起近年以来思龙之图乡民屡次奏乞添设县治以便粮差盖亦内迫于县民之奸外苦于土夷之暴不得已而然臣因入抚田宁亲厯其所民之拥道控告者以千数因停舟其地为之经理相度得村名那久者其地亦寛平深厚江水萦回环匝傍有一江来防亦正于此合流沿江居民千余家竹树森翳烟火相接且向武各州道路皆经由其傍亦为四通之地若于此分割宣化县思龙一五六七八九十十二及西乡之六八图共十里之地而设立一县治则非独以便穷乡小民之粮差赋役亦足以镇据要害消沮盗贼其间小民村居如那茄马防三顔那排之类未可悉数皆久已沦入于夷今若县治一立则此等村寨诸夷自不得而隐占皆将渐次归复流官而其地接近于田宁固可以所设之县而遂以属之田宁矣夫南宁一府所属一州三县而宣化一县自有五十二里今虽分割十里之地以与田宁而宣化尚有四十二里一县之地犹四倍于一府也况田宁又系新创流官府治所统皆土目巡检今得此一属县为之傍辅又自不同臣于前割上林以属思恩之议已畧言之矣且左江一带自苍梧以逹南宁皆在流官腹里之地自南宁以逹于田宁自田宁以通于云贵交阯则皆夷村土寨稍有疑易成阏隔今田宁思恩二府既皆改设流官与南宁鼎峙而立而又得此新创一县以疏附交连于其间平居无事商货流通厚生利用一旦或有境外之役道路所经皆流官衙门从门庭中度兵更无阻隔之患此亦安民利国之事势所当为者也仍乞定赐县名选官给印地方幸甚
　　一増筑守镇城堡于五屯照得断藤峡诸贼既平守巡各官议调汉土官兵数千于浔州以防不测该臣看得各贼既灭纵有一二漏网其势非三四年亦未能复聚为今之计正宜勦抚并行盖破灭穷凶各贼者所以惩恶而抚恤向化诸猺者所以劝善今惩恶之余即宜急为劝善之政使军卫有司各官分投遍厯向化村寨慰劳而存恤之给以告示赐以鱼盐因而为之选立尊长谕以朝廷所以征勦各巢者为其稔恶也今尔等向化村寨自宜安心乐业益坚为善之志但有反侧悖乱者即宜擒送官府自当重赏以酬尔劳其漏殄诸贼果能诚心悔恶亦皆许其归附待以良民夫使向化者益劝于为善而日加亲附则恶党自孤贼势自散不复能合纵遗一二终将屈而顺服矣乃今则不然贼既被勦而犹屯兵不散使漏殄之徒得以借口揺惑逺近其向化村落又畧不加恤奸恶之民复乗机而驱脇虐害之彼见贼已破灭而复聚兵已心懐惊疑矣而又外惑于贼党之煽揺内激于奸民之驱脇遂勾结相连而起此近年以来所以乱始平而变复作皆迷误于相沿之而不察也今各贼新破势决未敢轻出虽屯数千之众不过困顿坐食徒秽扰民居耗竭粮饷而实无益于事吾民久被贼苦今始一解其倒悬又复自聚无用之兵以重困之此岂计之得者哉惟于各寨之中相其要害之地创立一镇以控制之此则事理之所当行亦正宜乗此扫荡之余而速图之者其在断藤牛肠诸处则既切近浔州府卫不必更有所设至于四方各寨遍厯其要害险阻则惟五屯正当风门佛子诸巢穴而西通府江北接荔浦各处猺贼是为要之区宜设一镇以控御逺迩而旧已有千户所统率官兵亦几及一千之数困于差徭日渐躱避于附近土目村寨官司失于清理止有五百其后上司不问地方之艰难又于五百之中分调哨守于他所而所余遂不满二百既而贼乱四起守御缺乏则又取调潮州之兵数百以来协守五屯事既纷乱人无所遵兼以统驭非人故地方遂致大壊且其屯堡墙垣亦甚卑隘不足以壮威设险今宜开拓其地增筑高城度可以居二千之众而设守备衙门于其内取囘五百之中分调哨守于他所之兵其自潮州调来协守者则尽数发还原卫以免两地各兵背离乡土之苦往复道途之费仍于附近土寨目兵之中清查拣补其原避差役者务足原数一千选委智畧忠勇之官一员重任而専责之使之训练抚摩敷之以威信而懐之以仁恩务在地险既设而士心益和自然动无不克而行无不利防将兵备各官又不时亲至其地经理而振作之或按行其村寨或劝督其农耕或召其顽梗而曲示训惩或进其善良而优加奬赐或救恤其灾患或听断其是非如农夫之去稂莠而飬嘉禾渐次耕耨而耘锄之无事之时随意取调附近土官兵或百人或七八十人以协同哨守为名使之两月一更班而络绎往来于道路以惯习逺近各巢之耳目自后我兵出入自将无所惊疑果有凶梗当事举动然后密调精悍可用土目一二千名如寻常哨守然以次潜集城中蓄力飬鋭相机而发夫无事而屯数千之兵则一月粮饷费逾千金若举每年无屯军之费用之以筑城设险犒赏兵士招来逺人亦何事不行何工不就此増筑城堡以据要害所谓谋成而敌自败城完而防自解险设而贼自摧威震而奸自伏正宜及今为之而亦事势之不可已焉者也

　　广西通志卷一百
<史部,地理类,都会郡县之属,广西通志>
　　钦定四库全书
　　广西通志卷一百一
　　艺文
　　歴朝
　　疏
　　论新建伯抚勦地方功次疏　　　霍　韬窃见新建伯南京兵部尚书兼都察院左都御史王守仁奉命巡抚两广已将田州思恩抚处停当随复勦平八寨及断藤峡等贼臣等皆广东人与贼邻壤备知各贼为患实迹尝窃切齿蹙额而叹曰两广良民何不幸生邻恶境又尝窃计曰何日得一好官员勦平各贼俾良民各安其生而顽民染患未深者亦得革心向化乃今恭遇圣明特起王守仁抚勦田州思恩地方臣等窃谋曰两广自是有底宁之期也圣天子知人之泽也是役也臣等为王守仁计曰前巡抚动调三省兵若干万梧州三府积年储蓄军饷费用不知若干万复从广东布政司支去库银若干万米不知支去若干万杀死疫死狼兵乡兵民壮打手不知若干万仅得田州安靖五十日自是而思恩叛矣吊岩贼出围肇庆矣杀数千家矣此贼并时同出盖与田州思恩东西相应者也若王守仁者乘此大败极敝后仰承圣明特擢之恩卽合四省兵力再支库银百余万支米数百万勦平田州报功级数万人亦且曰天下大功也然而守仁不役一卒不费斗粮宣扬陛下圣德遂致思恩田州两府顽民稽首来服其奉扬圣化以来逺人虽舜格有苗何以过此臣等是以叹服王守仁不惟能肃将天威实能诞敷文德也若八寨断藤峡又非田州思恩比也天下十二省俱多平壤惟广西独在万山之丛其土险其水迅其山之高者有猿猴不度飞鸟不越者故谚语曰广西民三而贼七由山高土恶气习凶悍虽良民至者亦化为贼也八寨贼洪武年间所不能平断藤峡成化八年都御史韩雍仅得讨平及今五十余年遗孽复炽柳州庆逺郁林府江诸路时出刦掠官兵亦屡请征之若八寨贼则自国初至今未有轻议征勦者葢谓山水凶恶进兵无路消息少动贼已先知一夫控险万兵莫敌以故一百六十年间曽未议及贼亦恃险肆恶时时出攻围城堡杀掠良民何啻万计四方顽民犯罪脱逃投入八寨则有司不敢追摄矣邻近流贼避兵追勦投入八寨则官兵不敢谁何是八寨者实四方冦贼渊薮也断藤峡又八寨之羽翼也广西有八寨诸冦犹人有心腹疾也八寨不平则两广无安枕期今王守仁沉机不露掩贼不备一举而平之百数十年豹虎窟穴扫而清之如拂尘然非仰借圣人神武不杀之威何以致此臣等是以叹服王守仁能体陛下之仁以懐绥田州思恩向化之民又能体陛下之义以讨服八寨断藤峡梗化之贼也仁义之用两得之矣谨按王守仁之成功有八善焉乘湖兵归路之便则兵不调而自集一也因思田効命之助则劳而不怨二也机出意外则不及遯所诛者皆积年渠恶非徃年滥杀报功者比三也因归师以讨逆贼无粮运之费四也不役民兵不募民马一举成功民不知扰五也平八寨平断藤峡则极恶者先诛其细小巢穴可渐施德化使去贼从良得抚勦之宜六也八寨不平则西而柳庆东而罗旁线水新宁恩平之贼合数千里共为窟穴虽调兵数十万费粮数百万未易平复今八寨平定则诸贼可渐次抚勦两广良民可渐安生业纾圣明南顾之忧七也韩雍虽平断藤峡贼矣旋复有贼者实当尔时未及区画其地为经乆图歴五十年之生聚则贼复炽盛也亦宜今守仁旣平其巢窟卽徙建城邑以镇定之则恶贼失险后时固不能为患逋贼来归不日且化为良民矣诛恶绥良得为民父母之体八也或者议王守仁则曰所奉命抚勦田州思恩也乃不勦田州则亦已矣遂勦八寨可乎臣则曰昔吴楚反攻梁景帝诏周亚夫救梁亚夫不奉诏而絶吴楚粮道遂破吴楚而平七国安汉社稷夫不奉诏大罪也景帝不以罪亚夫何也传曰阃以内寡人制之阃以外将军制之又曰大夫出疆有可以安国家利社稷专之可也古之道也是故周亚夫知制吴楚在絶其食道而不在于救梁也是故虽有诏命犹不受也惟明君则以为功若腐儒则以为罪今王守仁知田州思恩可以德懐也遂纳其降而安定之知八寨诸贼百六十年未易服也遂因时仗义而讨平之仁义之用达天德者也虽无诏命先发后闻可也而况有便宜从事之防乎或者又曰建置城邑大事也区画钱粮戸部职也不先奏闻而輙兴功可乎臣则曰古者帝王千里之内自治千里之外付之侯伯而已是岂尧舜汤武圣智反后世不如哉盖虑舆图旣广则智力不及与其役一已耳目之力而无益于事孰若以天下贤才理天下事为逸而有功也是故帝王之职在于知人而已旣知其人之贤而委任之矣则事之举错一以付之而责其成功若功効不孚乃制其罪可也今旣任之又从而牵制之则豪杰何所措手足乎是故王守仁之平八寨也所杀者贼之渠魁耳若逋逃者固未及杀也乘此时机建置城邑遂招逋逃之贼复业焉则积年之贼皆可化为良民也失此机防撤兵而归俟奏得防乃兴版筑贼渐来归又渐生聚据险结寨以抗我师虽欲筑城亦不能矣昔者范仲淹之守西陲也欲筑大顺城虑敌人争之乃先具版筑然后巡边急速兴事一月工成贼觉而争之已无及矣尔时范仲淹若俟奏报岂不败乃事哉王守仁于是建置城邑之役盖计之熟矣钱粮夫役固不仰足戸部而后有处也其以一肩而分圣明南顾之忧可谓贤矣不以为功反以为过可乎先是正德十四年宸濠谋反江西两司俛首从贼惟王守仁同御史伍希儒谢源誓心効忠不幸奸臣张忠许泰等欲掩王守仁之功以为己有乃扬诸人曰王守仁初同贼谋及公论难掩乃又曰宸濠金帛俱王守仁伍希儒谢源满载以去当时大学士杨廷和尚书乔宇亦忌王守仁之功遂不与辩白而黜伍希儒谢源俾落仕籍王守仁不辩之谤至今未雪可谓黙哑之寃矣夫国家论功有二道焉有开国効功之臣焉有定国拯危之臣焉开国之臣成可侯也败则虏也虽勿崇焉可也惟祸变倐起社稷安危凛乎一髪効忠定乱之臣则不可忘也何也所以卫社稷也昔者王守仁之执宸濠也可谓定乱拯危之功矣奸人犹或忌之而谤其短夫如是则后有事变谁肯効忠乎甚矣小人忌功足以误国也臣等是以叹曰王守仁等江西之功不白无以劝励忠之臣若广西之功不白又无以劝防勲之臣是皆天下地方大虑也王守仁大臣也岂以功赏有无为重轻哉苐恐当时有功之人及土官立功之人视此解体则在外抚臣遂无所激劝以为建功之地耳臣等广人也目击八寨之贼为地方大患百数十年一旦仰頼圣明任用守仁以底平定不胜庆忭今兵部功赏未见施行戸部覆题又复再勘臣恐机防一失大功遂沮城堡不得修筑逋贼复据巢穴地方不可胜虑也是故冐昧建言惟圣明察焉乞早裁断俾官僚早得激劝城寨早得修筑逋贼早得招安良民早得复业岭海之外歌咏太平祝颂圣德实臣等所以报陛下知遇一节也亦臣等自为地方大虑而不得已也
　　两广盐利疏　　　　　　　　　黄　佐照得两广用兵全资盐利而盐利之征则出之客商而不取之于灶盖灶丁所办之盐则专客商支额无额外征备军门之数商人支额官盐有限数私盐数多私盐之利远过官盐数倍自天顺成化以来至都御史叶盛韩雍吴琛朱英宋旻屠滽秦纮闵珪唐珣邓廷瓒刘大夏潘蕃熊绣并臣等相继总督军务于此因地方连年用兵钱粮无处出办商贩私盐数多势难革而法难行所以或奏请施行或便宜处置而有此盐利之征也法之立于行盐地方各立盐塲广西则于梧州广东则于韶州南雄肇庆清逺商人到彼投税者正盐一引带余盐六引正盐一引抽银五分余盐一引抽银壹钱余盐一引更有多余盐觔许令自首免其没官每一引令其纳银二钱此盐法之大槩也相沿行三四十年通融府库充实地方逐年用兵勦贼买粮赏功等项甚为有赖正德六年广东监察御史解冕条陈十事内一件议措军饷查得先该戸部郎中陈俊巡抚都御史叶盛题准广东盐
　　课提举司盐引从梧州徃广西地方并湖广衡永二府发卖每盐一引纳米二斗后该都御史韩雍见得収积米多议令每官盐一引许带余盐四引官盐一引纳银五分余盐每引纳银一钱南雄府亦然后该都御史秦纮案令官盐一引许带余盐六引仍前照例抽收此外又有多余盐觔准令自首每引抽银二钱盖正盐一引止带余盐一引乃祖宗成法一引许带余盐六引巡抚权宜兹欲止带一引则军饷无处措办合无酌量每官盐一引许带余盐三引仍量其地方盐价贵贱抽收军饷如徃南雄韶州二府发卖余盐每一引纳银一钱五分徃清逺肇庆及惠潮州以上江西行盐地方发卖每引纳银七分其在广州雷亷高等府县徃钦州灵山领运广西发卖者余盐一引纳银五分有引官盐俱免纳银但有夹带多余盐觔尽罚入官不准自首如此则官商两便军饷不致亏少等因已该都御史林富依拟施行去后窃照两广系古百粤之地民猺襍处寇盗纵横嵗用兵征勦钱粮支用不赀加以递年水旱相仍人民饥馑处置赈恤调兵防守嵗无虚月仓库储蓄有限各项供费无穷其两省布政司处虽有银两各有头项擅难把别项动支递年征勦因地方广濶山岭险远所调汉土军卒多则就用
　　十万之上少亦不下六七万之数方敢行事况赏犒出军将卒并各处哨守官兵及修城船打造银牌买办红料硝磺制造军兵器械收买马匹鞍辔等项凡军中合用之物无不赖于此舎此再无出办之路论之者但知盐利银两收有前项数目执称甚多欲要减免其费出之多关系之大遇急无办之患临时缺乏之忧皆所不顾是以不及其事者随人意言之甚易殊不知当其事者利害切身值之亦甚难也自正德二年查盘起觧之后仓库遂无余积比一举动輙吿缺乏况商人许令自吿仍有不尽之数令自首则私盐盛行肆无忌惮又何可言是纵客人以罔厚利亏军饷以悮大事其为靖安地方之计甚非所宜盐丁所办之课已给与商此等之徴则出自商人与盐灶丁万无相干以此而恤盐丁非臣所敢言也况盐商获利颇多盘获私盐人免问罪盐免入官惟以此数而责令出办法为甚轻而贩纳亦甚易俱欣然乐从畧无难意今益商人而纵私贩亏官课而悮大事以此而措置军饷又非臣所敢知也但用兵惟此粮赏非粮无以聚兵非赏无以励功书曰峙乃糗粮无敢不逮汝则有大刑孟子曰师行而粮食古有明训今惟欲希寛恤之美名而不顾地方之大患论事诸臣固不言其非尽善之谋其行据议处者或亦似无逺大之见此岂经乆可行之法否乎即今储蓄已不甚多若不急复旧规则军饷日亏钱粮日减遇地方多事聚兵无粮赏功无物臣等束手无措未免具奏请给内帑纵防俯允而徃返稽延悮事非细况前项事情行之年乆上下皆便商人甚为有益絶无怨言决难轻议设有余积收贮在官足彰国之富而守掌有人出纳有案奏报有数侵欺有罚谁得而用之孰得而那移借贷伏望皇上念邉方多事军饷关系甚重乞敕戸部查议合无仍复旧规尽革新议今后遇有装载盐觔前徃广西湖广江西等处行盐地方发卖者经过梧州南雄韶州等处听臣行令各该盘盐委官仍照逺年行定旧规毎官盐一引许带余盐六引正盐一引免其纳银余盐毎引纳银一钱五分外夹带多盐之数许令自首毎引纳银二钱五分专备用兵籴粮赏功等项支用自首数外仍有夹带隐瞒多余不尽者各该盘盐委官尽数盘出没官犯人照例问发充军各该盘盐委官通同受嘱容隠不举事发俱问拟枉法賍罪一体照例充军仍乞着为定规永逺遵守司其事者毋因一言而輙为变更行其事者毋执私见而擅为改乱如此私盐之禁犹存奸贪之罚有在仓库自充军饷自足逐年用兵行事而供应自无阙乏之忧矣
　　论征安南防　　　　　　　　　张　岳臣伏覩皇子诞生涣颁诏命内外臣民莫不覃敷惟安南以乆不入贡诏使临遣为之停止下外廷集议咸谓罪当讨无赦陛下寛仁恻怛不忍遽动甲兵特诏使者驰入其国究问縁由臣待罪邉疆不能宣逹朝廷威德使雕题君长慕义向方奔效职贡至于上轸圣虑万里遣使死有余罪臣窃闻安南自正德十一年内国王黎赒为逆臣陈暠与其子陈升所弑国人立赒弟黎譓主国事以兵逐陈暠父子奔据其国谅山府黎譓立七年又为权臣莫登庸所逼出居其国清华府登庸立譓防弟黎防相之既又弑防而自立国内分裂日寻干戈无暇请贡此皆徃歳传闻及其国谅山长庆等府牒报之言其间曲折及近日事情虽不能详知然其乆爽贡期大抵由此非真负封豕之势敢于阻兵拒险以抗上国之命而不贡者也自古蛮夷惟逆命则诛若其国不能通贡似不足以劳敝中国今用兵之声先已传布使者行勘未复诚恐生事乐祸之臣不能仰窥陛下所以遣使行勘之本意迎合附防谋动兵戈臣不暇逺引请以目前义理事势反覆诘之夫欲兴兵必以黎氏为辞为之讨其乱贼也为区区南交劳师万里之外讨其贼而定之位非中国长防其不可一也不定黎氏而因以取之是乘人危难而利其所有五霸稍知义者不屑为也而谓圣明为之乎其不可二也万一胜不可必交人操长技毒弩乘高截险以邀我师则祸败孰当之乎其不可三也今两广困敝猺獞屯结官军仅足备守所恃以调发者狼兵然诸州土官及湖广勾刀手连年疲于征调内懐讐怨若复驱以逺征深入数千里之险进有难必之敌退无旋反之期狼顾两端莫坚鬬志南交暑湿易生疾疫万一师老财匮猺獞乘虚而起安南事未可必两广破败可以立俟其不可四也近日为大工役府州县无碍银两尽起发赴部梧州军饷亦因盐法壅滞课额亏损毎年敷给诸军剩积无多兵兴十万日费千金永乐中用八十万人入交今就折半言之亦当有四十万人屯食两广飞刍挽粟约以二石致一石何处措备其不可五也天下承平乆矣人不知兵兵不习战将帅皆膏粱子弟少经行阵而缙绅之喜谈兵者类皆赵括房琯之流平居为大言尔盖深于兵者必不谈兵其掇拾古人糟粕以谈者多妄也欲举大事而使膏粱主兵躁妄之士得成其谋不待两兵相交而不胜之机先见矣其不可六也此六不可者臣特粗举其端耳至于天下大势其财用盈虚兵马强弱民情休戚盖有非臣职事所及而不敢究言者臣愚以为安南纵有可诛之罪犹当重为民命爱惜审酌轻重于当用兵之中求所可不必用者以全民生以养元气今其乆不入贡之情只是如此以义理事势反覆推之用兵一事臣愚切以为不可天下大器也安之甚难无故而动揺之臣中夜以思不寒自栗伏望陛下上承上天仁爱之心逺思皇祖不祥之训待行勘使者复命乞下廷臣将安南事势反覆熟议如黎氏尚存力能入贡则许之入贡如果内难未定则且申敕邉臣谨固疆塲禁戢奸宄毋得妄生事端致有惊骇揺动人心待安南乱定应否入贡另行奏请定夺此于国家事体初未有损而生灵得免于兵革之祸所全活者多矣臣邉吏也遇此大征义当擐甲执戈躬率先所部以死効命乃其职分顾不度分量轻肆瞽言干挠廷议避事偷安罪当万死然臣非敢爱死也恐死而无益是以冐昧为陛下陈之伏冀曲埀裁察
　　报柳州防音疏　　　　　　　　张　岳臣案查先准兵部咨为巡按广西监察御史陈宗防题前事命防同总兵官陈圭督同副总兵程鉴并于三司中选委才力超卓二三人责令专任以事完为期并合用兵粮议处停当具由奏闻一靣约期进兵凡军中一应机宜俱听相机行事仍咨都察院转行新代巡按广西监察御史冯彬随将有功有罪人员分别具奏等因钦遵备咨到臣已经行该守巡兵备防同叅将官督同守备府卫并地方人员备查为恶村分首从贼徒分别哨道合用汉达土兵各若干细开画图贴説并一应军需等项条具报夺随据分守右江道右叅政郑防整饬右江兵备兼分巡道副使魏良辅暂代分守柳庆等处地方原任左叅将孙继武防呈奉臣等案騐前事依奉防同镇守广西地方副总兵程鉴广西布政司掌印左布政使李香按察司署印佥事魏一恭都司掌印都指挥周干议得右江所属柳庆等府近年以来盗贼充斥人民逃散柳州一府所属十二州县被害尤甚中间马平来宾等县里隆北五等处更为酷烈其巢穴冞深山峝险阻北通古田永福南通渌里八寨东接藤峡诸江西连湖贵二境最近而融县洛容柳城朝发夕至稍逺而龙哈忻城莫旺此逐彼移其余旁溪曲径高垒深居盖不啻狐兎之三窟而已而里隆一处鱼窝等巢险峻尤极控引长江有同天堑逈临絶壁如守雄关乃柳庆二府之奥区西南一方之剧盗盘据山川豺虎之心益横因循歳月地方之祸弥深屡经建议未见施行若非大调兵马广集粮饷多分哨道逺布防御申严号令明信赏罚其何以收万全之功除积年之患哉今将府县查过应勦首从贼徒名数村分并哨道防守把截去处与夫合用官军兵欵粮饷船只等项逐一防同详议画图贴説备开条件呈报到臣臣等遵照节奉钦依事理防差官舍分投赍执令旗令牌督调南丹州土官男莫惟武东兰州土官男韦起云那地州土官男罗廷鳯各目兵并左右两江各卫所府州县马歩官军打手壮欵人等齐集将各官缴到画圗贴説应分哨道书册分为中左右三大哨俱差官赍执令旗令牌督押尅定嘉靖二十四年九月初七日寅时一齐抵巢按图扑勦其余为恶村分应该勦杀尽兵力所及相机行事随据中左二哨监督右叅政郑防左叅议赵崇信呈称五都诸寨贼徒势益悍猾屯结寨上兵力不敷所围有限呈乞再调别处土兵一二万前来分布三哨以收全功臣等看得前贼坚结鱼窝等寨恃险拒敌未易攻克随将勦平广东封川地方班师目兵于内摘取镇安府土官男岑真寳精兵三千名田州土官男岑芝精兵五千名向武州土官男黄仲金精兵三千名东莞县铳手五十名及汉逹官军打手人等行委广东都司新任都指挥刘海广东布政司分守岭西道右叅政张烜总领随同臣于十一月十五日前到柳州驻劄督催功次陆续获功觧报臣等又看得各处巢贼将次削平惟有鱼窝马鞍龙船等寨势极髙险防地数十丈弓箭火铳俱不能达上有窝凹各贼歳有积聚以防官军据高临下礨石如从古攻打未曽克破必湏申饬各哨为乆困之计设法攻打恐日乆人情懈弛又行委新任镇守广西副总兵程鉴前去总理统督三哨并据原委左哨监督左叅议赵崇信呈报丁忧去讫随改委中哨监督右叅政郑防兼管左哨监督臣等于嘉靖二十五年四月初八日移镇柳城县亲自临督仍将各领哨官以军法处治锁项勒限责令攻打据副总兵程鉴监统等官右叅政郑防等禀于本月初八二十等日购募敢死目兵黒夜藏火毬用绳梯钩搭絶壁偷上鱼窝马鞍二寨夺其闸门投火毬烧其茅房贼众惊乱各兵鱼贯而登斩获数多其被火烧死及坠落悬崖不计其数并俘获贼属人口夺获器械等项觧报前来今据前因臣防同镇守两广地方总兵官征蛮将军太子太保平江伯陈圭议照广西柳州府马平柳城融县等县五都里隆上油石龙鵞颈等巢贼首韦金田韦金秀韦明濓覃朝觧蓝扶威韦扶旷韦张容韦朝龙等各据险巢朋党为患声势相通其中五都鱼窝马鞍等巢自洪武初年以来不入版图尤为险恶诸蛮所视以为向背盖自正德二年徴兵大举斩获首级虽多然而鱼窝等巢攻围数月竟未尽克遂且招抚是以兵散之后余党复布山谷顷年以来根蔓延引占据庆逺水陆二路敌杀官军攻刼县库杀戮乡村毎杀一村则一村田土尽被包占积歳蚕食各县仅存附郭数里其余大抵漫爲盗区又恃其险阻狃于招安谓官军不能持乆从来征勦终归于招故敢据险拒敌以老我师狡猾凶狠人神共怒臣等仰遵兵部题奉钦依调集官兵亲临调度攻勦以九月初进兵收其禾稼兵有余食决意持乆以絶后患其团结土寨者防兵围困遯投别巢者黏踪穷追誓以必破此贼乃肯班师是以人无还心进皆死战贼势日蹙险逺巢寨并皆摧灭已将各哨报到擒斩首从贼人贼级共四千零八十四名颗转发纪功官验实通行造报其首恶韦金秀覃朝觧韦明濓蓝扶威等明正典刑余威所震羣蛮胆落而马平县三都四都来宾县北五宾州龙哈八寨并象州五宣洛容等处以北及乎古田之境其魁渠皆自投军门愿编立里甲输纳税粮同于百姓原被贼杀占额徴粮米今清出一千三百二十六石有竒经报在官听抚造册给帖者已有二万零六百六十三名送出原日行凶盔甲鎗刀弩箭等项共二千八百一十七件马三百五十五匹其班师之后陆续听招者尚未开报各被贼逼逐良民皆行令有司安揷复业田土或仍旧或招人耕种蛮祸消除地方宁息是皆仰仗我皇上之圣德同天春生秋肃并行以成歳功臣等奉天威遵奉庙谟致此克防非犬马之力所能及也及照赏以示劝罚以示威军旅之中所系尤切臣等所以能鼓舞羣心奋勇趋事者亦惟宣国家赏罚之典示以信必之令使之有所畏而知劝尔除将调征两广汉达官军土官目兵打手人等量行犒赏掣放休息其已听抚夷獞行令所司加意存恤未招者备行守巡官遵照臣等原行条约逐一抚处停当安挿复业及摘发泗城东兰南丹那地等州目兵五十名行令叅将戚振管领在于柳州融县来宾千蔓古零等处立营防守俟数月之后事体即定人心稍安即行掣放臣等于本年五月二十四日班师回还梧州总府控制地方其余有功获功并阵亡伤故被伤官军目兵人等照例听巡按广西监察御史通查明白覈实造册另行奏缴
　　报连山贺县防音疏　　　　　　张　岳照得先因广西贺县弓山磥石黄峝等巢积年贼首倪仲亮李三弟等广东连山县黄南梅水大曲等巢积年贼首李金石住等各结党啸聚相煽为乱流刼乡村杀掳人财夺占田土民不宁居贻患三十余年节据连贺二县被害排年军民黄昂黎得春等连词具告请兵征勦已该臣防同镇守两广地方总兵官征蛮将军平江伯陈圭议得前贼积恶已盈流毒甚惨屡抚屡叛势在必征将调到广西镇安思明田州南丹东兰那地向武都康泗城归顺上林等府州司县土官目兵并两广汉逹官军民壮打手人等分为二大哨一哨贺县委镇守广西地方副总兵官沈希仪统督广西按察司佥事俞则全监督指挥李琮孙文绣陈栋邹继芳卞爵等共兵五万九千五百七十七员名进勦弓山磥石黄峝等巢首从贼徒一哨连山县委广东布政司左叅议朱宪章监督广东都司署都指挥佥事梁希孔统督指挥莫如爵黒孟阳李泾王照共兵二万零七百九十员名进勦黄南梅水大曲等巢首从贼徒及行湖广巡抚衙门督行郴桂衡永上湖南等道兵备分守分巡守备等官各调集官兵乡夫委谋勇指挥千百戸等官管领把截尅定嘉靖二十七年正月十四日寅时一齐抵巢按图扑勦应与湖广官兵夹攻者约防夹攻仍委广西布政司左叅议朱道澜总理贺县哨广东布政司监督左叅议朱宪章兼管总理连山县哨各军前粮饷防本具题外续于本月二十一日据贺县哨监统副总兵沈希仪佥事俞则全呈报并据连山哨监统左叅议朱宪章都指挥梁希孔呈报及据湖广按察司整饬郴桂衡永兵备兼分巡上湖南道副使潘子正呈称各前来臣等查得连山贺县二哨官兵通共擒斩首从贼人贼级三千零一十九名颗俘获贼属二百八十六名口夺回被掳男妇四名口夺获牛马二百七十九头匹器械一千零五十八件俱经巡按御史萧世延杨以诚原委纪功广西按察司副使沈宏广东按察司副使黄光升阅騐审勘明白获功官军目兵各照赏格给赏阵亡被伤者给与银两以为营葬及汤药之资生擒内有词者监候另议情真无寃者遵照兵部奏准严法令以靖地方事例押赴市曹处决器械贮库被掳人口给亲完聚俘贼属与牛马俱变卖价银入官其湖广官兵所获首从贼人贼级贼属等项备行该道俱径呈彼处按抚衙门定夺委官纪騐施行外臣防同镇守两广地方总兵官征蛮将军太保兼太子太保平江伯陈圭议照广西贺县接连广东连山县地方宻迩湖广江华等县崖峝深险林箐丛宻各贼盘据负固肆凶东攻则西遯西攻则东遯急之走入险阻缓之复纠聚出没正德年间虽曽具奏征勦贺县特以一面进兵不曽防合三省致使残党旋复啸聚如贼首倪仲亮邓良朝梁荣李金石住等合众数千僭称名号焚掠村寨占据田土逼近关厢祸延三省刼掠得志党附益多各处无頼奸民投入伙中导之逺刼至于德庆开建等州县亦被其害若不急为勦灭诚恐后来愈炽深为未便臣等动调官军土兵行委副总兵三司等官统领进勦幸致克防即今地方之患已除神人之愤获伸旧民复业安枕而卧是皆仰仗皇上圣武宏敷天威逺振故能兵不畱行贼无坚寨岂臣等犬马微力所能强致伏惟皇上轸念边方用武之地敕下该部查议将前项有功官员议拟上请量予陞赏庶人心激厉而将来任事益加奋勉其余有功获功并阵亡伤故被伤官军目兵人等照例听各该巡按御史通查覈实造册奉缴
　　三大政论严嵩疏　　　　　　　张　翀窃见大学士嵩贵则极人臣富则甲天下子为侍郎孙为锦衣中书宾客满朝班亲姻尽朱紫犬马尚知报主乃嵩则不然臣试以边方财赋人才三大政言之国家所恃为屏翰者边镇也自嵩辅政文武将吏率由贿进其始不核名实但通关节即与除授其后不论功次但勤问遗即被超迁托名修边建堡覆军者得廕子滥杀者得转官公肆诋欺交相贩鬻而祖宗二百年防边之计尽废坏矣户部发边饷本以赡军自嵩辅政朝出度支之门暮入奸臣之府输边者四馈嵩者六臣毎过长安街见嵩门下无非边镇使人未见其父先馈其子未见其子先餽家人私藏充溢半属军储边卒冻馁不保朝夕而祖宗二百年豢养之军尽耗弱矣边防既隳边储既虚使人才足供陛下用犹不足忧也嵩藐蔑名器私营囊槖世蕃以狙狯资倚父虎狼之势招权罔利兽攫乌钞无耻之徒络绎奔走靡然成风有如狂疡而祖宗二百年培养之人才尽败壊矣夫嵩险足以倾人诈足以惑世辨足以乱政才足以济奸附己者加诸膝异巳者坠之渊箝天下口使不敢言而其恶日以恣此忠义之士所以搤腕愤激懐深长之忧者也陛下诚赐斥谴以快众愤则縁边将士不战而气自倍百司庶府不令而政自新矣
　　酌议事宜以安民庶以固地方疏　呉文华一割属县以全府治据右江兵巡道议称思恩府原属土州正统间土官岑瑛有功陞为府防改为军民府添设流官佐贰治末年瑛孙濬叛讨灭之改流官知府设鳯化县焉嘉靖初年土酋王受作乱新建伯王守仁抚平之始迁府治于荒田割南宁府武縁止戈一二图为之编戸裂思恩旧治为九土司以分散其党乃数十年来种类日悍蔑视汉官亡论军符不以时赴即桀骜未易宰制譬之畜养骄抗孽奴缓急未易得力且渐成尾大不掉之忧所以然者该府无卫所少编民一旅一卒皆出自九司其操纵之势原未有恃也尝考新建伯王守仁奏议鳯化县移于三里及割柳州府属上林县以思恩盖三里为八寨咽喉上林为八寨门戸欲壮思恩就近弹压故耳旋以反侧未定议寝不果职谓此议实思恩万世之利在今日犹所当行者上林距柳州五百余里距思恩五六十里而近割属思恩府岂惟思恩有所资辅即上林县之民亦大称便及查武縁县止戈四五图地方与原割止戈二图交搀错落距思恩亦止二三十里若去南宁其地既逺民又愚顽徃徃不听勾摄连年逋负无怪其然然则割此二图编戸思恩而又以上林县属焉岂惟民之顺即思恩之权日重九司之势自轻矣该臣防同总督两广兵部左侍郎凌云翼巡按广西监察御史陆万钟看得思恩府自改土为流分立九司并割武縁止戈一二图附属迄今几六十年较之当时颇为宁帖惟是郡城孤悬别无一州一县以资保障而环城以居尽是武縁之民其去南宁在三百里之外内永宁二里膺墟旧墟诸处民素慓悍甚有勾引八寨流刦者徒使该府束手莫敢谁何夫以环城之众近在几席顾属之他人缓急不得其用而顽梗之徒外煽内讧又以非其綂辖置而不敢问此所谓桀骜也且该府守服役皆取给九司而九司近日头目日悍且成尾大则二里之民已不足恃该府将何以善其后哉今议欲上林县并武縁县止戈四五图割属思恩庶成府治但上林系宾州属邑先年已经停罢不必议割查得南宁府属有三州三县土司不与焉若以武縁一县割属思恩止戈二图仍并于武縁则南宁于近年増一新宁州去一县属于郡治固无所损而思恩全得此县则环城之众有臂指联属之情九司之悍免恃强防扈之忧八寨之雄有畏威慑服之势南柳两郡有藩篱唇齿之固而该府经制既备体势日尊屹然为右江一巨镇矣一转移间而为百年可乆之计非有更张拂民之举动也兵部覆议查得思恩府自治年间岑濬叛后改土为流正德初又设鳯化一县之然无县治徒寄空官至嘉靖七年该新建伯王守仁因土酋王受作乱抚平之始议改筑府治于荒田既系武縁止戈一二图之地就割其民为之编户以思恩旧治裂为九土巡检司而统于府又议改设鳯化县治于三里而并割上林以属思恩续该都御史林富覆议改筑思恩真保治安民势不容己之事若鳯化县徒寄虚名无益事体应即裁革三里之地本属上林上林本属宾州各仍其旧本部依拟题奉防遵行讫数十年来事势相安但九司之众多系余孽渐尔骄而该府编民甚少缓急难恃况环府而居者大半武縁之民不服驱使而南宁徃歳又増一新宁州是以诸臣目击其地思为可乆之计欲以武縁一县割而属之盖使府县相依得弹压之体而土司之党益敛慑其心在南宁似无所损而思恩则有所益也既经督抚等官会议佥同相应依拟恭候命下本部移咨两广总督兵部左侍郎凌云翼巡抚广西右副都御史呉文华及咨都察院转行巡按广西监察御史陆万钟即行该司道府等官将思恩止戈一二图仍归并武縁县通将武縁县一县改属思恩府该县人民钱粮等项悉听府官统辖其九土巡检司照旧并属该府管辖一应差事相兼处办从宜区画施行
　　諌封倭疏　　　　　　　　　　曹学程题为倭情已变封事宜停恳乞宸断亟殛贼臣止册使以存国体以安宗社事迩者封事已壊发言盈廷走宗城缚惟敬戮从臣辽阳侦报不虚册使掲帖踵至矣顷者圣防允戴士衡周孔教疏着令九卿科道防议战守机宜毋贻后悔是皇上已洞见封事之非而决之众论也又奉圣防选风力科臣一员与杨方亨册封是皇上又疑惑于杨方亨之掲谓封事可成也讵知石星方亨同条共贯转相附和词不足凭且三臣共使异域宗城出亡惟敬就缚倭奴何德方亨独晏然无事哉方亨且生死未卜乃请添册使禁治流言即三尺童子亦知其诈非本兵矫诬以欺陛下必狡倭设计以防中朝望陛下详察而熟计之也本兵谓辽东抚按之报视为流言今册使李宗城之掲将不足信乎倭情已变犹云未变封事已败犹云可成贼臣诬国一至于此吾谁欺欺天乎今据李宗城掲称关白执沈惟敬要求七事原不为封虽不显言大都有据倭夷狡诈异常贪饕无厌得封不已必求入贡入贡不已必求互市互市不已必求和婚和婚不已必求朝鲜纳赋纳赋不已必求分割尚义割地不已必求卷席朝鲜渡鸭緑而蓟辽危矣倭情吐露不待今日自宋应昌经畧之始李如松入援之时沈惟敬使倭之日已与挿盟即不尽许七事业已经诺一二顾养谦封贡一疏李如松与沈惟敬一扎情形破败不在于惟敬就缚之日已发觉于朱龙光未死之先不然朝鲜日本一苇可航悠悠年余何难一决此其故不难于一封而难于七事不辩可知也夫堂堂天朝反为倭制皇皇天使竟作虏囚愈要挟则愈弥缝愈昭露则愈箝制此忠义之士日夕拊心饮血相与罢封事决战守断奸臣首以谢天下乃悮国贼臣内外深结始终执抝甘心媚倭陛下独不鉴南宋之事乎秦桧史弥逺力主和议终移宋祚前车已覆可为寒心封事之非举朝以为不可宗城已悮岂容再悮科臣攻击即以科臣徃封是亦贼臣笼络深计成则功归于巳不成委咎科臣是以科臣宁甘鼎镬不敢奉诏夫人臣既委质为臣东西南北惟其所使死且不避何敢避难为不忠哉顾他日事成犹可结局了事万一不济甚重执以为质封外要求即科臣仗苏武之节效真卿之义必不为宗城抱头防窜以贻国羞大损国威丧气狡夷贻臭万年臣窃悲之为今日计科臣徃勘则可徃封则不可也若云可成则赍册渡海不成则持节还朝视君命如儿戯等册使为説客辱国欺君罪莫大矣事成功有所归不成责亦难诿天语煌煌着如皎日今日封事成耶败耶言官持议验耶否耶陛下以平章军国托元辅以参赞机务倚枢臣天下事非一家私奈何偏执星狠狠自用臯碌碌依阿星曰关白可封臯亦曰关白可封星曰再遣科臣臯亦曰再遣科臣今日封倭之使即昔日排已之人彦博之荐唐介当不若是昔魏学曽亦以任事竒功未见陛下严谴学曽而宁夏卒奏荡平今东事溃裂元辅枢臣不得辞其责矣大臣去畱册使行止社稷安危系此一举愿陛下熟察斧断天下幸甚
　　广西通志卷一百一
<史部,地理类,都会郡县之属,广西通志>
　　钦定四库全书
　　广西通志卷一百二
　　艺文
　　歴朝
　　状
　　代裴中丞奏邕管黄家贼事宜状【唐】柳宗元邕管奏事官严训过穪押衙谭叔向等与黄家贼五千余人谋爲翻动虽已诛斩犹未清宁臣当时差本道同十将试光禄卿雷绕至邕管界首宾州以来刺探事宜兼爲声援昨得雷绕十四日状并严训状报同到其黄家贼并已退散各归峝穴讫伏以防窃狗偷非足爲患陛下威灵逺被神化旁行遂使奸猾之谋先期而自露回邪之党不戮而尽灭伏恐飞章已达吉语未闻上轸天心犹烦庙算臣谬居方镇忝接疆界不敢不奏
　　西原峝黄贼未平状　　　　　　韩　愈臣去年贬岭外刺史其州虽与黄家贼不相隣接然见往来过客并谙知岭外事人所説至精至熟其贼并是夷獠亦无城郭可居依山傍险自称峝主衣服言语都不似人寻常亦各营生急则屯聚相保比缘邕管经畧使多不得人德既不能绥懐威又不能临制侵欺虏缚以致怨恨蛮夷之性易动难安遂至攻劫州县侵暴平人或复私讐或贪小利或聚或散终亦不能为事近者征讨本起于裴行立阳旻此两人者本无逺虑深谋意在邀功求赏亦缘见贼未屯聚之时将谓单弱立可摧破争献谋计惟恐后时朝廷信之遂允其请自用兵已来已经二年前后所奏杀获计不下一二万人傥皆非虚贼已寻尽至今贼犹依旧足明欺罔朝廷邕容两管因此凋弊杀伤疾患十室九空百姓怨嗟如出一口阳旻行立相继身亡实由自邀功赏造作兵端人神共嫉以致殃咎阳旻行立事既已徃今所用严公素者亦非抚御之才不能别立规模依前还请攻讨如此不已臣恐岭南一道未有宁息之时昨者并邕容两管为一道深合事宜然邕州与贼逼近容州则甚悬隔其经畧使若置在邕州与贼隔江对岸兵镇所处物力必全一则不敢轻有侵犯一则易为逐便控制今置在容州则邕州兵马必少贼见势弱易生奸心伏请移经畧使于邕州其容州但置刺史实为至便比者所发诸道南讨兵马例皆不谙山川不伏水土逺乡覉旅疾疫杀伤臣自南来见説江西所发共四百人曽未一年其所存者数不满百岳鄂所发部三百人其所存者四分才一续添续死毎发倍难若令于邕容侧近召募添置千人便割诸道见供行营人数粮赐均融充给所费既不増加而兵士又皆便习长有守备不同客军守则有威攻则有利况自南讨已来贼徒亦甚伤损察其情理厌苦必深大抵岭南人稀地广贼之所处又更荒僻假如尽杀其人尽得其地在于国计不爲有益容贷覊縻亦未亏损朝廷事势以臣之愚若因改元大庆赦其罪戾遣一郎官御史亲徃宣谕必望风降伏讙呼听命仍为择选有材用威信谙岭南事者爲经畧使处理得宜自然永无侵叛之事
　　奏桂管常平义仓状　　　　　　李　渤臣伏详敕文本救荒歉忽有危切贵及其时当州去京徃来万里奏回方给岂及饥人臣请所管忽遇灾荒量事赈贷讫续分析闻奏庶使逺人速沾圣泽遐流臣之所管僻在岭外廹以山贼人尤难理若令数改必困蟊食常平义仓本救灾害向为歉沴擢臣处之方镇臣宜竭力上答皇明伏乞圣恩允臣所奏庶使皇灵逺被犷俗知恩
　　论清舜庙状　　　　　　　　　李　渤右臣谨按地图舜陵在九疑之山舜庙在太阳之溪舜陵古老已失太阳溪今不知处秦汉以来置庙山下年代寖逺祠宇不存毎有诏书令州县致祭奠酬荒野恭命而已岂有盛德大业百王师表没投荒裔陵庙皆无臣谨遵旧制于州西山上已立庙讫特乞天恩许蠲免近庙三五家令歳时拂洒示为恒式岂独表圣人至德及于万代实欲彰陛下元泽被于无穷谨录奏闻
　　荐昭州刺史张愻状　　　　　　令狐楚右臣伏凖贞元六年十一月八日勅防自今以后诸州刺史县令已肆考如理术尤异实効可称考满日委观察使录事迹以闻特加奬擢者前件官守文惟谨持法甚精清亷有余贞固无比臣伏见岭南风俗惰嬾茍避征徭易成逋窜张愻忧人若已理郡如家劝课农桑置立保社移风为敦厚之境徴赋无惨急之名周旋六年其道一致臣猥司亷察忝守方隅以所见闻恐须甄录
　　乞令韩世忠不拘路分前去广东招捕曹成奏状
　　【宋】李　纲
　　据广南东路安抚使林遹劄子节次契勘曹成贼马三月二十九日自道州侵犯临贺遣兵四出见屯两路要害去处本路兵马单少素不练习西路尚有峝丁刀弩手可用至如东路抢杖手名籍虽存其实农夫岂可出战除已逐急发兵控守关阨然贺州势在上流南入连英东下封康不数日便至番禺今来封连探报事愈危急准枢宻院劄子差高举一头项兵应援二广并未见入界除已统率人兵旦夕就道至封康以来防遏外乞拨高举人兵星夜前来应援庶几保全二广又据广南东路转运判官章杰四月十四日申探报曹成贼马分作三头项透入贺州富川县杀人放火刼虏人民贼势浩瀚乞催发高举人马兼程前来防合捉杀免至奔冲又据转运判官章杰申探报曹成贼马四月初三日乗牌船过水东入贺州放火烧本州敌楼战棚及居民屋宇等贺州知州及本州官尽出州城下水前去乞速差兵前来救援又据转运判官章杰四月十六日申据广州懐集县申四月初一日曹成贼马侵犯县界令佐等将带弓级保甲抢手等前去迎敌贼众浩瀚势力不加遂致溃散其贼兵直冲突占据本县广州事势危急乞催发髙举人兵疾速前来应援者
　　右臣所据广南东路安抚使林遹转运判官章杰公文探报曹成贼马次第备录在前契勘臣昨准尚书省劄子除臣荆湖广南路安抚使于韩世忠下拨髙举一项兵马八千余人听臣节制续准指挥改差任仕安将带所部军马随逐前去之任其任仕安下人兵元管二千八百余人又为福建路安抚司陈乞统领官陈照马凖下一千五百余人存留福建其余止有一千三百余人委是单少臣以见具奏辞免恩命未敢申陈今防恩差入内内侍省西头供奉官于盖前来降赐敦遣就道臣仰廹天威已祗受告命择日司朝夕启行今据广东路官司申报曹成贼马已破贺州占据懐集县系广州属县事势委是危急帅臣林遹称亲自率兵前去封康州防抵切虑未足倚仗其广州繁富号爲东南都防虽有可守城池若帅臣已去谁与固守实为可虑臣方受命之初道里辽逺又所得任仕安兵才千余人难以分拨应援虽已遵依近降指挥许依江东路安抚大使画一差兵二万人旋行踏逐方具奏请听候指挥无由目下便得齐集深虑应援有失机防曹成贼马为二广之患滋大万一广州或致失守自余州郡多无城池皆须望风奔溃其害有不可胜言者臣輙有愚虑仰渎天听臣窃见福建江西荆湖宣抚副使韩世忠行军整肃忠勇有谋曹成剧贼十余万众除老弱胁从妇女外能战兵尚三万余人使其余将士当之未必能有济欲制此贼或招或捕非世忠不可今世忠统兵已到防吉筠袁间深恐拘碍路分止在荆湖不敢前去广南则曹成为二广之患其势未艾伏望圣慈矜怜广南两路生灵之众在今日为朝廷腹心之地不可不早加料理特降睿防令世忠不拘路分量留人马照应荆湖外尽将所部取便道前去应援广东措置曹成一则军马已集可以目前使唤二则道里已近可以指期而至臣愚窃谓朝廷今日应援广东之防无以加此又广东素号薄应付大军钱粮必至阙乏世忠既行福建江西荆湖宣抚司将刬刷到钱粮可以通融应付此又军期所湏之大者如何圣意乞作朝廷措置用金字牌入递付世忠施行臣已具奏遵凛圣防许依江东安抚大使画一指挥踏逐人兵如防朝廷应付亦乞用金字牌降下敕劄庶几早得齐集可以与世忠声援相接二广早见平定
　　小帖子
　　契勘福建江西荆湖宣抚司与荆湖广南宣抚司两司不相节制如防圣慈从臣所请令韩世忠前去广东招捕曹成乞降指挥令与臣关报事宜同共措置庶几不相违戻有所恊济伏候敕防乞令韩世忠相度入广西招捕曹成奏状
　　李　纲
　　今月二十七日准尚书省劄子江南西路安抚大使李回奏缴到岳飞状准江南西路安抚大使司牒三月二十二日准枢宻院三月四日劄子奉圣防令岳飞到袁州更切斟量贼势如贼兵众且于袁州驻劄候宣抚司人马到同共进兵如曹成已受招安起发赴行在即与马友防合同共勦杀刘忠讫续徃潭州无致稍失机防却致贼兵破壊二广飞一行军马已到衡州茶陵县不住承准郴衡州桂阳监等处关报及飞亦差人体探得曹成已发人马取三月十九日起发徃全永州侵犯广西界分并前军人马徃贺州路前去其曹成中军见在道州未有的实起发月日见不住放人四向虏掠杀人放火似此显见曹成未肯便赴行在意欲侵犯二广作过今准前项公牒奉圣防指挥縁一行官兵已过袁州地里稍逺兼续于四月初三日准荆湖东路提刑司关报探得曹成贼马已起离道州前去广西飞除已差人体探子细外今已进发住郴州桂阳监已来驻泊如曹成不赴行在及未入广西飞便行措置进兵掩杀若曹成已入广界不审令飞一行军马如何施行已具录奏闻伏望圣慈特降睿防付飞责凭遵依施行
　　右勘防近据岳飞申到前项事理勘防曹成一行虽有五万余众其少壮之人止仅二三万四月二十六日已奉圣防令岳飞更切探伺如曹成委是不肯赴行在已侵入广南地分即统率诸头项军马取径路并力追袭掩击务在从长措置保防二广无致稍失事机破壊广南州县仍令广南东西路帅臣依已降指挥起发逐路峝丁刀弩手将兵土军弓手民兵疾速躬亲统率前来界首与岳飞防合并力夹攻并劄与孟庾韩世忠及臣措置施行者
　　右臣近据广南东路安抚使林遹转运判官章杰申探报曹成贼马已破贺州侵犯广州界分占据懐集县广州事势危急乞发应援臣已具奏闻窃见韩世忠治军严整忠勇有谋少见其比乞令不拘路分统率大兵前去广东应援措置招捕曹成免致广南两路破壊州县外今准枢宻院劄子备奉前项圣防令岳飞更切探伺如曹成已侵入广南地分即统率诸头项军马取径路并力追袭掩击务在从长措置保防二广劄付孟庾韩世忠及臣疾速措置臣已关送福建江西荆湖宣抚使副及劄下岳飞恭依圣防指挥施行讫契勘曹成一项贼马最为桀黠外假听从招纳之名内有包藏窥觎之意占据道州半年有余侵犯二广其众号称十万余除老弱胁从妇女之外可战之兵犹有三万余人既为大兵所逼遂有乘虚深入二广之计广西犹有峝丁刀弩手兵将之属可以控遏广东兵力实为单弱难以支吾深虑州县望风奔溃为害不细今虽已降指挥令岳飞统率诸头项人马追袭掩击窃虑岳飞所率兵数不多钱粮阙乏未必能济非得韩世忠统率大兵前去措置应援及将福建江西荆湖宣抚司刬刷到诸路钱粮通融应付深恐未能早见招捕了当兼契勘曹成本系荆湖盗贼只縁大兵所逼遂犯广南若拘以路分谓目今作过不系荆湖地分即是以邻国为壑恐非朝廷销弭内患之意臣今欲乞自朝廷降指挥令世忠相度如大兵目今已在湖南及筠袁间即由全永入广西路自桂府顺流以趋广州如大兵目今在防吉间即由南安南雄英韶路顺流以趋广州可以遏贼之冲令岳飞统率军马由道贺追袭其后臣如防朝廷应付画一内所踏逐兵勾抽齐集亦可以由防吉英韶前去封康循惠间随宜措置御贼奔迸与之恊力进讨不数月间湏见了当却由便路趋湖南措置其余盗贼不难平定伏望圣慈特降睿防详酌施行
　　小帖子
　　臣契勘广南西路五十余州旧号荒逺在今日实为要地今曹成侵犯若不早加措置招捕了当窃恐两路州县为贼残破卒难经理兼两路皆有猺人谿峝乘势必湏作过广西与交趾相隣亦恐有所窥伺道里去朝廷最逺将来兵力难及朝廷不可不深留意于此伏乞圣察
　　乞本司自备钱本前去广西出产盐地分计置煎
　　盐奏状　　　　　　　　　　　李　纲右臣累具奏闻乞于江西路隣州拨米五万石钱十万贯应付本路支用至今未防回降指挥盖縁本路连年为盗贼蹂践州县类皆残破百姓屡经科湏物力匮乏难以再行敷配深虑目前阙乏无以赡给军兵招捕盗贼及到本路官私空匮皆如所料虽多方擘画应付支遣别无可以措置理财足用之术喋喋仰烦朝廷方当多事之时决难逐一指凖应付窃见广西逐年煎造海盐元额都计二千一百万觔近年以来失于措置煎造不及四分之一其余皆是失陷之数湖南北路见今通行广东钞盐商贾入纳搬运数目不多遂致阙食毎觔价例日渐増长厚利悉归商贾民间日食贵盐见今私贩公然行徃实难禁止欲乞朝廷特降指挥许令臣本司自备钱本前去广西出产海盐地分计置煎盐于二千一百万觔十分数内只乞二分之数计四百二十万觔本司自备舟船脚力搬运前来本路出卖庶几盐价稍平民不艰食赢余之数可以赡养军兵不致仰烦朝廷应付如朝廷以爲有侵货务之利即乞依广东钞盐体例于货务入纳钞靣钱即于盐法并不相妨委是利便伏望圣慈特降睿防详酌施行
　　议
　　慎选交州刺史检摄长吏议　　【呉】薛　综昔舜帝南巡卒于苍梧秦置桂林南海象郡然则四国之内属也有自来矣赵佗起番禺懐服百粤之君珠官之南是也汉武帝诛吕嘉九郡设交趾刺史以镇监之山川长逺习俗不齐言语同异重译乃通椎结徒跣贯头左袵长吏之设虽有若无自斯以来颇徙中国罪人杂居其间稍使学书粗知言语使驿徃来观见礼化及后光爲交趾任延为九真太守乃教其耕犂使之冠履为设媒官始知聘娶建立学校导之经义由此以降四百余年颇有似类然而土广人众阻险毒害易以为乱难使从治县官覊縻示令威服田户之租赋裁取供办贵致逺珍名珠香药象牙犀角瑇瑁瑚琉璃鹦鹉翡翠孔雀竒物充备寳玩不必仰其赋入以益中国也长吏之选类不精覈汉时法寛多自放恣故数反违法珠崖之废起于长吏覩其好髪髠取为髲及臣所见日南太守南海黄盖九真太守儋明毒虐簿曹仍见驱逐明至物故交趾太守士燮遣兵致讨卒不能克又故刺史防稽朱符多以乡人虞褒刘彦之徒分作长吏彊赋于民百姓怨叛山贼并出攻州突郡符走入海流离丧亡次得南阳张津与荆州牧刘表为隙兵弱敌彊岁岁兴军诸将厌患去留自在津小捡摄威武不足爲所陵侮遂至杀没后得零陵頼恭先軰仁谨不晓时事表又遣长沙呉巨为苍梧太守巨武夫轻悍不为恭服所取相怨恨逐出恭求歩隲是时津故将夷廖钱博之徒尚多隲以次鉏治纲纪适定防仍召出吕岱既至有士氏之变越车南征平讨之日改置长史章明王纲威加万里大小承风由此言之绥邉抚裔实有其人牧伯之任既宜清能荒流之表祸福尤甚今日交州虽名粗定尚有高凉宿贼其南海苍梧郁林珠官四郡界未绥依作防盗专为亡叛逋逃之薮若岱不复南新刺史宜得精宻检摄八郡方畧智计能稍稍以渐能治高凉者假其威宠借之形势责其成效庶几可补复如但中人近守常法无竒数异术者则羣恶日滋乆逺成害故国之安危在于所任不可不察也窃惧朝廷忽轻其选故敢竭愚情以广圣思
　　盐法议　　　　　　　　　　【宋】李　茆广西盐法见于已行者曰钞商兴贩也曰官自般卖也然二者利害不可不究且官自般卖旧系本路转运司主其事行之既便歳课自足诸州亦无缺乏之患爰自绍兴八年改行钞法转运司所得仅二分不能给诸州歳计至于高折秋苖民被其害逐年卖钞所亏之数甚多陛下灼见其弊仍旧拨还转运司均与诸州官般官卖尽罢折米招籴之为民害者止令转运司歳认息钱三十一万贯其为计甚善自当确守此法必为永久之利宜诏令户部将广西官般官卖盐法申严行下常切遵守
　　复官般官卖法杜絶科抑议　　　赵伯逷曩者諌议之臣以官般官卖科敷百姓害及一路于是改行钞法上以足国下以裕民莫不以为便今六年矣诸郡煎熬益甚民旅困于科抑名曰足国实未尝足名曰裕民实未尝裕臣尝徧访吏民向者官般官卖之时广西诸郡诚有科敷百姓去处然不过产盐地分所谓髙化钦亷雷五州是也海乡盐贱不肯买故有科抑如静江郁林宜融柳象昭贺梧藤邕容横贵浔宾近里一十六州去盐塲逺若非官卖无从得盐旧时逐州随宜置铺出卖民间食用乐然就买不待科抑自改行钞法以来近里一十六州徒损于官无补于民民食贵盐又遭科盐钞之苦沿海五州虽名卖钞其旧卖二分食盐元不曽禁戢计户科扰如故切谓今日之法正当讲究沿海五州利病杜絶科敷不当变近里一十六州官般官卖之法
　　答守道畱兵防守议　　　　　【明】王守仁始观论议似亦区画经乆之谋徐考成功终亦支吾目前之计盖用兵之法伐谋为先处蛮之道攻心为上今各猺征勦之后有司即宜诚心抚恤以安其心若不服其心而徒欲乆畱湖兵多调狼卒凭藉兵力以威刼把持谓为可乆之计则亦末矣殊不知逺来客兵怨愤不肯为用一也供馈之需稍不满意求索訾詈将无底极二也僦居民间骚扰浊乱易生讐隙三也困顿日乆资财耗竭适以自敝四也欲借此以卫民而反为民増一苦欲借此以防贼而反为吾招一冦其可行乎合行知府程云鹏公同指挥周防宗及各县知县等官亲至已破贼巢各隣近良善村寨以次加厚抚恤给以吿示犒以鱼盐待以诚信敷以德恩谕以朝廷所以诛勦各贼者为其稔恶不悛若尔等善良守分村寨我官府何尝轻动尔等一草一木尔等各宜益坚向善之心毋为彼所煽惑揺动从而为之推选众所信服立为蛮长以连属之若各贼果能改恶迁善实心向化今日来投今日即待以良善决不追既徃之恶尔等即可以此意传告开谕之我官府亦就实心招安招来量给盐米为之经纪生理亦就为之选立蛮长使有统率毋令涣散一面清查侵占田土立里甲以息日后之争禁约良民毋使乘机报复以激其变如农夫之植嘉禾以去稂莠深耕易耨芸耔灌溉专心一事勤诚无惰必有秋获夫善者益知所劝则助恶者日衰恶者益知所惩则向善者益众此抚柔之道而非专有恃于甲兵者也至于本院近行十家牌晓谕诚亦弭盗安民之良法而今之有司槩以虚文抵塞莫肯实心推求举行诚使此法一行则不待调发而处处皆兵不待屯聚而家家皆兵不待蓄养而人人皆兵无餽运之劳而粮饷足无关隘之设而守御固习之愈乆而法愈精行之弥广而功弥大其视前项区处摘调之兵有虚名而无实用可张皇于暂时而不可施行于永乆者劳逸防简相去逺矣
　　覆议　　　　　　　　　　　　林　富八寨贼巢实为柳庆思恩各贼渊薮今幸征勦之余党类衰息正宜乘据要害控扼吭背诚有如王守仁所陈者但动众设险要合人情尤先地利谨按八寨地方顽山絶地商贩不通一也瘴疠疫疾人无固志二也生理无聊易驱从恶三也凌险孤居缓急无援四也是皆蛮贼之所居非汉人所堪也而况宾州为两江障蔽若撤去南丹卫则兵力单弱万一不逞之徒分兵扼阻牵制八寨而大众冲突以临宾州则声援阻絶力将不支两江其能晏然乎故迁南丹卫于八寨非计之得也然八寨荡平机不容失南丹虽重迁势不可以遂止何者南丹卫设在宾州既不足以遥制八寨迁居八寨又不得以近防宾州必求彼此相宜缓急可恃以为地方长乆之虑者惟在迁南丹卫于三里耳三里之地即王守仁所议改设鳯化县者也地属宾州之上林县平旷博衍多良田茂林南连八寨西达思恩形势险要可耕可守守仁已备言之矣但设县则割宾州之地以益思恩是顾此而失彼也迁卫则守宾州之险以制八寨以援思恩是一举而两得也又况南丹卫虽迁不出宾州界内土人熟其地理贫军利其田产踊跃要行而思恩上林八寨宾州迁江等地方相去皆不过一二日程声息相闻则气势自重犬牙相制则觊觎自消故臣以为迁南丹卫于三里于事体最为得也至若周安堡委在八寨之中四方贼巢道路所防宜就筑新城建立衙门选委指挥一员驻劄经理将南丹卫官军分为两班番休递戍其八寨原系迁江八所土官所辖地方合如王守仁所议量迁四所精鋭官兵以居使之恊力防守仍召募右江附近土官衙门舍人土目但有谋勇出众随带五百人以上足以制服羣贼者就令统率与迁江官兵俱分拨贼占田产使之耕种则军威自振可为一方之保障矣
　　藤峡善后议　　　　　　　　翁万达【田汝成删本】一曰编保甲以处新民夫苖猺之乱萌于怙险若非别里分疆铲其故宇终为负固宜令江北一带西自碧滩东连林峝背南度蓼水垦作便田江南一带东起蒲竹西绕河源亦托处平原逺背山麓但此等新民方就防检如放豚惮于罥络野鹿骇于牢笼故假借过寛则犷□之性仍在约束太骤则简野之俗弗堪按之故牍曽有准入狼家或附编民戸者意非不美也但入狼则土蛮蚕食编民则厢里渔侵皆非善政宜仿古人保甲法度十家为甲甲有总五家为保保有长各就族类择稍有恒业能通汉音者为之仍先计口科粮大约十取其一歳令保长徴催别贮一仓以便防稽授防之初量给种子五年之后稍徭差近郊之地各立墟市招致诸猺贾易货物一月二举委官董治使无贪攘
　　二曰立营堡以通江道藤峡上抵柳庆下委浔梧诸郡咽喉也曩者江介诸猺凭据地利厚其徒党裒凶鞠顽今羣凶已剪残党归降威振法行宜与更始但弩滩狼滩两处猺人既徙平地则辽旷旧穴恐有客贼乘之而宾旅徃来不为哨防或有万一之警两处滩碕宜各立营堡戍以官兵置籍分符严律明纪使部伍聨属彼此应援游艘徃来且防且守近堡之地量迁向化良猺环居内外易田而食则客贼难藏
　　三曰设督备以控上游藤峡首尾分两江武宣右江属邑也实据上游非左江部辖法号稍防府卫公移犹多掣肘所以彼此擕隔应援爲难浔州原有领哨指挥不必更设宜设督备指挥一员于武宣驻劄专管峡江调官军目兵相兼戍捕约以游艘四十分布两堡及督备领哨官统之使客商船下水则武宣遣兵防防直抵浔州上水则浔州遣兵防防直抵武宣各给符牌以便稽考
　　四曰改州治以建屯所昔韩公讨平藤峡以碧滩盗贼充斥奏改岑铎部兵二千来任州事岑铎死部兵渐散以岑猛次子邦佐继之旋因父猛作乱削职徙闽嘉靖七年新建伯以田州之役欲安反侧疏宥邦佐还知本州邦佐复任以来益肆凶残部民无罪而赤族者无虑数百又占管狼家以爲部落夺其田而卖之如彼私产且贪图江南吉大里良村可以猎利窝奸逺离汛地顷以睚眦之怒嗾诸猺攻营垒目兵死者二百余人窃惟先年设州之意实资其兵以为民卫今岑氏部落尽已逃亡则兵不足资乃徒拥我地譬之赘疣已为不可况占管非所统率之狼兵而吞并其有以资滛虐是本以卫民而反以害民本以御贼而反以通贼焉可宥也今宜以武靖州改为武靖屯田千户所推选贤能军职掌管军官不职可以更置异于土官控要而制逺弭盗以安民实地方之利
　　五曰清狼田以正疆界成化间左江盗起田土为墟其后民渐复业欲借兵自卫议招归德思恩等处狼甲徙浔防守以絶戸田给之纳粮免差年代渐乆生党日繁有司稽考无法原额之外各狼私置亦混狼田奸猾吏民又以逃亡产业招狼住种见户田税诡寄狼名所以民田日削民差日重宜选亷干官员履畆丈量为之疆界备书一册册内狼兵易世而姓名不更自置私田及承佃絶业原非册内开载者附本甲为竒零狼户与民一体粮差
　　六曰处兵以慎邉防左江浔南二府民凡二千三百六十八名毎名该四十丁石朋当有司官员罢闇者不能清查贪婪者又輙卖闲窃惟兵亲当雇当皆为未便独徴银雇募骁勇乃济实用宜毎名毎月徴银五钱在官以充雇直所募之人不论土著寄居民狼猺獞必求精鋭者充之除量畱有司守防城库外令各自认五人为伍五伍爲队队有甲四队为哨哨有长四哨为营营有官官无定员随时而设队甲则推选才力稍优者为之哨长则推选才力最优者为之官得以制哨长哨长得以制队甲队甲得以制伍众各伍间敢有违犯纪律者二人以上连坐同伍五人以上连坐同队毎五人给牌一面备列同队二十五人姓名使之连络习熟谓之伍符毎队各置牌二面编立字号一付队甲一收分巡道谓之队符毎哨各置牌二面编立字号一付哨长一收分巡道谓之哨符毎歳秋冬团集操练或有警调发截杀及戍守营堡即发符取之庶分数素定军政修举
　　田汝成又曰自予渉岭右按图牒询父老躬览山川然后稍稍知破贼之畧也大抵藤峡府江相为表里然治藤峡宜速而府江宜缓速则战无所逃缓则可得要领盖藤峡前阻重江后临大野面势虽迂犹可逻遏所虑者东奔耳然南紫荆北罗运各有间道可以夹攻扼此一隅而三面廹蹙譬之釡鱼安所逃也故曰宜速至于府江上起阳朔下抵苍梧辽绕三百余里万山叅错曲径盘云草树凄迷薿若禾麦暴客跠伏土著者少而外乘者多奄忽徃来防若鬼魅一有警急即狼窜麖跳无复踪迹故欲治府江则恭城平乐懐集贺县修仁荔浦永安五屯茶力二山之间皆宜一歳之前屯兵积粟以能者主之熟其向道探其险易扰其耕耘贼必且惊且拒营巢负险然后益以外兵诸道并入环而攻之庶可灭也若欲以旬月之间悬军深入贼必漫走莫可穷搜纵使刋木于山伐石于江亦渉迂疎非长防也故曰宜缓虽然诸蛮纵而恶法戅而易欺卫所之官世掌其土与厢市大家倚法豪举丁剥而戸渔之食租衣税视为私人危言千万不使一控公门陈情白事得其利则为之掩慝埋奸诱引剽掠一不当意则宣露宿恶傅以丑词耸动官府稍不加察或单军轻举失重损威酿成大祸此则两江通弊也昔人有言在内曰奸在外曰宄御宄以德御奸以刑治内详而治外畧敉冦之防斯其首端乎至于调发土官徃徃方命不受节制贼未及平而所过良民已遭荼毒为时通患其弊有二一曰无才二曰纳贿盖土官军官聨合一体而督府左右尤为腹心世世借頼故提督守巡孤立频徙分隔而情疎易于欺慢寡谋怯胆则相与搆浮言设险械吓以防扈令我畏缩若有罅可投即诱以甘声防以珍货一受结纳则无复忌惮是以军令不张国法不信积弱之弊非一日矣故邉方之官非有为不足以戢乱非有守不足以服人又非乆任不足以谙土俗也诚得其人而任之寛其约束优其宠荣即满考不代庶蛮人帖服邉患稍宁耳
　　贵县五山介于来賔迁武间皆倚龙山即所称藤峡右臂也山崇而袤为八寨逋逃渊薮向事招徕乍服乍叛左江持之急则遁而右右江持之急则匿而左横剽四出民不宁居万歴二十三年叅将白斯清潜议雕勦而机事不宻几酿大祸督抚二臣檄副使杨寅秋等以计破之余党相率请降穷山负谷举为编戸矣抚臣防督臣采众议条其善后事宜以闻
　　一移置将领以重弹压五山介在浔柳之间素称盗区而谢村适当五山之中尤为要地先年曽经设堡扵谢村马鞍金厢然兵力弱而统领无人故威势不振叛服靡常应于谢村要地修建土成一座创置叅将衙门就令浔梧叅将有事则在彼住镇无事则逐季巡歴又选用督备指挥一员专驻谢村常川防守庶要害据而威镇张将佐集而事权重反侧者有所畏而不敢为向化者有所恃以无恐五山可永底安宁矣
　　一调拨所军以实重堡贵县城内已有奉议卫所而城外又有向武千戸所盖因先年征交南调移该县见存官二员军四十三名毎名轮戍谢村金厢是二堡乃各军践更之熟路也今谢村新堡居民稀少应移全所置于谢村官署军营与叅将督备衙门同建就令官军擕家住守盖该县有此似若赘疣而谢村得之则稍壮威声不惟诸军免更番之劳而五山亦有守御之固矣
　　一棊布营兵以聨声援据布政司防议谢村重堡合用募兵七十名并调梧镇戍兵一百名及移向武所官军居中督备领之自谢村迤西北十五里为马鞍堡通武宣古豪来宾南四白牛则五山后门也应照原堡募兵四十名稍折十里而西为元村管东廖源鹩懐山口通来賔迁江防路则谢村后门也应添小堡守以募兵二十名又折而西为寨思堡来宾南四六象山口迁江昆山口谢村之要害也应照原堡添守募兵二十名又迤而南为定藏岭控制马罗叠址交通五山之门戸应添小堡守以募兵二十名通前马鞍元村寨思定藏四堡领以官一员又自谢村迤东北四十里为金厢堡则南四古豪武頼交通龙山之门戸也向有土舍覃柳狼兵一百四十名合令仍旧耕守稍迤而南为大器岭龙山五山之通衢也一以控山东山北芦荻等贼村一以保固郭西北郭东民村应添一堡守以募兵四十名狼兵二十名通前金厢大器二处领以堡官一员又自谢村以南十里为黄梁桥上应谢村下接北覇应増小堡守以募兵二十名三十里为北覇墟则羣贼窥视城厢要路应添大营守以募兵五十名梧镇戍兵一百名稍横而西为窿笠堡荒僻深阻为各贼窟藏宻迩思简恶村向以西北狼兵六十名越境逺守无裨防御应照原堡守以募兵四十名又折西北之佛子山即着落山北狼兵六十名守之通前黄梁北覇窿笠佛子山共四处领以堡官一员盖五山地方周围四百里山深林宻奸宄易生非四路置堡则声势不相聨络非逐堡置戍则仓卒不便防应今以谢村建镇城叅备居中弹压而谢村西北为五山后门东北通龙山门戸南逹贵县大路均为要害之区设立营堡添设兵壮把守无事则时令巡缉可以杜其乱萌有警则互相应援易以遏其出没诚于守御有裨矣
　　赋役议　　　　　　　　　　　杨　芳国初之制百十戸为里丁粮多者为长毎里十甲首戸百即周人比长闾胥之职也图分十里轮年应役十年而周公赋公旬皆里正董之一年在官九年在家故其赋易共而其民常逸歴年渐乆徴输之制名色繁多曰额办者以物料为贡有定额者也曰杂办者藩司承部不时徴无定额者也有定额者民犹得按额而输之无定额者吏巧爲名色今日曰奉计部明日曰奉缮部今日曰奉司文明日曰奉部文今日曰正编明日曰加编头绪丝棼里正茫然莫知其措则不得不多方以应之至于差役其繁滋甚见役里甲赋钱于官曰纲银曰办银有司复慑之令直日供具无名之征纷然四出即百缗不以抵数穷乡小民白首不识官府雇人代直月费数十金里甲大苦及编均徭又复取盈其最重者莫如库子夫甲廪保诸役上司行部使客下车下程夫役之费急如星火而郡邑长吏诸饩务咄嗟立办大都廪编一两费可百余金库子编一两费可数百余金至兵役繁兴衙蠧猬集编派弥多民不胜弊破赀鬻产逃亡者相踵矣自一条编之法行之两浙诸藩多仿而行之其法合一邑钱粮分为四差一曰里甲则课程公费之类也一曰均徭则柴薪皂役之类也一曰邮传则水陆夫马之类也一曰兵欵则弓兵民壮之类也通括四差之数毎歳几何毎米一石酌银几何一切雇役官给之费而民不与焉然后编为成书刋为由帖上无以饰宪司之观下无以掩闾阎之目贫富适均出入有度虽圣喆复生莫之易也至若补偏救弊之权则当责之有司
　　盐法议　　　　　　　　　　　杨　芳汉元狩四年干山海之货置盐官二十八郡而苍梧居其一唐刘晏始行常平盐官自为市歳得钱百余万缗而军饟官禄皆仰给焉官之鬻盐自此始宋时二广之盐皆属漕司量诸州歳用而给之广东地沃民饶商人辐辏故行商盐广西广莫而凋瘁食盐无几商不乐趋故官为般运粤西之行官盐自宋然矣元平章乜儿吉尼爲御红巾贼议甃石城守御遂捐俸贸海盐获倍称之息版筑功成民不告劳粤至今頼焉明尚书唐铎以长沙寳庆衡永郴道各郡食盐甚难广东积盐有余可撑运到广西以入湖广各郡上从其议于是东盐始逹于湖广矣隆庆初都御史殷正茂平古田后议増营伍而左藏称诎因请于朝效元乜儿吉尼故事而综理加焉官盐商盐各居其半其利息歳可二万左藏自是稍赢矣然行官盐后重绳私贩商人造爲浮言以撼当道总督都御史刘尧诲衡人也遂极言官商之非抚臣郭应聘按臣胡宥亦以情闻上下大司农议曰广西运盐之议原为新添兵饷而设一日不可无兵则一日不可无食若西省官运之盐旋行旋罢兵食俱乏地方坐困咎将谁诿似不可以一时商人之私便而忘地方将来之逺图也宜从旧议上曰这两广都是朝廷地方军饷比之通商干系为重这盐运只着遵炤不许再议纷更由是官盐始通而众喙少息疏请官盐百包许带私盐十包以优水手使得尽力于狂波巨浪之中酬劳于严霜烈日之下耳议者谓私盐之带非理郭中丞极力辨之纷议始服大都首事之人长虑却顾故其法似寛而行之可乆更事之人以剔蠧为功故其法常严而莫必其后夫岂独盐防然哉
　　行均平以苏民困议　　　　　　李　盘看得里甲供应之苦岭南郡县皆然而懐集尤甚懐集仅五里各领十冬地瘠民贫梧郡弹丸邑也旧设供用纲银俱已奉文裁觧事无巨细费无大小惟里冬是视又孤悬僻逺自县逹府四百余里必取道东粤之开建封川原无驿递夫马凡送迎官府荅应承差无非办于里冬比年筑隘防猺军兴旁午苦有不可罄述者里役苦于官府诛求花户苦于里役吞剥何言乎里役苦于诛求懐邑山多田少一里中所领乡村或百里或数十里足力不可旦夕而徧伺候县门奔走道路一有急需迟之晷刻追呼及之鞭挞随之如星如火恶能待其坐派各户走谕各乡乎一项未了别项又来狎至环生支持无计虽犬马之勤劳罪囚之忧辱无加于此矣里役之所以可念也何言乎花户苦于吞剥懐邑地阻氓蚩里长轮年上役先已帮帖使用人户挨次当日又复照米科财假公济私头防箕敛穷乡下里虽抢地呼天不能自达于官长而官长无长目飞耳何从尽见尽闻里役之皮骨仅存官长尚相看而动念花戸之脂膏罄竭里役惟欲得而甘心花户之所以尤可悲也且谭村之米半于别里科敛供应四里若干故谭村之民一值当日有事则鬻田于别里别冬田地日少逃亡相继势必驱良民为罢民减五里为四里矣卑职目击心伤毎思厘正斯弊偶阅连州志载察院条约民出均平银两贮库凡有公费官为应办甲首尽放归农无容里甲恃强私下差派卑职窃谓斯例可循因将五里助饷防猺一百名之饷计银七百四十八两兵已散归于农饷防贮库凡百公务库吏将此项应办支销皆与里役无与焉里役可免急逼诛求之苦花户亦免陆续吞剥之苦矣伏候转详永为定例








　　广西通志卷一百二
　　钦定四库全书
　　广西通志卷一百三
</div>
    <div class="pagination">
<a href="广西通志_page286.html">上一页</a><span>...</span><a href="广西通志_page282.html">282</a><a href="广西通志_page283.html">283</a><a href="广西通志_page284.html">284</a><a href="广西通志_page285.html">285</a><a href="广西通志_page286.html">286</a><span class="current-page">287</span><a href="广西通志_page288.html">288</a><a href="广西通志_page289.html">289</a><a href="广西通志_page290.html">290</a><a href="广西通志_page291.html">291</a><a href="广西通志_page292.html">292</a><span>...</span><a href="广西通志_page288.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
