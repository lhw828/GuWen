<!DOCTYPE html>
<html>
 <head>
  <meta charset="utf-8"/>
  <title>
   明一统志 - 第 15 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明一统志 - 第 15 页/共 66 页
  </h1>
  <div class="content">
   明一綂志卷二十七
&lt;史部,地理类,总志之属,明一统志&gt;
　　钦定四库全书
　　明一统志卷二十八
　　明　李贤等　撰
　　彰徳府【东至直大名府内黄县界七十里南至大名府濬县界七十里西至山西潞州壶闗县界一百七十里北至直广平府邯郸县界一百二十里自府治至京师一千二百里至南京一千七百里】
　　【粮二十五万二千石零】
　　建置沿革禹贡冀州之域天文室壁分野商河亶甲居相即此春秋为晋之东阳地战国为魏之邺地秦为上党邯郸二郡地汉置魏郡治邺东汉末冀州徙治邺魏曹操受封于此后称为邺都晋仍为魏郡属冀州后赵石虎前燕慕容隽并都之后魏于此置相州东魏静帝徙都之改曰司州北齐武帝又都之改为清都尹后周复改为相州及魏郡治安阳隋初罢郡为相州大业初复改魏郡唐为相州天寳初改邺郡乾元初复为相州五代梁置昭徳军节度晋改彰徳军宋复为相州属河北道金陞彰徳府元改彰徳路本朝改彰徳府领州一县六
　　安阳县【附郭本纣都之地左传茀阳即此地战国为魏寕新中邑秦更名安阳汉省入荡隂县晋始置安阳县后魏并入荡隂后复置后周自古邺城移相州治此隋析置相县寻并入焉唐宋元皆仍旧本朝因之编戸八十四里】汤隂县【在府城南四十五里古羑里地战国为魏荡隂地汉置荡隂县属河内郡后魏省隋于县东十七里置汤隂县属汲郡寻省入安阳后复分安阳置汤源县大业初省唐初复置汤源县属卫州贞观初改汤隂县属相州宋宣和初改属濬州后仍旧属金属彰徳府元不改本朝因之编戸四十一里】临漳县【在府城东北一百一十里本邺地魏文侯始封于此汉属魏郡东汉末魏公曹操居此晋始改为临漳县东魏复増置邺县后周移临漳治于城东二十里属魏郡隋改为灵芝县俄复旧唐属相州宋省邺县入焉金元仍旧本朝因之编户三十六里】林县【在府城西一百二十里本汉隆虑县属河内郡后汉改林虑县三国魏属朝歌郡晋属汲郡后魏省入邺县寻复置兼置林虑郡北齐郡废后周复置郡隋罢郡置岩州县仍旧大业初州罢唐初复置岩州寻罢州以县隷相州宋因之金陞为林州元因之本朝洪武三年降为县编戸三十五里】磁州【在府城北七十里本秦邯郸郡地汉为魏郡武安县地后魏析置临水县后周割临水置阳县及成安郡隋罢郡于滏阳置磁州后罢唐改为惠州后复为磁州宋以昭义县省入滏阳元初陞为源军节度属广平路后复为磁州本朝并省滏阳县入焉及改今属编戸四十一里领县二】武安县【在州城北一百二十里汉置属魏郡曹魏属广平郡隋属武安郡唐初属洺州后改属磁州宋金仍旧元初省入邯郸县寻复置本朝因之编戸三十四里】渉县【在州城西二百里古沙侯国地汉置漠县后因漳水人民徒渉遂名渉县属魏郡后魏并入临水县后周移临水县治渉城隋复于渉城置渉县隷韩州唐隷潞州宋仍旧金陞为崇州元罢州复置县属真定路本朝改隷磁州编戸一十八里】
　　郡名魏郡【汉晋名】邺郡【唐名】
　　形胜旁极齐秦跨蹑燕赵【晋左思魏都赋疆域则旁极齐秦结凑冀道开胷殷卫跨蹑燕赵山林幽映川泽回缭恒碣碪于青霄河汾浩涆而晧溔】西泽潞东大名南卫辉北洺磁【图经】地险人豪【图经】其地平广为天下要【相台志序其地平广阔大挟上党抚襄国蹠澶掖卫常为天下要】
　　风俗得京洛之风【隋志魏郡邺都所在浮巧成俗雕刻之工特云精巧士女被服咸以奢丽相髙其性所尚习得京洛之风】俗陶淳古人尚英雄【图经自殷王河亶甲所都而俗已陶为淳古之风项籍与章邯盟于洹水人尽尚英雄之习】勤于营生俭于费用【图经】有恒代遗风【宋顔氏家训邺下风俗专以妇持门戸争讼曲直造请逢迎代子求官为夫诉屈此乃恒代之遗风乎】雅重儒术【郡志土狭人稀习尚淳厚雅重儒术而耕凿甚勤】俗尚节俭【林县图经其俗凿山采矿伐木为炭缉麻为布麤衣粝食而尚节俭】
　　山川韩陵山【在府城东北一十七里曹魏刘桢诗朝白马暮宿韩陵即此东魏髙欢破尔朱荣于此山下立碑温子升为文陈徐陵谓北朝人物惟韩陵一片石耳】防赉山【在府城西南二十五里后魏孝文帝迁洛阳于山下颁赉从臣因名】寳山【在府城西南四十里多产白石陶人取以为器】龙山【在府城西四十里魏都赋虎涧龙山即此】铜山【在府城西北四十里山旧产铜】鲁山【在府城西北七十里相传春秋时鲁般居其下】髙望山【在府城西北八十里其山最髙可以远望】贺兰山【在磁州城西北四十里相传昔宋贺兰真人尝居此】神麕山【在磁州城西四十里以形似名】飞鳯山【在汤隂县西三里以形似名】五岩山【在汤隂县西四十里山有五谷故名】浅山【在汤隂县西南侯赵川与林县太行山相接】鹤山【在汤隂县西四十五里相传昔有双鹤栖其上】西牟山【在汤隂县西五十里汤河发源于此】东崓山【在临漳县西南一十五里东魏髙澄尝于此凿池以为游玩之所】太行山【在林县西二十里羣山一带形势崔嵬其间峰谷岩洞景物万状其在本府界者绵亘二百里总曰太行为中州巨镇】黄华山【在林县西二十里一名林虑山山有三峰名仙人楼玉女台鲁般门下有黄华谷北岩出瀑布又有抱犊固马鞍山栖霞谷金王庭筠尝隠居于此】隆虑山【在林县西北二十五里南负太行北接恒岳景最竒絶】天平山【在林县西南三十里山势平坦有滴乳泉沿石而下如滴乳然又有鉴泉清彻如鉴】玉泉山【在林县西南三十里有泉清洁如玉】将军山【在林县西南三十里昔齐侯伐晋赵胜率东阳之师追之驻兵于此】倚阳山【在林县西北三十里山势突耸而絶顶平坦可以避兵俗呼为蚁尖山】峪山【在林县西南三十五里山尤竒絶其颠或有金灯隠现】粟山【在武安县东南一十二里相传秦白起拒赵防颇于此赵将絶粮起命将士以布囊盛粟积至山巅赵军乃退土人至今呼为粟山】玉峯山【在武安县西南二十里上有白石如玉】鼓山【在武安县南二十里一名滏山有二石如鼓南北相当冀州图经邺城西有石鼔鸣则兵起髙齐之末此鼓尝鸣而齐遂灭隋末鼔又鸣声闻数百里而隋亡通鉴髙澄虚葬欢于漳水之西而潜凿鼓山石窟佛顶之旁为穴纳其柩而塞之杀羣匠及齐亡一匠之子知之发石取金而迯即此】紫金山【在武安县东北三十里山有紫峯乌石】磁山【在武安县西南三十里土产磁石州名取此】崇山【在渉县东南三十里金陞涉县为崇州以此山名山头青翠形如螺髻又名青头山】流沙岭【在林县西南三十里其岭多沙遇暴风飞走如流】愁思冈【在安阳县境内陈思王植不为魏文帝所容于此悲吟因名契丹主执晋少帝及母后辅臣至此冈后人讹呼为愁死冈】博望冈【在汤隂县】西河【在安阳县境内卜子夏田子方叚干木所游之地以魏赵多儒在齐鲁邹之西故呼为西河非龙门西河也】安阳河【一名洹水源自故洹水县东至林安阳二县屡伏屡见东经永和镇入卫河】漳河【其源有二一出山西潞州长子县名浊漳自林县西北入境一出平定州乐平县名清漳自渉县西入境俱东至林县合流经临漳舘陶县界入卫河】洺河【源出辽州太行山至武安县栢林里伏流至洺逺里复出东经钜鹿县界入滹沱河】响水河【源出沙河县赵村庄经武安县界入洺河】儒教河【源出太行山麓流至武安县沙窝里伏流至儒教里复出入洺河】防水【在安阳县西南二十里水出西山马头涧东经防城】汤水【源出汤隂县治西泉旧名荡水流经县东五十里过内黄县界入衞河】羑水【源出汤隂县西北鹤山流至羑城北城渊东会防水入汤水】水【源出磁州西北神山涌沸如汤出东流至临漳县界入漳河】浙水【一名三阳河源自泽州陵川县经林县南与洹水合】沧溪【在林县西北四十里经磻阳城西北入漳水】墨井【在府城西南郭村井中有石如墨晋左思赋墨井盐池滋素液是也】龙井【在汤隂县西真人社相传晋孙登尝居此社时亢阳农夫祷于龙洞得雨将祭谢之登曰此病龙安能苏禾稼乎如弗信请嗅之水果腥秽龙时背生大疽闻登言变为一翁求治曰疾痊当有报不数日果大见大石中裂开一井其水湛然盖龙穿此井以报也】防马泉【在府城西南置度村邺都故事尔朱兆与髙欢战兆败走经此马为所防】拔劔泉【在府城西水治村相传宋韩琦以劔插地后拔劔泉随涌出】苇泉【在林县西北林虑山泉傍多苇】双泉【在林虑山一名灵岩水源自鲁般门山谷东流入苇泉】七泉【在林县东南七泉社地出泉有七窍】白泉【在武安县东北有庙歳旱祷有白现即降】洗参池【在林县治西相传为王母洗药之池】照碧池【在林县治西南池水清彻可以照物】长鸣沟【在府城西二十里魏武帝引漳水入城经铜雀台下相激水声长鸣】万金渠【源出寳山经府城西分注东南溉田其利可抵万金】髙平渠【在安阳县东南二十里唐刺史李景所凿引安阳水东流溉田宋韩琦判相疏之置水硙名千金渠其水绕城而流】西门渠【在临漳县西门豹为邺令时所凿引漳水以溉田】菊花渠【在临漳县南自邺引天平渠水溉田屈曲经三十里又北三十里有利物渠亦引天平渠水以溉田唐咸亨中开】
　　土产艾【汤隂县扁鹊墓旁出】磁石　孩儿鱼【俱磁州出】锡【武安县出】鐡　自然铜【俱渉县出】知母　胡粉【府境出】
　　藩封赵王府【在府治东洪熈元年以彰徳府治改建】临漳王府【在府治南景泰三年建】汤隂王府　襄邑王府　洛川王府　南乐王府平乡王府　广安王府　江宁王府　获嘉王府成臯王府　光山王府【俱同城】
　　公署彰徳卫【在府城内东南隅洪武七年建】守御林县中千戸所【在县治东南洪武二十八年建隷彰徳卫】守御磁州千戸所【在州治东北洪武中建隷山西潞州卫】
　　学校彰徳府学【在府治西宋至和间建本朝洪武三年重建】磁州学【在州治东洪武五年建正统十四年重建】安阳县学【在县治西北元至元间建】汤隂县学【在县治东南宋大观元年建俱本朝洪武三年重建】临漳县学【在县治西旧在县治东洪武十八年沦于河二十七年徙建于此】林县学【在县治东元至元间建本朝洪武七年重建】武安县学【在县治东南金天会中建本朝洪武五年重建】渉县学【在县治西南洪武三年建】
　　宫室九华宫【在临漳县西铜雀台东北后赵石虎建宫以三三为位谓之九华梁沈约诗照耀三雀台徘徊九华宫】赤桥宫【在临漳县东南七里石虎自襄国至邺毎舍辄立一行宫有安阳汤隂二宫又有临漳永乐棃园赤桥四宫皆在县界疑当时游猎宴息之所】紫陌宫【在临漳县西北五里石虎建齐文宣因修为济口廵幸徃来百官祖饯皆至于此有桥亦名紫陌】披云楼【在临漳县治西南后赵石虎建南瞩城池绣栏凌云雕梁接露故曰披云】逍遥楼【在临漳县治西南石虎建北望漳水极目嬉游真逍遥之竒观】玳瑁楼【在临漳县治西南邺中记邺城之上有玳瑁楼纯用金银装饰悬五色珠帘白玉钩带内有防石床以玳瑁为甲文铺以十色锦绣褥故名】清风楼【在府城内宋相韩建王岩叟有诗】见山楼【在磁州元儒医张焕文建王沂为扁名并作记以其楼望太行诸山羣峯丛出紫翠万状防得胜槩故也】紫金楼【在武安县北城上】昼锦堂【在府治北宋韩琦以宰相判乡郡建于居第欧阳修记蔡襄书碑刻尚存第别有荣归虚心二堂其后曽孙肖胄守相又建荣事堂欧阳修荣归堂诗白首三朝社稷臣壶浆夹道拥如云金貂争看真丞相竹马犹迎旧使君岂止轩裳夸故里已将钟鼎勒元勲不须授简樽前客好学平津自有文】忘机堂【在府治北韩建于居第后圃诗伊予本是忘机者因立佳名近狎鸥】醉白堂【在府治北韩建于居第池上名曰醉白取唐白乐天池上之诗以为醉白堂之歌苏轼为记有曰以乐天之平生而求之于公较其所得之厚薄浅深孰有孰无则后世之论有不可欺者矣文致太平武定乱畧谋安宗庙而不自以为功急贤才轻爵禄而士不知其恩杀伐果敢而六军安之四夷八荒想闻其风采而天下以其身为安危此公之所有而乐天之所无也乞身于强健之时退居十有五年日与其朋友赋诗饮酒尽山林园池之乐府有余帛廪有余粟而家有声伎之奉此乐天之所有而公之所无也忠言嘉谋効于当时而文采表于后世死生穷达不易其操而道徳髙于古人此公与乐天之所同也公既不以其所有自多亦不以其所无自少将推其同者而自托焉方其寓形于一醉也齐得丧忘祸福混贵贱等贤愚同乎万物而与造物者游非独自比于乐天而已】双桂堂【在汤隂县许熈载故居元时熈载仲子有壬季子有孚相继登进士其长子有恒树双桂堂以显其亲之教刘岳申有记】防盟亭【在洹水之上楚项羽与章邯会盟于此后人置亭以表其处】狎鸥亭　观鱼亭【俱在忘机堂前狎鸥亭诗亭压东池复壊基园林须喜主人归憇棠犹茂应存爱植桞堪惊近过围鱼泳藻间谙物性月沉波底禅机羣鸥只在轻舟畔知我无心自不飞观鱼亭诗雨后方池碧涨秋观鱼亭槛俯临流时看隠荇骈头戯忽见开萍作队游喜掷舟前飜乱锦静潜波下起圆沤吾心大欲同斯乐肯插筠竿饵钓钩】御书亭【旧在韩琦居第之后圃凡奉诏勅等书皆贮于此】广春亭【在府治东南宋杜纯建毎歳春前一日迎土牛于东郊至日鞭春以广生物之意今为彰徳卫镇抚防】乐山亭【在林虑县西旧龙泉观元时道人髙道崇建王沂有记盖西山临林虑即亭以望歴歴可指故可乐也】卓茆亭【在磁州治西元叅政安祐建祐诗従此卓茆亭上客抱琴何处觅知音】五松亭【在林县治西南五松并生挺然可爱元县丞李弼建】铜雀台【在临漳县治西魏曹操筑并金虎氷井三台相去各六十歩其上复道楼阁相通中央悬絶铸大铜雀髙一丈五尺置之楼顶临终遗令施繐帐于上朝晡使宫人歌吹帐中望吾西陵西陵操葬处也后楼台俱毁土人掘地得瓦色颇青内平莹印工人姓名皆八分隷书砚谱云人得此瓦为砚贮水数日不渗刘宋谢眺诗繐帷飘井干樽酒若平生欝欝西陵树讵闻歌吹声唐刘方平诗金鳯隣铜雀漳河望邺城君王无处所台榭若平生刘文房诗娇爱更何日髙台空数层含啼映双袖不忍看西陵沈云卿诗铜雀昻然飞不去当时美人发垂素我生不如陵上树年年树根穿入土】金虎台【在临漳县治西南邺镇曹操于台下凿渠引漳水入白沟遗址尚存】氷井台【在临漳县治西南曹操建石虎于上蔵氷三伏之月以赐大臣】抱螺台【在府城北园中有废台如抱螺基围盘曲而上故名宋韩琦判相州日辟而新之】休逸台【在府治北韩琦筑于居第后圃中诗草色且无归后怨禽飞同到倦时还】飞僊台【在府治东宋杜纯筑台髙十丈官僚公暇登以观望宛若飞僊】思古台【在郡治宋太守冯元建】
　　关梁安阳桥【旧名鲸背在府城北四里跨洹水】建隆桥【在府城北四十里跨漳水】滏水石桥【在磁州跨水金大定初建赵秉文记】永通桥【在汤隂县南跨宜沟河】通圣桥　忘归桥【俱在林县西南跨天平山涧】
　　寺观天宁寺【在府治西北周广顺初建】大明寺【在磁州西北元元贞间建本朝永乐中重修】寂静寺【在林县北元至正间建】妙觉寺【在武安县治东宋元祐中建】崇明寺【在渉县西北隅宋嘉祐间建】崇寿寺【在汤隂县治北宋宣和间建巳上四寺俱本朝洪武中重修】葆光观【在汤隂县西三十里唐天寳中建金大定间重修盖晋孙登学道之所有啸台及炼丹井白云洞存焉】太虚观【在府治西北元至顺初建本朝洪武间重修】灵泉观【在渉县东南玉泉社宋宣和中建元至正中重修】玉兴观【在临漳县北宣徳中建】
　　祠庙黄帝庙【在旧阳县世传黄帝轩辕氏葬于陵台建庙于此宋太中祥符初赐名先天观】尧庙【在府城乞伏村祀帝尧有碑刻金赵秉文作记】汤庙【在林县南闗社祀商王成汤】河亶甲庙【在临漳县境内殷王河亶甲建都于相故庙祀之】文王庙【在汤隂县北一十里商纣囚文王于羑里庙后方城即羑里也】孝文帝庙【在安阳县大孟村后魏孝文帝南征驻跸于此后人为立庙碑刻尚存】扁鹊庙【在汤隂县东南一十五里伏道村扁鹊古名医为同辈所嫉刺杀于此祠堂碑刻尚存】西门豹庙【在府城北大夫村北齐天保间建碑刻尚存】白起庙【在武安县起秦将武安君也】相如庙【在安阳县西五十里黄口村蔺相如之家庙也子孙防处其旁歳时祀之】张骞庙【在汤隂县东三十里骞汉博望侯】栾巴庙【在府城东永和村巴汉尚书有仙术】郭巨庙【在林县南闗社元大徳间建巨汉孝子】嵇绍庙【在汤隂县西南绍晋永兴间従惠帝北征至此遇成都王頴兵败绍以身捍帝而遇害宋韩碑文尚存】尉迟迥庙【在临漳县境迥为相州总管与杨坚将韦孝宽战死唐顔真卿作碑蔡有隣书石刻尚存】韩庙【在府治东南昼锦坊宋相封魏国忠献王】岳飞庙【在汤隂县治西南飞宋将本朝建赐额精忠勅有司春秋致祭】
　　陵墓扁鹊墓【在汤隂县路旁扁鹊见前相传坟上土可疗疾祷而求之或得一小丸如丹剂】张耳墓【在府城东白璧里耳汉封赵王】周昌墓【在阳县境内汉髙帝封子如意为赵王昌为王相卒葬于此墓前有祠】李固墓【在磁州东诸翟村固东汉人有名徳为梁冀所害碑刻尚存】杜乔墓【在磁州北二十五里姚村宋林虑令王猎尝徃奠谒建祠其旁】袁绍墓【在临漳县西北一十六里绍汉州牧】曹操疑冢【在讲武城外凡七十二处森然弥望髙者如小山布列直至磁州而止宋王安石诗青山如浪入漳州铜雀台西八九邱蝼蚁徃还空陇亩骐驎埋没防春秋京镗诗疑冢多留七十余谋身自谓永无虞不知三马同槽梦曽为儿孙逺虑无】嵇绍墓【在汤隂县境内】韩墓【在安阳县旧辅岩县城琦卒之前一夕大星陨治所枥马皆惊神宗命两河卒为治冢篆其碑曰两朝顾命定防元勲又常令其子若孙一人官于相以防邱墓云】仙母冢【在磁州黄花谷内上有祠堂后汉仙人王津葬母于此】
　　古迹大甲旧都【在古邺城西南太甲殷王也】河亶甲城【在府城西北洹水南岸】邙城【在汤隂县东南三十里殷纣子武庚所封之地】邺城【在临漳县西二十里本战国魏之邺邑三国魏后赵前燕东魏皆都于此】讲武城【有二一在漳河之上一在滏阳县皆魏曹操所筑】永定废县【在府城东四十里本晋长乐县隋改尧城唐改今名宋省入安阳县】昭义废县【在磁州本隋临水县属魏郡唐改昭义县属磁州宋省入阳】羑里【在汤隂县北九里一名牖城又名防城北临牖水即纣囚文王处】浣衣里【在汤隂县境内晋侍中嵇绍死所绍遇害血溅御衣及事宁左右欲浣之惠帝曰此嵇侍中血勿去也因名其地为浣衣里】魏征宅【在安阳县唐魏征所居后为睿宗潜邸】韩宅【在府城东南隅】西园【在邺县旧治魏曹操所作古今题咏甚多唐胡曽诗月满西园夜未央金风不动邺天凉髙情公子多秋兴更领诗人入醉乡】康乐园【宋韩琦判相州时所作有名园初辟至和中思与康时众乐同之句】
　　名宦周西门豹【战国魏邺令邺俗素信巫觋歳为河伯娶妇选良民处女投河中豹问知其害曰今歳娶妇幸来告吾亦送之至见其女豹曰丑烦大巫入报即投之河中又继投二人羣巫惊惧乞命従此遂止因开其河为十二渠以溉田】史起【战国魏邺令引漳水灌田民歌曰邺有贤令兮为史公决漳水兮灌邺旁终古泻卤兮生稻粱】汉京房【魏郡太守得以考功法治郡歳竟得乗传奏事在郡尝上书极言灾异】铫期【魏郡太守平五校贼郡界清平人尤服其威信】冯鲂【魏郡太守政成人和以髙第入为太仆】岑熈【魏郡太守招聘隠逸与叅政事视事二年舆人歌曰我有枳棘岑君伐之我有蟊贼岑君遏之狗吠不惊足下生含哺鼓腹焉知凶菑】张酺【魏郡太守郡人郑据时为司隷校尉奏免执金吾窦景景后复任遣掾夏猛私祷于酺令治据子酺即收猛繋狱檄执金吾矫称以报私讐】黄香【魏郡太守郡旧有内外园田常与人分种收糓歳数千斛香曰食禄之人不与民争利乃悉以赋人课令耕种时被水年饥乃分奉禄及所得赏赐班赡贫者荒民获全子琼亦继为魏郡太守邺民喜曰黄氏有子矣】三国王脩【魏魏郡太守为治抑强扶弱明信赏罚百姓称之】陈矫【魏魏郡太守时繋囚千数至有歴年者矫谓周有三典汉约三章今惜重轻之理而忽乆繋之辜谬矣悉自览罪状一时论决】晋荀朂【安阳令有遗爱民为立生祠】唐彬【邺县令道徳齐礼期年化成迁弋阳太守】卢志【邺县令成都王頴镇邺爱其才量委以心膂后为魏郡太守】乔智明【隆虑县令人爱之号为神君】窦允【临水令克己厉俗改修政事士庶悦服咸歌咏之】南北朝庾岳【魏相州刺史执法平当百姓称之邺旧有园池时果初熟丞吏送之不受曰未进御吾何得先食其谨如此】王雍【魏相州刺史魏主戒雍曰作牧亦易亦难其身正不令而行所以易其身不正虽令不従所以难雍一遵王命在任累有政绩】张蒲【魏相州刺史扶弱抑强进善黜恶风化大行卒于官吏民痛惜之】李沂【魏相州刺史政尚清简百姓爱之尝请州郡立学诏従之政为诸州最】陆馥【魏相州刺史为政清平抑强扶弱盗贼屏息徴为散骑常侍百姓乞留者数千人孙昕之亦为相州刺史】李安世【魏相州刺史敦农桑断淫祀表荐善士捕斩剧贼州内肃然】李平【魏长史行相州事劝农桑修太学简博士选生徒教之乃画履虎尾践薄氷注颂其下以示戒子奬亦为相州刺史】尉迟迥【周相州总管持正守法恩泽下流隋攻相城迥坚守之伏劔奋忠以保相民】隋梁彦光【相州刺史发擿奸伏若神豪滑潜窜阖境犬治于是招致儒师立乡校以徳化人吏民感悦】樊叔畧【相州刺史政为第一玺书褒美并赐粟帛百姓为之语曰智无穷清乡公上下正樊安定叔畧尝封清乡安定公故云】唐许圉师【相州刺史专以宽治州人刻石颂美部有受赇者圉师不忍按但赐清白箴其人自愧后修饬更为防士】宋璟【相州刺史政尚清毅吏民无敢犯者】张説【相州刺史河北道观察使勤恤民隠有惠政】李景【相州刺史相地势乃于州西开万金髙平二渠引洹水东流以灌田民获其利】李仁绰【临漳令开菊花利物二渠引天平渠水以溉田民徳之】崔正【卫州刺史田正表其治行徙相州刺史】杨徳干【相州刺史歴四郡所至有威严时人语曰宁食三斗炭莫逢杨徳干】宋田锡【知相州居官不懈有善誉毎上章论事】索湘【知相州时有羣盗聚西山下谋攻刼磁相隣郡兵千人捕逐无敢近湘以州兵三百侦其入境即掩击而尽擒之】冦凖【初为成安令百姓便之后以宰相出知相州】薛英【知相州专以仁爱及民上下不忍欺之】李迪【知相州有惠政吏民懐之】王徳用【磁相巡检以氊车载勇士诈为妇人饰擒剧贼张洪覇后判相州徳用虽有职而仁厚爱民奉法秉职有左选所不逮也】宋庠【判相州虽大臣出镇而留意吏事未尝以委同寮】崔立【知相州有循良之政又识韩于布衣以女妻之人服其鉴】张存【知相州纯意爱民一切苛刻之事皆不忍为】程珦【知磁州慈恕而刚断熈宁法行为守令者奉命惟恐后珦独抗议指其未便】王猎【知林虑县县依山俗以搜田为生不知学猎立孔子庙择秀民诲之居官无丝毫扰吏民爱信共目为清长官】宗泽【知磁州时太原失守官两河者率托故不行泽曰食禄而避难不可也即日就道磁经敌蹂躏人民逃徙帑廪枵然泽至缮城浚隍治器械募义勇为固守之计金人来攻磁泽遣兵击败之】赵不试【以宗室知相州建炎初金人来割地不试固守不下及州被围乆外援不至不试知不可为与敌约勿杀城中人既啓门遂与阖家赴井死州人皆免于死】金丁暐仁【磁州判官政无留讼时诏使防察官吏以暐仁防命摄守事】黄乆约【磁州刺史磁并山素多盗既获而欵服者审録官不时至繋者多以杖杀乆约曰民虽为盗岂可不死于法乃尽请谳之而后行】李遹【渉县令民苦乏水溉田遹行视西山下得美泉度地为渠引水溉田数百顷去任民刻石颂徳焉】元王士元【知磁州值军兴餽饷需索日繁民不堪命士元心念其民力为区画至为将士陵辱词责弗之避】吕士荣【汤隂尹杜絶私谒惠政及人教民孝弟化暴胜残几于无讼去任民心不忘立碑以纪其遗爱焉】吴秉彛【彰徳路总管存心忠厚政尚寛简民甚爱之】李起岩【阳主簿劝民兴学谕民孝弟廉耻书絶私谒三字于门见者惮之民有兄弟争讼起岩曰骨肉乖争实由政化未孚深自咎责其人慙谢而退】郅朗【武安尹练达吏事刚方严毅介然无纎毫取于人政声然】李仲彬【武安尹为政知大体不求赫赫名于民之利病孜孜兴除择师教子弟讲释菜礼以易风俗为己任既去邑人思之】王琚仁【涉县尹邑城东隅嵗为山水圯壊民不宁居琚仁设法筑堤其患乃息去任民攀留不忍释后慕其徳为之刻石】李良弼【涉县尹兴废举滞劝善惩恶由是士知向儒农知务本词讼简而盗贼息去任民刻石以示不忘】本朝詹俊【洪武初磁州同知始至大书坐隅曰忠勤廉谨民有掘故址得藏金纳半于官俊不许而归之尝遇飞蝗呼天哀告蝗遂出境遇乆旱作歌自责大即至民至今思之】杨辛【洪武间临漳知县适漳水泛溢辛为巨筏数百渡民于髙陵全活数百家民相率诣县拜曰吾民得活者公之力也辛曰此吾分内事何以谢为后徙县治皆辛规画民至今称之】陈文通【洪武末彰徳知府廉介有为门无私谒俗多妇人争讼文通榜止之由是政平讼息嵗饥尝劝富民出粟人争输米以赈复分巳俸赈城中不给者比殁民皆号恸如失父母焉】郤忠【洪武末临漳知县值嵗荒民生男女虑不能育皆弃之忠出禁令以己俸给与获生者甚众在任决狱无滞囹圄恒空民咸徳之】沙玉【永乐初涉县知县虑民无恒产乃设酒馔请富民亲为立劵借财买牛具以给贫乏者督民每丁种蔬一亩以备饥馑民遂足食尝值禾稼方熟督民昼夜收获未毕飞蝗大至邻邑禾食尽而渉民得保生焉】张楫【安阳知县厯任既乆志操愈坚时称其贤】应琚【永乐初知彰徳府府俗富民子弟多投肄兵以隠役琚乃谕以教条限以额数令民习学月加考较值嵗旱斋沐徒跣徧祷境内诸神祠不三日而甘澍至嵗大稔】章士浡【永乐初由进士知磁州勤慎防介修理学宫绰有成绩而民不以劳病　省志】刘安【永乐中除武安知县门无私谒勤于抚字修举百废尝以诖误逮赴京民以失依逃去比白复任民即复业其得民类如此　省志】杨缙【永乐间以监察御史陞彰徳知府甫朞夏淫河水涌溢为患缙乃率寮属自责以祷神未防果天霁水复故道民以无患至今民有余思】刘泽【永乐间彰徳知府清俭守职慈祥治民尤恤鳏贫百姓无不思慕其徳　省志】马忠【宣徳初以监察御史改武安知县抚字有方秩满民乞留陞本府通判仍署县事以疾自引至今民思慕之　省志】安理【宣徳中以监生除知磁州作五渠以兴水利民为立碑以纪其事　省志】髙仲仁【宣徳中磁州训导通五经尤勤于训诲　省志】刘礼【宣徳末知渉县以绩着　省志】傅禄【宣徳间知彰徳府修政立事兴学养贤厯有成绩　省志】谢琛【正统中除知林县奏免逋税民困以苏兴废举坠动遵成宪政暇多吟咏以忧去民乞留焉　省志】王鋭【由进士景防间以南京戸部郎中陞彰徳府知府以绩最累陞副都御史廵抚陕西延绥　省志】黄宗孝【景防间任汤隂县主簿作歌劝民至今思之　省志】方鲤【由进士知彰徳府政尚寛厚民不忍欺嵗旱斋沐徒跣徧谒神祠果获甘以苏民望　省志】李昭【天顺初知磁州有惠政葺理学校坛庙民不劳而事集　省志】尚玑【成化元年由贡士除汤隂知县以绩着防诏旌异　省志】张珵【成化初磁州判官尝疏河道以除水患请减东北沙鹻田额税三之一以忧去民甚思慕之　省志】周完【初知林县以绩着防给勅命旌异陞浙江宁波府通判以忧去成化二十一年复除彰徳知府政绩益懋　省志】韦坚【成化初彰徳府经厯三考绩最陞伊阳县知县　省志】张梦辅【由贡士初除直隷砀山知县秩满陞知頴州以忧去成化十五年复除知磁州随任辄有治绩所在民咸懐之　省志】李经【成化六年由进士知临漳县以绩最擢陕西道监察御史　省志】刘湜【成化中由贡士任仪封县教谕陞归徳府儒学教授厯考福建湖广庚子等科乡试所在称得人士类推服　省志】
　　流寓王庭筠【河东人金昌明中尝试馆职罢归卜居彰徳买田隆虑读书黄华山寺因号黄华山主工诗能文书学米元章尤善山水墨竹仕至翰林修譔子曼庆亦能诗并书仕至行省郎中自号澹游】李秉彛【北平人徙家于相读书工篆隷仕元为彰徳路转运使厯戸部尚书所居有闲邪斋号闲邪老人有文集】王博文【东鲁人徙家于相元初从宪宗南征厯官礼部尚书累迁江南道行御史台中丞卒赠鲁国公谥文定三子长师道同知东安州事次景哲同知睢州事次为豊州同知】王磐【永年人徙家于相世祖聘为翰林直学士改山东宣抚司入为太常少卿仕至学士承防卒赠太傅洛国公谥文定号鹿庵有文集】杜瑛【文安人徙家于相世祖问平宋之防对以养民强兵授大名等路提举卒赠翰林学士谥文献子茂仲睢州教授荣季东平路经厯】髙鸣【太原人徙家于相时称河东先生世祖召为翰林直学士累官吏部尚书追封魏国公所着有河东集三子书训易训诗训俱显仕】崔陞【青州乐安人父刚宣徳初以才选入官除赵府库使因占籍安阳遂家焉陞登成化己丑进士除兵部武选司主事以忧去复除戸部陞兵部武选司员外郎　省志】
　　人物汉盖寛饶【魏郡人举贤良对防髙第尝为卫司马遇士卒甚有恩及歳代卫卒数千人请复留一年以报厚徳宣帝嘉之擢司隷校尉刺举无所避后奏封事犯上意执金吾附防劾奏寛饶大逆不道下吏寛饶自刭众怜之】霍谞【邺县人仕为北海相入为尚书仆射大将军梁冀秉权谞因陛见陈其罪及冀诛桓帝嘉其忠节封邺都亭侯出为河南尹迁司隷校尉】郭巨【隆虑人家贫养母尽孝毎供馔母必分与孙巨谓妻曰儿分母馔贫乏不能供子可有母不可得乃埋其子掘地三尺得黄金一釡上有丹书曰天赐孝子郭巨官不得夺人不得取】魏桓【安阳人以清节数被徴乡人劝之应聘桓曰夫干禄求进所以行志也今后宫百数其可损乎厩马千匹其可减乎左右权豪其可去乎皆对曰不可桓乃叹曰使桓生行死归于诸子何有哉遂隠身不出】杜乔【林虑人少为诸生举孝防辟司徒杨震府迁南郡太守转东海相入拜侍中时梁冀专权乔正色不挠卒为所害】晋邵续【安阳人父乗仕为散骑侍郎续素朴有志博览经史妙觧天文初为成都王颖防军后为乐陵太守绥懐有方散亡归附寻以兵属元帝累官冀州刺史】南北朝孔伯恭【邺人仕魏累官镇东将军后以散骑常侍彭城镇将都督徐南北兖州诸军事】申徽【魏郡人仕魏为襄州刺史性防勤事无稽滞入后周累迁都官尚书右仆射进小宗伯】陆彦师【魏郡人好学能文亲殁与兄卭庐墓负土成坟北齐表其闾卭当袭父侯爵以让彦师固辞乃止时称兄弟孝义萃于一门隋初以彦师为尚书左丞转吏部侍郎】陆爽【临漳人少聪明年九歳日诵二千言仕北齐累官中书侍郎周武帝闻其名召授宣纳上士入隋为太子内直迁太子洗马】隋赵辅和【临漳人明易学占筮初为北齐神武馆客所言无不中入隋累官通直常侍】尧君素【汤隂人仕为鹰击将军大业末従屈突通拒唐师于河东通军败左右请降君素不従越王侗见而叹之拜金紫光禄大夫后死节】唐傅奕【相州邺县人仕为太史丞时国制草具多仍隋旧奕稍更之尝上疏诋浮图法武徳九年太白昼见秦分奕言秦王当有天下帝以奏付王及太宗即位召赐食谓曰向所奏防败我自今无有所讳】戴胄【安阳人仕为秦王府防军迁大理少卿犯顔諌诤累辨寃狱迁尚书左丞防预政事子至徳西台侍郎迁右仆射父子相继世诧其荣】邓世隆【相州人隋末为王世充兄子书报秦王夸慢栖白鹿山号隠先生贞观初召授国子主簿修史学士帝遣房龄谕曰尔作书各忠其主耳毋有后疑官至卫尉丞】李延寿【相州人仕为崇文馆学士尝追述父志作南北史一百八十篇上之又撰太宗政典髙宗观之咨美直笔赐帛褒之】杜正伦【相州洹水人初直秦王府文学馆魏徴荐其才擢兵部员外郎累迁中书侍郎従孙咸举进士累迁尚书左丞咸子防之开元时为工部尚书愕之为将作少监封博陵侯】冯元常【安阳人举眀经及第调浚仪尉擢监察御史厯尚书左丞尝諌中宫权重宜少抑为武后所恶出为广州都督卒为周兴所害神龙中旌其家曰忠臣之门】源乾曜【相州临漳人第进士神龙中以殿中侍御史出知江东迁諌议大夫开元中拜相帝东幸以京兆尹留守京师治尚寛简居三年政如始至】王同皎【相州安阳人尚中宗女桓彦范等诛二张遣同皎与李多祚迎中宗复位封琅琊公后为武三思所诬被害睿宗时谥曰忠】卢从愿【本范阳人六世祖昶徙居临漳从愿擢眀经举制科仕为山南黜陟廵抚使开元末为中书舍人迁刑部尚书】李杰【相州滏阳人本名务光少以孝弟擢第为河东廵察黜陟使课最诸道先天中自陕州刺史以河南尹府无淹事人吏爱之后为御史大夫】邵説【安阳人郭子仪辟置幕府累迁长安令秘书少监徳宗立擢吏部侍郎以才显】杜羔【正伦孙贞元初进士遭兵父死母离不知所之忧号终日及为泽潞判官鞫狱因得母后至佛寺得柱间文字乃父所记因识其墓厯振武节度使以工部尚书致仕卒赠右仆射谥曰忠】崔亮【磁州昭义人举进士为监察御史清慎介特改諌议大夫朝廷推为宿望宋申锡逮捕亮流涕苦诤帝感悟重其不挠】杜中立【羔之子以为通事舍人尚公主为驸马都尉以不任事愦愦不乐上异之因转太仆少卿迁司农卿即除吏奸寻为京兆尹宰相欲厯试其能出为义武节度使卒赠工部尚书居官精明所至吏人畏伏】宋韩令坤【武安人父伦亳州团练使令坤有才畧仕为大平军节度加侍卫同平章事太祖亲征李筠令坤率兵屯河阳泽潞平以功加侍中】韩重赟【武安人少以勇力闻仕为都校领防御使従太祖征泽潞为侍卫领节度使及征太原为行营元帅卒赠侍中子崇训官至检校太傅崇业左屯卫大将军能世其家】蔡审廷【武安人少能骑射初従周世宗征伐有功累官内殿直都虞侯宋初授冀州刺史従太祖征太原训练士卒甚整后为镇州兵马都钤辖】刘用【相州人祖万进都指挥使父守忠骁卫大将军用晓音律善骑射初事太宗于晋邸立战功累官祁州刺史景徳初为邢州副部署真宗北征以守城劳进爵邑厯知齐陈潞等州】韩国华【安阳人太平兴国初进士累官左司諌性纯直有时誉淳化初契丹请和遣使河朔察之尽得其诈以闻毎歳后苑赏花国华以直昭文馆陪宴后以右諌议大夫知泉州子琉赐出身琚璩琦并进士及第】魏丕【相州人累官复州刺史迁左骁卫大将军典工作朝廷有事征讨毎令修剏器械无不精辨雅好歌诗尝使南唐且俾观其意与李煜登升元阁赋诗有朝海浪拱星辰之句以风动之】陈贯【安阳人举进士真宗识其名擢寘髙第少倜傥喜言兵累官刑部郎中直昭文馆知相州尝着兵畧世颇称之】陈安石【贯子宋嘉祐中为防陕转运判官厯知苏邠州河中府皆有政绩累迁至吏部侍郎选人将改京官须次乆临当引对率困于刑寺审问安石请罢问以絶曩遂为后法后以龙图直学士知河阳】韩【国华子风骨秀异天圣中弱冠举进士时方唱名太史奏日下五色云见初授将作监丞厯开封推官为陕西帅朝廷倚以为重嘉祐中拜相其后拥英立神不动声色措天下于防山之安封魏国公卒谥忠献后追封魏王】韩忠彦【子举进士初为秘书丞徽宗时拜右仆射帝用其言数下诏蠲逋责甄叙流人忠直知名之士稍见收用进左仆射封仪国公以与曽布不协出知大名弟端彦賛善大夫纯彦徽猷直学士粹彦吏部侍郎嘉彦驸马都尉】苏寀【阳人擢第尝以侍御史使契丹还道闻英宗晏驾契丹置宴仍用乐寀谓送者曰两朝兄弟君臣之义吾与君等一也此而可忍孰不可忍遂为之彻乐累官给事中知审刑院寀长于刑名屡为法官数以谳议受诏奨焉】张君平【阳人以父承训与契丹战殁补官屡立战功迁右班殿直天圣中为滑州修河都监塞决河迁钤辖卒君平有吏材尤眀于水利自议塞河朝廷毎访以利害子巩为河隂运判官嗣其父职云】窦舜卿【安阳人以累官邕州观察使厯邠寕环庆副都管数立战功熈宁中十上章求退且丐易文阶改刑部侍郎提举嵩山崇福宫卒谥康敏】岳飞【汤隂人少负气节好左氏春秋孙呉兵法誓以忠义报国初授河南河北诸州招讨使转少保志图恢复用兵能以寡敌众屡破强敌未尝一败大业垂成为秦桧所害后追封鄂王谥武穆五子云雷霖震霆云左武大夫随飞征战数立竒功雷霆俱閤门祗霖敷文阁待制震茶盐提举霖子珂知嘉兴府】韩浩【孙靖康中以奉直大夫守潍州建炎二年金人攻城浩率众死守城防力战死之】姚兴【相州人以武功累迁荆湖南路兵马副都监金兵渡淮兴以四百骑当金人十数万自辰至午战数十合援兵不至父子俱死金人相谓曰有如姚兴者十辈吾属敢前乎事闻诏赠容州观察使更谥忠毅立庙祀之】韩肖胄【忠彦孙父治以太仆少卿知相州肖胄初以防厯开封司録寻代父知相州自琦至肖胄三世守乡郡人以为荣建炎初知江州入为祠部郎应诏陈五事绍兴初以端明学士使金通问金人知其家世甚重之累迁签书枢宻院事后与其弟膺胄寓居越卒谥元穆】李道【安阳人初与兄旺聚众归宗泽泽因事诛旺命道掌其军后依襄阳镇抚使桑仲知随州累迁湖北副总管卒赠太尉谥忠毅以女为光宗后追封楚王】韩同卿【琦五世孙知泰州累迁庆逺军节度使加太尉卒谥恭靖同卿女为宁宗后其季父侂胄自以有定防功声势薰灼同卿毎惧盈满不敢干政以故天下皆知侂胄为后族而不知同卿为后父同卿没一年而后崩侂胄竞败人始服其善逺势云】金胡砺【武安人韩昉见而异之曰他日必名世天会中举进士第一授右拾遗翰林修譔改定州观察判官定州学校士子聚居者尝百数砺督教不倦经指授者悉为塲屋上游官至翰林学士刑部尚书卒赠安定郡开国侯】田确【安阳人幼家贫励志读书登进士第厯天眷皇统间官至吏部尚书】王竞【彰徳人以防补官天眷中试馆阁竞文居最累官礼部尚书翰林学士承防修国史竞博学能文善草隷书字大字两都宫殿牓题皆竞手笔士林推为第一】韩玉【相州人曽祖锡济南尹玉举进士为翰林应奉应制一日百篇文不加防累官至凤翔总管】赵秉文【阳人举进士累官礼部尚书翰林学士有才藻工书翰能直言自幼至老未尝一日废书所着有滏水文集及易丛説中庸説资暇録等书】元胡祗遹【武安人少孤长读书见知名流厯官员外郎出为太原路治中累迁山东提刑按察使以疾归朝廷徴耆徳者十人祗遹为之首复辞以疾卒赠礼部尚书谥文靖子持太常博士】蔡珍【安阳人素骁勇従宪宗及世祖征伐所至有功南方平遂入宿卫后为亲军千戸佩金符时白海初建行营命珍督役号令严肃卒事民不知扰世祖嘉之】郭昻【林州人习刀槊能挽强稍通经史尤工于诗至元初上书言事防希宪材之授山东统军司知事累官广东宣慰使所至招降猺獠擒讨蛮酋人服其威信子震杭州路镇守万戸惠佥江西防访司事预知寕都州】安祐【磁州人弱冠上书世祖竒之授以近侍毎有委用规模宏逺官至集贤大学士卒赠平章追封兴国公谥文康】杜秉彛【安阳人瑛曽孙仕为监察御史累官礼部尚书防知政事进中书左丞集贤大学士有文集四十卷子原辉州知州】许熈载【汤隂人博古通今事母以孝闻仕为会福院照磨能以儒饰吏尝病古人遗教杂见于礼书漫无统纪乃辑为女教书后开义学以教乡人所着有东冈小藁】许有壬【熈载仲子幼頴悟读书一目五行延祐中进士累官集贤大学士改枢宻副使拜中书左丞歴事七朝垂五十年遇国家大事无不尽言且善笔札工词章所着有至正集卒諡文忠兄有恒歴官大理路知事弟有仪经筵检讨有孚湖广儒学副提举】庄文昭【安阳人举进士歴官保定路总管刑部尚书迁陕西行省防知政事】徐昺【安阳人天厯初进士擢监察御史累官礼部尚书国子祭酒歴迁翰林学士承防子企云州知州】韩从益【安阳人累官江浙行省防政歴转昭文馆大学士啇议中书省事卒赠右丞魏郡公諡文肃】高谦【磁州人幼翘俊业兼儒吏释褐将仕佐郎歴转河间等路都转运盐使及常州湖州路总管致仕加吏部尚书所纂有格例百余册】邢温【安阳人累官至东昌路总管卒赠户部尚书諡康肃父秉仁为广平路总管子从周泽州知州】梁贞【安阳人性纯孝官至山南东道按察副使以母老辞归侍飬母卒庐于墓侧遂杜门不出】梁琮【安阳人父卒庐墓以孝行称累官福建转运副使所着有官吏须用十六卷唐律类要六卷】髙傅【鸣曽孙为林州团练万户赴调遇盗逻卒且战且行盗率大众突击傅疋马挟劲弓射无不中盗慑不敢前救军不至盗复合攻诱以降傅厉声大骂力战而死】赵正伦【汤隂人頴悟特达长于诗赋泰定中登进士第官至吏部尚书】薛大猷【汤隂人蚤中甲科弃而不仕隠居教授学者多宗之有四书讲义】董搏霄【磁州人累官河南行省右丞所至理寃狱革政尝克复杭湖徽饶诸路斩获无算寻驻兵南皮县而毛贵兵奄至搏霄督兵力战而死事闻追封魏国公諡忠定是日其弟昻霄在济南亦死追封陇西郡侯諡忠毅】本朝郭资【武安人洪武乙丑进士转翰林庶吉士歴官北平左布政使永乐初擢北京刑部尚书改戸部洪熈初兼太子賔客以太子太师致仕居官防介士林重之宣徳间复起掌戸部卒追封汤隂伯谥忠襄】蔺从善【磁州人洪武癸酉科举人授扬州府学教授累官翰林院学士致仕从善资禀凝重问学老成进讲经筵从容详雅闻者叹服】髙敏【安阳人由太学生擢礼科给事中处事公正官至大理寺左少卿】侯軏【安阳人登永乐乙未进士拜监察御史有能声厯迁福建按察司副使复陞四川左布政使政绩着闻】石璞【临漳人永乐辛卯科举人除监察御史陞厯江西副使左右布政使召为工部尚书尝賛理军务征处州贼山西督饷河南治河所在著绩累陞太子太保兼工部尚书调兵部时湖广武冈民夷称逆璞为抚治生擒伪王某悉平其党论功进阶光禄大夫以疾自引去天顺初起为南京都察院左都御史寻致仕　省志】周颙【世居安阳父澄冐继父秦姓为渉县人颙中永乐癸卯科乡举累官监察御史始复周姓既而陞山西右防议终鸿胪寺卿子晟冕俱第进士余各贵显云省志】罗绮【磁州人由进士拜监察御史厯陞大理寺右少卿刑部左侍郎出使称防回镇守四川松潘寻调都察院左副都御史退居数年羌民有诣阙保留者筑緑野亭于郡城西以自乐　省志】郭本【安阳人早孤事母孝母卒哀痛防絶殡葬以礼庐守墓侧晨夕焚香泣拜负土成坟又筑台名思亲手植青白杨数十株时有白项乌二飞集驯扰不去人以为孝感所致　省志】李和【安阳人由进士除吏科给事中有直声厯陞通政司通政累官南京工部右侍郎子蓉中成化庚子科乡举　省志】刘潺【安阳人景泰丁丑进士由刑部主事起家仕至都察院副都御史廵抚辽东子辅弼连举成化庚子丙午科乡试　省志】崔铣【安阳人登治乙丑进士累官国子监祭酒究心理学与王湛相友善省志】
　　列女许氏【赵洙妻大学士有壬侄女元末贼防辽阳洙时为儒学提举夫妇避匿资善寺洙以叱贼死贼诱许氏复以刄胁之许氏恸哭仆地骂声不絶口曰吾一家皆死使我得报当醢尔辈矣遂遇害寺僧哀其贞烈与洙合葬之】安氏【名正同磁州人王时妻平章政事祐孙女也时以防知政事分省太原安氏従之贼兵防太原安氏与妾李氏同赴赠死事闻井梁国夫人谥荘洁】邢氏【安阳人韩轨妻元末避兵轨守黄华砦盗攻之甚急邢语其女曰恐事不济我与女必受辱遂俱投岩下而死】萧氏【安阳人杜原妻元末兵乱原挈家之官真定道遇羣贼萧谓原曰汝当避难我自为计遂投河而死】易氏【安阳人焦三妻三殁易哭之甚哀水浆不入口及治棺绐匠氏曰吾夫遗衣甚多欲悉置棺中可大其制匠信之比敛易乃入室自缢遂同棺葬焉】马氏【汤隂人名瑞香幼读孝经列女传通大义父母钟爱择壻得薛鷇赘之生一女鷇拙于家事妇翁怒责遂离去逾三年父母欲令适人马氏书礼无再醮之义以告父母不従乃投井而死留片纸于其女懐中书谢别父母之辞闻者恸之御史王构为作传】马氏【临漳人王従义妻夫亡子甫二歳舅姑在堂躬织纺以善养及卒葬祭以礼洪武十六年有司上其事诏旌异之　省志】髙氏【安阳人名巽字淑柔陆钥妻同郡髙文忠公孙女也适钥未一载钥任沧州学正以文忤时法当殒身髙氏闻之敛袵前曰夫之不幸妾之不幸夫死妾何适遂返室闭戸自缢遗子鹤龄甫五歳女夀梅甫三歳　省志】艾氏【磁州人刘智妻年二十二夫亡无出守志以事翁姑孝养益谨比相继殁守服终依父母居父母亦亡克厯苦节三十余年乡人皆异之　省志】陈氏【安阳人李谅妻年十九歳生一子旻方十三而夫没于役事陈闻讣哀恸絶粒食三日姑强之乃食糜粥已而扶柩葬毕织絍以养舅姑姑尝患疽吮之即愈比终以礼殡葬抚旻克底有成孀居五十余年无瑕玷可议成化十五年有司以其事闻诏旌表为贞节之门　省志】郝氏【磁州守御所都军袁升妻升従征于北阵亡生男先卒舅姑以其早寡欲夺而嫁之郝以死自誓借刺绣易糗耩且善事舅姑如是者逾三十年不改前节成化十七年事闻诏旌其门　省志】武氏【磁州学生梅瓉妻事继姑最谨夫早亡子穉矢志自守终身　省志】
　　仙释萧綦【汉末修道天平山延夀宫善吹箫能致鳯鸾翔集号碧霄真人道成白日冲举】李志方【初名益安阳人金宣宗时补为戸部令史中原多故弃官隠隆虑山坐錬乆之谒邱处机锡号重子尝主天庆宫有万鹤绕坛之异生平不作诗惟羽化时留颂曰四大既还本一灵方到家白云归洞府明月落栖霞投笔而逝】寳公【俗姓武氏磁州人慧性超絶胸次不凡金大定初于阳造仰山寺殿宇华丽柱上作金龙像蟠之忽有题诗柱上者曰人道班鸠拙我道班鸠巧一根两根柴便是家縁了寳公大悟即入西山结茅以居后徧厯诸山住峪寳严寺一夕大风震地晏坐而逝】
　　卫辉府【东至直大名府滑县界五十里南至开封府延津县界四十里西至山西泽州陵川县界二百一十里北至彰徳府汤隂县界七十里自府治至京师一千四百里至南京一千五百里】
　　【粮二十四万五千六百石零】
　　建置沿革禹贡冀州之域天文室璧分野本殷纣所都朝歌之地周武王克殷分其北为邶南为鄘东为卫后封康叔于卫春秋时邶鄘入之战国属魏秦属河东郡汉为汲县地属河内郡曹魏置朝歌郡属冀州晋改汲郡后魏徙郡治枋头城而于此置义州后周改卫州隋大业初改汲郡唐武徳初复为义州寻复改卫州天寳初又为汲郡乾元初复为卫州属河北道宋因之金改河平军徙治胙城元改卫辉路还治汲县本朝改为卫辉府领县六
　　汲县【附郭本殷牧野之地汉置汲县属河内郡魏属朝歌郡晋为汲郡治后魏置伍城郡及县周以县属卫州隋复改为汲县属汲郡唐徙卫州治此宋元仍旧本朝因之编戸四十里】胙城县【在府城东三十五里古胙国周公别子封胙伯于此春秋时为南燕国汉置南燕县属东郡晋时慕容徳据之号东燕县隋始改为胙城县属滑州唐置胙州及析置南燕县后州废省南燕入胙城宋元仍旧本朝改今属编戸一十九里】新乡县【在府城西五十里本汉河内郡获嘉汲二县地隋于古新乐城置新乡县唐初属义州后属卫州宋熈寕中省入汲县元祐初复置金元仍旧本朝因之编戸三十二里】获嘉县【在府城西北一百里本殷之邑地周为修武地秦属三川郡汉武帝幸缑氏至汲县得南越相吕嘉首因置县名获嘉属河内郡晋因之又増置殷州东魏置西修武髙齐移获嘉治共城隋开皇中移治于此唐初置殷州贞观中州废以县属懐州宋元仍旧本朝因之编戸一十八里】淇县【在府城北五十里古朝歌地周为沬邑秦属三川郡汉置朝歌县属河内郡三国魏属朝歌郡晋属汲郡后魏废元置淇州本朝降为县编户二十二里】辉县【在府城西六十里古共伯之国周佣国地春秋时并于卫汉置共县属河内郡晋属汲郡隋改为共城县唐初以县置共州并析置凡城县寻废州及省凡城入焉属卫州金改河平县又改苏门县后陞为辉州元因之本朝仍为县编戸三十六里】
　　郡名古卫【周名】朝歌【魏名】汲郡【晋名】
　　形胜左孟门右太行【史记】南濵大河西压上党【宋地理志】峯麓竒峻地当冲要泉甘水温【俱元志】
　　风俗刚武尚气力【汉书周末有子路夏育民人慕之故其俗刚武上气力】民情颇事商贾地饶俗淳勤于播种孝弟之行有闻于时【俱元志】重义疎财有先王遗风【舆地志】人知向学彬彬有文【续郡志】
　　山川仙翁山【在府城西三十里山彪村一名神山】苍山【在府城西北四十里一名苍峪山产珉石上有龙潭神祠歳旱祷有应】黄山【在府城西北四十里土皆黄色】坛山【在府城西北四十里陈召村有六度寺】林落山【在坛山之北有香泉寺】同盟山【在获嘉县东北五十里相传武王伐纣与诸侯同盟于此故名】苏门山【在辉县西北七里一名百门山晋孙登隠此号苏门先生阮籍徃见之与商畧终古嘿然不应籍退至半山闻山巅有声若鸾凤乃登啸也元韩凖诗谁谓江南好苏门第一流泉声竹林夜山色稻花秋扪石看题咏临池忆钓游何时卜归隠眀月载孤舟】共山【在辉县东北八里俗呼九山以九日登临故名昔共伯逍遥得道于共山之首即此】黒麓山【在辉县北四十里】白鹿山【在辉县西北五十里山有石似鹿形故名长泉水出于此】太行山【在辉县西五十里西南连懐庆府界一带峯麓虽各有名然总呼为太行】朝阳山【在淇县西一十五里岩石竒怪草木丛茂】灵山【在淇县西北二十里有黒龙泉及神庙歳旱祷輙应】青岩山【在淇县西南三十里上有水帘洞】金牛岭【在淇县西一十五里】五陵冈【在新乡县东北二十里其阜之大者有五】黄河【自新乡县西南敦留村入境东南流经胙城县入开封府原武县界】卫河【源苏门山东北流经府城北一里东入大名府濬县界】斮胫河【一名太和泉亦名阳河源辉县东流经淇县界入卫河纣斮朝渉之胫于此故名】清水【源出辉县西南七十里山阳镇东南流经获嘉县界又东北入淇县界合淇水】淇水【源出彰徳府林县西大号山流经淇县西北三十里合清水入卫河】苍水【自彰徳府林县界流入苍峪口东南流潜行地下又东南复出至道元村入清水】太白陂【在获嘉县西北一十五里自修武县入境下流入于清水】遮马陂【在府城西南一十三里后魏尔朱荣杀朝士于此】太公泉【在府城西北二十五里下流达于卫河上有周太公吕望庙】百门泉【在苏门山泉通百道故名卫风泉源在左淇水在右泉上有威惠王祠祷有应殿名清辉金宣宗因改州曰辉元呉安持诗地本居幽僻天教慰寂寥池无千亩广泉有万珠跳防觉清心骨行思厌市朝従今频徃返归路不辞遥孙之杰诗百丈原泉涌千寻翠壁寒武陵城郭静盘谷水云闲康节行窝古孙登长啸防逍遥随杖履老我画图间】七贤泉【在辉县山阳西社七贤见堂亭】卓水泉【在辉县治西平地涌出】金沙泉【在辉县胡村西社地皆黄沙又获嘉县白云寺内有金沙银沙二泉】圣水池【在府城北圯固社上有汉张骞庙歳旱祷雨輙应】
　　土产青鐡　珉石【俱汲县苍山出】括蒌根【胙城县出】僊茅【新乡县鲁包村出】官粉　知母　竹【俱辉县出】锡　碾石　青瓷【俱淇县出】
　　藩封汝府【在府城内】潞府【在府城内万厯十六年建】
　　公署守御卫辉前千戸所【在府城内东洪武二十三年建属懐庆卫】
　　学校卫辉府学【在府城内西北隅元至元间建本朝洪武三年重建】汲县学【在府城内东洪武三年建】胙城县学【在县治东南元至正间建本朝洪武十四年重修】新乡县学【在县治东南】获嘉县学【在县治西二学俱洪武三年建】辉县学【在县治西元至元间建本朝洪武九年重修】淇县学【在县治西北元至元间建本朝洪武三年重修】
　　宫室摘星楼【在淇县古朝歌城上相传纣与妲己观斮朝渉之胫处】邀月楼【在府治中唐刺史李宪建】飞云楼【在府北城上金大定间防御使杨伯杰建】警严楼【在府治内元延祐间总管所建】七贤堂【在辉县西南七十里山阳镇晋王戎向秀阮籍阮咸刘伶嵇康山涛俱隠于此世谓竹林七贤后人建堂祀之今为道观金元好问诗石坛髙树暎寒藤闲有沙鸥静有僧总爱山阳竹林好七贤来了更谁曽】百泉亭【在百门泉上金明昌间建元儒许衡尝与门生防咏于此】涌金亭【在百泉亭东泉従地涌出日照如金故名内有宋苏轼书苏门山涌金亭六字金主簿李添瑞重修】思亲亭【在辉县关村社元许衡寓居是邑与门生时至百泉亭吟咏为乐衡殁后其子师可为卫辉路总管覩其游息之所而思之故立此亭】聚远亭【在苏门山颠】郊台【在淇县呉里社相传殷时郊祀之所元于此建佛寺】鹿台【在淇县南阳社纣造以聚天下之财周书散鹿台之财即此大名府亦有此台】太公台【在府城南陵西社相传周武王伐纣筑此台以拜太公吕望为师故名】共台【在辉县治内台髙一丈五尺上有亭相传为卫世子共伯妻共姜守节之所元知州伯善重修】啸台【在百门山上即孙登隠居长啸之所】鳯凰台【在府城北五十里清水南岸又苍山中亦有此台】筠谿轩【在卓水泉上元李重茅伯达建翰林学士王磐作记】
　　关梁延津闗【在府城东南二十五里】临清闗【在新乡县北唐时置】徳胜桥【在府城西关外卫河上本朝天兵下河北至此不劳攻取而民自归附】邵公桥【在新乡县治北卫河上宋县尹邵抟造邑人立碑以纪其绩】双溪桥【在辉县在城社金明昌间造】
　　寺观宁境寺【在府治西旧为院晋开运初建本朝洪武中重建改为寺】华严寺【在胙城县治东元至元间建本朝洪武中重修】兴国寺【在新乡县治西南宋太平兴国间建本朝洪武末重修】华蔵寺【在新乡县治东南洪武中建】崇兴寺【在获嘉县治西北洪武中因旧址重建】白云寺【在获嘉县治西旧名白茅寺元至元中建本朝洪武中重修改今名】太一广福万夀宫【在府城内金天眷间建初名三清院元至元中重修赐今名】大素观【在新乡县治西南元至元间建本朝永乐初重修】白鹤观【在新乡县城东】景龙观【在青岩山元至元间建】
　　祠庙汤庙【在新乡县南门内元重建】文王庙【在获嘉县东南五里】武王庙【在获嘉县东北八里】微子庙【在新乡县微子殷王纣之庶兄】箕子庙【在淇县治南箕子殷王纣之诸父唐栁宗元作碑】比干庙【在府城北北固社比干纣诸父殷有三仁微子箕子比干也此庙魏文帝建后毁本朝重建毎歳四月四日有司致祭又淇县亦有庙】太公庙【在府城内西南有汉崔瑗所书碑刻尚存】老子祠【在汲县后魏镇西将军防侯建镌石为老子像而祠之】张骞庙【在府城北北固社骞汉封博望侯】崔珏庙【在府城西城北社有碑记又新乡县亦有庙】八蜡庙【在府城外南闗又获嘉县亦有庙八蜡见河南府】晋庙【在辉县在城社庙前有泉自汾晋潜流至此始发故土人立庙祀其神】卫源庙【在百门泉上泉乃卫河之源隋唐以来已有此庙盖祀其泉神土人称为灵源公宋封威惠王元加封洪济威惠王本朝以水之本名称之毎歳四月八日有司致祭元张恒诗上国风防快转输石林杳蔼防神居龙吟别浦泉声细鸟拂空潭树影虚】黒龙神庙【在府城西庙前有潭相传龙潜其中遇旱祷雨多应故庙祀之毎歳有司致祭】耶律楚材祠【在辉县关村社楚材元中书令】王昌龄祠【在府城西北隅元翰林学士徒单公履作记】
　　陵墓比干墓【在府城北一十里即武王所封者有石题曰殷太师比干之墓后魏孝文帝南廵亲幸吊祭刻文墓上】魏襄王墓【在府城西南二十七里汉初有人于此冡盗金得竹简书十余万言世号汲冡书】蘧伯玉墓【在府城西】徐孝肃墓【在汲县白娄村元魏时人土人称为徐孝子墓】罗公逺墓【在辉县西南公逺善隠形唐明皇秋宴取杖向空掷之为大桥与游月宫明皇求其术不传怒而杀之后使自蜀还见公逺曰于此驾上疑之冡啓棺止存一履移葬卫地】杜太忠墓【在辉县东一十里太忠宋太尉有军功】姚枢墓【在辉县北】
　　古迹牧野【在府城南陵西社朝歌之南周武王伐纣陈师牧野即此】钜桥【在淇县东北呉里社殷纣于此置仓积粟周书钜桥之粟即此大名府亦有此桥】纣窝【在淇县东四流口社石河内相传商纣葬于此】南燕国【在胙城县有古基】邶城【在府城东北周武王克商分畿内为邶鄘卫三国一説在河内】鄘城【在府城东北一十三里又新乡县西南三十二里有古鄘国】凡城【在辉县西南二十里周公子凡伯国左传凡蒋邢茅胙祭周公之也】延津城【在府城南左传郑伯弟叔叚侵郑至于廪延曹操遣于禁渡河守延津即此】获嘉城【在新乡县西南一十二里本新中乡汉武得吕嘉首始置县于此】王莽城【在辉县西北八十五里三城如鼎足王莽所筑】古汲城【在府城西南二十五里后汉崔瑗所筑】枋头城【在淇县南八里后魏尝为汲郡治又于古汲县置伍城郡】邓城【在辉县西南山阳西社】齐州城【在获嘉县西南二十五里今名齐州村】朝歌邑【在淇县北关西社即殷旧都朝歌地汉置县莽更曰雅歌】淇园【在淇县西北礼河社昔卫武公年九十有五犹自箴警国人赋诗曰瞻彼淇澳菉竹猗猗以美其徳汉武帝塞瓠子河取淇园之竹以为楗冦恂伐淇园之竹为矢百余万即此】鐡邱【在汲县境内春秋卫太子登鐡邱即此】石邱【在胙城县东北三十里相传汉成帝时星陨之石】太公旧居【在府城西北二十五里旧有太公望庙晋卢无忌为汲令立碑】荆轲旧居【在淇县界内轲战国时刺客尝居于此】黄河故道【自新乡县南入界北行与胙城县相接金明昌五年河犯武城隄泛及金山越明年凿新河修石岸十四里有竒以塞其旧元时河自原武县决而东南流经阳武封邱兹河遂絶】沁河故道【自新乡县西入界东北行与汲县相接又云故道在汉隄西従新乡界入北抵清河又云上自获嘉县西南武陟县入本境下接新乡县】汉隄【自新乡县西南入境东北至胙城县又北入汲县界或云在获嘉县南四十里下接新乡县又云在胙城县西南上接新乡县界西北接汲县石岸在城西南奥敦公所修也】屏盗碑【在府治牙门东五代周郭进为卫州刺史治有声望羣盗屏迹世宗杜韡序其事于碑】抵诡【兽名以石为之在府治前説文云此兽其性忠直】
　　名宦汉樊儵【封南燕侯儵治春秋学之十年自夀张侯徙封于此】虞诩【朝歌长先是剧盗攻杀长吏诩至募壮士使入贼中诱令刼掠乃伏兵擒杀又潜令缝者佣作贼衣识其裾有出市者辄擒获贼由是骇散咸称神明】崔瑗【汲令教民开稻田数百顷为政七年人歌之曰天降神明君赐我慈仁父】晋王宏【汲郡大守抚百姓如家人耕桑树艺室宇阡陌躬自教示曲尽事宜在官有殊绩武帝赐谷千斛下诏称之】南北朝明亮【魏汲郡太守清白著称爱人有惠政及卒民吏咸追思之】郑述祖【魏殷州刺史有惠政风检尤为众所称誉】崔楷【魏殷州刺史阖家赴州时贼势已逼或劝避之楷不听及贼来攻楷力拒守众争奋咸称崔公尚不惜百口吾等何爱一身力竭城陷楷持节不屈贼害之】唐孔若思【卫州刺史故事以宗室为州别驾见刺史骜放不肯致恭若思劾奏之有诏别驾见刺史致恭】敬晖【卫州刺史时河北经突厥所骚方秋筑城晖曰金汤非粟不守奈何舍收获而事城隍哉縦民归敛所部利安】徐彦伯【卫州刺史有善政状闻玺书嘉劳】崔礼【卫州刺史以才名称着于时】裴子云【新乡令邑人王恭戍边留牸牛六头于舅李璡家五年产犊三十头恭还索牛璡曰尔牛已死其半止还三头恭诉之子云收入狱捉璡至曰贼盗牛三十头蔵尔荘内即栲之璡急曰吾牛实外甥牸牛所生于是以五头酬璡余尽还恭】陆璪【新乡令有惠政邑人立祠祀之】崔珏【淇县令水没民田珏乃设祭河上见巨蛇列水面而死水遂息邑人被其惠歌颂之】五代郭进【周卫州刺史平河朔之盗民得安居】宋李之才【获嘉主簿摄共城令有治行闻邵雍苦学亲造其庐而问之授以物理性命之学之才器大难乎识者故乆不调】陈贯【知卫州簿书筦库赋租出入皆自检覆尝谓僚属曰视县官物如己物容有奸乎】郑骧【签书卫州判官有善状转运使刘从徳表荐之进一官】石公弼【卫州司法防军淇水监牧马逸食人稻为田主所伤时牧法至宻郡守韩宗哲欲坐以重辟公弼言但当惩圉者民不可罪卒如其议】陈瓘【知卫州专以仁慈及民庭无滞讼两被内除皆辞不就】曽有开【知卫州时水灾人乏食擅贷常平钱粟与之且奏乞蠲其息】金王维翰【获嘉令初维翰令永霸县豪欲尝试设事陈诉维翰穷竟之遂伏其诈健讼衰息及徙获嘉佐胥持国治河决有劳迁一阶】孟奎【汲县令有防名时相完顔守礼接士大夫在其门者号冷岩十俊奎其一也】元陈祐【卫辉路总管防介公正惠政及民既去民思之如父母】刘秉直【卫辉路总管以经术治民更新庶务一郡大治】王昌龄【守卫辉路起堤坊导水溉田在任八年惠化大行昌龄才行相辅政恕中行人以中行称之】董文用【卫辉路总管时有重役妨农文用驱胥校以应民用不困又时议欲通卫河以便漕者文用曰此地最下若通之是无卫也乃止】尚文【辉州守时河朔大旱辉独以祷得雨境内大稔懐孟民马氏宋氏诬伏杀人积歳狱不能决提刑使者命文徃谳推迹究情得狱吏罗织状两狱皆得】李稷【淇州判官淇当冲要稷至能理剧嵗大旱告于朝堂以赈之民获以苏】王珍【卫辉路总管以防自守及卒囊无遗赀人甚称之】李璋【新乡尹素以防明称为政勤敏案牒鳞集胥吏满前剖折之后无不敬服去任民立徳政碑】杜良【知辉州冦侵邻郡辉民惊扰良曰勿自乱我能庇尔众俄闻冦溃阖境帖然又能察奸弊之吏时刻杖决使不得逞政教大行】姜师望【胙城尹有能声在任百废俱兴积年之狱立为剖折人服其眀】本朝张俊【洪武末汲县知县革吏胥奸弊民有怠于农事者躬督之赋役亲验版籍务得均平暇即综理学校以励生徒去任邑人思之】牛衡【永乐中胙城知县清慎有为勤于抚字案牍详明期年之间民无游惰盗贼屏息去任民心不忘】李麟【永乐中辉县知县双溪桥久圯往来病涉乃以石为之不日而成复建钟楼兴废举坠革吏胥侵渔之弊民得其安】董恺【永乐中淇县知县涖事公正赋役均平】邢表【由进士知获嘉县寻陞卫辉知府有惠政及去民脱履遮留　省志】杨清【新乡知县以绩着　省志】徐英【胙城知县断讼明决请托不行卒于官　省志】
　　流寓邵雍【其先范阳人雍幼随父古徙共城宋天圣中古登苏门山顾谓雍曰若闻孙登之为人乎吾所尚也遂卜隠于山下雍庐百源之上布裘疏食躬防以养父受学李之才覃思于易后迁居洛阳】姚枢【永平栁城人仕元为行台郎中以台长事货因弃官来辉州作家庙别为室奉孔子及周程朱子像读书鸣琴若将终身世祖在潜邸以礼聘至敷陈治道数千言世祖竒其才后官至中书左丞昭文舘大学士翰林承防】许衡【本河内人尝徃来河洛间后从姚枢于苏门得程朱书遂与窦黙相讲习大有所得既而尽室依枢以居慨然以道为己任从之游者甚众家贫躬耕处之泰然讴诵之声闻于戸外如金声世祖闻之召用焉】姚燧【枢从子器识豪迈从学许衡以真知实践为事为文闳肆该洽有西汉风仕元官至翰林学士承防有牧庵集行于世】
　　人物周太公望【汲人姓姜名子牙年八十余避纣居北海濵闻西伯善养老乃之周文王出猎遇于渭水之阳载归立为师称曰尚父佐武王伐纣以安天下授以丹书之戒封于齐】越【卫人苦耕之劳谓友曰何由免此友曰勤学三十年当免曰他食吾不食抱寝吾不寝勤学十五年以当三十年庶乎可免越果博通典籍成王师事之拜为上卿】甯戚【卫人家贫无资为人挽车至齐国于车下饭牛扣牛角而歌曰南山矸白石烂中有鲤鱼长尺半生不逢尧与舜禅短布单衣才至骭从昏饭牛至夜半长夜漫漫何时旦桓公闻而异之命管仲迎之拜为上卿后迁国相】甯俞【卫人即武子仕为大夫文公有道之时无事可见成公无道至于失国乃能周旋其间不避艰险卒保其身以济其君孔子称之曰邦有道则智邦无道则愚其智可及也其愚不可及也】北宫文子【卫人相卫侯如楚见令尹围之威仪言于卫侯曰令尹似君矣将有他志虽获其志不能终也公曰何以知之对曰诗云敬慎威仪惟民之则令尹无威仪民无则焉不可以终公曰善哉】公叔文子【卫人即公孙枝仕为大夫为人防静时称其不言不笑不取尝荐家臣僎为大夫同升于公朝卒谥贞惠文子孔子称其可以为文】公子荆【卫人仕为大夫其为居室始有曰茍合矣少有曰茍完矣富有曰茍美矣无欲速尽美之心孔子称其善居室呉季札以为君子人也】史鱼【卫人仕为大夫灵公不用蘧伯玉而任弥子瑕史鱼骤諌不从病将卒命其子曰吾生不能正君死无以成礼置尸牖下灵公徃吊怪而问焉其子以父言告之公愕然曰寡人之过也于是进伯玉而退子瑕孔子闻之曰直哉既死犹以尸諌】蘧伯玉【卫人仕为大夫行年五十而知四十九年之非六十而化孔子至卫主于其家称之曰君子哉蘧伯玉邦有道则仕邦无道则卷而懐之后世封内黄侯从祀孔子庙庭】哀骀它【卫人貎恶鲁哀公召而观之果以恶骇天下授以国政朞月而政教大行仲尼闻之曰是必才全而徳不形者也】卜商【卫人孔子弟子居文学科为人笃实退而老于西河教授门人魏文侯师事之后世封河东公】髙柴【卫人孔子弟子足不履影啓蛰不杀方长不折执亲之丧泣血三年未尝见齿避难而行不径不窦孔子称为愚葢其为人智不足而厚有余后世封共城侯】端木赐【卫人孔子弟子居言语科頴悟眀敏料事多中好比方人物智足以知圣人得闻一贯之防后世封黎阳公】防洁【卫人孔子弟子后世封莒父伯以上俱从祀孔子庙庭】呉起【卫人尝学于曽子好用兵为鲁将破齐复为魏将击秦魏武侯浮西河而下顾谓起曰美哉山河之固起曰在徳不在险武侯善之为西河守大振声名既而见疑适楚悼王闻其贤以为相于是抚养士卒平越取陈却晋伐秦诸侯畏楚之强】汉杜诗【河内汲人性至孝初为郡功曹以公平称光武知其才拜成臯令迁南阳太守政治清平教化大行及卒贫困无田宅丧无所归事闻诏使治丧郡邸赠绢千疋】赵咨【东郡南燕人父畅为博士咨少孤有孝行累官炖煌太守又拜东海相在官清简讨日受俸豪宗畏其俭约】向长【朝歌人隠居不仕性尚中和贫无资给尝读易至捐益卦喟然叹曰吾已知富不如贫贵不如贱但未知死何如生耳建武中男女嫁娶既毕遂肆意与同好禽庆俱游五岳名山】向栩【长之后累官侍中每朝廷有大事栩侃然正色无所挠屈百官惮之】三国孙登【汲郡人于北山为土窟居之好读易尝抚一琴性无怒人或投之水中欲观其怒既出大笑人见之与语不应魏司马昭闻之使阮籍徃观亦不语嵇康从之三年而别曰先生终不言乎登曰子识火乎生而有光不用其光若子难乎免于今之世果如其言】南北朝李彪【卫人少有大志好学不倦仕魏官至御史中尉性刚直弹劾不避权幸帝呼为李生而不名谓羣臣曰朕有李生犹汉之有汲黯】徐孝肃【后魏时汲郡人尚俭约养母至孝母终茹蔬饮水盛冬单纕毁瘠骨立祖祢皆负土成坟庐于墓侧四十余载被发徒跣遂以终身】唐刘政防【胙城人隋大业间为太原鹰扬府司马以兵隷髙祖麾下累功封邢国公贞观初转洪州都督卒太宗手诏政防昔预义举有殊功葬宜异等于是赠民部尚书谥曰襄子元意袭爵】谢偃【卫州人贞观初应诏对策髙第太宗闻其善赋召见帝先为序颇言天下乂安功徳茂盛授偃偃縁帝命为述圣赋甚有规讽之意帝善之时人称为谢赋】尚献甫【卫州汲人善占为浑仪监令撰方域等篇荧惑犯五诸侯自陈曰臣命纳音金也今居太史位火犯之且死武后为迁水衡都尉以厌之竟卒】甄济【汲郡人至徳间为安禄山掌书记察禄山有异志诈以风疾舁归禄山反使蔡希徳引行刑者封刀召之济引首待刀希徳以实病白禄山得免后贼平济诣京师肃宗命舘于三司令受伪官爵者列拜以愧其心累迁秘书郎国子司业】班宏【卫州人天寳中进士累官刑部侍郎京官考使清防勤力晨入官署夕而出吏不堪其劳而已益恭徳宗以其熟天下计进位尚书】刘崇望【政防七世孙举进士累官剑南节度使迁兵部尚书兄崇官至靖海军节度使并有才名】髙郢【卫州人九嵗能属文父伯祥为好畤尉安禄山将杀之郢尚幼觧衣请贷贼并贷之宝应初举进士官至同平章事以右仆射致仕尝掌制诰家无留稿或问之曰王言不可蔵私家】髙定【郢之子早辩惠七嵗读尚书至汤担跪问父曰奈何以臣伐君郢曰应天顺人对曰用命赏于祖不用命戮于社是顺人乎郢异之仕至京兆府防军】崔宁【卫州人世业儒寳应初为利州刺史朱泚乱徳宗出幸奉天宁谓所亲曰上从善如转规但为卢杞惑耳杞闻而譛杀之中外为之称寃】关播【汲人举进士为滁州刺史有善政扬绾常衮皆善之引为都官员外郎徳宗问政治之要播对称防累迁平章政事以太子少师致仕】宋魏仁溥【卫州汲人幼孤贫世宗时累官枢宻使转中书平章集贤殿大学士宋初进位右仆射从征太原道卒赠侍中谥宣懿为人谨厚善书计有寛度时称长者】魏咸熈【仁溥子性仁孝仕为屯田郎中累迁至太仆少卿尝防賔客家童覆按碎器客皆惊愕咸熈色不变令更设馔具其寛厚若此子昭庆昭文昭素皆仕于时】魏咸信【咸熈弟初仕为春坊通事舎人选尚公主授驸马都尉累加至检校太傅同平章事卒赠中书令子昭亮少能赋诗太宗喜之累官至四方馆使弟昭侃官至供偹库使】张昭允【卫州人初以父防试大理评事端拱初为雄州监军击败契丹景徳中累迁右神武将军善笔札习射晓音律】髙若讷【自榆次徙卫州举进士及第累官判尚书都省为人疆学善记至于申韩老子之书医厯钟律之学皆能博究有集二十卷卒赠右仆射谥文荘】韩璹【汲人举进士累官至太中大夫判将作监转正议大夫致仕璹吏事絶人阅案牍终身不尝以开封府判官迎契丹使使问南朝不闻打围何也璹曰我后仁及昆虫非时不为耳】贺铸【卫州人性倜傥有大志喜谈当世事元祐中累官泗州通判又倅太平州工诗词为时辈所推服晚号庆湖遗老有庆湖集】林舎【共城人早举进士为大理评事年三十挂冠与苏轼同年轼有书云先生熈朝及第壮志休官以节志推之贤于渊明逺矣】吕蕡【汲郡人父通仕为太常博士蕡为比部郎中后知巴西县致仕因葬通京兆蓝田遂家焉蕡有六子五登科大忠大防大钧大临皆其子也】杜常【卫州人昭宪皇后族孙也折节学问无戚里气习尝跨驴读书不觉触桑木而堕额为之伤登进士第累官至工部尚书崇宁中以龙图阁学士知河阳会苦旱及境而雨】陈顔【汲县人父光调夀阳尉未赴值金兵取汴光病围城中顔间关渡河徃省其父因扶病北归光家奴诬告光杀人系狱不胜拷掠因自诬服顔诣郡请代死帅臣曰此真孝子也遂并释之金天会间旌其门】元慕完【新乡人明敏有大志累官侍御史刑部侍郎持法平允决讼如流为众所服至顺间封魏郡公】张思眀【自获嘉徙辉州思明颖悟过人读书日记千言由侍仪舍人累官中书左丞平生不治产不畜财收书三万余卷尤眀于律与谢仲和曹鼎新同称三絶卒赠清河郡公谥贞敏】王恽【汲县人父铎精律学仕金为戸部主事恽博学有俊才举进士官至翰林学士承防追封太原郡公谥文定所着有秋涧集百余卷子公孺卫州推官孙苛秘书郎】王逊志【恽曽孙歴官监察御史出为江西防访副使召签太常礼仪院元末京城不守公卿争出降逊志独家居衣冠而坐其友王翼来告曰新朝寛大盍出诣官自言状逊志斥之曰君既自不忠又诱人为不义耶即日投井死】本朝杨镛【汲县人性敏好学修身慎行亲近贤者洪武中由太学生歴官山东左布政使】张理【胙城人性纯厚孜孜问学尊师亲友接人惟尚谦卑洪武中歴官江西左布政使】李炳【新乡人自幼勤学及长噐识过人优于政事洪武中由太学生歴官有能声仕至四川左布政使】尚廸【获嘉人仪度殊常才识越人洪武中由太学生歴官刑部郎中永乐中陞四川左布政使】郭坚【汲县人由进士拜监察御史有能声累陞陕西左布政使　省志】王宣【淇县人由进士授给事中仕至四川左防政　省志】戚宁【新乡人由进士擢御史寻陞山西副使　省志】
　　列女共姜【卫世子共伯之妻也共伯早死共义守义父母欲夺而嫁之共姜不许作栢舟之诗以死自誓】夏侯氏【唐胙城人刘寂妻也父长云为盐城丞丧眀无子时已生二女求与寂絶归侍父后五年父亡毁不胜防被髪徒跣负土作塜庐其左寒不绵日一食者三年事闻诏赐米帛表其门】
　　仙释刘海蟾【白鹤观知事崔重微忽见道人谒于堂下揖之坐不语但微哂重微起取金相赠未入房已闻弄笔声急回视已失道人壁间有题字以仙书证乃秦人刘海蟾之笔】昶公【辉县人自幼颖悟精勤戒律住持白茅寺一日防杖闲游谓其徒曰寺东山坞间脩篁古栁异于他年乃吾栖真之所竟如其言】
　　懐庆府【东至卫辉府获嘉县界二百四十里西至山西平阳府绛州垣曲县界二百五十里南至河南府巩县界七十里北至山西泽州界六十五里自府治至京师及南京俱一千八百里】
　　【粮三十三万六百石零】
　　建置沿革禹贡冀州覃懐之地天文室壁分野商为畿内地周初为三监及邶鄘卫地后属晋战国时又为魏卫郑三国秦为三川河南二郡之北境汉初为殷国寻改河内郡晋为河内汲二郡地后魏置懐州兼置河内郡隋初郡罢州存大业初废州复置河内郡唐初置懐州治野王城天寳初改为河内郡乾元初复为懐州属河北道宋属河北西路金改为南懐州又置沁南军元初复为懐州改懐孟路延祐中又改懐庆路本朝改为懐庆府领县六
　　河内县【附郭春秋时野王邑汉为野王县属河内郡晋河内郡治此隋改为河内县唐为懐州治以太行紫陵忠义三县省入五代宋金元仍旧本朝因之编户八十三里】济源县【在府城西七十里周为原地后更名轵东周周为畿内地春秋属晋战国属魏秦汉皆为轵县地隋析置济源县以济水发源故名唐初置西济州后省州以县属懐州后属孟州宋金因之元初改县为原州寻罢州复为县属孟州本朝改今属编户五十里】脩武县【在府城东一百二十里商为甯邑周武王伐纣治兵于甯故曰脩武秦更名曰南阳城汉置脩武县属河内郡东魏置广宁郡又置西脩武县寻省北齐移县治西脩武故城隋又移治浊鹿故城唐仍徙治西脩武属懐州宋省入武陟县寻复置金元仍旧本朝因之编户二十九里】武陟县【在府城东一百里本春秋晋之懐邑汉为懐县隋析置武陟县属殷州唐初于此置陟州后州废以县属懐州省懐县入焉宋金元仍旧本朝因之编户五十六里】孟县【在府城南六十里周武王防诸侯于孟津即此地东周为畿内地春秋属晋为河阳战国属魏为河雍汉为河阳县元魏始筑城于此北齐置河阳关隋仍为河阳县属懐州唐初改大基县后复为河阳县属河南府后又陞为孟州宋置三城节度金仍为孟州元属懐庆路本朝改州为县以河阳县省入编戸三十里】温县【在府城南五十里周为苏忿生之封邑东周为畿内邑汉为温县属河内郡复废隋复置属懐州唐初置平州寻复为县属懐州改属洛州后又属孟州宋金元仍旧本朝改今属编戸二十一里】
　　郡名覃懐【古名】河内【汉名】
　　形胜带河为固【汉书冦恂传河内带河为固北通上党南泊洛阳】舟车都会【郡志太行北峙沁水东流近带黄河逺挹伊洛舟车都会号称陆海】山川延袤雄跨卫孟【旧图经】北邻于泽南至于温【元志】东带沁河西连沇水南据虎牢北倚太行【温县志】地势平旷【修武武陟县志右据河内左聫蓟门沁水中流地势平旷】
　　风俗奢俭得中【元志风土得四方之正是以习俗好尚奢俭得中】好性理崇礼义【元志薰染许鲁斋道学之化皆好性理崇礼义】兴淳俭之化息崇侈之习【元志】人淳事简【修武图经多好读书故人淳而事简】
　　山川太行山【在府城北二十里山势绵亘数千里虽各因地立名其实皆名太行禹贡太行恒山至于碣石盖相接也魏武帝苦寒行北上太行山艰哉何巍巍羊肠坂诘屈车轮为之摧金元好问诗太行醲秀在山阳】马头山【在府城西北三十里上有石柱鐡环相传洪水懐山时民尝系舟于此】三尖山【在府城西北四十里三峯耸列故名】方山【在府城北四十里周围方正上可容数百人】眀月山【在府城东北四十里髙峻舒豁可以登眺】孤山【在府城北五十里山势特立】碗子城山【在府城北五十里山势崄峻上有古城】金伞山【在府城东北五十里竒嵓峭壁崒嵂可爱有万夀观】栢山【在府城东北五十里多产松栢】云岩山【在府城东北六十里山谷深邃云气氤氲因名】青山【在府城东北六十里倚太行之侧林木青翠】琮山【在济源县西北一十里溴水所出】武山【在济源县西北一十二里北接猴岭山之东麓有巨石如卧牛】陵山【在济源县西北一十五里孤峯特立宋苏轼诗俯规盘谷接天坛平地危峯岂易攀鳌足断来移海外天星落处化人间】西釡山【在济源县西二十里以形似之故名】小浙山【在济源县东北二十里上有成汤庙】共山【在济源县北稍西原乡之北防水出焉】巉山【在济源县西南二十五里有石巉岩因名】白涧山【在济源县东北三十里山有悬瀑如练下注沁水】孔山【在济源县东北三十里有穴南北相通逺近洞见唐白居易诗孔山刀劔立沁水龙蛇走】东玉阳山【在济源县西三十里唐睿宗女玉真公主修道于此山之西有西玉阳山亦其栖息之所】熊山【在济源县东北五十里三面距沁河惟西向一峯突出】猴岭山【在济源县西北五十里北接太行上有狙猿麓因名俗称侯景山】王屋山【在济源县西八十里禹贡底柱析城至于王屋注山状如屋】麻笼山【在济源县西九十里天坛山北】天坛山【在济源县西一百二十里王屋山北山峯突兀其东曰日精西曰月华絶顶有石坛名清虚小有洞天旦夕有五色影夜有仙灯即唐司马承祯得道之所唐李白诗愿随天子天坛上闲与仙人扫落花刘禹锡诗阳洛天坛上依稀似玉京夜分先见日月净逺闻笙又有仙猫洞金元好问诗同向仙家防丹鼎不随鸡犬上青天】胡峩山【在济源县西一百二十里山势嵯峩居人多胡姓因名】药柜山【在济源县西一百五十里山多药草】六真山【在修武县北二十里相传为六真子修道之所旧有六真观山南有六真洞下有新河西入吴泽陂】嵇山【在修武县西北三十五里晋嵇康尝居其下故名】天门山【在修武县西北四十里诸山惟此最低故名天门以岩下可容百家又名百家岩上有精舍及鍜灶处】温峪山【在修武县北五十里山北二十里有石峡峭壁千仭悬瀑下注汇而为潭即黑白二龙潭也】紫金山【在孟县西八里旧名岭山其地宜麦故又名麦山唐太宗尝猎于此】华盖峯【在济源县西天坛山南阳台宫后宋徽宗游幸之所】金莎岭【在济源县治南上有园亭】八仙岭【在济源县西天坛山东】九芝岭【在济源县西九十里阳台宫之前】盘谷【在济源县北二十里唐李愿归隠于此名贤题咏甚富韩愈送愿归盘谷序有云太行之阳有盘谷盘谷之间泉甘而土肥草木丛茂居民鲜少或曰谓其环两山之间故曰盘或曰是谷也宅幽而势阻隠者之所盘旋友人李愿居之为之歌曰盘之中维子之宫盘之土维子之稼盘之泉可濯可沿盘之阻谁争子所窈而深廓其有容缭而曲如徃而复嗟盘之乐兮乐且无央虎豹逺迹兮蛟龙遁藏鬼神守防兮呵禁不祥饮且食兮夀而康无不足兮奚所望膏吾车兮秣吾马从子于盘兮终吾生以徜徉】天井谷【在盘谷西北石上有数坎其深若井水自上溢相接而落逺视若倚劔然唐韩愈诗是时新晴天井溢谁把长劔倚太行冲风吹波落天外飞雨白日洒洛阳】王母洞【在天坛山北洞下渊深莫测元歳时投金龙玉简于此】髙槲坡【在济源县西一百一十里多产槲树】太行陉【在府城西北三十里一名丹陉连山中断曰陉太行首始河内北至幽州中有八陉此其一也】沁河【在府城北二里源出沁州绵山穿太行达济源经武陟入黄河元郭守敬言沁河虽浇灌犹有漏堰引其余水东流至武陟县北合入御河灌田二千余顷】丹河【在府城东北一十五里源出泽州界内穿太行名曰丹口南流三十里入沁河近河多竹木田园皆引此水灌溉为利最溥】尧河【在府城北自太行山谷而出灌田甚为民利】黄河【自山西亘曲县东流经本府济源孟温三县境入河南府巩县界】预河【在修武县南五里积潦而成流入卫河】涝河【在温县北一十里积涝而成流入溴水】济渎【在济源县西北三里禹贡导沇水东流为济即此其源初发王屋山下曰沇水既见而伏复出于此为济有三源东源周回七百歩其深莫测西源周回六百八十五歩其深一丈与东源合流至温县南入于黄河其水性下且劲过黄河之南溢而为荥徃东若断若续或伏或见而入于海】溴水【在济源县其源有三一出琮山俗呼为白涧水春秋公防诸侯于溴梁即此一出县西二十里曲阳城西南山一出阳城南溪俱东南流与泷水合又东南至温县入于黄河】枋口水【在济源县东北三十里两山之间沁水经焉旧以枋木为门故名枋口晋司马孚累石为之又名沁口唐韩愈诗平沙緑浪榜枋口白居易诗危磴上悬泉澄湾转枋口宋文彦博诗下马入枋口漾船沿碧溪雪消山骨瘦风急浪头低隋卢奂唐温造俱于此开渠灌田名广济渠】泷水【源出济源县西四里东南流与溴水合】淇水【源在王屋山东自天坛避秦沟出焉引流南入黄河】天浆溪【在济源县南二十里源出轵城西南其水二源各出一溪东北合流会泥沟水正东与溴水合】马头溪【在济源县东北八里西有千功堰六十余泉俱入此溪唐韩愈诗马头溪深不可厉倩车载过水入箱】望仙溪【源在王屋山之北其水伏流南入于河】锦溪【在金莎岭东唐白居易诗莲房坠粉鸳鸯雨荷盖交香翡翠风】温峪潭【在修武县北七十里温峪山北有黒白二龙潭潭西有白龙君庙遇旱祷輙应】万艘潭【在孟县治南宋范镇诗私船官运鬬纵横殖货交通绕近城灯火夜凉人未散古潭宜复万艘名】灵井【在济源县西二十里东魏时敌攻城城内少水有土井随汲即涸刺史平鍳俯井而祝之泉乃涌出故名】燕家井【在济源县西王屋里相传昔有燕真人号烟萝子常于此洗参食之故名】磕井【在济源县西北水尝不涸】玉泉【在济源县东泷水北岸唐卢仝尝汲此泉煑茶其傍有寺】五色泉【在济源县北唐温造别墅桥东窦家荘之南泉下有五色沙石】鉴泉【在济源县东北窦家溪南俗呼琵琶泉】瀑布泉【在太行山上】二色泉【在济源县东北有金沙涌泛】双泉【在济源县西南二泉并出故名】珍珠泉【在济源县东北涌若贯珠】黄母泉【在修武县西北一十五里黄母村唐大中间赵令开新河引入吴泽陂又有黄母泉王烈泉昭鸟泉巧妇泉马鸣泉七里泉五里泉并在本县六真乡又有熨斗泉灵泉陶泉浊鹿泉会泉并在本县七贤乡】温泉【在孟县城北夏凉冬温流入溴水】尧池【在府城西北太行山阳帝尧祠前】炼丹池【在济源县西天坛山下】白龙池【在济源县西南水流不涸】白虎池【在济渎庙后其左有青龙亭】淬劔池【在修武县北晋嵇康淬劔于此石尚存】畜鱼池【左孟县城内唐时济水涨畜鱼于此旧贡黄鱼鲊水泊尚存今居人种莲蒲】神农涧【在温县境内相传炎帝神农氏采药至此尝五谷以杖画地遂成涧】七谷沟【在济源县西一百三十里七山之水俱合于此】顺利渠【即府城之壕堑元至元中总管石抺引济水穿城而入作二桥曰利津覧胜碑刻尚存】吴泽陂【在修武县北一十里左传魏献子田大陆即此地】宣王陂【在修武县北一十里孔子欲北之赵至此闻赵鞅杀大夫窦鸣犊遂不过河后以孔子追封文宣王因名】平臯陂【在温县古平臯城南黄河北多菱莲蒲苇】观滩【在武陟县东四十五里沁河之北】
　　土产竹　地黄　山药　牛膝　皂角　矾红【俱河内县出】瓷【河内修武二县出有窰】天门冬【河内济源二县俱出】鐡　萆　石绿【俱济源县出】硝【孟县出】
　　藩封郑王府【在府治东正统九年建】泾阳王府　朝邑王府【俱在郑王府东正统十年建】庐江王府　繁昌王府　东坦王府　徳庆王府【俱同城】
　　公署懐庆卫【在府治东洪武七年建】
　　学校懐庆府学【在府治东南元至元八年建本朝洪武初重建】河内县学【在府城内西北洪武中建】济源县学【在县治东南元至元十年建至本朝洪武间重建】修武县学【在县治西北金天防间建】武陟县学【在县治东南元至正间建】孟县学【在县治南金大定间建】温县学【在县治东南元至元间以上四学俱系本朝洪武初重建】
　　宫室迎风楼【在府城北宋王岩叟诗千峯南向四时碧一水东流万古寒】望岳楼【在府城内元初建台髙百尺上起飞构后有堂曰具瞻靣嵩少背太行得一郡胜槩】平嵩阁【在孟县旧州后圃因城为台北倚太行南凭嵩少俯瞰黄河实河阳美观宋李廸诗南指嵩髙北太行太行中出贯云长君王不恃金汤险自有仁恩结万方】扬清阁【在孟县治后圃宋庆厯中河阳令鲜于亨于此筑亭曰聫芳架阁曰扬清后毁县令髙元敏复新之仍名扬清黄庭坚作记】懐川阁【在府城内旧懐州治宋尹洙建有诗】灵源阁【在济渎上俗呼水殿时人抛香酾酒于此】懐古堂【在府城内旧懐州治唐太守杜正伦建】牧爱堂【在府城内旧节度使防事】徳威堂【在孟县旧州治宋文彦博尝以司空判河阳后其子及甫亦知河阳遂建此堂名取书徳威惟畏之义苏轼作铭】太师堂【在孟县旧州治宋文彦博以太师致仕居洛阳子及甫适知河阳时迎养焉府舍地卤下湿因作堂以居刻父二诗于石范祖禹作记】草堂【在济渎庙西宋知河阳傅尧俞建司马光诗林间清济水门外太行车苏轼诗先生卜筑临清济乔木而今似画图黄鲁直诗公家济源上太行正当门脩竹带藩篱百禽鸣朝暾仰视浮云作俯窥流水奔相望有盘谷李愿故居存俗呼其遗址为傅家园】望懐亭【在济源县东北三十里下临枋口唐贤游咏之所】房公亭【在济渎西唐县令房琯建】裴公亭【在济渎庙侧唐相裴休建无名氏诗裴相亭成未退身空烦舞袖与歌尘至今亭下萧萧竹似对西风怨主人】万栁亭【在济源县西泷水北岸唐白居易诗独立苍茫残照外落花飞絮点人衣】镇山亭【在府城上金沁南军节度使耿光禄建盖以镇遏太行之冦碑刻尚存】虢公台【在温县治西南周封虢仲之地因名晋宣帝过故邑尝进温父老宴贺于此故又呼贺酒台】大台【在河内县东汉光武遣王梁击赤眉于此】五龙台【在孟县西旧有五龙庙】沁台【在济源县西北三十里今以名村】醒酒台【在修武县东北百家岩前有巨石晋刘伶醒酒处】夜香台【在济源县西宋县令陈省华妻冯氏于此夜焚香吁天曰不求金玉富足惟祈子孙有成既而三子相继登甲科为显官冯封滕国太夫人】礼贤馆【在孟县治后圃宋吕公着守河阳时司马光范镇徃谒公着舘之于此故名光镇俱有诗】
　　关梁大槲关【在府城北太行山唐置】碗子城关【在府城北太行山畔羊肠所经实险隘之地】轵关　狐岭关【俱在济源县西】河阳古关【在孟县西南】黄河关【在孟县南黄河北岸】沁河桥【在府城北关五里】丹河桥【在府城东北一十里】通济桥【在府城东北济源县东泷水上亦有之】覧胜桥【在府城内北街】利津桥【在府城内西街】济石桥【在济源县西北龙潭水上】
　　寺观天宁寺【在府城内东街元泰定初建本朝洪武中重修】兴隆寺【在府城内西北即元仁宗潜邸延祐初建本朝永乐中重修】明月寺【在明月山元泰定间建本朝永乐中重修】义台寺【在府城内东北元泰定间建本朝洪武中重修】化城寺【在济源县东北三十里有洞唐相裴休旧学之所咸通中建本朝永乐中重修】延庆寺【在济源县西北龙潭里唐垂拱间建本朝洪武中重修其西有龙潭潭上有澄源阁定庵雪庵四令公祠宋王岩叟诗龙影幽潭事已空惟余翠竹混青松路穷西北无他景只有青山一万重】洪福寺【在济源县治东金大定间建本朝永乐中重修】崇明寺【在修武县治东北元至元间建寺北有石室】胜果寺【在修武县治南宋绍圣中建本朝永乐中重修】法云寺【在武陟县治东后周广顺间建本朝永乐中重修】上生寺【在孟县治东南金大定间建本朝洪武初重修】福智寺【在温县治西北元至正中建本朝洪武末重修】天真观【在府城内西南元至正间建本朝永乐中重修】大古观【在府城东王仆村元大徳初建本朝洪武末重修】奉仙观【在济源县西北唐垂拱初建元至元中重修宋贺兰栖真于此】通观【在武陟县治西北元至正初建】岳云宫【在孟县南门外元至元间建】阳台宫【在天坛山晋烟萝子栖真之所唐开元中建元至正间重修】紫微宫【在天坛山唐司马承祯栖真之所宋绍圣初建元大徳间重修】灵都宫【在济源县西三十里尚书谷唐玉真公主升仙处天宝间建元至元间重修有碑后有憇鹤台宋文彦博诗再到灵都访胜游青山依旧白云秋焼丹帝子名犹在憇鹤仙人迹尚留】天庆宫【在济源县西北隋开皇间建】
　　祠庙北海庙【在济源县治西北祀北海之神説者谓济渎泉脉通北海故于此建庙】济渎庙【在北海庙南祀北渎大济之神天下有四渎而济渎最着其中若有神物时显灵验祷者心诚则所抛之物即沉否则不沉毎见潮锡涌出旧所抛者或器物绮帛之类出水而干虽千百年者宛如新造庙宇森严古木丛茂祀典尊崇厯代皆然】禹庙【在济源县东祀夏禹王】汤庙【在府城西北又修武武陟济源俱有之祀商王成汤】三公庙【在济源县治西祀周公召公毕公武陟县南二里亦有周公庙】郑荘公庙【在河内县荘公春秋时郑君】崔府君庙【在武陟县西南府君唐蒲州刺史名子玉】霍节使庙【在府城沁北关街宋靖康末金人防懐州知州霍安国不屈而死一门无噍类人思其忠立庙祀之】郭巨祠【在府治西巨汉孝子】魏夫人祠【在府城西北紫金坛下沐涧侧夫人晋修武令刘幼彦妻学仙得道飞升于南岳世号紫虚元君后人立祠祀之宋碑尚存】四令祠堂【在济源县西北延庆寺侧宋陈省华尝为邑令其子尧叟尧佐尧咨随侍后父子俱赠中书令曽孙虞部员外郎知俭建堂肖像其中以祀之名曰四令司马光作记】许文正公祠【在河内县学西乡人慕其道学而立之】
　　陵墓禅陵【在修武县北葬汉献帝以其禅位于魏故名】赵盾墓【在温县西八里盾春秋时晋大夫】鉏麑墓【在温县西岳村春秋时晋人灵公使刺赵盾鉏麑晨徃见盾盛服将朝坐而假寐退而叹曰不恭敬民之主也贼民之主不忠弃君之命不信有一于此不如死也触槐而死】聂政墓【在济源县轵深井里俗呼为刺客墓墓傍有庙】邓禹墓【在济源县东南溴水上禹东汉功臣】郭巨墓【在府城北沁河北岸】山涛墓【在武陟县西涛晋名臣】管辂墓【在河内县辂晋人精于术数】习凿齿墓【在修武县西南太平乡习村凿齿晋文人】屈突通墓【在济源县北训掌谷口东麓通唐济州都督】徐有功墓【在济源县东旧青龙里有功唐名臣】裴休墓【在济源县东北裴村西休唐宰相】令狐楚墓【在济源县西北刘绍谷楚唐河阳节度使】韩愈墓【在孟县北愈唐名儒皇甫湜作神道碑】许衡墓【在修武县西北六十里衡元名儒卒之日懐人无贵贱少长皆哭于门四方学士有数千里来祭哭墓下者】郝经墓【在孟县西许村经元翰林学士卢挚作神道碑】
　　古迹雍城【在修武县西古雍国周文王子所封左传郜雍曹滕文之昭也】邗城【在府城西北三十里古邗国周武王子所封左传邗晋应韩武之穆也今为邗台村】向城【在济源县西南即周向国苏忿生所隷之邑左传桓取向以与郑即此】攅城【在修武县西北二十里周襄王赐晋文公攅茅之田即此今为大陆村】河阳城【在孟县西南三十里春秋天王狩于河阳即此汉置县隋文帝于此建河阳宫】期城【在府城西三十里左传王与郑隰城即此今名覆背村】付逯城【在府城西南三十里俗呼絺城左传王与郑絺即此】东金城【在府城东四十三里】西金城【在府城东北四十里】南阳城【在修武县北左传晋啓南阳即此唐韩愈世家焉】懐城【在武陟县西十一里左传赤翟伐晋围懐即此】平臯城【在府城东左传赤翟伐晋围邢邱注云今河内平臯县是也】原城【在济源县西北一十五里晋文公伐原示信即此今名原乡】曲阳城【在济源县西南一十五里史记秦拔我新垣曲阳之城国语王以阳樊赐晋即此】轵城【在济源县南一十三里史记秦昭王伐魏取轵汉为县文帝封薄昭为轵侯即此今名轵村】柏崖城【在济源县唐初王世充以懐州侨治此城】武徳城【在府城东南五十里后魏置武徳郡隋废郡改县曰邢邱唐改曰武徳宋废为镇】小修武城【在修武县东四里汉髙祖得韩信军小修武即此】安昌城【在府城东南六十里汉县成帝封张禹为安昌侯即此隋亦有此县唐省】浊鹿城【在脩武县西北三十里一名山阳城魏封汉献帝为山阳公居此帝后葬城北人呼汉陵今以名村】孟州城【在孟县金大定中城为河水所害筑城徙治土人谓之上孟州兴定中复治故城土人谓之下孟州元初复治上孟州】河阳三城【在孟县西南旧有三城按北齐书神武使潘岳镇北城即旧北中府城今下孟州是髙永乐守南城今孟津是中潬城今浃滩是】西济州城【在济源县西北唐置跨城东垣稍北乃唐以来济源县城也】紫陵城【在府城西北三十里唐初置县寻废今呼紫陵村】忠义城【在府城西南三十里唐初置县寻废今为崇义镇】太行城【在府城东北四十里唐初置县寻废】沁水城【在济源县东北沁水南沁台西今呼王寨城】废王屋县【在济源县西八十里本周召康公邑县西有祠后周置县唐改邵伯元省入济源】紫金坛【在府城西北四十三里太行之阳诸峯之上毎歳重阳日郡人登髙于此】□人亭【在武陟县西南春秋传郤至与周争□田即此】鐡岸【在济源县北济庙东夹济河岸如鐡石因名】防隠园【在济源县治今三膳轩碑屋故基皆园之迹有唐元和年记】会春园【在沁水北岸五代周显徳中置】竹园【在府城旧崇教乡宋大中祥符中置】窦氏园【在济源县鐡岸北宋王岩叟诗李郭名园窦氏邻傅林花竹远相亲李郭傅三园相去不逺】沁园【在府城东北三十里沁水北岸金时官僚宴游之地有石图本尚存】张衡宅【在济源县东沁口之北隋炀帝幸榆林上太行开直道九十里直抵衡宅留宴三日赐宅旁田三十顷】张防宅【在府城旧节妇坊防宋直龙图阁初防游学数年不还家人欲嫁其妻李李守节而死因以名坊】卢仝荘【在济源县西北二十里石村北之玉川仝诗云买得一片田济源花洞前】石敬塘别墅【在济源县西六十里韩村社俗呼为特进荘敬塘五代晋髙祖也微时居此】许衡别墅【在府城东北景贤村】
　　名宦秦司马卬【赵将定河内数有功项羽立为殷王王河内都朝歌】汉周亚夫【为河内太守有治声】寇恂【为河内太守光武北征恂讲兵肄射伐淇园竹为矢百余万收租四百万斛转以给军朱鲔据洛阳遣兵来攻温恂击破之】宋均【为河内太守政化大行均尝寝病百姓为祷请旦夕问起居其为民爱如此】任延【为河内太守视事九年有循良之政】马棱【自会稽太守转河内有治声】赵憙【为懐令大姓李子春豪猾为患憙穷诘其奸京师为请者数十终不听】樊凖【为河内太守时羌复屡入寇凖輙将兵讨逐修理坞壁威名大行】周景【为河内太守好贤爱士拔才荐善常恐不及】周举【以侍中迁河内太守有治声】陈蕃【以乐安太守左迁修武令名誉益振】魏朗【为河内太守政称三河表】宗慈【为脩武令时太守出自权豪多取货赂慈弃官去】王涣【为温令县多奸猾涣以方畧击诛之境内清夷商人露宿】牟长【为河内太守在郡诸生讲业常千余人前后多至万余着尚书章句皆本之欧阳氏号牟氏章句】三国刘馥【魏河内太守政绩最着】司马孚【魏时河内典农有治最寛以爱民恭以待士】晋何曽【为河内太守以威严称】石崇【为脩武令有能名】裴楷【为河内太守有清通之誉】夏侯湛【为野王令以卹隠为急而缓于公调政清务简】潘岳【为河阳令岳多植桃李号曰花县后转懐令勤于政绩】李矩【都督河南三郡军事迁荥阳太守封修武侯有治称】陆子彰【以齐州刺史行懐州事宽大爱人军政修备】卢贲【为懐州刺史在郡决渠东注者名刺史渠又入温县者名温润渠以溉舄卤人资其利】南北朝髙允【魏懐州刺史时年将九十每秋月廵问疾苦劝人学业风化大行故老为立祠树碑纪徳焉】于栗防【魏镇东将军有勇力筑垒河上以备侵轶】平鉴【东魏懐州刺史敌攻城城内井泉竭鉴具衣冠祝之泉即涌溢合城取足焉】郑述祖【北齐懐州刺史以清白著称】唐叚秀实【为懐州长史时安庆绪乱安西节度使李嗣业围之秀实督饷募士市马以助其军】温造【河阳节度使奏复懐州古秦渠枋口堰溉诸县田】崔礼【河阳节度使治河内浚秦渠溉田千顷】乌重【河阳三城节度使待官属有礼善抚士与下同甘苦】令狐楚【河阳节度使代乌重始重徙沧州以河阳士三千从士不乐溃归将转掠旁州楚至中潬以数骑徃劳之众志遂定】韦澳【河阳三城节度使为政安静】田布【河阳节度使省冗将募战卒寛赋劝穑人皆安之】杨元卿【河阳节度使何进滔乱魏博元卿请自赍三月粮举军出讨文宗嘉美之】敬昕【河阳节度使武宗以王宰兼河阳行营攻讨使以扞敌昕馈饷不絶】刘沔【自义城军节度使镇河阳讨平刘稹】张鷟【河阳尉有客失驴捕急盗放驴匿鞍鷟令客勿秣夜纵之驴寻向所喂处遂捕其家得鞍人服其智】石雄【讨平刘稹进检校兵部尚书徙河阳节度使】李珏【河阳节度使罢横赋宿逋百余万召为吏部尚书珏去镇而府库十倍于初】五代窦仪【晋河阳推官有执守临事不阿弟僖亦为推官亢直无伪】符彦卿【晋河阳三城节度使契丹入寇拒战有功】宋曹璨【河阳节度使善抚士卒兼着威爱】曹玮【知河阳县有寛政戒所部不扰民】张齐贤【判河阳威惠有断吏畏民爱】寇凖【知河阳三城谦恭下士平易近民】陈省华【知济源县勤政施仁惠及黎庶其后遂家于济源】张知白【河阳节度判官真宗朝上书言事擢右正言】孙奭【知河阳县及朱能献干祐天书奭驿疏请斩能以戒幻惑】陈尧叟【知河阳县临事有断】富弼【以宰相三判河阳郡人喜之如见父母】文彦博【河阳三城节度使威徳并着人甚戴之子及甫知河阳亦有惠政】韩绛【知河阳三城有政誉百姓懐之】吕公着【知河阳三城蠲役法以寛下戸输钱】呉元扆【知河阳河溢城将壊元扆督工壅塞民免垫溺】陈襄【知河阳县治邑整整有绪百姓便安】傅尧俞【神宗朝与王安石议论不合移知河阳阅歳五徙自知不为时所容请间而去】朱光庭【河阳判官遇事公直不可干以私】霍安国【知懐州时有治状靖康初金人防懐州安国死之】金王竞【河内令时歳饥盗起竞设方畧购贼不数月尽得之夏秋之交沁水泛溢歳民筑隄豪猾夤縁为奸竞覈实之减费防半民为之谚曰西山至河岸县官两人半盖以竞自前令韩希甫皆有干能正平令张元亦有治绩而差不及故云】宋扆【沁南军节度使贞祐初元兵至懐州城破死之】元仇济【懐孟路緫管兴学捄灾民思其徳】梁贞【济源县尹县有虎食牛贞牒城隍神而虎遂死原昌井深而少水贞为檄投井中而水溢民甚徳之】谭澄【中统初懐孟路縂管歳旱令民凿唐温渠引沁水以溉田民用不饥教之种植地无遗利】赵元善【济源县尹多善政民懐其徳刻石颂之】徐徳恩【济源县簿蝗入境徳恩祷之风寒大作蝗悉毙歳大旱致祷即雨民爱戴之】范忠【河阳尹溴水泛溢隄溃忠令塞其决处仍命凿渠濬水民利之】虎秉【河内知县性刚果有志节抑强扶弱决事眀敏】张焕【济源县丞防介不茍吏畏民服宿弊尽革】本朝沃墅【洪武初温县知县时民艰于食墅令垦辟荒芜树艺桑枣百姓歌曰田野辟沃公力衣食足沃公育比代去民遮道留之】刘瑜【永乐初懐庆知府临政不徐不亟作新文学郡遂以治百姓至今思之】靳礼【永乐间知孟县勤政恤民以忧去民保留之省志】张焕【永乐中济源县丞廉介不苛吏畏民服宿弊尽革　省志】孙廸【宣徳中武陟县丞以绩着陞陈留知县比去民为留鞾悬诸治门以识不忘　省志】李湘【正统初懐庆知府律已廉洁恩威兼着卒官百姓如丧父母　省志】虞瑄【正统中知温县有善政后以忧去邑民五百余人诣阙乞留陞河南知府　省志】崔谦【正统末任修武知县后以绩最陞懐庆知府省志】胡宣【初任扶沟知县优于治剧保调温县知县　省志】倪□【成化中以进士任兵部主事知懐庆府以绩最累给诰命旌异　省志】张珙【成化中懐庆府经歴署温县事有治绩诏陞南召县知县　省志】
　　流寓嵇康【晋谯郡人寓居河内之山阳寛简有大志能诗文为时所重】傅尧俞【郓州人徙居济源举宋进士嘉祐中为监察御史屡进谠言元祐中拜中书侍郎司马光尝称其有清直勇三徳】
　　人物周聂政【轵人战国时濮阳严仲子与韩相侠累有隙欲报之闻政勇敢乃奉黄金百镒为政母夀政以母在不许及母死独行仗劔刺杀侠累因自披靣抉眼而死】汉甪里先生【轵人避秦居商雒山为四皓之一也又云吴人】郭觧【轵人始以游侠睚眦杀人后折节为俭以徳报怨厚施而薄望振人之命不矜其功】石奋【河内温人景帝朝为九卿子建甲乙庆皆以驯行孝谨官至二千石景帝号奋为万石君奋归养于家歳时过宫门阙必下车趋见路马必式赐食于家必稽首俯伏而食家以孝谨闻虽齐鲁诸儒质行皆自以为不及】蔡义【温人以眀经给事大将军幕府昭帝召见説诗悦之擢光禄大夫后拜相以定防功封阳平侯】张禹【河内轵人眀习经学仕为博士元帝朝授太子论语成帝即位尊礼师傅与郑寛中説书金华殿累迁光禄大夫代王商为丞相封安昌侯】赵子【河内人事燕韩婴受诗学生徒甚盛赵子以授蔡谊谊授食子公与王吉食生授栗豊吉授长孙顺由是韩诗有王食长孙之学】傅喜【温人傅太后从弟好学有志行成帝迁为太子庶子哀帝时丁傅二家骄侈喜独谦退守节歴迁大司马封髙武侯】蔡茂【河内懐人哀平间以儒学显徴试博士累迁侍中王莽居摄茂以病归光武初徴拜议郎迁广漠太守后代戴渉为大司徒清俭匪懈】张【河阳人少习顔氏春秋建武中拜博士琅琊徐业与语大惊曰今日相遭真觧蒙矣】药菘【河内人天性朴忠尝为郎独直台上家贫无衾枕毎食糠覈帝入台见而嘉之诏太官赐朝夕飡歴官南阳太守】卫飒【修武人家贫好学随师无粮常佣以自给建武初除侍御史迁桂阳太守理卹民事居官如家修庠序之教邦俗从化】野王二老【光武遣邓禹西征送之于道既返因于野王猎路见二老者即禽光武问曰禽何向并举手西指言此中多虎大王勿徃光武曰茍有其偹虎亦何患父曰汤即桀于鸣条而大城于亳武王即纣于牧野而大城于郏鄏彼二王者偹非不深也光武悟顾左右曰此隠者也将用之辞而去】丁兰【河内人母丧刻木像事之若生邻人张叔醉詈母像以杖击其首兰归见母像色若有不怿询知之即奋击张叔吏捕兰像为之垂泣郡嘉其孝通神眀奏之诏图其形】张范【修武人性恬静徴命无所就弟承以方正拜议郎董卓乱范承命徒共诛之弟昭亦为议郎魏曹操以范为防军承领赵郡太守】三国司马芝【河内人避乱荆州躬耕守节魏曹操以为广平令歴甘陵阳平太守所在有绩明帝赐爵关内侯芝不矜亷隅在公卿间直道而行子岐仕为陈留相】司马懿【温人少有竒节博学洽闻汉末兵乱慨然有忧天下之心后受曹操顾命辅政传至孙炎是为晋武帝追尊懿为宣帝】常林【魏河内人年七歳父党造门问伯先在否汝何不拜林曰临子字父何拜之有长益知名歴官刺史封髙阳乡侯司马懿以乡邑耆徳每为之拜或劝止之林曰彼自欲敦长幼之节贵非吾所畏拜非吾所制也时论欲致之公辅林遂称疾卒谥贞侯】司马朗【河内人年十二试经魏辟为司空掾属后为堂邑长入为丞相主簿迁兖州刺史政化大行】晋山涛【河内懐人器量不羣少与阮籍为竹林友武帝朝为吏部尚书甄收人物各为题目时称山公啓事累官至尚书仆射加侍中初伐呉涛曰自非圣人外寕必有内忧释吴以为外惧不亦美乎人服其逺】山简【涛子性温雅有父风仕为征南将军镇襄阳毎出游习家池上置酒輙醉而归名之曰髙阳池时有童儿歌以嘲之子遐仕至东阳太守】向雄【河内山阳人初仕魏为秦州刺史成寕初为御史中丞迁侍中太康初为河南尹有大志在朝多諌正】向秀【河内懐人清悟有逺识雅好老荘注荘子眀竒趣与嵇康亲善康没作思旧赋仕至黄门侍郎散骑常侍】茍晞【河内山阳人少为司隷部从事后都督青兖二州练于官事文书盈案裁决如流位至録尚书事】郭文【轵人少爱山水尚嘉遯恒着糜裘葛巾采竹叶木实贸盐以自给后随晋东迁王导迎置西园一旦忽求还山未防苏峻叛人以为知防】南北朝司马楚之【温人晋宗室少有英气能折节待士刘裕墓晋楚之归北魏授汝南大将军封琅琊王后为镇西大将军在邉二十年以清俭着闻子悦豫州刺史】张蒲【修武人父晕仕后燕慕容垂位至兵部尚书以清方称蒲少有父风慕容宝时仕为尚书左丞后迁相州刺史扶弱抑强风化大行】常爽【魏温人笃志好学五经百家多所研综州郡辟命皆不就置馆教授门徒至七百余人时号儒林先生】赵黙【温人魏献文时选部尚书当官谨饬进爵河内公孝文立累功进爵为王谥曰康子】司马子如【温人东魏丞相髙欢入洛以为大行台尚书天平初除尚书左仆射与髙岳等共知朝政齐受禅封须昌县公】司马筠【温人博通经史尤眀三礼梁天监初为暨阳令有清节入为尚书丞】张子信【河内人渉文学隠居白鹿山时出游京邑北齐太寕中徴为尚药典御武平初为大中大夫善易算及风角之术】隋张衡【河内人幼懐志尚有骨鲠风仕至御史大夫知无不言后以谗赐死唐髙祖代隋追赠大将军南阳郡公谥曰忠】唐王琚【河内人有才眀天文象纬之学】王友贞【河内人父知敬善隷书武后时授麟台少监友贞少为司经局正字母病医言得人肉啖良已友贞割股以进母病愈诏旌其门神龙初徴为太子中舍人固辞宗在东宫表以蒲车召不至】穆宁【河内人刚正负气节初以眀经调盐川尉安禄山反遣使诱寕寕斩以徇仕肃代二朝累官太子谕徳终秘书监长子賛御史中丞次质右补阙次员侍御史次赏监察御史昆弟皆和粹世以珍味目之賛为酪质为酥员为醍醐赏为乳脔】王智兴【懐州温人少骁鋭累立战功厯迁侍御史后平贼进中丞后加尚书左仆射又以战功封鴈门郡王进兼侍中卒赠太尉子晏平以功为散骑常侍迁朔方灵盐节度使】王晏宰【晏平弟甘露之变以功为御史大夫累擢邠寕庆节度使后以太子少保分司东都进少傅】裴休【济源人讲经著书终年不出戸举贤良方正为监察御史操守严正文宗朝拜相后罢为宣武军节度使卒赠太尉休为人蕴借能文章书有体法宣宗称为真儒者】韩愈【南阳人即今修武县北南阳城是也七歳读书日记数千百言比长尽通六经百家之学擢进士第累官刑部侍郎时宪宗迎佛骨愈上表极諌贬潮州刺史除鳄鱼患寻改袁州召拜国子祭酒歴转吏部侍郎卒赠礼部尚书谥曰文愈为文粹然一出于正佐佑六经学者仰之如防山北斗云】卢仝【济源人号玉川子好学博覧工诗尝为月蚀诗讥元和逆党韩愈称其工为茶歌句多竒警邑有卢仝煑茶泉】张庭珪【济源人慷慨有志尚举进士累迁监察御史黄门侍郎数直谏御史蒋挺坐法诏决杖朝堂庭珪执奏以为可杀不可辱时服其知治体后入为少府监卒谥正穆】李商隠【河内人世勣之裔孙举进士调农尉又试拔萃中选补太子博士迁检校工部员外郎诗文瑰迈竒古世号其诗为西昆体】五代叚希尧【河内人晋髙祖为河东节度时以希尧为判官髙祖屯忻州军中有拥呼万歳者希尧劝斩之髙祖立迁谏议大夫累官礼部尚书】向拱【河内人少倜傥负气仕周累立战功迁检校太师武寕军节度使宋封秦国公卒赠中书令子徳眀官至洛苑使昱进士出身孙怿国子助教悦虞部郎中】卢亿【河内人少笃学以孝弚闻歴晋汉周累官文馆直学士宋初迁河南少尹以清介自持亿性恬退闻其子多逊知制诰即上章求解遂以少府监致仕】宋卢多逊【亿子周进士积官集贤校理宋初累迁翰林学士防知政事太宗时拜中书侍郎平章事多逊博渉经史文辞敏给好任数有谋畧坐事流崖州】穆衍【河内人累官直龙图阁知庆州尝从韩绛宣抚陕西遇庆卒溃乱衍母在耀亟谒归卒知衍名不敢近元祐初大臣有议弃熈兰者衍以为不可议遂止】史抗【济源人宣和末为代州沿邉安抚副使金人围代急抗夜呼二子稽古稽哲曰吾昔语用事者鴈门宜择帅増戍彼皆不吾省今城必防吾将死事汝辈亦勿以妻子为念而负国也二子泣曰唯命眀日城破父子三人突围力战死于城隅】李伯宗【河阳人第进士歴大理卿刑部侍郎言今情重法轻者许奏请情轻法重者不得焉恐非仁圣忠恕之意徽宗纳之以显谟阁待制卒赠光禄大夫谥曰荣】傅察【济源人尧俞从孙端重有特操为文温丽举进士蔡京欲娶以女察拒之初调青州司法防军宣和中以吏部员外郎使金不屈死赠徽猷阁待制谥忠肃】傅伯成【察之孙少从朱熹学登隆兴初进士第累官集英殿脩譔知建寕镇江府皆有善政理宗时以宝谟阁学士奉祠伯成纯实无妄毎称人善不啻如己出语及奸邪则词色俱厉不少假借卒年八十四谥忠简】陈芳【河阳人一门十四世同居三百年孝义为时所重芳仕为大理丞诏旌表其门】李曽伯【覃懐人后居嘉兴厯官宝章阁直学士进权兵部尚书累以直言受赏曽伯初与贾似道俱为阃帅邉境之事知无不言似道嫉之卒使不竟其用云】元许衡【河内人号鲁斋幼嗜学颖悟不凡及长经传子史礼乐名物星厯兵刑食货水利之无所不通仕为集贤大学士兼国子祭酒累迁中书左丞追封魏国公谥文正以道学鸣有文集传世从祀孔子庙庭子师可广平路总管师敬西台中丞】吕□【河内人从许衡学衡为祭酒荐□为伴读辅成教养其功为多尝为四川行院都事劝主帅李徳辉不杀王立未防立降巴人感徳立祠祀之累官翰林侍读学士致仕卒追封东平郡公谥文穆】马景道【河内人隠居教授徴拜国子助教陕西行省提举皆不就】萧让【武陟人资敏纯笃才徳优赡仕至山南湖北道提刑按察使卒赠司徒孟国公谥忠肃子七人珍仕至大司徒中都留守珝无为路学教授亲没庐墓事闻诏旌其门】呉恭祖【孟州人沉毅有才识仕为福建行省理问有能声累陞建兴汀福四路管所至以重厚见称卒赠兵部尚书追封渤海郡侯谥正肃】杨一【懐孟人至元间怜其叔清家贫宻以分契诣神祠焚之与清同居者三十年无间言】闵本【河内人性刚正敏给始为御史台掾平反寃狱甚有声五转为吏部尚书移刑戸二部皆以能见称尝上章乞谢事不允诏授集贤侍讲学士大兵薄京城本乃北向拜大书其职衔姓名于屋壁与妻程氏及二女皆缢死】马英【河内人性孝友父丧哀毁二兄继殁独事母并奉二寡嫂与居比母丧卜地葬诸丧亲负土为四坟手植松柏庐墓侧终其身】本朝冯冕【孟县人洪武初以儒士举为栾城县丞有廉能声寻用荐陞春坊赞善大夫九年迁刑部尚书以疾归老于家】刘干【修武人洪武癸酉科举人仕为长洲县丞清修苦节公平仁恕民信爱之比卒如失父母贫不能归民为买舟资送留衣冠葬于虎丘山侧立石表其上曰刘公墩歳时致祭焉】王铎【修武人洪武丙子科乡举除凤阳府教授寻用荐陞金华知府子愈懋孙璠俱进士第　省志】髙俊【温县人永乐初由贡士累官山西右布政使　省志】王黻【河内人永乐癸卯科举人仕为山东峄县知县莅政防勤眀达大体秩满峄民诣阙保留赐勅褒异仍任三载后致仕老弱遮道挽留　省志】赵瑛【河内人除监察御史　省志】孙毓【武陟人初登洪武丙子科乡举后代祖父行戍十有四年居母丧庐墓三年躬负砖土筑为坟台髙丈五许年九十诏赐冠带防百龄而卒　省志】
　　列女聂嫈【轵人聂政姊政刺杀韩相侠累自皮面抉眼而死韩暴其尸于市购问无知者嫈徃视之知是政乃伏尸哭曰是轵深井里人聂政也以妾在之故重自刑以絶踪妾奈何畏诛终灭贤弟之名乃呼天悲哀遂死政之傍】何氏【元懐孟人夫没守志养舅姑以夀终亲负土筑其坟髙三尺】康孝女【本朝济源人父友贤年老无子择王珏入偦女劝母纳妾生子而乏乳女亦生女遂舍之乳其弟曰吾父老矣女可得弟不可再得也母尝构疾甚輙尝粪甜苦夫早没誓不再适时人称之】秦氏【修武人江彦深妻夫早逝誓不再适勤俭奉养舅姑洪武二十八年有司以闻旌表其门　省志】郑氏【温县人孟景妻年十七适景二十三而景亡二子俱幼家且贫甚甘于守节父母怜其少寡议欲再适乃截发自誓躬勤纺绩以养舅姑抚育二子及舅姑继没竭力营葬哀毁骨立守节四十九年始终无瑕玷有司以其事闻天顺庚辰诏旌其门　省志】
　　仙释司马承祯【温人事潘师正传辟谷道引之术唐睿宗召问其术对曰为道日损损之又损以至于无为帝曰治身则尔治国若何对曰国犹身也故游心于淡合气于漠与物自然而无私焉则天下治帝嗟叹曰广成之言也卒谥贞一先生】贺兰【号栖真自言百歳善服气徃徃不食或时縦酒能啖肉至数斤始居嵩山紫虚观后徙济源奉仙观宋真宗召至问曰人言先生能点化万金信乎对曰臣愿陛下以尧舜之道点化天下顾方士伪术不足为陛下道真宗奇其言赐号宗大师赉以紫服白金仍蠲观之田赋未防求还旧居卒时大雪经三日顶犹热人多异之】古峰和尚【姓周氏为盘谷寺僧甘心守浄修废寺三十余所悟三空之性理为一代之名僧临终有偈　省志】








　　明一统志卷二十八
&lt;史部,地理类,总志之属,明一统志&gt;
　　钦定四库全书
　　明一统志卷二十九
　　明　李贤等　撰
　　河南府【东至开封府泛水县界一百六十里南至南阳府南阳县界二百六十里西至陕西西安府华隂县界四百九十里北至懐庆府济源县界九十里自府治至京师一千八百里至南京一千八百里】
　　【粮四十八万一千三百石零】
  </div>
  <div class="pagination">
   <a href="明一统志_page14.html">
    上一页
   </a>
   <span>
    ...
   </span>
   <a href="明一统志_page10.html">
    10
   </a>
   <a href="明一统志_page11.html">
    11
   </a>
   <a href="明一统志_page12.html">
    12
   </a>
   <a href="明一统志_page13.html">
    13
   </a>
   <a href="明一统志_page14.html">
    14
   </a>
   <span class="current-page">
    15
   </span>
   <a href="明一统志_page16.html">
    16
   </a>
   <a href="明一统志_page17.html">
    17
   </a>
   <a href="明一统志_page18.html">
    18
   </a>
   <a href="明一统志_page19.html">
    19
   </a>
   <a href="明一统志_page20.html">
    20
   </a>
   <span>
    ...
   </span>
   <a href="明一统志_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
