<!DOCTYPE html>
<html>
<head>
    <meta charset="UTF-8">
    <title>晋江县志道光本 - 第 143 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晋江县志道光本 - 第 143 页/共 196 页</h1>
    <div class="content">　　知亮　南唐时居开元东律巷。恒袒一膊，行乞于市，祁寒雪霜中亦然。后移居德化戴云山，不火累一月。堆豗独坐，虎驯其侧。有诗曰：“戴云山顶白云齐，登顶方知世界低。异草奇花人不识，一池分作九条溪。“宋大中十二年逝。

　　宋

　　行通　博洽经论。州剠史陈洪进以旱请雨，通期三日，果如所言。洪进奏赐命服，名法慧大师。
　　道岑　齓年为开元药师僧，蕴藉能下人。宋建隆三年，归从效，以威明王庙改上生院居岑，为第一世。陈洪进继治，予岑僧统印，赐号法济大师。
　　清豁　居开元上方院，后居贵湖。刺史陈洪选奏赐紫方袍，号性空禅师。
　　元应　依兄从允为僧，后卜庵贵湖，与清豁邻居。开宝三年，漳刺史陈文灏创寺泉南曰■〈旬攵〉报，致应主之，奏赐紫衣，定号惠禅师。
　　谷泉　号大道禅师，为僧南岳芭焦庵。尝至湖湘，参慈明禅师，还而作偈曰：“相别而今又半年，不知谁共对谈禅。一般秀色湘山里，汝自匡扶我自眠。”
　　至聪　居开元寺，说经妙乎空有。
　　戒环禅师　居开元寺，空寂自怡，深造道妙。
　　禹昌　博闻强识，苦节自励，孑立寡与，后隐阳原山，赋山居十章，有“饥食无名草，寒烧落叶薪”之句。门人迎归，卒。
　　道善　祥符中居伏虎岩，与虎同寝，时抱虎子示人。元景泰〔一〕间，邑人连应元刻其事于岩石。
　　定诸　精心内典，兼通儒书，栖身岑寂。有客则啜茶清坐，去则面壁。尝造塔笋江石盘之上，因置院以石塔名。
　　法周　住开元寺，号慧大师。咸平中，郡守宿翰至寺访之，行殿墀，见其下数茎草，指问曰：“旧谓紫云盖地，凡草不生，因甚今却有此？”周应声曰：“地因培客土，凡草有时生。”翰深叹服。天圣元年，趺坐而化。
　　惟慎　戒行洁清。天圣中，游京师，归。会鲁公问曰：“阙下无禅侣，如何住得君？”惟慎应声曰：“敢言知己少，性本类孤云。”太守简以主西山广福辞归，居罗山禅院。
　　法超禅师　俗姓施，以亲老归养，建塔其乡，名镇海塔，且庵居之二十余年，朝夕亲侧，乡人化之，皆致孝其亲。乡有水为海支港，寒月潮汐，行人出没泥涂间。超悯之，募造石桥，长八百尺，凡一百三十间，中为亭，以休来往，名曰悲济桥，行人德之。
　　宗巳　智能过人，初主资圣。太守汤夏贻诗有“净瓶常带水，破衲任生尘”之句。及移主承天寺何退庵，资圣中，刘忠顺名其居曰“嘉遁”。
　　寿长　风度凝远，尝游京师，及还，郡守蔡襄选居僧正。熙宁中，少卿丁竦延之尊胜，未几去。年七十七终。
　　法辉　居广福院。禅余以诗自娱，尝寄吴山人诗曰：“夜召山翁酌，花间聊抚琴。酒香来竹外，古意入云深。月色临诸水，溪光射远岑。拟教尘土客，对此涤烦襟。”又题宪师壁：“远浸溪光碧，寒生松桧阴。渔舟惊暮雨，高唱入秋林。”
　　本观禅师　熙宁间，太守陈枢延主粥院，参政吕吉父复延主法华院。连奏赐锦衣及圆觉师号。后复连主大中、崇福水陆诸寺。他如尊胜阁像、石笋桥亭，皆观所造云。年六十二卒。
　　招庆禅师　少所弛任气，皇佑中入漳州开元寺祝发，舆孙觉、秦观、僧道潜相善。及殁，观为作塔铭。
　　可遵　胡髭碧眼，状如胡僧。居清源遵岩，得施利则镂金缮桥，构筑殿藏，建三石塔于岩之百丈坪。元丰间，太守王祖道延主开元尊胜。
　　庆老禅师　能文而禅，与李文肃邴结庵于舟峰之麓，匾曰“无尘”。文肃叩之，曰：“尘尘刹刹，皆是道场，何用讳却？若易为石航，与舟峰相应矣。”因赠之诗，落句云：“峰头大舸谁能楫，我欲看君使石航。”
　　子琦　讲贯群经，历居名山，皆成藂席。后居庐山，泉守陈偁延归，使主罗山。后主承天。崇宁中，以太守潘珏奏赐紫衣，号昭觉大师。
　　守卓禅师　开堂东京，宣和五年腊七示寂。
　　有朋禅师　元丰二年，泉守陈枢致朋主教开元寺。宣和六年甲辰九月，忽笔偈云：“张公喫酒李公醉，归去来兮何所泥。打破虚空笑一场，金刚脚拄帝释鼻。”跏趺坐化。
　　继松　出家开元寺天佑院，清修自厉，未尝惰容。夏则取水以饮行道，如是有年，时人名之曰“施水道者”。
　　祖珍　兴化林氏子，生有异相，后主承天寺。一日，谓漕使傅自得云：“近造七佛石塔于三门之外，今已竣工，法缘尽矣。”遂升堂别众去，居夹岭之白水岩。未几，索笔大书云：“生本无生，死本无死，生死二途，了无彼此。”趺坐而逝。
　　了性禅师　弟子守净。绍兴中，开元东西两塔灾，至淳熙而性两建之。绍熙间，净建资圣僧寺塔、嘉泰塔、继新塔、庙、岩、堂、庵、桥凡十有七；其与性之建弥陀殿，创安溪龙津桥、晋江安济桥，盖功力相等云。
　　道潜　南安黄氏子。参诸名山，适其兄教授饶州，奉母之官。潜至饶省侍，遇巨盗破城，潜负母逃归。游五峰龟岩，翦棘屏翳，十七年不出。老而退居承天，作放生池，大旱不涸。卒年八十。
　　宗达禅师　字无外，有诗名。居开元之普贤院。真德秀延以主崇福寺。
　　太初　严律行，兼能诗、古文。住开元尊胜。南剑守陈宓招主报恩寺。后真德秀延之大沩温寺。尝出《孟子夜气章》以授学者，名《牛山经》。作文简严有体，而雌黄蔡端明《洛阳桥记》多三字者，至今传言云。
　　守净　有道术，安平朝天门楼、兴化军安利桥，延平可渡桥、武荣金鸡桥，皆其所建。嘉定中又尝镌石佛于安平岱峰山，刻“泉南佛国”四大字于旁。
　　招庆　开元寺僧。僧众问：“如何是法意？”答曰：“扰扰匆匆，晨鸡暮钟。”又问：“如何是和尚家风？”答曰：“一瓶兼一钵，到处是生涯。”
　　雪径　居晋江承天寺，奉诏至京说法，称旨，有金襕袈裟御扇之赐。
　　史公祖师　经领荐，弃之，隐于德化九仙山，示寂。数日，其体如生，异香不散。里人塑像建岩祀之。凡逐疫驱蝗，受命如响。

　　元

　　如照　从开元袒膊院道符出家，尝典客雪峰，后出主泰山岩。大德八年，还领开元后堂，十年移前堂。朝命赐号“佛果宏觉大师”。
　　广漩　礼开元寺如照为师。尝咏鼠有“寻光来佛后，窃食犯僧残”之句。知寺藏钥，寻迁首众。一日，纵笔大书曰：“百年大醉，今日方醒。”遂隐几而化。
　　伯福　为僧于积善院，后居开元寺为知事。尝甃殿前大庭石井，泉之东西南北市凿井若干口，众人甘之。承天寺作龙藏及屋，皆求福为之，其后承天以堤董水田，福复助之金百。南安之蒙溪，其下可田，福垦筑之，田成，归之常住。
　　用平　有诗名，与陈旅、阮恂、王潜游，号行明道禅师。
　　大圭　廖姓，资性敏慧，博究群书，兼精青乌学，入开元寺为僧。尝赋诗曰：“不读东鲁书，不知西来意。”自号梦观。为文章简严高古，无山林枯槁气。所着有《梦观集》、《紫云开士传》。

　　明

　　清源上人　洪武间自南京天界寺归泉州省亲。学士宋濂送之文，称其历抵大方，期于深谐，虽尝绝学，不废明伦契经最神之训，如来孝亲之戒，服行不悖。
　　正映　幼入三峰寺为僧。洪武中，选泉州开元寺住持。到寺，监法堂，建甘露戒坛，不二年，百废俱修。
　　本源　幼不茹腥荤。尝游漳浦，坐道旁大石上，后石辄放光。漳人异之，为立灵岭岩以居。还主开元。永乐间，敕征入京，奏对称旨，屡受奖赍。
　　本然　居金粟洞。夜梦一羽衣訴厄，晨经妙峰，乃弥陀像几废，隐隐如梦中所见。随白卫帅王某，令吴渊复兴之。
　　法果　居东禅寺，遇清明，率其徒沿途拾露骸葬漏泽园。年九十后坐化。郡守熊尚初匾曰“义僧”。
　　真空禅师　六岁出家，后入罗浮永福寺寄食。或趺坐弥日，人莫知也。时归善叶尚书梦熊读书寺中，大加敬礼。真空知梦熊非常人，令自识念显晦休咎，且曰：“数十年后当验。”其后果如所言。
　　正森　苦行勤修，颇通诗书。住法石、泰嘉、狮岩、乐山、清源、南台、承天诸寺，所至躬治场圃，不畜徒属。一钵一衲，久辄徙去。曰：“身非吾有，又何为之罣碍？”年八十余，一日遽然坐化。詹仰庇为作“一如和尚传”。
　　正派　住东塔院，有诗名。司寇詹仰庇以言事谪归，绪屋北山巢云岩，延派居之。每有题咏，脍炙人口。尝题东塔殿柱云：“最上一层，也要诸人共造；现前五级，还从平地增修。”临终示偈曰：“勿毁勿赞，本无涯畔。云渡长空，月浮碧汉。”寿七十九。
　　广轮　为僧开元寺羼提庵，尝董建开元大殿廊无露台。三至江南，拜请藏经数万本贮之。戒坛寺有藏经由此始也。闭关三年。寿五十九卒。

　　国朝

　　德林　剃发于德化戴云山寺。又入黄檗为记室，历居安溪太山吾岩。风度端凝，言笑终日，而体貌不失。有雄略，知兵法。顺治间，大寇林某动劫李文贞光地家，林画策，使其徒晦潭为响导，出之。耿、郑之乱，料成败多奇中。生平茶弈燕谈，微文隐要，语有前知。年八十五，端坐而化。
　　机锐　开元寺出家。鼓山道霈和尚登戒坛，出拂子付嘱。旋开山崇福。既而琼人延主圆通院。越岁归崇福，建万佛道场。满期，沐浴结伽，登座留偈，掷笔而逝。
　　太积　落发紫云寺。会鼓山道霈和尚来寺说法，即从禀戒。霈归，随往参叩。数载归，建一叶庵以居，二十余年逝。
　　德萃　为僧开元寺。康熙壬申，鼓山道霈和尚来寺开堂结制，众推德萃入堂。逾年，从霈登鼓山，住八载。庚戌，至赣州崆峒山。癸丑春，至云间青龙寺。丁巳，游浙江诸丛林。戊午回闽，后仍归开元寺，主戒坛。
　　圆实　幼不茹荤，年十五投毫光岩为僧，石山和尚以岩事委之，云游江湘。属香灯不继，实躬自负薪，鬻于大盈，市油供佛。有黄氏在广得，观音像高尺余，其妻梦大士说偈曰：“问我是谁？妙名无迹，久厌尘中，愿归圆实。”遍访得之，遂送其像。年五十五坐化。
　　宗标　年十七入开元寺为僧。往福清黄檗寺，受戒于广超禅师，归隐本寺之清居寮。康熙戊子，再往福清继檗山。祖席期满。吿归，年八十三入寂。
　　明光　为僧开元寺涌幢庵，勤于参究，为诗清灵幽静，迷离俗尘。尤工草书，求者无虚日。时有同寺僧如寿，精于楷书，舆光齐名，时人称曰：“明光草，如寿真。”
　　元飞　字石龙，十四入资福寺为僧，师事哲老和尚。一日闻霹雳声，信口诵云：“个事不从字与文，归何处说纷纷？而今劈破虚空后，卸却肩挑二百斤。”哲老奇之，授拂焉。辛巳，威略将军吴英迎住同安虎溪岩。时岩中仅敝屋三间，元飞竭力募建，不三十年次第成巨观。山下暴榇累累，元飞劝葬于其子孙，而代葬其无主者。后建报恩堂于南偏，迎母就养，奉父主祀焉。母殁，与父合葬寺侧。干隆壬戌圆寂，年七十一，是为虎溪寺开山祖云。
　　海印　开元寺为僧，受戒于鼓山道霈和尚。雪峰照拙和尚病笃，趣到山，俾主法席。改六和楼为库堡，募修大楼，下层筑堂基，改山楼，易门径，盖方丈，塑佛像，百凡更新。修葺性天寺，改造虎头岩。年八十一坐化。

　　尼僧
　　宋
　　洪氏女　　无着

　　宋
　　洪氏女　名圣保，居将军岩岩。年五十，于惠安龙泉出家，布衣，一食或绝粒。逾年，皇佑间，乡人夜闻音乐声，次早结发更衣而卒。
　　无着　丞相苏颂女，居平江府资寿寺，即今苏州。苏颂寓居平江，其女乃闽产也。年三十许，厌世浮嚣，脱去缘饰，号妙聪禅师。

　　〔校注〕
　　〔一〕景泰为明代宗年号。

　　●卷之六十一　列女志【节孝之一】

　　论曰：妇人从一而终，柏舟靡慝，富贵之家固难，贫贱之家正复不易。乍丧所天，杀身以殉，伟乎烈妇人哉！间有矢志存孤，子孙贵显，论者谓天鑑昭彰。抑有困苦终身，向后绝望，旁观者方为叹息悲伤，而贞妇之心常安然而不悔焉。求仁得仁，又何怨？若夫安常处顺，卓然女宗，因才考德，有关名教，亦足见闺门贤淑，无非邹鲁遗风云。

　　杨氏　蔡若讷妻，廉州守友女，通《诗》、《书》、《语》、《孟》。年二十二守节。书“乞为寒水玉，愿作冷秋菰”二句于壁以自励。
　　杨氏　黄公宪妻，尚书炳女弟。夫殁，姑者病，侍奉不离侧。更持二丧，尽心合礼。口授二子《孝经》、《论语》，后皆知名。安溪令陈宓尝其基碑“节妇杨氏之墓”。
　　黄氏　留洙妻，忠宣正公孙妇。归时，忠宣公无恙。黄侍重闱恭谨。年二十三寡。抚育子女，禁其骄惰浮靡。子继殀，子妇娇梁氏亦卒。独守一孙，形影相吊，教之成立，及见其贵显。寿八十四。
　　留氏　永春洪晚成妻，丞相正六世孙女。年十六适洪君，数岁，洪当远戌，瞩留曰：“我归期未可必，汝肯事吾母乎？”应曰：“诺。”逾年，夫死，留年二十四，勤俭育子，极甘旨养。姑寝疾，累岁奉汤药，无少懈。及卒，鬻室庐以供丧事。年四十六卒。乡以节孝称之。
　　吕娘子　仲沫女。父疾笃，娘子祝天，求以身代。刃股为粥以进。翌日，父瘳。郡守真德秀记其事，表所居曰“懿孝”。
　　龚氏　又一名益，柯允中妻。一名嫄，行中书省理问张仁妻。一名婉，刘允正妻，俱上犹尉龚名安女也。寡时，益年二十五，嫄年二十二，婉年十九。舅姑皆先卒，无依。及终夫丧，咸寡，依父守节。陈方山称其姐妹三人同心、同气、同德贞节，古今未有也。
　　谢氏　陈思名妻。谢氏字妙静，安溪典史均安女。夫早丧，矢志不渝，勤女工养姑。姑殁，葬祭以礼。男女俱幼，二男早夭，一幼女茕茕相依，备尝辛苦，始终如一，不变其志。卒年七十六。
　　林氏　黄妈助妻。夫殁，矢志抚遗孤，为诸生，至今蕃衍。乡里人人谓贞节所贻。
　　王氏女　名珠娘，省元胄孙女。及笄，值寇至，执之。珠娘恐被辱，行至大溪投水死。处士周员吊以诗。
　　曾氏　庄允祥妻，名选玉。允祥早卒，家贫，曾罄奁资营葬。勤劳养舅姑，诲诸子成立。卒年八十三。旌表。
　　朱氏　卫指挥佥事张盛美妻。氏字贞玉，归一年，盛卒。朱年十七，遣腹六月，生子昱。时盛母与祖母无恙，又有祖姑贫老依盛家。朱勤俭以养，洽三丧，抚夫三弟。家益落，抱子昱依外祖母，矢志不改。后昱长，袭祖官。旌表。
　　李氏　尤惠妻，字妙严。其姑虐甚，李孝顺，竟为所爱。惠早殁，男女均幼，李经营家计，矢心不二。诸孤成立，有司奏旌表其居曰“李节孝”。卒年九十八。
　　李氏　训导萧山徐黼继室。黼卒于官，父母诱妇欲嫁之，遂图自尽，于是听其还。萧葬毕，毁容自守，抚前妻子若己出。前妻死，抚其孙。孙死，抚其曾。勤劳白首，不怠惰，嘉靖间旌门。
　　陈氏　谢文瓒妻。年十六归谢，二十四而夫卒。抚遗孤，复殀。居宅兵焚，哀苦万状。竟矢志立嗣，嘉靖元年旌表。
　　林氏　洪庭振妻。夫亡，氏年十九，抚孤守志五十六年。嘉靖间旌表。
</div>
    <div class="pagination">
<a href="晋江县志道光本_page142.html">上一页</a><span>...</span><a href="晋江县志道光本_page138.html">138</a><a href="晋江县志道光本_page139.html">139</a><a href="晋江县志道光本_page140.html">140</a><a href="晋江县志道光本_page141.html">141</a><a href="晋江县志道光本_page142.html">142</a><span class="current-page">143</span><a href="晋江县志道光本_page144.html">144</a><a href="晋江县志道光本_page145.html">145</a><a href="晋江县志道光本_page146.html">146</a><a href="晋江县志道光本_page147.html">147</a><a href="晋江县志道光本_page148.html">148</a><span>...</span><a href="晋江县志道光本_page144.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
