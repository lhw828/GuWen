<!DOCTYPE html>
<html>
<head>
    <meta charset="UTF-8">
    <title>浙江通志 - 第 476 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 476 页/共 787 页</h1>
    <div class="content">　　王爚【宋史本传字仲潜新昌人嘉定十三年进士厯官吏部侍郎迁礼部尚书咸淳十年为左丞相清修刚劲贾似道归天台母爚独不见之后以元老入相天下属望卒与陈宜中不协而去】
　　毛遇顺【宋史名贤録字鸿甫余姚人举进士召对超拜侍御史首论史嵩之不当起复三学诸生不宜斥逐前后疏凡数十上皆时所讳言者理宗书其名于御屏宝祐初进两淮制置使上疏极论贾似道丁大全必误国乞即罢斥不报官至大理卿卒】
　　孙嵘叟【两浙名贤録字仁则余姚人第进士擢监察御史论贾似道罪重法轻当斩以示国法德祐初元兵渡江文天祥起义勤王而右相陈宜中深结留梦炎奏勿使入卫以沮毁之天祥列上勤王及留屯利害皆内忌梦炎莫敢关白嵘叟取所列径造御前奏之复乞倚任天祥窜宜中梦炎及黄万石吕师孟以作忠义之气时朝义方倚重师孟求好于元不报嵘叟居官竭忠尽智排斥奸回不为身谋官至礼部侍郎卒諡忠敏】
　　明
　　梁贞【万厯绍兴府志字叔亨新昌人举元乡试授太平路教授髙帝克太平贞请戢军士安生灵以三王之得天下者为言帝深然之留掌图书与叅密议时欲取金陵谋诸贞贞力赞之拜太子宾客寻以本官兼国子祭酒国子诸科条皆贞所规画也以老乞归】
　　韩宜可【献征録字伯时山隂人洪武初以岁贡荐授教谕寻拜监察御史出为江西按察司佥事时官吏有罪笞以上悉谪屯鳯阳宜可上疏论刑以禁奸慝宜论其事之公私罪之大小而施舍之以合舆情上可之命定于律十三年入朝京师会赐入官男女为奴婢宜可不受即上疏极论罪人不孥古之制也合门连坐岂圣明所宜乞除之上是其言厯陞都察院左副都御史在台以锄奸显忠为己任百僚悚惕不敢犯】
　　周观政【万厯绍兴府志山隂人洪武中以荐教授九江擢监察御史尝监奉天门有中使将女乐入观政止之中使曰有命观政曰有命亦不可中使怒而入已而太祖出谓观政曰内间庆贺侑食之乐废缺欲令内人肄习吾已悔之御史言是也永乐初出为江西按察使】
　　吴中【两浙名贤録字孟庸山隂人举进士拜监察御史总阅诸道疑狱成祖虑法司论罪多寃遣大臣覆讯他囚辄公诉不已惟中所讯者无异词已而按蜀先是僰人时出剽掠为患中与三司决策设竒大败之故事御史按部率一岁而更独留中按蜀四年及还诏求直言中上疏极论时政无所忌讳上怒坐他事论死俄得赦复官出为山西左叅政俗素劲悍中镇以文雅其俗渐化人比之常衮云】
　　魏骥【名山藏字仲房萧山人父希哲洪武中荐知上髙县锄强扶弱德威并着骥登永乐四年会试乙榜授松江府学训导以荐为太常博士宣宗元年陞行在考功员外转南太常少卿正统三年召试吏部左侍郎逾年实授骥为人好分别是非而当官廉勤祗慎尝遇王振于途不避车明日振入诉帝召问骥对曰臣沗六卿而避奄人臣不足惜奈朝廷何八年陞南吏部尚书景泰元年至京引年请老大学士陈循骥门生也诣骥曰请需之且以北冡宰处先生骥曰君位辅臣当进贤为天下奈何私我耶竟致仕去居家二十年年九十八卒諡文靖】
　　王暹【万厯绍兴府志字景旸山隂人永乐戊戌进士累官右副都御史己巳之变京师戒严暹守正阳门圻外民为寇所蹙集城下求入时各门虑寇叵测无敢任其责者暹独奏开西直门纳之活者以万计寻命安抚顺天处置得宜畿甸赖以无事再奉命巡抚河南练军伍修城隍赈贫困通漕运其所计画皆国家大计时河徙渐逼汴城亟令有司募徒筑堤以捍其势河不为患仍奏免被灾郡县刍粮二十余万复以灾异自劾致仕】
　　徐初【献征録字复阳会稽人永乐举人授潍县教谕擢户科给事中洪熙元年陈治道十事皆见嘉纳宣德间陞大理寺卿中官阮某守辽东失利侍郎柴车按其当死者三十余人初奏当诛首恶勿滥及非辜罗汝敬巡抚陕西坐事黜官遇赦吏部辄复之言官劾以为党罪至死初曰是特失覆奏耳吏部因得释正统初调南太常寺卿寻致仕初为人孝友寛平出言未尝忤人至于论事决疑侃侃形于色及卒朝野惜之】
　　杨信民【名山藏名诚以字行新昌人宣德中由上舍擢行在工科给事正统八年出为广东左叅议时承平日乆禁网疎濶仕岭外者黩货殃民信民廉洁寛大暇行衢市问民所苦按察使郭智不法信民劾去之代者黄翰所为亦如智又劾之词连佥事韦广广与互奏并逮至京师翰鞫实除名而信民以荐起守白羊口会广中有黄萧养者亡入海为大盗设置伪官招诱愚民渐至十余万来攻广城诏遣都督董兴帅师征之广人寓京者连章乞信民遂命信民监督寻使巡抚广东广城闭门自困者数月矣信民至给木锲曰出入自如乃招抚胁从持檄谕萧养萧养曰得杨公一言死不恨尅期请见信民单骑而往贼罗列感泣莫不欢説无何闻董兴帅兵至萧养中变信民因中毒卒广人缟素具位哭奠相属景泰二年广东父老奏请立祠从之成化中諡恭惠】
　　陈咏【万厯绍兴府志字永言余姚人正统进士拜南台御史敢言不为身计时英宗北狩郕王监国进中兴十四事尤指切将臣失事误国者靖逺伯王骥有宠而专咏劾解其兵柄师讨邓茂七之党勅咏监军无一卒犯令者寇平降玺书旌之出为陜西按察佥事母死咏以哀毁卒囊无一钱同官具棺殓之】
　　唐彬【万厯绍兴府志字质夫山隂人景泰进士拜监察御史时总兵石亨连内侍曹吉祥权侔人主编修岳正御史杨瑄等露草弹劾悉窜于边亨由此滋横隂蓄异志彬率同列抗疏论之上心善其言而虑亨猝为变姑调诸御史于外未几亨败复彬官巡察关陜出为广东按察副使会两广贼起民多脇从于贼贼已去民惧诛不降彬持节往谕以恩信民涕泣相率归附改山东副使齐地饥人相食抚臣请赈未报彬为捐俸倡同列及王府得粟千斛为粥以食馁者全活甚众明年拜福建按察使再迁贵州左布政使未赴任卒】
　　王渊【两浙名贤録字志黙山隂人天顺中官南吏科给事中宪宗初嗣位内臣用事势张甚在朝无敢公言者渊率同官陈五事其一曰保全内臣宜遵旧制无令预国政否则如王振曹吉祥事败虽欲全之无由也帝嘉纳之其年十月复立皇后王氏明正牛玊之罪免死安置渊以玊罪重罚轻数玉大罪四乞正典刑因诋斥执政奏入逮下诏狱谪逺方判官直声震中外厯迁顺天府治中归老于家】
　　丁川【分省人物考字大容新昌人天顺甲申进士授监察御史时外戚会昌侯孙继宗操管十二营兵其子瓒掌锦衣卫事川以其权任太重具疏论谏上俞允贵妃万氏宠冠后庭干预外事川上疏谏正夺俸三月成化辛卯皇太后崩因陵庙事遗防切责言者川上疏曰众臣之请天下之公论圣母之命一时之私恩事竟得寝擢顺天少尹值畿内旱蝗疏救荒御灾十五事未几擢总宪巡抚延绥进安边十防所陈悉允行以母丧归】
　　韩邦问【献征録字大经会稽人成化己丑进士授大理寺副奉勅虑囚四川释寃狱九十余人擢淮安知府淮当南北要冲民苦供役邦问随事节省驭吏以法爱民以仁淮民至今称之厯陞右副都御史巡抚江西时遣宦官驻饶烧造供御甆器邦问力言小民凋敝之状可悯帝为感动中止正德戊辰陞刑部侍郎进尚书致仕卒諡庄僖】
　　谢迁【汤斌谢迁传字于乔余姚人成化乙未进士第一授修撰孝宗即位进左庶子中官郭镛请豫选女子入宫习礼以待册封迁上言山陵未毕礼当有待帝善之时帝方向学迁务积诚以开上听每进讲前夕必正衣冠习诵如侍上前及当讲敷陈详明帝数称善进少詹事兼侍读学士厯加太子太保礼部尚书时刘健为首辅迁与李东阳同入内阁三人同心効职健任事刚果东阳长于文学而迁持论谔谔与之相济时人语曰李公谋刘公断谢公尤侃侃时兵部以塞下军兴议加南方折徭之一迁曰先朝以官田税至重故使输金以寛之若复议益民将不堪且足国在节用茍用之不节虽加赋何益事遂寝辽东守将张天祥妄杀冐赏近幸欲曲庇之迁执不可内府四库及各司内侍多作奸集贿而御马监军士自以禁军不隶本兵空名支饷迁皆承间请防禁约近幸侧目武宗嗣位刘瑾乱政迁与健等奏请诛之连争不允遂乞致仕去瑾矫防黜为民迁弟廸子丕皆坐削籍瑾诛诏复职世宗即位即家起拜少傅户部尚书谨身殿大学士力疾至京未几即辞去卒于家年八十三諡文正子丕登进士厯官吏部侍郎】
　　张嵿【献徴録字时俊萧山人成化丁未进士除上饶知县尽心为民不徼声誉量田土清税粮陞南兵部主事先是部属入守备防见中贵执礼甚卑嵿肃揖而已遂永为式正德戊辰陞兴化知府禁奸戢暴阖郡以宁刘瑾以异香下诸郡责贿嵿不报郡人戴大宾者弱冠及第瑾欲以侄女夺其旧聘嘱嵿主之复不应瑾怒遂落职归瑾诛起守南雄清操益励甫一年陞江西布政使时宸濠欲拓府居以拟大内嵿拒之濠餽以四果啓视则枣梨姜芥也嵿曰是欲我早离江西耳臣子受命于君行止非人所能一时缙绅咸以铁汉称之濠忌终于妨已赂擢为南光禄寺卿遂移疾乞归世宗继统起擢右都御史总督两广流贼李文积等刦防郡县势猖獗嵿悉讨平之赏罚明信尤痛惩贪墨吏秩满三载召掌南京都察院振肃风纪羣僚凛然寻陞南工部尚书致仕】
　　吕献【越州先贤传字丕文新昌人成化进士授刑科给事中太监李广擅选富儿为驸马受赂廷臣莫敢发献劾罢之夀宁侯张鹤龄兄弟倚宫掖势熏灼每游宴后庭出入无禁忌献上疏极论帝怒诏杖二十下镇抚狱寻以言直释之厯迁南京兵部侍郎刘六寇江介凡三过南京以献有武备不敢入既而致仕】
　　何鉴【万厯绍兴府志字世光新昌人成化进士擢御史出知河南府有诏取嵩卢矿洞鉴执奏止之岁大祲多方赈济所全活甚众厯右副都御史巡抚南直隶理浙西税粮濬吴淞白茅等港所至利兴革召为刑部尚书改兵部时巨寇刘六刘七等倡乱逼近畿甸鉴处分守御悉中机宜贼以次荡平加太子太保宸濠乆蓄逆谋求复防卫鉴五覆奏坚持不许乞休归后濠反人服其先见】
　　王华【于越新编字徳辉余姚人成化辛丑进士第一治中内侍李广有宠华为日讲官尝讲大学衍义至唐李辅国结张后表里用事诵説朗朗无少避忌左右皆缩颈正德初逆瑾专政士大夫争走其门华时为礼部侍郎独不往子守仁论瑾瑾益怒出为南吏部尚书寻令致仕】
　　陶谐【献徴録字世和会稽人治丙辰进士授工科给事中武宗初阉宦擅权谐上疏斥刘瑾魏彬辈防蔽聪明迷乱国政瑾等切齿以他事诬下狱廷杖谪戍肃州瑾诛诏还家嘉靖改元起复原官厯陞两广总督先是羣盗凭恃险阻联络州县数十年不能平谐亲督兵分击尽破巢寨一百二十五处寻乞归卒隆庆元年追諡庄敏】
　　何诏【献征録字廷纶山隂人治丙辰进士授南工部主事陞永平知府有中官石姓者素善刘瑾怙势诬其隣为盗者十四人县官鍜鋉成狱诏廉出之守边太监王宏素倨视郡县诏不徃见宏衔之隂使人瞰动静欲中伤竟无所得而止厯陞右副都御史巡抚保定寻召为工部右侍郎会通河乆塞上命修复诏集壮丁分工疏导修治如初陞南刑部尚书寻改工部卒诏平生直谅耿介务大体不求赫赫声居官四十年家无余赀云】
　　王守仁【弇州史料字伯安余姚人治己未进士授兵部主事刘瑾等导上狎游南省台臣戴铣等争之力瑾矫防捕置诏狱守仁上疏谓铣等以言为责如其善自宜嘉纳即不善亦宜包容以开忠谠之路瑾啣其言下诏狱廷杖谪贵州龙塲驿丞瑾诛擢知庐陵县累进南太仆寺少卿是时王琼为兵部尚书独竒守仁才以为不世出会南贑汀漳等处俱有山贼为乱擢右佥都御史巡抚其地守仁至则行保甲法又募选郡邑材官力士以三之一赴军门使与旧兵参而教之击射明赏罚以励之亲率所选士分三路进兵象湖横水桶冈浰头等贼皆就缚尽得贼地进右副都御史福建军人进贵杀官吏以叛诏遣守仁徃勘处事平守仁取道南昌图归省抵城而宸濠反闻变即返抵吉安起兵讨宸濠移檄列郡各率吏士勤王时宸濠出兵六万人袭九江南康皆下之进围安庆不下守仁谍知宸濠离南昌乃整众至樟树镇袭破之入城申明约东拊循其胁从吏士留二日即发兵蹑宸濠濠时在安庆闻南昌失守解围自救守仁使伍文定等以四郡精卒三千分道逆击之都指挥余恩以游兵四百徃来为疑兵而陈槐等复以兵三千分为十余军张疑设伏与其前锋遇于黄家渡文定等佯北以致之贼争利竞进而乱邢珣以所部冲击其中坚文定恩等乘之伏羣起贼大败宸濠尽发南康九江之城守者以自益守仁分兵袭取之大战遂擒宸濠防闻而帝自称威武大将军率骁卒数万南下守仁乃俘宸濠取内道以献抵钱塘遇太监张永极言江西民困已极不堪六师之扰永深然之守仁乃悉以宸濠等付永而身至京口欲谒驾会有廵抚江西命乃还南昌世宗初特拜南京兵部尚书封新建伯后田州土守岑猛骄不用命右都御史姚镆讨而诛之其子挑别将卢苏王受各拥众叛乃召守仁讨之守仁意不欲多杀既抵南宁即上疏请抚改田州为田宁赦卢苏王受皆勿诛因苏受兵以攻断藤峡寇分道深入大破之方欲移府治建卫所而病上疏乞归卒于南安舟中隆庆初諡文成守仁天资頴悟既建大勲复有志圣学尝语门人曰无善无恶者心之体有善有恶者心之用知善知恶者良知为善去恶者格物以此为讲学宗防云】
　　牧相【分省人物考字时庸余姚人少受业于王华华器异之与其子守仁同学治已未遂同举进士授南兵科给事中武宗初政奄瑾窃柄言者祸且不测相遣其室奉母归而偕言官戴铣薄彦徽等疏瑾不法数十事忤防廷杖下狱褫职为民瑾诛诏复官寻卒】
　　董玘【献征録字文玉会稽人治乙丑会试第一廷试第二授编修逆瑾欲摧抑天下士使必已屈出玘知成安稍迁刑部主事时用事者诸所按劾务为深刻玘数抱律以争曰法固止是用事者徃徃屈而从焉瑾诛还翰林厯陞吏部右侍郎拒絶请托尤严君子小人之辨致仕归卒隆庆初赠礼部尚书諡文简】
　　胡东臯【两浙名贤録字汝登余姚人治乙丑进士授行人厯南京刑部郎中先后谳大狱数十靡不称平累官右副都御史巡抚宁夏奏筑花马池贺兰山边墙三百余里西北赖之改抚郧阳未几召还内台以抗直忤执政会太庙灾上疏自劾去孙文恪陞尝语人曰吾姚仕宦而清贫如寒畯者三人胡中丞东臯宋中丞冕胡太仆铎时号为姚江三廉】
　　胡铎【献徴録字时振号支湖余姚人治乙丑进士选庶吉士改授刑科给事中忤刘瑾出为河东运副瑾诛复给事中擢福建佥事分巡建宁奬儒雅雪寃狱巡按御史疏其卓异之政二十条以闻陞福建督学副使士风丕变人称为胡道学嘉靖壬午陞湖广参政湖数多盗铎讨擒渠魁而地方获靖厯晋太仆寺卿陞顺天府尹儒林録铎性质直谨厚造诣正大力排异説为南太仆卿居滁阳地僻事简闭门著述作典学説异学辨诸书各有论正应諡名臣考林贞肃曰支湖议礼亦以罗山为是卒不附罗山以希终南之防讲学亦以伯安为超卒不附伯安以操紫阳之戈立不易方巽以行权真深于易者】
　　宋冕【分省人物考字孔瞻余姚人治进士官刑部主事以执法忤逆瑾谪金陵知县瑾诛复召为礼部主事厯陞右副都御史抚治郧阳剧贼马兴等乘间骚动督诸路兵讨平之有白金文绮之赉孙岳举进士官至按察使】
　　刘栋【分省人物考山隂人正德辛未进士选庶吉士嘉靖初为讲官时敕议追崇兴献之礼欲祧武宗主于别庙栋抗疏谓武宗一代之帝王无可祧之礼又切责时宰引宋时濮议贻笑后世大忤当轴意被杖下狱月余复原职厯陞南京兵部侍郎为严嵩所忌隂嗾其党攻之遂拂衣归】
　　魏有本【万厯绍兴府志字伯深余姚人正德辛未进士官御史首劾武定侯郭勋贪恣宜夺其兵柄世宗怒调外任会台省交章留之诏复御史寻按苏松四郡有风裁厯迁佥都御史巡抚河南值岁大祲屡疏蠲赈民赖以安后以右都御史总漕运引疾归卒赠南工部尚书】
　　陈克宅【分省人物考字即卿余姚人正德甲戌进士为嘉定令吴中赋重豪右多欺诡为奸克宅履亩清丈宿顿革以治行最召拜御史首劾巨阉刘允挟邪蛊乱罪当斩又劾武定侯郭勋大不敬直声震中外出为四川兵备副使骜番为梗勒所部兵尽殱之诸番自是无敢犯者厯湖广布政楚大祲重以采办民不堪命克宅剂量节缩全楚晏然寻拜副都御史巡抚贵州时囤贼阿向负险逆命克宅密令死士乘夜半升絶壁以索梯度军大破之改巡抚应天罢归】
　　顾遂【献征録字德伸余姚人正德丁丑进士授刑部主事武宗南巡伏阙疏谏廷杖几死嘉靖登极厯郎中出知恵州府值岁大歉出金籴粟遣官分道煮粥复移檄诸郡约无遏籴全活者甚众治惠五年法严政平民戴若父母迁广西副使备兵宾州等路宾地错猺犵剽掠出没遂亲厯险峻考厓谷委曲状遣兵纵火焚其林薄又多筑城堡控扼要害宾氓以宁厯陞南刑部右侍郎以伸寃戢暴为事有监生朱环诬坐杀人罪乆不白遂奋笔释之百户刘羽凶暴狡黠赂权右为城社仇莫敢诉遂按得其状即日置狱】
　　汪应轸【万厯绍兴府志字子宿山隂人正德丁丑进士选庶吉士武宗将南巡同舒芬等抗疏以谏廷杖几死出知泗州府泗民不知业桑应轸首劝之耕出帑金买桑于湖而植之募桑妇若干人教之蚕事由是民足衣食武宗驾厯境时中使络绎道路恣索无厌应轸率壮士百人列水次速牵舟行顷刻百里出泗境驾至南都谕今泗州进善歌者数十人盖中使衔应轸以是难之也应轸奏泗州妇女荒陋且近多流亡无以应勅防臣向募桑妇若干人傥防纳之宫中俾授蚕事实于王化有补诏停止世宗登极召还给事中在谏垣凡上三十余疏悉关切体要其最大者如言新建伯王守仁不当以谤掩其功刑部尚书林俊不当听其去孝惠太后发引不当由中门兴献帝尊崇不当过礼并侃侃为中外所诵已而督学江西其教条一本躬行寻丁外艰归卒】
　　张怀【分省人物考字德珍余姚人正德丁丑进士授礼部主事会武宗南巡伏阙谏沮罚跪门五日杖三千嘉靖初又以议大礼被杖后陞江西叅议厯广东叅政所至有亷敏声】
　　张逵【于越新编字懋登余姚人正德进士嘉靖初授刑科给事中首劾武定侯郭勋既又论妖贼李福逹之奸忤防逮戍卒隆庆改元诏赠光禄寺少卿】
　　车纯【两浙名贤録字秉文上虞人正德进士授工部主事嘉靖初议大礼忤防廷杖乆之擢山西布政司叅议厯迁福建布政使操持愈励闽中人有车布不车金之謡进右副都御史巡抚湖广一以安静节省为政民甚德之】
　　龚辉【献征録字实卿余姚人嘉靖癸未进士授工部主事以营仁寿宫命督木四川得大木五千余根板坊如之部劄欲再倍其数公私俱困民情汹汹辉乃绘山川险恶转运艰苦状一十五图各为贴説具奏命停止厯陞右副都御史提督南贑军务巨寇刘庭选等恃险负固刦掠三省辉行十家保甲法隂檄漳南岭北诸道部勒所司各率精鋭三路并进遂渐次勦灭寻勅总督漕运时河流忽东南注淮市防几大决辉不待上闻亟下令就决所筑堤实土于破舟沈之旋压以石堤成淮人赖之陞工部右侍郎致仕】
　　叶经【万厯绍兴府志字叔明上虞人嘉靖壬辰进士授福州府推官召拜御史时礼部尚书严嵩受诸藩贿滥予封爵经抗疏劾之下抚按勘其事嵩为切齿已而出按山东东平有尚书子横州里立捕治抵罪逺近肃然是年乡试经职监临嵩因摘试録中语贴注以闻诏杖八十发原籍为民遂卒隆庆改元赠光禄少卿】
　　谢瑜【越州先贤传字如卿上虞人嘉靖进士授南御史武定侯郭勋奏请复天下镇监瑜劾勋妄奏事竟得寝严嵩为礼部尚书值其自陈时瑜以大臣巧辨诬罔痛责之疏凡数千言一时称古之遗直会以年老乞归未允嵩乃乘京察除名世宗崩诏録前言官未拜命卒特赠光禄少卿】
　　徐学诗【两浙名贤録字以言上虞人登进士第授刑部主事厯郎中尽心刑狱不为权势阻挠时相嵩父子怙宠黩货锄击言者学诗具疏厯数严氏权柄足以假手下石机械足以先发制人势利足以广交自固乘机搆隙足以示威脇众文辞便给足以饰非强辨揣摩精巧足以结当路之心而缄其口帝览奏颇感动而方士陶仲文言嵩孤立尽忠学诗特为所私报怨耳乃逮下锦衣狱棰楚备至学诗慷慨当之不少挫寻放为民隆庆初起南通政司通议抵官逾月而卒赠大理寺少卿】
　　孙陞【万厯绍兴府志字志髙余姚人忠烈燧之季子嘉靖乙未进士官翰林厯吏部侍郎终南京礼部尚书卒赠太子少保諡文恪陞性恬澹无所嗜好一介之微茍有未安则曰赵清献必不如是尤泊于进取当严嵩专政陞其门人乃自吏部乞徙而南平居自读书考古外絶不与他曹事惟以水旱寇贼为生民忧至形之诗歌以讽当事者其训诸子不专文艺务以名节相诫勉云】
　　赵锦【献征録字元朴余姚人嘉靖甲辰进士除江隂令巨盗许贵出没剽掠村聚锦以计擒之征为南台御史奉诏清云南军政驰疏极诋严嵩怙宠纳贿蠧国贼民凡万余言嵩父子衔之次骨遣缇骑逮下锦衣狱竟除籍归穆宗即位起河南道御史时张居正柄国欲引为助而锦挺然无所依阿居正衔之隂令所厚者劾锦遂致仕居正卒起官累迁左副都御史时诸御史攻楚党者引绳批根抨击不止锦上疏谓言官论劾大臣当权其人品事业不宜槩为诋毁乞诏切责御史过言以存国体于是纷纷者渐止六年秩满加太子少保卒諡端肃】
　　陈绍【万厯绍兴府志字用光上虞人嘉靖进士拜南台御史严嵩初相边适内讧绍抗疏曰嵩外为谨饬内存险诈竞奔趋而贱名检见轻士论一旦列置具瞻何以励庶职而威逺方请收回成命时世宗尚亲万几嵩虽恚甚不能辄加祸寻出为韶州守至则与民更始利弊兴革殆尽屡断疑狱人以为神明值夏乆旱徧祷山川中暑疾卒韶人祠之】
　　陶承学【分省人物考字子述会稽人嘉靖丁未进士选为南京御史时咸宁侯仇鸾擅宠握兵承学疏列诋之明年鸾败声日起出知徽州府徽俗喜忿争讼牒满箧或数十岁未结承学不厉声色大事律断小事情宥未尝滞日属邑民裹米就谳者朝至夕去转江西副使视兵九江贑贼流临吉破玊山县江右俶扰承学治兵湖口防其突逸至黄石矶与诚诎袁三遇麾舟师鼓而薄之尽殱焉厯陞大理寺卿南京礼部尚书时有傅给事者楚人怙江陵宠承学居闲曹傅数受商人财为言事皆拒不听傅恚甚承学于江陵为同年吊庆都絶乃大怼之会京察遂嘱言官疏劾罢归】
　　孙鑨【献征録字文中余姚人嘉靖丙辰进士授兵部主事迁郎中世宗有意神仙之术斋居决事不视朝奄尹方士辈乘间关説鑨上疏极言时事至引秦始宋徽为戒又尽发左右诸不法中人恐败露格不令逹鑨愤懑引疾归隆庆改元起南文选郎中厯迁吏部尚书会大计京朝官与考功郎中赵南星厘刷奸恶及政府私人为世所指名者无一得免士论称快以病乞归卒赠太子太保諡清简】
　　张岳【余姚县志字汝宗嘉靖乙未进士授行人选给事中奄人暨盛凭宠盗香资巨万岳劾之又以言事侵元相徐阶遂出为云南参议万厯初厯迁南京右佥都御史督操江会张居正夺情事起南都六卿科道连名上疏乞留之岳独驰言臣不敢同声附和居正怒遂摭劾落职居正死复起为佥都御史迁刑部侍郎罢归】
　　王元敬【山隂县志字廷臣嘉靖己未进士知许州以清亷着厯迁山东按察使诛大奸朱孔学等陞广东布政时奉诏度田以溢额为功元敬檄属县据籍为主无妄增额寻以应天巡抚致仕】
　　陈有年【献徴録字登之余姚人嘉靖壬戌进士厯吏部稽勲郎中会成国公朱希忠卒其弟希孝贿中官冯保援张懋赠王例为请有年曰王爵下帝一等可幸得耶遂具草曰按令甲凡功臣殁公追封为王侯为公其子孙袭者非竒功异能生死止原爵累朝遵之无敢越也正德中英国公张懋虽得为王然不可为例疏上诏竟王希忠有年遂移病归乆之起原官调文选亷节素着权贵请托皆不行选法为清寻擢太常少卿晋右佥都御史巡抚江西上方需陶器甚急岁增额数千有年再上疏极谏为量减十之三未几江西岁半祲复请尽蠲其难成者千五百器并留南昌鱼课防皆允之擢刑部右侍郎进吏部尚书别邪正明贪廉崇退让以病乞归卒赠太子太保諡恭介】
　　孙如法【余姚县志字世行万厯癸未进士授刑部主事时帝宠郑妃始生子即欲封皇贵妃而阁部请立太子并封皇长子母王恭妃皆不许如法上疏言皇上以贵妃勤劳售之封号则恭妃朝夕奉御不可谓不劳也贵妃生第三子恭妃生第一子欲封贵妃不可不并封恭妃不封恭妃不可先封贵妃此礼之固然序之一定者也疏入神宗大怒谪为潮阳典史移病归卒光宗嗣位赠光禄寺少卿】
　　姜镜【越州先贤传字永明余姚人万厯癸未进士授礼部主事进主客员外郎巴拜据宁夏兵围之三月不克宁夏城环湖廷议决湖水以灌其城镜上疏曰宁夏城中百万户不尽贼也而使之一朝尽为鱼鼈乎今巴拜与许朝刘东阳三叛鼎立必有不相下之势若遣权谲之士入城招降而乘机搆会以离其腹心使之自相疑贰然后重兵以临之三叛之俘当献之阙下书奏神宗韪其言既而三叛就殱卒如其策万厯二十年皇储未建郑贵妃与司礼田义潜蓄异谋宰辅莫敢言镜上疏劾奏义大怒条防杖午门外神宗以其言直改票革职卒于家光宗即位追直谏功特赠光禄卿先是镜曾祖荣以劾逆瑾贬外父子羔以忤严嵩罢归及子逢元以修三朝要典忤魏珰见屏姜氏世以直节闻而镜尤卓卓云】
　　孙继有【余姚县志字姚岑万厯丙戌进士除刑部主事时行人髙攀龙以赵用贤去国疏争之与郑材杨应宿相讦攀龙谪揭阳典史御史吴济复争亦被黜继有上疏言髙攀龙杨应宿其为君子小人较若苍素今吴济以救攀龙得贬而凡倾防善者日益恣肆贤否倒置莫此为甚疏入上怒削籍后复起用官至知府】
　　朱燮元【越州先贤传字懋和山隂人万厯进士厯四川右布政天启元年蔺州宣慰奢崇明据重庆反时燮元方入觐就道蜀王率士民遮道留之燮元乃还遣使发诸道兵入援募民徒缮城贼至燮元誓众登陴城百计仰攻不得志罗乾象者贼枭也诸生有防贼营者乾象遣归输意自此贼营举动无不悉爕元复使牙将周斯盛伪为书纳内应而设伏以待崇明至伏起烧其攻具夜半乾象等内变贼营火起崇明策马走乾象等来归时已擢燮元都御史守川朝命甫下乘胜逐北定叙州复重庆贼渡泸水去而其时水西宣慰安位幼弱安邦彦佐之闻崇明反亦乘间窃发杀巡抚王三善贵州大震乃敕燮元总督贵湖云川广五省军务仍巡抚贵州燮元檄滇兵出乌撒蜀兵出永宁而亲移师驻陆广逼大方密令守将许成名佯败诱贼深入薄永宁城邦彦恃勇急战成名与永宁将侠良柱邓玘等夹击之贼大溃遂斩崇明彦移檄位谕以内附位遂率四十八日出降燮元上善后疏条便宜九事崇祯七年加少师防一子锦衣卫指挥佥事九年诏出师讨五洞叛苖悉平之乃又通上下六卫并清平偏镇四卫道路凡一千六百余里设亭障置游徼商贾路处道不拾遗十一年卒赐祭燮元明敏有度量知人善任御苖一以恩信故所在亲附】
　　孙如游【绍兴府志字防文余姚人万厯乙未进士累官礼部左侍郎光宗即位三日遵遗防谕阁臣封郑贵妃为皇太后阁臣方从哲防礼部议如游方署部事奏曰考累朝典礼有以配而后者乃敌体之经以妃而后者则从子之义今遗诏所言礼所不载也礼不载则先帝念贵妃劳当不在无名之位号陛下体先帝心亦不在非分之尊崇疏上封后之命遂寝寻又命封李侍为贵妃册封仪注未上而光宗不豫如游同诸大臣候御榻侍要皇太子欲得皇后位号传谕礼部如游曰册封贵妃仪注臣当次第进呈光宗亦不申侍意颔之而止熹宗立以礼部尚书晋东阁大学士未几告归卒赠少保諡文恭】
　　王舜鼎【绍兴府志字墨池会稽人万厯戊戌进士授刑部郎中深究律例尝曰律死书也而道主生刑严法也而道主慈滥狱枉断縁不识律耳因合纂律例之要名宣慈録时与法曹讯事皆引轻例擢四川参政防旱灾仿常平法以行赈济两台使者俱重焉厯陞吏部左侍郎故事天曹卿贰率扄户逺嫌惟舜鼎不事隠避而人自信其无私拜工部尚书以疾卒諡恭简】
　　陆梦祖【会稽县志号瑞庭万厯戊戌进士知丹徒县有惠政以荐拜御史出按八闽特疏劾中贵髙彩罪恶置之法厯官南京兆尹时魏珰怙权骄横梦祖慨然曰吾宁能结好奄竖茍贪富贵乎遂解组归】
　　钱坤【防稽县志字载万厯辛丑进士入翰林时朝端党论初兴象坤漠然立絶无依附辅臣叶向髙深重之天启中迁礼部侍郎魏忠贤私人目为缪昌期党落职闲住崇祯元年召拜礼部尚书京师戒严象坤奉命登陴分守祁寒不懈帝微行知之遂特简入阁累进少保坤为相颇能自立后引疾告归卒赠太保諡文贞】
　　邹维琏【续献徴録字德辉新昌人万厯丁未进士授推官行取补职方郎中疏请去债帅之报可调补考功防杨涟劾魏忠贤二十四罪忠贤矫防责涟沽直维琏乃上疏言忠贤罪状既盈愿发下法司据律上奏疏入削籍遣戍崇祯初起南通政司叅议厯陞右佥都御史巡抚福建时海寇刘香攻闽维琏大集舟师鼔励诸将至峒山与贼战八昼夜斩首数百焚其舟舰具械殆尽后解官归】
　　周洪谟【越州先贤传字宗稷山隂人万厯进士授福建延平府推官时福州推官周顺昌清名洪谟与之埒称二周天启二年举卓异第一行取补户科即疏劾魏忠贤王体干等不报防珰意欲重困东浙人曰越犹吴也壤比粟均应诏东浙税亩粟如苏松例主漕者已行单徴发东浙人比户惴惴莫敢讼言洪谟曰此吾事也浙抚疏来吾当死生争之及疏至洪谟驳抄曰越东北环海而又有三江之险义虽当输顾安所得粟且僦舟逾险渉钱塘越风涛种种不便时印在掌科洪谟用白头抄叅以上人为洪谟危顾词直终莫能夺议遂止明年顺昌被逮洪谟叹曰二周不独全矣自劾去崇祯改元起吏科给事中吏部尚书王永光改乱铨法洪谟疏劾之寻以病告归】
　　国朝
　　姜图南【旧浙江通志字滙思山隂人顺治己丑进士选庶吉士改御史巡视陜西茶马吴三桂镇抚秦州军伍多逾制图南劾其无人臣礼巡按两淮盐务革桅封革关桥防税革余盐鹾政肃清】











　　浙江通志卷一百六十
　　钦定四库全书
　　浙江通志卷一百六十一
　　人物【一】
　　名臣【四】
　　台州府
　　宋
　　陈公辅【宋史本传字国佐临海人政和三年上舍及第调平江府敎授朱勔方嬖幸当宫者奴事之公辅絶不与交勔有兄丧诸生欲往吊公辅不予告勔不悦讽权要移越州累迁权应天府少尹除秘书郎擢右司諌论蔡京父子怀奸误国又奏朱勔罪恶时有指公辅为李纲之党鼓倡士庻伏阙者公辅自列因辞位后陈三事语触时宰遂斥监全州税高宗即位召还除吏部员外郎疏言今日之祸实由公卿大夫无气节忠义非王安石学术壊之耶议者谓安石政事虽不善学术尚可取臣谓政事害人才学术害人心冯道事四姓八君安石乃曰道最善避难以存身使公卿大夫皆师安石之言宜其无气节忠义也复授左司諌感知遇益罄忠鲠言正心在务学治国在用人朝廷之祸在朋党仍乞増轮对官时有诏将驻跸建康公辅上疏陈攻守之防迁尚书礼部侍郎请祠以徽猷阁待制提举太平观卒赠大中大夫】
　　吴芾【朱子吴芾墓碑字明可僊居人绍兴二年进士始为乐清尉迁秘书正字秦桧与芾有旧欲芾附之而终不能得讽言者罢之桧死乃知处州以荐除监察御史两淮战不利廷臣争陈退避之计芾独奋然曰今日之事进为上防退为无防若误听此大事去矣上至建康芾又言宜驻跸以系天下心时朝廷上下因循芾言欲求死节之士于仓卒之时不若进刚直之臣于闲暇之日去岁两淮失守望风奔溃此秦桧塞言路摧士气之余毒也反其道则见危授命者有人矣荐周操陈良翰良佑为御史皆以諌显俄以集英殿修撰知婺州改知绍兴镜湖废不治岁大饥芾为民请赈并发米募民为役民甚利之除刑部侍郎充两浙安抚使以龙图阁直学士致仕】
　　陈良翰【宋史本传字邦彦临海人绍兴五年进士知温州瑞安县吴芾荐为监察御史孝宗初除右正言金移书求故疆良翰言中原皆吾故土况唐邓淮泗又金渝盟后以兵取之安得以故疆为言而归之汤思退主遣小使卢仲贤李栻良翰言仲贤轻儇无耻栻自北来难信又言庙堂督府议论不同边奏上闻皆阳唯诺而阴沮败之万一失事机督府安得独任其责上矍然称善俄李栻不敢涉淮良翰奏夺其官仲贤輙许金人疆土岁币而还上怒欲诛之宰相请得免遂以胡昉杨由义为审议官与敌议四郡不合困辱而归思退尚执前论正言尹穑附思退撼督府良翰为左司諌疏论思退奸邪误国宜早罢黜孝宗曰思退前议固失然朕爱其警敏冀可效卿其置之良翰曰宰相纵无全才宁取朴实缓急犹可倚赖思退庸狡小黠大痴将误国且警敏二字恐非明主卜相之法既退以语同列穑勃然变色明日亦请对遂罢良翰言职两淮既撤备金大入孝宗始深悔太学生数百人伏阙乞召用良翰而斩思退等思退由是始败良翰除右谏议大夫进给事中以敷文阁待制提举太平兴国宫召为太子詹事召对选徳殿俾极陈今日所未至者良翰上疏曰仁徳治之本功利治之效务本而效自至今承天意结民心任贤能退小人择将帅收军情择监司吏久任皆行之有未至诚能革此八弊则仁徳无累功利自致矣上嘉叹诏兼侍讲未几以疾告老卒光宗立特諡献肃】
　　陈骙【宋史本传字叔进临海人绍兴二十四年试春官第一累迁守秘书少监崔渊以外戚张说进除秘书郎骙封还词头未几出知赣州召还迁秘书监淳熈五年试中书舍人兼侍讲同修国史以言者罢光宗受禅召试吏部侍郎绍熈二年诏陈时政得失骙疏三十条皆切时病宁宗即位知枢宻院事兼防知政事吏部侍郎彭龟年论韩侂胄将为国患不报请祠骙曰以閤门去经筵何以示天下侂胄语人曰彭侍郎不贪好官元枢亦欲为好人耶遂诏提举洞霄宫嘉泰三年卒赠少傅諡文简】
　　谢深甫【宋史本传字子肃临海人乾道二年进士调昆山丞为浙曹考官一时士望皆在选中孝宗召见深甫言今日人才激昻者急于披露或隣于好夸刚介者果于植立或隣于太锐静退简黙者寡有所合或隣于立异故言未及酧而已龃龉事未及成而已挫抑于是趋时徇利之人专务身谋习为软熟畏避因循茍且年除岁迁亦志通显一有缓急莫堪倚仗臣愿任使之际必察其实既悉其实则涵养之以蓄其才振作之以厉其气栽培封植勿使沮伤上嘉纳迁大理丞江东大旱擢为提举常平讲行救荒条目所全活一百六十余万人绍熈改元迁起居郎兼权给事中韩侂胄破格转遥郡州史深甫封还内降请罢其命右司諌邓驲论近习左迁深甫请还驲谓不可以近习故变易諌官姜特立复诏用深甫力争竟不得入张子仁除节度使深甫疏十一上命遂寝每禁庭燕私左右有希恩泽者上曰恐谢给事有不可耳庆元元年拜右丞相余嚞上书乞斩朱熹絶伪学且指蔡元定为伪党深甫掷其书语同列曰朱元晦蔡季通自相与讲明其学果有何罪余嚞虮虱臣乃敢狂妄如此当相与奏之行遣以厉其余拜少保致仕薨諡惠正】
　　黄宜【台州府志字达之天台人淳熈二年进士厯官至敷文阁待制卒赠太子少师宜在朝多所建明力排和议不为权势所屈死之日家无余赀】
　　商飞卿【宋史本传字翚仲临海人淳熙初登进士累官监察御史以言事忤侂胄罢为太常后改司农卿总领江东淮西军马钱粮金陵故有帅漕治所合戎骑二帅留钥内侍号六司宴饮餽遗费动万计飞卿以身率俭节缩浮苛粮饟以裕开禧中擢戸部侍郎】
　　王居安【宋史本传字资道黄岩人淳熙十四年进士为秘书丞迁著作郎兼权考功郎官帝诛韩侂胄居安实赞其决翼日擢右司諌首论陈自强乞追责远窜为朋邪误国者之戒又劾郭倪郭僎窜岭表天下快之继兼侍讲疏言人主公听则治偏信则乱政事归外朝则治归内庭则乱如用人稍误是一侂胄死一侂胄生也赵彦逾与楼钥林大中并召居安言彦逾以赵汝愚不与同列政地遂启侂胄专政之谋汝愚之斥死彦逾之力居多陛下乃使与二人者同升不几于薰莸同器乎疏已具有防闻者除目夜下迁起居郎既供职即直前奏曰陛下特迁臣柱下史者岂非欲使臣不得言耶二史得直前奏事祖宗法也且臣为陛下耳目官諌纸未干乃以迕权要徙他职不得其言则去臣不复留矣帝为改容御史中丞雷孝友论其越职夺官逾年复知太平州入对帝曰卿有用之才也权工部侍郎知隆兴府初盗起郴黒风峒罗世传为之倡于是五合六聚各以峒名其乡并起为贼江西列城皆震朝廷忧之以居安为帅羣盗次第平始终用以贼击贼之防故兵民无伤者徙镇襄阳以言罢嘉定十五年与魏了翁同召迁工部侍郎理宗即位以敷文阁待制知福州卒赠少保】
　　杜范【宋史本传字成之黄岩人嘉定元年进士拜监察御史丞相郑清之妄邀邉功兵民死者十数万中外大困范率合台论其事清之忌之改太常少卿迁秘书监拜殿中侍御史因讲筵奏臣常冒耳目之寄輙忤宰相陛下以其言之不可用又从而超迁之则是台諌之官专为仕途防径陛下但知崇奬台諌为盛徳而不知阻抑直言为弊政则外有好谏之名内有拒諌之实遂极言清之横启边衅几危宗社幷言签书枢宻院事李鸣复与史寅午彭大雅以贿交结帝以清之潜邸旧臣鸣复未见大罪未即行范渡江而归嘉熈四年还朝迁权吏部侍郎改礼部尚书淳祐二年擢同签书枢宻院事凡行事有得失除授有是非悉抗言无丞相史嵩之忌之四年迁同知枢宻院事以李鸣复叅知政事范去之帝遣中使召回会嵩之遭丧谋起复不果于是拜范右丞相力疾入觐上五事曰正治本肃宫闱择人才惜名器节财用仍乞早定国本以系人心帝命宰执各条当今利病与政事可行者范上十二事曰公用舍储材能严荐举惩赃贪专职任久任使抑侥幸重阃寄选军实招土豪疏沟洫治边理财未几卒赠少傅諡清献】
　　郭磊卿【赤城新志字子竒仙居人嘉定七年进士端平初拜右正言寻擢右吏弹劾权幸无所避初理宗微时与鄞人余天锡善既即位擢至执政而人材猥劣朝论不与磊卿既劾之章凡三上天锡竟罢去史嵩之怙权不法磊卿疏已具俟召对奏之而为嵩之耳目所得亟除磊卿起居郎磊卿愤不得言径出国门求去磊卿与徐元杰刘汉弼等号端平六君子卒諡正肃立正諌坊以旌之】
　　叶梦鼎【宋史本传字镇之宁海人以上舍试入优等释褐又试中书授秘书省正字迁司封员外郎进权礼部侍郎兼侍讲丁大全柄国欲挽梦鼎卒辞谢之累迁吏部尚书进签书枢宻院事丞相贾似道欲造闗子罢十七十八两界会子梦鼎以为厉民乃止罢十七界公田法行梦鼎又以为厉民故行之浙右而止进防知政事力辞引疾咸淳三年拜特进右丞相兼枢宻使累辞不许乃与似道分任利州转运使王价尝以言去官及死其子愬求遗泽梦鼎明其无罪似道以恩不已出罢省部吏数人榜其姓名于朝梦鼎怒曰我断不为陈自强即求去四年册杨妃宰相无拜礼吏赞拜梦鼎以笏挥之趋出明日乞还田里诏勉留之进少保力辞疏奏愿上收人心固邦本励将帅饬州县重赈恤扁舟径归瀛国公即位咨访故老梦鼎上封事二年益王即位于闽召为少师太乙宫使航海遂行道梗不能进后二年卒】
　　元
　　陈孚【赤城新志字刚中临海人至元中以布衣上大一统赋署上蔡书院山长擢礼部郎中副尚书梁会奉使安南诘责其世子陈日燇不庭之罪往复三书辞气正直名重当时寻厯建徳衢州两路治中召为翰林侍制卒追封临海郡公諡文惠】
　　明
　　张纯诚【两浙名贤録字尹诚宁海人洪武初擢江南提刑行部至婺源见黄山民病于茶盐奏免之陞监察御史与修律令定官制持议劲正中外肃然一日乞归省高帝因令招集乡郡之旧为方氏兵者纯诚曰臣事陛下十年无丝毫惠利及乡里今归省而首招集乡里子弟以为兵父老其谓臣何帝动容称叹而止山东初定欲择管盐防者而难其人帝曰前张纯诚奏免黄山茶税不可邪遂以为长芦运使未至官而卒】
　　夏迪【两浙名贤録字廷简台州人洪武丁卯举于乡试政刑部授溧阳丞荐陞大理左寺副廷中称平陞文选司郎中拜四川左防政时朝廷遣使采办木植逾越岁时厉气盛行民多横夭迪因入觐备陈民艰得寛免仁宗即位召拜南京左副都御史诏督常州府税先是常困于水灾迪至令郡守等勘实徧召乡之巨室谆切谕之发仓廪赈济公私赖以给助】
　　陈祥【旧浙江通志字从俭天台人永乐甲午举人授南昌府学敎授陞工科给事中奉诏覈诸衙仓粮综理周宻人不敢私汉庶人叛随征有功又奉命与平江伯陈瑄选调江北军吏垣李培言事忤防免官祥上疏力救后以触近侍归】
　　杜宁【旧浙江通志天台人宣徳丁未进士第二厯翰林修撰侍讲迁南京兵部侍郎土木之变宁与于忠肃谦建议请郕王监国社稷赖以复安者宁与有力焉居官清介人不敢犯】
　　范理【献征録字道济天台人宣徳庚戍进士用荐知徳安府随州民数百家田为楚府防卫所占犹输租理奏尽归其田以最超陟福建布政使时大兵勦贼邓茂七等理司馈饷兵皆给食民不加赋擢南工部右侍郎奏各处馈南京粮者自船抵仓多所费每米石费三斗请兵就其船人支三月之饷官取费米岁可十万石以备赈贷从之寻转南吏部左侍郎卒】
　　林鹗【献征録字一鹗太平人景泰辛未进士拜监察御史当是时朝廷方重台諌一时言事之臣捃摭过实鹗独持大体畧细故有不言言必当其实英庙复辟擢知镇江举偏补弊凡前政之废弛者次第兴之漕河经孟渎颇险言者请凿河自七里港引金山上流通丹阳以避之巡抚主其议鹗以其迂远多石且坏民田庐甚多言于大臣请按京口闸甘露坝故迹因而浚之春夏以闸秋冬以坝则道里近而功力省从之廉宪江西多所平反甞以岁饥奏蠲恒赋十五万石遏岭南峒寇不使入境厯陞刑部右侍郎罪无大小必加研审务得其情合于法而后已故狱经鹗所决咸称无寃】
</div>
    <div class="pagination">
<a href="浙江通志_page475.html">上一页</a><span>...</span><a href="浙江通志_page471.html">471</a><a href="浙江通志_page472.html">472</a><a href="浙江通志_page473.html">473</a><a href="浙江通志_page474.html">474</a><a href="浙江通志_page475.html">475</a><span class="current-page">476</span><a href="浙江通志_page477.html">477</a><a href="浙江通志_page478.html">478</a><a href="浙江通志_page479.html">479</a><a href="浙江通志_page480.html">480</a><a href="浙江通志_page481.html">481</a><span>...</span><a href="浙江通志_page477.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
