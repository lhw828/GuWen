<!DOCTYPE html>
<html>
<head>
    <meta charset="UTF-8">
    <title>湖广通志 - 第 327 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 327 页/共 373 页</h1>
    <div class="content">　　常徳府
　　春秋楚平王墓在府东北旧汉寿城
　　战国春申君黄歇墓在府北开元寺
　　晋龚元之墓在武陵县南水经注临沅县南有晋徴士汉寿人龚元之墓铭太元中车武子立
　　宋管师复墓在武陵县北七十里绂紫山新兴舘之西南
　　周徳元墓宋徴士在龙阳县南梅溪
　　明典史青文胜墓在龙阳县西二十里杨家冲
　　辰州府
　　陶唐善巻墓在辰溪县大酉山之九峯岭宋祥符中有人窃发须臾雷雨交作遂莫敢犯
　　周穆王陵在辰溪县钟鼓山
　　宋杨瀬墓在黔阳县南五十里
　　明杨茂墓在沅陵县南七里
　　陈秀墓在泸溪县曾家渡
　　李登春墓在沅州大穴塲
　　胡来缙墓在沅州北门外
　　直澧州
　　周赧王陵在慈利县西十里寳珠山
　　晋车武子墓在澧州东三十里地名萤渚宋王齐舆诗儒生骨朽名犹在髙塜相望巳乱真只恐夜深萤聚处便应泉下读书人按武昌亦有车武子墓仍旧志并存之
　　唐叚古墓在安乡县黄山古南游容州卒桂林逆旅归塟于黄山南麓栁宗元为志其墓
　　五代周朴墓在慈利县天门山
　　宋许恭人墓在澧州西长乐村
　　元邓均忠墓在石门县
　　明华阳悼隠王墓在澧州关山
　　太保李康和墓在州西北三十里
　　侍郎易英墓在澧州北七里新沙桥
　　给事中龚敬墓在澧州南三里梁公冈
　　尚书李如圭墓在澧州白岩山
　　匡文贞墓在石门县
　　直隶郴州
　　楚义帝陵在州学右塜大而圆髙二丈余汉书地理志郴县有义陵祠
　　汉苏仙母潘氏墓即苏躭母在橘井观之左
　　孝妇欧端迁妻蔡氏墓在永兴县治西北昔有人伐墓前树者有风雷之异遂莫敢犯
　　唐刘相国瞻墓在州南五十里良田铺侧
　　五代夀母墓无量夀佛之母在州西周源山
　　罗仙母墓在兴宁县西罗仙山
　　明崔侍郎岩墓在州北下湄铺石马洞
　　何文简孟春墓在州西永宁乡仙冈岭
　　邝忠肃埜墓在宜章县西一里
　　邓尚书庠墓在宜章县东一里
　　朱恭简英墓在桂阳县西谢坡
　　直隶靖州
　　唐王昌龄墓在州西南一百里龙里所
　　五代王净神墓在州西北四十里大山乡
　　宋杨再思墓在州西十五里下乡
　　明知州苏忞墓在州西北四十里龙寳乡










　　湖广通志巻八十一
　　钦定四库全书
　　湖广通志巻八十二
　　艺文志
　　古称文治亦称文教盖一代之风气一方之掌故存焉录前代御制着所本也三坟五典八索九丘逸而良史重楚风阙于三百篇而楚词兴易道防于九师而易通作皆江汉炳灵髙视百代者也采撷英华发挥道奥其源流之逺有可溯焉若其文指事切情有造于荆湖之地者崇论闳议视前志加详或其藻思得江山之助仕宦羇旅之作皆得系于楚云歴代御制
　　汉
　　髙帝封吴芮为长沙王诏
　　故衡山王吴芮与子二人兄子一人从百粤之兵以佐诸侯诛暴秦有大功诸侯立以为王项羽侵夺之地谓之番君其以长沙豫章象郡桂林南海立番君芮为长沙王
　　光武帝封同姓诸侯诏
　　长沙王兴真定王得河间王邵中山王茂皆袭爵为王不应经义其以兴为临湘侯得为真定侯邵为乐成侯茂为单父侯
　　赐岑彭诏
　　大司马习用步骑不晓水战荆门之事一由征南公而已
　　和帝蠲租诏
　　荆州比岁不登今兹淫水为害余虽颇收而多不均浃深惟四民农食之本然怀矜其令天下半入今年田租刍藁有宜以实除者如故贫民假种食皆勿收责晋
　　武帝诏诸将
　　濬彬东下扫除巴丘与胡奋王戎共平夏口武昌顺流长骛直造秣陵与奋戎审量其宜杜预当镇静零桂怀轸衡阳大兵即过荆州南境固传檄而定预当分万人给濬七千给彬夏口既平奋宜以七千人给濬武昌既了戎当以六千人増彬大尉克移屯项总领诸方唐
　　太宗与安陆郡公许绍诏
　　昔在青衿同游庠序博士吴琰其妻姓仇追想此时宛然在目荏苒岁月遂成累纪且在安州之日公家乃涖岳州渡辽之时伯裔又同戎旅安危契濶累叶同之其间游处触事可想公追砚席之旧欢同通家之曩好爰自荆门驰心绛阙览此忠至弥以慰怀
　　宗贬韦坚为江夏司马诏
　　书曰无总货寳生生自庸传曰官之失德宠赂章也则古先哲王不闻好货正心明戒无易纪律然法贵变通罚宜平典罪止其恶过从寛宥庶乎有劝冀乎有惩韦坚是司潭漕妄事兴易饷遗朝廷计其积赃数目甚广朕以衣冠之士岂往求之而奸囘之人是为抑与韦坚已别有处分所司一切不问咸令自新冀有亷隅成予徳化各思变节无贰过焉宣示中外知此朕意
　　宣慰湖南百姓制
　　顷以水潦瀑至沱潜溃溢既败城郭复潴原田连岁大歉元元重困馁殍相望流庸莫返加之以师旅烦之以赋役哀我矜人何以堪命朕君临之道犹郁牧养之政未咎之所降谅在于兹虽天灾流行则有恒数而夕惕若厉岂忘责躬夫振人育物大易之明义也自汉魏以来水旱之处必遣使巡问以安集之国朝因其制焉亦命近臣慰抚俾谕求瘼之意用纾科泛之急宜令中散大夫给事中贺若察往湖南宣慰处置其百姓遭水不能自存者应须赈给蠲免宜与本道观察使商量处置讫闻奏入赍诏书体问周恤宣示郡邑令悉朕怀徳宗遣奚陟等赈给江襄郢随鄂申光蔡等州诏
　　恵下恤人先王之政典视年制用有国之常规故有出公粟以赈困穷弛岁征以寛物力乃者诸道水灾临遣宣抚省览条奏载怀悯恻其州县遭水漂损乏絶户宜共赐三十万石度支即与本道节度观察使计度各随所近支给委本使择清干官送米给州县
　　宪宗授李鄘门下侍郎平章事制
　　凝成庶政必属于长材经制四方是资于硕望况叅酌理本爕和化源茍非杰贤孰允斯任爰立旧徳将谐具瞻淮南节度副大使知节度事管内度支营田观察处置等使银青光禄大夫检校尚书左仆射兼扬州大都督府长史御史大夫上柱国江夏县开国侯食邑一千户李鄘性惟直方器本固冲敏足以成务通明可以质疑怀匡主之忠规蕴经邦之逺畧歴居雄鎭累服大寮台阁藩方动留成式资为重望绰有余材必能翼宣鸿猷导迎嘉祉用是征拜陟于黄枢竭尔訏谟司我号令法期画一俗俾康宁寅亮庶工属在良弼可守门下侍郎同中书门下平章事散官勲赐如故
　　宋
　　户部副使太常少卿燕度可右谏议大夫知潭州制
　　湖湘之南溪蛮剽悍而易扰阹而驯之则亦弭伏恐其失御遂出而啮边其祸亦不细得无肃乂廉治之帅为之良牧者哉以尔具官燕度可醇明忠厚通于世务更荐要剧芒刃愈出俾副大农厥功茂焉宜加赐谏议大夫鱼符犀节往甸南服内以恵斯民外以柔殊俗朕方端扆而朝以迟尔之奏諌矣
　　皇侄右监门衞大将军仲邰可依前右监门衞大将军黄州刺史特封齐安郡公制
　　朕按属籍以观祖宗之世而郏王之后独微顾其位不章显朕甚悯之以尔具官仲邰孝友惇谨善守法度爰命褒录以鸿厥庆刺史重任也郡公髙爵也遥颁诏逮兹谓显休噫唯务学可以正已唯率礼可以保位汝其懋哉
　　赠正节俟李诚之勑
　　蕲春介在疆场然所恃以为险者六闗也朕命荩臣往专守御之责而措置疎畧负我使令尔诚之儒绅之望属分符守蕲以孤城而樱敌锋盖亦难矣慷慨激烈尽其命义合门死难朕甚痛之乃加论撰仍躐崇阶爵之通侯諡曰正节庙食兹土赏延于后夫忠臣之心非慕名禄国家之泽当峻彝章今金印累累未足为尔宠将灭此讐敌始足以慰尔九泉也可赠诚之朝散大夫秘阁修撰加正节侯赐紫章服立庙崇祀额曰褒忠明
　　太祖诏武昌臣民
　　子以躬荷天地百神之眷戡定绥宁疆宇日辟乃者陈友谅弑主僭逆罪恶贯盈自起兵端犯我边境爰兴问罪之师以慰来苏之望滔滔江汉遂底安流总总黎元克全生乐
　　诏羣臣
　　陈氏之败非无勇将健卒由上下骄矜法令纵弛不能坚忍恃众寡谋故至于此使其持重有谋上下一心据荆楚上流守江汉之险跨豫章连闽越保其民人以待机会则进足以窥中原退足以抗衡一方吾安得而取之举措一失遂致土崩此诚可为鉴戒者也
　　诏左相国徐达
　　武昌既平湖南列郡相继欵附然其间多陈氏部曲观望自疑亦有山寨遗孽凭恃险阻尔当抚辑招徕俾安生业其往钦哉
　　诏平章常遇春
　　安陆襄阳横据上流控扼南北自古所必争之地今置不取将贻后忧夫坚城之下难以卒攻缓之则顿我军之鋭气急之恐驱民以冒矢石尔其相机以辑宁之
　　诏叅知政事杨璟
　　湖南地接溪峝恃险负固叛服不常宜多方以取之薄其山寨绝其樵采乌合之徒志在剽掠既无所得势必溃散乘机勦捕胁从开释收复鎭抚以绥逺人
　　叅知政事贺兴隆褒忠诰
　　崇徳报功乃国家之令典舍生取义实臣子之忠诚盛世尚且推恩创业尤当谨礼今寳庆衞指挥同知贺兴隆初称兵于边鄙继受欵于明廷誓为湖湘万里之长城力抵谿峝八蛮之逺界唐兵未出睢阳之势始孤智伯渐强晋阳之城已浸首虽可折心乃不移惜未受大国之封而遽见长星之陨宜颁宠命以慰英灵可追封湖广等处行中书省叅知政事九原有知服此无斁
　　诏却蕲州进簟
</div>
    <div class="pagination">
<a href="湖广通志_page326.html">上一页</a><span>...</span><a href="湖广通志_page322.html">322</a><a href="湖广通志_page323.html">323</a><a href="湖广通志_page324.html">324</a><a href="湖广通志_page325.html">325</a><a href="湖广通志_page326.html">326</a><span class="current-page">327</span><a href="湖广通志_page328.html">328</a><a href="湖广通志_page329.html">329</a><a href="湖广通志_page330.html">330</a><a href="湖广通志_page331.html">331</a><a href="湖广通志_page332.html">332</a><span>...</span><a href="湖广通志_page328.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
