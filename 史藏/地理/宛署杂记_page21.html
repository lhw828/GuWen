<!DOCTYPE html>
<html>
<head>
    <meta charset="UTF-8">
    <title>宛署杂记 - 第 21 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宛署杂记 - 第 21 页/共 25 页</h1>
    <div class="content">　　玉泉山赠普光上人：飞锡何年至，安禅石室中。定时无有见，住处总成空。祗树应千劫，昙花自一丛。冷冷玉泉水，法性本来同。

　　来青轩：登览情无尽，凭轩试一停。平生双白眼，今日看山青。

　　△邬佐卿

　　西山道中：渐与市城远，行随落日西。烟霞供把笔，苍翠入扶藜。山叶同鸥泛，溪声送马蹄。翛然会心处，步步使人迷。

　　碧云寺：四野晴光合，双林一径长。构亭分竹色，凿石引泉香。风劲零寒叶，山回露夕阳。泬寥三万里，明月满僧房。

　　香山寺：曲迳盘云上，千松锁翠微。入林闻梵语，面岭敞禅扉。钟向天边扣，泉从石窦飞。满山黄叶雨，历乱洒人衣。

　　来青轩：轩小能来月，秋深落叶纷。乱禽喧暮霭，一雁入寒云。山翠凭栏得，钟声隔树闻。当杯偕二仲，几酌已成醺。

　　宿远公兰若：柏下青莲宇，高僧得远公。窗悬千嶂月，树纳九陵风。夜磬来墙外，山云堕枕中。尘心销欲尽，何处觅鸿濛。

　　洪光寺：策杖探奇入，山头梵宇开。晴岚飞鹳鹤，秋色绣莓苔。磴转松阴合，云深锡影来。绯徊不能去，随处一衔杯。

　　湖上：凫鹭亦自适，人到一惊翻。落日千山白，澄湖十里昏。乱泉飞马足，几处涌云根。不道身为客，还疑是故园。

　　饭香山寺：炊烟起何处，驻马问斜曛。僧去烧黄叶，人来扫白云。暂分香积黍，同拜洞庭君。一入风尘里，空怀鸥鹭群。

　　△赵完璧（吏部郎 直隶人）

　　朝回望西山：初日早朝回，金天秀色开。彩云连巘崿，翠霭接城隈。幽远牵高兴，奔趋笑俗埃。何时谢朝组，随意踏莓苔。

　　秋日出西直门：秋日避情旷，西风披面凉。征袍红叶满，羸马白沙长。曲水惊闲路，荒池度野芳。碧峰千万点，一望慰愁肠。

　　宿弘恩寺：残阳投古寺，乘月访高僧。佛土风尘净，禅心池水明。玄关欣妙悟，白首绊浮名。半榻三生幸，千缘一芥轻。

　　秋日兴教寺：古寺青林外，轻车白日斜。秋怀开野色，午茗惬僧家。山鸟清吟兴，云松静物华。禅关醒俗梦，坐晚意犹赊。

　　广济寺：迢递驱山径，倥偬入梵宫。长廊喧燕雀，古殿郁杉松。采药神僧去，霏香禅榻空。清魂欲延伫，俗役未从容。

　　望湖亭：云外下长坂，湖南过小亭。寒泉冷石窦，细草暗沙汀。骇鹭开清霭，游鱼破翠萍。钓矶未暂息，波影俗怀醒。

　　△李环（丰城侯）

　　卧龙岗诗一：何处嘘云气，避来此息形。风生沙作浪，日暖树为萍。曲曲成天胜，巍巍结地灵。翠华会幸跸，千古拱皇廷。

　　△袁炜（慈谿人 大学士）

　　冬日过朝天宫：萧飒寒空万木稀，仙宫晴覆晓烟微。风疏云磬随行珮，松落冰花缀法衣。尘隔萝烟知地迥，雪残芝砌觉春归。年来渐欲寻玄理，几向丹台觅静机。

　　△余有丁（宁波人 大学士）

　　帝京午日歌：蕤宾纪良节，金缕应嘉辰。宫阙烟光敛，山河景色新。长安大道直如矢，三条九陌无埃尘。夹槐复道通仙苑，垂柳平堤接绮繙。徐日中天万户动，景风清道千人从。青牛白马纷奔驰，玉路金羁无数控。簪履襟裙何若都，五侯七贵相迎送。妖童挟弹臂飞鹰，娼妓凝妆髻盘凤。陌上相望不相知，络绎追寻海子湄。隐隐朱城围翠幰，深深金谷驻襜帷。珠襦宝带风前解，锦瑟银筝日下披。翡翠屠苏孔雀障，鹅黄大杓鸂鶒扈。买笑追懽日不足，锵金鸣玉环水曲。蹋归百草毒可攘，系出五条命且续。结缕仍将艾叶悬，祓祥却把兰汤浴。但知令序足芳菲，尤喜升平多润沃。我来戚里列侯家，倚阁疑乘天汉槎。云薄黄山朱栱丽，水回素滻绮疏斜。垂菱布藻镜如拭，荫树萦藤席半遮。竟日淹留投我辖，使我不得拥青騧。须臾山黑月欲暮，纷纷轩驷红尘度。公子王孙合沓归，摩肩击毂忘来路。人生行乐须及时，隙中之驹草头露。有歌有舞宜蚤为，虚名虚利何须鹜。君不见楚屈原，汨罗之水空潺湲，又不见晋介推，绵上之山何累累。嗟嗟二子徒殉名，忠君不忘捐其生。遂令后人诵此义，竞舟禁火传为异。我辈生逢明盛朝，康衢击壤歌舜尧。曼倩陆沉在金马，长卿著书茂陵下。得时则驾失则行，何能龊龊与世争。请君醉我一斗酒，酒后耳热发狂走。为君醉书午日歌，午日歌兮奈我何。

　　△杨慎（新都人 翰林院编修）

　　卧佛：金仙疲津梁，云卧恣天行。菩萨叹退位，未尽区中情。二谛凭谁解，松风与水声。

　　西山长短句：望西山，西山迢递庆霄间。峰辉林彩如堪挹，翠壁丹梯若可攀。亦有青乌占紫气，还乘白鹤驻红颜。斗极南陲分王气，天骄北漠控胡关。近接桥陵鼎湖路，太乙勾陈临玉树。遥瞻双阙对氤氛，葱葱郁郁捧瑞云。润接天河起箕尾，根缠维络镇坤文。长安楼阁中天起，峻极相连近天咫。金芙蓉开万井中。庵画屏张三素裹。龙宫鲸吼哓岚青，凤城鸦宿烟光紫。雪晴琼岳转分明，日映名都一何绮。雪晴日映风光和，陌上游人积渐多。相邀帝女柔柔路，其奈王孙芳草何？静婉香车褰翟茀，嫖姚飞盖拥盘陀。杨柳千条金作线，梨花百叶玉为柯。雕俎华筵分内苑，锦场绣野入平坡。行行国艳皆桃李，处处尘香尽绮罗。巨灵赑屃应相避，玄囿萧条未许过。则有青莲千万宇，金榜红墙围净土。锡卓多非汉代名，翚飞各占周原朊。横玉行香尽贵人，挥金资福皆豪贾。菩提花发六时闲，吉祥风动千铃语。海昙仙梵日供张，铢衣宝鬘时歌舞。望山竟如何？由来逸兴多。朝回长拄笏，休沐想鸣珂。三月春将谢，未将避山假。痼疾在烟霞，俗鞅萦晨夜。闲人真遂爱山情，韦曲天西少送迎。短屐踏莎占土脉，奚囊探韵赋春晴。岂似神仙限宫府，爱山空作望山行。

　　夏登毗卢阁：赫曦改东陆，鲜飚转南薰。炎歊深城府，清冷阻江坟。隐几倦文竹，细书厌香芸。眷言承明侣，肃此尘外群。仙梯驾虹出，梵阁排霞分。攀楹低白日，对槛俯朱云。圆方鹄举见，参差鸾歌闻。意树鸣天籁，禅枝绕烟芬。斜景敛平霭，飞雨洒高雯。金罍引清酌，玉麈生凉氛。兴谣吐云藻，摇笔挥风斤。香留荀令榻，书染羊欣裙。奇赏真四美，同咏惭五君。

　　△李言恭（临淮侯 盱眙人）

　　春日同诸公憩法藏庵：塔影青山断，钟声野寺藏。未能超彼岸，聊此问西方。芳草浮春色，桃花带夕阳。入门诸念寂，况复对支郎。春日过翊教寺赠性上人：春到空门长绿苔，远公偏许过宗雷。祗园地本黄金布，西竺经从白马来。谩说浮云应是幻，即看明镜总非台。淹留为话曹溪旨，天外宝花无数开。

　　华岩寺：郭外即沧洲，行歌问钓钩。空山盘细路，破壁绕寒流。洞古僧常卧，花深客自留。尊前啼鸟过，亦解唤人游。

　　湖上：郊原水竹幽，落日竟淹留。草色连僧舍，湖光上寺楼。放歌皆傲吏，款客是轻鸥。且莫论封事，相呼促酒筹。

　　卧佛寺：佛卧知何几？空山掩寂寥。浮生俱是幻，尊酒日须邀。上乘堪谁悟，西方入梦遥。白云封月牖，高枕任尘嚣。

　　香山寺：春草自萋萋，残烟散马蹄。桃花流水畔，僧舍夕阳西。为访三生社，还怜二仲携。旃檀看夹道，能许一枝栖。

　　宿来青轩：地敞千林月，门开万壑霞。花间翻贝叶，树杪见人家。路转溪流折，山回石磴斜。半空聊借榻，高卧似浮槎。

　　过金山寺：不必论羁旅，春风兴自偏。落花惊宿鸟，乱石响流泉。野艘浮鸥狎，山村绿树连。何人当此地，对酒复醒然。

　　过功德废寺：湖天日月开，春色好■〈口卸〉杯。地本黄金布，经从白马来。草萋飞锡处，烟锁散花台。门外双林在，西风起暮哀。

　　龙泉：应自曹溪出，还疑卓锡成。影虚青嶂入，苔冷白云生。华发堪垂钓，黄尘可濯缨。长卿如病渴，何必望金茎。

　　龙泉寺：徙倚曲阑干，山间路几盘。空堂垂薜荔，古树长旃檀。云气沾衣湿，泉声带雨寒。风尘归骑促，惆怅下蒲团。

　　△谢杰（顺天府府尹 福建长乐县人）

　　陵回重过碧云寺：五作祠官遣，重经萧寺过。颇闻谈小品，未解咒多罗。云自无心碧，人如有发陀。回风吹梵磬，不是听鸣珂。

　　寺中有怀二同寅：一入清凉界，春衣尚觉寒。池平光可鉴，山秀色堪餐。香饭积盈钵，雨花飞满坛。因风怀二妙，不得与同看。

　　西山诸刹：西山多爽气，拄笏忆当年。出世原非幻，逃名半似禅。上方看竹到，孤榻抱云眠。信宿五陵道，斜阳何处边。

　　西山望紫气：初日映峰峦，灵光若可餐。气分函谷暖，霞散赤城寒。绛雪零丹穴，彤云覆锦官。终南遗老在，应作紫芝看。

　　白塔寺：谁建浮图礼大千，灵光遥与白云连。孤峰淡扫峨嵋雪，十丈高标太乙莲。飞锡僧归银汉表，梦琼人堕玉山前。化城知近华清路，一柱长擎兜率天。

　　双塔寺：帝城西望郁崔嵬，雁影联翩般若台。灵凤乍扶双仗出，巨鳌遥驾二山来。摩空法界参差现，转日慈轮次第开。圆寂自应通觉海，题名那羡曲江才。

　　和演梵寺莲池宴集诸韵：和朱篆公门字：曾闻莲社长，招饮赴空门。法听多悬解，诗成每细论。千花低拂座，一水曲源通。执耳黄池上，君盟众所尊。

　　和李临淮秋字：君本轻车后，才应定远俦。时偕洛社侣，同赏习池秋。莲布金生地，花开玉满楼。酒泉烽火盛，莫领醉乡侯。

　　和朱光禄高字：大官足佳酝，不减步兵曹。宦况久逾澹，诗情近益豪。寻芳频解佩，抚景屡挥毫。一宿人天外，长随卿月高。

　　和殷职方天字：有美殷无美，三生近佛缘。来游清净土，同赋蔚蓝天。色界三花坠，湖光一镜悬。诗乘堪退虏，好去勒燕然。

</div>
    <div class="pagination">
<a href="宛署杂记_page20.html">上一页</a><span>...</span><a href="宛署杂记_page16.html">16</a><a href="宛署杂记_page17.html">17</a><a href="宛署杂记_page18.html">18</a><a href="宛署杂记_page19.html">19</a><a href="宛署杂记_page20.html">20</a><span class="current-page">21</span><a href="宛署杂记_page22.html">22</a><a href="宛署杂记_page23.html">23</a><a href="宛署杂记_page24.html">24</a><a href="宛署杂记_page25.html">25</a><a href="宛署杂记_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
