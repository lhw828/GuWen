<!DOCTYPE html>
<html>
<head>
    <meta charset="UTF-8">
    <title>宝庆四明志 - 第 8 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宝庆四明志 - 第 8 页/共 67 页</h1>
    <div class="content">　　右上军官
　　务镇官
　　市舶务文一员【聴事戚家桥寳庆二年通判蔡范建有碑记】
　　都税务武一员
　　都酒务武一员【旧二员嘉定中提刑程覃摄守奏请省一员为鲒﨑廵检】
　　比较务文一员【旧二员程覃奏请省一员为鲒﨑监镇】
　　赡军文二员【绍定二年守胡榘奏请省一员为慈溪县丞】
　　林村酒务武一员
　　下庄酒务武一员
　　小溪酒税共武一员【以上并鄞县】
　　奉化酒税共武一员
　　慈溪酒税共武一员
　　象山监酒武一员
　　定海监税武一员
　　石碶寳幢二税务共武一员【鄞县】
　　鲒﨑监镇文一员【奉化县嘉定中省比较务一员置】
　　仓库院官
　　苗米仓文一员【聴事旧县学基嘉定庚辰建绍定元年火守胡榘重建】
　　甲仗库武一员
　　作院武二员添差武二员【添差不常置】
　　医官
　　翰林祗驻治一员
　　盐官
　　国朝旧有支盐场官不系在州县者并令兼管烟火公事绍圣二年勅许决本场亭戸等鬭讼公事不得过小杖十三政和四年建议者谓就场支盐多有搭带于是逐州置仓置支盐官二员其盐场并改作买纳盐场添差监官并押袋官建炎二年兵部尚书卢益奏诸州盐仓官吏投夫无虑百余人每一仓数纲一纲官吏与夫兵梢之费又不知几防途偷盗罪赏至严犹不能禁至般发稽留支请不继客人积压资次动至数月前建议者谓逐州置仓以防私予之弊窃恐其弊今在诸场而又在诸仓也诏令逐州盐仓官前去就场支发三年依旧州仓支盐四年复许就场支盐每场差监官一员于盐仓官或押袋官内选差其余押袋官权行减罢寻有防不系差充支盐押袋官除无兼职之人权罢外有兼管催煎押袋官且令依旧专一监催亭戸煎炼自是州仓置罢不常官亦随之绍兴二十五年勅盐场买纳官衔兼带催煎觉察盗贩二十七年尚书省言昨户部申请罢淮浙路诸州支盐仓各就场支拨今访闻其间场分迂逺客人艰于般请及诸场竞相増加斤数轻重不等二十八年诏浙东路复置州仓诸场官或一员或二员率视剧易为増损庆元府凡十三场并提盐司趂办课利而廪给仰本府长亭杜渎置场台州亦本府支官俸鸣鹤芦花龙头长山四场官旧或差武臣寳庆二年提盐司余铸申乞于文资内选辟得防依
　　支盐仓文武各一员
　　大嵩场武一员【鄞县】
　　玉泉玉女二场各武一员【象山】
　　清泉场监盐押袋文武各一员
　　龙头穿山长山三场各文一员【以上并定海】
　　昌国监文武各一员
　　岱山场监盐押袋武二员
　　东江髙南亭二场各武一员
　　芦花场文一员【以上并昌国】
　　鸣鹤场文二员【慈溪】
　　长亭场文一员
　　杜渎场武一员【以上并台州】
　　造船官
　　国朝皇祐中温明各有造船场大观二年以造船场并归明州买木场并归温州于是明州有船场官二员温州有买木官二员并差武臣政和元年明州复置造船买木二场官各一员仍选差文臣二年为明州无木植并就温州打造将明州船场兵级及买木监官前去温州勾当七年守楼异以应办三韩嵗使船请依旧移船场于明州以便工役寻又归温州宣和七年两浙运司乞移明温州船场并就镇江府奏辟监官二员内一员兼管买木未几又乞移于秀州通恵镇存留船场官外省罢从之中兴以来复置监官于明州
　　监官文一员【场在城外一里甬东厢聴事直桃花渡有亭曰超然晁説之字以道自号景迃元祐中为知名士崇宁后坐上书入邪籍政和初为监官以读书自娯一日部使者来治船事诟责甚峻晁从容对曰船待木乃成木非钱不可致今无钱致木则无船乃宜使者愧去淳熙十年防阳王鈆为监官为立景迃先生祠陆游记之】
　　驿铺
　　迎恩驿【望京门里旁有迎恩亭自建涵虚馆为迎送宾客之地驿亭遂废今为义田庄屋】绍兴四年勅江浙州军置斥堠铺专差铺兵传送文字今府界内铺凡十七兵一百一十二人象山昌国率乗海潮往来府县故不置铺
　　城西铺【望京门外至景安一十里】
　　景安铺【鄞县清道乡地名马铺至西渡铺连江十十五里】
　　西渡铺【慈溪县界至西门一十五里】
　　西门铺【慈溪县至甲山二十五里】
　　甲山铺【慈溪县金川乡至渔溪二十五里】
　　渔溪铺【慈溪县渔溪坊前至绍兴府桐下铺二十五里】
　　右西路
　　砾社铺【甬水门外属鄞县光同乡至北渡铺连江一十二里】
　　北渡铺【奉化县北渡头至南渡二十五里】
　　南渡铺【奉化县南渡头至县下二十五里】
　　奉化铺【本县郭至双溪二十五里】
　　双溪铺【奉化县地名双溪至固海二十五里】
　　固海铺【奉化县地名固海至台州宁海县界海口铺二十五里】
　　右南路
　　桃花铺【东渡门外江之东属鄞县老界乡地名桃花渡北至清水三十五里】
　　清水铺【定海县清水坊前至西门二十五里】
　　西门铺【定海县郭至县五里】
　　右北路
　　河头铺【定海县界育王河头自桃花至此五十五里自此东至芦浦五十里】
　　芦浦铺【定海县地名穿山碶东渡海洋至昌国县】
　　右东路










　　寳庆四明志巻三
　　钦定四库全书
　　寳庆四明志巻四
　　宋　罗濬　撰
　　郡志四
　　叙山
　　四明山府西南六十里绵亘明越台三郡之境周回八百里二百八十峯峯峯相次上拟于莽苍中顶五峯状如莲花疑近星斗【寰宇记云山顶有池其池有三重在台】唐末有髙士谢遗尘隠于是山之南雷尝至吴中谓陆蒙曰吾山有峯最髙四穴在峯上每天宇澄霁望之如户牖相传谓之石窻故兹山名曰四明山中有云二十里不絶民皆家云之南北每往来谓之过云有鹿亭有樊榭有潺湲洞木实有青櫺子味极甘而坚不可卒破有猿谓之鞠侯于是蒙与友人皮日休各赋诗九篇传于世【十道四蕃志及太平广记神仙传云即汉刘纲与妻樊夫人上升之地四明山记云孙兴公得仙梨而上升北梦言云王蜀时许寂少年栖于山学易于晋徴君一旦有夫妇诣山挈一壶酒寂诘之云今日离剡县寂曰道路甚遥安得一日及此颇异之夕以壶觞命酌其夫出一拍板抗声髙歌悉是説剑之意俄自臂间抽两物展而喝之即两剑跃起在寂头上盘旋交击寂甚骇寻匣之饮毕就寝迨晓乃空榻也旧志云山有黄颔蛇长一二尺色如黄金居石缝中天将雨作牛吼声中人亦死】若仗锡山石楼山【寰宇记云一名石柱是四明山防风处】松岩山蜜岩山【古传有仙蜜】雷峯山大雷山【即谢遗尘所隠】峒山【蝙蝠洞在其中峒有四窦或云此即四窻】烽火楼山鸡笼山鼈山【取其形象以名】西山皆四明山之支派也山在郡跨鄞奉化慈溪三县初名明州以此故载郡志其支派之显特者分见诸县
　　骠骑山镇府之北金峨峙其南东直天童太白旁睨鄮峯玉几西南四明诸山尤秀拔此山之大势也【详见各县志】
　　镇明岭府治前一里三十步本一丘阜天禧中李夷庚为守精地理之学以土增之上有佛亭嘉定十三年火次年市民重建观音殿绍定元年守胡榘书镇明岭及圜通道场
　　叙水
　　水
　　海环府境东北迤于南潮入城之东北各有【燕肃潮论曰观古今诸家海潮之説多矣或谓天河激涌亦云地机翕张卢肇以日激水而潮生封演云月周天而潮应挺空入汉山涌而涛随析木大梁月行而水大原殊派异无所适从索隠探防宜伸确论大中祥符九年冬奉诏按察岭外经合浦郡防南溟而东过海康歴陵水陟恩平住南海迨由龙门抵潮阳洎出守防稽移莅句章是以上诸郡皆防海滨朝夕观望潮汐之者有日得以求之刻漏究之消息十年用心颇有凖的大率元气嘘吸天随气而涨敛溟渤往来潮顺天而进退者也以日者众阳之母隂生于阳故潮附之于日也月者太隂之精水者隂类故潮依之于月也是故随日而应月依隂而附阳盈于朔望消于朏魄亏于上下息于朓朒故潮有大小焉今起月朔夜半子时潮平于地之子位四刻一十六分半月离于自在地之辰次日移三刻七十二分对月到之时以日临之次潮必应之过月望复东行潮附日而又西应之至后朔子时四刻一十六分半日月潮水亦后防于子位于是知潮常附日而右旋以月临子午潮必平矣月在夘酉汐必尽矣或迟速消息又小异而进退盈虚终不失于时期矣或问曰四海潮平来皆有渐唯浙江涛至则亘如山岳奋如雷电水岸横飞雪岸傍射澎腾奔激吁可畏也其奋怒之理可得闻乎曰或云夹岸有山南曰龛北曰赭二山相对谓之海门岸狭势逼涌而为涛耳若言狭逼则东溟自定海吞余姚奉化二江仰之浙江甚狭逼潮来不闻涛有声也今观浙江之口起自纂风亭北望嘉兴大山水濶二百余里故海啇舶船怖于上潬惟泛余姚小江易舟而浮运河达于杭越葢以下有沙潬南北横亘隔碍洪波蹙遏潮势夫月离震兊他潮口生惟惟浙江水未洎月径巽干潮来已半浊浪推带后水益来于是溢于沙潬猛怒顿涌声势激射故起而为涛耳非江山浅逼使之然也】
　　初一日十六日子末午末平
　　初二日十七日丑初未初平
　　初三日十八日丑正未正平
　　初四日十九日丑末未末平
　　初五日二十日寅初申初平
　　初六日二十一日寅正申正平
　　初七日二十二日夘初酉初平
　　初八日二十三日夘正酉正平
　　初九日二十四日夘末酉末平
　　初十日二十五日辰初戌初平
　　十一日二十六日辰正戌正平
　　十二日二十七日辰末戌末平
　　十三日二十八日已初亥初平
　　十四日二十九日巳正亥正平
　　十五日三十日巳末亥末平
　　慈溪江源于绍兴余姚之太平山至丈亭而分一贯邑中一环邑前其西北诸山之水未至县五里滙于彭山堰有斗门以泄于江二江皆东来至西渡复合亘府城之北入于海随潮上下
</div>
    <div class="pagination">
<a href="宝庆四明志_page7.html">上一页</a><span>...</span><a href="宝庆四明志_page3.html">3</a><a href="宝庆四明志_page4.html">4</a><a href="宝庆四明志_page5.html">5</a><a href="宝庆四明志_page6.html">6</a><a href="宝庆四明志_page7.html">7</a><span class="current-page">8</span><a href="宝庆四明志_page9.html">9</a><a href="宝庆四明志_page10.html">10</a><a href="宝庆四明志_page11.html">11</a><a href="宝庆四明志_page12.html">12</a><a href="宝庆四明志_page13.html">13</a><span>...</span><a href="宝庆四明志_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
