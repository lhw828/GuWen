<!DOCTYPE html>
<html>
<head>
    <meta charset="UTF-8">
    <title>山东通志 - 第 131 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 131 页/共 194 页</h1>
    <div class="content">　　韩麒麟【昌黎平棘人孝文时齐州刺史慈祥爱民寡于刑罚从事刘普庆説之曰明公仗节方夏不有斩戮何以立威韩曰民不犯法何以杀为必欲立威当以卿应之普庆慙而退】
　　薛　聪【字延智汾隂人孝静时齐州刺史政存寛简吏民安之卒于官阖郡建祠祀焉】髙　植【渤海蓚人齐州刺史尝遇战功当受封植辞曰家荷厚恩正当为国讨贼何可受赏附】鹿生【济南太守详人物】房坚【齐州大中正详人物】房士逵【平原太守详人物】房景伯【东清河太守详人物】
　　隋
　　韦　艺【字世文京兆杜陵人仕周为魏郡太守文帝进封兴郡公出为齐州刺史为政清简士民懐之】
　　赵　轨【洛阳人开皇初为齐州别驾在任四年考绩称最徴入朝父老挥涕送之曰别驾清如水愿以杯水饯轨受而饮之】
　　刘　【字仲逺彭城人文帝时为齐州长史有文武才平陈之役自表请从军后果以功封获泽侯赐赉独优】
　　公孙景茂【河间阜城人由髙唐令厯济北太守曹州司马后拜淄州刺史所在皆有恵政文帝尝谓侍臣曰公孙景茂古之良牧也卒于官诸州吏民赴淄哭奠者日数百人】
　　王　伽【河间章武人开皇末为齐州叅军州使送囚七十余人至京师行至荥阳谓囚曰汝等虽犯宪法枷锁亦大苦尽脱之期以某日至京师如致前却吾当为汝受死舍之而去流人感悦依期而至上闻而异之召见嘉奬更悉召流人赐宴殿庭而赦之擢伽为雍令】
　　元　袤【字孝整洛阳人炀帝时拜齐州刺史寻改州为郡即以袤为齐郡太守为政清简吏民安之】
　　张须陀【农阌乡人大业中为齐郡丞值嵗饥欲开仓赈给官属云须待诏须陀曰百姓倒悬如待奏报当委沟矣先开仓而后上状帝知之不责其后屡胜剧贼以缉捕功进齐郡通守附】乞伏慧【齐州刺史详曹州府】房彦谦【齐州主簿详人物】房恭懿【徳州司马详人物】
　　唐
　　权万纪【太宗时为齐州都督府长史刚直敢言初齐王祐领齐州都督溺羣小好弋猎帝数以书让之万纪谓祐曰上欲王改悔故数教责王诚能饬躬引咎万纪请入朝言之上意宜解祐因上书谢罪万纪见帝言祐且自新帝悦厚赐万纪而仍戒祐祐因万纪见劳而已防责以为卖已遂杀万纪举兵反平陵人勿从曰奈何杀权长史】
　　杜行敏【髙宗时为淄青兵曹叅军齐王祐谋不轨行敏勒兵趋平陵围宫门凿垣而入祐拒门自朝至日中行敏令军士积薪焚之祐乃出械送京师擢行敏巴州刺史】
　　李　杰【本名务光相州滏阳人髙宗时齐州叅军治事明敏案无留牍时人贤之】
　　张知謇【字匪躬幽州方城人嗣圣初为徳州刺史甚有声誉知謇前后凡刺十一州徳为最】韦安石【京兆万年人中宗时徳州刺史政尚清严而存心忠恕民畏而懐之】
　　李务光【相州滏阳人中宗时为齐州叅军为吏详敏有治誉】
　　李　随【宗时为济南太守与单父尉贾贲濮阳人尚衡共起兵谋讨安禄山闻顔真卿守平原遂悉众归之】
　　杜　祐【字君卿京兆万年人宪宗时为济南叅军为人平易逊顺明习典故勤于吏职而治不刻覈议者咸称祐治行无缺】
　　【附】曹全晸【淄州刺史详总部】刘敬和【邹平淄川长山三县令详青州】狄光嗣【淄州刺史详东昌府】李邕【淄州刺史详青州府】顔真卿【平原太守详人物】
　　五代
　　朱　珍【徐州丰人梁太祖时淄州刺史威恵素着时秦宗权屡困梁太祖以兵少忧甚珍募兵于淄青间得万余人太祖大悦遂却宗权时以珍功为第一】
　　翟进宗【晋天福间为淄州刺史杨光逺以骑兵数百胁取进宗不屈见杀及光逺平诏求进宗尸淄人争欲葬之】
　　郭　琼【平州庐龙人仕汉为沂州刺史尝单骑谕贼贼皆解散周世宗闻其贤以为齐州防御使尊礼儒士存恤孤寡嵗饥出已俸以助赈民懐其恵咸诣阙颂徳政诏许立碑】
　　张藏英【范阳人周世宗时徳州刺史尝上书陈边务请于深州李晏口置砦及诱境上亡命者以军愿为主将得便宜击讨世宗悉纳之藏英遂筑城李晏口募得劲兵数千防节度使王彦超巡边为契丹所围蔵英率新募兵往击之契丹遁去围乃解后改濮州刺史】
　　【附】杨师厚【齐州刺史详曹州府】张锡【淄州令详武定府】刘遂清【淄川令详人物】
　　宋
　　尹崇珂【秦州天水人太祖时淄州刺史有善政民诣阙请立石颂徳太祖命李穆撰文赐之】梁梦升【太祖时知徳州亷干清慎尝发前刺史郭贵奸利事贵使都军头领史珪言梦升欺蔑贵奏上太祖怒曰梦升本清强吏必贵所为多不法尔且珪安得为贵作间言乃以珪与贵付中书条问而擢梦升为左赞善】
　　韩　琦【字稚圭相州安阳人仁宗时通判淄州留心民事凡所咨谋预储经济后为庆厯贤相】唐　介【字子方江陵人仁宗时通判徳州转运使崔峄取库绢配民而浮其值介留牒不下且移安抚使数责之峄怒驰驿按诘介不为动事卒不行】
　　曽　巩【字子固建昌南丰人仁宗时知齐州曲堤周氏以赀防里中子髙尤横力动权要州县莫敢诘巩竟寘之法章邱有霸王社剽夺不敢问巩抑配三十人离其党属民为保伍讥察出入有盗则鸣鼔相援每发輙得之盗有葛友者捕之久一日忽自首巩饮食厚赏之假以骑从辇所购金帛夸绚四境盗闻多自首者时濬河调役及齐当给夫二万县初按籍三丁出一巩刮核隠漏遂至九一省费数倍又弛无名渡钱为桥以济往来自长清抵博州以达于魏节省六驿人皆以为便】
　　张待问【英宗时为长山主簿县有卢伯逹者与侍中曹利用聫姻豪横多不法令莫敢问适待问承令乏伯达以讼至庭数其累犯杖之未几伯逹侄士伦为本路转运使人皆劝之引去待问曰卢公贤者肯啣隙公正吏乎士伦按邑果召语之曰君徤吏也吾叔赖君教训之今成善士矣】
　　李　常【南昌南康人神宗时知齐州齐多盗论报无虚日常每得黠盗輙刺为兵使在麾下因尽得其囊括处拔其根株嵗余齐盗尽絶】
　　苏　辙【字子由眉山人神宗时出为河南推官寻掌齐州书记沉静简黙以文学名于时】王吉甫【字邦宪同州人神宗时知齐州亷介不囘一于用法而无縁餙】
　　范纯仁【字尧夫吴县人神宗时知齐州治尚寛厚时盗窃而督偿者系司理狱常满纯仁曰此何不保出使输纳耶通判曰释之恐复累官司故往往待其疾毙于狱以除害尔纯仁曰法不至死柰何以情杀之尽呼至庭下训使自新释之且寛其限及期力不能偿者复自请就系纯仁曰使女为良民吾何惜代偿免之去羣盗感激愧悔相戒毋得再犯】
　　游　酢【字定夫建州建阳人以理学知名神宗时以范纯仁荐佥书齐州判官治敦实行言不妄发留心致知之学与杨龟山俱为理学名臣龟山名时为萧山令】
　　向崇道【哲宗时知淄州修建学宫广生徒学舍肄业其中者月给廪饩士风以振】
　　赵彦若【哲宗时淄州通判民有犯法当死而其亲已老为其子乞命甚哀彦若矜之曰在律亲年九十无侍养者聴谳奏请上果可其奏竟得减死】
　　赵不羣【太宗六世孙徽宗时知章邱县县当山东河北之冲不羣增城浚濠为战守之备当靖康之初金人攻围两月不能下迁潍州通判】
　　李若水【字清卿洺州曲周人徽宗时为济南教授课士规条严简而多寓激厉大观中试天下学官第一靖康时官至礼部侍郎随驾北狩死之】
　　张叔夜【字稽仲开封人重和中知济南府闻羣盗猝至叔夜守御不及取旧赦贼文俾邮卒传至郡贼闻赦至狐疑不决叔夜知其懈夜率劲卒千人其营使逺近鸣鼓疑之贼果奔溃追斩数十里以功进龙图阁学士又出知青州靖康从驾至白沟河絶吭而死】
　　赵叔皎【秦悼王四世孙为徳州兵马都监靖康之难被围凡六战敌登城犹向上射之金人执之大骂不屈而死】
　　【附】唐义问【知齐州详总部】杨激【知淄州详青州府】郭劝【知淄州详人物】赵挺之【徳州通判详人物】晁补之【知齐州详人物】
　　金
　　曹望之【字景萧临洺人世祖时徳州防御使练习钱谷尽心职事有恵政百姓立生祠祀之】徒单绎【义州人大定中厯泰安淄州二刺史有亷名寻同知济南府考最迁棣州防御使】王　扩【中山永平人泰和中徳州防御使被诏赈饥甚有方略徳棣之人皆感之一日行章邱道中见一伟男子举止稍异执而讯之果隣境逸狱大盗众咸以为神盗不敢犯】
　　石抺元【字希明防州路人宣宗时同知淄州军州事剧盗刘竒久为民患方捕讯而赦将至吏请亟迎诏抺元曰吾按贼亦朝廷诏也杖杀之而后宣读阖郡称快贞祐中知济南府平生寡言笑尚节俭居官有守不謟交权贵人以此重其品比之泰山石】
　　梁　昱【宣宗时以兖州观察判官摄淄州事李全之乱昱能催科不扰馈饷无乏军民辑和地方寜谧转运使田琢奏其功迁同知淄州事】
　　兀
　　赵　炳【字彦明恵州泺阳人李坛叛据济南炳请讨之独将千人当北路截守有所俘获輙纵遣之曰朝廷但擒首恶胁从概不治也不旬日而济南平入为刑部侍郎后妖民煽惑将复为乱仍加炳昭勇大将军济南路总管炳至出示逺近自首者免其株连妖党立时解散复开仓赈济而后上闻帝知其忠诚诏嘉奬之】
　　赵孟頫【字子昻宋宗室仕元为济南路总管同知世祖常重其才思而居官亦清慎有守有元掀儿者役于盐塲偶逃去其父求得他人尸诬告同役者狱成孟頫疑其寃留勿决逾月掀儿果自归乃得白郡中称其神明】
　　髙　源【字仲渊晋州人至元间齐河县尹政有遗恵去官十余年民犹立碑颂之】
　　田　夀【字仲仁燕人至元时为临邑县尹莅政亷明豪滑敛手先时防兵在县以牧马为名占民膏腴产二万余亩夀为申请得奉诏检覈悉还之民诸凡不便于民者悉去之民大感悦】
　　康庸【字时中延安人至元间般阳路总管狱多寃滞庸至悉剖晰之邻郡饥民来就食自出俸资造粥厰日给五六百人劝令毋往他所逺去则归程不便士民好义者亦争相助赈又重修淄州学宫务极宏厰有碑纪其事】
　　赵文昌【至元时为长清尹有恵政尝建三皇庙集厯代医书选民间俊秀教而习之以袪民病广恵民药局以是民皆感之】
　　髙伯温【上都人至元间为长清尹劝民树桑至十七万余株又建义仓储粟以给流民之归者境内潴水没田乃立表相地开渠泄水民乐其业立石颂之】
　　杜世昌【四川嘉州人至元间长清县尹时大军南伐所过骚扰世昌出迎抚之秋毫不犯为政公亷明敏长于聴断旁邑疑狱多借其质成】
　　杜　溥【魏县人成宗时济阳县尹邑自金创设以来城郭学校皆未尝备溥曰学校所以养育人材有人材而后有事功乃先建学庙殿庑之制粗立焉】
　　李　载【字从善广川人成宗时临邑县尹亷静自持善决狱无寃滥招抚流移归业者甚众】李惟肃【成宗时为章邱县尹亷明刚断重教化而缓刑罚尝于绣江之岸筑一亭以时游憩顔其亭曰饮江去后民即亭上立碑】
　　尚才英【字世杰成安人成宗时章丘县尹亷直有政声】
　　完顔从善【防古人武宗时邹平县尹长于折狱民称无寃】
　　李仪伯【沭阳人至顺间章邱县尹政为诸县最擢行台御史】
　　刘仁智【上都人顺帝时为长山县尹治尚寛简时称为刘仁主】
　　杜　翺【上都人至顺间为长山县尹持守公亷百姓歌曰前有刘仁主后有杜至公】赵　杞【真定南宫人顺帝时尹禹城县时河决金堤调夫甚急杞以时当冬令百姓苦寒又嵗饥民穷请免其役得报可】
　　明
　　崔　亮【洪武初知济南府修葺城垣建设仓署抚绥得宜士民悦服超拜礼部尚书】陈　修【字伯昻江西上饶人洪武初知济南府时兵燹之余民物凋敝修招集流亡令其复业尝上垦田之策太祖嘉纳之时按察司署燬于火修即以府署为按察司署而葺旧开元寺为府署不伤财不扰民明初推济郡贤守必曰崔陈云】
　　徐　安【洪武间知济南府精于吏冶表帅有方凡钱谷簿书留难淹滞之剔厘殆尽人皆敬畏之以忧去吏民诣阙奏留至景泰初致仕】
　　张　椿【南直寜陵人洪武间知邹平县创立庙学修建公署兴举废坠政尚寛平民懐其恵】郑　敏【河南人洪武间知齐东县恤民勤政赋役均平以亷干陞北平知府】
　　赖原俗【浙江处州人洪武间为章邱县丞清操自励爱民如子凡公事至乡鄙必量地逺近裹粮以从虽刍薪亦无所扰后迁户部员外郎】
　　何　源【南直吴江人洪武间以博士弟子试为徳州牧时青兖间蝗大起独不入徳州之境嵗饥能多方赈救以功迁梧州守】
　　王　省【字子职江西吉水人建文时为济阳县教谕靖难兵攻破济南省坐明伦堂集诸生告之曰此堂曰明伦今日之伦安在痛哭触柱而死其女静在籍未字闻燕兵起曰吾父必死于难乃携幼弟来济阳求遗骸归之】
　　薛　慎【南直淮安人永乐时知长清县有恵政以亲防去洪熙元年长清民知慎服阕诣阙乞慎再任吏部尚书蹇义言长清已别除令更易不便帝曰置令以为民也但得民心屡易何害竟复任】方　防【字仲年浙江淳安人永乐时授平原县为治简易爱民尝为贼所执民相率入贼中曰柰何执吾父母泣下沾衣贼怜而还之秩满陞凔州同知去】
　　周　密【南直寳应人宣徳时知平原县锄奸恶植善良除政兴礼教修城濬湟民忘其劳】黄　礼【山西阳曲人正统时为新城县丞清亷爱民县有民田为水冲沙压厯年额赋犹在礼奏请除之民感其恵指为黄公坵】
　　侯　宣【河南封丘人天顺间知厯城县敏于从政凡赈荒弭盗无不惬上意而逹下情而奏免俵马一事犹为人所不敢行之事民感其徳立祠祀之】
　　李　儒【陜西泾阳人天顺间知邹平县亷正公平勤于抚字以内艰去】
　　姚　显【陜西咸寜人天顺间知齐东县聴断不施鞭扑反覆劝谕必使两造自相悦服而后燬其词曰无留后日形迹也秩满陞太仆寺丞】
　　李　泰【湖广郴州人天顺时知禹城县连年饥馑泰每嵗请蠲不避忌讳民赖以生】刘　文【四川巴县人天顺时知临邑县公亷仁恕政教兼举调繁淄川民思念之立祠于学】白行顺【陜西清涧人成化间知济南府招抚流移劝辟荒土每行县輙赈防防独就见孝行之士寻陞山西防政士民遮道留之】
　　王　璟【山西阳曲人成化间同知济南府有亷干名巡抚牟俸荐知府事贤声日起超擢河南布政使】
　　衞　英【山西洪洞人成化间为济南府同知志行髙洁莅政严明陞开封知府去郡之日行李半肩童仆数人而已郡人尝肖其像于趵宊泉以祀之】
　　韩　熙【南直蘓州人成化间为徳州同知州当水陆要冲应酬靡暇上官知其亷干委调无虚日熙皆措置咸宜事克有济时称其能】
　　张　庆【河南钧州人成化间知章丘县持身公正人不敢干以私至于摘伏惩奸超寃释枉物无遁情而人不犯法阖邑称神君焉】
　　刘　谧【河南罗山人成化间知邹平县政尚平易时有蝗食稼狼噬人谧祷于神其患皆息】李　兴【河南嵩县人成化间知邹平县莅政严明持身亷静考绩为州县官第一】
　　杜　忠【山西河隂人成化间知新城县课农桑兴学校辑强民赖以安】
　　梁　骥【成化时知禹城县能均徭减羡节用爱民】
　　俞　諌【浙江桐庐人治时知长清县尝悯流民失业境内凡有河壖地令其耕种官给牛籽而嵗收其租储仓出息防年即以是还赈之】
　　李　恕【陜西富平人治间知徳平县年饥私出积谷平粜以缓市价司府素知其贤亟檄邻境之丰收者移价买补以足其额因舟车运费不支民争襁负而属之】
　　余　翺【南直定逺人正徳间知厯城县不受请托不畏强御上官称其能行取监察御史】杨　武【字岐山陜西华州人正徳中知淄川县邑淄水悍决素为民患武隄防疏导曲尽机宜沾溉民田数千余顷民甚赖之】
　　龚　谅【嘉靖初知徳平县直寜津盗起掠徳平谅率吏民御之力屈遇害事闻诏赠济南府通判官其一子】
　　计元勲【浙江嘉兴人万厯末分守济南道抟击强豪尝拂中官魏忠贤意被逮赴京民追随至京师几数百人后珰败旋复官】
　　郑崇俭【字大章山西平阳人万厯末济南兵备道守正不阿僚属咸倚赖之】
　　董复亨【北直元城人万厯间知章邱县博学有文誉闻张居正柄国遂致仕】
　　马斯臧【河南祥符人万厯间知长山县清慎明敏为州邑名宦第一】
　　赵文炳【北直任县人万厯间知新城县日食蔬食客非文防不设鱼菜祭胙则脯腊而藏之以供往来行李宪司皆重其亷尝分恵腥庖文炳辞不受】
　　秘自谦【北直晋州人万厯间自知莘县调任济阳所厯皆有善政逾百年人犹立石颂之】南拱极【山西安邑人万厯时知陵县适大旱妖民程章聚饥民千余人将约期为乱拱极集民兵夜捕获之亟毙于法捜得妖书及名籍对众焚之絶不一览反侧者乃自安事平得澍雨有秋】王　霖【河南祥符人万厯间知徳平县抵任即计擒巨盗又超雪已谳之寃狱全活数十人百姓感之】
　　蔡懋徳【南直昆山人崇祯时分守济南道时防城残破两司三道皆缺人懋徳兼摄五篆出抚流移入总钱谷昼则兵巡夜则谳狱如是者嵗余口不言劳寻陞本按察使】
　　邓　谦【湖广孝感人崇祯时济南兵备道十五年济南城破谦与季父有徴母莫氏并宗族宾从死难四十余人诏赠光禄寺卿】
　　茍好善【陜西醴泉人崇祯时济南知府十五年城破好善及二子皆自经死时同知陈虞卿通判熊列献亦同时死难虞卿南直人列献湖广孝感人】
　　韩承宣【崇祯时知厯城县城破承宣与妻妾皆死之今祀双忠祠】
　　朱迥添【山西潞安宗学贡生崇祯时知邹平县城破迥添死之】
　　秦三辅【陜西三原人崇祯时知新城县李九成叛掠新城三辅与训导王协中并骂贼而死】张日新【浙江建徳人崇祯时为齐东县教谕十五年城破日新与妻方氏子光裔俱自缢于明伦堂】
　　宋希尧【崇祯时知临邑县十五年城破希尧死之】
　　【附】赵璜【济南知府详总部】朱大典【章邱令详总部】
　　兖州府
</div>
    <div class="pagination">
<a href="山东通志_page130.html">上一页</a><span>...</span><a href="山东通志_page126.html">126</a><a href="山东通志_page127.html">127</a><a href="山东通志_page128.html">128</a><a href="山东通志_page129.html">129</a><a href="山东通志_page130.html">130</a><span class="current-page">131</span><a href="山东通志_page132.html">132</a><a href="山东通志_page133.html">133</a><a href="山东通志_page134.html">134</a><a href="山东通志_page135.html">135</a><a href="山东通志_page136.html">136</a><span>...</span><a href="山东通志_page132.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
