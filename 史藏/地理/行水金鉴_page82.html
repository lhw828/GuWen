<!DOCTYPE html>
<html>
 <head>
  <meta charset="utf-8"/>
  <title>
   行水金鉴 - 第 82 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   行水金鉴 - 第 82 页/共 93 页
  </h1>
  <div class="content">
   十九日从洛阳城东北行三十里上邙山二十里下坡到孟津县宿谷城山旧名替亭县西六十里耸出冈阜之上瀍水出其下水县西五十里平地发源东南流六十里至洛阳东南入洛
　　二十日从孟津县东北行二十里至孟津渡口古城惟存基址而巳南傍邙山北依大河南北不过三四里是日东风渡河甚快渡口少隘此二十里内对县处河阔有数里中有滩有五六里长二三里阔再西两邉髙原又隘矣东行沿邙山又寛望邙山尽头即巩县界过此岸稍髙数余里到孟县西闗宿
　　二十一日出孟县北门西北行数里上土坡过石桥又土谷中行二十五里下坡又二十五里至济源县进南门出西门宿一路柿枣树极多是日大雾西有层峦乃王屋一带也东北是太行皆隐隠望见泷水县西源出莽山其水或防或续至双泉寨始盛出琮山口穿石暗流至勲掌村如沟渠又东至县西四里水始汹涌经县西城下绕流城北又东南入于溴水古谓之溴今谓之泷即白涧水武山在西北十五里姑嫂山在武山北溴水出焉天井如盘在西北石上有数顷其流若井水自上溢相接而落若倚劒然二十二日因泷水涨难渡进西门出东门西北行五里许谒济渎庙碑石虽多皆御祭文也从元朝起者傍有古柏枝榦如虬龙称将军焉多娑罗树枝叶茂盛俱合抱者白杨亦多合抱旁有三渎神祠后有北海神庙亦多御祭碑殿前即东原也俗称通北海出庙西行三里许有龙潭潭皆芦苇约二畆许云此源三年来三年去然去来实无定或其年水来民以此种水稻并无大沟通流也又西北行五六里上灵山北望太行髙而平西望王屋则重峦叠嶂峰岫参差秀拔之甚遥见天坛顶髙出诸峯之上是日复至济源县宿
　　二十三日进济源县西门出东门东行三里许段家园面前一带俱绕泷河五里过石桥十五里北望太行诸峰卓立重重无尽因微雨不甚眀白低处即五龙口沁水出焉广济河出此又东南行十里柏乡镇又东行四十里至怀庆府由西门绕南门到东门宿一路道路寛平济水低而清直绕城河荷花极盛从南流其势亦缓广济河髙而浊东流甚急与清水交处下清上浊髙低缓急各行其性絶不相和也丹河县东北十五里源出泽州界内穿太行曰丹河口唐改怀水南流二十里入沁
　　二十四日从懐庆东北绕城行三里许渡沁河值水涨流甚浊又七里许过大丹河水亦浊比沁河一半之寛过二十里舗又五里至许良大镇又北行十里到山下丹河南行小丹河名为九道堰实従丹河支分第一条沿山麓东行浅隘如沟常因水发淤垫以此济运甚觉艰难因昨夜大雨泥泞难行四五里许至汤王庙宿
　　二十五日早过河内县治即向东南行过广济河桥瓦屋村龙津桥夹树头至温县宿是日行五十里二十六日从温县东北行十五里赵堡镇又十五里司马镇武陟县界十五里至小司马十五里至武陟县南闗宿黄河县南十五里沁河源出沁州绵山穿太行达济源合丹水绕武陟县城北由东而南入于黄河沁河性善变迁冲决之害甚于黄河毎年修筑不能一劳永逸也
　　二十七日从武陟县北闗东北行过沁河阔约二三十丈水甚浅且浊绕城东行上南入河东岸即木栾镇居民稠密约数千家两面隄岸亦髙三十里至修武县南门过预河桥至西闗丹河约七八里寛五六尺深进西门出东门过小丹河桥河绕城北行又东行满泽图巩庄铺万箱铺离县二十里一片平田丹河两岸及四野枣栁俱多又过二三村庒至获嘉县西门宿清水河县北十五里源出辉县西南小清河县南四十里
　　二十八日进获嘉县西门出东门东北行二十五里至合河镇北行过石桥桥有九洞不甚髙东通大船又东北行三十里至辉县宿县在髙原上一路林朩脩竹水沟芦苇乃水乡景象也百门泉源出蘓门山下泉通百道故名一名卫源以卫河发源于此虽以百门名然实逾千万不可胜数自山麓平地遍涌石窦中仰出累累如珠滙为巨陂方广数顷渊涵澄澈净无尘滓上有威惠王祠殿名清晖外有灵源涌金喷玉秾翠洗心诸亭亭有古今名贤题咏甚多卫河县西即百泉滙流南经新乡东绕府城北防淇水流入于隄口经大名府濬县山东馆陶临清入漕河以纳于海莲花泉县西五里突出于地一曰小百泉世传晋水伏流至此东南入卫卓水泉县西八里平地涌泉东南入卫三渡县西四里百泉之支清水县西南七十里峪河县西南五十里源发太行山麓二十九日从辉县东闗北行五里至梅村过此即百门泉陂渟数顷泉如聮珠而上中有清辉阁颇似西湖湖心亭松柏回绕北倚山麓楼阁殿亭排列于后小山上啸台安乐窝亦頺坏从西岸南行看头闸二闸复回东南行五里许向西步行二里许看礼字闸水颇猛又西行四里许看智字闸水稍缓又五里许看信字闸水更缓此三闸俱用两水门又南五里许至云门镇又东南行三十里到新乡县北闗过桥黄河系东西城脚下行也近因水大河面寛有数丈绕城至东闗宿衞河源发苏门山诗云泉源在左是也泉通百道涌自山麓石窦及平地水势屈曲至合河镇凡三十里此衞水合小丹处稍行而东迳新乡北门民乐桥歴河透曲里二村凡六十五里自此东流径贺生屯濒卫辉府北门一里东入大名濬县界卓水源在辉县城西十里平地涌出经云门流新乡县合河镇西北入卫清河源出辉县西南七十里山阳镇东南经获嘉县界至新乡合河店正西与卫合今自获嘉境内即防于小丹河此河止存故道毎逢雨集太行万壑之水滙焉卫水溢出邑西北苦之按改丹入衞议曰改丹入卫犹改沁入卫也其地形之高下水势之缓急泥沙之淤塞开筑之阻絶与沁水同卫不能容沁而受其害矣独能容丹而受其害乎丹河源出山西穿太行屹坦坡狄家岭南注而下中间分散有十八道小沟渠民间引为灌田总流南经张店至刘村入沁水首尾三十余里与卫水相通者系上下沟渠内东流第二道由清化镇南有金鎗狗跑等泉水相聚迤而东经修武治南北转城东门外又东经获嘉县北又东名蒋河至新乡县西北名河店入小清河而因以入于衞相沿凡百余里名为丹之支流而实非丹水矣若欲将丹水全身由张店改折而东过狗跑泉达卫则丹至张店地势倾下入沁甚易势不能挽若从上面东流第二道小沟渠决河达卫则丹正向山岭而下奔溃倾跌横截不住何由东流议者徒欲引丹入衞杀沁一二耳而増卫害十九奚为可哉总之改丹改沁为救徐邳以南漕运计耳而北地运道如兖豫刍粮所系疗肠内而塞咽喉此所谓救一河患添一河患也万厯间总河舒委勘后其事遂寝
　　八月初一日从新乡县稍西行四十余里至八栁树店又西南行三十里到原武县宿
　　初二日进原武县城出东门东行二十五里过张家隄口五里至阳武县北闗又东南行过两道隄到古伦集宿
　　初三日从古伦集南行至缕隄东行四十里至于家店十五里荆隆口镇二十余里荆隆口大工内有积水隄旁有古黄池碑未详稍东即栁园头渡口两日水涨漫滩竞无渡船又东行二十里到陈桥镇宿初四日从陈桥镇南行七八里上船北风颇厉扬帆破浪自辰至午后到南岸淤滩拖行约两时始抵滩岸从淤泥中行四五里至干岸二十里刘家店又数里入汴城东门宿【即开封府省城也】
　　初五日抚军又留住数日
　　初九日午刻始行三十里至黒江口渡头水涨流甚急无船可渡行人俱望洋而叹仍回旧寓宿
　　初十日觅船不得复住一日
　　十一日早出北门北行三十里上船顺风渡甚利三十里到封邱县宿
　　十二日从封邱西北行二十里东戴村里许西戴村二十里到延津县东闗东北行二十里过沙门镇一派沙地满目荒凉十五里进胙城县宿黄河故道在延津县二十八里明天顺间迁于于家店淹没土地沙鹻黄河原自今之阳武北新乡西南东北经延津汲县胙城至大名府濬县大伾山北入海即禹贡东过洛汭至于大伾处胙之河禹之旧迹也周定王五年河徙砱砾胙流乃塞汉文帝十二年河决酸枣东南流经封邱入大名府长垣县至山东东昌府濮州张秋入海水经所谓东至酸枣又迳东燕县故城北是也隋唐以来屡经决溢胙不详其有无宋熈宁十年河溢衞州自王供埽至汲怀州等处北流遂絶胙于是宜无河矣县圮于河疑在熈寜前也金正大中复以河患徙县当是二十年决卫州之时但不知北流既絶何时而复注也既徙且复湮矣金明昌五年河犯武城隄泛至金山明年诏凿新河在今新乡县南复经于胙元自原武决而东南流经阳武封邱兹流复絶沙没新州盖其时也迨至明时迁徙不常皆未去境内正统十三年大溢仍循阳武故道直抵张秋景泰四年又徙而南百年来故道皆积沙为患今其遗迹自小店伍疃社新州城棘针舗呉安屯董固班枣丁家庄林家庄等处以至滑县广狭不同宛宛可见其经县南乃决酸枣故道也今自沙门一带县西呉安屯至县西北董固等处积沙绵延数十里皆飞砾走碛之区胙之土田无防矣沁河故道俗名孟姜女河自武陟县流经胙境北行与汲县相接在汉隄西久塞汉隄自新乡西南入卫境东北至胙城又北入汲县小店西南有大隄一股由店南而东蜿蜒防百里一股由店西而北入汲县界一名古阳隄防河隄自汲县东接胙城抵直滑县防城隄县东西南接延津北抵滑县
　　十三日由胙城西北行三十里一派沙地并无树朩村庄飞沙成堆衰草零落始至一村庄长里许十五里到卫辉府城郭巍峩旧为潞王府宫墙犹存有望京楼緑琉璃瓦极髙耸下即如村楼四方砖筑回阑玲珑进东门出西门过大石桥即卫河也水不甚深两沙岸人家稠密至闗厢宿卫河在汲县西源出辉县苏门山南经新乡东绕府城北会淇水经濬县达临清至天津入海斮胫河源出淇县西北五里东南流入卫河昔商纣斮朝涉之胫因名一名太和泉又名阳河淇水源出林县西南七十五里阔五步深可二尺水经注曰淇水出河内林虑县【即林县】西大号山山海经曰淇水出沮洳山疑大号沮洳一山异名也绵厯太行而东自濬境西北入界南流至枋头入衞水帘洞在青岩山东南层崕上寛广丈许深可数丈洞中出泉澄莹可鉴枋头城在淇县南八里卫河北即淇水口也魏志曹操于淇水口下大枋朩以城堰遏淇水东入白沟以通漕运因名枋头
　　十四日从卫辉府出西门东北行十五里官路西三里许谒比干墓内多古碑夫子书殷比干墓四字出庙门狂风大作飞沙满天又行二十五里至界碑有麦秀古墟碑雨渐大风吹雨如细石扑面又五里过斮胫河桥又五里有卫多君子碑至淇县南门外有殷三仁故里碑东立贤圣君六七故都碑有大墙门内琉璃殿因雨大不及进谒进南门有柏台县治前书古朝歌雨大衣湿风吹寒甚即宿北门
　　十五日从淇县北二十五里至髙村桥桥平多孔水流甚急水从东来折南流箭许过桥渐往西行是日风虽大喜天霁一路西望诸山甚近峰峦大小不一水帘洞海子等俱在内三十五里至宜沟驿两旁多栁树有栁廊牌额路旁有扁鹊墓碑有侍中血溅帝衣坊有墓祠进汤阴县南门内即岳武穆故里有庙下店宿荡水县北二里源出牟山下水经注曰荡水东与长沙沟水合二水旣合下流河隘难容而洹水亦时泛溢万歴初屡溃居民苦之万歴中郡守常公由大坡青塜髙城改入卫河安澜数十年嵗久壅淤复屡决害顺治十四年知县康允叔奉府檄疏河二十里阅两月竣工刻石记之羑水县北八十里源出西山水经注曰羑水出荡西北韩大牛泉四十里流羑城北水积成渊方十余步深丈余东至内黄与防水防地理志曰羑水至内黄入荡者也今与荡水别流入卫水冝师沟县西南二十五里即长沙沟也经晋鄙故垒北以下伏流至小滩出经伏道东北流至桓人山与荡水合淇水县西七十里东流三十余里入淇县界广润陂在府东南四十里安汤二县界地势洼下荡河及万金渠二水注焉盈则入洹以达于衞后漳水南下塞洹故道陂水不能入洹而洹水反泄于陂陂日益广当夏秋涨溢没田数千畆民病之郡守常公览地形为疏治由葛家庄凿渠荡水至髙城河口入卫自枉流桥至杨家庄补筑旧隄以障渠水又自戴家沟疏濬陂水入洹于是二水有归黄河故道县东夏庄小张等处【看河纪程】
　　行水金鉴巻一百六十二
　　钦定四库全书
　　行水金鉴巻一百六十三
　　江南按察使傅泽洪撰
　　两河总説
　　十六日从汤隂县北行四十里至彰德府隂雨甚久泥泞难行进南门过万金渠桥不甚寛从西东流绕城支分灌漑原入安阳河过鼓楼北门五里至安阳桥河面四五丈阔又北行四十里至丰乐镇北临漳河下滩四五里至河邉浊水急流北岸坍圮西望羣山东望林朩有曹操疑塜铜雀台此水往东更寛水发汪洋地湿难行复回至府宿洹水县北四里俗曰安阳河源出上党洹氏县洹山在长子县东过隆虑北黄水注之又东北出山径殷墟又东北过邺城南谓之新河自邺东经安阳县故城又东过内黄县北东入于白沟春秋左氏曰声伯梦涉洹水图经曰洹水源出林虑西北平地涌出初甚微小东流九十里至安阳界泉脉渐大又曲屈东北流六十里至州北入洹水县今曰洹氏县在泽州髙平然无洹水盖邑迁改不常天下之水皆发源于山洑而再发出自平地济与百泉是也夫淄渑之合古人能尝而知之洹水洑发于林虑浸发于安阳无可疑矣漳水俗曰浊漳河尚书禹贡曰覃怀底绩至于衡漳职方氏曰河内曰冀州其川漳水经注曰浊漳源出上党长子县西之发鸠山东过县南合尧水梁水曲屈从县东北流东过壶闗屯留潞县合众水其流颇大又东过武安县东清漳出乐平南少山自涉县东南来注之世名其处曰交漳口遂东过邺县西而东径三户峡为三户津又东而汗水注之又东径西门豹祠自祠北径赵阅马台西遂自县东北入阳县即今磁州州之东北有永乐浦浦西五里俗谓之祭陌河即西门豹投巫处在安阳界魏武帝引入邺城经铜雀台下水激有声不絶长鸣沟在临漳县西门豹史起李仁伟所作引水渠曰西门曰天平曰金鳯曰菊花曰望云曰百阳【皆天平】曰天井曰利物今曰漳河旧自安阳丰乐镇北东流过临漳南又东北至馆陶县南入卫正德庚辰秋水溢南决自安阳显王村南流折而东至崔家桥又东过永和吕村入卫袤百余里当水盛时广四十里凡安阳土田悉注污潦其患甚钜万金渠在县西北二十里深一丈五尺阔八尺邺都故事曰魏都邺后起石塞堰自安阳南引洹水入邺自邺入临漳东至洹水县当时漑田有万金利因名髙平渠源出县西三十里自髙平村堰洹水入渠东流灌漑至县西南流至官道七里越道入广润陂
　　十七日从彰德府南行一路烂泥十五里魏家集十里二十里铺路旁栁树成隂西有羑里城稍南有文王演易处碑离城七里过汤河石桥再进汤隂县北门出东门东南行十五里乃至土冈又十五里到皮家庄天微雨将至屯头见卫河有一道河従西来问土人云有四十八里长雨水所积从山邉起二十里到屯头即卫河马头因水大两岸树朩皆在水中又大雨积水难行二十五里到大名府濬县西门过桥宿桥颇大两邉俱有店房卫河自淇门入界受淇水径县城西又东北受洹漳二水至直沽入海波罗河在童山西麓白祀童山二陂在城西二十里亭子陂在城西一里长丰泊在县西二十里即白祀童山二陂所汇毎逢夏秋雨集水泛渰田后疏凿成渠南起交卸村北扺屯子镇工成九十余里野鲜沮洳蒸民乃粒白龙潭黒龙潭在县西南四十里一在大隄之西一在大屯东南四时不竭井固潭在井固村其源不测相传中有水兽东北入卫槛泉在善化山下共七十有二尔雅曰槛泉正出正出者涌出也近日湮塞过多荆家砦张家洼王枫园石桥头东阳涧西阳涧大屯之大泉小泉则最著者梨水今湮没无考黄河故道县西南自石济径黎阳遮害亭走大伾山下南为黎阳津宋南渡后河身南徙流沙壅积山阜重叠大有深谷为陵之势
　　十八日大雨不及行
　　十九日从濬县西门绕城至南门南行二十五里至滑县北门绕城至南门卫河水溢道上水积难行宿滑河在县南径北而东淇河一名王莽河冀州图云西従河内界入黎阳庆临河西十四里至王莽河东行永济渠在庆临河西北三十里自濬县入界东北入内黄界黄河故道在县西北二里县东北有苗固鱼池蔡胡诸漯皆河经流处今淤
　　二十日出滑县北门稍东行三十里白马陂有斩顔良处碑西望大伾山东一带白沙即黄河故道又四十里至井泉镇宿
　　二十一日从井泉镇东北行约五十里至内黄县因雨大即宿
　　二十二日从内黄县东北行四望雨水如河泥烂难行辰刻雨止行三十里至双黄集临卫河由东北过河河水泛溢两崖立土颇髙又二十里至泊口镇北行二十里过双庙一名红庙东北行二十余里至魏县南门宿
　　二十三日从魏县东南行四十里至大名府西门八里至大名县西门宿地形卑洼昔多卫漳水患今漳水北迁广平卫河修隄坚厚可无水患一路栁隂甚盛
　　二十四日从大名县北行绕大名府城东门外东北行三十五里至小滩镇过卫河出镇北门东北行数里淤沙一道寛五六里又三十五里到东昌府冠县南门宿
　　二十五日从冠县南门少西行五十里至馆陶县又东北行三十五里至孙儿寨宿
　　二十六日从孙儿寨东北行二十里过卫河河甚湾曲至东南复西北穿临清州城入运河运河从东南来为汶河十五里到临清州进西门过运河至东门住饭后南行二里许至板闸看汶运卫三坌口交界处本州城跨两河新旧周连二十九里巍然巨观由水路泝防通出崇武遵淮泗　按汶水为防通河元自安民山开渠汶絶济直扺临清建牐三十有一度地髙下逺近以节蓄泄卫水为永济渠始炀帝百门泉东北引淇漳洹之水为大河以巡幸名御河或曰即汉屯氏河流八百里至元城又五百十里入临清牐四曰会通临清【阙】　　　桥四曰广济济永济通济广济在卫河中济在汶南支永济俗名天桥通济石桥如牐制水涨涸以时蓄泄并在汶北支洲一在汶卫环流之中财货聚焉自元以来名曰中洲其东砌以石如鼇头突出筑观音阁于上四牐建左右如足广济尾其后曰鼇头矶俗谓观音嘴天下河渠涓滴之水皆闗漕运余俱不论论济以北东惟汶水发源泰安莱芜至堽城挟沂泗南入漕北流四百五十里达州西卫河出卫辉东北流九百五里达州州受两河之水合流北放千一百七十里扺大通河距京师百六十里州实据河漕之喉当南北之冲故曰第一津州旧设有牐有坝有浅铺沿河穿泉植栁以便漕惟汶流遇旱辄浅嵗加浚挑如故盖闗天时非人力也
　　二十七日出临清城过河三十五里孔家集十五里至窦父坊屯宿
　　二十八日从屯南行二十五里梁家浅四十里至东昌府北闗又四十里至栖鸡渡河东宿此一带傍河河从府大湾直南北又一大湾余小湾亦多
　　二十九日从栖鸡绕河南行二十里窝城二十里张秋城北渡河出正南门西南行至大坝漫地皆水云系沙河水从西来者南坝实土北坝有三石洞杆船过水必须拔坝又西行路湿泥烂牲口俱陷地势低洼者一望如河如此二十五里至扠河过大石桥宿桥下水亦大东南流里许通沙湾入运河运河水发则有水少旱即干其积水在曹州洪闸口
　　三十日从扠河口东南绕出大路行淤泥中二十五里至黒虎庙又东南绕小路二十五里过硝皮口又三十五里至郓城县西闗宿
　　九月初一日从郓城东南绕水行至西南三十里武安集二十五里邓家楼二十五里清浪集俗呼沙土集宿一路因水大皆绕道行
　　初二日从沙土集西南绕道行三十里杨寡妇集三十里定陶县又泥水路行五十余里至曹县东闗宿初三日暂歇一日
　　初四日从曹县东闗东南行数里八里湾二十余里过新月隄数里至防堤头西望二里许傅家集大半坍入河中南行二里许至断堤头西乃一大埽湾埽防河从西冲东复折西南行对岸亦系曹县地一带栁树甚盛又从防堤东南行数里过桑村寺东小堤头东行二三里谢家集隄内东行十二里望鲁集数里石香炉旧决口又数里下小堤东北行十余里曹家集宿
　　初五日从曹家集东行十二里浮堽集即单县界又东行数里外即董家营水渡口有月堤从马家寺起至朱家楼前止八百余丈系三堤缕河因水大难涉不及到又二三里至大王庙直北半里许即黄王庙直北半里许即黄堽集亦系大村荘又东行数里望孟家楼河亦近从此东行三十余里朱家楼格堤又数里姜家庄至马良集宿
　　初六日从马良集东南行数里王家庄上堤西去里许接单县缕堤堤带西北上东南透出皆成废堤堤外郭家寨堤内朱家楼东行三十余里王家堂水涨漫堤防有四五十丈小船过口行数里范家集又十余里盘龙集宿此一带离河逺近不等立堤上皆不见河又因水涨一望汪洋大约此处对毛城铺此堤共长七十二里从盘龙集到堤头止有二十二里至徐州一百三十六里毛城铺离徐州约一百四五十里
　　初七日从蟠龙集东南行里许上堤东行十余里孙家寨至堤尽头李道华双楼下堤皆泥水路十余里又小堤行数里有南宫寺往东北行数里陈家楼东南行二十里李伯调家集宿
　　初八日从东南水路行十八里李家集绕水行二十里官庄从小堤行数里皆黄河近邉处东北望大谷山小谷山南望王家山三面峯峦无数又行至河邉有一楼及草房数间特出河岸急流冲激不至淹没下系石岸故也内即大谷山离河里许有石坝接到小谷山之麓俱有栁树村庄沿河滩行二十里至河滩冲道一山独髙山足耸出河内水溜铿然有声此为蘓家山又行二三里至徐州观音门过渡沿城西南行三四里至下洪宿簸箕山州城南九里东西有二下有簸箕洼处久成湖南山之水交注于此民田多污万厯间作二石狗镇之湖终未底今赖奎山一线防之泗水源出山东泗水县陪尾山其源有四因名其水由境山厯茶城南流至州城东北与汴水合嘉靖间汴水北徙出秦沟泗水至茶城即与汴水合循城东南以达于淮汴河一名沁河一名小黄河按一统志汴源出河南荥阳县大周山东流至中牟县入黄河沁河出山西沁源县径山东流至河南怀庆府入黄河又按漕河志河居中汴居南沁居北河南徙则与汴合北徙则与沁合故此立名有三今沁水久不达惟河合于汴尔汴由西来势甚湍悍迤州城东北与泗水合故称汴泗交流自嘉靖末従西北出秦沟流至州城东南而下亦通塞靡恒至百步洪今湮新洪城东南里许有桥吕梁洪城东南五十里共长七里孔子观于吕梁悬水见丈人即此九里沟城东九里秦沟城东北三里隆庆中成大河今汴由之夹沟城北六十里有驿有桥双沟城东九十里有镇大彭沟龙沟湖淀沟扬尸沟皆在城西北三十余里与五河并分流以达于汴狼豕沟城东南二十里今为黄河要冲漷河源出山东滕县入昭阳湖薛河出滕薛境西流防昭阳湖自金沟口达于泗
　　初九日登云龙山有黄茅冈子房山诸旧迹云龙山在州城南二里许时有云气蜿蜒如龙东岩有石峰匝围中峰因装成大佛面方数丈覆以殿宇及诸大士参差错置
　　初十日从徐州下洪东堤行数里绕三山头东南行三十里至杨家洼新埽工对岸张家桥东北即吕梁城因水大惟河堤髙处始有人家过三山头东行无山矣又数里至小店险埽工又十余里至房村村落颇大八里至双沟西有新冲口子过渡至双沟宿此一带堤外淤滩颇髙堤内地洼如井南走四五十里乃灵璧磬石山羣山环绕离河甚逺
　　十一日从双沟上堤东行数里转东北行即绥寜县界数里至丰山头西邉低者为龙虎山西近河邉有小土冈上有庙对岸即王家山丰山对岸即鲤鱼山复东南行至陈家楼又二十里对岸即鳯皇山稍东为董家楼内有灵璧一段张韩二堡桩工又东南行十里南行十里朱家楼内有王家塘余家塘孟家湾等处堤南有土山又东行十里至戴家楼险埽工二百三十余丈又有一湾顶塘险工向东南又成韩家庄险工向西北去又五工头险工此处河身从西北绕东南至象山复往西北从东绕过邳州诸险工又东南行十里至韩家庄宿有大险工四百余丈十二日从塘东行数里火神庙南行数里复东南行魏家庄东行王家楼对岸即皂河口里许至张家嘴一带有桩工巳至睢宿界矣又东行数里蔡家楼险工往东南行彭家堡险工内皆有月堤又数里朱衣城九龙庙内有缺口水潭至小古城涉水至渡口过宿迁至公署宿此一路南望皆平田水洼北岸马陵山一带黒土冈宿迁城后即在土冈上矣
　　十三日留宿迁公署
　　十五日从宿迁东南行过二郎庙萧家渡杨家庄东行至河北镇渡白洋河过草坝复西行望河自从西北来也又里许即归仁堤起头有闸两邉有河堤西河往南颇寛至虹县归仁集有五十里石堤因防水开防闸北有旧缕堤一道通镇市南接草坝因天雨不及逺去仍回白洋河宿
　　十六日从白洋河街行三里许桃源县界至新堤头东南行三里许连着堤头又行五里对岸古城又十五里有草亭对岸九里冈险工又十五里西南一湾又连防湾至烟墩险工内有月堤上水坝台甚长七八里至桃源县以土堤为城离堤约半里三里至龙窝险埽工月堤内有潭水东行数里有草庵对防王家嘴又南行数里复东行五六里李家口大王庙地方宿
　　十七日东行二十里复南行数里髙家湾东行数里西呉城内有旧缕堤对岸有呉城南去遥堤又南即洪泽湖近来水涨堤北有千丈缺口田土皆水又东行河邉陈家庄对防玉皇阁险工又东对岸清河县此处旧时即张福口今断又东上小桥过河从皮家厰稍南过清口到甘罗城上岸河从清河县西来顺清口北湾惠济祠北始绕东行烂泥浅至惠济祠乃南北矣近因清水大皮家厰及清口皆清水又二十里至龙汪闸过桥进署
　　二十日早出署从西南行二十五里至武家墩上堤即洪泽湖髙家堰之长堤也傍湖俱石岸可称坚固惜太低不无水涨搧空之虞置有减水坝寛数丈又十五里至髙家堰闗帝庙内有碑文及御祭亭系眀总河潘公季驯梦神授诀成功奏请建庙者也又二十里至石工头从此皆朩工矣二十里至髙良涧有减水坝又二十里至周桥宿云昔年此地亦通运道今筑断置减水坝一座
　　二十一日早行五里许古沟东减水坝寛二十余丈又里许古沟西减水坝寛五十余丈又数里至唐埂减水坝阔四十余丈又里许唐埂又十余里即翟家坝因有土埂最髙不用筑堤此去西北数里渡【阙】家口三十里可到老子山有数千家烟火商贾往来甚多三面皆水淮水即出其西南陆路可通盱眙约八十里盱眙至翟家坝止六十里坝之东去地土稍髙其堤东一带地势低洼一望惟见水草而已复回骑过髙良涧至髙家堰宿
　　二十二日从髙家堰过武家墩由横堤至大墩视三岔口出水以一半绕墩灌入运河置东水闸以缓其势不至直冲难受以一半归助烂泥浅同入黄河此处为新清口又从七里闸绕太山墩堤堤北岸有甘罗城旧运河即甘罗而西南入运河因黄河灌淤今改数里又北行新庄闸对岸惠济祠又北行至文英店望隔岸止以一堤而攩黄河矣又过鳯阳厰减水坝至清江浦进署
　　是役也因靳公毎年所进河图俱不称
　　防凂予绘黄运两河图进呈然非亲歴山川城郭则位置岂能无误于是束装就道自五月十九日出河署至九月十七日进署歴三省阅四月计程则万有余里非挥汗于炎云亦日之中即委顿于烈风暴雨之下道途所经古迹间志一二诸水源有闗系两河者俱一一考订详明至名山胜迹具载各府州县志书不敢猎取以侈博雅云间周洽竹冈氏识【看河纪程】




　　行水金鉴卷一百六十三
　　钦定四库全书
　　行水金鉴卷一百六十四
　　江南按察使傅泽洪撰
　　官司
　　舜曰咨四岳有能奋庸熈帝之载使宅百揆亮采惠畴佥曰伯禹作司空帝曰俞咨禹汝平水土惟时懋哉禹拜稽首让于稷契暨皋陶帝曰俞汝往哉【舜典】
　　据舜典有云嵗二月东廵守至于岱宗五月南廵守至于南岳八月西廵守至于西岳十有一月朔廵守至于北岳觐四方诸侯而考制度其首协时月正日同律度量衡夫其考制度既以律厯为先则四岳为羲和四子必矣有能奋庸熈帝之载者谓有能奋起其功以广尧之事见于巳试之效者将使之宅百揆也盖舜未即位凡在位者所以言事无非尧之事也使宅百揆者将使之居度百官之任犹后世之为宰相也亮采者辅相之义与寅亮天工之亮同尔雅曰亮左右也以是知亮有辅相之义亮采者辅相朝廷之事畴如九畴之畴谓天下之事各以其类无不顺也惠畴此盖宰相之职也载事也采亦事也旣曰熈载又曰亮采者盖前之所言熈尧之事见于巳试之效也后之所言将责之以将来之效以亮舜之事也于是四岳同辞荐禹曰伯禹作司空盖禹于是时以司空居平水土之任巳有成绩矣故四岳举之将使舜自司空擢升百揆之任也薛氏以百揆为司空之职其説失之矣俞者然其所举也既然其所举于是称美其平水土之功而勉之曰惟时懋哉懋勉也禹拜稽首尽敬于君也让于稷契暨皋陶所谓推贤逊能也俞然其所推之贤也汝往哉不许其让也【林之奇尚书全解　荟蕞云蔡传解四岳谓以一人而总四岳诸侯之事通考遂附防之曰四岳所领四方诸侯有在朝者皆非也林据孔传谓即上羲和之四子亦未然愚意四岳即四方诸侯之长犹周之二伯也下文十有二牧即十二州牧则知四岳为四方诸侯长矣禹平水土有成绩即擢升百揆之任今之司河者能尽厥职亦得入居黄阁岂得谓古今人遂不相及哉】
　　季春之月命司空曰时雨将降下水上腾循行国邑周视原野修利隄防道达沟渎开通道路毋有障塞【月令】广平曰原国也邑也平野也沟渎与道路皆不得不通所以除水潦便民事也古者沟上有路【郑康成注】夫司空掌土之官凡此所命皆土之事故以命焉时雨应时之雨也方春物生需雨泽之时故其雨谓之时雨时雨然或过滛则趋下之水反上腾而为灾故命以预备之术也循行则行之有序周视则视之无遗修利则修而利之使无害道达则道而达之使无壅开通则开而通之使无穷皆欲其无有障塞而巳障言蔽显以为隠塞言窒虚而为实凡此皆预备水灾之术也【方慤礼记解义　此经言预备水灾之术语语与今之河政相闗切月令之命司空乃行水者之所当遵循而无怠者也道路即道路之有水者障塞二字最有味不修利不道达不开通即为水所障塞矣】
　　孟秋之月命百官始收敛完隄防谨壅塞以备水潦【月令】顺秋气收敛物也八月宿値毕毕好雨完隄防谨壅塞以备八月也【郑注】
　　阳为出故春主发散隂为入故秋主收敛聚土而壅之之谓壅升土而壅之之谓塞隄防大故欲完而全壅塞小故欲谨而慎凡此所以备水潦而巳【礼记解义】夏气舒发则修利堤防无有壅塞秋气收敛则全隄防谨壅塞水在天地间最为流通不可壅之物而其盛衰消长亦因乎时夏潦不可隄也故修利而无壅秋潦则可隄矣必壅塞之唯谨虽一通一障不同而其为民御患则一而巳【应镛礼记纂义　此经言百官犹之乎今之大小河官也八月正秋汛之时完全隄防谨慎壅塞深得行水之精蕴矣】
　　川衡毎大川下士十有二人史四人胥十有二人徒百有二十人中川下士六人史二人胥六人徒六十人小川下士二人史一人徒二十人　川衡掌廵川泽之禁令而平其守以时舍其守犯禁者执而诛罚之【周礼】川流水也禹贡曰九川涤源舍其守者时按视守者于其舎申戒之【郑注】
　　川衡者平知川之逺近寛狭及物之所出官及师徒多者以其川路长逺廵行劳逸故也中川小川之等自若常法故少差　水钟曰泽泽与川不同官今川衡兼云泽者泽与川连者则川衡兼掌之谓若济水溢为荥泽荥泽则与济连则管济川者兼荥泽掌之如此之类皆是【贾公彦疏】
　　泽虞毎大泽大薮中士四人下士八人府二人史四人胥八人徒八十人中泽中薮如中川之衡小泽小薮如小川之衡　泽虞掌国泽之政令为之厉禁使其地之人守其财物【周礼】
　　泽水所钟也水希曰薮禹贡曰九泽旣陂尔雅有八薮【郑注】
　　虞亦度也度知泽之大小及物之所出用中士尊于川衡者以其泽之所出物众多胥徒少者以其廵行处近故也中泽小泽巳下皆如川衡者自是常法山虞林衡川衡皆不言国独泽虞云国泽者又有不同皆互见【贾疏】
　　王氏曰使其地之人守其财物则人自为守所以泽虽大莫或害其养蕃　李嘉防曰泽属乎国惧民因地以致争今海之沙岸潮之波渚凡利入之厚无不租扑于官而后渔焉此之谓也【王与之周礼订义按经言大泽大薮即如今山东济运之昭阳蜀山等湖江南潴水之射阳汜光等湖以及山阳海州奉裁之苇荡营是也为之厉禁则小民不得侵占而容蓄之水足以济运守其财物则苇草不致荒芜而刈获之后足以供料岂不大有禆于河工者哉】
　　掌固上士二人下士八人府二人史四人胥四人徒四十人　掌修城郭沟池树渠之固【周礼】
　　树枳棘之属有刺者也【郑注】
　　掌修城郭沟池者谓环城及郭皆有沟池云树渠者非直沟池有树兼其余渠上亦有树也云之固者总城郭已下数事皆是牢固之事也【贾疏】
　　刘执中曰浚沟之土所以为城也凿池之土所以为郭也沟池深于外则城郭固于内用其深以増髙也渠又在其外所以出水因之设固植朩其上守固之材出焉　郑锷曰城郭本于筑者有时而倾沟池本于凿者有时而塞树则所植以为阻塞之朩也渠则所以通不行之水也渠有时而浅涸树有时而枯槁则吾所依以为固者不足恃矣故掌固修之盖治坏之名也【周礼订义　此经言掌固虽指固守疆圉然树渠二字似与河事相闗渠水道树种栁渠以通水树以固隄亦河上之最要务也当仿而行之】
　　司险中士二人下士四人史二人徒四十人　司险掌九州之图以周知其山林川泽之阻而达其道路设国之五沟五涂而树之林以为阻固皆有守禁而达其道路【周礼】
　　周犹徧也达道路者山林之阻则开凿之川泽之阻则桥梁之五沟遂沟洫浍川也五涂径畛涂道路也树之林作藩落也【郑注】
　　开凿之者谓若禹凿龙门之类桥梁之者若十月舆梁成之类是也【贾疏　愚按川泽之阻疏云则桥梁之固矣此通达其陆路也若川泽有壅塞处则疏浚之水路不亦通乎二义相兼乃备】
　　司空公一人本注曰掌水土事凡营城起邑浚沟洫修坟防之事则议其利建其功凡四方水土功课嵗尽则奏其殿最而行赏罚【韩诗外传曰山陵崩阤川谷不通五谷不植草朩不茂则责之司空】世祖即位为大司空建武二十七年去大【建安十三年又罢司空置御史大夫】属长史一人千石掾属二十九人【汉官目录云二十四人】令史及御属四十二人　汉承秦凡山泽陂池之税名曰禁钱属少府世祖改属司农考功转属太仆都水属郡国孝武帝初置水衡都尉秩比二千石别主上林苑有离宫燕休之处世祖省之并其职于少府毎立秋防刘之日辄暂置水衡都尉事讫乃罢之少府本六丞省五又省水衡属官令长丞尉二十余人　州郡皆置诸曹掾史【汉官曰监津渠漕水掾二十五人　后汉书百官志】
　　初秦汉又有都水长丞主陂塘灌漑保守河渠自太常少府及三辅等皆有其官汉武帝以都水官多乃置左右使者以领之至汉哀帝省使者官至东京凡都水皆罢之并置河隄谒者汉有水衡丞五人亦有都水丞后汉都水使者有参军二人盖亦丞之职任　舟楫署令汉主爵中尉属官有都船令丞水衡都尉有楫櫂令丞【文献通考】
　　水衡都尉从第五品　都水使者从第五品　河防谒者第六品下　监淮海津都尉从第六品中　永平二年正月尚书令髙肇奏都水台请依旧二使者参军事谒者并录事令史亦随事更立诏曰使者置二可如所奏其下属司唯须充事耳亦何劳多也参军录事并更置一谒者加二令史依旧肇又奏诸州谘议记室户曹刑狱田曹水曹集曹士曹参军悉并省之【魏书官氏志】魏尚书郎有水部晋武帝受命置水部后又置运漕凡三十五曹康穆以后有水部后又省　大司农统都水长东西南北部防曹掾及渡江哀帝省并都水孝武复置　侍御史有水曹　都水使者汉水衡之职也汉又有都水长丞主陂池灌溉保守河渠属太常汉东京省都水置河隄谒者魏因之及武帝省水衡置都水使者一人以河隄谒者为都水官属及江左省河隄使者置谒者六人　诸州置都水从事各一人【晋书职官志】晋元康中初都水使者有参军二人复有水衡都尉有主簿为前后左右中五水衡令悉皆有之又有船曹吏【文献通考】
　　司空一人掌水土事舜摄帝位以禹为司空契之子曰冥亦为夏司空殷汤以咎单为司空周时司空为冬官汉西京初不置成帝绥和元年更名御史大夫为大司空哀帝建平二年复为御史大夫元夀二年复为大司空光武建武二十七年去大字献帝建安十三年又罢司空置御史大夫魏初又置司空　【魏世】晋景帝为大司空置掾十人有水曹一人无属　咸熈中晋文帝为相国有水曹掾属各一人　晋杨骏为太傅掾属有水曹置属　赵王伦为相国亦置掾属四十人【其中必有水曹】宋髙祖为谘议诸曺有水曹　初晋元年镇东丞相府有运漕其后又有水曹髙祖为相曹则犹二也　尚书晋西朝有水部曹又有运曹江左有运曹康穆以来犹有水部曹后又省　宋髙祖初加置水部　侍御史晋西朝有水曹凡十三曹而置御史九人　都水使者一人掌舟航及运部【此宋世之事】秦汉有都水长丞主陂池灌漑保守河渠属太常东汉省都水置河隄谒者魏因之汉世水衡都尉主上林苑魏世主天下水军舟船器械晋武帝省水衡置都水使者而河隄为都水官属有参军二人谒者一人令史减置无常员晋西朝有参军而无谒者谒者则江左置也怀帝永嘉六年胡入洛阳都水使者爰濬先出督运得免然则武帝置职便掌运矣江左省河隄【此追叙晋世之事】　都水使者第四品　参军谒者第七品【此又宋世之品级也　宋书百官志】
　　宋孝武帝孝建元年冬十一月癸卯复立都水台置都水使者官【宋书孝武帝本纪】
　　宋都水使者有参军二人【文献通考】
　　凡诸将军公督府诸曹有水曹　都官尚书有水部曹【南齐书】
　　齐有都水台使者一人有官船典军　梁初亦有都水台使者一人又有大舟卿有丞有主簿陈因之后魏北齐有水部属都官尚书掌舟船津梁之事亦置都水台二使者有参军后周有司水大夫小司水上士有舟中士【文献通考】
　　隋尚书省有水部郎　天监七年以都水使者为大舟卿是为冬卿置丞及功曹主簿　大舟卿梁初为都水台使者一人参军事二人河隄谒者八人七年改焉位视中书郎列卿之最末者也主舟航隄渠陈承梁皆循其制【隋书百官志】
　　隋初有水部侍郎属工部炀帝除侍字　开皇二年废都水台入司农十三年复置仁夀元年改台为监更名使者亦为监炀帝又改为使者寻又为监加置少监又改监及少监并为令领舟楫河渠二署　都水有丞舟楫署有令丞炀帝置河渠署令丞各一人【文献通考】
　　唐工部尚书其属有四四曰水部凡津梁道路治以九月水部主事二人龙朔二年改水部曰司川天宝十一载改水部曰司水水部令史四人书令史九人掌固四人　水部郎中员外郎各一人掌津济船舻渠梁隄堰沟洫渔捕运漕之事京畿有渠长斗门长诸州隄堰刺史县令以时检行而莅其决筑有埭则以下户分牵禁争利者　都水监使者二人正五品上掌川泽津梁渠堰陂池之政总河渠诸津监署凡渔捕有禁漑田自逺始先稻后陆渠长斗门长节其多少而均焉府县以官督察　丞二人从七品上掌判监事凡京畿诸水因灌漑盗费者有禁水入内之余则均王公百官　主簿一人从八品下掌运漕渔捕程防而纠举之【武德初废都水监为署贞观六年复为监改令曰使者龙朔二年改都水监曰司津监使者曰监武后垂拱元年改都水监曰水衡监使者曰都尉开元二十五年不隶将作监有録事一人府五人史十人亭长一人掌固四人初贞观六年置舟楫署有令一人正八品下掌舟楫运漕漕正一人府三人史六人监漕一人漕史一人典事六人掌固八人上元二年置丞二人正九品下掌运漕隠失开元二十六年署废】河渠署令一人正八品下丞一人正九品上掌河渠陂池隄堰鱼醢之事凡沟渠开塞渔捕时禁皆颛之飨宗庙则供鱼鲏祀昊天上帝有司摄事则供腥鱼日供尚食及给中书门下嵗供诸司及东宫之冬藏渭河三百里内渔钓者五方捕治之供祠祀则自便桥至东渭桥禁民渔三元日非供祠不采鱼【唐有河隄使者贞观初改曰河隄谒者有府三人史六人典事三人毎渠及斗门有长一人掌固三人鱼师十三人初有监漕十人从九品上大歴后省兴成五门六门龙首泾堰滋隄凡六堰皆有丞一人从九品下府一人史二人典事一人掌固二人贞观六年皆废】河隄谒者六人正八品下掌完隄堰利沟渎渔捕之事泾渭白渠以京兆少尹一人督视　诸津令各一人正九品上丞二人从九品下掌天下津济舟梁坝桥永济桥以勲官散官一人莅之天津桥中桥则以卫士拚埽凡舟渠之备皆先儗其半袽塞竹所在供焉【唐改津尉曰令有録事一人府一人史二人典事三人津吏五人桥丁各三十人匠各八人京兆河南诸津隶都水监便桥渭桥万年三桥有丞一人从九品下府一人史七人典事二人掌固二人贞观中废　唐书百官志】
　　唐工部尚书一员【正三品南朝谓之起部有所营造则置起部尚书毕则省之隋初改置工部尚书龙朔为司平太常伯光宅改为冬官尚书神龙复旧也】侍郎一员【正四品下龙朔为司平少常伯】尚书侍郎之职掌天下百工屯田山泽之政令其属有四一曰工部二曰屯田三曰虞部四曰水部总其职务而行其制命凡中外百司之事由于所属咸质正焉水部郎中一员【从五品上龙朔为司川大夫】员外郎一员【从六品上】主
　　事二人【从九品上】令史四人书令史九人掌固四人　郎中员外郎之职掌天下川渎陂池之政令以达沟洫堰决河渠凡舟楫漑灌之利咸总而举之凡天下水泉三亿二万三千五百五十九其在遐荒絶域殆不可得而知矣其江泗自西极达于东溟中国之大川者也其余百三十五水是为中川其又千二百五十二水斯为小川也若渭洛汾济漳淇淮汉皆亘达方域通济轴轳従有之无利于生人者也凡天下造舟之梁四【河则蒲津大阳河阳洛则孝义也】石柱之梁四【洛则天津永济中桥霸则霸桥】朩柱之梁三【皆渭川便桥中渭桥东渭桥也】巨梁十有一皆国工修之其余皆所管州县随时营葺其大津无梁皆给船人量其大小难易以定其差　都水监使者二人【正五品上汉官有都水长属主爵掌诸池沼后改为使者后汉改为河隄谒者晋复置都水台立使者一人掌舟楫之事梁改为大舟卿北齐亦曰都水台随改为都水监大业复为使者寻又为监复改监为令品第三武德复为监贞观改为使者从六品龙朔改为司津监光宅为水衡都尉神龙复为使者正五品上仍隶将作监】使者掌川泽津梁之政令总舟楫河渠二署之官属凡虞衡之采捕渠堰陂池之坏决水田斗门灌溉皆行其政令丞二人【从七品上】主簿二人【从八品下】録事一人府五人史十人掌固三人　舟楫署令一人【正八品下】丞二人【正九品下】舟楫署令掌公私舟船运漕之事　河渠署令一人【正八品下】丞一人【正九品上】府三人史六人河隄谒者六人掌修补隄堰渔钓之事典事三人掌固四人长上渔师十人短番渔师一百二十人明资渔师一百二十人河渠令掌供川泽鱼醢之事祭祀则供鱼醢诸司供给鱼及冬藏者毎嵗支钱二十万送都水命河渠以时价市供之　诸津令一人【正九品上】丞一人【从九品下】津令各掌其津济渡舟梁之事【旧唐书职官志】
　　五代史无职官志唐臣萧希甫传有河堰牙官李筠告本军谋反周本纪显德五年秋七月乙酉水部员外郎韩彦市铜于髙丽二事则五代时亦有水部与都官属官矣余无闻【小谷口荟蕞】
　　晋天福二年九月判详定院梁文举奏以前汴州杨武县主簿左墀进策十七条可行者四其一请于黄河夹岸仍防秋水暴涨差上戸充隄长一年一替委本县令十日一巡如怯弱处不卑处置旋令修补致临时偷决有害秋苗既失王租俱为堕事隄长处死县令勒停敕曰修葺河岸深防田农毎嵗差隄长巡检深为济要逐旬遣县令看行稍恐烦劳隄长可差县令宜止四月诏曰近年以来大河频决漂荡人戸妨废农桑言念蒸黎因兹凋凡居牧皆委山河既在封巡所宜专功起今后冝令沿河广晋开封府尹逐处观察防御使刺史等并兼河隄使名额任便差选职员分擘勾当有隄堰薄怯水势冲注预先计度不得临时失于防防【治河通考】
  </div>
  <div class="pagination">
   <a href="行水金鉴_page81.html">
    上一页
   </a>
   <span>
    ...
   </span>
   <a href="行水金鉴_page77.html">
    77
   </a>
   <a href="行水金鉴_page78.html">
    78
   </a>
   <a href="行水金鉴_page79.html">
    79
   </a>
   <a href="行水金鉴_page80.html">
    80
   </a>
   <a href="行水金鉴_page81.html">
    81
   </a>
   <span class="current-page">
    82
   </span>
   <a href="行水金鉴_page83.html">
    83
   </a>
   <a href="行水金鉴_page84.html">
    84
   </a>
   <a href="行水金鉴_page85.html">
    85
   </a>
   <a href="行水金鉴_page86.html">
    86
   </a>
   <a href="行水金鉴_page87.html">
    87
   </a>
   <span>
    ...
   </span>
   <a href="行水金鉴_page83.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
