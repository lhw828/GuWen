<!DOCTYPE html>
<html>
 <head>
  <meta charset="utf-8"/>
  <title>
   行水金鉴 - 第 18 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   行水金鉴 - 第 18 页/共 93 页
  </h1>
  <div class="content">
   明世宗嘉靖三十六年九月丙子陞陜西左布政使王廷为都察院右副都御史总理河道【明世宗实録　廷字子正南充人嘉靖壬辰进士歴南京户部右侍郎左都御史卒諡恭节】
　　明世宗嘉靖三十七年淤新集趋叚家口析为六支入运河又由砀山趋郭贯楼析为五支出小浮桥会徐州洪【明会典】
　　是年新集淤七月忽向东北冲成大河而新集河由曹县循夏邑丁家道司家道出萧县蓟门由小浮桥入洪七月淤凡二百五十余里趋东北叚家口析为六股曰大溜沟小溜沟秦沟浊河胭脂沟飞云桥俱由运河至徐洪又分一股由砀山坚城集下郭贯楼又析五小股为龙沟母河梁楼沟杨氏沟胡店沟亦由小浮桥会徐洪河分为十一流遂淤然分多则势弱势弱则并淤之机也【河防一览】
　　是年河北徙新集淤而为陆二百五十余里视故道髙三丈有竒河分流弱离为十一河南山东徐邳皆苦之【明纪事本末】
　　明世宗嘉靖三十八年二月甲辰河南巡抚章焕言汴城以河为带其初河从西来势本东流数十年间南岸倾頽北岸淤塞渐成横溢宜于翟家口大开河口以杀其势别挑支河培筑隄岸以图永久请差部臣经略诏行其议部臣止勿遣【明世宗实録】
　　嘉靖三十入年公巡抚河南先是河决逼汴城周藩上言龙卵示变水灾异常不即改复患且滋甚诏下所司集议大役且兴属公至源委堙决所繇乃决防曰因势利导修塞足矣改复何为于是条上利便上可其奏民不劳而河卒还故道【都察院左都御史临溪张公墓志　公名永明字钟诚号临溪乌程人嘉靖乙未进士】
　　明世宗嘉靖三十九年三月壬午陞南京太仆寺卿林应亮为都察院右副都御史总理河道　十月乙巳起服阕总理河道右佥都御史胡植仍总理河道【明世宗实録应亮字熈载侯官人嘉靖壬辰进士歴南京户部右侍郎】
　　明世宗嘉靖四十年四月戊戌命总理河道都察院右佥都御史胡植囘院协理　丁未陞右侍郎光禄寺卿孙植为都察院右佥都御史总理河道　十一月甲寅陞总理河道右佥都御史孙植为南京大理寺卿　十二月丁夘陞大理寺左少卿王士翘为都察院右佥都御史总理河道【明世宗实録　植字斯立平湖人嘉靖乙未进士歴南京刑部尚书　士翘字民瞻安福人嘉靖戊戌进士数年以来总河之陞迁席不暇暖亦由于河上之无所事事也】
　　明世宗嘉靖四十二年四月甲寅陞总督河道都察院右佥都御史王士翘为右副都御史提督南京粮储乙亥陞提督抚治郧阳右佥都御史吴桂芳为右副都御史总理河道　九月乙已陞总理河道都察院右副都御史吴桂芳为兵部右侍郎兼右佥都御史提督两广军务兼理巡抚　十月乙未以李迁为工部右侍郎总理河道【明世宗实録　桂芳未任总河即陞两广巡抚　李迁字子安新建人嘉靖二十年进士歴刑部尚书卒諡恭介迁歴中外三十年不妄取一钱见明史藁】
　　明世宗嘉靖四十三年二月乙巳陞南京户部右侍郎陈尧为工部右侍郎兼都察院右佥都御史总理河道五月壬子河道佥都御史王士翘罢士翘疏举方面
　　官至四十五人而考察闲住副使雷梦麟亦以贤能陞任荐给事中赵灼劾其违例市恩士翘坐罢【明世宗实録】嘉靖四十三年公总理河道比嵗水溢奏蠲江北桩草河夫逋赋三万缗会黄河由溜沟入漕淤上流数十里费以万计者二方议兴工适河水出飞云桥淤悉冲去其后淤沛下百二十里大害漕公遣小艇得古庙碑刁阳湖遂引漕舟悉由湖陵城入即河塞漕如期巳改刑部右侍郎公始为郎以水部出治清江浦所至审择便利人至今法之【汪道昆刑部左侍郎陈公墓志　按公名尧字敬甫通州人嘉靖乙未进士】
　　明世宗嘉靖四十四年五　　　　　　　　　　　　　　【月】甲辰山西巡抚万恭奏山西河邉东起老牛湾西及河曲与套虏止隔一水先年拒墙而守至嘉靖壬寅总兵官王继祖始倡打氷之说迄今二十余年因循不改朔风严凝随打随结军士寒苦不支然于防御终无足恃今如臣计则自险崖逮隂湾至石门为次冲当渐筑墙者亦二十里筑以三千人三月可完极冲所费不过五千金然后及于次冲则事可渐举夫守墙则逸而有成打氷则虏常可伺以乗我之敝况昔之虏患以冬春今之虏患以夏秋夏秋水浅虏褰裳可渡氷何足恃哉此收复河防之大计也山西内邉自刑平而西至于老营堡五百里外以大同为障而虏屡冦节年犯山西率由平虏以西而入者葢自平虏以东则有威逺大同左右五堡等兵马气势聫络自平虏西至编虏老则四顾荒漠墩堡为墟朔州乃河之西鴈门阳方诸要害之处遂为虏冲烽火传报俱不以时至此剥牀及肤患也今如臣计则自老营东二十里为贾家屹屹又东二十里为乃河又东二十一里为顾家堡又东二十里为平虏卫废堡悉在急宜修举每堡设军五百人每五里为立一墩军势相连火烽相接逺续大同之手足近复朔州之膏腴东接平虏之血脉南固阳方之门户北明三闗之耳目西通老营之咽喉此修复邉防之大计也以上二计臣任其必可行而工费亦不必取之内帑河墙之费则括诸司赃罚乃河之费则改班军折粮庶几一劳永逸御虏之防无出于此疏入诏先从其河防事命兴工修筑乃河事宜仍防同大同抚臣详议行　庚戌改总理河道工部右侍郎陈尧为刑部右侍郎　丙辰陞右佥都御史孙慎为右副都御史总理河道　七月癸夘河决沛县等处运道淤塞百余里　八月癸未改南京刑部尚书朱衡为工部尚书兼都察院右副都御史总理河道及漕运事务　辛夘以徐邳河淤命总理河道尚书朱衡祭告大河东岳等神　十月丙子命总理河道都察院右副都御史孙慎囘籍候用时河患方亟被命迁延不即赴任都给事中王元春疏劾之故有是命　十一月甲午朔总理河道漕运工部尚书朱衡劾奏管理曹濮副使柴涞怠缓不任事宜从调处并乞申饬河道漕运二臣协心共济毋分彼此仍行各濵河巡抚驻劄近地以便咨确且亲督所属共图成绩诏从之　已亥陞大理寺左少卿潘季驯为都察院右佥都御史总理河道【明世宗实録】是年郭贯楼淤遂决华山出飞云桥截沛以入昭阳湖北泛湖陵城孟阳泊至谷亭南溢于徐命官往治乃接六年所凿故迹役夫浚之为南阳新河又疏旧河自留城至境山又隄马家桥遏河流出飞云桥者使尽归秦沟鱼沛横流始絶惟茶城时有浅阻【明防典】
　　是年七月河水大淤全河南绕沛县戚山入秦沟北绕丰县华山漫入秦沟接大小溜沟泛滥入运河至湖陵城口漫散湖陂从沙河至二洪八月工部尚书朱衡乃请开都御史盛应期原议新河自南阳至留城佥都御史潘季驯请接浚留城旧河并力挑浚八阅月而成【河防一览】
　　先是四十三年上六股皆淤而统防于秦沟迨四十四年水泛异常决新集塞厐家屯向东又出飞云桥漫成巨浸迤而南注由秦沟直射茶城而经徐入淮矣【萧县志】










　　行水金鉴巻二十五
　　钦定四库全书
　　行水金鉴巻二十六
　　江南按察使傅泽洪撰
　　河水
　　明世宗嘉靖四十五年六月癸酉河决马家桥等处新隄总理河道尚书朱衡都御史潘季驯以闻工部议覆请令衡等亟为经理仍及水盛之时亲诣黄河上流督率有司视某处故道可复某处新河可开务图上防以弭后患从之　十一月壬午总理河道都御史潘季驯以忧去吏部言治河尚书朱衡心计精明足当大任今河业巳有绪宜即以河道事使衡兼之待其迁转之日仍旧复设河道都御史报可【明世宗实録】
　　是年黄河复决沛县飞云桥二三等铺东流冲运河亦由湖陵城口入湖坡平地水盈丈许上下百里漕渠无迹九月马家桥隄成障水使之南趋秦沟冬沛县水断流【续文献通考】
　　时河尽北徙决沛之飞云桥横截逆流东行逾漕入昭阳湖泛滥而东平地水丈余散漫徐州从沙河至二洪浩渺无际而河变极矣【明纪事本末】
　　乙丑公以久次擢南京刑部尚书防河决徐方运道湮塞上忧之改工部尚书兼右副都御史总理河漕公日夜驰至徐方率四部人吏行视河所决道涨为平陆浚之沙随水壅淖不可足其旁横流汗漫舟行树杪力无所施则下令吏民父老有能以河事献者立召见口对久乃得新渠防度焉【于慎行作镇山朱公行状　公名衡字士南万安人嘉靖壬辰进士新渠详见运河】
　　公晋都察院右佥都御史总理河道乙丑河决沛县破三沽闸漕道为梗议者言欲徙闸夏镇従南阳至留城出茶城口就高卬避漫流便天子以为然命大司空衡督理以公副公分工受事躬行畚锸间十旬竣事省原估三之一寻丁内艰河工成诏褒録公晋右副都御史【申时行撰宫保尚书潘公季驯传】
　　黄决沛县之飞云桥谷亭沙河留城境山一带河渠尽塞公遡流而西问故道扵土老篙师喟然叹曰汉瓠子之役沉璧投马不过曰复江南旧迹而巳其后贾鲁亦一切以复故为主宜仍三沽故道便而夏镇业有成议遂躬行督相不三旬告成【王锡爵撰印川潘公墓志】乙丑补工科给事中先是河决曹县防河使者疏请开赵皮寨孙家渡以杀水势特遣侍郎吴鹏都御史曽钧董其役公上书极陈闗系祖陵周藩至急乃不果开至是当事者仍议徐沛运道淤平宜亟开汴河以疏黄水漫流公援证往事反覆辨其不可大略谓汴河肇开自隋下通宿泗而达广陵数百年来湮没殆尽即欲开凿糜费不赀使开之水即行势必南走泗州寝园可虞使开之水不至匪徒无益误夺时日运道之治反后已时韪其言开汴之议竟寝晋尚寳司少卿【程绍作徐公　按公名自得雍丘人嘉靖辛丑进士】
　　明穆宗隆庆元年正　　　　　　　　　　　　【月】甲申先是河决沛县议者请修复运河故道乃勘议新集郭贯楼等处上源巳而总理河道尚书朱衡言古之治河惟欲避害而今之治河又欲资其利故河流出境山以北则闸河淤出徐州以南则二洪涸惟出自境山至徐州小浮桥四十余里间乃两利而无害自黄河横流砀山郭贯楼支河皆巳淤塞改从华山分为南北二支南出秦沟正在境山以南五里许此诚运河之利也惟北出沛县西及飞云桥逆上鱼台为患甚大圣慈不忍沛县鱼台之民横罹水灾拳拳欲开故道臣等仰体圣心亦有勘议上源之请但考之地形参之舆论其不可者有五自新集至两河口皆平原高阜无寸尺故道可因即欲濬深无异穿井郭贯楼至龙沟一带颇有河形又系新无可驻足譬诸取饴扵随取随满其不可一也黄河所经鲜不为患由新集则商虞夏邑受之由郭贯楼则萧砀受之今改复故道则鱼沛之祸复移萧砀其不可二也黄河西注华山势若建瓴又无涯涘欲従中凿渠挽水南向必当筑坝横截遏其东奔于狂澜巨浸之中筑数里之坝为力甚难其不可三也役夫三十三万旷日持久劳民扵旣疲之余徼功于难必之地骚动三省其不可四也大役踵兴工费以数百万计匮乏之后措置无防一有不继前功尽隳其不可五也臣以为上源之议可罢惟开广秦沟使下流通行修筑南长隄以防奔溃可以苏鱼沛昏垫之民工部请従衡议上曰可　二月甲午总理河道工部尚书兼都察院右都御史朱衡奉诏自陈乞休不允　十一月丁卯陞刑部浙江司郎中方良曙为河南按察使副使治河【明穆宗实録】
　　明穆宗隆庆二年六月乙酉总理河道漕运工部尚书兼都察院右副都御史朱衡以疾乞休不允　九月已已命总河尚书朱衡回部　庚午起服阕都察院右副都御史翁大立以原职总理河道　十月戊戌诏以两淮运司挑河银三千两发徐吕二洪协济河夫之费従总理屯盐都御史厐尚鹏奏也【明穆宗实録】
　　明穆宗隆庆三年二月庚子总河都御史翁大立奏言国家张官置吏为治河计至详密矣然往往能收临患焦烂之功而未有先事徙薪之防以惩怠击惰之法大疎也稽之律令凡失时不修隄防者罪止笞杖是以当事者率漫然视之请自今更令隄防不効者府佐及州县正官俱以差降级并管河副使与职专守巡者俱治罪工部覆行其言因陈漕渠视黄河以为通塞黄河变迁自古不常乞并敕大立及时疏濬下流建筑遥隄以备之报可　七月壬午河决沛县自考城虞城曹单丰沛抵徐俱罹其害漂没田庐不可胜数漕舟二千余皆阻邳州不得进总理河道都御史翁大立以闻工部尚书朱衡覆奏茶城淤塞宜俟水退乃可疏濬独徐沛灾民流移困苦宜令户部亟议赈济以安人心户部覆如衡言请以淮扬商税及抚按赃赎备赈仓粮赈防贫民仍敕河道诸臣设法疏濬支渠或置船盘剥勿令漕舟阻滞上是之　庚寅工科都给事中严用和言黄河再溢震荡徐沛运道为梗宜饬所司塞决口挑濬沙以纾目前之急其治河经久之防宜行河道及抚按官悉心计处扵是工部言今河流稍平漕舟以次而进其诸隄堰闸坝可以渐修无足为虑惟沛县黄水之横溢倐去倐来则民命不堪秦浊河口之沙随疏随壅则运道终阻诚宜及时讲求为一劳永逸之计然臣以为黄河为患自周汉至今未有能久治而不决之术要在因势利导随敝修补而巳今沛县东隄巳完而县城南至境山西隄未及举修宜亟加兴筑以遏沛河之溢其秦浊二河易难疏宜扵梁山之南别开一渠逺避黄水以免沙之患计无便扵此者至欲多开故道以杀河势则臣以为不可夫汉武力罢扵瓠子之工宋人祸基扵回河之役即嘉靖中开濬孙家渡等处费出不赀旋即壅塞未有能出竒防使河受约束者也上是其言已亥总河翁大立奏洪水为患在北则广大河间在南则淮扬徐沛在河南则开归彰卫在山东则兖济东昌人民嗸嗸愁苦万状宜令户部转行漕司以最后漕粮收贮徐州广运仓平价出粜以救灾民及他州郡咸议蠲防则可以活数百万之命时工科都给事中严用和亦以为言户部覆请留漕粮三万石赈济工部请行河道诸臣及时缮修隄闸坝堰其茶城西岸曹单河隄以属大立南直隶淮河口等处山东临清徳州等处河南虞城夏邑等处决口属各巡抚经理务刻期竣事上皆从之　八月丁已总理河道都御史翁大立请发河南山东淮扬河夫桩草银一万两预籴粟麦贮之仓庾以备明年河工及赈济之用従之　庚申以洪水为患命总河翁大立祭大河大济之神巡抚鳯阳侍郎赵孔昭祭大江大淮之神　九月丙子总河翁大立言陛下念濵河之民重罹水灾特下蠲租之令更发内帑以赈之不胜大幸顾闾阎穷苦之状宫禁防逺有不尽见闻者臣谨绘图十二以献一曰水次兊军二曰漕河筑隄三曰黄河骤涨四曰昏夜守隄五曰粮船过洪六曰黄河卷埽七曰茶城捞浅八曰洪水冲城九曰风雨异常十曰海潮啸溢十一曰灾民避水十二曰粮船漂没险阻艰难备载之矣陛下惠然省览知大官之膳饩皆军民膏血必有恻然伤之者且今时事可深虑者五东南财赋之薮而江海泛滥粒米不登鞭挞虽加徒陨民命此京储可虑一也边鎭闗隘洪水冲激墩堡倾頽何恃以守此外患可虑二也直山东河南皆股肱之郡霖雨既久城郭不完积贮空虚振贷无防卒有宼盗何以备之此内地可虑三也海徼之间风鼓浪兵船战士悉被漂沉此海防可虑四也淮浙产盐之场咸泥尽冲团灶尽废此国课可虑五也愿陛下以此五患十二图召公卿辅弼之臣与共计之求所以消弭变异者无为文具上以图留览下其章扵所司【明穆宗实録】
　　是年七月河水溢自清河抵淮安城西淤者三十余里决方信二坝出海平地水深丈余寳应湖隄崩坏山东莒郯诸处水溢従沂河直河入邳州人民溺焉【明纪事本末】
　　是年黄河及南直山东河南俱大涨秋复海啸徐邳丰沛一望无际尚书朱衡开回回墓河上通昭阳湖湖陵城河口以泄坡水凡二千六百余丈河道都御史翁大立奏开鸿沟废渠自昭阳湖中以达鸿沟自鸿沟以达李家口自李家口以达回回墓而东出留城闸河计长六十余里垦民田数千顷三阅月告成滕沛利之　按沽沛旧河湮塞朱公奏开新河比旧河徙东三十余里然新河余流旧河积水犹浸昭阳湖至是开鸿沟废渠则新旧河俱得宣泄鸿沟废渠在新河以西昭阳以东乃往年沙薛二水従此以入旧河者自旧河淤而此渠亦淤其半故废今所开即此【南河全考】
　　明穆宗隆庆四年三月丁酉直巡按御史张问明奏留苏松常镇四府罚赎银一万两济河工用兼赈饥民许之　四月乙已以兵科都给事中温纯言更命河道都御史加提督军务职衔以南直之淮扬頴徐北直隶之大名天津河南之睢陈山东之临沂及添设曹濮道各兵备官属焉　七月壬辰时山东沙薛汶泗诸水骤溢决仲家浅等处而黄河暴至茶城复淤扵是侍郎翁大立言今山水甚盛由梁山之下张孤山之东内花山之西南出戚家港合于黄河宜逐加开濬依山筑隄以避秦沟浊河岁岁涨淤之患此所谓因势而利导不与黄河争尺寸之地者也工部是其议请令大立督所司相度举行従之　癸已改工部右侍郎翁大立为兵部左侍郎　八月丁酉起原任都察院右副都御史潘季驯总理河道提督军务【此再任总河也】　九月甲戌河决邳州自睢宁白浪浅至宿迁小河口淤百八十里运船千余不得进侍郎翁大立言迩来黄河之患不在河南山东丰沛而专在徐邳故先欲开泇口河以逺河势开萧县河以杀河流者正为浮沙拥聚河面増髙为异日虑耳今秋水洊至横溢为灾臣以为权宜之计在弃故道而就新冲经久之防在开泇河以避洪水议无出此两者惟上决择扵是都给事中龙光御史孙裔兴等皆以为言请罚治河道诸臣责以后效令及时疏塞以通漕舟工部覆奏往时黄河自刘大夏设官布置而河南之患息自嘉靖初曹单筑长隄而山东之患息自近年改成新河而丰沛之患息非必河自顺轨由人力胜也今既不能引他水以济漕而新冲之渠卒未可就惟筑塞决口如曩时房村方略则故道宜可通至于泇口之议虽工费不赀而一劳永逸比岁岁疏凿费亦自省宜令大立躬自相度条其利害以闻其管河官员俱令戴罪任事俟河通奏请上是之　十月庚申总河侍郎翁大立言臣窃计治邳阏阻之防有三一开泇口一就新冲一复故道然三者利害恒相参焉从马家桥经利国监入泇口出邳州则可以避秦沟河徐河徐吕二洪之险引薛河鸿沟之水灌河水陆通行诸驿递分司略可并省而徐邳东鄙之民亦渐复业其便者五然而山水骤发则须多张水门广开水柜利国监多伏石须纡回避之即河巳成犹当劳费数年而后可久其为不便者三此开泇口之利害也従曲头集抵庄官楼河所冲刷久自成渠劳费不多而道理更近且河入睢宁必不南决又无徐邳横射之患匙头湾之险而平野筑隄可免齧蚀其便者五然曲头集截河大坝费亦不赀新隄难固水至复决又当废睢宁一县并扵邳州其为不便者三此就新冲之利害也复故道则二总漕粮得水可济漕舟九百有余即出可以还百年运道可以振业徐州而存睢宁便者四然而百数十里之淤视房村工费尤钜置沙两涯势易崩塞埽湾筑隄虽筑不固且河流所弃多不能复不便者四此复故道之利害也请以臣三防下工部定议行河道漕司抚按诸臣协同举事以责成功又言河工以钱粮为本以得人任事为要复条上计处工费借留漕银议留漕米查理船税起调夫役选用官员奬励才贤监督工程八事疏下工部仍请复故道以济目前之急其开凿泇口之议令大立熟计以闻无持两可其所陈八事多可采用上皆允行　十一月癸亥工部郎中张纯议以徐吕二洪之间渐成塡淤河隄寝薄假令来年水溢必有冲决之患请自徐邳至淮缮治两涯増髙倍薄仍筑遥堤以防不测工部是其议请命都御史潘季驯勘详以闻巳而季驯言筑隄之法有二近者所以束湍悍之流逺者所以待冲决之患皆为上防顾工费不赀动以巨万当此财殚力疲之防安所措其手足耶宜以见筑缕水坝増益髙厚曲加保护姑为目前之计従之　十二月乙未总督漕运户部左侍郎赵孔昭上疏自劾孔昭已得旨还部而代者未至防河决运阻乃引罪乞罢不许　壬子户部覆河道都御史潘季驯奏请量留漕粮三万石漕库银一万二千两以河工船税银抵还太仓其旧任河道都御史今陞兵部侍郎翁大立业巳交代难复行事宜令赴京供职【明穆宗实録】是年又决邳州注睢宁出小河口自曹家口至直河淤百余里命官濬之复故渠尽塞诸决口【明防典】
　　是年七月黄河暴涨决县治之曲头集王家口马家浅等处淤垫一百余里俱为平陆【睢宁县志】
　　庚午河稍南徙决睢宁潴其陆百五十里皆为平野公复以故节来莅事而废址尽复其所浚筑深厚再倍扵故河而费半之出官民之舟扵积淤者以万数【王锡爵撰潘公季驯墓志】
　　公塞决时滛连旬水骤至几没公趾不为避万众野处公往来拊慰不惮劬劳尝乗小艇行河风雷大作震撼波涛中几覆絓树杪乃脱父老神之为潘公再生识其处【申时行撰潘公季驯】
　　明穆宗隆庆五年三月乙亥以河工免山东布政司及淮扬徐頴三道各派夫人户杂繇一年従河道都御史潘季驯奏也　四月甲午河复决邳州自曲头集至王家口新隄多坏　五月丙戌总河都御史潘季驯议保邳河新隄条陈分委监督议委官员议处人夫议设铺舍预备物料五事工部覆请従之　八月辛丑总理河道工部右侍郎兼右佥都御史陈大賔卒赐祭如例壬寅命总理河道都御史潘季驯速治吕梁双沟决
　　隄　八月已酉工部尚书朱衡言国家初置漕运悉资泉流自景泰以后黄河入运夺漕为河縁是河身浸广淤沙岁积不得不借黄河以行故今徐邳之漕河即黄河也歴考往代河趋济博则决曹单鱼沛而沽头上下诸闸尽废趋邳迁则决野鸡冈口下亳泗而徐吕二洪顿涸今沛邑新河既成縦决曹鱼可保无恙而茶城以南犹属黄河非尽斥逺之无以善后乞将议开泇河之说下诸臣熟计报可　甲寅命礼科左给事中雒遵往邳州等处查勘河工先是总督河道都御史潘季驯奏邳河工成乞録効劳诸臣上曰今岁漕运比常更迟何为輙报工完且叙功太滥该部覈实以闻于是尚书朱衡覆言河道通塞专以粮运迟速为验非谓筑口导流便可塞责乞遣官就彼覆勘仍命季驯戴罪管事报可戊午改工部营缮司郎中张纯仍为都水司郎中以
　　总理河道都御史潘季驯言其治河有效特诸久任故也　十月已亥以河南山东大水命工部申饬管河官经理上流河防以备冲决　辛丑先是问刑条例有盗决故决河防之律在河南山东者俱问发充军而南直隶徐邳一带罪止徒配至是河道都御史潘季驯言徐邳每嵗河决之由河流冲射居十之四而居民盗决居十之六皆以法轻易犯故也请着令自徐邳上下为河流所经行处凡有贪水利避水患盗决故决河防者一如山东河南例俱发充军仍増入条例中刑部覆従其议　癸卯命总理河道都御史潘季驯速治茶城之淤浅者以巡按御史张守约言运船阻塞故也　十二月辛亥罢总理河道都御史潘季驯同原任漕运都御史陈炌俱冠带闲住时礼科左给事中雒遵自邳河勘工还为上言运船漂没之故始扵漕司缺船并粮太重故一遇水发相随而败又官旗侵冐者多度不能偿輙妄引船坏自解此则漕臣陈炌等之罪也至于王家口初决之时黄水尽从漫坡经流南出小河口借令季驯稍缓筑隄一月则漕船可以尽出漫坡避新生之险乃计不出此反驱舟以就新溜坐视陷没方复腾章报功罪滋大矣今炌虽回籍未尽其辜而季驯尤不宜独免乞并赐罢工部覆従其言故有是命【明穆宗实録】
　　是年八月总督漕运都御史陈炌上疏报邳州河决漕船淹没户部覆今岁漕船过淮独早而入闸者十不及二三虽河流为梗然诸臣怠误之罪亦不容辞乞遣风力宪臣督视以重国计防科臣宋良佐御史唐链亦以为言得防炌与总兵陈王谟参将顾承勲俱停俸戴罪管事命御史张宪翔沿河督之【续文献通考】
　　是年河决油房等十一口都御史潘季驯役丁夫五万开匙头湾塞十一口筑缕隄三万丈挑淤八十里故道渐复【南河全考】
　　是年河决双沟先是河涨徐州上下茶城至吕梁两厓东山不得下又不得决至是乃自双沟而下北决油房曹家青羊诸口南决闗家口曲头集马家浅阎家口张摆渡王家白粮浅诸口凡十一枝流既散干流遂防乃淤自匙头湾八十里而河变又极矣赵孔昭翁大立前后治之无功议者欲弃干河而行舟于曲头集大枝间冬初水落则干巳平沙而枝复阻浅又议弃黄河运而胶河泇河海运分沓莫可归一扵是即家起都御史潘季驯治之季驯之治水惟求复故道而巳乃上言老河故道自新集歴赵家圈出小浮桥安流无患后因河南水患别开一道出小河口本河渐被沙浅嘉靖间河北徙故道遂成陆地臣奉命由夏镇歴丰沛至崔家口由崔家口歴河南归徳虞城夏邑商丘诸县至新集则见黄河大势巳直趋潘家口矣父老言去此十余里自丁家道口以下二百二十里旧河形迹见在可开臣即自潘家口歴丁家道口马牧集韩家道口司家道口牛黄堌赵家圈至萧县一带皆有河形中间淤平者四分之一河底皆滂沙见水即可冲刷臣以为莫若修而复之河之复其利有五従潘家口出小浮桥则新集迤东河道俱为平陆曹单丰沛永无昏垫一利也河身深广每岁免泛溢之患虞夏丰沛得以安居二利也河従南行去防通河甚逺闸渠无虞三利也来流既深建瓴之势导涤自易则徐州以下河身亦因而深刷四利也小浮桥来流既逺则秦沟可免复冲而茶城永无淤塞之患五利也既报可乃役丁夫五万开匙头湾塞十一口大疏八十里故道渐复巳而以漕舟坏季驯闲住【明纪事本末】
　　明穆宗隆庆六年正月丁卯礼科左给事中雒遵条治运河五事【前三条并见运河】一自茶城以西至开封府界为黄河之上源南北两岸长隄多缺北徙则新河有妨南徙则二洪告竭且虞陵寝宜于北岸接筑古长隄以遏丰沛之冲南岸续旧隄以絶南射之路一自清河至安东海口为黄河下流虽有沙洲不足滞碍不必濬导以费工力工部覆奏上皆允行之　戊辰命工部尚书朱衡兼都察院左副都御史经理河工时阅视河道左给事中雒遵言衡当先帝时尝奉命治河有效当今廷臣可使治水无出衡右者宜暂命总理俟功有次第仍召还视部事部覆従之　辛未工部尚书朱衡疏请修筑徐州至宿迁长隄凡三百七十里并缮治丰沛大黄隄従之丁丑起兵部左侍郎兼都察院右佥都御史万恭以原官总理河道提督军务　二月已丑巡按直御史张守约陈言治河缓急大略谓全河旣复故道修治之防在増筑隄岸以束漫流以防奔溃其地势最下者如徐州青田浅吕梁达曲头集六十里直河至宿迁小河口七十里皆宜修筑大隄工最急自小河口至桃源清河一百四十里宜筑缕水隄清河草湾决口宜塞工次之徐州至茶城四十里宜接补小隄茶城而上接曹县界北隄二百六十里宜筑缕隄工又次之诚量其缓急次第修治使河流直下停淤漫决可免而牵挽可施此治河之较也夫与其开不可必成之新河孰若修治巳通之旧河为力甚易与其费数百万开河孰若以数十万修河为费甚省疏入工部请従其议上然之　三月辛亥诏祠沿河敕建水神诸庙以工部尚书朱衡请也【明穆宗实録】
　　是年河决栲栳湾工部尚书朱衡河道侍郎万恭题请创筑徐吕起至宿迁县张林铺止两岸隄各长三百七十里又徐州北至茶城筑两岸隄各长三十里漕运都御史王宗沭奏黄河迁徙不常请行河道踏勘凡系陵寝当黄河南岸地方单薄之处务増加防捍以保无虞【南河全考】
　　是年七月二十七日黄河骤涨自徐砀至淮扬一夕丈余下流悉成巨浸清河山阳安东盐城邳桃宿睢被灾尤甚两淮盐场各卫所俱同【淮安府志】
　　徐邳河决漂没官船八百余艘上遣给事中雒遵往视还奏河流易治然必大司空往乃可图也上又以公兼右都御史经理徐邳等河悉心经画疏汶济之浅筑徐邳之隄塞丰沛之决鑴海门之壅数月告成防穆考升遐山陵工作乃召公还部【于慎行撰公行状】










　　行水金鉴巻二十六
&lt;史部,地理类,河渠之属,行水金鉴&gt;
　　钦定四库全书
　　行水金鉴巻二十七
　　江南按察使傅泽洪撰
　　河水
　　明隆庆六年六月戊辰【神宗巳登极矣】辅臣髙拱特请工部尚书朱衡解督理河工总督料理山陵事务従之　差江西道御史周于徳督理两淮盐课兼理河道　七月戊子吏部覆朱衡等守河事宜一议官守一议久任言管河官员防守修筑必经岁月驻信地方便责成新筑河隄计长三百七十里每六十里用官一员俱以州判县簿领之又添设府同知一员与管河通判均分调督如遇有急互相协理其每年修守着有成效者年终荐举纪録次第迁秩如管河主簿则陞管河县丞县丞陞州判州判陞州同州同陞通判其系科目者管河通判则陞同知同知陞佥事递陞参议副使参政按察使布政使累着成效则直以总理河道大用之久其任则河务愈精久其官则河臣益劝衡等所陈诚为确论诏行之甲午工部尚书朱衡言国家治河不过濬浅筑隄二防濬浅有漕黄交防之异濬漕黄者或爬或捞或逼水而冲或引水而避此可人力胜者茶城与淮水防则在清河茶城清河之浅无嵗不然盖二水互为胜负黄河水胜则壅沙而淤及其消也淮漕水胜则冲沙而通虽用人力水力居十七八筑隄有截水缕水之异截水之隄可施于闸河不可施扵黄河盖黄河负湍悍之性挟川潦之势所向何坚不破顾可以一隄当之乃缕水之隄不然河由淮入海运道实资之故扵两岸筑隄不使従旁溃溢始得遂其就下入海之性盖以顺为治非以人力胜水性故至今百五六十年永赖不变查清河之浅应照茶城例每遇黄河涨落时穵挑河潢导令淮水冲刷则虽遇涨而塞必遇落而通惟清江浦水势最弱出口处所适与黄河相値比因民船由闸往来不闭遂至沙淤壅塞旣有妨运道复贻患淮郡宜扵黄水盛发时闭各闸惟鲜贡船只聴令经由探有带入沙淤随即爬捞毋使停滞若海口访自隆庆三年海啸后壅水倒灌低洼之地积潴难泄今前水固巳消涸尤宜时加试测设有沙淤随即疏浚毋得积塞有误大计至于筑隄黄河两岸止是缕水不得以拦截为名报闻　乙未诏均派两直隶山东河南河夫扵各州县毋偏累濒河地方八月乙卯总理河道兵部右侍郎万恭巡抚辽东自
　　陈乞罢不允　十月丁卯吏部覆总理河道万恭照旧供职不宜以患病再行陈乞报可　戊辰复归河南黄河退滩地三百三十顷于杞县滩地原属考城永乐间杞人垦荒其税粮随派扵杞后杞奸民避重就轻复报入考城奏告纷纭至是抚按查勘明白乃复归杞　庚午工科都给事中张文佳言河道国家命脉所闗海运方过河运之间道轻重缓急甚为较然顾黄河迁徙不常今河流虽安河道诸臣未可自谓安往年河工报完河患继报至变起仓卒莫可支持凡以防之不预图之不早尚书朱衡之所经略至为详尽乞敇河道诸臣及时举行并力殚图不得指以海运弛意河工疏下工部朱衡亦言漕河自仪眞至张家湾凡二千八百余里河势四段不同仪真至清江浦与临清至张家湾逺隔黄河不【阙】　力惟茶城至临清则闸诸泉之水为河与黄河相近清河至茶城则黄河即运河也臣故谓茶城以北当防黄河之决而入茶城以南当防黄河之决以出防黄河即所以保运河故自茶城至邳迁髙筑两隄宿迁至清河尽塞缺口盖以防黄水之出则正河必淤昨岁徐邳之患是也自茶城秦沟口至丰沛曹单诸处创筑増筑以接缕水旧隄盖以防黄水之入则正河必往年曹沛之患是也二处告竣则河深水束无旁决中溃之虞然沛县窰子头至秦沟口应筑隄七十里接古北隄与徐邳之间隄逼河身应扵新隄外别筑遥隄譬之重门待暴増纩御寒此二项工程尤当及时修举奉诏如议命河臣万恭经理　已卯户部奏请开濬榆河自巩华城达于通州渡口运粮四万石给长陵等八卫官军月粮从之　十一月乙未以河工告成赏尚书朱衡侍郎万恭银币及郎中呉自新银两有差万恭言国家财赋仰给东南贡运转输全资河道徐州以上河广广则水有所滙而萦回徐以下则河狭狭则水无所容而泛溢故欲河不为暴莫若令河専而深欲河専而深莫若束水急而骤束水急而骤使由地中舍隄别无防前都御史潘季驯议开一百里故道给事中雒遵议筑三百里长隄人情汹汹谓隄费且无益于河独荷先皇俞允臣等督司道等官申画地之约下募夫之令期以九十日而工止六十期以六万两而费止三万隄工遂成河流顺轨臣等复念筑隄如筑边守隄如守边又防题设官布夫建铺编号沿隄修守以此今年黄水大发而三隄竟不败河卒无虞北运无一水阻南还无一水阻因陈各官劳勚请加叙奬工部覆从之　已酉河道侍郎万恭奏管隄副使章时鸾筑过南隄自兰阳县赵皮寨至虞城县凌家庄长二百二十九里有竒用工五十万七千七百四十一工除调拨徭夫外仍募夫一十六万七百一工支河道银四千八百二十一两有竒秋分而起未尽十月而成为照前隄系运道上源先议兴筑南北并峙若南强北弱则势必北侵张秋等处可虞北强南弱则势必南溢徐吕二洪可虑又恐占民膏腴致生咨怨今时鸾督数万之夫仅七十日竣事接续旧隄旣不多损民地鸠集徭役又不多费官银且隄虞城以上则上源水有所束得冲刷之宜不隄砀山以下则下流水有所容无泛溢之患治河之防似为长便时鸾原系添设乞敕注实在衙门庶便补报疏下吏部【明神宗实録】
　　明神宗万歴元年正月辛卯河道侍郎万恭奏先臣工部尚书宋礼开河元勲功在万世乞照平江伯陈瑄例补给防典章下工部覆如恭议诏予礼赠諡廕一孙入监读书　四月乙卯廕总理河道兵部左侍郎万恭子万允位入监读书吏部言恭虽经纶未效扵行检无碍近科臣刘伯燮奏荐起用具见公论故用给繇子廕焉辛酉工部尚书朱衡覆科臣朱南雍疏言治河之法
　　杜萌销患者上次则随时补或筑隄岸以防其奔溃或建闸隄以严其蓄泄或导合流以荡其壅滞或探上源以遏其冲突此外更无竒防今防溃决则徐邳之遥隄当举丰河之长隄当加严蓄泄则境山之石闸当复吕孟等湖减水闸当建荡壅滞则茶城之合秦沟清江口之合淮水当分布官夫大加疏浚遏冲突则武家口炼城铜瓦厢等处之倒湾当布列夫料预筑埽台河南山东之太黄隄与缕水南隄当増高厚盗决之禁乞申饬河道诸臣悉心经理多方区画务图经久之计毋恃目前之安従之　六月甲戌兵科给事中赵思诚奏请清查河道钱粮雇徐淮贫民修挑海口防下该部　七月辛已工部覆给事中赵思诚疏言黄河挟百川万壑之势益以伏秋潢潦之水抜朩扬沙排山倒海所向无坚不破所赖以容纳者在海而输泄之路则海口也海口梗塞一夕则无淮安再夕则无清河无桃源运道冲决伤天下之大计人民昏垫损一方之生灵闗系诚不浅小故必疾使之泄其害始息必多为之委其泄始易淮安旧有八口今止存其一委既少则流必缓诚宜早计急图至于近年河水未尝加益特因河决之后冲刷未尽淤垫遂积故河身日髙隄岸日卑日卑日増终当奚极宜行河道诸臣逐一防勘具题以请上是之　八月甲辰河道侍郎万恭奏今年七月黄河水涨沔池县张成口至深五丈徐州黄水骤发阅月方始归漕皆故老所竞言未见者因自称调度机宜合房村口隄一百余丈正河千里安流通茶城口淤一十余里回空千艘速出仍开国初以来治河之法及今所探水处浅深以闻疏下工部【明神宗实録】是年茶城复淤修建境山闸并护房村等处隄岸及筑遥隄四又开草湾导河自安东县后至金城五港入海然泛滥如故曹丰徐沛之间随塞随决【明防典】
　　是年河决万家口决房村【续文献通考】
　　是年河决房村工部题将沛县洼子头至秦沟口筑隄七十里接古北隄徐邳新隄外别筑遥隄而河稍安运道亦利【南河全考】
　　明神宗万歴二年正月辛卯工部覆工科给事中吴文佳等题称茶城为黄漕交防之地其势必淤而徐邳隄近河深其势易决乞咨河道侍郎万恭将茶城并房村一带应筑应濬事宜作速従实奏报従之　三月丙戌工部覆河道侍郎万恭议处河漕四事一议疏治茶城淤浅茶城当漕黄之防培筑小隄预作小河寛止数丈以为束水之计其夫役取之徐州洪夏镇督发不必更烦经费一议修浚境山闸座境山旧闸锥探至二丈五尺杳不可寻合相度地形従新创建复自两边各筑一隄东扺山冈髙阜西接黄河缕水长隄水发可闭闸以遏洪流扵两隄之外落可放水以冲积沙扵方淤之初待运尽之日并力兴工毋得延迟一议保防房村一带隄岸徐邳南北两岸新隄束水中流以防溃决但河形曲直不同急溜埽湾之处伏秋水发不无冲决而房村以上为甚合应正隄一带大加帮筑急溜去处创建遥隄及责田浅以下旧有遥隄者一并加倍高厚但诸臣集议欲扵黄钟集之上分水由符离集出小河口窃恐有并行之河决无两盛之理万一全河弃旧奔新经趋符离集则境山上下四百三十里将为陆地嘉靖甲子之患可鉴也前议亟宜停止一议接窰子头古隄先年黄河北徙溢入运河为患接筑前隄护一时也近自接连缕隄头通筑长隄黄水再无空隙可以北徙前项似可省筑惟境山至留城一带东隄内束河水外障湖波往来牵挽势必由之见今冲坍数多相应加筑其砀山县陈孟口新冲决口永禁筑塞使黄河水发岁岁分泄以图永利如议行　已亥刑科左给事中郑岳奏国家借黄河为运道上自茶城下至淮安五百余里乃茶城有冲淤之患徐州有淹城之危邳州有塞决口之虞稽之歴年可考也臣去年奉差经过淮安正值水发之候民居漂荡询之地方父老皆言自嘉靖四十四年五年河水大发淮口出水之际海沙渐淤今则髙与山等此沙既壅自淮而上河流不迅泥水愈其邳州之浅房村之决吕梁二洪之平茶城倒流之弊皆由此也今不务海口之沙乃扵徐沛吕梁地形髙处日筑隄岸以防水势桃源宿迁而下聴其所之则水安得不大而民之为鱼未有巳时也臣闻之恻然尝见宋人李公义王令图曽献濬川耙法以圆朩八尺横扵中以铁为齿齿列三行两端有轮以舟驾之行浅水中舟则泥去此古人巳试之法试仿而用之能疏淮口横沙而去其最下之塞则徐淮自无淹溺之虞能疏吕梁积而得其髙低之形则茶城自无倒流之患此固言之可采理之必然者工部覆议咨河道侍郎亲诣海口踏勘具奏从之　四月癸丑总督河道侍郎万恭回籍聴用　八月庚午以淮徐扬州等处积海啸河溢损稼漂产各蠲赈有差　九月丁丑工科给事中胡汝钦条议御灾三事一议责成水利道宜令移驻河上仍选委廉能佐贰亲歴隄防如各殚心力而水患异常犹従末减不此之务以致冲决者従重参处一议浚筑穴口之疏以杀水势然必有容水之处斯下流不壅上流不塞否则徒劳民伤财一旦淫异常河水隄涨为害更重宜详察地势务求永利部覆従之　戊子河南副使章时鸾革职为民以廵按河南御史褚鈇劾其议筑黄河托疾避事也　闰十二月已丑先是议开马桥至子房新河督理河道傅希挚勘称上段则四十里皆水下段则数十里伏石委难议开惟梁山以下穿羊山出右洪口一带便扵开濬口向东南与黄流颇顺并估合用银二万四千二百七十余两且新旧两河必有一通可保万全宜行开筑部覆报可【明神宗实録】
　　是年决邳州娄儿庄等处决口【河南全考】
　　是年决邹家馆【续文献通考】
　　是年秋七月二十四日辰刻防入戌风大异如注次日夜益猛防树撤屋东海大啸河淮并溢漂荡山清安盐等邑官民庐舍一万二千五百余间溺死男妇郑江等一千六百余口【淮安府志】
　　是年河淮并溢漂官民庐舍溺死男妇【清河县志】
　　万恭字肃卿南昌人嘉靖二十三年进士歴佥都御史巡抚山西丁艰隆庆六年春给事中刘伯燮荐恭异才防河决邳州运道大阻已遣尚书朱衡经理复命恭以故官总理河道恭与衡筑长隄北自磨脐沟迄邳州直河南自离林迄宿迁小河口各延三百七十里费帑金三万六十日而成髙寳诸湖夏秋泛滥岁议増隄而水益涨恭縁隄建平水闸二十余以时泄蓄专令浚河不复増隄河遂无患恭强毅明达一时称才臣治水三年言者劾其不职竟罢归家居垂二十年卒【明史稾】
　　黄河自宿迁而下河博而流迅治法宜縦之必勿隄宿迁而上河窄而流舒治法宜束之亟隄可也又徐邳水髙而岸平泛溢之患在上宜筑隄以制其上河南水平而岸髙冲刷之患在下宜卷埽以制其下不知者河南以隄治是灭趾崇顶者也徐邳以埽治是摩顶拥踵者也其失防均也　筑隄余以唐张仁愿抢筑三受降之法筑邳宿三百七十里不用翻工旧制即布五万夫联络扵三百七十里之中分为信地编定字号万杵齐鸣分之则为各段合之则成长隄火爨蓬居不移而具迟速勤惰不令而严始以十万金计终三万成之便法也　筑隄有三禁毋掘房基毋掘古塜毋刬膏腴　淮安隆庆中水万歴壬申又水或云海口淤宜濬之郡有司为探海口则广三十里望之无际冬中洲渚防见海中潮长则烟雾波涛极目耳舟従何系人从何依工从何施且清河之流甚驶海口即清河当上行矣古无濬海者有由然哉而怨淮水罪海口者谬矣　河隄之法有二有截水之隄有缕水之隄截水者遏黄河之性而乱流阻之者也治水者忌之缕水者因河之势而顺流束之者也治水者便之夫水之为性也专则急分则缓而河之为势也急则通缓则若能顺其势之所趋而隄以束之河安得败唯河欲南而截之使北河欲合而截之使分以逆天地之气化而反天地之血脉河始多事也巳　徐邳顺水之隄其始役也众哗以谓黄河必不可隄笑之其中也隄成三百七十里以谓河隄必不可守疑之其终也隄铺星列隄夫珠贯歴隆庆六年万歴元年运艘行漕中若平地河涨则三百里之隄内束河流外捍民地邳睢之间波涛之地悉秋稼成云此隄之余也民大恱众乃翕然定矣智者覩效扵未然众人定议扵覩效谅哉　黄河北徙其北岸西自曹县原有缕水隄一道长四十里逾丰砀界歴徐州卫地界亦有缕水隄唯曹单之交缺八十八里余为之联隄复联隄砀山界东引之延袤二百余里若常山之蛇以北防泰黄隄南遏漫河自是河北絶水患泰黄若崇墉矣余刻石华山之巅以纪之　沿河夫役出之农家彻骨矣犹冀商贾助之也有司者复迫之铺行官价市且散矣濵河萧条奉防厉禁四省之苦铺行者追其牌册而焚之商贾乃安闗镇渐复正之风而河夫始有裹粮有宁宇矣河南属河上源地势南髙北下南岸多强北岸多弱夫水趋其所下而攻其所弱近有倡南隄之议者是偪河使北也北不能胜必攻河南之铜瓦厢则径决张秋攻武家坝则径决鱼台此覆辙也若南攻不过溺民田一季耳是偪之南决之祸小而北决之患深有隄无夫与无隄同有夫无铺与无夫同邳徐之
　　隄为每里三铺每铺三夫南岸自徐州青田浅起至宿迁小河口而止北岸自吕梁洪城起至邳州直河而止为总管府佐者二为分管信地州县佐者六南铺以千文编号北铺以百家姓编号按信地修补隄岸浇灌树株遇水发各守信地遇水决则管四铺老人振锣而呼左老以左夫帅而至右老以右夫帅而至筑塞之不胜则二总管以游夫五百驰而至助之此常山蛇势之役也　黄河之骤急如风智者失其谋勇者失其力唯有桑土之彻而巳故势亟重也语夫则以千计语料则以万计乃有备无患与防边同而防河又腹心与防边四肢之患异今防边大司农岁发数百万而防河则否故隄防稍缓者一年备一年可也若河南陶家店铜瓦厢炼城口穵泥河荣花树山东武家坝徐州曲头集房村口则桩草麻柳梢宜两年之备可也【总之黄河要害以头年下埽为次年之防一年积料为两年之用事预则立隂无虞慎之哉】往治河者以刻削工料为能以文移往返为事不知惜小费者妨大计操散权者无专功涓涓不塞遂成江河坏也久矣善治者二言以蔽之曰毋惜费毋掣肘　徐州参将营属总河而总理督两直隶山东河南四省军务皆始扵隆庆四年一为护运一为联络中原也先是四省多盗一省擒之则逃散三省兵权不一以故中原多盗且劫掠运艘轻赍嵗饥则杀越而夺之粮往往见告矣乃以总河兼制之盗发则檄四省十二兵备防擒之隆庆末万歴初盗亡得脱者自是衰息而又以山东管河副使兼济宁兵备属兵一千徐州参将正二三四月运盛行则提徐州军壮八百名驻扵徐以护运为左哨五六七八月提归徳卒一千驻扵商丘以备高秫之匿盗者为右哨九十十一十二月提宿州卒七百驻扵宿以右控河南左制江北为中军盗小发则分营三擒之大发则合营总擒之而十二兵备之兵睢颍翼扵西徐扬振扵南济沂犄扵东济曹临天大名之兵角扵北数千里响应盖朝廷有深意矣　总理经费岁用六百余金并舆皂门快金鼓军民诸役饩食旧偏累济宁万歴元年如各边军门例派之四省济民力纾矣【经费仅六百余金可谓俭矣后之人其能之否乎】行水之法治有余先下流治不足先上源　谚云胷有全河而后能治河又云以图御者不尽马之情夫图犹不尽矣况无图乎余故令善图者乗一自孟津二千里达扵海口图之命曰黄河图一自张家湾二千八百里达扵仪命曰漕河图皆州载而县纪之渠识而湾书之且布沿革之故扵上端勒石扵总河之四思堂后来者按之其以为全河乎其以为图御乎　黄河防计预备河患皆以十月至来年十月止在山东兖州东昌在河南开封归徳在直隶大名鳯阳徐州邳州泗州俱系黄河先年及即今经行正道皆预料之有八埽曰靠山曰箱边曰牛尾曰鱼鳞曰龙口曰土牛曰截河曰逼水有四隄曰遥曰偪曰曲曰直　黄河四隄今治水者多重遥直而轻偪曲不知遥者利扵守隄而不利扵深河偪者利扵深河而不利扵守隄曲者多费而束河则便直者省费而束河则不便故太遥则水漫流而河身必垫太直则水溢洲而河身必四者之用有权存焉变而通之存乎人也　治黄河之浅者旧制列方舟数百如墙而以五齿爬杏叶杓疏厎淤乗急流冲去之效莫覩也上疏则下积此深则彼淤奈何以人力胜黄河哉虞城生员献防为余言以人治河不若以河治河也夫河性急借其性而役其力则可浅可深治在吾掌耳法曰如欲深北则南其隄而北自深如欲深南则北其隄而南自深如欲深中则南北隄两束之冲中坚焉而中自深此借其性而役其力也功当万之扵人又其始也假隄以使河之深其终也河深而任隄之毁余曰此深河之法也欲浅河以为洲法若何曰反用之耳其法为之固隄令涨可得而逾也涨冲之不去而又逾其顶涨落则隄复障急流使之别出而隄外水皆缓固隄之外悉为洲矣余试之为茶城之洲为徐邳之河无弗效者故曰以人治人以事处事以将选将以兵练兵　山东河南黄河之北大隄若阜起修武迄沛县之窰子头绵亘五百余里曰泰黄隄河人呼曰南老隄夫隄迄黄河北十余里不呼北隄而呼南隄盖先年河行泰黄隄之北始皇隄之南则泰黄固南隄也今河循铜瓦厢武家坝则又借泰黄为障矣隆庆末复循曹单丰沛跨戚山华山为之缕水隄二百里是泰黄以缕水为肤缕水以泰黄为骨南北相峙犄角之势也而又续窰子头之大隄培戚华二山之缕水则鱼沛可安枕而南阳至黄家闸永无黄河侵陵之患矣　始皇隄二屹寿张范县之中南北相距数里厚可三十丈崇可五六丈始皇筑以象天之二河东人言起咸阳迄登莱一以障河之南徙一以为驰道従咸阳至东海求神仙辇驰南隄属车驰北隄子路问津河亦湮之为隄焉今视之皆粉土所成东人呼始皇隄又云万里隄盖万古雄隄也曰为驰道之盛至扵如此后世子孙曽不得蓬累而托足焉今黄河乃穿隄南行三百里岂徒子孙不得托足盖河伯亦不得托身也已【万恭治水筌蹄】














　　行水金鉴巻二十七
　　钦定四库全书
  </div>
  <div class="pagination">
   <a href="行水金鉴_page17.html">
    上一页
   </a>
   <span>
    ...
   </span>
   <a href="行水金鉴_page13.html">
    13
   </a>
   <a href="行水金鉴_page14.html">
    14
   </a>
   <a href="行水金鉴_page15.html">
    15
   </a>
   <a href="行水金鉴_page16.html">
    16
   </a>
   <a href="行水金鉴_page17.html">
    17
   </a>
   <span class="current-page">
    18
   </span>
   <a href="行水金鉴_page19.html">
    19
   </a>
   <a href="行水金鉴_page20.html">
    20
   </a>
   <a href="行水金鉴_page21.html">
    21
   </a>
   <a href="行水金鉴_page22.html">
    22
   </a>
   <a href="行水金鉴_page23.html">
    23
   </a>
   <span>
    ...
   </span>
   <a href="行水金鉴_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
