<!DOCTYPE html>
<html>
<head>
    <meta charset="UTF-8">
    <title>浙江通志 - 第 555 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 555 页/共 787 页</h1>
    <div class="content">　　元
　　叶审思【虞集天根子赞序金华人自幼求道甚切年四十余始克尽屏诸累往来闽粤间大山丛林草屋石室宴坐定息或累数十昼夜人有疾疠水旱殃怪之属强起之欣然往应如其祷而初无所为也至顺二年自号天根子北游医无闾之山访其友蓟子训之徒予邂逅见之】
　　守贵【稽古续集字无用族甄氏婺州人十八学法为僧随千岩兴圣寿古刹后还天龙复叅中峯断崖梁山反覆叩荅初无异致曰千江虽殊明月则一吾今无复疑矣是年八月作偈寄别丞相特穆尔掷笔而化塔于天龙西岗】
　　明
　　陆瓒【金华杂识兰溪人碧眼苍髯身长九尺余顷刻数千里耽于修眞毎闭戸防坐旬月不食有士人问道之眞果内与抑外与徐荅云独言其外不可以言道独言其内不可以言道人称陆长仙不知所终】
　　普仁【献徴录字徳隐族赵氏兰溪人依月公秋潭受具足戒至正乙未出世金华西峰净土禅寺洪武戊申韶之南华不逺三千里来聘杭之中竺请如南华又加勤焉师欲往郡守钟某问师曰佛法有重轻邪曰否曰佛法既无重轻师位宁有崇卑邪师笑而止净慈居五山之一使者自武林来凡三至师乃起而应之开法筵之日黒白环听者千人有三防语若干卷山居诗一百首传于世】
　　僧净【稽古续集字月江金华人住持径山一日念佛坐逝】














　　浙江通志卷二百
　　钦定四库全书
　　浙江通志卷二百一
　　仙释【四】
　　衢州府
　　晋
　　吴猛【许旌阳化录字世云濮阳人仕吴为西安令因家焉性至孝龆龀时夏月手不驱蚊惧其去已而噬亲也年四十得至人丁义神方继师南海太守鲍靓复得秘法吴黄龙中天降白云符授之道术大行尝见暴风骤发书符掷屋上有青鸟啣去风即止或问其故答曰南湖有舟遇此风中有二道士呼天求救故以此止之验之果然海盐令干庆殁已三日猛曰令数未尽当为讼之于天遂卧尸傍数日与庆俱起庆弟著作郎宝感其异遂作搜神记行于世永康二年复还西安十月十五日遂乗白鹿车与弟子四人白昼冲升宅号紫云府晋书猛还豫章江以白羽扇画水而渡】
　　王质【洞仙传东阳人入山伐木见石室中有数童子围棋质置斧柯观之童子以一物如枣核与质令含咽便不觉饥渴童子云汝来已久可还质取斧柯烂已尽便归家计已数百年烂柯山志质随云出山迷失归路沿溪累日至旧居见乡闾半为坵陇与弟贵复入此山不知所终或谓其弟兄咸得道云】
　　唐
　　詹妙容【名胜志番阳女子唐贞元初修眞于须江县之筋竹山楮衣木食腾空而逝】鄷去奢【续仙传衢州龙邱人家九峯山下少入道年三十余居处州松阳县安和观观北五里有卯山髙五十余丈相传汉张天师及叶静能皆居此山修道去奢慕前事结庵以居朝夕焚修山东南有一方石濶二丈余平若砥常坐其上拱黙静想一旦感神人谓曰天师有斩邪剑二口并瓶贮丹在此石下可取之去但勤修无怠去奢取剑乃天师七星剑丹如麻子红色光明去奢自服及施人疾皆愈时丽水人华造因中和间荒乱之后拥土人据岩险闻去奢神与剑丹乃以兵围其山夺其剑丹而囚去奢于空室中一月不与之水及开室见顔状红白愈于来时造惊异送去奢归山留其剑丹一夜风雷飞鸣剑丹仍归石下居山十五年常见龙虎异鸟行于庭际又从道士寄宿夜闻去奢所居室若与人谈窃窥之惟闻异香满室及环佩声或见有戴逺游冠绛服螺髻垂髪碧绡衣男女四人对坐侍从皆金童玉女光明照身复有神人远立于侧道士乃防敬之一日告道士曰恐当离此山不长相见也后数日有防云鸾鹤軿舆幡幢迎去奢升天而去】
　　徐简【治衢州府志景灵宫道士修炼于严之乌龙山既得道白日仙去】
　　道义【髙僧传衢州人开元中至清凉寺粥院居止典座普请运柴义将竹鞋一緉转买人荷担因披三事衲衣东北而行可五里于楞伽山下逢一老僧引一童子前行乃相随入寺见大阁二层上下九间总如金色闪烁其目老僧令义早还辞出寺行及百步廽顾惟是山林乃知化寺也义后不知其终】
　　惟寛【景徳传灯录衢州信安人姓祝氏年十三见杀生者衋然不忍食乃求出家初习毘尼修止观后叅大寂乃得心要唐贞元六年行化于吴越间元和四年宪宗诏至闗下白居易尝诣师问曰既曰禅师何说法师曰无上菩提者被于身为律説于口为法行于心为禅应用者三其致一也十二年二月升堂説法讫就化勅谥大彻禅师】
　　藏廙【髙僧传俗姓程衢州信安人造长沙岳麓投灵智律师剃染寻于武林开元寺受具足因听律范族穷篇聚语同业曰教门繁广然有总门总门之急勿过舍筏遂徧叅禅宗遇马素门下髙足住龙牙山知廙法器告之曰蕴界不眞佛生非我子之正本复从谁得廙一言领会却逥柯山大中六年郡牧崔寿重之于龙兴寺别构禅室延居之干符六年终】
　　利踪【释氏稽古畧澶州人姓周氏出家幽州开元寺依年受具入南泉室抵衢州马蹄山至开成二年邑人翁迁贵施山下子湖创院以居广明元年入寂塔于本山指月录初子湖山下有陶家无子夫妇日夕焚祷师过而问之尔何所祈陶告其故师曰汝施我竹我施汝子陶遂施竹其夕感异梦随举一男众因号神力禅师】
　　慧闻【髙僧传信安人多劝勉檀那以福业为最尝于□江铸丈八金身像有清溪县夫妻二人将奁鉴来舍闻为咒之曰此鉴鼓铸若当佛心前乃是夫妻发心之至迨脱模露像果然鉴当佛心又尝往豫章劝化获黄金数镒俄遇贼刧闻投金水中曰虑损君子福田请自捞摝贼泳水求之不得及闻到州金已在其院中山路虎豹或逢之将杖叩其脑曰汝勿害人吾造功徳明日虎衔野猪投闻前弭尾而去】
　　五代
　　仪宴【十国春秋湖州许氏子生于唐干符三年开运中游江郎岩覩石龛谓弟子慧兴曰予入定此中汝当垒石塞门慧兴如所戒明年啓视素髪披肩胸尚暖徐自定起了无异容已复囬信安乌巨山侍郎愼知礼鎭衢州命僧守荣诘其定相仪宴殊不与辨守荣礼像得舎利数枚叹曰宴公眞不可以浅测也忠懿王一夕梦师来见遣使圗像至适王患目疾展像作礼目疾顿瘳因赐号开明禅师宋太宗召对便殿言禅定事深契上防久之得请还山淳化元年卒寿一百五十嵗】
　　遇缘【五灯防元衢州南禅遇缘禅师有俗士号鐡脚者忽骑马至僧问师既是鐡脚为甚麽骑马师曰腰带不因遮腹痛幞头岂是御天寒又问师和尚恁麽后生为甚麽却为尊宿师曰千嵗祗言朱顶鹤朝生便是鳯凰儿上堂有僧问众手淘金谁是得者师曰谿畔披沙徒自困家中有宝速须还曰恁麽即始终不从人得去师曰饶君便有擎山力未免肩头有担胝】
　　宋
　　王自然【名胜志天童八仙山道士弃家修炼于此有道行能致雷雨元祐间即其所居建玉霄宫初县前池多蛙谯楼多蚊县令请自然驱之遂絶至今犹然】
　　陈应祥【治衢州府志字知明政和间试修文辅教科授凝神殿校籍尝诏为髙丽国教师尚书毛友以诗送之应祥能诗手抄为二十卷于太虚观侧卓庵程公俱名以常清静且铭之】
　　缪道者【治衢州府志西安之原口山多猛兽阻险往来者沿崖攀木侧足以行春夏水溢则病涉道者来居甘泉寺凿山开道遇虎狼则手抚之使去熙寜间以火自化今号金川圣者】
　　刘鐡磨【名胜志宋比邱尼尝叅于湖禅师师曰汝是刘鐡磨乎曰不敢师曰左转右转尼曰和尚莫顚倒因有悟其后尼乃倒化】
　　道行【五灯防元衢州乌巨禅师处州叶氏子依普照英禅师得度去叅佛眼一日闻举元沙筑着脚指话遂大悟罗湖野录程待制智道曽侍郎天游寓三衢与乌巨行禅师为方外友曽尝于坐间举东坡宿东林偈溪声便是广长舌山色无非清净身夜来八万四千偈他日如何举似人问行曰此老见处如何行曰可惜双脚踏在烂泥里曽曰能料理否行曰溪声广长舌山色清净身八万四千偈明明举似人二公相顾叹服指月录师示疾教授汪乔年至师以后事委之示以偈曰识则识自本心见则见自本性识得本心本性正是宗门大病注曰烂泥中有刺莫道不疑好黎明沐浴更衣跏趺而逝】
　　元
　　赵友钦【宋濓革象新书序鄱阳人或曰名敬字子恭或曰友钦其名弗能详也世因其自号称为缘督先生习天官遁甲钤式诸书一日坐芝山酒肆中逢修眉方瞳者索酒饮异而即之相与谈元颇久出囊中九还七返丹书遗之临别问姓名曰吾扶风石得之也自是往东海上独居十年注周易数万言复弃去乗青骡往来衢婺山水间旅中之费未尝乏絶竟不知为何术倦游而休泊然而化葬于龙游之鸡鸣山名胜志缘督着有仙佛同源金丹正理盟天录诸篇今所存者革象新书而已】
　　周徳清【治衢州府志女冠也元初人少于振塘洞石溪遇异人啖以萝卜遂不食烟火夜不假寝垂七十后尸解至正间赐号靖应散人】
　　世愚【两浙名贤外录西安人姓余氏母梦观音送童子而生天资超悟闻法便了日据禅牀而坐兀如枯株当其研味寝食不觉偶闻证道歌豁然大悟遂嗣止岩息影大慈山者十六年轮下常满赐号辨大师有二隂语录】
　　明
　　张柏亭【两浙名贤外录西安人为元妙观都记永乐间奉勅建武当山宫观应诏住元天玉虚宫时遇异人授以葫芦拄杖各一常施药并五雷正法救济祈祷輙騐后还衢日跨青牛出入自号葫芦道人】
　　柴用先【正德江山县志号惟一子永乐间自京还至武林大旱自示能雷雨大书聨曰三日登坛三日雨一声号令一声雷及期不雨众且诃之用先乃散髪咒符叱官吏跪坛下须臾雷电交作大雨如注渰浸百里而西湖之水涸矣其族子壮得五雷秘法能袪邪治病祈晴雨大着灵异】
　　无涯【治衢州府志旌姓呉礼杰峯为师明禅教博通隂阳地理之书永乐五年召赴京师授僧录司右阐教赐金襕袈裟】
　　非幻【正德江山县志宝陀庵住僧谙儒书精地理尝应召相地天寿山太宗竒之赐以金紫永乐十八年遣使者祭其墓赠五官灵台郎僧箓司右阐教】
　　严州府
　　上古
　　桐君【名胜志上古有桐君者止于今县东二里山隈桐树下枝柯偃盖防蔽数亩逺望如庐舍或有问其姓者则指桐以示之因名其人为桐君其山亦曰桐君山或曰黄帝时尝与巫彭同处方饵有药录一卷行世久而无传】
　　三国吴
　　陈恽【严陵志字子厚桐庐人富阳侯硕之子仕至黄门侍郎征寇将军封余杭侯有仙术能兴水工尝于余杭一夕筑九里塘不假人力而成今桐庐南北二乡多陈侯庙即恽也】
　　唐
　　许宣平【续仙传新定人景云中负薪以卖常挂一花瓢及曲竹杖每醉行吟曰负薪朝出卖沽酒日西归时人莫问我穿云入翠防好事者多诵其诗传舍是处题之天宝中李白东游览诗叹曰此仙人诗也五色线咸通中许明奴家妪入山采樵见一人坐石上方食桃甚大谓妪曰我许明奴之祖宣平与汝一桃食之不可将出妪食桃后日渐童顔入山不归行疾如飞】
　　施肩吾【神仙通鉴字希圣睦之分水人家严陵七里瀬元和十五年登进士第太和中自严陵入西山访道栖眞初遇旌阳授以五种内丹诀及外丹神方后再遇洞賔传内炼金液还丹大道于是终隐西山所为诗文甚多所传未十之四白玉蟾跋施华阳文集云李眞多以太乙刀圭火符之诀传之钟离权钟离权传之吕洞賔即施之师也施曾授上足李文英十六字世罕知者一灵妙有法界圎通离种种边允执厥中予偶得之并以告胡栖眞使补其遗云陆防修心鉴跋髙祖太傅公尝退朝见异人行空中足去地三尺许邀与俱归则古仙人嵩山栖眞施先生肩吾也因授炼丹辟谷之术】
　　徐道士【严陵志唐末居清溪县天乐观年八十余梦大罗天赐诗因白众尸解而去】稠锡和尚【虎荟唐开元间稠锡禅师卓锡义兴南岳忽膝间闻婴儿声师曰有是缘哉即卓锡而庵前稠木自开遂纳衣服数种于内复卓锡而木合人号为稠锡和尚因下山得一嫠妇遂留为偶生二子一日晨炊进妻辞以羹尽师笑曰非羹尽乃缘尽也复取衣锡归寺众诮不纳一日偕一虎至僧众怖走师招之曰勿怖今欲与汝辈决去留耳吾果不能住此虎当噉我如可再居此虎即绕身三匝言未已虎行如数众俱请止庵前有池师随剖腹洗肠而入演法集众遂成大刹后飞锡至黄岩白龙山有神侍立其左右黄岩志云师名清晏续文献通考稠锡桐庐人】
　　慧朗【髙僧传遂安人年二十有二至剡溪石城寺见一禅翁鹤髪冰肤目如流电同行十数里憇林树下指朗曰法常寂然何必随逺宜归本生度无量众言毕求之无方豁然本心悟佛知见乃归故邑慧安寺一日秦望山林木振动俄有大呈质咸谓此何祥也时有禅僧曰自会稽云门而来身长八尺四寸髙鼻大目睛光射人明大品思益维摩等经众曰神僧也大应乎此矣朗秘菩萨行请为师征维摩经义答曰如日照萤火海沃牛迹深器之一夕忽覩神光从项而出旁烛山川盈十数里由兹反拜请朗登座道俗欣然各叹曰昔山之震动之效祥非公之应明矣开元八年歙州长史许思恭请往治所朗升法座熊伏于前闻钟而来众散而去】
　　省躬【髙僧传桐庐人投圣徳寺于毗尼道学时温习复择名师得姑苏开元道恒师恒曰吾得躬也门人日益亲晚赴维之召广训徒焉躬复髙儒学作碑颂极多以其曽化邗沟故呼淮南记主自号清冷山沙门】
　　少康【名胜志贞元中乞食睦州城中毎得钱即诱小儿念佛号一声与以一钱因于髙峯建道塲集众念佛众咸见佛出康口中坐化之夕有光照乌龙山山色为之变白云】
　　道明【五灯会元睦州陈氏子因往开元寺礼佛见僧如故知归白父母出家为僧持戒精严学通三藏游方契防于黄蘗四众请往观音院常百余众经数十载学者叩激随问遽答词语峻拔由是诸方归慕咸以尊宿称后归开元织蒲鞋以养母故有陈蒲鞋之号巢寇入境师标大草屦于城门巢欲弃之竭力不能举叹曰睦州有大圣人舍城而去严陵志云门林际禅宗两皆出于明故杨杰为之颂曰指将林际叅黄蘗接得云门嗣雪峯宋元符三年锡号悟空禅师】
　　五代
　　文益【万厯严州府志俗姓鲁余杭人七嵗依新定智通院全伟禅师落髪其后三坐道塲诸方丛林咸遵风化释氏稽古畧住建康清凉寺唐主邀师观牡丹花请师赋诗师应声曰拥毳对芳丛由来趣不同髪从今日白花似去年红艶曵随朝露馨香逐晚风何须待零落然后始知空至周显徳五年辞众跏趺而逝勅谥大法眼禅师师嗣地藏琛琛嗣元沙备备嗣雪峯禅师宗门尊仰其道曰法眼宗】
　　【国朝雍正十二年奉勅加封妙光法眼智藏禅师致祭一次】
　　宋
　　孙道人【春渚纪闻居严州天庆观初不挟术言人祸福但袖中尝畜十数白鼠毎与人共饮酒酣出鼠为戏人欲捕取即走投袖中了无见也约人饮则就酒家市一小尊酌之不竭人告酒困即覆尊而去酒家是日必大售绍兴三年三月三日观中士庶骈集道人拱坐告众曰我今年九十嵗暂当小别各勉力事善言讫坐逝一郡惊异瘗之城南而塑其像观中嵗余有商手持书封题甚固云我去年三月三日于成都观褉事遇一道人云我自严州来知子不久囬浙幸为我达于天庆观寻孙道人入观见塑像惊礼之曰此我成都所见付书人也因共发其藏则空棺矣】
　　唐广眞【续文献通考严州女子既嫁得血疾梦道人与药服而愈自是与夫相离从师修道淳熙中在郭家食饭次若有人唤者出门逢三仙人引至海边跨大虾蟇渡海因随游名山仙人曰汝欲超凡入圣耶留形在世耶弃骨成仙耶对曰有母在愿终养遂与丹一粒吞之自是不食米后召入徳寿宫封寂静凝神眞人】
　　叶梅卿【严陵志寿昌人号碧潭居士明春秋通史传理宗朝任抚属舍人后弃官家居习修炼导养之法有异术能存神谒帝与诸神将防一日示偈云六十七年有身平生本分为人昨夜天官召我明朝金阙朝尊次日怡然而化】
　　义澄【严陵志姓孙氏富阳人投新定龙门僧徳诠出家宋咸平中眞宗召至阙赐号明慧大师后还钱塘以苦热得疾作偈曰本来无质岂有去住要识眞归南来北去时年百二十八矣】
　　道隆【五灯会元桐庐董氏子于钟山寺得度自游方所至耆衲皆推重晚抵黄龙死心顺世遂归隐钟山慕陈尊宿髙世之风掩闗不事事日鬻数籰自适人无识者手常穿一袜凡有禅者至提以示之曰老僧这袜着三十年了也有寺僧戏问如何是无诤三昧隆便掌之】
　　法清【五灯防元严陵人尝于池之天宁以伽黎覆顶而坐侍郎曽开问曰上座仙乡甚处曰严州曰与此间是同是别师披伽黎下地揖曰官人曾到严州否曽罔措师曰待官人到严州时却向官人道】
　　尹山僧【万厯严州府志俗姓汪居淳安之梓桐乡结庵于尹山之顶既示寂其徒以顶骨纳琉璃瓶中瘗之嵗久欲迁夜梦僧指其处及得瓶腹大颈小顶骨依然莫知所从入人以为异至今里民水旱祈求多着灵异】
　　善心【新定续志朱姓耕山诵佛遇亢常有云覆之诺人以雨辄验邑人指为活佛严陵志寿昌人常一日至叶枢密家求山水衣其家曰无有朱曰在某箧笥中良久又曰吾带一小畜恐惊人当出收之家人尾其后见一虎系于府前之柏下叶见其灵异遂与之今系虎柏犹存绍兴二十九年留偈示化自焚其身至今野烧至此即灭春草不生人为立庵】
　　元
　　钱九五【万厯严州府志淳安人居蜀阜幼习五雷天心正法樵采山中有雷部神为孕妇所魇九五为之解释得去因授以呼雷法时县苦旱尹俾祈雨应祷而降往龙虎山受箓道逢二老对奕啖以数果精爽倍常命拔一松倒种之誓曰此松活则法可传九五乃往及囬则二老尚在而松固无恙也授以四石子戒勿启顷之石子铮铮有声启之则双蝶飏去仅存其二自后常有二神人呵防之今所居法水井犹存焉】
　　绍大【稽古续集严之桐江人姓吴入鳯山寺祝法受具私曰化龙之鱼肯以蹄涔求生乎谒双径大辨陵公以单传心印诘难久之复徧叅名宿知法之无异味也阅大藏教至三过通其防趣出世景徳寺诏住义乌宝林一时法席号为极盛有三防语录桐江集行世】
　　明
　　卜景云【寿昌县志寿昌人常居仙池岩习修炼之术洪武己酉夏严州旱知府刘遵道征至郡祷雨辄应县北牙吹塘水数泛溢占者以蛟为患县廹之治云嘱其妻子曰速具棺吾其殆矣遂往初以纸剑投水水浸浊已而投以鐡剑水为之赤归即临镜自书其像遂卒于家时人号为卜眞人】
　　邱驼【两浙名贤外录桐庐人病偻因以驼名家贫操舟济渡不索人钱与之则受隔岸一道士暮夜呼渡驼急就之无所见顷之又呼继往又无所见拔篙将行蹉跌而仆亦无怨言迨起则驼背已直矣越数载殁舟中家人收殡久之隣人至衢州见驼与道士同行欵洽若平时嘱寄所穿鞋以归又贻之以屣令着之则行步如飞不日至家以鞋付其妻视之故殓时物也囬顾所贻屣化为双鹊冲天而去】
　　孤舟【龙泉县志严州人中年客浦城闻镜公诵华严心神竦然即求出家受具于鵞湖养大师勤苦为众尤深于念佛三昧每教弟子以死心曰心若死方能不惜身命不惮劳苦否则仍为三家村黑豆俗僧耳崇祯己巳告众曰佛成道日我当诀别阖门念佛无疾而逝】
　　温州府
　　三国吴
　　朱孺子【续仙传永嘉安固人幼师道士王元眞居大若岩常登山采黄精服饵厯十余年一日就溪畔濯蔬见岸侧二小花犬孺子异之乃寻逐入枸杞丛中归告元眞遂与孺子俱往伺之复见二犬戏跃逼之又入枸杞下元眞与孺子共防掘乃得二枸杞根形如犬坚若石挈归煮之孺子益薪看火三日昼夜不离灶侧试尝汁味取吃不已及根烂以告元真共取食之俄顷孺子忽飞在前峯上谢别元真升云而去俗呼其峯为童子峯元眞后饵其根尽不知其年寿亦隐于岩之西陶山有采捕者时或见之】
　　晋
　　刘根【仙家杂记字君安长安人隐永嘉飞霞洞尝至天台赤城访紫极君】
　　【谨按名胜志晋邑人刘根隐积谷山飞霞洞则根乃永嘉人也后汉书载刘根系頴川人不当混而为一】
　　唐
　　傅隐遥【两浙名贤外录永嘉人呉甘露初弃家为道士居石室山大若岩辟谷修炼至唐调露元年丹成上升游戏人间盖四百余载也今大若岩左有登仙石】
　　左元泽【赤城志永嘉人性介不随俗居玉霄峯三年絶粒不语尝制眞一颂神仙通鉴元泽事方瀛徐灵府因卜居香林峯石室中灵府愍其勤恪遂授以秘要温州青嶂观有土地祠里人尝以血食祀之茍祀不至则为祟元泽以杖笞神背翼日有大狸死于庭一日忽谓主观者曰某将他适请置汤沐掩盖日但随香气而去尽处则止是夕风雨雷电交作将晓闻唱珍重声往视之已化矣如其言瘗之果得自然石圹】
　　元觉【髙僧传字明道俗姓戴永嘉人总角出家住龙兴寺覩其寺傍别有胜境遂于岩下自构禅庵居其间以独学孤陋与东阳策禅师肩随游方询道谒韶阳能禅师而得防焉既决所疑能留一宿号曰一宿觉犹半徧青也先天二年于龙兴别院端坐入定殡于西山之阳觉唱道着明修证悟入庆州刺史魏靖都缉缀之号永嘉集】
　　【国朝雍正十一年勅封洞明妙智禅师】
　　元宗【髙僧传姓吴氏永嘉人少出家抵江陵辞朗禅师门决了疑贰复振锡紫金山山先多虎暴从宗卜居哮阚絶迹一日见一老父趋及座前拜跪宗问何人答曰我本虎也在此山中食啖众生因大师化此防廽我心得脱业躯已生天道故来报谢折旋之项了无所见以大厯二年嘱别门徒溘然而化春秋八十六】
　　五代
</div>
    <div class="pagination">
<a href="浙江通志_page554.html">上一页</a><span>...</span><a href="浙江通志_page550.html">550</a><a href="浙江通志_page551.html">551</a><a href="浙江通志_page552.html">552</a><a href="浙江通志_page553.html">553</a><a href="浙江通志_page554.html">554</a><span class="current-page">555</span><a href="浙江通志_page556.html">556</a><a href="浙江通志_page557.html">557</a><a href="浙江通志_page558.html">558</a><a href="浙江通志_page559.html">559</a><a href="浙江通志_page560.html">560</a><span>...</span><a href="浙江通志_page556.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
