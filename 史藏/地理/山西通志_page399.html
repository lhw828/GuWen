<!DOCTYPE html>
<html>
<head>
    <meta charset="UTF-8">
    <title>山西通志 - 第 399 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 399 页/共 700 页</h1>
    <div class="content">　　郅朗肥乡人至元间任壶闗县政平讼简整饬学校遇旱蝗祷雨辄应蝗不为灾后陞本州同知入名宦
　　周干臣长清人至元中以河东肃政亷访司知事守潞州时亲王锡沙奉命牧马潞沁间牧人有夺民田为牧地者干臣诣王启其事王令悉还其田潞无赖民好解牛以规利干臣作诗化之民罔敢犯者
　　傅仲礼元贞间知襄垣县甚有惠政民思不忘
　　陈善屯留人大徳二年为本县尹拓修庙学肇启人文明正徳六年入祀
　　郭思敬延祐二年知襄垣县无私交尝修学校为政能令人畏服
　　白谦延祐间任黎城令时值大乱后学校荒废无书籍可读乃出素所积并广求四方经史子集凡四千二百余卷作藏书楼贮之其功在学校甚钜
　　蔚恕泰定间知潞州教民兴利民多便之
　　温珪辅天厯中知潞州有劝课农桑之政
　　曹玑潞州人知本州有善政
　　宋思齐屯留人潞州判官才气英迈儒吏兼通为政寛仁不尚刑罸
　　杨纲字道纪永年人至顺元年知襄垣县好儒重士创修庙学兴利除害士民信服
　　陈伯福后至元间知潞州教民孝弟劝农课桑人咸徳之
　　张景岩河东人至正间知潞州兴废补政多可称齐泰至正间长子尹修缮城池表扬耆徳
　　实巴尔至正时任黎城主簿公勤有干称贤倅焉刘依仁淇人至正间尹潞城治效居一时最继尹屯留尤以干济称时县有寃狱依仁一讯辨明之民为立平寃碑
　　张鹏翼字大举河南大梁人至正间为屯留令时盗贼徧起能亲当矢石为百姓御患又以计擒借盗为奸者御寇掠供刍米指顾而办生平谦冲淡薄絶无馈遗上官怒廷争不屈去民为立碑
　　马复广平人至正间为黎城令适蝗旱复引咎自责祷于神蝗寻去大雨滂沱歳乃有秋黎人立碑纪之
　　周泰东平进士潞州同知以文学饰吏治一时著作多出其手
　　郭从善至正间为上党令时盗贼纵横从善能和辑其民整义旅与闗保和尔齐犄角破贼保全泽潞与有功焉
　　闗保河南人至正间为总兵伊罕禆将时晋冀盗起调御泽潞与招讨万戸和尔齐展筑城垣并力守御盗据泽及高平整兵之盗几尽杏城盗首刘子才复侵泽潞亦设竒之功闻进侍郎仍赐龙衣金帛有差值旱蝗秋复大水徧祷山川囘歉为丰民获安堵寻以攻汴功加山东枢判同佥院累赠级左辖
　　和尔齐招讨万户泽潞左辖佐守御之责励协恭之诚遂建竒功终昭令誉
　　明
　　任昻河阴人元进士博览羣书早有才誉拜晋宁尹不受洪武初以儒士为襄垣训导后为礼部尚书礼制多所裁定予告归
　　郭栢福建闽县人洪武初以进士任壶闗县丞存心仁恕尝凿惠泽池于南闗迄今赖之
　　蔡景武泛水人洪武初知潞州以公勤着陞嘉兴知府多惠政
　　张璧防城人洪武初知潞城县修举废政招抚流移政行期年吏畏民怀
　　严临川人洪武初任黎城主簿治烦以简爱民以诚陞武功县知县
　　张三同字大亨直阜城人洪武初以进士任潞州同知以勤恪着创州治修庙学在城二十四坊皆所定也尤加意学校兵戈之余诵不辍祀名宦
　　张思中乐清人洪武间潞州同知廉干勤敏陞工部都水司郎中
　　刘任原昌平人洪武间知潞州政行茂着徳泽及民陞本省参政
　　崔凤河南项城人洪武间知黎城县时当兵燹后井里尽墟官防秩祠仅存壁趾凤下车招复流移抚恤如子因以其暇修举頽废邑渐以治陞直大名府同知
　　袁有常直正定人洪武间知襄垣县政寛不弛值大饥多方抚绥民无失业
　　艾敬三原监生永乐间知长子县有政声
　　黄寿靖州人宣徳初知潞州严不入苛吏民畏服任满当代潞人保留复歴二考致仕
　　燕云咸宁人宣徳时为潞州知州大着声绩
　　郝景隆山东蓬莱人宣徳间以举人为长子簿防学宫倾圯捐俸修葺歳旱祷雨雨辄应既去民思之
　　阮河交趾人宣徳间任长子县典史永乐初交趾入职方河率先归附以功授云屯县典史及犁氏乱抱印航海以其家来归改长子勤于其职卒遂占籍焉子勤以进士官刑部侍郎赠河通议大夫祀名宦
　　乔育宣徳时为襄垣主簿部民言其贤特命超迁劝之张维祥符人正统初壶闗教谕教有成绩陞浙江道监察御史
　　刁正束鹿人正统初知潞州政尚慈祥尤善作兴士类后陞武昌府知府
　　徐兖山东商河人正统间以太学生知长子县募丁壮建城楼设器械以备边警歳歉加意赈恤民无流移
　　洪钧新城人正统间以举人知屯留县有徳政芝草生于堂柱
　　张璟临潼人正统间知潞城县涖官清慎修学造士尤得人心陞苑马丞
　　王镛江西庐陵人天顺间以举人任潞州学正学博行高勤于训迪经指授者各有成就诸生皆以义尽仁洽称之后陞国子监学正
　　张晓陜西三原人成化六年以进士任襄垣县廉谨爱民政无不举有清水明镜之謡徴拜御史官至按察使入名宦祠
　　王绅字晋卿湖广安化人成化间以进士知屯留县有才畧为政不拘一辙簿书之暇亲巡阡陌劝课农桑又时进诸士子讲学课艺寻擢御史累官副使祀名宦
　　王祐山东金乡县人成化十四年由监生知壶闗县锄强扶弱四民乐业后以忧去入名宦
　　易鹗固始人成化间以进士知长子县刚明果断政先躬率多惠政陞御史
　　甯智成化间知襄垣县创建城楼有仁闻祀名宦刘瓒直清苑人成化间以进士知襄垣县值大饥赈救有方全活甚众祀名宦
　　李仑陜西临潼人成化间以进士知屯留县甘贫好学不事修饰时大饥役民凿河河治而民不饥全活颇众歴河南参政正徳六年入祀
　　马暾河南陈州人治间以进士知潞州性刚守洁才具明敏大修庙学俎豆筐篚象勺干舞之类纎悉必备访得名宦十四人乡贤十人建祠为州人表帅而抚恤穷黎诸政以次毕举在任九年上党人谓自建州以来所未有云
　　曹兰兰州人治间壶闗教谕学问该博尤善启迪后登进士歴巡抚都御史
　　张友直三原县人正徳十四年以举人任壶闗县舒徐温雅辑县志未就陞任去
　　张萱应天上海人正徳间以进士知潞州潞有徳风亭自唐以来称胜地萱日夜勤民事终其任未尝一往严驭吏胥不使入乡间罢锦绮之售于上官里夫之役于藩府者不使为民扰武宗狩云中幸臣江彬讽郡县选嫠妇送行在所萱曰嫠节妇也奈何夺人之节力争事得寝后擢湖广佥事潞人攀辕泣送者数万人后复建祠祀之崔铣有记
　　呉杰字汉甫河南杞县人正徳间以举人知壶闗县孤介廉洁不茍同世俗举于乡犹躬耕自给母亡贫不能流贼至杰守母柩不去及涖官衣大布衣食脱粟饭甫四月储仓谷二千余石有故人稔其治行欲荐诸朝杰曰使我贤耶荐不必公使我不贤耶公不必荐后卒于官至不能为殓同官醵钱赙焉其妻弗受曰吾夫生平不爱一钱岂以死易哉闻者高之
　　张鹏翰陜西庆阳人正徳间以进士知襄垣县清苦自甘均荒田溢额于全徴中民不为病复以其余创置学田寒士赖其赈恤
　　杨盈山东章邱人正徳间以举人知潞城县刚介明敏有不可夺之操申禁谕而强梗寒心勤劝课而士习丕变为一时才吏民建祠于邑之东闗御史温如璋作文纪之
　　胡侍宁夏人举进士歴官鸿胪少卿张璁桂萼擢学士侍劾二人越礼背经反覆辨论千余言命逮治言官论救谪潞州同知刚介不阿持大体抗言时中沈府宗室勋注以事憾之奏侍试诸生题讥刺且谤大礼逮至京讯斥为民卒
　　王致中洛阳人正徳间潞州学正教人有方讲学不倦刘明濮州人廕生正徳间以任邱丞陞任襄垣精明廉慎吏民畏怀修筑城池功在后世祀名宦
　　茍京陜西商州人正徳间以太学生知黎城县时流寇猖獗京备设守御修浚城隍添设楼橹保障之功民甚赖之
　　陈大纲庆阳人震子正徳间进士任山西佥事土豪陈卿据青羊山作乱中外震恐剿抚未决独大纲与都御史力主剿灭以威奸宄人颇难之大纲作平贼方畧六篇地形险易断山伐木为飞梯望楼出其背三军扳援而上贼闻骇曰官军飞上山也卿遂降陞宻云兵备
　　倪政甘肃人嘉靖间以贡同知潞州政家世将门谋而有勇平青羊之变与有力焉
　　宋圭新城人嘉靖间以进士知潞安府性寛平复能谙练庶务设府之始凡所经画必协人情合理俗上下宜之后陞徐州道以去
　　侯有功号风山浮梁人嘉靖间以进士知潞州治尚严明法行自近而于闾左细民则寛以字之复选择才俊督令读书政暇亲加品题所甄许无不掇高第者好微行属吏凛凛奉法郡境肃然
　　贾应春正定人嘉靖间以进士知潞安府器宏才练弛张协宜剖决如流豪右畏若神明
　　葛大纪商州人嘉靖间以进士同知潞安厚重持大体不假威严人自起敬歴官本省参政
　　崔镛绥徳人嘉靖间以进士任潞安推官和易可亲而中有定见官至本省巡抚
　　杨良臣即墨人嘉靖间以举人知黎城县政尚平易劝农兴学有实政陞太原府通判
　　葛缙昌邑人嘉靖间以进士知襄垣县政教严明民安盗息仕至本省巡抚
　　况増光盩厔人任潞城教谕问学宏深操履慎重陞浮山县
　　王凭临邑人隆庆间以举人知潞安府有雅量始终未见其怒然三尺法无敢挠者吏一败虽不穷追铲其根亦不得再发朔望谒庙毕与诸生论説理奥多所发明以忧去士民攀送车不得行官至大参
　　张嘉孚号立庵陜西安定人嘉靖间以进士任长治县明敏善断遇讼者给片纸令自拘到案随剖其曲直不数言辄得其情复为善言解之不数用鞭扑少顷两造各得意去呼续至者入复如前后陞户部主事祀名宦
　　辛应干安邱人嘉靖间以进士知壶闗县徳量寛洪頽废修举着牧羊説陞主事
　　李用敬山东益都人嘉靖间以进士知壶闗县性简易不尚刻覈遇讼狱以片辞决之有未服听其言颇直悉心推鞫不曲徇已见翻然改从无难色质成之下皆以为无寃后入为给事中累官至通政使祀名宦
　　尹梁晋州人嘉靖间以进士知长子县性坦率与百姓若家人父子自奉甚菲寒一褐暑一布而已陞戸部主事祀名宦
　　张焕益都人嘉靖间以进士知长治县言讷行果外刚内慈洞悉闾阎疾苦真心抚字左右近习谗愬不得行氷蘖之操始终不渝陞给事中
　　李淳濮州人嘉靖间以进士知潞城县严明慈惠民有青天慈母之謡陞主事
　　王维垣直武清人嘉靖间以进士知潞城县值陈卿变官军失利欲屠邑维垣力请于上乃止而招胁从安反侧其功为尤多陞主事
　　刘大武江陵人嘉靖间以进士任潞安推官值旱步祷五龙山拜毕还雨即随之衣尽湿左右进肩舆不许是歳大稔陞主事
　　徐元道陜西秦州人嘉靖间以贡知平顺县寛厚恤民有智略能任事时初设县治元道悉心经画城池庙社数年规模始定致政去
　　张汝干雒南人嘉靖间以贡知屯留县邑有金龙池祷雨辄騐汝干至屡祷弗应因命濬池得伏尸曰此寃鬼也祈梦于神神曰李姓弟杀兄也诘朝访村民李逢竒因谋产杀兄逢春已三年矣一鞫而服是夕大雨
　　董遂河南嵩县人嘉靖间以进士知襄垣县邑有乘暗杀人者宻察得其人置之法人称神明性至孝闻母病径弃官归监司素重其人促令还任母病愈始就道政成徴拜给事中歴本省副使
　　段锦山东恩县人嘉靖间以进士知壶闗县严毅有威望临民以庄尝规人情土俗为科条揭通衢宿猾巨奸咸慑伏后擢御史累官布政使参议
　　王礼直完县人嘉靖间任壶闗县县丞有执持能自爱数折疑狱民程虎山者尝杀人藏其尸以无左騐不坐罪礼奉委往检忽风起马前礼曰此寃气也随风迹之辄得虎山论如法
　　薛腾蛟号南岗陜西渭南人嘉靖间以进士知长治县时县新设制度未备蚤夜殚思多所裁定饬章程节里甲抑强扶弱崇礼励俗务与民休息而驭吏胥则甚严不少贷焉陞主事祀名宦
　　丁惟宁号少滨山东诸城人嘉靖间以进士知长治县县宜桑人多以防为业往时上官来取差役需索无已民甚病之维宁独力为裁抑不少徇徴拜御史官至湖广副使
　　靖四方淇县人隆庆间以举人同知潞安练达精明诸事就矩歴官佥事
　　刘四科号健庵陜西泾阳人隆庆间以进士知长治县沈毅渊博居官廉简有守尝值编审携书吏数人入参府设警柝于外有巡视少年受钱五十文廉得之即枷责不贷事讫人称公明后擢吏部主事累官兵部尚书
　　徐鸣鹤县人隆庆间以进士知屯留县时尚苛猛鸣鹤独任寛平有视民如子之心不竞声华人自以为莫及陞御史
　　奈邦竒陜西凤翔人隆庆间以举人知壶闗县缓征疎网与民休息谦恭下士接绅衿以礼时时引见访民间疾苦兴除之期年后闾里改观后擢指挥累官府同知民为树去思碑
　　麻永吉号庆川庆阳人自庶吉士改御史万厯间任潞安知府性长厚其治主于不扰尝易二防既而悔曰价虽售恐开取用例仍还之六年市肆不知供应陞本省副使
　　刘复初号天虞陜西高陵人万厯间以进士知潞安府刚方自守时府学规制未备建尊经阁于北义阳文昌魁星三楼于东兴贤育才多所成就性刚方廉介守上党机杼之地未尝履一丝曳一组寻以贡篚拂中官意降广东提举后歴官太常寺卿
　　张鹤腾字元汉川卫人万厯间以进士知潞城县寻调榆次缜宻有守两宰剧地清操惟一擢刑部主事几不能具道里费士民立祠祀之
　　靳贤静宁州人万厯间以举人通判潞安有治民才歴署州县编审听讼人人称平催科得法民间输纳恐后政声大着委署无虚日皆称任使陞岢岚州不就
　　张主敬栢乡人万厯间以进士知长治县性廉洁一清如水创建考塲歳省民间数百金修县志义例尤严陞主事
　　崔尔进西安右卫人万厯间以进士知长子县俗刁悍有自称刘千斤不畏府君者尔进执之令晓夜巡城已复慰谕遂成良民编审时富民类衣敝垢冀避徭役尔进廉所易衣悉置其侧乃具服擢御史
　　乔木上海人万厯间以进士同知潞安严能驭众明足服人尤重文学士凡所甄拔后皆知名陞河南佥事
　　洪良范沂州人万厯间以进士知潞安府精明英察雷厉风行豪蠧一时敛迹佐领差役皆由堂拨严禁坊里不许支官以寛物力陞副使
　　陈儒号鉴韦薪建人万厯间以进士知潞安府改建长治学创书院延绅士防讲多所发明又置学田修西城水牐以备蓄泄革收头以苏里甲人皆称之陞河南副使
　　经学参全州人万厯间以举人知黎城县寛严并用豪猾敛手良善鼓腹至公编审絶窦尤足为法
　　方应明河南光州人万厯间以进士知壶闗县廉明公正断狱如神多所兴革民立祠祀之所着有治壶论日中碑诸刻调洪洞县
　　李杜永年人万厯间以进士知潞安府寛厚明决张弛俱宜赈饥惩奸地方安堵陞陜西副使
</div>
    <div class="pagination">
<a href="山西通志_page398.html">上一页</a><span>...</span><a href="山西通志_page394.html">394</a><a href="山西通志_page395.html">395</a><a href="山西通志_page396.html">396</a><a href="山西通志_page397.html">397</a><a href="山西通志_page398.html">398</a><span class="current-page">399</span><a href="山西通志_page400.html">400</a><a href="山西通志_page401.html">401</a><a href="山西通志_page402.html">402</a><a href="山西通志_page403.html">403</a><a href="山西通志_page404.html">404</a><span>...</span><a href="山西通志_page400.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
