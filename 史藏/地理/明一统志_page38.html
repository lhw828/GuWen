<!DOCTYPE html>
<html>
 <head>
  <meta charset="utf-8"/>
  <title>
   明一统志 - 第 38 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明一统志 - 第 38 页/共 66 页
  </h1>
  <div class="content">
   明一统志卷七十二
&lt;史部,地理类,总志之属,明一统志&gt;
　　钦定四库全书
　　明一统志卷七十三
　　明　李贤等　撰
　　天全六畨招讨使司【东至雅州界五十里西至长河西宣慰司界一百四十里南至雅州荣经县界六十里北至董卜韩胡宣慰司界一百五十里自司治至南京七千八百四十里至京师一万一千二百九十里】
　　建置沿革禹贡梁州之南境天文井鬼分野古蛮獠之地西魏为始阳县地属山郡隋初郡废属雅州唐为羁縻州雅州都督府宋雅州元置碉门黎雅长河西宁逺等处宣抚司属土蕃等处宣慰司后改六畨招讨司又分置天全招讨司本朝并天全六畨招讨使司四川都司
　　形胜东连雅州西控干溪南接荣经北抵灵闗【新志】抵接黎雅控带夷落【图经】南诏咽喉【西志长河居其西韩胡在其北司蜀之襟带南诏之咽喉】
　　风俗男不习工艺妇不事纺绩惟以耕种为业【新志】山川禁山【在司治西两崖对峙峭拔险隘】龙头山【在司治北以形似名】玉堡山【在司治西其山积雪如玉故名】泥山【在司治东】云顶山【在司治北四里】多功山【在司治东五十里昔禹治水凿此山用功甚多故名】和水【在司治南四十里源出蛮界罗岩州下流入雅州平羌江东注岷江】
　　土产氊　氁　麝　麂　蜡　乌茶　嘉鱼　锦鸡闗梁禁门闗【在司治西】紫石闗【在司治西七十里以上二闗俱有雅州千戸所戍守】承宣桥【在司治东三里】仙人桥【在司治西三十里】龙安桥【在司西三十五里以竹索为之】
　　寺观大悲寺【在司治东四十里宋淳祐八年建】天王寺【在司治南三十里元至正七年建】
　　黎州安抚司【东至冲天山八十里西至杂道长官司界一百三十里南至越嶲衞界九十里北至荣经县界二十里自司治至南京七千九百九十里至京师一万一千四百四十里】
　　建置沿革禹贡梁州之西境天文井鬼分野古西南夷筰都地汉定西南夷以筰都为沈黎郡寻罢郡置两部都尉一治旄牛主外羌一治青衣主汉民并蜀郡东汉西部都尉领蜀郡属国晋时李雄据蜀以汉嘉蜀二郡地分置沈黎汉原二郡后复为晋有废汉原沈黎而置南阴平晋原宁蜀始宁四郡宋齐并为沈黎郡后周兼置黎州及沈黎县寻废隋复置县及登州大业初废州以县属临卭郡后省唐复置南登州寻废后割雅嶲二州地置黎州神龙中州废开元初复置天寳初改为洪源郡寻改曰汉源乾元初复为黎州治汉源县五代时前后蜀继有其地宋属成都路元属土蕃等处宣慰司本朝洪武八年省汉源县改为黎州长官司十一年陞黎州安抚司
　　郡名沈黎【汉名】汉源【唐名】
　　形胜州城三面并临絶涧【唐元和志】处越嶲卭蜀之中【唐通望镇碑记】蜀之西门【宋王已盘陀寨记】南隣六诏西接吐蕃【樊柔直侯寳堂记】
　　风俗俗混夷汉【郡志地处极邉俗混夷汉】氊裘椎髻【宋余授朱樱堂记蛮商越驵氊裘椎髻交错于阛阓中】博易不用钱【寰宇记每汉人与蕃人博易不用见钱汉以细绢茶布蕃以红椒盐马】蛮俗尚鬼【宋史黎州诸蛮其俗尚鬼谓主祭者鬼主故其酋长号都鬼主】
　　山川邛崃山【在司城北五里邛人自蜀入度此山故名一名邛筰山盖邛人筰人界也其道至险有长岭弄栋八渡之难杨母阁路之峻】登髙山【在司城西五里峯峦髙耸俯瞰城中通衢官舎民居一一可数上一小阜曰望州坡】圣钟山【在司城东北五里昔有人闻山中有钟声及见五色光现异人云此地当有巨钟取之果得】白崖山【在司城西北二十里一名风穴山其傍有风穴间有气出腾空为白云须防风起号怒如雷】寳盖山【在司城东南二十里山形如盖俗名凉繖山山溪中尝有光彩见】盘陀山【在司城南三十里】大田山【在司城西南三十里下有大井水田】笋筤山【在司城西北五十余里曰前筤又行数十里曰后筤山多笋故名又多林木樵苏者以为衣食之源号曰钱筤】试劒山【在司城南八十里崭然髙耸上列三峯中峯又析为二状如劒削故名】冲天山【在司城东八十里山极髙峻势若参天】牛心山【在司城西八十里上有小阜形如牛心】避瘴山【在司城南九十里近大渡河岚瘴夏秋最多土人移居此山避之】和尚山【在司城东南一百里其峯矗立盘纡十余曲方至其上晴日常有五色光现千态万状极为奇观】狮子山【在司城东北一百里以形似名乃陶道人得道之地】通望山【自大渡河南与众山相连入嶲州】朝阳山【在司城北一百里隋唐于其下尝置朝阳县城址尚存】飞水山【在司城东北二百五十里与荣经县接界险恶不通人迹】画崖山【在司城西北二百五十里山势险峻不通人迹山外即生蕃界】飞越山【在司城西北两面与羌戎接界为沈黎西境之要害唐于下置飞越县】灵应洞【在邛崃山有巨蛇蛰其中碗蜒锦纹又号为灵应将军洞】仙人洞【在白崖山北穴如车轮欲入者必匍匐方能过其中空濶行数十步泉声琮琤石髓溜结幽致万状】干湿洞【在避瘴山有二洞一空涧髙燥一有水出其中有床坐灶突之类皆崖石自生不假人为凡瘴欲动时飞鸢皆集此山瘴已乃出土人欲知无瘴以鸢为候然鸢出必在立冬前后古谓飞鸟得气之先于鸢亦可见也】弹琴谷【在司城西北一十里水出溪中声如弹琴】盘龙谷【在汉源镇东北】大渡河【源出吐蕃经于城南九十里东注嘉定入于岷江】两涧水【司之东西各有涧至登髙山下合为一汉源之田皆仰此灌溉】音水【在司城南一十五里俗传唐僧三藏至此持梵音而泉涌出故名色如米沈味甘宋政和间太守宇文侯过而饮之曰佳泉也易名粲玉泉泉南数十步有二巨石一号袈裟石五色相间一号晒经石皆三藏遗迹】汉水【源出飞越山流经城南二十里东入岷江一名流沙河】罗目溪【在司城东通望废县北】琉璃溪【在司城西南国百里接蛮羌界】渥洼池【在蛮部内产马其前后之田皆膏腴昔首领亦号鬼王有印篆文曰武犍水军莫究所自】龙池【在司城东一十里池口有龙祠内有枯楂三株如龙形触之则风雨暴至】海棠池【在司城西北五里环池皆海棠郡守与宾僚游宴之地】白云泉【在司城东北五里】马跑泉【在和尚山俗传肉齿和尚创庵山上乘白马至山半马渴而跑地泉为之涌】
　　土产牛黄　麝香　升麻　筇竹杖　花椒　天南星公署大渡河守御千户所【在司城西北隅洪武十五年建】
　　书院玉渊书院【在旧黎州城内宋开禧初知县薛绂建于崇徳祠西】
　　宫室静镇堂【在司治旧黎州正堂之东偏后改曰君子堂堂之左右有藏春留香二亭及思仙台】三山堂【在静镇堂东与试劒山三峯相直故名】澄心堂【在司治旧小防东】唤鱼亭【在司治旧州圃东湖湖方广十丈芙蓉万盖锦鳞千尾架桥其中掲亭桥上曰唤鱼】摇香亭【舆地纪胜在兵马司前有茶防芙蓉之胜】
　　闗梁黒崖闗【在司城西二十里洪武十六年建】清溪关【在大渡河外唐韦皋凿之以通羣蛮号曰南道为重镇】天汉桥【在司城南九十里宋绍兴间建】叱驭桥【在司境宋太守李石有记】
　　寺观崇宁寺【在司城北四里】永兴寺【在司城东古龙兴故址本朝永乐元年建】祠庙王尊祠【在邛崃山】灵应祠【在古沈黎城北汉越嶲太守任贵祠也宋薛绂记任侯杀王莽郡守枚根自领太守任彭伐蜀遣使迎降及刘尚系益州恐任分其功乃诬害之任以寃死史臣不为力辩使其附汉之志未明为可哀也】武侯庙【在司城北三里宋绍兴中郡守邵溥因旧鼎新榜曰天威庙又作二室塑唐韦臯及李徳裕像】武威庙【在司城内祀蜀汉将军马忠】姜维庙【在司城外西坡山顶有赵云祠在安靖埧维云皆蜀将】飞越庙【在司治西二百余里地属杂道长官司】
　　陵墓三王墓【在故汉源县东五里唐史载邛黎之间有三蛮王使伺南诏其初刘志辽为恭化郡王郝全信为和义郡王杨清逺为遂宁郡王然莫知所封始卒葬于此】
　　古迹沈黎城【在汉源镇附近十余里汉武帝置郡后周黎州隋唐登州皆置于此或云在古嶲州之域】旧黎州城【在圣钟山下古城又在河外】武侯城【在旧黎州城外三里诸葛亮所筑壕堑故垒存焉又有武侯战荡在安靖新寨】三交城【在飞越山下唐时所筑旧名三雕后讹为三交】琉璃城【在大渡河南唐太和中节度使李徳裕筑】阳山城【在大渡镇西唐初置阳山县属登州后属黎州】铜山城【在司城东一百八十里】定蕃城【在司城东南二百二十里二城俱唐贞元间韦皋筑】仗义城【在司城南九十里唐太和五年李徳裕筑以制西蕃其在境内者又有廓清肃宁大定潘仓等城】要冲城【在司城南一百里临大渡河唐贞元初韦臯筑俗呼炒米寨】王建城【在司城北十五里地名木园蜀王建时筑】汉源废县【在司城南三十里隋大业初置唐徙治于州郭县改为镇】通望废县【在司城东南九十里本阳山县唐初属登州天寳初改为通望县属黎州宋省入汉源县】飞越废县【在废汉源县西北一百里唐仪凤初置属雅州开元初属黎州宋省入汉源】大渡废县【在司城北一百里唐置属雅州后废为镇入飞越县】三藏梨【在旧黎州治小防东世传唐三藏游西域经行植棃杖于此云他日州治在此后果迁如其言其后梨成株髙五丈围九尺宋天圣间州治火人取其枝以接他株】夜义□【博物志蜀南沈黎山有物似猴长七尺能人行名曰玃路见妇人则盗之入穴西蕃部落最畏之寰宇记穴在庆厯乡山峡有一洞石壁间有夜义像土人祀之号穿崖将军洞】
　　名宦唐韦臯【西川节度使于黎州筑要冲等城与东蛮共击吐蕃前后斩首至五万余级善抚士及卒蜀人徳之见其遗像必拜】李徳裕【西川节度使自南诏入冦民无聊生徳裕置雄邉子弟筑仗义城以制大渡清溪闗之阻作御侮城以控荣经犄角势作柔逺城以扼西山吐蕃复邛崃闗徙嶲州治台登以夺蛮险逺民以安】宋许仲宣【四川转运使开寳中西南夷冦钞邉境仲宣亲至大渡河谕以逆顺示以威福夷人率服】曹光实【义军都指挥王全斌平蜀残冦犹据沈黎光实讨平之以知黎雅州安集劳来蛮部怀服迁黎州刺史】侍其曙【大中祥符初黎州夷乱诏曙乗驿往招抚其酋首纳欵曙与杀牲为誓所至皆降】孙构【知黎州夷年墨数扰邉构用间杀之蜀帅吕公弼上其事权知真州】萧定基【明道间知黎州有善政岁大熟活旁郡饥民不可数计始无举进士者得甯诚诲之逾年以文贡礼部】裴子良【皇祐间知黎州侬智高反声言入南诏犯蜀州人危惧裴能镇抚安堵】孙侯【嘉祐末知黎州戮邛部川鬼王而立其弟】范鼎臣【治平初知黎州督戌卒治湟堑再歳毕功民不知役成者以上五人进士邓复亨为作循吏传】郭纶【黎州都监官满贫不能归权嘉州监税苏轼诗河西猛士无人识日暮津亭阅过船路人但知骢马痩不知鐡槊大如椽因言西方久不战截髪愿作万骑先我尝慿轼与寓目看君飞矢谢蛮氊】孙伟【宣和间知黎州饮食外不市一物比去谓人曰吾所愧古人者囊中有十星金耳先是伟之官丞相张方平笑曰沈黎亷者不往往者不亷伟黙然不荅后竟以亷称】宇文常【政和末知黎州有上书乞于大渡河外置城邑以便互市者诏访常常言太祖观蜀地图画大渡为境歴百五十年无夷患今若于河外建城邑邉隙寖开非中国之福也乃止】虞允文【绍兴间权知黎州有防下制司买絶等珎珠盖秦桧意也帅阃奉承唯谨督公市之蕃蛮允□持之不下防桧没而止】牛大年【知黎州兼节制黎雅屯戍军马以亷洁自将清操凛然】何充【通判黎州摄州事元兵破邛崃闗充自刺不死为元将所执许以不杀诱之降充曰吾三世食赵氏禄为赵氏死不憾遂死之妻陈骂不絶口亦死于是上下感泣愿同死者四十余人】
　　仙释陶道人【黎州卒也宋绍圣间入狮子山采薪遇异人得道与王画龙同时所画龙有神异必有所阙不然则随雷雨变化每见王辄以杖击之曰此龙妖也后俱不知所终】
　　思曩日安抚司【领青川守御千户所】
　　建置沿革【阙】
　　山川大雄山【在青川守御千户所城北一十里山形峻峭夐出羣山】东山【在青川守御千户所城东三十里】白水江【在青川守御千户所城东三百四十里魏邓艾伐蜀尝作浮桥于此】
　　公署青川守御千户所【在司东一百二十里本后魏马盘县置马盘郡隋初废郡以县龙州后平武郡唐天寳初改县曰清川江油郡宋政州元省本朝洪武四年建为所四川都司】
　　闗梁北雄关【在青川守御千户所并杲杨迪平白水三牢明月马转清平胡空叶棠三路口共十一闗】
　　平茶洞长官司【东至石耶长官司界一十里西至贵州铜仁府乌罗长官司界二十里南至铜仁府界一百里北至酉阳宣抚司界五十里自司治至南京五千七百六十里至京师八千八百六十七里】
　　建置沿革禹贡荆梁二州之界天文轸分野战国楚为黔中地秦属黔中郡汉属武陵郡三国吴为黔阳县地后周属奉州隋属巴东郡唐武徳初属思州天寳间属宁夷郡五代时防于畨宋政和间得其地置平茶洞元初改溶江芝子平茶等处长官司思州军民安抚司本朝洪武八年改为平茶洞长官司酉阳宣抚司十七年改直四川布政司
　　形胜以酉阳为藩篱石耶为襟带路通荆楚【俱新志】风俗言语侏离性好捕猎【新志】火炕焙谷野麻缉布【同上火炕焙谷而给木浪槽之春野麻缉布而制花斑色之服】唱歌送殡【司志】
　　山川岑仰山【在司治西巍然拔秀仰望可爱】团山【在司治南山势团耸特出众山之上】髙秀山【在司治北髙立千丈丹崖翠壁秀色如画】白歳山【在司治西二十里髙耸挿天冬有积雪漫顶岁则丰稔故名】诸葛洞【在司治南石崖屹立傍有石洞数丈相传诸葛亮征九溪蛮尝过此留宿洞中设一床悬粟一握以秣马后遂化为石床石粟至今犹存】哨溪【在司治东南发源白岁山涧中水流激石有声如哨故名】满溪【在司治西南一十里源出白岁山涧中】龙潭【在司治西两傍山崖陡峻潭中水深莫测相传有龙潜焉】济渴井【在司治北其水清甘每夏月行者汲之济渇】龙泉【在司治北石洞中相传昔有龙出故泉水清莹四时不竭】
　　土产黄蜡　土降香　花斑布　斑竹　楠木　樟木闗梁迎恩桥【在司治东北跨小溪】通蜀桥【在司治南跨小溪路通于蜀故名】寺观崇兴寺【在司治东正统十二年建】
　　松潘等处军民指挥使司【东至龙安府界一百九十里西至吐蕃草地界四百八十里南至垒溪守御千户所界二百里北至陜西洮州衞界八百六十里自司治至南京八千二十五里至京师一万一千四百七十里】
　　建置沿革禹贡梁州之境天文觜参分野古氐羌地西汉始置护羌校尉属河闗郡晋属汶山郡宋齐因之后周置龙涸郡及扶州治嘉城县隋郡废以其地属汶山同昌二郡唐初于嘉城置松州后置都督府天寳初改交川郡后复为松州广徳初防于吐蕃至元时始内附本朝洪武十一年置松潘衞二十年改松潘等处军民指挥使司领千户所一长官司十七安抚司四
　　占蔵先结簇长官司　蜡匝簇长官司　白马路簇长官司　山洞簇长官司　阿昔洞簇长官司　北定簇长官司　麦匝簇长官司　者多簇长官司牟力结簇长官司　班班簇长官司　祈命簇长官司　勒都簇长官司　包蔵簇长官司　阿昔簇长官司【以上俱洪武十四年置】思曩儿簇长官司【洪武二十六年置】阿用簇长官司【宣徳十年置】潘干寨长官司【正统初置】八郎安抚司【永乐十四年置】麻儿匝安抚司【永乐十五年置】阿角寨安抚司　芒儿者安抚司【俱正统初置】
　　郡名交川【唐名】古松【以产甘松故名】
　　形胜雪岭面东南洮河界西北【郡志】山川险峻雨雪多寒【同上】
　　风俗日耕野壑夜宿碉房【郡志】刻木契以成交易炙羊髈以断吉凶【同上】人精悍善战鬪【宋史传】被氊衣戴毛防【新志】
　　山川金蓬山【在司城东南五里】牛心山【在司城东南一十五里】红花山【在司城南一十五里】雪栏山【在司城东三十里山势蟠蜒四时积雪】风洞山【在司城东五十里上有风洞】甘松岭【在司城西北三百里又名松桑岭】大分水岭【在司城北二百三十里其山髙峻水分二流】小分水岭【在司城北九十里】潘州河【在司城西北六十里】龙潭【在司城东九十里渊深莫测四时澄清】响水泉【在司城北六十里泉流湍急潺潺有声故名】
　　土产甘松　当归　羌活　麝香　朴硝　蜡　毛氊公署小河守御千户所【在司城东一百九十里松潘指挥使司】
　　学校松潘学【在司城内东景泰三年建】
　　闗梁镇夷关【在司城西二十五里】西宁关【在司城南三十里】安化关【在司城南四十里】新塘关【在司城南七十里】归化闗【在司城南一百里】北定闗【在司城南一百二十里】浦江闗【在司城南一百五十里】望山关【在司城东一十里】雪栏闗【在司城东三十里】风洞闗【在司城东五十里】黒松林闗【在司城东七十里】三舎闗【在司城东九十里】小关子【在司城东一百二十里】镇革堡【在司城南五十五里以上闗堡俱有本司卒戌守】古松桥【在司城内】通逺桥【在司城东】归化桥【在司城南一百里】浦江桥【在司城南一百三十里】合江桥【在司城东一百三十里】松风桥【在司城东一百三十里】迎恩桥【在司南门外永乐中建】积雪桥【在司东七十五里洪武中建】
　　寺观大悲寺【在司城内西南隅洪武二十六年建】崇善寺【在司城内西北】赤松观【在司城内俱洪武间建】
　　古迹嘉城废县【在司城内后周置嘉诚县隋属扶州唐改曰嘉城于县置松州】交川废县【在司境隋初置属防州唐初改属松州】平康废县【在司境后周置隋属会州唐属松州】
　　名宦薛文胜【洪武初龙州知州率兵从征松潘开路修桥供给军饷及克松潘遂留安抚之招降生畨甚众】曽贵【洪武十年为指挥佥事征进松茂威叠数着战功后征建昌清水江蛮贼中流矢卒赠都指挥同知遣官致祭其在邉威服畨夷有恩信及人畨酋至今乃称曽将军云】
　　叠溪守御军民千户所【东至防牛山界五里西至生畨界六十里南至茂州衞界三十里北至松潘界六十五里自所治至南京七千八百二十里至京师一万一千二百七十里】
　　建置沿革禹贡梁州之域天文觜参分野古氐羌地汉为蚕陵县地属蜀郡晋属汶山郡后周置翼针郡及县隋初郡废以县属防州大业初属汶山郡唐武徳初始置翼州天寳间改临翼郡乾元初复为翼州领衞山翼水峨和三县五代至宋元皆为羌人所据不置州县本朝洪武十一年平定西羌以古翼州置叠溪右千户所茂州衞二十五年改叠溪守御军民千户所四川都指挥使司领长官司二
　　叠溪长官司【在所城北一里本朝永乐四年置渇卓等五寨属之】郁郎长官司【在所城西十五里本朝永乐四年置松坪等五寨属之】
　　郡名临翼【唐名】
　　形胜犛牛峙其左汶江环其右排栅接前云峯拥后【新志】风俗渐染声教习尚衣冠【新志夷人性犷勇悍不习诗书近者渐染声教习尚衣冠逺者不通汉语羊皮毛褐丧不棺而火化】
　　山川蚕陵山【在所城北寰宇记衞山县本汉蚕陵县西有此山】犛牛山【在所城东五里】排栅山【在所城南五里本朝洪武十一年大军至此屯驻立栅为营故名】云峯山【在所城东六里髙耸凌云】汶江【在所城西三里源出松潘衞流经本所西南与黑水合流入茂州】七里溪【在所城西七里源出松坪寨流入汶江】翼水【在所城南五十里源有二一出松潘衞地一出黒水合流如张两翼唐置翼水县取此为名】饮马沟【在所城东源出云峯山顶悬崖而下入汶江】玉津泉【在所城外甃以鉄瓦石甗缘坡接引直抵城下居民取汲甚利】天涌池【在所前本朝正统间开凿引饮马沟水潴其中以便邦人之汲】
　　土产犛牛　毛毯　麝香　白蜜　马　犏牛　马鸡学校千户所学【在所治东景泰三年建】
　　宫室玉津亭【在所治南景泰二年建】
　　闗梁南桥关【在所城南五里】小关【在所城东五里】叠溪桥闗【在所治西五里】中桥关【在所城南十五里】彻底闗【在所城南三十里】永镇桥关【在所治北四十里】镇平闗【在所治北六十里以上七闗俱洪武十二年置】
　　寺观石轮寺【在所城北三里唐贞观四年建】海印寺【在所城东三里】
　　古迹翼州城【在所城南唐武徳初置】废蚕陵县【在所城北三里汉置后周改为翼针县】废翼针县【后周置隋因之唐移治七里溪】废衞山县【在所城西五里本翼针县唐天寳初更名衞山为翼州治所后废】废翼水县【在所城南一十里本后周龙求县及置清江郡隋开皇初郡废改县曰清江寻改曰翼水后废】废峨和县【在所城北六十里永镇桥唐书云开州蛮所置按唐志有峨和白崖都护祚鼎四城有合江谷塠三谷三守捉城皆在县境】四川行都指挥使司【东至乌防府界五百里西至常郎堡生吐蕃界五十里南至云南武定府界七百八十里北至宁蕃衞界一百四十里自司治至南京八千五百里至京师一万一千五百里】
　　建置沿革禹贡梁州之境天文井鬼分野本西南夷卭都国地汉武帝置越嶲郡领卭都等县晋徙郡治防无县宋因之齐谓之防郡后周置严州隋改西宁州后复为嶲州治越嶲县大业初改为越嶲郡唐初复改嶲州置中都督府又改越嶲郡至徳初没于吐蕃贞元中收复太和中徙治台登县懿宗时为防诏所据改此城曰建昌府以乌白二蛮实之元至元间置建昌路又立罗罗斯宣慰司以统之四川行省寻改云南行省本朝洪武中罢宣慰司置建昌衞四川都司改建昌路为府四川布政司后废府改建昌衞为军民指挥使司寻置行都司领衞六建昌衞军民指挥使司【附郭本越嶲郡地洪武二十五年置领守御礼州徳昌打冲河四千户所昌州威龙普济三长官司】建昌前衞指挥使司【附郭本越嶲郡地洪武二十七年置】宁畨衞军民指挥使司【在都司城北一百九十里汉为邛都国地隋唐皆嶲州氏建昌府元为苏州属建昌路本朝初因之洪武二十二年立苏州衞二十七年改宁畨衞领守御冕山桥千户所】越嶲衞军民指挥使司【在都司城北二百八十里汉为越嶲郡邛都阐县地后周置邛部郡及邛部县隋罢郡以县属嶲州唐因之防氏为建昌府所属邛部川元中统间立邛部川安抚招讨使至元中改为邛部州建昌路本朝初因之洪武中改为邛部军民州寻废州始置越嶲衞军民指挥使司领邛部长官司】盐井衞军民指挥使司【在都司城西三百里本汉定筰县属越嶲郡晋因之齐属防郡后废唐武徳初置昆明县属嶲州唐末南诏为香城郡宋时号贺头甸部属大理国元初为落兰部至元中于黒白盐井置閠盐县于县置栢兴府罗罗斯宣慰司本朝初因之洪武中改为栢兴千户所建昌衞后改为盐井衞军民指挥使司领守御打冲河千户所马刺长官司】防川衞军民指挥使司【在都司城东南五百里本汉越嶲郡防无县地晋宋因之齐属防郡后周属亮善郡隋属嶲州唐徙邛都于此名曰防川县南诏置防川都督府又号清宁郡宋时属大理为防川府元置防川路治武安州罗罗斯宣慰司本朝洪武中复立防川府领武安永昌麻龙等州四川布政司后改置守御千户所建昌衞又改为防川衞军民指挥使司领守御迷易千户所】守御礼州二千户所【俱在建昌衞城北六十里本汉越嶲邵苏示县晋宋齐因之后周以县置亮善郡隋为苏祗县属嶲州唐曰苏祈唐末吐蕃乌白蛮迭据其地号笼麽城元立千户寻改置礼州建昌路本朝洪武中改守御礼州后千户所并中中千戸所属建昌衞】守御打冲河中前千户所【在建昌衞城西一百四十里本汉越嶲郡邛都县地唐为嶲州沙野城地后防于蛮元为建昌路泸州地本朝洪武中拨官军守御后置所属建昌衞】守御徳昌千戸所【在建昌衞城南一百四十里本汉越嶲郡邛都县地唐时没于南诏宋时名阿屈部元置定昌路寻改徳昌路总管府治昌州属罗罗斯宣慰司本朝洪武中改路为府四川布政司后废府置徳昌千户所属建昌路】打冲河守御中左千户所【在盐井衞城北一百六十里本汉越嶲郡地唐为沙野城地元为建昌路泸州地本朝洪武中始置千户所属盐井衞】守御冕山桥千户所【在宁畨衞城东一百二十五里元为苏州地本朝为宁畨衞之冕山堡正统七年始置千户所仍属宁畨衞】守御迷易千戸所【在防川衞城西八十里元为防川路地本朝洪武中设会川守御千户所建昌衞十五年改置守御迷易千户所仍建昌衞寻改属会川衞】昌州长官司【在建昌衞城南二百里蛮名阿屈部元至元中置昌州属定昌路寻置徳昌路治此本朝因之属徳昌府洪武中改属建昌卫又改州为长官司】威龙长官司【在建昌衞城东南四百一十里夷名巴翠部领三小部元至元中并三部置威龙州属徳昌路本朝仍为州洪武中改建昌衞又改州为长官司】普济长官司【在建昌衞城西南二百四十里夷名玗甸昔为荒僻之地獹鲁蛮世居之后属屈部元置普济州初定昌路后改徳昌路本朝因之洪武中改建昌衞又改州为长官司】马刺长官司【在盐井衞城南五百里本汉晋越嶲郡定莋县地元初为落兰部后属栢兴府本朝洪武中属栢兴州后于州置千户所俱建昌府寻省州所并入盐井衞永乐初复分设长官司属盐井衞】邛部长官司【在越嶲衞治东后周有邛部县置邛部郡隋废郡以县属嶲州元初置安抚招讨司改邛部州本部因之洪武中改邛部军民州永乐初分设长官司属越嶲衞】
　　郡名邛都【古名】越嶲【汉名】西宁【隋名】
　　形胜东连乌防西距吐蕃南接中庆北隣西蜀【元志】地据西南咽喉冲要之处【同上】山清水秀田地膏腴【元志建昌古为越嶲郡山清水秀土广人稀田地膏腴市井荒陋有青草黄茅之瘴】邉陲形胜之地【新志】
　　风俗重儒敬佛【僰人重儒敬佛相见之礼长跪不拜所为多有西蜀之风】通商殖货【金珠富产谷粟丰盈民足衣食牛羊盐马氊布通商殖货】竹篱板舎不事修饰【越嶲郡东门十部蛮羣居竹篱板舎不事修饰俱元志】善造坚利【善造坚甲利刃弩置毒其末沾血立死】
　　山川吕金坡山【在都司城西四里昔工酋吕金居此】泸山【在都司城南一十五里其山西近泸州】天王山【在都司城西一十五里上有天王庙】青山【在都司城北三十里上有松林四时青翠因名】螺髻山【在都司城东南四十五里其山髙耸项如螺髻】鹿角山【在都司城东一百一十里山峯尖削状如鹿角】凉山【在都司城东一百三十里羣峯嵳峩四时多寒】柏林山【在盐井衞城南一十里多产松栢】铁石山【在盐井衞城西北七十里山有砮石烧之成铁为劒防极钢利】白耳山【在盐井衞城西二百里山下有白耳村】玉虚沙山【在防川衞城西北四十里其山髙耸中有白沙】土曰山【在防川衞城东南三十里上产石碌有三色】葛砧山【在防川衞城东南八里上产石青有四色】密勒山【在防川衞城东二百里内产银矿】南山【在宁畨衞城南五里山势屹然向南汉志此山出铜】白土山【在宁畨衞城南四十里上有白土】孤山【有二一在越嶲衞城西一在城南二十里孤髙出众山之表】阿露山【在越嶲衞城西五十里即大雪山】冕山【在冕山桥千户所东三里其山髙耸状如冠冕】小相公岭【在越嶲衞城南五十里山势髙耸石磴﨑岖】石岩洞【在越嶲衞城北三十里中可容十数人东北崖畔有石版击之有声名琼钟】晒经石【在越嶲衞城北三十里晒经闗傍相传唐装三藏禅师晒经于此】金沙江【在防川衞城西南二百五十里源出吐蕃东流合泸水至黎溪接马湖其江古有岚瘴隆冬人过虽祖杨皆流汗惟雨中及夜渡无害夹岸皆石江中沙土黄色因名】怀逺河【在都司城大通门外源出东北山麓经城南合泸水入金沙江】宁逺河【在都司城宁逺门外源自青山麓流出西南合泸水入金沙江】越溪河【在盐井衞城东二百里源出凉山合打冲河入金沙河】双桥河【在盐井衞城西五里源出凉山流经打冲河入金沙江】长河【在宁蕃衞城东源出西蕃界南流防泸水经建昌城西入金沙江】泸沽河【在防川衞城南八十里源出小相公岭流入金沙江】大渡河【在越嶲衞城北源出吐蕃下流与叙州府马湖江合西南烟瘴惟此与金沙江为甚】鱼涸河【在越嶲衞城北二十五里源出吐蕃流入罗罗河入大渡河其中常出鱼汉志邛部有河中有鱼长一二丈头特大遥视如戴铁釡状】罗罗河【在越嶲衞城南二十三里其河有二源出吐蕃东流与大渡河合】打冲河【在打冲河千户所治西蛮名黒惠江又名纳夷江源出吐蕃下流合金沙江】东河【在冕山桥千户所东三里源自小相公岭流防泸沽河下注金沙江】泸水【在都司城南一十里源出吐蕃南入金沙江元史云其水溪广而多瘴鲜有行者春夏常热其源可燖鸡豚】龙潭【在盐井衞城北五里水从地涌出方圆四丈四时清洁相传有龙潜其中】海子【有二处一在都司城东一十五里一在盐井衞城西二百九十里】倪家井【在都司城南四时清甘居民日汲不竭】胜功井【在防川衞城西北五里自石窦中出四时不涸】瀑布井【在都司城南三十里自山顶流下状如白练】泉【在防川衞城东泉色稍黒灌溉山田民获其利常以仲春祀之】温泉【有二一在宁蕃衞城东一百四十里一在越嶲衞城东二十里四时温暖可以疗疾】荷花池【在防川衞城西一百六十里黎溪驿北中有芰荷】热水池【在都司北七十里四时常热流入溪河合泸水接金沙江】
　　土产铁　盐【俱盐井衞出】白铜【宁蕃衞出】石青　石碌　银【俱防川衞出】
　　学校建昌衞学【在都司治西南隅元建本朝洪武十九年重修】盐井衞学【在衞治南】会川衞学【在衞治西北俱洪武二十九年建】宁畨衞学【在衞治东北】越嶲衞学【在衞治北俱洪武二十八年建】
　　闗梁双桥关【在盐井衞城东八十里】古得关【在盐井衞城西二百八十里】永昌关【在防川衞城西三十里】迷郎闗【在防川衞城南六十里】大龙关【在防川衞城西六十里】甸沙关【在防川衞城北一百六十里】松平闗【在防川衞城南一百八十里】沙陀闗　罗罗闗【俱在宁蕃衞城东一百七十里】北山闗【在宁畨衞城北二十里】乌角闗【在宁畨衞城南五十里】九盘闗【在宁畨衞城东一百八十里】刺伯关【在越嶲衞城西北二十五里】小相公岭闗【在越嶲衞南二十里】青冈闗【在越嶲衞城北四十里】海棠闗【在越嶲衞城北一百四十五里】晒经关【在越嶲衞城北二百八十里】怀逺桥【在都司城南三里】泸川桥【在都司城南一十里】龙溪桥【在都司城北八十里】龙溪索桥【在都司城东四百里】崇仁桥【在盐井衞城东五里】镇安桥【在防川衞城北三里】太平桥【在宁畨衞城东一百二十里】梅子岭桥【在越嶲衞城南五十里】禄马桥【在都司南八十里禄马驿】
　　寺观光福寺【在都司城南一十里唐天祐间建旧名泸山寺本朝正统间赐今名】景净寺【在都司治西北宋咸平间建本朝永乐初重修】华严寺【在盐井衞治东永乐初建】胜功寺【在防川衞城北三里永乐初建】圣夀寺【在越嶲衞城南门外正统十四年建】三清观【在都司治南元至正间建本朝永乐间重修】崇真观【在宁畨衞治南洪武三十年建】天观【在越嶲衞城南景泰中建】溪庵【在都司城南一十五里】灵应庵【在都司城东南三十里二庵俱元建】
　　古迹武侯城【在都司城南三十里泸水东蜀汉诸葛武侯所筑所谓五月渡泸即此处】孟获城【在都司城东二里蜀汉时孟获所筑泸州即诸葛亮擒获之地】善住城【在都司城东南二十里】黄土城【在防川衞城西】废徳昌府【在徳昌守御千户所南本汉邛都县地南诏号屈部元置徳昌路军民府本朝改徳昌府洪武二十五年废】废柏兴府【在盐井衞元以普乐闰盐二州省为闰盐县立柏兴府本朝省入衞】废徳州【在都司城西二十五里汉越嶲郡苏示县地南诏时名吾越甸元初置徳州属徳昌路本朝初因之后废】废永宁州【在都司城东古偏城也唐时南诏立建昌郡领建安永宁二州元至元中分建昌为二州在城曰建安东郭曰永宁俱属建昌路本朝初因之后废】废泸州【在都司城西南二十五里本唐嶲州沙野城蛮名沙城睑后蛮酋于城北新筑一城曰洟笼属建昌元置泸州本朝初因之后废】废里州【在都司城东三百里汉为越嶲郡之境唐属嶲州蒙诏时落兰部裔阿都居此号阿都部元至元中置军民总管府后改里州本朝初因之后废】废濶州【在都司城东南四百里本宻纳甸乌所居有名科者因为部号后讹曰濶元至元中置濶州建昌本朝初因之后废】废防理州【在防川衞城东南蛮名昔陀南诏属防川节度元置防理州属防川路】废武安州【在防川衞城南一十里本名龙泥城唐时南诏于此立清宁郡宋时大理髙凌据此元置为州防川路治此本朝初因之后废】废永昌州【在会川衞城西五里汉防无县地南诏置防同府大理曰防川元置永昌州属会川路本朝初因之后废】废麻龙州【在防川衞境地名棹罗能元初置管千所属防川路寻立为州属閟畔部】废黎溪州【在防川衞城南一百五十里唐时防阁罗凤徙白蛮戍黎溪后为罗罗蛮所据宋时属大理元始置此州防川路本朝初因之后废】废泸沽县【在都司城北一百二十里本汉越嶲郡台登县晋宋因之后周置沙郡隋废以县属嶲州唐登州后防于防诏号落兰部元至元中置泸沽县属礼州本朝初因之后废】废北社县【在都司城东三百里元为北社县属建昌路本朝改为碧舎县后废】废中县【在都司城东四百里元时东门蛮沙麻部也至元间建中州后降为县属苏州建昌路本朝初因之后废】废金县【在盐井衞北乃汉越嶲郡北境蛮名利窦掲勒所居元至元间置金州后改为县属柏兴府以县境斛僰和山出金故名】
　　名宦汉任贵【在越嶲郡太守建武中封为国王】三国张嶷【蜀延熙间为越嶲太守将所领之郡诱以恩信蛮夷降附缮治城郭夷种男女莫不致力在郡十五年邦域安穆】隋梁毗【开皇四年为西宁州刺史不受餽金夷人畏服在州十一年征为大理卿】唐韦仁夀【为南宁州都督寄治越嶲将兵循西洱河开地数千里称诏置七州十五县酋豪来见授以牧宰威令简肃人人安悦】刘伯英【贞观间为大都督嶲州太守】李徳裕【太和间持节镇嶲州都督抚民定乱徙州治台登以夺蛮险】元谭澄【中统间西南夷罗罗斯内附世祖以其文武兼资授为副都元帅同知宣慰司事至其境谕之曰皇元一视同仁特置大帅安辑招怀以捍外侮非利征求于汝也夷人大恱】



　　明一统志卷七十三
　　钦定四库全书
　　明一统志卷七十四
　　明　李贤等　撰
　　福建布政司
　　福建古闽越地汉以州部刺史领之东汉于此置防稽南部都尉唐初江南道复江南东道采访处置使大厯中始置福建观察使治福州宋置福建路安抚使以福州守臣兼领元置福建等处行中书省于泉州寻徙福州置福建道宣慰使司都元帅府及福建闽海道肃政亷访司于福州本朝置福建等处承宣布政使司领福州泉州兴化建宁延平汀州邵武漳州八府置福建都指挥使司领福州左福州右福州中福宁镇东泉州永宁兴化平海漳州镇海一十一衞又置福建行都指挥使司领建宁左建宁右延平汀州邵武五衞及将乐守御千户所置福建等处提刑按察司分福宁建宁二道兼察诸府县衞所三司并治福州府而行都司则分治于建宁云福州府【东至海岸一百九十里西至延平府南平县界二百五十里南至兴化府莆田县界二百三十里北至浙江温州府平阳县界六百三十里自府治至南京二千八百七十二里至京师六千一百三十三里粮一十六万六千石零】
　　建置沿革禹贡扬州之域天文牛女分野周时为七闽地秦置闽中郡汉初封无诸为闽越王都此武帝灭闽越徙其人于江淮间尽虚其地后立冶县属防稽郡东汉末分冶县地为防稽东南二部置都尉此为南部三国吴属建安郡晋分置晋安郡刘宋改晋平郡寻复故陈兼置闽州后改丰州隋改泉州大业初复为闽州寻改为建安郡治闽县唐初复为泉州后移治晋江县而以此为闽州开元中更为福州天寳初改长乐郡乾元初复为福州唐末陞威武军节度五代时王审知据此陞长乐府改彰武军宋复为威武军建炎中陞福州府元至元中为福州路本朝洪武元年改为福州府领县十
　　闽县【附郭本汉冶县属防稽郡又改名东治县汉末改曰东侯官吴属建安郡晋析置原丰县为晋安郡治隋开皇中始改原丰为闽县五代时闽改长乐县宋复为闽县元仍旧本朝因之编戸百二十七里】侯官县【附郭汉元鼎中立侯官都尉属防稽郡汉末为东侯官县晋属晋安郡隋省入闽县唐武徳中于福州城北三十里复置此县贞元中移于州郭元和初复省入闽县寻复置宋元仍旧本朝因之编户六十里】怀安县【附郭本闽县地宋太平兴国中析置怀安县属福州元仍旧本朝因之寻省】古田县【在府城北二百八十里本汉东侯官县地晋属晋安郡隋初属泉州后属建安郡唐永泰初始置古田县属福州宋元仍旧本朝因之编户五十三里】闽清县【在府城西北一百二十里本侯官县地唐置梅溪镇五代时闽陞为闽清县宋元仍旧本朝因之编户七里】长乐县【在府城东南一百里本隋闽县地唐武徳中析置新宁县寻改为长乐县元和初省入福唐寻复置五代时闽改安昌县后复为长乐宋元仍旧本朝因之编户一百一十里】连江县【在府城东北九十五里初晋武帝以温麻船屯置温麻县属晋安郡隋省入闽县唐初复置移于连江之北改名连江县宋元仍旧本朝因之编户四十四里】罗源县【在府城东北一百五十里唐咸通中析连江闽县地置永贞县宋天禧中改曰永昌干兴初又改罗源元仍旧本朝因之编户一十六里】永福县【在府城西南一百二十里本侯官尤溪二县地唐永泰中置县以年号为名宋崇宁初改曰永福元仍旧本朝因之编户九里】福清县【在府城东南一百二十里本长乐县地唐圣厯初析置万安县天寳初改福唐县五代梁时改永昌县唐仍改福唐晋改南台闽改福清县宋因之元陞为福清州本朝洪武二年复为福清县编戸一百二十里】
　　郡名闽中【秦名】晋安【晋名】长乐【唐名】三山【九仙乌石越王三山俱在城中故名】形胜东带沧溟百川丛防【旧记】南望交广北睨淮浙【长乐志】其地坦夷【图经闽中八郡建劒汀邵号上四州其地多溪山之险福泉漳兴号下四州其地坦夷】闽越地肥衍【唐韩愈文】吻海江【唐沈亚之集闽城吻海而江附山以居无安沼平池游舟娱乐之地】长江在其南大海在其东【宋鲁巩道山亭记】全闽八郡长乐为冠【宋蒋之奇文】东南都防【蔡襄学记】连山距海邉徼重地【元王恽奏云】
　　风俗其俗俭啬喜讼好巫【图经其性纡缓其俗俭啬争者喜讼病者好巫】女作率登于男【同上】家庠序人诗书【闽俗自晋宋文雅以来教化丕变家庠序而人诗书】产惧薄以勤羡用喜啬以实华【俱闽中记】向学喜讲诵好为文辞　信鬼尚祀重浮屠之教【俱宋史地志】民以鱼盐为生　君子内文小人畏法【俱闽县记】逢兵不乱逢饥不荒【晋郭璞迁城记】
　　山川九仙山【在府城东南隅一名于山世传何氏兄弟九人于此登仙又九域志越王无诸重九日尝宴于此大石尊尚存山上有四彻亭千秋堂宋蔡襄诗偶尔寻幽上翠微游人啼鸟似前期花间行印露沾纸山下放衙云满旗】乌石山【在府城西南隅一名闽山与九仙山对峙山有薛老峯邻霄台鵶浴池蟠桃坞金蟒穴之类皆自然天成又有唐时所建神光寺宋蔡襄诗低回倾北斗突兀起东闽杨景衡诗邻霄台北道山西长啸凭髙起逺思纵目莫穷登览兴宫烟草晚离离】越王山【在府城内北一名平山即闽王无诸旧城处宋曽巩道山亭记城之中三山西曰闽山东曰九仙山北曰粤王山陈轩诗城里三山古越都相望楼阁跨蓬壶有时细雨微烟罩便是天然水墨图】丁戊山【在府城东旧有安福院占形胜之中】钟山【在府城西南二里闽中记梁太守袁士俊居第内有小山时闻钟声因名后舍为寺】长乐山【在府城东三东越王时有神仙骑白马来亦名白马山】金鸡山【在府城东五里闽中记秦始皇时此山有金鸡之祥遂断山脊以厌王气】龙窟山【在金鸡山后闽中记山有巨蟒头有王字人以为龙故名】凤池山【在府城北七里五代闽王葬其夫人任氏于此】钓台山【在府城南九里临江昔越王余善于此钓得白龙因名唐韩偓诗无奈离肠易九回强舒怀抱立髙台中华地向城邉尽外国云从岛上来四序有花长见雨一冬无雪却闻雷日宫紫气生袍冕试望扶桑病眼开】卧龙山【在府城北一十里唐僧师备自云峯来居此馆徒常十人髙丽日本诸僧亦有至者】升山【在府城北一十四里旧名飞来山相传越王时自防稽一夕飞来唐天寳间临海任敦于此得道升举改今名】东山【在府城东十五里山有唐建大乗寺及狮子峯文殊岩榴花洞龙首涧宋许将读书于此程师孟诗亭为新成号狮子人曽旧作龙头将和诗泉近榴花深洞口亭开狮子旧峯头八州旗色天邉出三馆芸香海上留】怡山【在府城西一十五里一名云山梁道士王霸居此唐亷帅李若初登楼望见五云环其处乃以任敦董奉徐登暨霸立为四仙庙今冲虚宫是】鼓山【在府城东南二十五里上有石如鼓及有鼓山寺元黄镇成诗屴崱峯头万丈梯上方髙与白云齐青山尽处海门濶红日上来天宇低】旗山【在府城西五十里以形似名故老相传左皷右旗全闽二絶八郡雄伟】白鹿山【在府城东南六十里唐元和中道禅师自晋江领徙居此有白鹿之异因名】方山【在府城南七十里九鼻东向山顶方平秀拔空碧为一郡壮观唐天寳中改名甘果山宋王逵诗众状皆穷险兹形独擅方坦夷中砥砺端正外青苍】龙潭山【在府城西一百余里潭在山上嵗旱祷雨輙应】雪峯山【在府城西一百余里地势髙多寒夏月犹有积雪宋刘知玉诗名山第一雪峯山六月山头雪尚寒】荻芦山【在连江县东南二十里一名九龙山俗传秦始皇以东南气王自江而南山秀拔者皆凿之凿此山得芦根一茎长数丈断之有血因名并名其水曰荻芦峡】香鑪山【在连江县北四十里山顶形胜如香鑪九域志云邑人张夀于此学道得仙有坛存焉】四明山【在长乐县西其山屹然如削髙列四峯中有古坛生钓竹有井甘如蜜】髙盖山【在永福县西峯峦秀耸上有紫云如盖故名昔徐登赵炳常于此山下共饮后皆升仙】金支山【即髙盖山别峯秀出挿天有泉金色】董奉山【在永福县西北亦名福山山下有董奉宅又图经在长乐县山上有神人祼身散髪人见之必获福】玉融山【在福清县南五里上旧有灵寳观自石竺山移于此】金翅山【在福清县西北七里如鸟展两翅因名】石竺山【在福清县西十四里林真君光尝链丹于此山形峭拔其石上有蛤蜊殻山下有紫云洞洞前有龟山蛇水鹤影石皆兹山之胜】灵石山【在福清县西南二十五里上有灵石声闻必雨雨久闻则开霁】黄蘖山【在福清县西南三十里林峦重有瀑布龙潭有佛座香鑪数峯唐贞元时沙门贞干居之】海坛山【在福清县东南海上逺望如坛因名】鼇顶峯【在九仙山旧有嘉福寺宋状元陈诚之读书于此王逵诗眼看沧海近身与白云髙回影连三岛盘根压六鼇又城南九十里亦有此峯乃二徐真人平闽兵处今灵济宫在其下】小华峯【在九仙山之南旧时石上镌此三字】双髻峯【在旗山三峯峭秀崖谷幽逺缭绕回抱水西之胜处也又福清县亦有此峯】降虎峯【在连江县西五十里尝有虎为矢所伤至独觉禅师庵前若有所诉觉为拔箭虎驯伏相随因名】观音岩【在府城东南松竹苍翠泉石清幽有古塑像在其中】紫微岩【在府城南唐末有紫微公此宋陈民先诗碧落已骖丹凤驾红尘空认紫微岩】喝水岩【在鼓山昔有僧神晏诵经恶西涧水声轰叱之西涧乃涸逆流于东涧】鸿休岩【在福清县海邉岩窦天成下瞰沧溟杳望无极昔有僧鸿休栖此因名】方广岩【在永福县东北岩髙千仞有玉泉洞宋黄非熊读书其中尝有诗烟霞不改古今色山水无闲朝暮声】宿猿洞【在乌石山之麓恠石森耸藤萝蓊郁昔者畜一猿于此因名】榴花洞【在东山唐永泰中樵者蓝超逐白鹿入石门内有鸡犬人家见一翁谓曰吾避秦人也与超榴花一枝而出既而莫知所在宋蔡襄诗洞里花开无定期落红曽见逐泉飞仙人应向青山口管却春风不与归】灵岩洞【在鼔山每雷雨作其中簸荡若鼔声蔡襄诗孤青浮海山长白挂天瀑】芙蓉洞【在府城东北洞口萦纡可十余里游人秉炬以往】玉华洞【在连江县南五里宋洪壮诗妙絶天仙境飞来佛子家壶中闲日月洞里老烟霞】月屿【在府城南百余里海邉】越王石【在府城南海邉方舆记云常云雾间惟清亷太守乃得见】海雷石【在府城东南海邉石为波涛所穿其下成窍风荡激则鍧然有声】龙迹石【在府城西北唐广徳中有龙从石上飞起着四足迹】雷移石【在连江县西北唐宣宗时僧诠见絶峯有巨石欲移其室而未能因祷于神俄而风雨石移山下因坐禅者四十年】太原石【在永福县东闽中记唐泰初中邑宰王君室人题诗云何事潘郎重别筵离情未断妾心悬太原滩下相思处猿呌青山月满船今诗磨灭惟太原二字在】卢焦石【在福清县西南昭灵庙下海涛潄激为龛岩玲珑之状】海【在府城东南福宁宁徳罗源连江长乐福清六县皆濒海有海堤在闽长乐二县东唐太和中闽令李茸筑】金锁江【在府城西一十里一名金﨑江昔有渔父垂钓得金锁引锁尽见金牛急挽至牛断犹得鎻长二尺晋康帝诏于此立金﨑庙】南台江【在府城南一十五里江浒有越王钓龙台因名源出建阳分水岭东流七百里至台又东南三十里与江东西峡合流入海晋郭璞迁城记南台沙合河口路通先出状元后出相公】螺江【在府城西北三十里捜神记闽人谢端得一大螺如斗畜之家每归盘餐必具因宻伺乃一姝丽甚问之曰我天汉中白水素女天帝遣我为君具食今去留殻与君端用以居粮其米常满江以此名】连江【在连江县治南东流入海县名连江以此】西湖【在府城西南三里相传此湖旧有山越王无诸时一夕飞往临海郡】东湖【在府城东北三里】钟湖【在闽清县舆地广记云湖中有钟故名】黄龙潭【在府城西南五里岁旱则雩昔有巫者妻沤麻潭侧见黄龙首借其上其夫以告县往祈之俄而大雨】鲲潭【在永福县西古语鲲潭生芝草溪沙架髙楼此时出公侯】鳝溪【在府城东二十里相传闽越王郢时有鳝长三丈郢射中之鳝以尾纒绕人马俱溺唐贞元时亷帅王翃祈雨有感因立庙祀焉今名鳝溪庙】桃溪【在古田县西溪西有小湖上有寳峯寺宋令许当诗溪流一何清想像武陵水所爱春风时灼灼花数里】苏溪【在福清县西南四十里古语云苏溪不用船此时出状元】洪塘浦【在府城西南一十里自石岳江而东经甓渎至栁桥以通舟楫唐贞元中观察使王翃开】龙首涧【在东山下涧石巉岩若龙矫首然以许将肄业于此得名】太平港【在长乐县西旧名马江其水通海本朝永乐中遣内臣郑和使西洋海舟皆泊此因改今名港东有十洋街古谚云十洋成市状元来】金鸡井【在府城相传越王时井中有金鸡牧羊儿见之】白井【在府城西昔王霸善黄老登怡山凿井有白龟吐泉因錬药点瓦成金后蝉蜕于皂荚树下】汤泉【在府城东崇贤里味甘而性和热甚者气如硫黄宋程师孟诗曽看华清旧浴池此泉何日落天涯徘徊却想开元事不见莲花见荔枝】涌泉【在鼓山寺泉自平地涌出因名】神移泉【在大乗寺侧唐开元中寺僧守如常患汲井逺甚一夕忽有灵泉发于寺侧旦视旧井则已涸矣】应潮泉【在侯官县灵峯寺广二三尺水才数寸进退深浅与潮候无少差】瓯冶池【在布政司后昔瓯治子铸劒之地周围数里时或风雨大作烟波晦冥】浴凤池【在鼓山唐末有樵者见五色雀羣浴于此】蘸月池【在雪峯寺傍旧有古杉二株一真觉禅师手植一闽王审知手植今皆不存】半月池【在连江县南五里以形似名洪壮诗凿破苍苔地一弯月半邉既能清到底何必十分圆】
　　土产铁【闽清福清二县出】蕉布【各县出】荔枝【按荔枝谱有曰江家緑十八娘红状元红将军红皆絶品】龙眼【旧志荔枝过即龙眼熟故一名荔枝奴】羊桃【其实五□色青黄】橄榄【以上果实各县俱出出附郭县者尤佳】蔗【府城西有甘蔗州】素馨【宋蔡襄诗素馨出南海万里来商舶】茉莉【蔡襄诗团团茉莉丛繁香暑中折】盐　海蛤　鹿角菜紫菜【濒海县出】夀山石【出怀安县稷下里洁净如玉柔而易攻盖珉类】金银沙【在东山文殊般若院出金沙与普贤为隣出银沙】香橼【各县出】
　　公署福建都转连盐使司【在府治东洪武元年建】福州左衞【在府治东北旧为右衞洪武二十一年改为左衞】福州右衞【在府治东北洪武二十一年重建】福州中衞【在左衞东旧为左衞洪武二十一年改建为中衞】镇东衞【在福清县东】守御定海千户所【在连江县东北福宁衞】守御梅花千户所【在长乐县东】守御万安千户所【在福清县东南俱镇东衞】
　　学校福州府学【在府治南宋景祐中建本朝洪武七年重建】闽县学【在府治东南宋庆厯中建本朝重建正统十年重修】侯官县学【在县治东宋庆厯中建本朝重建宣徳十年重修】怀安县学【在县治南旧在城外旧县本朝洪武中始迁建于此】古田县学【在县治西宋寳祐初建本朝洪武五年重建】闽清县学【在县治东宋景徳中建本朝洪武中重建】长乐县学【在县治东南宋元祐中建本朝洪武中重建】连江县学【在县治东宋淳熙中建本朝洪武初重建】罗源县学【在县治东南宋元祐中建本朝重建正统十二年重修】永福县学【在县治东宋时建本朝重建洪熙初重修】福清县学【在县治东宋元丰初建本朝重建正统四年重修】
　　书院勉斋书院【在府城内宋儒勉斋黄干读书之所】三山书院【在西湖傍宋提刑王佖建】尊拙书院【在三山驿西宋林之竒讲学之处】龙江书院【在福清县东南宋时建】城南书院【在古田县南即宋时学也元改为书院】浣溪书院【在古田县西】螺峯书院【在古田县西】蓝田书院【在古田县东以上三书院皆宋时建朱熹书扁】
　　宫室长春宫【在府城内又有寳皇大明紫薇东华跃龙等宫皆五代时闽王建】水晶宫【在西湖上旧志闽王时筑室时携后庭游焉】啓运宫【在府城内开元寺宋景徳中于西京建殿奉六圣神御额曰应天啓运宫建炎初金人围洛阳急留守孙昭逺奉啓运宫神御走州后迁于福州以啓运宫为名】文徳殿【在府城内又有文明大酺明威等殿及紫宸啓圣应天等门皆闽王建以上宫殿今废】清风楼【在布政司内宋元绛建于州治蔡襄诗郭外青溪溪外山溪云飞上破山顔清明天气琉璃色何处峯头带雨还】九仙楼【在旧州治宋建以山为名】拱极楼【在府城英达坊宋丞相郑性之建理宗亲书扁石刻犹存】蕃宣楼【在府城西北隅宋熙宁中改筑子城上建九楼曰蕃宣西湖五云三山清微东山堆玉缓带望云】宿云楼【在府城内宋提刑司旧名荔枝后改今名】衣锦阁【在旧州治宋时以太宰余深典乡郡而名】经史阁【在府学宋教授常濬孙建朱熹作记】澄澜阁【在府城旧西湖傍宋赵汝愚建】三山阁【在平逺台东宋时建许敦仁诗蓬莱方丈与瀛洲东引长江欲尽头防处坛塲浑得道万家楼阁半封侯名园荔子尝三熟负郭潮田种两收三百年来遗防事钓台沙合瑞烟浮】超凡阁【在鼓山飞构层颠登眺之际使人有超然出尘之想】日新堂【在旧州治宋蔡襄建】鸣玉堂【在府城内宋程师孟诗邻家不惜山中景借与清泉作水刘彛诗仙境自嫌尘俗见故垂岩溜代珠】松风堂【在府城内旧报恩光孝寺宋相李纲寓此青松干盖日影不到故名】眉夀堂【在旧州治宋张浚判福州时为其母秦国夫人建】止戈堂【在旧州治初名武备宋建炎中韩世忠讨平建冦遂更今名】白云堂【在长乐县宋管师复诗入寺层层百级梯新堂更与白云齐平观碧落星辰近俯见红尘世界低】道山亭【在乌石山宋程师孟建曽巩记云程公为是州得闽山嵚崟之际为亭于其处其山川之胜城邑之大宫室之荣不下簟席而尽于四瞩程公以为登览之观可比于道家所谓蓬莱方丈瀛洲之山故名之曰道山之亭焉】奎华亭【在怡山西禅寺中藏宋太宗宸翰】环峯亭【在越王山巅宋乾道中赐宸翰】野意亭【在九仙山南古圆明院旧有宋孟庾韩世忠画像】四见亭【在越山上宋刘瑾诗山山能作雨面面尽来风李宗卿诗潮来潮退东西渚云起云收前后山】双松亭【在旧州治又有威武堂皆宋蔡襄建并书额】元公亭【在鼔山宋时建元綘诗谁书吾姓掲亭顔栋宇飞腾气象完谷口秋风吹鬓髪海东朝日上防干今人多游翫于此】春野亭【在日新堂东南宋蔡襄建襄诗江潮涨晚緑山麓延朝红】越山亭【在府城宋吴栻诗晴开千嶂雾翠落万家楼】天风海涛亭【在鼓山宋时建朱熹书扁赵汝愚诗几年奔走厌尘埃此日登临亦快哉江月不随流水去天风直送海涛来】万象亭【在旧州治宋叶夣得建富直柔诗堂后山川面面通向来竒观窘嵩蓬元戎小试经纶手万象都归指顾中】双溪亭【在古田县北净戒寺宋林肤诗延平阁想张华劎婺女楼观沈约诗以延平有双溪阁婺女有双溪楼故也今名溪山第一亭】钓龙台【在钓台山上有石刻曰全闽第一江山按旧志越王余善于此钓得白龙时以为瑞遂筑台宋黄蕚诗钓沈新月落龙起暮江寒】平逺台【在九仙山最髙处上有佛刹右隣万岁塔左瞰九仙观俯视城郭江山实闽中胜槩】长乐台【在乌石山西南乃游眺之所宋湛俞诗茉莉晓迷琼槛白荔枝秋暎绮筵红】乘云台【在云峯山昔寺僧希运与一僧同登转盻之间其僧忽腾云而去】任公台【在升山絶顶唐任敦于此上升宋通判陈铸诗任公何代此升仙万仞髙台倚翠颠石径层层封緑藓松林步步拂青烟海中岛屿分诸国野外云霞萃一川贤守乘春纵登赏不妨吟到夕阳天】安适轩【在长乐县东南行林寺宋唐最诗卧听观音坐看山烟萝净处闭禅闗都将物外红尘隔占得壶中白日闲】荔枝轩【在闽县南玉泉寺宋杨朏诗曽观荔枝图几废丹青妆能红能紫亦能緑不能写得天然香未云别有真香与真色一时分付荔枝轩】
　　闗梁去思桥【在府城旧名澳桥宋守谢泌重建后人因名】龙江桥【在福清县东南宋政和时建长一百六十丈】万夀桥【跨南台江元大徳间建长一百七十丈有奇翰林学士马祖常作记】龙桥【在闽清县溪傍龙四痕犹在旱歳祷之即雨】
　　寺观华林寺【在府城越王山下旧名吉祥寺本朝宣徳中重建正统中赐今额】开元寺【在府城闽县治西北梁建名灵山唐名开元】万歳寺【在闽县治东南唐建中有定光塔及有王审知所塑金粟像】圣泉寺【在闽县东瑞圣里唐建其中松不栖禽梁不巢燕池不生蛭庭不生凡草】圣迹寺【在闽县南五代梁时建昔有人见南江夕有光得一浮木已而梦僧云吾康僧行化吴越今将福汝闽宜以是木立吾像乃立是寺】法云寺【在闽县治东南后唐时建宋赐今名本朝宣徳中重建】西禅寺【在侯官县西唐建内有宋奎华阁本朝宣徳中重修大学士建安杨荣记】雪峯寺【在雪峯山唐建真觉禅师居此】普贤寺【在闽清县西五代梁时建】灵峯寺【在长乐县唐建又罗源县亦有灵峯寺】碁山寺【在长乐县唐建寺后峯顶有石台相传有二仙枰碁于此】甘泉寺【在长乐县东五代晋天福时建】天王寺【在罗源县又连江县北亦有天王寺唐建】仙茆寺【在罗源县北唐建】重光寺【在永福县东唐建】黄蘖寺【在福清县西南唐建宋丁谓有诗】灵石寺【在福清县唐建内有朱熹所书苍霞亭额】洪恩灵济宫【在闽县南祀二徐真人真人五代时徐温子曰知证封江王曰知谔封饶王尝提兵平福州福父老戴之图像以祀宋赐今额本朝永乐中因祷有应加封神号广建宫宇中立御制碑有司春秋致祭】冲虚宫【在侯官县西唐建详见怡山下】佑圣宫【在古田县宋建】九仙观【在闽县治东南宋建】妙观【在闽县治东宋为天庆观元改今名】福真观【在福清县东南宋建】龙兴观【在连江县东宋建】仙源观【在闽清县南观下有度仙桥昔白玉蟾学道于此】
　　祠庙闽越王庙【在南台江邉汉髙帝封无诸为闽越王时在此授册命唐大中间立庙祀之宋封武烈英护镇闽王】徐真君庙【在髙盖山祀东汉徐登登幼得神仙链丹之法尝与东阳赵炳较仙术于此】忠懿王庙【在府城祀闽王王审知中有唐天祐初所立徳政碑】刚显庙【在乌石山颠祀唐处士周朴宋赐额刚显】顺懿庙【在古田县东三十里唐大厯中邑陈氏女没多灵异宋封为顺懿夫人今八闽多祀之】刘鞠二公庙【在连江县祀唐刘逵宋鞠仲谋二公皆宰连江民感其惠】常衮祠【在闽县治南祀唐观察使常衮本朝正统十二年重建】先贤祠【在府学宋时建祀乡贤欧阳詹陈襄郑穆刘彛周希孟陈烈陈祥道刘康夫郑侠柯述王祖道陆祐及祀唐观察使常衮于中凡十三人】七贤祠【在府城西门内宋建炎初建以祀王忠竭郑仲贤郑谨净郑守道郑诚王子元王子清七人者皆济州钜野人后唐天成中羣盗啸聚此境赖神以全故立祠焉】董忠献祠【在怀安县治西南祀元防知政事董文炳文炳将兵入闽志存不杀闽人感其恩为立祠】
　　陵墓闽越王郢塜【在闽县东田中】王审知塜【在怀安县北审知光州固始人五代时称闽王卒葬于此后諡忠懿】李纲墓【在怀安县西北纲邵武人为宋相晚居侯官卒葬于此】康靖王墓【在侯官县西即古麻刺国王本朝永乐间入贡至以疾卒赐諡康靖有司官葬及春秋祭之】
　　古迹蟠桃坞【在福清县自香城北防岭十里西入有此坞】吴航头【在长乐县今长乐水次是闽中记吴王夫差乘船畧地至此故名】都尉营【在开元寺东吴置典船都尉主谪徒作船于此今地为民居】石【在闽县东南云门寺昔有僧诗云路绕崖悬万仞头担泉带月防时休个中拨转通天窍人自安闲水自流】石门【在连江县南五里两石对峙如门洪壮诗锁断山川秀包藏云雾深秪留禅客住不许俗尘侵】李阳氷篆【在神光寺般若台记刻于华严岩顶与处州新驿记缙云县城隍记丽水忘归台名世称四絶】天寳石【夷坚志福清县石竺山乾道三年居民夜半闻山上有声如震雷明日山顶有大石方九丈飞落半腰间县士李槐云山下旧有碑曰天寳石移状元来期龙花红状元西东邑境有石陂曰天寳是岁永福人萧国梁魁天下永福在福清西又三年兴化郑侨继之正在福清之东】
　　名宦晋严髙【太康中为晋安太守以寛惠得人心】南北朝虞愿【宋晋安太守在郡不事生业立学堂教授海邉有越王石常云雾相传清亷太守乃得见愿往就观清彻无所蔽】范缜【梁初晋安太守在郡清约资公禄而已迁尚书左丞及还虽亲戚无所遗】唐李茸【太和中闽县令县濒海潮水咸卤禾苗多死茸筑隄及立斗门以御潮旱则潴水雨则泄水其地遂成良田】常衮【建中初为福建观察使始闽人未知学衮至为设乡校亲加讲导由是风俗丕变人才与中州等】栁冕【贞元中为福建观察使自安史之乱藩镇专地冕奏愿入观率先天下徳宗许之】阎济美【贞元末为福建观察使先是观察使于闽中置监牧马百姓甚苦济美至奏罢之】宋谢泌【景徳初知福州不张权不恃威兄弟相争者训之顽狠者责之及代还民怀其爱刻石以纪】王平【大中祥符中知福州时转运使王贽言福州官田宜依漳泉例课租平奏贽额外増税乃止民受其惠焉】郑载【天圣末知福州以循良称先是谢泌王臻章频皆贤故民歌曰前有谢王后有郑章】蔡襄【再知福州改福建路转运使首开古五塘溉民田奏减五代时丁口税之半又以郡士周希孟陈襄郑穆有义行备礼招延诲诸生以经学俗重凶仪亲亡或秘不举至破产以饭僧襄下令禁止之】王陶【嘉祐中提点福建路刑狱以涤寃泽物为心日着声誉】元綘【嘉祐中知福州以文学为士民师范奏罢钱氏时无名之征】程师孟【熙宁初知福州为政简而严发擿伏如神尝筑子城建学舎治行最东南民为立生祠】曽巩【熙宁末知福州时郡有盗隂相结附居人慴恐巩以计罗致之继自归者二百辈郡无职田岁鬻园蔬收其直巩曰太守与民争利可乎罢之】孙觉【元丰初知福州民俗厚于婚丧其费无艺觉裁为中法令出嫁娶者以百数埋葬之费亦率减什五】叶梦得【知福州兼福建安抚使海冦猖獗诏梦得挟御前将士往捕之遂平冦五十余羣】张浚【绍兴中知福州以前宰相来典藩郡孜孜爱民而奉母尽孝百姓称叹之】胡铨【绍兴中以论秦桧出为签书威武军判官】薛弼【绍兴中帅福州大盗伍黒龙之属甚盛弼选前守家丁千人以捕贼凡四年而贼平时仪门外夹道榕木鹭巢其上弼欲尽伐之是夜防议曽悟梦介胃者恳云府主恶鹭秽可去之明日大雨鹭羣悉空】汪应辰【绍兴末知福州寛厚待民奏蠲一切苛征】陈俊卿【乾道中帅福州政尚寛厚严于治盗海道晏然淳熙初再知福州】顔师鲁【知福清县尝决水利滞讼辟陂洫绵四千里歳大浸发廪劝分有方而不遏籴价船粟毕凑市籴更平】黄度【知福州始至讼牒日千余度随事裁决日未中而毕】赵汝愚【绍兴初知福州仁厚恺悌持身洁白孙必愿淳祐初亦知福州兼安抚使平易忠信旌退士奬髙年尤留意武事措置海道】陈居仁【知福州入境有饥民啸聚部分迓兵遮击之首恶计穷自经死治宗室之暴横申蛊毒之旧禁临事毅然有守号为循吏】杜杲【以盐塲官摄闽尉民有甲之子死诬乙杀之验髪申得沙而甲舎榜有池沙类髪中者鞠问之子果溺死】傅伯成【知连江县东湖溉田余二千顷隄坏即下流南港为石隄三百丈民其利】杨长孺【嘉定中福建安抚使理宗尝问亷吏真徳秀对曰若杨长孺之帅闽有亷声】真徳秀【端平初知福州戒所部无滥刑横敛无徇私黩货罢市令司属县里正苦督赋革之苦贵籴便宜发常平振之海道冦纵横次第禽殄之】胡岩起【嘉定中知闽县卓行危论竒文瑰句一时士大夫皆自以为不可及】陈宜中【景定中知福州在官得民心入为刑部尚书】马天骥【景定中知福州兼福建安抚使以职事修举加端明殿大学士】杨栋【理宗时知福州兼本路安抚使尝进对帝曰止是正心修身之説乎栋对曰臣所学止此用之事亲取友及治凋郡察寃狱至为简易】徐鹿卿【福建安抚司干辨公事防汀邵冦作鹿卿賛□备御动□机防避冦者入城多方振济全活甚众】洪天锡【寳庆中知古田县行乡饮酒礼邑剧牒愬猥多剖决无留难有倚王邸势杀人者诛之不少贷】元王恽【至元中福建按察使黜官吏贪污者数十人察系囚寃系者决而遣之戒戌兵无得寓民家而创营屋以居之】髙兴【至正中为福建等处副都元帅寻以防知政事行福建宣慰使元贞初拜行省平章政事累立战功有名】吕复【摄长乐县尹本朝兵下福州复曰吾世飡君禄今虽摄官若不以死报国则无以见先人于地下引绳自经死】本朝杨士英【洪武初知福州府持身亷洁为政严明兴礼让厚风俗凡百建置俱有条理吏民无不感服清誉大振邻郡皆取则焉】赵圭【洪武中为福建都指挥使刚直忠厚训练士卒号令严明能以恩威兼济在任十年镇之以静军民咸赖之】郑思先【洪武中为福建布政使学通经史于为政寛严适宜务与民同其好恶人皆安之】王钝【洪武中为福建议陞政寛慎亷介民怀其惠】蔡喆【洪武中为福建防政亷明自持政事以正风俗合民心为要民皆慕之】陶垕仲【洪武中为福建按察使进耆老谘诹民瘼禁豪强戒侵渔与师生讲经习射执宾主礼劾布政使薛大昉贪墨大昉亦诬垕仲始垕仲去军民号泣拜留謡曰陶使若归天有眼薛公不去地无皮北还迎者数千人欢呼遮道】谢肃【洪武中为福建佥事质性端谨文词雄赡与陶垕仲协持风纪闻望烜赫人称仰之】王琏【洪武中为按察司副使以激浊清为己任深得风宪体尤精于法律凡审狱不持鞭挞必由礼以探其情无有其慝者】刘子敏【洪武中由御史左迁侯官县典史持守不二民服其公尝自署曰禄薄俭常足官卑亷自髙永乐初复入为御史】姚孟璵【洪武中为古田主簿时邑人多逃亡户絶赋存艰于征输孟璵为覈荒田千顷请于朝蠲其额民至今赖之】杨景衡【洪武中为福建防政亷慎自持识达大体佐闽藩三十余年终始不渝其美人皆称之】严毅【洪武中为侯官县主簿持己清慎邑尝旱祷雨辄应有盗摽掠毅遣捕之其徒甚众有一渠魁欲害毅乃诈为武官之任置酒延欵毅悟就席擒之盗遂息】沈镒【洪武中由佥事左迁闽县典史公勤谨慎兴学校恤下民永乐中复陞福建佥事持守如一日】郭宗文【洪武中知罗源县教民以孝弟忠信礼义亷耻民渐其化及卒民泣慕如父母】郭璡【洪武末为福建防议咨询民瘼兴学劝士立政事处官僚不同而和尝遇祭祀猪羊已备御史退其小者民诉于璡璡乃大书硃字于头角曰验中卒用之】王遵道【长乐知县省刑薄敛礼贤下士时称贤令比秩满民恳留之】房安【永乐初为福建防政在任莅政有方抚良善紏贪墨郡县肃然】魏谷才【永乐初知闽县平易近民爱好士类事必详审而后行民得以输其情】邵玘【永乐中为福建按察使用法平恕严明之政洁亷之操二十余年始终一致】吕升【永乐中为福建佥事笃学励操狱多平反仆从之类亦训以论语孝经声誉大着】杨庭芳【永乐末知连江县绰有政声尝自题其门曰治已存三省为官畏四知】李素【宣徳中以副都御史调福建按察使刚方简重宪度肃然秩满民遮留之乃进二品禄及致仕去民思之】鲁穆【宣徳中为福建佥事肃清宪度伸理寃抑除害旌善作兴人才入为佥都御史】邓安【福建都指挥佥事多智计有威望正统沙冦之乱多方警备一城生聚咸倚赖焉省志】余珍【闽清知县沙尤冦犯境珍率民兵捍御之邑赖以保固　省志】钱辂【初为永宁衞指挥同知有才略以荐协辅都指挥殱海冦斩沙贼累功陞福建都指挥佥事且事母孝治家肃然　省志】孙俨【正统间福建按察司佥事刚正有为滛祠与寺观之私剏者悉毁之凡法所在权贵莫能挠省志】王胜【福建都指挥佥事累招谕海冦及诸剧贼赐以织金文绮　省志】孙原贞【景泰间以兵部侍郎镇守福建寛而有制亷而有为士民爱戴之　省志】许仕达【景泰间巡按福建时兵荒之余乃裁省郡县冗费民力稍纾　省志】李颙【福建佥事公明有断风裁凛然陞防政善政尤多　省志】夏埙【天顺初巡按福建持宪简重得大体尝被命考察方面大臣黜陟允协舆论　省志】吴中【福建副使莅官严毅而不过于猛所至官吏咸爱敬之时未设提学宪臣中考校诸生黜陟允当人皆服其公明　省志】伍骥【巡按福建时上杭冦起骥不俟调兵先抵其地为备御计选将练兵扼其险要累战败之振旅凯旋竟以劳致疾卒民立祠祀焉　省志】郑佑【福建副使尝协御史考察进退甚称当　省志】丁泉【福建行都指挥佥事上杭冦发泉其巢穴破石马岐等三寨与贼遇力战而死邑人哀慕而祠祀之　省志】游明【福建佥事陞副使两督学政待诸生有恩义而尤以亷能著称后卒于家诸生咸设位以哭　省志】牟俸【天顺中佥福建按察司事行部所至郡县肃然人称其有风力省志】胡节【成化初知怀安县惩卒扰民刻□代之民有以不孝闻者恳恳开谕其人卒感化终任民爱戴之如父母　省志】杨峻【福建兵备副使时杭汀盗起峻备御有方民恃以无恐省志】髙明【以佥都御史归养防上杭冦发玺书即其家起用之未至而冦平明乃躬诣其地招流亡抚疮痍奏立永定县以相控制至今赖之　省志】陈【古田教谕秩满诸生疏留再任二十年间勤于训迪科目得人视昔为盛省志】喻茂坚【正徳中福建按察使公恕明直为时所称】朱冕【福清知县亷洁自持政有禆于民者殚心力为之比满迁民攀辕不忍舎去】魏棨【福建叅政时古田流贼盘据议者欲屠之棨曰倡乱者马周良也罪止渠耳民赖全活者数十万咸像祠祀之】
  </div>
  <div class="pagination">
   <a href="明一统志_page37.html">
    上一页
   </a>
   <span>
    ...
   </span>
   <a href="明一统志_page33.html">
    33
   </a>
   <a href="明一统志_page34.html">
    34
   </a>
   <a href="明一统志_page35.html">
    35
   </a>
   <a href="明一统志_page36.html">
    36
   </a>
   <a href="明一统志_page37.html">
    37
   </a>
   <span class="current-page">
    38
   </span>
   <a href="明一统志_page39.html">
    39
   </a>
   <a href="明一统志_page40.html">
    40
   </a>
   <a href="明一统志_page41.html">
    41
   </a>
   <a href="明一统志_page42.html">
    42
   </a>
   <a href="明一统志_page43.html">
    43
   </a>
   <span>
    ...
   </span>
   <a href="明一统志_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
