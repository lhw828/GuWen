<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 272 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 272 页/共 698 页</h1>
    <div class="content">垣据景构舍高因迥有僻以幽探藻绘不施亭台间出园之内得景八园之外标旧迹与诸寺复得景
 八合为山庄十六景而名之曰静寄夫静者山之体其寄于天地也恒得常焉人生而静则静亦人之 
体也而恒不得其常者则其寄盖不如山也余之以是取名其亦所以自警也若夫山庄之号则法皇 
祖避暑山庄之例苐其去京师较避暑近十之五为幅员较避暑仅十之三尙朴素屏文绣适可而止 
容膝亦安守旧规而勉钦承读是记者尙知吾绳武之意而所重固不在卷阿之游歌也欤增乾隆十 
二年御制盘山十六景诗人生而静儒者之言也人生如寄达士之旨也山以静为体其寄于天地与 
人之寄于山等观山以观我生其体不二故其寄也恒主乎静秀木千章荫疏峰四面罗经营成不日 
伴奂咏卷阿藻绘无须急林泉岂在多肯堂遵祖俭是处阔较避暑山庄仅十之四而程则仅十之三 
慈和绕砌栽红药开畦灌玉禾万缘归静寄隔岁一相过右静寄山庄当年半随高下为楼馆殿室取 
唐庚山静似太古颜之山中出云顷刻万态人知今之云不同于昨岂知伊古以来无日无云未尝少 
异云无古今山无古今万事万物无古今曷似之云乎窗纳田盘万景全宜人暮霭复朝烟临虚标秀 
琴书润因逈为高坐卧便适可成图添粉本偶然得句勒崖巅批黄稍暇无余事静读鹤林玉露篇右 
太古云岚入山逾深所见逾远千岩万壑烟鬟翠螺环列几案静寄此间颇能尽揽兹山胜概山水有 
灵不当惊知己于千古耶夏屋枕崇椒林霏互吞吐徐无无不佳是惟最佳所云起树中间泉分山四 
宇荟蔚鲜定容变幻乃尔许俯仰接诸天时时落花雨右层岩飞翠山庄东少北杰阁圜构是为上清 
碧虚玉帝之宇道家者言姑弗深考天在山中其有得于大易之旨欤地切清虚妥玉真嶤峰孤迥若 
为邻行来禹步何尝惯却是游仙天半人右清虚玉宇环山皆寺也其在山庄西缭垣之内者于古无 
名虽不足当鹿苑鴈堂之巨丽而于此作佛事即是耆阇崛山戸有白云封庭余古树浓何须参宝积 
藉以缋山容瑞相标圆月禅心定毒龙招提随望是互答六时钟右镜圆常照水石间锵然成韵为环 
佩为琴筑为笙竽钟磬泠泠盈耳至清颷一过或长风号空为惊涛为鸾鳯啸漆园氏所谓天籁意其 
是欤伏流飞瀑浑无定此独松间汇小池已觉地琴清越矣更兼天籁始终之忘机徐听韵盈耳得意 
闲凭緑映眉正是八音繁会处高山何必待钟期右众音松吹山中一盘一曲一涧一石各具奇胜而 
远观秀绝莫如诸峰就岑蔚处为亭四望霞表层涌叠出围合若屏幛李青莲于九子匡庐皆有芙蓉 
之目信其工于体物芙蓉朵朵标银汉恰是香炉日照明千古名山以人重田盘匡俗两先生右四面 
芙蓉山以石为体有在南涧中者曰晾甲相传因唐文皇征辽得名贞观去今千余年石不泐名不灭 
得失之图可弗审诸巨石当其垠苔泉洒清泚遗迹传楷模在彼不在此右贞观遗踪臣等谨按静寄 
山庄十六景中之内八景是为御制首见之篇恭载卷内増响涧自净业庵一带水与矶石相确鸣声 
彻昼夜泻至晾甲石下出山盘山志臣等谨按晾甲石迤下欲尽处横亘若槛奔赴之水至此踊跃砰 
击而出跳珠喷玉下注深渊皇上御题曰千尺雪并御制记文恭载卷内増御制盘山千尺雪记昨岁 
巡幸江南观民问俗之暇浏览江山胜概寻古迹之奇文物秀丽区也其悦性灵而发藻思者所在多 
有而独爱吴之寒山千尺雪创于明隐士赵宧光今范氏构园其地者境野以幽泉鸣而冷题其阁曰 
听雪为之流连为之倚吟归而肖其处于西苑之淑清院盖就液池尾闾有明时所作假山乔木峭蒨 
喷薄之形似之矣而乏天然及秋而驻避暑山庄乃得飞流潄峡盈科不已者作室其侧天然之趣足 
矣而尚未得松石古意今春来盘山游文皇所为晾甲石者汇万山之水而归于一壑潨潨之湍奏石 
面谡谡之籁响松巅时而阴雨忽晴众溪怒勃则暴涨砰訇砉焉直下挟石以奔触石以停鞳然铿然 
激掦湱然虽千夫撞洪钟有不足比其壮者爰相面势结庐三间兹重游而其屋适成开虚窗俯流泉 
觉松涛石籁问答亲人乃叹寒山千尺雪固在是间而劳劳往返营营规写者不几为流水寒潭笑未 
能免俗哉率笔记之亦以存高风之慕也增乾隆十八年御制千尺雪诗飞泉落万山巨石当其垠汇 
池可半亩风过生涟沦白屋架池上视听皆绝尘名之千尺雪遐心企隐人分卷复合藏在一三来宾 
寒山田盘热河西苑皆有千尺雪各绘为四卷合藏而分贮其所毎坐一处则三景皆在目中也境佳 
泉必佳竹炉亦可陈俯清酌甘冽忘味乃契神披图谓彼三天一何疏亲臣等谨按千尺雪御制诗恭 
载首见之篇余不备录原感化寺有辽干统七年碑渔阳南抃撰文沙门肃回书碑称魏太和十九年 
无终县民田氏营建唐太和咸通间道宗常实二师继踵住特幽州主帅清河张公奏请于朝因得赐 
额寺有金圆新和尚窣堵波记大定中沙门法诠撰盘山志臣等谨按感化寺旧名宝积寺辽时南抃 
碑已泐明成化中易额曰广济本朝乾隆十年重建于旧基之西一里许赐勅修感化寺额正殿恭题
 皇上御书匾曰妙光演教补南抃上方感化寺碑略渔阳古郡之西北丛岫迤逦曰田盘山冈峦倚叠 
富有名寺而感化者魏太和十九年无终县民田氏兹焉营办唐太和咸通间道宗常寔二师前季后 
昆继踵而至故碑遗像文迹具存法堂佛宇敞乎下禅窦经龛出乎上埜有良田百余顷园有甘栗万 
余株缁属三百无城郭乞食之劳斯为计久之业矣蓟州志原金上方感化寺故监寺澄方遗行碑铭 
大安七年释志隆立石盘山志原元上方感化寺提点贤公长供记至正八年香山永安寺僧福珪撰 
文本山住持海嶹立石同上臣等谨按金元时二碑俱无考原僧福珪记幽州之分渔阳西北山曰田 
盘出乎云表山建十寺焉上方感化寺其一也至正甲申予应命来住是山创建方丈四楹五间贤公 
提点与有力马公讳觉贤渔阳西花堠子峪人蓟州志补广济寺在盘山之麓寺东一频婆果树大可 
合抱居人云此树岁可得钱二十千江南橘柚五十树不能及也三易斋稿臣等谨按频婆果树今无 
考原天香妙祥寺唐建有元时重修石碣盘山志臣等谨按天香妙祥寺元时石碣无考乾隆九年重 
建于旧基之西北二里许赐勅建天香寺额正殿恭悬皇上御书扁曰无上法味联曰杨柳外晓风残 
月净瓶中白日青天増乾隆十年御制题田盘山色图古天香寺诗嶂叶绿交轩岫雾白封殿隔岩望 
初地金碧时隐见遥想佳荫下春深鸟应啭何当半日闲一饱伊蒲膳臣等谨按天香寺御制诗恭载 
首见之篇余不备录原天成寺一名福庆寺唐建盘山志臣等谨按天成寺乾隆八年重修赐勅建天 
成寺额为行在外八景之一寺门楼额曰江山一览大殿曰清净妙音皆皇上御书増乾隆四年御制 
登盘山天成寺江上一览阁作两峰天辟仙壶路到眼江山万派分树匝丹崖空外合泉鸣碧涧静中 
闻缘阶萚走秋声细袅鼎香飘瑞霭纷今日身行图画里六尘幻有等浮云増乾隆十二年御制天成 
寺诗自宫门西行越莲花池循山涧北上三里许曰天成寺寺门有楼下瞰山麓如深巷屈曲磵泉苔 
石历历可数远眺林峦攒簇天成图画或曰盘山图经称四正山四山回合天然城郭故旧有天城之 
名忆我初度游上盘问津原自天成寺是时秋老变山容霜枫古柏纷丹翠坐我江山一览阁成诗聊 
寄烟霞意云罩万松高绝处虑不胜寒回六辔从兹结习镇相萦频年便道辄停跸叶攀跻涉历既经 
惯幽者毕探辽者至得愈多愈不忍置更虞奔走劳执事因之卜筑择佳胜雕斵不施敦简易朝往暮 
归乐无穷得路安能忘所自繄余惕若庙廊者岂宜躭适山林致田畴大隐倘可招勤政咨诹共图治 
臣等谨按天成寺御制诗谨绎有关纪述者恭载卷内余不备录原招提寺土人目为先师台盘山志 
臣等谨按先师台在山之正南又称南台寺址仅存原少林寺传是晋魏间所建旧名法兴寺元时重 
修有沙门圆玉碑记又有法兴寺提点荣公塔铭沙门圆莹撰又少林寺住持威公塔铭沙门圆让撰 
其南岭上有菱角石盘山志臣等谨按少林寺本朝乾隆十年奉敕修正殿恭悬皇上御书扁曰禅指 
真趣元时沙门圆玉等碑记俱无考菱角石在寺南皇上赐名曰磬峰石原盘山紫峰之下爽垲明秀 
号曰中盘时膺隆兴崇奉道教栖霞长春真人应召来燕门下有栖云子飞舄择地其徒张志格等搜 
及此山遂营卜筑丙戌春请长春真人建醮因题其额曰栖云观云山集补元之栖云观本法兴寺今 
之少林寺也四正山居志补盘山中盘法兴寺亥子年间天兵始过罕有僧人甘泉本无元和尚之嗣 
振公首居上方橡栗充食以度朝夕全真之徒挟邱处机之力谋占中盘乃就振公假言借住振公允 
之既居久遂规永定王道政陈知观等拆殿宇毁佛像冐奏国母太后立碑额为栖云观寺内古佛舍 
利塔高二百尺及正殿三门一并拆毁至乙夘后上方长老云公忿其无礼碎其碑奏告皇帝又共那 
摩大师少林雪庭福裕禅师朝觐具陈其事改正其弊仍为僧院戊午年九月初四也至元辨伪录原 
王志谨从长春真人北游燕蓟徜徉乎盘山西涧之石龛草衣木食若将终身焉甘水仙源录原姫翼 
字辅之高平人遇栖云王真人执弟子礼赐名志真号知常子自是从游盘山所著诗文曰云山集及 
周易直解道德经总章行于世同上増乾隆十二年御制少林寺诗是处由来初地盘山虽屡经驻跸 
而少林寺则初到会心都契法源岩悬水出嵌隟路转人度松门少林名自少室是一是二堪参忽坐 
壶中天半下临万壑千岚俯仰自沾花雨布施非为福田是寺将废圮因略为修餙之幽闲自彼无俗 
山林于我有缘臣等谨按少林寺御制诗恭载首见之篇余不备录补元释圆让盘山北少林寺威公 
禅师塔记略师之燕居万寿主药藏是时盘山法兴虚席师至新巢云轩因以巢云自号宣政院使托 
克托具奏朝廷有旨更法兴为北少林禅寺蓟州志原黒塔峪唐志间禅师居此盘山志臣等谨按黒 
塔峪在少林寺东北里许 
 钦定日下旧闻考卷一百十五 
钦定日下旧闻考卷一百十五举正 
云雨原书讹作雷雨今据畿辅通志改盘山箕尾之巨镇条沙岭原书沙讹作砂今据一统志改盘山 
一名盘龙山条皓然原书皓讹作浩今据水经注改盘山水出山上条左太冲原书左讹作老今改刘 
迎盘山招隐诗条雷雨出双龙原书出讹作入指次原书次讹作点翠壁原书壁讹作碧今俱据畿辅 
通志改王衡游盘山诗条草衣木食原书食讹作石今改王志谨从长春真人条 
钦定日下旧闻考卷一百十五举正 
钦定四库全书 
史部 
钦定日下旧闻考卷一百十六七 
详校官庶吉士臣范逢恩 
</div>
    <div class="pagination">
<a href="钦定日下旧闻考_page271.html">上一页</a><span>...</span><a href="钦定日下旧闻考_page267.html">267</a><a href="钦定日下旧闻考_page268.html">268</a><a href="钦定日下旧闻考_page269.html">269</a><a href="钦定日下旧闻考_page270.html">270</a><a href="钦定日下旧闻考_page271.html">271</a><span class="current-page">272</span><a href="钦定日下旧闻考_page273.html">273</a><a href="钦定日下旧闻考_page274.html">274</a><a href="钦定日下旧闻考_page275.html">275</a><a href="钦定日下旧闻考_page276.html">276</a><a href="钦定日下旧闻考_page277.html">277</a><span>...</span><a href="钦定日下旧闻考_page273.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
