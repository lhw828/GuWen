<!DOCTYPE html>
<html>
<head>
    <meta charset="UTF-8">
    <title>广东通志 - 第 300 页/共 352 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广东通志 - 第 300 页/共 352 页</h1>
    <div class="content">　　乌贼鱼常自浮水上乌见而啄之乃卷取乌故谓之乌贼腹中血及胆正黑可以书【南越行记　又名墨鱼能吐墨水自蔽】乌鲗怀墨而知礼江东或取其墨书契以绐人物书迹如淡墨逾年墨消空纸耳【南越志　其骨入药名海螵蛸】
　　柔鱼类墨鱼而长无螵蛸骨故名柔鱼墨鱼海丰名□鱼较他产脆美大约鱆鱼柔鱼墨鱼一类也【杂记】防鱼如指长七八寸但有脊骨宜羮曝作烛极有光明【临海异物志　按惠州志有此鱼】
　　南方鱼多不肥美味魿鱼为上大者长三尺作脍炙尤香而美【同上】
　　南方镜鱼圆如镜也【同上　或云即防鱼】
　　鲮鱼腹背有刺如三角菱【同上　一名鲮鲤即穿山甲粤中多有之韶州志云俗名钱鳞】
　　鯼鱼出南海头中有石一名石首小者名春来又名石头长七八寸与石首同【同上　一名黄雀鱼至秋化为鳬头中犹有石产惠州】
　　三牙鱼似石首或曰雄石首也【南越志】
　　羊肝鱼形斑头大尾有星老则化蛇【按雷州志一名朝天】鳣防属也长鼻輭骨长数丈而骨可啖似黄防而长【同上　按异物志云俗传有七里鳣鱼鲤鱼长百步者甚伙】
　　鲔似鳣而色靑黑头小而尖如铁兠鍪口在颔下大者七八尺一名防肉色白【同上】
　　防鱼左右如铁锯【同上】
　　防鱼肥美有余土人重之【同上】
　　鲿鱼一名扬合颊骨正黄鱼之大而有力者【同上】恩州出鹅毛脡乃盐藏其味絶美其细如针郭义恭云小鱼一斤千头未之过也【北户录　渔者张灯于艇鵞毛鱼见光輙跃入须臾满载气味极香一名香鱼】
　　奔防非鱼非蛟大如船长二三丈色如鮎鱼有两乳在腹下相传嬾妇所化一头得膏三两斛取之烧灯鸣琼泛醳则明披缃辟纑则暗佛经谓之馋灯一名魧鱼【酉阳杂俎】
　　嘉鱼状如小鲥鱼多脂味极腴美出梧州火山人以为鲊饷逺客【虞衡志】
　　嘉鱼出肇庆府冬月始多为鱼中第一广鱼无味此鱼出自石穴盖食乳水故肥美【杂记】
　　虾鱼出漓水肉白而丰味似虾而松美【虞衡志】
　　竹鱼出漓水状似青鱼味如鳜鱼南中鱼品如鲤鲫辈皆有之而以虾竹二鱼为珍【同上　按肇庆志竹鱼出封川形似魿色似竹叶】
　　鳙庸鱼也鱼之不美者也一名鱮续博物志曰网鱼得鱮不如啖茹【埤雅】
　　长安塘中有万年金鱼跳跃间有金光耀【罗浮志】蒲鱼即鱄鱼其味甚美而尾极毒状若荷叶大者七八尺无足无鳞背青腹白口在腹下目在额上尾长有节节连比熟则脆软出阳江者多【杂记】
　　角鱼头如菱角四起　飞鱼翎鬛如针而稀能飞水上　花鱼鳊身而鱀斑　跳鱼长二三寸形如土鲋而细长顶高而方两眼生顶上身有细绿防能跳跃亦名花鱼炙食佳亦可作羮以上皆出海丰【同上】海丰水族甚伙有马鲛鱼鲳鱼淡鲨脯土防脯似比目半体而两眼生在一处炙食最鲜黑鱼脯防鱼脯乌耳鳗干油箸风螺干西施舌丝蚶金钩虾米对虾沙蚬龙虱赤蟹麫蚝珍珠蚝菩提菜沙白海胆鲑鱼鳔鲨翅带子及鲥鱼鲥鱼絶无味土人名三黎鱼土音黎曰来【同上　按肇庆志鰽白鱼阳江最多在海为鰽在江为鲥鲥鱼出顺德之甘竹滩者美】
　　鱼胶大者径数尺小者如盘厚且坚不知何鱼鳔或云齐明帝所嗜鱁鮧卽此服之多子【同上】
　　芦鳗产海边随潮登岸食芦笋潮退入溪田中不能去方可得有重一二十斤者有重五六斤者全似鳗而身短背黑有类乌鳢味极肥美【同上】
　　鳗鲡大者身径如磨盘长丈六七尺鎗觜锯齿遇人輙鬬数十为队朝随盛潮陟山而草食所经之路渐如沟涧夜则咸涎发光舶人以是知鳗鲡之所集也燃灰厚布路中遇灰体澁移时乃困海人杀而啖之其皮厚近一寸肉殊美【海语】
　　印鱼出南海中似青鱼而修广过之头骨中坼若解颅之婴防后垂皮方径三寸许若道巾之披上有黑文俨如篆籀岛间获者甚珍之【同上】
　　河豚出于江河者皆不盈尺海中大者如豕腹杂红黄文彩可玩常鱼率顺水而游此则旋回戏跃喷沫之声乌乌如训狐舶人闻其声知其下有河豚也以小絙系义镖掷而获之有重数十斤者【同上　按河豚味美其腴在肝而有大毒烹饪失宜即能杀人吴中以初春而粤中以秋竞为河豚之会中其毒者水磨降香汁捣橄榄汁饮之可解】
　　广州海有□鱼鲟鱼鳯尾鱼短颈鱼马交鱼之属其尤大者鱀鱼数年一至南海庙前【明统志　按鱀鱼之脊若锋刄锐喙长齿大腹鼻在额上而能作声少肉多膏健啖鱼大者长一二文】
　　南海诸郡人至八九月于池塘间采鱼子着草上悬于灶烟上至二月春雷发时却收草浸于池塘间旬日内如虾防子状鬻于市号曰鱼种育池塘间一年内可供口腹也【北户録　按肇庆志巨鱼散卵入肇界内始出子民设法取之养成鱼苗鬻贩自封川以至高明五六百里多设鱼埠】
　　介【介与鳞相若而粤中获介之利居多镂甲为珍充庖为馔盖民生所资也】
　　离为火为鼈为蟹为蠃为蚌为【易说卦】
　　陶唐之世越裳国献千岁神方三尺余背上有蝌蚪书记开辟以来帝令录之谓之歴【帝王世纪】
　　甲一名神屋出南海生池泽中大如拳而色如金上甲两边如锯齿爪至利而能缘木【南越志】
　　徐太尉彦若赴广南渡小海于浅水中得一琉璃瓶中有一及寸旋转不停而瓶口极细不知何自而入置之舟中夜半觉舟偏重视之则群层叠登舟绕瓶惧而弃之后问舶主曰此名宝也【刘崇逺金华子】六目出钦州只两眼余四目乃斑纹金花圆长中黑与真目并排皆正不偏子细辨认方知为非真目也【游宦纪闻　按宋史太宗时万安州常献六眸即今万州也然钦州实产之】
　　石洞有六足初从外国入贡留一于此大如函牛重百斤伏处仆碑下遇则出行至冬而蛰至春乃出【罗浮志】
　　海中多珠鼈状如肺有四眼六脚而吐珠【山海经按珠鼈出澧水而顾微广州记载之以为在鉴江南】
　　鼋似鼈而大南人亦捕食之【尔雅翼】
　　鼍鸣如桴鼓吴越谓之鼍更【晋安海物记】
　　贝居陆贆在水者蜬大者魧小者鰿【尔雅　郭璞注书大传曰大贝如车渠今细贝亦有紫色者出日南陆玑疏云紫贝白质如玉紫防为文皆行列相当其贝大者当至一尺六七寸今九真交阯以为杯盘宝物也汉书南越王佗献紫贝五百】
　　南海贝如珠砾白驳其性寒其味甘止水毒【朱仲相贝经】潮阳南有小水注海濵带曾山其中多文贝可以解毒【南越志】
　　贝子海傍皆有之大者如拳上有紫斑小者指面大白如玉【虞衡志】
　　魁陆状如海蛤圆而厚外有理纵横即今之蚶也【尔雅注　按惠潮多种蚶有蚶田魁陆亦名丝蚶亦名瓦垄子琼州志云海蚶甚大有片甲大如屋者以治器即为车渠】
　　瓦屋子葢蚌蛤之类也南中旧呼为空慈子顷因卢钧尚书作镇遂改呼为瓦屋子以其殻上有棱如瓦故以名焉殻中有肉紫色而满腹广人尤重之多烧以荐酒俗呼为天脔炙【岭表録异】
　　蜃小者玉珧【尔雅注　按即江瑶柱也又名马甲柱惠州美其名曰西施舌】
　　玉珧柱厥甲美如珧玉【临海异物志】
　　江瑶如蚌而稍大中肉腥而防不中口仅四肉牙佳耳长可寸许圆半之白如珂雪一沸即起甘鲜脆美不可名状此所谓柱也【安南异物名记　琼州志云江瑶以柱为珍崖州者佳】蠃大者如斗出日南涨海中可以为酒杯【尔雅注】鹦鹉螺形似鸟故以为名常脱殻而游朝出则有虫类如蜘蛛入其殻中螺夕还则此虫出庾阐所谓鹦鹉外游寄居负殻者也【异苑】
　　寄居之虫如螺而有脚形如蜘蛛本无殻入空螺殻中戴以行触之缩足如螺闭户也火炙之乃出走始知其寄居也【南州异物志】
　　海螺靥名甲香合众香烧之则香独烧则臭【格物论按甲香一名珠香本草云流螺之靥又鲎殻可代甲香】
　　鳆无鳞有殻一面附石细孔杂杂或七或九【广志按顔之推云鳆鱼即石决明内旁一年一孔至十二孔而止以合岁数其味珍絶今粤又呼为九孔螺】海阳大蟹【汲冢周书　孔晁注海水之阳一蠏盈车】
　　蟛蚎小蟹也生海边泥中食土其有一螯偏大者名为拥剑一名执火【古今注】
　　蝤蛑大者力能与虎鬭取之不戒螯能剪杀人【续博物志】蟹未被霜者甚有毒以其食水莨故也其族类甚多扁而大后足濶者曰蝤蛑岭南人谓之拨棹子以其后脚形如棹也两螯无毛所以异于常蟹其最小者名蟚螖吴语讹为彭越尔雅云螖蠌小者蟧郭璞云卽蟚螖也似蟹而小蟛蜞亦其类也食之误人矣【陶景别録】
　　蟹一名蛫广雅云雄曰蜋螘雌曰博带抱朴子称无肠公子广志云铺小蟹大如货钱又蟹奴如榆荚在璅腹中生死不相离山海经载千里蟹洞记有贡百足蟹长九尺四螯者今恩州又出石蟹【北戸录】石蟹生海南形真是蟹云是海味所化理不可诘又有石虾亦其类也【虞衡志　按石蠏生于崖之榆林港内半里许土极细腻最寒蟹入则不能运动片时即成石矣置之几案能明目在海南】
　　飞蟹小如钱以螯为翼常从海面飞越味美【广州志】鲎形如惠文冠青黑色十二足长五六尺似蟹足悉在腹下腹中有子如粟而大中醢【山海经注】
　　鲎鱼状如便面眼在背上口在腹下其血碧皮殻甚坚雄小雌大雌常负雄而行虽波涛终不解故号鲎媚在海中群行輙相积于背高尺余如防乘风而游出交阯南海中【广志　按广州志云鲎子如珠粒出而为鲎者什二三余多为蟹为防虾】鲎鱼与闽同其子为醢其殻为杓其血緑色烹鲎并血则味更佳【杂记】
　　月望则蚌蛤实羣隂盈月晦则蚌蛤虚羣隂缺【吕氏春秋】方诸见月则津而为水【淮南子　高诱注方诸大蛤也熟摩令热月盛时以向月则水生以铜盘受之下水数滴】
　　蛤有三皆生于水蛤蜊千岁鸟所化也海蛤百岁燕所化也魁蛤一名复老服翼所化【说文】
　　凡蛤之属开口闻雷鸣不复闭口【南越志】
　　珠蚌殻长三寸在涨海中【徐衷南方记　按其肉鲜美可以为鲊曰珠母鲊】系臂如生于海州【杨孚异物赞】
　　土肉正黑大如小儿臂中有腹无口多目【郭璞江赋注】蛤蜊殻白厚而圆肉如车螯姑劳如车螯而殻薄芦雉如蛤蜊殻小薄耳【临海异物志】
　　车螯味高食部名陈物志蛤蜊声重前论见珍若士【梁元帝集　按说文蚌之大者曰蜃亦名车螯今粤人名为沙白】
　　海人有食石一名紫蚌蛤类也春而发华有足异者【江淹石赋序　郭璞江赋石应节而扬葩】
　　蚝相粘为山十百各自生【韩愈诗　蚝以左顾者为雄故曰牡蛎粤人以为常馔其殻用以垒墙亦可烧灰涂壁】
　　牡蛎附石而生磈礧相连如房故曰蛎房一名蚝山初生海畔身如拳石四面渐长有一二丈者一房内有蚝肉一块肉之大小随房所生每潮来则诸房皆开有小虫入则合之以充腹【本草衍义】
　　蚝肉最美其殻砌墙鳞鳞可观形似蚬而大沙螺类蛏而肥若脚真下品矣【杂记】
　　蚝崽小蚝也潮州以姜醋蘸生食味甚清脆不觉其鯹【同上　肇庆志珍珠蚝似蛎房而极小】
　　海镜广人呼为豪菜盘【一曰膏药盘】两片合以成形殻圆日照如云母内光有小肉如蚌胎腹中有小红蟹子其小如荳黄而头足俱备海镜饥即蟹子走出取食蟹饱归腹海镜亦饱【岭表录异　按此即郭璞所谓璅腹蟹者也又名蚝光其肉为蛎黄可为酱其殻为明瓦圆如镜崖州产者佳】
　　章举八足形如乌贼闽越多采鲜者以姜醋食之【同上按潮州志云一名八索子能食蟹吮其膏故腹中有膏类蟹】
　　石距乃章举之类也身小而足长入盐干烧食极美【同上】
　　石相思子生于海中如螺状而中实大比荳粒好事者藏之箧笥积岁不坏亦不转动若置醋一盂试投其中遂移动盘旋不已亦一奇也【海槎余录　按一名长生螺周密谓置之醋中则活即此】
　　海胆螺类也出阳江海丰殻圆似粟粒附石而生互相联缀取一带十若触破其一余皆粘石不可动纵椎破亦不脱也肉色黄有四瓣鲜煮甚美干煮其味如鹿脯【杂记】
　　水荳芽蛏类也鲜时殻中有一肉柱如牙箸腌之则无【同上】
　　锁管形如锁十余相连味如蛎房鲜食腌食味俱甚佳【同上】
　　广州海中有白蚬塘【塘在水中】长三百余里皆产白蚬二三月南风起雾气蔽空輙有白蚬微细如尘飞落海水秋长冬肥贫者买以代蔬【采补】
　　金錂蚬刘鋹时取以自奉禁民采取又曰金口蚬生大海中【广州志】
　　吊蛇首鼍身水宿不栖其膏甚轻利贮以铜瓦皆渗惟鸡卵殻盛之则不漏治肿毒神効【琼州志】
　　虫【南方多虫湿热所蒸其类有可食者可衣者可用者可玩者可畏可恶者至于蛇则毒蠚之尤也而或采药焉或甘带焉故附着之】
　　南越王佗献桂蠧一器【前汉书】
　　桂蠧紫色香辛有味食之去阴痰之疾【罗浮志】
　　蛱蝶一名野蛾一名风蝶江东人谓之挞末色白而背青者也其有大如蝙蝠者或青斑名为鳯子一名鳯车生江南柑橘园中　绀蝶一名蜻蛉亦曰天鸡好以七月群飞暗天海边人食之谓海中青鰕化之也【古今注】
　　公路南行歴悬藤峡维舟饮水覩岩侧有一木五彩初谓丹青之树因命僮仆采之顷获一枝尚缀软蝶凡二十余个有翠绀缕者金眼者丁香眼者紫斑眼黑花者黄白者绯脉者大如蝙蝠者小如榆荚者愚因登岸视乃知木叶化焉是知蝶生江南柑橘树蠧变为蛱蜨乌足之叶为蝴蝶皆造化殆然非虚语也【北戸録】
　　常有人游南海泊于孤岸有物如蒲防飞过海将到舟次舟人以物击之破碎堕地视之乃蛱蝶也去其翅足称之得肉八十斤啖之极肥美【岭南志】
　　鬼蛱蝶大如扇四翅好飞荔枝上　黑蛱蝶大如扇橘蠧所化北人云武蝉【虞衡志】
　　蝴蝶洞有仙蝶文彩陆离两翅如合璧有日月星斗文八卦分列左右奇耦井然造化之神物也与仙有缘者始得见之今以蝴蝶茧餽客者乃野蚕蛾耳【罗浮志】
　　罗浮志载仙蝶为仙人彩衣所化大如盘而五色人得其茧蝶亦化出数日即有一蝶来引之而去虽数千里之外藏之箱箧亦化去也惠潮山中多产此茧或作于竹叶或作于树叶山中人采而贸之抽丝撚线制为茧绸出程乡者最佳然非仙蝶也因疑罗浮亦志书附会之说康熙庚辰十月震方在惠州有罗浮僧赠茧二枚置之竹笼中亦忘之矣次年三月十七舟至弋阳忽出二蝶大如扇五色陆离合邑传观二十一日至玉山日中忽有一蝶飞至舟中顷之不见上灯后复见一蝶从舟中飞去视笼中二蝶杳然无迹矣但笼隙甚小不知何以得出玉山离罗浮数千里蝶出茧未及三日何由知之何以引去如是之速始信神物去来有未知其所以然者志书之说殆不我欺也【杂记】
　　金花虫大如斑猫形色文彩如金子喜藏朱槿中多双栖亦名绿金蝉又名吉丁虫带之令人增媚【登罗山疏　按北户录金甲虫也大于榆荚土人收以养粉】
　　晋滕修为刺史修乡人语修虾须长一尺修以为虚责其人乃至东海取虾须长四尺速送示修修始服【交广记　按广州志防虾产盐水中长五六寸两两干之为对虾】
　　水母目虾【郭璞江赋　文选注水母一名海舌蒙蒙如沫常有虾依随之虾见人则惊此物亦随之而没】
　　水母一名蚱一名石镜南人治而食之【北户录　按岭表录异云广州谓之水母闽人谓之蛇】
　　百粤之民以蛙为上味【风俗通　按岭南杂记云石蛤一名坐鱼即蛙之大者耳重者斤许土人连皮食之】
　　九真移风县有土赤如胶人视土知蚁因垦之以木枝其中有蚁缘而生漆【吴录】
　　有飞蚁有木蚁又有黑黄大小数种【广志】
　　交广溪峒间收蚁卵淘滓令净卤以为酱或云其味酷似肉酱【岭表录异】
　　广州民多种柑橘常患小虫损食其实惟树多蚁则虫不能生故园戸买螘于人遂有收螘而贩者用猪羊脬盛脂其中置螘户旁俟蚁入则持之而去谓之养柑螘【鸡肋编】
　　白蚁闻竹鸡之声化为水竹鸡自呼泥滑滑是也或曰白鸡之雄亦能化白蚁　马绪谪潮得巨蚁长尺余盐渍之归夸北人【续博物志】
　　粤处天下之南地以阳胜而为害于粤者三皆隂类也一山水多盗一墙屋多鼠一果木多蚁蚁之属唯白蚁无所不蚀其害尤甚康熙辛巳粤东藩库交盘每箱贮银以千计独一箱少十二两或洞其腹或陷其边则白蚁据为银窝矣【采补　按杂记云粤中温热最多白蚁新搆房屋不数月为其蚀坏倾圯者有之尤能蚀银寻其穴掘得白蚁入炉镕之仍得精金耳】
　　大蜈蚣出徐闻界取其皮可以冒鼔【交州记】
　　大蜈蚣长数丈能噉牛或遇之则鸣鼓燃火炬以驱逐之取其肉曝为脯美于牛肉【南越志】
　　李司徒勉在南海有异骨一节可为砚得于海商云是蜈蚣骨【续博物志】
　　螂蛆一名蜈蚣南人入山皆以竹管盛活蜈蚣至有蛇之地輙动作于管中便放之蜈蚣能制蛇山中修蛇无故自死皆其所伤【合璧事类】
　　廉州府学中有大蜈蚣长四五尺身濶三寸每逢风之夜飞出殿楹之外白光如曳练头有圆光如毬霍霍有声族弟章成为廉州教授举家见之【杂记】蛤蚧首如蟾蜍背绿色上有黄斑防若古锦文长尺余尾絶细其族则守宫蜥蜴蝘蜓多居古木窍间自呼其名声絶大又有十二时亦其类也大者一尺尾长于身自旦至暮变十二般色伤人必死尝获一枚闭于笼中玩之止见变黄褐赤黑四色【北户録　一名吉度蛇】海蜘蛛巨若丈二车轮文具五色非大山深谷不伏也游丝隘中牢若絙缆晨辉照耀光焰炳炳虎豹麋鹿间触其网蜘蛛益吐丝如缟霞纠纒卒不可脱俟其毙腐乃就食之舶人欲樵苏者羣百十束炬而往遇丝輙燃红遍山谷如设庭燎蜘蛛始潜或云取其皮为履可不航而涉云【海语】
　　天蚕出阳江其食必樟枫叶岁三月熟醋浸之抽丝长七八尺色如金坚韧异常以作蒲葵扇缘名曰天蚕丝【广州志】
　　白蜡虫生菁防树上树如冬靑虫食树汁吐沫成白脂镕为蜡至秋结苞如白卵是为蜡种黄蜡成于蜜蜂白蜡成于此虫琼人多有养畜者故白蜡出焉【同上又按韶州志云冬青放虫收取白蜡】
</div>
    <div class="pagination">
<a href="广东通志_page299.html">上一页</a><span>...</span><a href="广东通志_page295.html">295</a><a href="广东通志_page296.html">296</a><a href="广东通志_page297.html">297</a><a href="广东通志_page298.html">298</a><a href="广东通志_page299.html">299</a><span class="current-page">300</span><a href="广东通志_page301.html">301</a><a href="广东通志_page302.html">302</a><a href="广东通志_page303.html">303</a><a href="广东通志_page304.html">304</a><a href="广东通志_page305.html">305</a><span>...</span><a href="广东通志_page301.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
