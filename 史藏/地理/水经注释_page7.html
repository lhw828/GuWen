<!DOCTYPE html>
<html>
<head>
    <meta charset="UTF-8">
    <title>水经注释 - 第 7 页/共 106 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注释 - 第 7 页/共 106 页</h1>
    <div class="content">　　又东过周县北
　　县故周也【一清按水经多以州为周如武周泉周之类此是汉志河南郡之州县而水经以为周郦故以县故州也释之后人并注之州字亦改从周】春秋左隠公十有一年周以赐郑公孙叚六国时韩宣子徙居之【何氏曰此注多误文公孙叚事在昭公三年去隠公十一年甚逺韩起又不逮六国时且亦未尝徙居之全氏曰周以赐郑下有脱文盖州本温地苏忿生叛王王以赐郑而郑不能有也晋启南阳州入焉赵氏郤氏栾氏逓有之昭公三年晋以赐郑公孙叚七年复归之晋而韩宣子以易原县于宋乐大心然其后仍属晋公家宋行人乐祁之死晋人止其尸于州以求盟是也史记韩宣子晚居州然则宣子虽不逮六国时而未始不居州也其文不见于左而见于史义门覈之未尽】有白马沟水注之水首受马湖湖一名朱管陂陂上承长明沟湖水东南流迳金亭西分为二水一水东出为蔡沟一水南流注于沁也
　　又东过怀县之北
　　韩诗外曰武王伐纣到邢丘更名邢丘曰怀春秋时赤翟伐晋围怀是也王莽以为河内故河内郡治也旧三河之地矣韦昭曰河南河东河内为三河也县北有沁阳城沁水迳其南而东注也
　　又东过武徳县南又东南至荥阳县北东入于河沁水于县南水积为陂通结数湖有朱沟水注之其水上承沁水于沁水县西北自枋口东南流奉沟水右出焉又东南流右泄为沙沟水也其水又东南于野王城西枝渠左出焉以周城溉东迳野王城南又屈迳其城东而北注沁水朱沟自枝渠东南迳州城南又东迳怀城南又东迳殷城北郭縁生述征记曰河之北岸河内怀县有殷城或谓楚汉之际殷王卬治之非也余按竹书纪年云秦师伐郑次于怀城殷即是城也然则殷之为名久矣知非从卬始昔刘聪以郭黙为殷州刺史都督縁河诸军事治此【全氏曰郭黙尝附刘曜非刘聪】朱沟水又东南注于湖湖水右纳沙沟水水分朱沟南派东南迳安昌城西汉成帝河平四年封丞相张禹为侯国【全氏曰张禹所封在汝南地理志汝南郡安昌县下云侯国外戚恩泽侯表亦云是汝南方舆纪要安昌城在信阳州西北七十里汉县属汝南郡亦见淮水注】今城之东南有古时人谓之张禹墓余按汉书禹河内轵人徙家莲勺鸿嘉元年禹以老乞骸自治冡茔起祠堂于平陵之肥牛亭近延陵奏请之诏为徙亭哀帝建平二年薨遂葬于彼此则非也沙沟水又东迳隰城北春秋僖公二十五年取太叔于温杀之于隰城是也京相璠曰在怀县西南又迳殷城西东南流入于陂陂水又直武徳县南至荥阳县北东南流入于河先儒亦咸谓是沟为泲渠故班固及阚骃并言泲水至武徳入河盖泲水枝渎条分所在布称亦兼丹水之目矣
　　淇水出河内隆虑县西大号山
　　山海经曰淇水出沮洳山水出水侧頺波漰注冲激横山山上合下开可减六七十步巨石磥砢交积隍间倾澜渀荡势同雷转激水散氛暧若雾合又东北沾水注之水出壶闗县东沾防下石壁崇髙昻藏隠天泉流发于西北隅与金谷水合金谷即沾防之西溪也东北防沾水又东流注于淇淇水又迳南罗川又歴三罗城北东北与女台水合水发西北三女防下东北流注于淇【汉志上党即壶闗县下沾水东至朝歌入淇】淇水又东北迳淇阳川迳石城西北城在原上带涧抌淇淇水又东北西流水注之水出东大岭下西流迳石楼南在北陵石上练垂桀立亭亭极峻其水西流水也又东迳冯都垒南世谓之淇阳城在西北三十里淇水又东出山分为二水水防立石堰遏水以沃白沟左为菀水右则淇水自元甫城东南迳朝歌县北竹书纪年晋定公十八年淇絶于旧衞即此也淇水又东屈而西转迳顿丘北故阚骃云顿丘在淇水南又屈迳顿丘西尔雅曰山一成谓之顿丘释名谓一顿而成丘无髙下大小之杀也诗所谓送子涉淇至于顿丘者也魏徙九原西河土军诸胡置五军于丘侧故其名亦曰五军也【一清按魏书地形志有南北吐京郡后徙其民于此坟有吐京之名土军五军盖吐京之变音】太和【一清按太和下有缺文魏书地形志顿丘郡晋武帝置顿丘县太和中并汲郡此必言顿丘郡县废置之由故有太和二字太和为魏孝文帝年号朱谋防仅知正其错简惜不知指其缺失也】泉源水水有二源一水出朝歌城西北一出东南老人晨将渡水而沈吟难济纣问其故左右曰老者髓不实故畏寒也纣乃于此斮胫而视髓也其水南流东屈迳朝歌城南晋书地道记曰本沬邑也诗云爰采唐矣沬之乡矣殷王武丁始迁居之为殷都也【一清按禹贡锥指曰殷本纪曰武乙复去亳徙河北此即纣都朝歌也武丁自邺南复迁于亳至武乙则又自亳迁于朝歌淇水注引晋书地道记谓武丁迁居沬邑盖误以武乙为武丁耳】禹贡纣都在冀州大陆之野即此矣【一清按此句甚费寻思盖抄变汉书地理志而误者班固于钜鹿郡钜鹿县下云禹贡大陆泽在北纣所作沙丘防在东北七十里郦氏率笔书之今尚书具在乌有是耶史记殷本纪武丁立殷复居亳徙河北盖四世至纣不复再迁河北即朝歌也杜佑曰衞县西二十五里有古朝歌城刘朐曰纣所都朝歌城在衞县西今直大名府濬县河南衞辉府淇县交界之地也】有糟丘酒池之事焉有新声靡乐号邑朝歌晋灼曰史记乐书纣为朝歌之音朝歌者歌不时也故墨子闻之恶而回车不迳其邑论语撰考防曰邑名朝歌顔渊不舍七十弟子掩目宰予独顾由蹶堕车宋均曰子路患宰予顾视凶地故以足蹷之使堕车也今城内有殷鹿防纣昔自投于火处也竹书纪年曰武王亲禽帝受辛于南单之防遂分天之明南单之防盖鹿防之异名也武王以殷之遗民封纣子武庚于兹邑分其地为三曰鄘衞使管叔蔡叔霍叔辅之为三监叛周讨平以封康叔为衞箕子佯狂自悲故琴操有箕子操迳其父母之邦也不胜悲作麦秀歌地居河淇之间后乃属晋战国时皆属于赵男女淫纵有纣之遗风土崄多冦汉以虞诩为令朋友以难治致吊诩曰不遇盘根错节何以别利器乎又东与左水合谓之马沟水水出朝歌城北东流南屈迳其城东又东流与美沟合水出朝歌西北大岭下东出迳骆驼谷于中逶迤九十曲故俗有美沟之目矣歴十二崿崿流相承泉响不断返水捍注淃浚深隍隍闲积石千通水穴万变观者若思不周赏情乏图状矣其水东迳朝歌城北又东南流注马沟水又东南注淇水为肥泉也故衞诗曰我思肥泉兹之永叹毛注云同出异归为肥泉尔雅曰归异出同曰肥释名曰本同出时所浸润少所归各枝散而多似肥者也犍为舍人曰水异出流行合同曰肥今是水异出同归矣博物志谓之澳水诗云瞻彼淇澳菉竹猗猗毛云菉王刍也竹篇竹也汉武帝塞决河斩淇园之竹木以为用冦恂为河内伐竹淇川治矢百余万以益军资今通望淇川无复此物唯王刍篇草不异毛兴又言澳隈也郑亦不以为津源而张司空専以为水流入于淇非所究也然斯水即诗所谓泉源之水也故衞诗云泉源在左淇水在右衞女思归指以为喻淇水在右盖举水所入为左右也【一清按泉源水入淇即今衞辉府辉县之衞河也道元详其水而逸其名】淇水又南歴枋堰旧淇水口东流迳黎阳县界南入河地理志曰淇水出共东至黎阳入河沟洫志曰在遮害亭西一十八里至淇水口是也汉建安九年魏武王于水口下大枋木以成堰遏淇水东入白沟以通漕运故时人号其处为枋头是以卢谌征艰赋曰后背洪枋巨堰深渠髙隄者也自后遂废魏熙平中复通之故渠歴枋城北东出今渎破故堰其堰悉防柱木石参用其故渎南迳枋城西又南分为二水一水南注清水水流上下更相通注河清水盛北入故渠自此始矣一水东流迳枋城南东与菀口合菀水上承淇水于元甫城西北自石堰东菀城西屈迳其城南又东南流歴五军东北得旧石浢故五水分流世号五穴口今惟通并为二一水西注淇水谓之天井沟一水迳五军东分为蓼沟东入白祀陂又南分东入同山陂溉田七十余顷二陂所结即防隂野矣菀水东南入淇水淇水右合宿胥故渎渎受河于顿丘县遮害亭东黎山西北防淇水处立石堰遏水令更东北注魏武开白沟因宿胥故渎而加其功也故苏代曰次宿胥之口魏无虚顿丘即指是渎也淇水又东北流谓之白沟迳雍榆城南春秋襄公二十三年叔孙豹救晋次于雍榆者也淇水迳其城东东北迳同山东又北迳其城东东北迳帝喾冡西世谓之顿丘防非也皇览曰帝喾冡在东郡濮阳顿丘城南防隂野中者也又北迳白祀山东歴广阳里迳颛顼冡西俗谓之殷王陵非也帝王世纪曰颛顼葬东郡顿丘城南广阳里大冢者是也淇水又北迳顿丘县故城西古文尚书以为观地矣盖太康弟五君之号曰五观者也竹书纪年晋定公三十一年城顿丘皇览曰顿丘者城门名顿丘道世谓之殷皆非也盖因丘而为名故曰顿丘矣淇水东北迳枉人山东牵城西春秋左定公十四年公防齐侯衞侯于牵者也杜预曰黎阳东北有牵城即此城矣淇水又东北迳石柱冈东北注矣
　　又东过内黄县南为白沟
　　淇水又东北迳并阳城西世谓之辟阳城非也即郡国志所谓内黄县有并阳聚者也白沟又北左合荡水又东北流迳内黄县故城南县右对黄泽郡国志曰县有黄泽者也地理风俗记曰陈留有外黄故加内史记曰赵亷颇伐魏取黄即此县
　　屈从县东北与洹水合
　　白沟自县北迳戏阳城东世谓之义阳郭【一清按后汉书光武帝纪幸内黄大破五校于羛阳降之章怀注云羛阳聚名属魏郡左云晋荀盈如齐逆女还卒于戏阳杜预注云内黄县北有戏阳城戏与羛同义阳郭当作羛阳聚説文羛字下云墨翟书义从弗魏郡有羛阳乡读若锜则羛与义字可通用也】春秋昭公十年【沈氏曰是九年】晋荀盈如齐逆女还卒戏阳是也白沟又北迳髙城亭又东洹水从西南来注之又北迳问亭东即魏界也魏县故城应劭曰魏武侯之别都也城内有武侯防王莽之魏城亭也左与新河合洹水枝流也白沟又东北迳铜马城西盖光武征铜马所筑也故城得其名矣白沟又东北迳罗勒城东又东北漳水注之谓之利漕口自下清漳白沟淇河咸得通称也
　　又东北过馆陶县北又北过清渊县西
　　白沟水又东北迳赵城西又北阿难河出焉盖魏将阿难所导【一清按元和志云魏将李阿难】以利衡渎首有阿难之称矣白沟又东北迳空陵城西又北迳乔亭城西东去馆陶县故城十五里县即春秋所谓冠氏也魏阳平郡治也淇水又屈迳其县北又东北迳平恩县故城东地理风俗记曰县故馆陶之别乡也汉宣帝元康三年置以封后父许伯为侯国【沈氏曰是地节三年封一清按宣帝地节四年改明年元为元康广汉以神爵元年病死无子絶元帝初元元年绍封弟子嘉伯即广汉也】地理志王莽之延平县矣淇水又东过清渊县故城西又歴县之西北为清渊故县有清渊之名矣【一清按汉志魏郡清渊县应劭曰清河在西北】世谓之鱼池城非也淇水又东北迳榆阳城北汉昭帝封太常江徳为侯国文颖曰邑在魏郡清渊【一清按褚表作潦阳小司马曰表在清河汉表作轑阳侯江喜地理志清河无潦阳或是魏郡清渊县又褚表江徳以捕淮阳反者公孙勇侯是武帝非昭帝】世谓之清渊城非
　　又东北过广宗县东为清河
　　清河东北迳广宗县故城南顺帝永元五年封皇太子万年为王国【沈氏曰范史章八王少子广宗殇王万嵗以和帝永元五年封注未覈】田融言赵立建兴郡于城内置临清县于水东自赵石始也清河之右有李云墓云字行祖甘陵人好学善隂阳举孝亷迁白马令中常侍单超等立掖庭民女亳氏为后后家封者四人赏赐巨万云上书移副三府曰孔子云帝者谛也今尺一拜用不经御省是帝欲不谛乎帝怒下狱杀之后冀州刺史贾琮使行部过祠云墓刻石表之令石柱尚存俗犹谓之李氏石柱清河又东北迳界城亭东水上有大梁谓之界城桥英雄记曰公孙瓒击青州黄巾贼大破之还屯广宗袁本初自徃征瓉合战于界桥南二十里绍将鞠义破瓒于界城桥斩瓒冀州刺史严纲又破瓒殿兵于桥上即此梁也世谓之鬲城桥盖呼失实矣清河又东北迳信乡县故城西地理风俗记曰甘陵西北十七里有信乡故县也清河又东北迳信成县故城西应劭曰甘陵西北五十里有信成亭故县也赵置水东县于此城故亦曰水东城清河又东北迳清阳县故城西汉髙祖置清河郡治此中二年【沈氏曰本表是三年】景帝封皇子乗为王国王莽之平河也汉光武建武二年西河鲜于冀为清河太守作公廨未就而亡后守赵髙计功用二百万五官黄秉功曹刘适言四百万钱于是冀乃见白日道从入府与髙及秉等对共计校定为适秉所割匿冀乃书表自理其畧言髙贵不尚节【一清按太平广记引水经作贵尚小节】亩垄之夫而箕踞遗类研宻失机婢妾其信媚世求显偷窃银艾鄙辱天官【一清按太平广记引水经作偷窃很鄙有辱天官】易讥负乗诚髙之谓臣不胜言谨因千里驿闻付髙上之便西北去三十里车马皆灭不复见秉等皆伏地物故髙以状闻诏下还冀西河田宅妻子焉兼为差代以旌【一清按太平广记引水经作弭】幽中之讼汉桓帝建和元年【沈氏曰是三年】改清河为甘陵王国以王妖言徙其年立甘陵郡治此焉
　　又东北过东武城县西
　　清河又东北迳陵乡西应劭曰东武城西南七十里有陵乡故县也后汉封太仆梁松为侯国故世谓之梁侯城遂立侯城县治也清河又东北迳东武城县故城西史记赵公子胜号平原君以解邯郸之功受封于此定襄有武城故加东矣清河又东北迳复阳县故城西汉髙祖七年封右司马陈胥为侯国【一清按陈胥所封索隠曰是南阳地理志南阳郡复阳县侯国然清河郡亦有复阳县一清按方舆纪要复阳城在枣强县西南十八里汉县属清河郡后汉时省陆澄曰为枯绛水所湮此即陈胥之封邑非南阳之复阳也南阳之复阳阚骃曰故湖阳之乐乡元帝元延二年置安得以为陈胥封邑小司马误矣】王莽更名之曰乐嵗地理风俗记曰东武城西北三十里有复阳亭故县也世名之曰槛城非也清河水又东北流迳枣彊县故城西史记建元以来王子侯者年表云汉武帝元朔二年封广川惠王子晏为侯国也应劭地理风俗记曰东武城西北五十里有枣彊城故县也
　　又北过广川县东
　　清河北迳广川县故城南阚骃曰县中有长河为流故曰广川也水侧有羌垒姚氏之故居也今广川县治清河又东北迳歴县故城南地理志信都之属县也王莽更名曰歴宁也应劭曰广川县西北三十里有歴城亭故县也今亭在县东如北水济尚谓之为歴口渡也
　　又东过脩县南又东北过东光县西
　　清河又东北左与张甲屯綘故渎合阻深隄髙障无复有水矣又迳脩县故城南屈迳其城东脩音条【全氏曰三字注中注】王莽更名之曰脩治郡国志曰故属信都清河又东北左与横漳枝津故渎合又东北迳脩国【一清按脩是县名非国名也道元误矣】故城东汉武帝封周亚夫为侯国故世谓之北脩城也清河又东北迳邸阁城东城临侧清河晋脩县治城内有县长鲁国孔明碑清河又东至东光县西南迳胡苏亭【刘昭郡国志补注曰东光有胡苏亭胡苏河之名见尔雅】者是【一清二字上下有脱误】世谓之羌城非也又东北右防大河故渎又迳东光县故成西后汉封耿纯为侯国初平二年黄巾三十万入渤海公孙瓒破之于东光界追奔是水斩首三万流血丹水即是水也
　　又东北过南皮县西
　　清河又东北无棣沟出焉东迳南皮县故城南又东迳乐亭北地理志之临乐县故城也王莽更名乐亭晋书地道志太康地记乐陵国有新乐县即此城矣又东迳新乡城北即地理志髙乐故城也王莽更之曰为乡矣无棣沟又东分为二渎无棣沟又东迳乐陵郡北又东屈而北出又东转迳苑乡县故城南【一清按此县名不见两汉晋魏史志未详处所】又东南迳髙成县故城南与枝渎合渎上承无棣沟南迳乐陵郡西又东南迳千童县故城东史记建元以来王子侯者年表曰故重也一作千钟汉武帝元朔四年封河闲献王子刘隂为侯国应劭曰汉灵帝改曰饶安也【一清按史表千钟侯刘摇一云刘隂索隠曰一作重汉表作重侯担在平原地理志有重丘也若渤海之千童别是一县汉志注应劭曰灵帝改曰饶安者也道元混而一之】沧州治枝渎又南东屈东北注无棣沟无棣沟又东北迳一故城北世谓之功城也又东北迳盐山东北入海春秋僖公齐楚之盟于召陵也管仲曰昔召康公赐我先君太公履北至于无棣盖四履之所也京相璠曰旧説无棣在辽西孤竹县二説参差未知所定然管仲以责楚无棣在此方之为近既世以乆且以闻见书之清河又东北迳南皮县故城西十三州志曰章武有北皮亭故此曰南皮也王莽之迎河亭史记惠景侯者年表云汉文帝后元年中封考文后兄子彭祖侯国【一清按史汉表窦彭祖与窦广国皆以景帝后七年封非文帝也又文景改年只称后元年后二年中元年中二年耳刖亦不当云后元年中也后元非纪年之号此袭史表而误者也他处引史有年数者皆据史改正而特存其説于此】汉建安中魏武擒袁谭于此城也清河又迳北皮城东左防滹池别渎谓之口故谓之合城也地理风俗记曰南皮城北五十里有北皮城也
　　又东北过浮阳县西
　　清河东北浮水故渎出焉按史记赵之南界有浮水焉浮水在南而此有浮阳之称者盖浮水出入津流同逆混并清漳二渎河之旧道浮水故迹又自斯别是县有浮阳之名也首受清河于县界东北迳髙成县之苑乡城北又东迳章武县之故城北汉文帝后元中【一清按此注误文説见前】封孝文后弟窦广国为侯国王莽更名桓章晋太始中立章武郡治此浮水故渎又东迳箧山北魏土地记曰髙成东北五十里有箧山长七里浮渎又东北迳栁县故城南汉武帝元朔四年封齐孝王子刘阳为侯国地理风俗记曰髙成县东北五十里有栁亭故县也世谓之辟亭非也浮渎又东北迳汉武帝望海台【一清按统志武帝台在盐山县东北七十里水经浮浮水所经盖南台也下章武县台乃是北台耳】又东注于海应劭曰浮阳浮水所出入海潮汐往来日再今沟无复有水也清河又北分为二渎枝分东出又谓之浮渎清河又北迳浮阳县故城西王莽之浮城也建武十五年更封骁骑将军平乡侯刘歆为侯国浮阳郡治又东北滹沱别渎注焉谓之合口也
　　又东北过濊邑北
　　濊水出焉
　　又东北过乡邑南
　　清河又东分为二水枝津右出焉东迳汉武帝故台北魏土地记曰章武县东一百里有武帝台南北有二台相去六十里基髙六十丈俗云汉武帝东巡海上所筑又东注于海清河又东北迳纻姑邑南俗谓之新城非也
　　又东北过穷河邑南
　　清河又东北迳穷河邑南俗谓之三女城非也东北至泉周县北入滹沲水经曰笥沟至泉周县东南与清河合者目为清河下邑也又东泉周水出焉
　　又东北过漂榆邑入于海
　　清河又东迳漂榆邑故城南俗谓之角飞城赵记云石勒使王述煑盐于角飞即城异名矣魏土地记曰髙城县东北一百里北尽漂榆东临巨海民咸煑海水借盐为业即此城也清河自是入于海
　　荡水出河内荡隂县西山东【何氏曰荡广韵作荡从竹】
　　荡水出县西石尚山东流迳其县故城南县因水以取名也晋伐成都王颖败帝于是水之南卢綝四王起事曰惠帝征成都王頴战败时举辇司马八人辇犹在肩上军人竞就杀举辇者乗舆顿地帝伤三矢百僚奔散唯侍中嵇绍扶帝士将兵之帝曰吾吏也勿害之众曰受太弟命唯不犯陛下一人耳遂斩之血污帝袂将洗之帝曰嵇侍中血勿洗也此则嵇延祖殒命之所
　　又东北至内黄县入于黄泽
　　羑水出荡隂西北韩大牛泉地理志曰县之西山羑水所出也羑水又东迳韩附壁北又东流迳羑城北故羑里也史记音义曰牖里在荡隂县广雅牖狱犴也夏曰夏台殷曰羑里周曰囹圄皆圜土昔殷纣纳崇侯虎之言囚西伯于此散宜生南宫括见文王乃演易用明否泰始终之义焉羑城北水积成渊方一十余步深一丈余东至内黄与防水防水出西山马头涧东迳防城北卢谌征艰赋所谓越防者也其水东南流注于羑水又东歴黄泽入荡水地理志曰羑水至内黄入荡者也荡水又东与长沙沟水合其水导源黒山北谷东流迳晋鄙故垒北谓之晋鄙城名之为魏将城昔魏公子无忌矫夺晋鄙军于是处故班叔皮游居赋曰过荡隂而吊晋鄙责公子之不臣者也其水又东谓之宜师沟又东迳荡隂县南又东迳枉人山东北至内黄县右入荡水亦谓之黄雀沟是水秋夏则泛春冬则耗其水又东迳内黄城南陈留有外黄故称内也东注白沟
　　洹水出上党氏县
　　水出洹山山在长子县也
　　东过隆虑县北
　　县北有隆虑山昔帛仲理之所游神也县因山以取名汉髙帝六年封周灶为侯国应劭曰殇帝曰隆故改从林也县有黄华水出于神囷之山黄华谷北崖上髙十七里水出木门带带即山之第三级也去地七里县水东南注壑直防岩下状若鸡翘故谓之鸡翘洪盖亦天台赤城之流也其水东流至谷口潜入地下东北一十里复出名栁渚渚周四五里是黄华水重源再发也东流苇泉水注之水出林虑山北泽中东南流与双泉合水出鲁船门东下流入苇泉水苇泉水又东南流注黄华水谓之陵阳水又东入于洹水也【虞氏世南北堂书钞引水经注曰黄华谷内西洪边有一洞深数丈去地千余仞俗谓之圣人穴太平寰宇记引水经注云黄华谷西北有洞穴谓之圣水窟今本无之】
　　又东北出山过邺县南
　　洹水出山东迳殷墟北竹书纪年曰盘庚即位自奄迁于北防曰殷昔者项羽与章邯盟于此地矣洹水又东枝津出焉东北流迳邺城南谓之新河又东分为二水北水迳东明观下昔慕容儁梦石虎齧其臂寤而恶之购求其尸而莫知之后宫嬖妾言虎葬东明观下于是掘焉下度三泉得其棺剖棺出尸尸僵不腐儁骂之曰死胡安敢梦生天子也使御史中尉阳约数其罪而鞭之此盖虎始葬处也又北迳建春门石梁不髙大治石工宻旧桥首夹建两石柱螭矩趺勒甚佳乗舆南幸以其作制华妙致之平城东侧西阙北对射堂渌水平潭碧林侧浦可游憩矣淇水际其西迳魏武元武故苑苑旧有元武池以肄舟楫有鱼梁钓台竹木灌丛今池林絶灭畧无遗迹矣其水西流注于漳南水又东北迳女亭城北又东北迳髙陵城南东合坰沟又东迳鸬鷀陂黄衣水注之北与台陂水合陂东西三十里南北【一清按下有脱文】注白沟河沟上承洹水北絶新河北迳髙陵城东又北迳斥丘县故城西县西南角有斥丘盖因丘以氏县故干侯矣春秋经书昭公二十八年公如晋次于干侯也汉髙帝六年封唐厉为侯国王莽之利丘矣又屈迳其城北东北流注于白沟洹水自邺东迳安阳县故城北徐广晋纪曰石遵自李城北入斩张豺于安阳是也魏土地记曰邺城南四十里有安阳城城北有洹水东流者也洹水又东至长乐县左侧白沟出焉洹水又东迳长乐县故城南按晋书地理志曰魏郡有长乐县也
　　又东过内黄县北东入于白沟
　　洹水迳内黄县北东流注于白沟世谓之洹水也许慎説文吕忱字林并云洹水出晋鲁之间【一清按俗本説文作齐鲁之间当以此注正之】昔声伯梦渉洹水或与其琼瓌而食之泣而又与琼盈其懐矣从而歌曰济洹之水赠我以琼瓌归乎归乎琼盈乎懐乎后言之之暮而卒即是水也








　　水经注释卷九
　　钦定四库全书
　　水经注释卷十
　　仁和赵一清撰
　　浊漳水　　清漳水　【补】滏水　【补】洺水
　　浊漳水出上党长子县西发鸠山
　　漳水出鹿谷山与发鸠连麓而在南淮南子谓之发苞山故异名互见也左则阳泉水注之右则散盖水入焉三源同出一山但以南北为别耳
　　东过其县南
　　又东尧水自西山东北流迳尧庙北又东迳长子县故城南周史辛甲所封邑也春秋襄公十八年晋人执卫行人石贾于长子即是县也秦置上党郡治此也其水东北流入漳水漳水东防于梁水梁水南出梁山北流迳长子县故城南竹书纪年曰梁惠成王十二年郑取屯留尚子湼尚子即长子之异名也梁水又北入漳水
　　屈从县东北流
　　陶水南出陶郷北流迳长子城东西转迳其城北东注于漳水
　　又东过壶闗县北
　　漳水东迳屯留县南又屈迳其城东东北流有绛水注之绛水西出谷逺县东之发鸠谷又有一水西出谷逺县为滥水也东迳屯留县故城南故留吁国也潞氏之属春秋襄公十八年晋人执孙蒯于纯留是也其水东北流入于漳故桑钦云绛水出屯留西南东入漳【禹贡锥指曰宋张垍云降水即浊漳也字或作绛地理志上党郡屯留县下云桑钦言绛水出西南东入海郦道元引此文作入漳一清按后钜鹿县下引地理志信都国信都县下班固原文云入海则此漳字明是道元所改也观其自相诘难知之以绛水为入漳绛渎为入海然绛渎自是漳水一时之徙流非禹贡之绛水盖班志之误道元未敢颂言之】漳水又东涷水注之水西出发鸠山东迳余吾县故城南汉光武建武六年封景丹子尚为侯国涷水又东迳屯留县故城北竹书纪年梁惠成王元年韩共侯赵成侯迁晋桓公于屯留史记赵肃侯夺晋君端氏而徙居之此矣其水又东流注于漳故许愼曰水出鸠山入河从水东声也漳水又东北迳壶闗县故城西又屈迳其城北故黎国也有黎亭县有壶口闗故曰壶闗矣吕后元年立孝惠后宫子武为侯国汉有壶闗三老公乗兴【巵林曰汉书戾太子作壶关三老茂顔师古曰荀悦汉纪作令狐茂今汉纪无而白帖引上党郡记曰汉史称壶闗三老令狐茂然汉武故事曰壶闗三老郑茂上书未知谁信又汉书王尊传有湖三老公乗兴上书讼王尊治京兆功效善长以茂为兴大误一清按王伯厚曰今汉纪脱令狐茂三字又御覧引上党郡记令狐徴君隐城东山中疑即茂也】上书讼卫太子即邑人也县在屯留东不得先壶闗而后屯留也漳水歴鹿台山与铜鞮水合水出铜鞮县西北石磴山【一清按太平寰宇记铜鞮县下引水经注云铜鞮水出覆釡山经襄垣县道又石梯山下引水经注云铜鞮县有石梯山髙一千九百尺今本无之魏书地形志郷郡铜鞮县有铜鞮城石梯水东行入漳然则铜鞮水即石梯水而石梯山亦疑即石磴山也】东流与専池水合水出八特山东北流入铜鞮水铜鞮水又东南迳女【一清按下有脱文】谏水西北出好松山【一清按太平寰宇记上党县有八谏水引水经云谏水源出上党县西魏书地形志上党郡寄氏县有八礼泉上党谷即八谏水也】东南流北则苇池水与公主水合而右注之南则榆交水与皇后水合而左入焉乱流东南注于铜鞮水铜鞮水东迳李憙墓前有碑碑石破碎故李氏以太和元年立之其水又东迳故城北城在山阜之上下临岫壑东西北三面岨袤二里世谓之防梁城即故县之上虒亭也铜鞮水东东迳铜鞮县故城北城在水南山中晋大夫羊舌赤铜鞮伯华之邑也汉髙祖破韩王信于此县也铜鞮水又东南流迳倾城西即县之下虒聚也地理志曰县有上虒亭下虒聚者也铜鞮水又南迳胡邑西又东屈迳其城南又东迳襄垣县入于漳漳水又东北流迳襄垣县故城南王莽之上党亭
　　又东北过屯留县南潞县北
　　县故赤翟潞子国也其相酆舒有防才而不以茂徳晋伯宗数其五罪使荀林父灭之阚骃曰有潞水为冀州浸即漳水也余按燕书王猛与慕容评相遇于潞川也评鄣固山泉鬻水与军入绢匹水二石无佗大川可以为浸所有巨浪长湍唯漳水耳故世人亦谓浊漳为潞水矣县北对故台壁漳水迳其南本潞子所立也世名之为台壁也慕容垂伐慕容永于长子军次潞川永率精兵拒战阻河自固垂阵台壁一战破之即是处也漳水于是左合黄须水口水出台壁西张讳巗下世巗赤则土离兵害故恶其变化无常恒以石粉汚之令白是以俗目之为张讳巗其水南流迳台壁西又南入于漳漳水又东北歴望夫山山之南有石人竚于山上状有懐于云表因以名焉有湼水西出覆甑山而东流与西汤溪水合水出湼县西山汤谷五泉俱防谓之五防之泉交东南流谓之西汤水又东南流注湼水又东迳湼氏县故城南县氏湼水也东与白鸡水合水出县之西山东迳其县北东南流入湼水又湼水东南武郷水防焉水源出武郷山西南迳武郷县故城西而南得清谷口水源出东北长山清谷西南与鞸鞳白壁二水合南入武郷水又南得黄水口黄水三源同注一壑东南流与隐窒水合水源西北出隐室山东南注黄水又东入武郷水武郷水又东南注于湼水湼水又东南流注于漳水漳水又东迳磻阳城北仓谷水入焉水出林虑县之仓谷溪东北迳鲁般门西阙昻藏石壁霞举左右结石修防崇基仍存北迳偏桥东即林虑之峤岭抱犊固也石磴西陛陟踵修上五里余崿路中防四五丈中以木为偏槁劣得通行亦言故有偏桥之名矣自上犹须攀萝扪葛方乃自臻山顶即庾衮坠处也仓谷溪水北合白木溪溪水出壶关县东白木川东迳百畆城北盖同仇池百顷之称矣又东迳林虑县之石门谷又注于仓溪水仓溪水又北迳磻阳城东而北流注于漳水漳水又东迳葛公亭北而东去矣
　　又东过武安县南
　　漳水于县东清漳水自渉县东南来流注之世谓决入之所为交漳口也【全氏曰按地理志则是浊漳入清漳清漳入河不如郦言杜君卿曰清漳今为浊漳所夺李宪曰清不胜浊故也】
　　又东出山过邺县西
　　漳水又东迳三户峡为三户津张晏曰三户地名也在梁期西南孟康曰津峡名也在邺西四十里【一清按裴骃史记集觧引张説梁期作梁淇引孟説四十里作三十里详见下】又东污水注之水出武安县山东南流迳污城北昔项羽与蒲将军英布济自三户破章邯于是水污水东注于漳水漳水又东迳武城南世谓之梁期城梁期在邺北俗亦谓之两期城皆为非也司马彪郡国志曰邺县有武城武城即期城矣【一清按梁期城在邺北而三户津在邺西漳水先迳武城而后梁期武城一名期城与梁期地望相近善长故以俗为非矣】漳水又东北迳西门豹祠前祠东侧有碑隐起为字祠堂东头石柱勒铭曰赵建武中所修也魏文帝述征赋曰羡西门之嘉迹忽遥睇其灵宇漳水右与枝水合【全氏曰汉志魏郡武始县漳水东至邯郸入漳指此水也然漳水入漳其説不甚分明当如张晏所云漳水之别注云枝水盖本之晏也】其水上承漳水于邯防西而东别与邯水合水发源邯山东北迳邯防县故城西北注漳水故曰邯防也张晏曰漳水之别自城西南与邯山之水防今城旁犹有沟渠存焉汉武帝元朔二年封赵敬肃王子刘仁为侯国其水又东北入于漳昔魏文侯以西门豹为邺令也引漳以溉邺民頼其用其后至魏襄王以史起为邺令又堰漳水以灌邺田咸成沃壤百姓歌之魏武王又堨漳水廻流东注号天井堰二十里中作十二墱墱相去三百歩令互相灌注一源分为十二流皆悬水门陆氏邺中记云水所溉之处名曰晏陂泽故左思之赋魏都也谓墱流十二同源异口者也魏武之攻邺也引漳水以围之献帝春秋曰司空邺城围周四十里初浅而狭如或可越审配不出争利望而笑之司空一夜增修广深二丈引漳水以注之遂防邺本齐桓公所置也故管子曰筑五鹿中牟邺以卫诸夏也后属晋魏文侯七年始封此地故曰魏也【一清按左闵公元年晋侯赐毕万魏以为大夫卜偃曰魏大名也史记魏世家晋献帝之十六年也文侯都是桓子之孙盖毕万之后索隐曰系本桓子生文侯斯其云孺子是魏驹之子与此系代亦不同也今注云文侯始封此地独不记诗之魏风乎盖误证也】汉髙帝十二年置魏郡治邺县王莽更名魏城后分魏郡置东西部都尉故曰三魏魏武又以郡国之旧引漳流自城西东入迳铜雀台下伏流入城东注谓之长明沟也渠水又南迳止车门下魏武封于邺为北宫宫有文昌殿沟水南北夹道枝流引灌所在通溉东出石窦堰下注之洹水故魏武登台赋曰引长明灌街里谓此渠也石氏于文昌故殿处造东西太武二殿于济北谷城之山采文石为基一基下五百武直宿卫屈柱趺瓦悉铸铜为之金漆圗饰焉又徙长安洛阳铜人置诸宫前以华国也城之西北有三台皆因城为之基巍然崇举其髙若山建安十五年魏武所起平垣略尽春秋古地云葵邱地名今邺西三台是也谓台已平或更有见意所未详中曰铜雀台髙十丈有屋百余间台成命诸子登之并使为赋陈思王下笔成章羙防当时亦魏武望奉常王叔治之处也昔严才与其属攻掖门脩闻变车马未至便将官属歩至宫门太祖在铜雀台望见之曰彼来者必王叔治也相国钟繇曰旧京城有变九卿各居其府卿何来也脩曰食其禄焉避其难居府虽旧非赴难之义时人以为羙谈矣其后石虎更增二丈立一屋连栋接榱弥覆其上盘廻隔之名曰命子窟又于屋上起五层楼髙十五丈去地二十七丈又作铜雀于楼岭舒翼若飞南则金虎台髙八丈有屋一百九间北曰氷井台亦髙八丈有屋一百四十间上有氷室室有数井井深十五丈藏氷及石墨焉石墨可书又然之难尽亦谓之石炭又有粟窖及盬窖以偹不虞今窖上犹有石铭存焉左思魏都赋曰三台列峙而峥嵘者也城有七门南曰鳯阳门中曰中阳门次曰广阳门东曰建春门北曰广徳门次曰廐门西曰金明门一曰白门鳯阳门三台洞开髙三十五丈石氏作层观架其置铜鳯头髙一丈六尺东城上石氏立东明观观上加金愽山谓之锵天北城上有齐斗楼超出羣榭髙特立其城东西七里南北五里餙表以砖百歩一楼凡诸宫殿门台隅雉皆加观榭层甍反宇飞檐拂云圗以丹青色以轻素当其全盛之时去邺六七十里逺望苕亭巍若仙居魏因汉祚复都洛阳以谯为先人本国许昌为汉之所居长安为西京之遗迹邺为王业之本基故号五都也今相州刺史及魏郡治漳水自西门豹祠北迳赵阅马台西基髙五丈列观其上石虎毎讲武于其下升观以望之虎自于台上放鸣镝之矢以为军骑出入之节矣漳水又北迳祭陌西战国之世俗巫为河伯取妇祭于此陌魏文侯时西门豹为邺令约诸三老曰为河伯取妇幸来告知吾欲送女皆曰诺至时三老廷掾赋敛百姓取钱百万巫觋行里中有好女者呪当为河伯妇以钱三万聘女沐浴脂粉如嫁状豹往防之三老巫掾与民咸集赴观巫妪年七十従十女弟子豹呼妇视之以为非妙令巫妪入报河伯投巫于河中有顷曰何久也又令三弟子及三老入白并投于河豹磬折曰三老不来奈何复欲使廷掾豪长趣之皆叩头流血乞不为河伯取妇滛祀虽防地留祭陌之称焉又慕容儁投石虎尸处也田融以为紫陌也赵建武十一年造紫陌浮桥于水上为佛圗澄先造生墓于紫陌建武十五年卒十二月焉即此处也漳水又【一清按邺中记曰邺城西三里桑梓苑有宫临漳水又下疑落南字】对赵氏临漳宫宫在桑梓苑多桑木故苑有其名三月三日及始蚕之月虎帅皇后及夫人采桑于此今地有遗桑墉无尺雉矣漳水又北滥水入焉漳水又东迳梁期城南地理风俗记曰邺北五十里有梁期城故县也【一清按史记项籍本纪注引张晏説作梁淇索隐曰淇当作湛晋八王故事云王浚伐邺前至梁湛盖梁湛在邺西四十里阚骃十三州志云邺北五十里梁期城故县也盖本之应劭】汉武帝元鼎五年封任破胡为侯国晋惠帝永兴元年骠骑王浚遣乌丸渴末迳至梁期侯骑到邺成都王颖遣将军石超讨末为末所败于此又迳平阳城北竹书纪年曰梁惠成王元年邺师败邯郸之师于平阳者也司马彪郡国志曰邺有平阳城即此地也
　　又东过列人县南
　　漳水又东右迳斥邱县北即裴县故城南王莽更名之为列治也竹书纪年曰梁惠成王八年惠成王伐邯郸取列人者也于县右合白渠故渎白渠水出魏郡安武县钦口山东南流迳邯郸县南又东与拘涧水合水导源武始东山入白渠北俗犹谓是水为拘河也白渠水又东又有牛首水入焉水出邯郸县西堵山东流分为二水洪湍防逝澄映两川汉景帝时六国悖逆命曲周侯郦寄攻赵围邯郸相捍七日【汉书赵幽王友郦商二俱作七月此文误也】引牛首拘水灌城城壊王自杀其水东入邯郸城迳温明殿南汉世祖擒王郎幸邯郸昼卧处也其水又东迳丛台南六国时赵王之台也郡国志曰邯郸有丛台故刘劭赵都赋曰结云阁于南宇立丛台于少阳者也今遗基旧墉尚在其水又东歴邯郸阜张晏所谓邯山在东城下者也曰单尽也城郭従邑故加邑邯郸之名盖指此以立称矣故赵郡治也长沙耆旧称桓楷为赵郡太守尝有遗粟于路者行人挂粟于树莫敢取之即于是处也其水又东流出城又合成一川也又东澄而为渚沁水【全氏曰顾景范曰今城南五里有渚河城西半里有沁河合流为西河盖是二水名】东南流注拘涧水【汉志魏郡武始拘涧水东北至邯郸入白渠】又东入白渠【汉志赵国邯郸县堵山牛首水所出东入白渠】又东故渎出焉一水东为泽渚曲梁县之鸡泽也国语所谓鸡邱矣东北通澄湖白渠故渎南出所在枝分右出即邯沟也歴邯沟县故城东盖因沟以氏县也地理风俗记曰即裴城西北二十里有邯沟城故县也又东迳肥郷县故城北竹书纪年曰梁惠成王八年伐邯郸取肥者也晋书地道记曰太康中立以广平也渠道交径互相纒縻与白渠同归迳列人右防漳津今无水地理志曰白渠东至列人入漳是也
　　又东北过斥漳县南
　　应劭曰其国斥卤故曰斥漳汉献帝建安十八年魏太祖凿渠引漳水东入清洹以通河漕名曰利漕渠漳津故渎水旧断溪东北出涓流濗注而已尚书所谓覃懐底绩至于衡漳者也孔安国曰衡横也言漳水横流也又东北迳平恩县故城西应劭曰县故馆陶之别郷汉宣帝元康三年置以封后父许伯为侯国【一清按许伯封已见淇水篇馆陶县下注此复出是地节三年】王莽更曰延平也
　　又东北过曲周县东又东北过钜鹿县东
　　衡漳故渎东北迳南曲县故城西地理志广平有南曲县应劭曰平恩县北四十里有南曲亭故县也又迳曲周县故城东地理志曰汉武帝建元四年置王莽更名直周余按史记大将军郦商以髙祖六年封曲周县为侯国又考汉书同【全氏曰五字注中注】是知曲周旧县非始孝武盖商【孙氏潜曰盖商下有缺文下文注云冀州人在县市补履数十年云云是列仙传啸父事非郦商也】冀州人在县市补履数十年人竒其不老求其术而不能得也衡漳又北迳巨桥柢阁西旧有大梁衡水故有巨桥之称昔武王伐纣发巨桥之粟以赈殷之饥民服防曰巨桥仓名许慎曰钜鹿水之大桥也今临侧水湄左右方一二里中状若邱墟盖遗囤故窖处也衡水又北迳钜鹿县故城东应劭曰鹿者林之大者也尚书曰尧将禅舜纳之大麓之野烈风雷雨不迷致之以昭华之玉而县取目焉【一清按此是纬书】路温舒县之东里人父为里监门使温舒牧羊泽中取蒲牒用冩书即此泽也钜鹿郡治秦始皇二十五年灭赵以为钜鹿郡汉景帝中元年为广平郡武帝征和三年以封赵敬肃王子为广平侯国【一清按汉志钜鹿郡秦置又广平国武帝征和二年置为平于国宣帝五鳯二年复故莽曰富昌盖郡国并列不得如郦所言又沈氏曰敬肃王子偃以征和二年立为平于王即广平也然是王国非侯国善长又误】世祖中兴更为钜鹿也【一清按续志钜鹿郡刘昭补注云建武十三年省广平国以其县属非更广平为钜鹿也或曰为乃属字之误】郑元注尚书引地説云大河东北流过绛水千里至大陆为地腹如志之言大陆在钜鹿【一清按汉志钜鹿郡钜鹿县下云禹贡大鹿泽在北与康成説同】地理志曰水在安平信都【全氏曰此地理志非班志安帝改信都曰安平则是安帝以后之书一清按全説是孔頴达尚书正义曰地理志云降水在信都案班固汉书以襄国为信都云云则知此地理志非班志明矣然汉志信都国信都县下云禹贡绛水亦入海而赵国襄国下不及降水孔氏之云未知所指桑钦亦有地理志上党郡屯留下引桑钦言或是也】钜鹿与信都相去不容此数也水土之名变易世失其处见降水则以为绛水故依而废读或作绛字非也今河内共北山淇水共水出焉东至魏郡黎阳入河近所谓降水也降读当如郕降于齐师之降盖周时国于此地者恶言降故改云共耳又今河所从去大陆逺矣馆陶北屯氏河其故道与余按郑元据尚书有东过洛汭至于大伾北过降水至于大陆推次言之故以淇水为降水共城为降城所未详也稽之羣书共县本共和之故国是有共名不因恶降而更称禹着山经淇出沮洳澳卫诗列目又逺当非改绛革为今号但是水导源共北山元欲因成降义故以淇水为降水耳即如元引地説黎阳钜鹿非千里之迳直信都于大陆者也唯屯氏北出馆陶事近之矣按地理志云绛水发源屯留下乱漳津是乃与漳俱得通称故水流间闗所在着目信都复见绛名而东入于海寻其川脉无他殊渎而衡漳旧道与屯相乱乃书有过降之文地説与【一清按与字误】千里之志即之途致与书相隣河之过降当应此矣下至大陆不异经説自迄于钜鹿出于东北皆为大陆语之纒络厥势矣九河既播八枝代絶遗迹故称往往时存故鬲般列于东北徒骇渎聨漳绛同逆之状粗分陂障之防犹在案经考渎自安故目矣【禹贡锥指曰冀州疏曰春秋魏献子田于大陆焚焉还卒于杜氏嫌钜鹿絶逺以为汲郡修武县吴泽也即修武然此二泽相去甚逺所以得为大陆者以尔雅广平曰陆但广而平者则名大陆故异所而同名焉此説允当修武今获嘉县县西北有吴泽陂其旁近地即大陆也水经浊漳注曰郑元注尚书引地説云大河东北流过绛水千里至太陆为地腹今淇水东至黎阳入河近所谓降水盖以淇口应北过降水之文也道元疑之曰黎阳钜鹿非千里之迳是矣而其下亦云自迄于钜鹿出于东北皆为大陆则以南北两大陆聫为一地以应千里之数何其无定见也信如郦言则淇口在黎阳西南距修武二百余里河之所经当先大陆而后降水矣郑説亦岂可通乎又曰正义曰地理志降水在信都县汉以襄国为信都在大陆之西或降水发源在此下尾至今之信都故得先过降水乃至大陆郑以降读为下江反声转为共河内共县淇水出焉东至魏郡黎阳县入河此近降水周时国于此地者恶言降故谓之共此郑胸臆不可从也按襄国今为邢台县界絶无降源孔説非是郦注浊漳引郑元尚书注言降水字不当作绛是也而读降为郕降于齐师之降以淇水为降水共城为降城则缪一清按道元极辨康成降水共城之失未尝附和雷同东樵规之似未允当惜河水篇注脱去释禹贡北过降水之文大致不明启人疑惑耳】漳水又歴经县故城西水有故津谓之薄落津【一清按续志安平国经西有漳水津名薄落津地理志无经县钜鹿郡堂阳县下云尝分为泾县泾即经盖前汉已置是县旋废而后汉复置之又方舆纪要赵州宁晋县有杨氏废县云周礼职方冀州薮曰杨纡水经注杨纡即大陆泽或曰古有杨城泽流纡廻城下因曰杨纡汉置杨氏县治焉又云胡卢河在县东南二十里即禹贡之大陆泽吕氏春秋九薮赵之大陆其一也郦道元以为即杨纡薮亦谓之薄落水亦谓之广阿泽其上流即漳水也自顺徳府南和任县达隆平而东北滙大小羣川以注于县境而赵州西境及滹沱河以南诸水亦悉东南流至县境滙为大泽毎至夏秋之交霖潦为患则漳水滹沱南北交注泛滥甚广东注深冀及阜城献县以东至交河县而合于滹沱丁度曰胡卢河横漳之别名也冀北之大川胡卢河其最矣宛溪去今未逺所引水经注今本无之盖従他书采録耳汉志冀州薮曰杨纡师古曰尔雅曰秦有杨纡而此以为冀州未详其义及所在也杨纡尔雅作杨陓郭璞注曰今在扶风沂县西邢昺疏曰周礼雍州泽薮曰蒲即此杨陓盖相承之缪也道元河水注云髙诱以为杨纡秦薮非也杨纡不属雍州则当属冀方矣足正羣説之失也吕氏春秋云秦之阳华或者以阳华为阳陓乎然禹贡曰九泽既陂尔雅乃有十薮周秦同域周有焦获秦有杨纡是多一泽矣吕覧淮南仍作九薮或以洲言或以国言虽各不同要是九而非十】昔袁本初还自易京上已届此率其賔从【后汉书袁绍作賔徒】禊饮于斯津矣衡漳又迳沙丘台东纣所成也在钜鹿故城东北七十里赵武灵王与秦始皇并死于此矣又迳铜马祠东汉光武庙更始三年秋光武追铜马于馆陶大破之遂降之贼不自安世祖令其归营乃轻骑行其垒贼乃相谓曰萧王推赤心置人腹中安得不投死乎遂将降人分配诸将众数十万人故闗西号世祖曰铜马帝也祠取名焉庙侧有碑述河内修武县张导字景明以建和三年为钜鹿太守【一清按建和汉和帝年号张景明为袁绍説冀州牧韩馥让位事在献帝初平二年相距四十余年不应如是之久建和字误当作建安魏书臧洪云洪荅陈琳书曰昔张景明亲登坛喢血奉辞奔走卒使韩牧让节主人得地然后但以拜章朝主赐爵获之故旋时之闲不防观过之贷而受夷灭之祸则景明作郡宜在建安初年而亦为绍所杀】漳津泛滥土不稼穑导披按地圗与丞彭参掾马道嵩等原其逆顺揆其表里修防排通以正水路功绩有成民用嘉頼题云漳河神坛碑而俗老耆儒犹掲斯庙为铜马刘神寺是碑顷因震裂余半不可复识矣又迳南宫县故城西汉惠帝元年【沈氏曰是髙后六年】以封张越人子买为侯国王莽之序中【一清按汉志作序下隋人讳忠故改之也一清按全氏曰此下有脱文愚谓非也此处无脱误列葭水汉志注于南和南和在经县之西南乃其上游也长芦水水经注始见于列人列人合肥郷由肥郷而曲周而广宗广宗汉经县而南宫而堂阳以达于信都至下愽列葭水注之在今深川之域长芦水至经县为薄落津续志钜鹿郡廮陶有薄落亭可知其水亦注宁晋泊中矣据道元注薄落津有长芦滛水之称至堂阳乃变列葭之名若此云列葭水出焉下又云列葭水注之于义岂可通乎近代复以衡漳为胡芦河宋史河渠志云胡卢河源于西山西山即今广平顺徳二府以西之山在汉为钜鹿郡广平国地葭水至深川合于胡卢河而长芦本有薄落之称故后世变呼为胡卢汉志有列葭无长芦固知长芦之即绛水】其水与湡醴通为衡津【一清按太平寰宇记邢州龙冈县下云湡水一名澧水俗谓之百泉水出县东平地以其导源总纳众泉合成一川故也亦谓之鸳鸯水魏都赋所云鸳鸯交合当作交谷刘良曰鸳鸯水在南和县西交谷水在邺南又南和县下引水经注云北有和城县故此云鸳鸯之水在县北五里水经注云南和西官冶东有便水一名鸳鸯水又沙河县下云沙河即湡水也水经云湡水出赵国襄国按胡三省通鉴注引水经此句下东过沙河县五字宋白曰沙河即湡水也汉志赵国襄国渠水所出东北至任入防又有蓼水冯水皆东至朝平入湡师古曰湡音藕又音牛吼反説文湡水出赵国襄国之西山东北入防渠水字误防即漳也列子牛缺下之邯郸运塩于藕河之中即湡水也又龙冈县下云蓼水一名达活水水经云蓼水出襄国西石井冈冈上有井大如车轮按朱氏弁曲洧旧闻云去钜鹿郡西北一舍有泉水经名达活源流深长广轮数百歩享其利又内邱县下引水经云中邱有蓬鹊之山按全氏曰汉志常山郡中邱县蓬山长谷诸水所出东至张邑入浊説文亦云水出中邱蓬山长谷即蓬鹊之山也诸水是渚水之误入浊是入湡之误内邱有渚水亦名砺水张县后省入任县其地一名曰渚阳城城在渚水之阳也晋书叚疾陆眷攻石勒屯渚阳即此又龙冈县下引水经云鹊山有穴出云母其西有龙腾溪鹤渡岭按太平御覧引水经注曰石勒时大旱沙门佛圗澄于石井冈掘得死龙长尺余渍之以水良久乃苏咒而祭之龙腾而上天即雨降因名龙冈凡此诸所引文今本皆无之】又有长芦滛水之名绛水之称矣今漳水既断绛水非复纒络矣又北绛渎出焉今无水故漳东南迳九门城南又东南迳南宫城北又东南迳缭城县故城北十三州志曰经县东五十里有缭城故县也左迳安城南故信都之安城郷也更始二年和成太守邳彤【全氏曰按后汉书光武帝纪王莽和戎卒正邳彤亦举郡降注引东观记曰王莽分钜鹿为和戎郡卒正职如太守邳彤亦作成字注又引东观记为证太守之称善长之率笔耳】与上防信都南安城郷上大悦即此处也故渎又东北迳辟阳亭汉髙帝六年封审食其为侯国【一清按汉书张陈王周云辟阳近溜川疑非赵地审食其封邑当是沭水篇之辟阳城城阳顷王子节侯壮亦封辟土侯是也】王莽之乐信也地理风俗记曰广川西南六十里有辟阳亭故县也绛渎又北迳信都城东散入泽渚西至于信都城东连于广川县之张甲故渎同归于海故地理志曰禹贡绛水在信都东入于海也【禹贡锥指曰汉志杂采古记故漳绛二水并存实一川也漳绛本入河及河徙之后漳绛循河故道而下故道元云水流间闗所在著称信都复见绛名而东入于海也然汉志信都之绛水则又有别志云故章河在北东入海禹贡绛水亦入海盖县北故漳即禹河之故道而绛水出其南则漳水之徙流郦元之所谓绛渎者也盖汉时信都之漳水徙从其县南故地志以此为绛水而目县北之渎曰故漳河其后漳又复北道故水经叙漳水仍自信都县西东北过下县而郦元云绛渎今无水唐人遂谓之枯洚通典云清河郡经城县界有枯降渠北入信都郡界是也此渠乃漳水一时之徙流汉志以为禹贡之绛水大缪而杜佑据以分冀兖之界自后説经者动称枯洚以证导河之所过皆班固禹贡二字误之也】
　　又北过堂阳县西
　　衡水自堰分为二水其一水北出经县故城西世祖自信都以四千人先攻堂阳降水者也水上有梁谓之旅津渡商旅所济故也其右水东北注出石门门石崩褫余基殆在谓之长芦水盖变列葭之名也【太平寰宇记沧州清池县下引水经云长芦水出列人县以其水旁多芦苇故名今本无之一清按太平寰宇记邢州南和县下云列家水在县西南十里下至狼沟河今邢台沙河南和之界有东西狼河即百泉三支流下流入澧亦谓之小澧河即注上云其水与湡澧通为衡津者也其史所云与汉志合是沙邱堰以下后人又有长芦之称而道元下文仍以列四葭之名归之】长芦水东迳堂阳县故城南应劭曰县在堂水之阳谷梁曰水北为阳也今于县故城南更无别水唯是水东出可以当之斯水盖包堂水之兼称矣长芦水又东迳九门陂故县也【一清按九门陂在汉九门县陂即县以受氏九门本赵邑见史记赵世家汉为县属常山郡后汉晋因之后魏徙常山郡治此北齐废自汉迄招防朝无省并之事道元云故县中间必有迁徙而史忘不之详也】又东迳扶栁县故城南世祖建武三十年封防恂子损为侯国又东屈北迳信都县故城西信都郡治也汉髙帝六年置景帝二年为广川惠王越国【一清按刘敞曰景帝前二年初封王子彭祖为广川王都信都四年徙赵国除为信都郡中二年封王子越为广川王传国至王汝阳废当甘露四年也百官表成帝永始二年有信都太守是广川国除为郡矣后汉志刘昭注云安平故信都髙帝置又志云景帝増六郡若信都为髙帝置则又不及此数疑当云景帝前二年为广川国四年为信都郡中二年复为广川国宣帝甘露四年复故也】王莽更为新县曰新亭光武自蓟至信都是也明帝永平十五年【一清按汉志作乐安误也当以续志郦注正之】安帝延光中改曰安平城内有汉冀州从事安平赵徴碑又有魏冀州刺史陈留丁绍碑青龙三年立【一清按丁绍见晋书良吏传在恵帝之末去魏代已逺寰宇记冀州信都县下引郡国县道记亦云信都城内有曹魏冀州刺史陈留丁绍颂徳碑青龙三年立疑别是一人】城南有献文帝南廵碑其水侧城北注又北迳安阳城东又北迳武阳城东十三州志曰扶栁县东北有武阳城故县也又北为广池池多名蟹佳虾歳贡王朝以充膳府又北迳下博县故城东而北流注于衡水也
　　又东北过扶栁县北又东北过信都县西
　　扶栁县故城在信都城西衡水迳其西县有扶泽泽中多栁故曰扶栁也【一清按汉志注此是阚骃説】衡水又北迳昌成县故城西地理志曰信都有昌成县汉武帝以封城阳顷王子刘差为侯国【一清按史表云昌侯刘差索隐曰志属琅琊汉表同而地理志信都国昌成县下云侯国王子侯表广川缪王子节侯元以宣帝神爵三年封为昌成侯故而琅琊郡昌县下无之也】阚骃曰昌成本名阜城矣应劭曰堂阳县北三十里有昌成故县也世祖之下堂阳昌成人刘植率宗亲子弟据邑以奉世祖是也又迳西梁县故城东地理风俗记曰扶栁县西北五十里有西梁城故县也世以为五梁城盖字状致缪耳衡漳又东北迳桃县故城北汉髙祖十二年封刘襄为侯国【一清按史表云项氏亲赐姓】王莽改之曰桓分也合斯洨故渎斯洨水首受大白渠大白渠首受绵蔓水上承桃水水出乐平郡之上艾县东流世谓之曰桃水东迳靖阳亭南故闗城也又北流迳井陉闗下注泽发水【太平寰宇记平定军平定县下云泽发水一名毕发水一名阜浆水一名妬女泉郡国志云子推妹也水经注云泽发水迳董卓垒东今本无之】乱流东北迳常山蒲吾县西而桃水出焉南迳蒲吾县故城西又东南流迳桑中县故城北世谓之石勒城盖赵氏增城之故擅其目又谓髙功城也地理志曰侯国也【一清按汉书王子侯表宣帝地节二年封赵顷王子广汉为桑中戴侯】桃水又东南流迳绵蔓县故城北王莽之绵延也世祖建武二年封郭况为侯国自下通谓之绵蔓水绵蔓水又东流迳乐阳县故城西右合井陉山水水出井陉山世谓之鹿泉水也东北流屈迳陈余垒西俗谓之故壁城昔在楚汉韩信东入余拒之于此不纳左车之计悉众西战信遣竒兵自间道出立帜于其垒师奔失据遂死泜上其水又屈迳其垒南又南迳城西东注绵蔓水【全氏曰汉志常山郡元氏县下云沮水首受中丘穷泉谷东至堂阳入横河而水经无闻及读郭氏山经注曰泜水今出中丘穷泉谷乃悟泜水之误为沮水也一清按太平寰宇记赵州临城县下引水经注云泜水东出房子城西出白土细滑如膏可用濯绵色夺霜雪光彩鲜洁异于常绵俗以为羙谈言房子之纩也抑亦如蜀锦之得濯江矣按御覧引此注云故歳贡其锦以充御用又县有百畅亭水经注云泜水东迳百畅亭又汉志常山郡房子县賛皇山石济水所出东至瘿陶入泜石邑县井陉山在西洨水所出东南至瘿陶入泜寰宇记镇州石邑县下云文水一名童水注水经云汶水出常山郡石邑县又获鹿县下飞龙山引水经注云汶水东迳飞龙山北是井陉口今又名土门又赵州平棘县下引水经云汶水又东迳平棘县南有石桥跨水濶四十歩长五十歩桥东有两碑又石柱下引水经云平棘城南门夹道有两石柱翼路若阙焉汶水即洨水也洨汶字近致讹又九域志邢州古迹干言山引水经云泜水又东南迳干言山诗云出宿于干饮饯于言是也赵州沃州城引水经云沃水东至沃州城入于沃湖按魏书地形志钜鹿郡瘿陶县有沃州城又赵州有平州城引水经云槐水又迳平山南按地形志赵郡房子县有平州城寰宇记平棘县下引水经注云槐水出黄石山山海经曰泜水东流注于彭水顾景范曰水经以为一名槐水者也又寰宇记赵州髙邑县下引水经注云汉章帝北廵至髙邑亦光武即位于此有石坛坛有圭头碑即帝所建章懐后汉书注引水经注曰亭有石坛坛有圭头碑其隂云常山相狄道冯龙所造坛庙之东枕道有两石翁仲相对焉凡此引文今本皆无之】绵蔓水又屈从城南俗名曰临清城非也地理志曰侯国矣【一清按王子侯表宣帝地节二年封赵顷王子説为乐阳缪侯】王莽更之曰畅苖者也东观汉书曰光武使邓禹发房子兵二千人以铫期为偏将军别攻真定宋子余贼防乐阳禀肥累者也绵蔓水又东迳乌子堰枝津出焉【一清按汉志太原郡上艾县绵蔓水东至蒲吾入滹沱水而注畧焉】又东谓之大白渠地理志所谓首受绵蔓水者也白渠水【全氏曰漳水所入有白渠有大白渠犹斯洨之与洨不可混也今于常山之大白渠芟去大字则何以别于武安之白渠】又东南迳闗县故城北地理志曰常山之属县也又东为成郎河水上有大梁谓之成郎桥又东迳宋子县故城北又谓之宋子河汉髙帝八年封许瘛为侯国王莽更名宜子昔髙渐离击筑佣工自此入秦又东迳敬武县故城北按地理志曰钜鹿之属县也汉元帝封女敬武公主为汤沐邑阚骃十三州记曰杨氏县北四十里有敬武亭故县也今其城实中小邑耳故俗名之曰敬武垒即古邑也白渠水又东谓之斯洨水地理志曰大白渠东南至下曲阳入斯洨河者也东分为二水枝津右出焉东南流谓之百尺沟又东南迳和城北世谓之初邱城非也汉髙帝十一年封郎中公孙耳为侯国【全氏曰和城乃王莽所分钜鹿之支郡见于东观汉记在下曲阳一作戎而常山别有和成则公孙耳所封王莽更名鄗为和成亭是也今是注上言敬武下言贳城是钜鹿之和成非禾成也注引侯表不已缪乎】又东南迳贳城西汉髙帝六年封吕为侯国【一清按史表勚齐侯吕徐广曰吕一作台汉表贳齐侯合胡害是侯不姓吕而注云吕岂字近合故耶】百尺沟东南散流迳歴郷东而南入泜湖东注衡水也斯洨水自枝津东迳贳城北又东积而为陂谓之阳縻渊渊水左纳白渠枝水俗谓之祗水【朱氏谋防笺曰李克家云疑作泜水】水承白渠于藁城县之乌子堰又东迳肥累县故城南又东迳陈台南台甚寛广今上【全氏曰下有脱文】阳台屯居之又东迳新丰城北按地理志云钜鹿有新市县侯国也【一清按王子侯表元帝元鳯五年以封广川缪王子康侯吉又功臣表景帝以封赵内史王弃之皆国于此】王莽更之曰乐市【一清按汉志分注作市乐疑彼文为误】而无新丰之目所未详矣【一清按史记赵世家悼襄王四年厐燰将赵椘魏燕之説师攻秦蕞不防移攻齐取饶安徐广曰蕞在新丰饶安在勃海又云饶属北海安属平原此新丰非咸阳之新丰今藁城县东北有新丰城隋置新丰县属钜鹿郡盖録旧名耳蕞地无考汉表书王子侯有前侯信济北贞王子表云平原师古曰字或作菆侧流反史记建元以来王子侯表前作丛徐广曰一作散字误也盖即菆字索隐曰丛音緅则亦以为菆字矣菆丛皆与丛字相近未审其的】其水又东迳昔阳城南世谓之曰直阳城非也本鼔聚矣春秋左昭公十五年晋荀呉师师伐鲜虞围鼓三月鼓人请降穆子曰获一邑而敎民怠将焉用邑邑以贾怠不如完旧贾怠无卒弃旧不祥鼓人能事其君我亦能事吾君率义不爽好恶不愆城可获而民知义所有死命而无二心不亦可乎鼓人告食竭力尽而后取之克鼔而返不戮一人以鼔子鸢鞮归既献而返之鼓子又叛荀吴畧东阳使师伪籴负甲息于门外袭而灭之以鼓子鸢鞮归使涉佗守之者也十三州志曰今其城昔阳亭是矣京相璠曰白狄之别也下曲阳有鼓聚故鼓子国也【一清按顾氏炎武日知録曰水经注一卷昔阳城两见一在下曲阳一在沾县误也方舆纪要云晋州昔阳亭在州东南应劭曰下曲阳有鼓聚昔阳亭左昭二十二年鼓叛晋晋荀吴略东阳使师伪籴者负甲以息于昔阳之门外遂袭克之此鼔子所都之昔阳也又有昔阳城为肥子所都在今山西乐平县东南五十里左昭十二年晋荀吴入昔阳灭肥以肥子緜皋归杜预曰乐平沾县东有昔阳城此肥子所都之昔阳也如纪要之云亦或异地而同名矣】白渠枝水又东迳下曲阳城北又迳安郷县故城南地理志曰侯国也【一清按王子侯表元帝竟宁元年封赵哀子喜为安郷孝侯是也】又东迳贳县入斯洨水斯洨水又东迳西梁城南又东北迳乐信县故城南地理志曰钜鹿属县侯国也【一清按王子侯表宣帝神爵三年封广川缪王子彊为乐信顷侯】又东入衡水【一清按汉志真定国緜蔓县斯洨水首受大白渠东至鄡入河盖即衡水也】衡水又北为袁谭渡盖谭自邺往还所由故济得厥名
　　又东北过下博县之西
　　衡水又北迳邬县故城东竹书纪年梁惠成王三十年秦封卫鞅于邬改名曰商即此是也故王莽改曰秦聚也地理风俗记曰县北有邬阜盖县氏之【一清按后汉书光武帝纪注引竹书纪年云卫鞅封鄡续志钜鹿郡鄡县汉志作□师古曰音若么反□字是鄡字之误观班志绵曼县下分注作鄡可见若卫鞅封邑在宏农之商县地理志云秦相卫鞅邑也史记秦本纪孝公二十二年封鞅为列侯曰商君正义曰商州商洛县又本正义曰于商在邓州内郷县东七里古于邑也然则何得云在钜鹿之地乎全氏曰萧该误音鄡为邬臧矜又误音为鄢按鄢是太原之邑鄡是钜鹿之邑并属赵秦何由得取其地以封鞅乎王莽以鄡为秦聚固非道元谓莽以邬为秦聚尤缪盖析县之南郷有鄡亭道通武闗见王莽即邓奕招降析宰之处正商于之地岂钜鹿之谓乎通典旧唐书作寰宇记作鄢亦非】又右迳下博县故城西王莽改曰闰博应劭曰太山有博故此加下【章懐后汉书注曰在慱水之下故曰下博】汉光武自呼沲南出至此失道不知所以遇白衣老父曰信都为长安守去此八十里世祖赴之任光开门纳焉汉氏中兴始基之矣寻求老父不得议者以为神衡漳又东北歴下博城西逶迤东北注谓之九峥【一清按寰宇记引信都记云谓之九峥曲即今衡水县之塩苦二河也】西迳乐郷故城南王莽更之曰乐丘也又东引葭水注之【全氏曰汉志广平国南和县列葭水东入防説文防水出赵国襄国东入湡善长略防不叙頼説文尚存其迹耳一清按汉书武五子燕刺王传使人祠葭水台水晋灼曰葭音家寰宇记因作列家水也列葭水见汉志水经注作引葭水窃意引长也葭芦也坟变引葭为长芦引之字列字形相似正可与班书参异同耳】
　　又东北过阜城县北又东北至昌亭与虖池河防经叙阜城于下博之下昌亭之上考地非比于事为同勃海阜城又在东昌之东故知非也【全氏曰据此是后汉安平国之阜城乃前汉信都国之昌成故注明其非勃海之阜城也而魏书地形志武邑郡阜城下云前汉属勃海后汉属安平盖合县而为一非也】漳水又东北迳武邑郡南魏所置也又东迳武强县北又东北迳武隧县故城南按史记秦破赵将扈輙于武隧斩首十万即于此处也王莽更名桓隧矣白马河注之水上承虖池东迳乐郷县北饶阳县南【一清按章懐后汉书注曰呼沱河旧在饶阳南至魏太祖曹操因饶河故渎决令北注新沟水所以今在饶阳县北】又东南迳武邑郡北而东入衡水谓之交津口衡漳又东迳武邑县故城北王莽之顺桓也晋武帝封子于县以为王国后分武邑武隧观津为武邑郡治此【一清按晋志无武邑郡地形志云武邑郡晋武帝置又云魏所置注前后両仍其説宜以此文为正也】衡漳又东北右合张平口故沟上承武强渊渊之西南侧水有武强县故治故渊得其名焉东观汉记曰光武拜王梁为大司空以为侯国耆宿云邑人有行于途者见一小蛇疑其有灵持而养之名曰担生长而吞噬人里中患之遂捕系狱担生负而奔邑沦为湖县长及吏咸为鱼矣今县治东北半里许落水渊水又东南结而为湖又谓之郎君渊耆宿又言县沦之日其子东奔又防于此故渊得郎君之目矣渊水北通谓之石虎口又东北为张平泽泽水所泛北决堤口谓之张刀沟北注衡河谓之张平口亦曰张平沟水溢则南注水泛则辍流衡漳又迳东昌县故城北经所昌亭也王莽之田昌也俗名之曰东相盖相昌声韵合故致兹误矣西有昌城故目是城为东昌矣衡漳又东北左防虖池故渎谓之合口【一清按史记正义引水经曰漳水一名大漳水兼有水之目也汉志魏郡武安县水东北至东昌入虖沱河过郡五行六百一里师古曰子袵反説文防水出魏郡武安东入虖沱水从水□声□籀文防字即衡漳也又谓之横河】衡漳又东北分为二川当其水泆处名之曰李聪涣
　　又东北至乐成陵县别出北渎【一清按注云陵字是桓帝所加此亦经文晚出之证】
　　衡漳于县无别出之渎出县北者乃虖池别水分虖池故渎之所纒络也衡漳又东分为二水左出为向氏口渎水自此决入也衡漳又东迳弓髙县故城北汉髙帝封韩信兄子韩隤当为侯国【沈氏曰汉表是文帝十六年封信传是十四年封非髙帝黄慎中本作景帝亦非且是信孽子非兄子也】王莽之乐成亭也【一清按汉志河间国分注莽改乐成为陆信弓髙为乐成今本落亭字当以水经注补之】衡漳又东北右合柏梁溠水上承李聪涣东北为柏梁溠东迳蒲领县故城南汉武帝元朔三年封广川王【一清按王子侯表是惠帝】子刘嘉为侯国地理风俗记曰修县西北八十里有蒲领郷故县也【太平寰宇记阜城县下云故蒲领城水经云今沧州鲁城县东北六十里漳河西岸又有北蒲领故城盖因汉末黄巾之乱有蒲领人流寓于彼遂立此城今本无之】又东北防桑社枝津又东北迳弓髙城北又东注衡漳谓之柏梁口衡漳又东北右防桑社沟沟上承从陂世称卢达从薄亦谓之诃摩河【一清按此即汉志代郡卤城县下之从河也诃摩当作摩诃梵语谓大为摩诃盖言大河也】东南通清河西北达衡水春秋雨泛漳泽津渚今观津城北方二十里尽为泽薮盖水所钟也其渎迳观津县故城北乐毅自燕降赵封之于此邑号望诸君王莽之朔定亭也又南屈东迳窦氏青山南侧隄东出青山即汉文帝窦后父少翁冡也翁即是县人【一清按唐书宰相世系表窦建徳传窦后父安成侯充今误本水经注作少消寰宇记引隋圗经作后父青旧唐书窦建徳传遣使往灌津祠窦青之墓青是其名消乃青之误文而下云民号青山或山以人名受氏也】遭秦之乱渔钓隐身坠渊而死景帝立后遣使者填以父起大坟于观津城东南故民号曰青山也又东迳董仲舒庙南仲舒广川人也世犹谓之董府君祠春秋祷祭不辍旧渎又东迳脩市县故城北汉宣帝本始四年封清河纲王子刘寅为侯国王莽更之曰居宁也俗谓之温城非也地理风俗记曰脩县西北二十里有脩市城故县也又东防从陂陂水南北十里东西六十歩子午潭涨渊而不流亦谓之桑社渊从陂南出夹隄东派迳脩县故城北东合清漳漳泛则北注泽盛则南播津流上下互相迳通从陂北出东北分为二一川北迳弓髙城西而北注柏梁溠一川东迳弓髙城南又东北阳津沟水出焉左渎北入衡漳谓之阳津口衡水东迳阜城县故城北乐成县故城南河间郡治地理志曰故赵也汉文帝二年别为国应劭曰在两河之间也景帝九年封子徳为河间王是为献王王莽更名郡曰朔定县曰陆信禇先生曰汉宣帝地节三年封大将军霍光兄子山为侯国也【一清按此是禇表之缪而道元误承之者禇先生云乐成侯霍山索隐曰表在平氏志属南阳今按汉表霍山封乐平非乐成也表云东郡后禇先生又云乐平侯许翁孙而小司马无説汉表许延寿封乐成侯翁孙疑是延寿字故表云平氏平氏乐成均属南阳郡南阳之乐成其地无考大约与平氏相近地理志南阳乐成下云侯国而河间国之乐成无説则非列侯食邑可知苐禇少孙志宣帝世不逺不应参错乃尔抑或后人冩之误使两家封邑对换一字道元引之小司马释之均未细覈班书耳然班固于霍山乐平封邑下云东郡地理志东郡清县师古曰注引应劭曰章帝更名乐平则何以宣帝时即有此封不可晓也互见漯水篇】汉章帝封子开于此汉桓帝追尊祖父孝王开为孝穆皇以其邑奉山陵故加陵曰乐成陵也今城中有故池方八十歩旧引衡水北入城注池池北对层台基隍荒芜示存古意也
　　又东北过成平县南合清河
　　衡漳又东迳建成县故城南按地理志故属勃海郡禇先生曰汉宣帝五鳯三年封丞相黄覇为侯国也【全氏曰按本表曰沛而善长以为勃海】成平县故城在北汉武帝元朔三年封河间献王子刘礼为侯国【一清按索隐曰表在南皮今汉表作平成侯礼又不云在南皮皆为脱误也】王莽之泽亭也城南北相直衡漳又东右防阳津沟水自沟水东迳阜城南地理志勃海有阜城县王莽更名吾城者也非经所谓阜城也建武十五年世祖更封大司马王梁为侯国阳津沟水又东北迳建成县左入衡水谓之阳津口衡漳又东左防虖池别河故渎【一清按汉志勃海郡成平县下云滹沱河民曰徒骇又河间国乐成县虖沱别水首受虖沱河东至东光入虖沱河又弓髙县下云滹沱别河首受滹沱河东至平舒入海代郡卤城下云虖沱河东至参合入滹沱别按别下脱水字以汉志注并水经验之可证也】又东北合清河谓之合口又迳南皮县之北皮亭而东北迳浮阳县西浮水东北注之
　　又东北过章武县西又东北过平舒县南东入海清漳自章武县故城西故濊邑也枝渎出焉谓之濊水东北迳参户亭分为二渎应劭曰平舒县西南五十里有参户亭故县也世谓之平虏城枝水又东注谓之蔡伏沟又东积而为淀一水迳亭北又迳东平舒县故城南代郡有平舒故加东地理志曰勃海之属县也魏土地记曰章武郡治故世以为章武故城非也又东北分为二水一水右出为淀一水北注呼池谓之濊口与清漳乱流而东注于海【一清按汉志则浊漳自邺以下皆清漳之流而水经注皆以为浊漳与汉志戾至此忽叙入清漳盖欲应汉志浊漳入清漳清漳入河之説然不云入河而云入海是又与汉志异今清漳注尾又缺而无以辨之】
　　清漳水出上党沾县西北少山大□谷南过县西又从县南屈
　　淮南子曰清漳出谒戾山髙诱曰山在沾县今清漳出沾县故城东北俗谓之漳山汉分沾县为乐平郡治沾县水出乐平郡沾县界故晋太康地记曰乐平县旧名清漳汉之故名矣其山亦曰鹿谷山水出大要谷南流迳沾县故城东不歴其西也又南迳昔阳城左昭公十二年晋荀吴伪防齐师者假道于鲜虞遂人昔阳杜预曰乐平沾县东有昔阳城者是也【全氏曰既云伪防齐师则不在乐平沾县明矣杜既误注而道元因之一清按昔阳有二此本杜説然其事则大有可疑者据是晋荀吴伪防齐师乗其无偹也而入其国都是役也实灭肥故申之曰晋伐鲜虞因肥之役也入昔阳是一事灭肥又一事至昭二十二年负甲息于昔阳之门外遂灭鼔此与假途灭虢事纪相类昔阳非肥国都宜在钜鹿之下曲阳不应在上党之沾县也道元盖袭杜注而不之察耳頋栋髙春秋大事表杜注正譌曰昭十二年晋荀吴伪防齐师者假道于鲜虞遂入昔阳秋八月壬午灭肥杜注鲜虞在中山新市县昔阳肥国都乐平沾县东有昔阳城又云钜鹿下曲阳县西有肥累城髙氏曰汉沾县属上党郡晋属乐平郡地在太行之东去中山絶逺刘驳杜曰齐师当自晋而东行假道鲜虞遂入昔阳则昔阳在鲜虞之东明矣乐平沾县在中山新市西南五百余里何当假道于东北之鲜虞而反入西南之昔阳也既入昔阳而别言灭肥则肥与昔阳不得为一安得以昔阳为肥国之都昔阳既是肥都何以复言钜鹿下曲阳有肥累城谓肥名取于彼乎肥为小国境不必逺岂肥名取钜鹿之城而建都于□平之县也二十二年云荀吴使师伪籴者负甲以息于昔阳之门外遂袭鼔灭之则昔阳之为鼓都信矣何以复云肥都是説也孔颖逹尝反覆辨之意在回防杜氏辗转支离至末后之説仍依然折而入于刘盖杜见灭肥之后文系于昔阳之下遂疑昔阳为肥都而不复记其称于灭鼓之今案前后汉志及水经注所言皆同刘説当从之案髙氏此论极为精细肥国都当以杜注钜鹿下曲阳为是乐平沾县之説非也刘云肥鼔曲阳鼔都即隋鼓城县开皇十八年以昔阳县改置是知昔阳为鼔都非肥都也肥都在真定府藁城县西南七里魏收志藁城有肥累城即杜注钜鹿下曲阳之肥累城也若沾县之昔阳乃在今山西平定州乐平县东五十里俗呼夕阳城相去絶逺矣】其水又南得梁榆水口水出梁榆城西大嵰山水有二源北水东南流迳其城东南注于南水南水亦出西山东迳文当城北又东北迳梁榆城南即阏与故城也秦伐韩阏与惠文王使赵奢救之奢纳许歴之説破秦于阏与谓此也司马彪袁山松郡国志并言湼县有阏与聚卢谌征艰赋曰访梁榆之虚郭吊阏与之旧都袁豹亦云阏与今梁榆城是也汉髙帝八年封冯觧敢为阏氏侯国【全氏曰阏氏非阏与侯表有误文索隐曰在安定亦非一清按史汉表之阏氏索隐以为安定盖即地理志安定郡之乌氏县也续志作乌枝古篆文乌与于相似后人又加一门字冯解散之封宜在彼全氏以小司马为非未之审耳】其水右合北水北水又东南入于清漳清漳又东南与轑水相得轑水出轑河县西北轑山南流迳轑河县故城西南东流至粟城注于清漳也【初学记仪州下引水经注曰黄嵓水出辽山县西黄冈下寰宇记辽州辽山县下引水经注云清谷口水源出东北长山清谷亦云县西南黄岩山轑水出也今本无之一清按辽山当作轑阳河东圗云汉为湼县地后汉于此置阳阿县俱属上党郡晋改为轑阳县属乐平郡后魏太武并入武郷明帝改轑阳为辽阳隋初改置辽山县属并州因县西北轑山为名注中轑河之名不知何昉辽阳水从平城县西北八赋岭下出名八赋水经辽阳城名辽阳水又东合清漳为漳水也元和志云后汉于此置轑河县今续志无之】
　　东过沙县西屈从县南【一清按两汉志本作沙县至三国时始有渉名魏书云太祖围邺渉长梁岐以县降是也】
　　按地理志云魏郡之属县也漳水于此有渉河之称盖名因地变也
　　东至武安县南黍窖邑入于浊漳【朱氏讳防笺曰谢云此下疑脱注补】滏水
　　山海经北山经曰又北三百里曰神菌之山滏水出焉而东流注于欧水御览引水经注滏水发源出石鼓山南岩下泉源奋涌若滏之扬汤矣其水冬温夏冷崖上有魏世所立铭水上有祠能兴云雨又东流注于漳谓之合河又曰水经注云浮圗澄别曰石虎时自正月不雨至六月澄日诣滏祠稽首暴露即日二白龙降于祠下于是雨遍千里刘昭郡国志补注引水经邺西北滏水热故名滏口滏亦合漳之大川也
　　【补】洺水
　　初学记邢州下引水经注曰洺水一名漳水俗名千歩又水经注曰洺水东迳柏畅亭又洺州下引水经注曰狗山顶上有狗迹今在临洺县西又水经注曰洺水东北迳广平县故城东水积于大泽之中为澄泉南北四十里东西二十里亦谓之黄塘泉寰宇记磁州武安县下引水经注云洺水出易阳县西山洺州永年县下云风土记云南易水本名漳水源出三门山西自肥郷县界流入赵地记云六国时此水名易水埤苍及水经云洺水之目不知谁改俗谓山之下地名洺水因经之故曰洺水九域志邢州古迹引水经云洺水东流迳曲梁城按曲梁城见漳水篇列人县注中盖清浊二漳防流于滹池斯有洺水之目今文絶无此水然蛛丝马迹犹可寻求也


</div>
    <div class="pagination">
<a href="水经注释_page6.html">上一页</a><span>...</span><a href="水经注释_page2.html">2</a><a href="水经注释_page3.html">3</a><a href="水经注释_page4.html">4</a><a href="水经注释_page5.html">5</a><a href="水经注释_page6.html">6</a><span class="current-page">7</span><a href="水经注释_page8.html">8</a><a href="水经注释_page9.html">9</a><a href="水经注释_page10.html">10</a><a href="水经注释_page11.html">11</a><a href="水经注释_page12.html">12</a><span>...</span><a href="水经注释_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
