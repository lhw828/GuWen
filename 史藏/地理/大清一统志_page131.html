<!DOCTYPE html>
<html>
 <head>
  <meta charset="utf-8"/>
  <title>
   大清一统志 - 第 131 页/共 202 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大清一统志 - 第 131 页/共 202 页
  </h1>
  <div class="content">
   钦定大清一统志巻二百八十三
&lt;史部,地理类,总志之属,大清一统志,辰州府图&gt;
&lt;史部,地理类,总志之属,大清一统志,辰州府图&gt;
&lt;史部,地理类,总志之属,大清一统志,辰州府表&gt;
&lt;史部,地理类,总志之属,大清一统志,辰州府表&gt;
　　钦定四库全书
　　钦定大清一统志巻二百八十四
　　辰州府【在湖南省治西四百里东西距四百二十五里南北距四百三十里东至常徳府桃源县界一百三十里西至沅州府芷江县界二百九十五里南至宝庆府新化县界二百五十里北至永顺府永顺县界一百八十里东南至寳庆府武冈州界三百四十里西南至沅州府黔阳县界三百二十里东北至直隶澧州慈利县治三百六十里西北至永顺府保靖县界一百六十里自府治至京师四千三百四十里】
　　分野天文翼轸分野鹑尾之次
　　建置沿革禹贡荆州之域战国属楚为黔中秦置黔中郡汉为武陵郡地【按黔中城在沅陵又武陵郡初治义陵是秦汉时郡治实在今府界而地理志武陵郡治索则在今常徳府界矣】后汉晋及宋齐以后因之陈天嘉元年分置沅州及通宁郡大建七年州废改置沅陵郡【按陈宣帝纪是年改武州为沅州葢移沅州之名于临沅即今常徳而沅陵之州废也】隋开皇中郡废改置辰州大业初仍曰沅陵郡属荆州唐武徳三年复曰辰州景云二年置都督府开元二十七年府罢属黔中道天宝初改为泸溪郡乾元初复曰辰州五代时属楚宋亦曰辰州泸溪郡属荆湖北路元曰辰州路属湖广行省明曰辰州府属湖广布政使司
　　本朝因之属湖南省【明天启二年设偏沅巡抚于沅州　本朝康熙三年移驻长沙府】领县四
　　沅陵县【附郭东西距一百九十里南北距三百二十里东至常徳府桃源县界一百十里西至泸溪县界五十里南至溆浦县界八十里北至直隶澧州安福县界二百四十里东南至溆浦县界八十里西南至辰溪县治一百十里东北至直隶澧州慈利县界一百五十里西北至永顺府永顺县界一百六十里汉置沅陵县属武陵郡王莽改曰沅陆后汉复名晋及宋齐因之陈为沅陵郡治隋因之唐为辰州治宋因之元为辰州路治明为辰州府治　本朝因之】泸溪县【在府南一百十里东西距一百八十里南北距二百四十里东至沅陵县界六十里西至干州防界一百二十里南至辰溪县界六十里北至永顺府保靖县界一百八十里东南至辰溪县治八十里西南至沅州府麻阳县界八十里东北至沅陵县界一百里西北至永绥防界二百里汉沅陵县地梁天监十年置卢州寻废隋大业末萧铣析置卢溪县唐属辰州宋因之元属辰州路明属辰州府　本朝改卢为泸仍属辰州府】辰溪县【在府南一百七十里东西距三百六十里南北距二百三十五里东至溆浦县界一百三十里西至沅州府麻阳县界二百三十里南至沅州府界二百二十里北至泸溪县界十五里东南至溆浦县治一百里西南至沅州府治二百十里东北至沅陵县治一百十里西北至泸溪县治八十里汉置辰阳县属武陵郡王莽改曰防亭郦道元水经注作防真后汉复名晋及宋齐因之梁置南阳郡隋开皇初废改置夀州平陈后改县曰辰溪十八年改州曰充州大业初州废县属沅陵郡唐属辰州宋因之元属辰州路明属辰州府　本朝因之】溆浦县【在府南二百七十里东西距二百里南北距五百二十里东至寳庆府新化县界八十里西至辰溪县界一百二十里南至寳庆府武冈州界三百四十里北至沅陵县界一百八十里东南至武冈州界一百八十里西南至沅州府黔阳县界八十里东北至长沙府安化县界八十里西北至辰溪县治一百里汉置义陵县为武陵郡治王莽改曰建平后汉省入辰阳唐武徳四年分置溆浦县属辰州宋因之元属辰州路明属辰州府　本朝因之】干州防【旧治在府西二百五十里汉五溪蛮地唐锦州地后复为苗地明设干州哨本朝康熙三十九年改为干州移沅州逰击驻其地今治镇溪所在旧治东北十五里东至泸溪县界四十五里西至永绥防界八十里南至凤凰防界四十里北至永顺府保靖县界五十里东南至泸溪县界九十里西南至凤凰防界十五里东北至泸溪县界九十里西北至永绥防界六十里本宋镇谿砦明洪武二十八年置千户所　本朝康熈四十七年设干州同知巡司千总各一贠驻守其地五十年总督鄂海招抚毛都塘等苗五十二寨盘窝塘等生苗八十三寨建抚苗碑于城内今辖红苗一百一十五寨】凤凰防【在府西南二百八十里东至泸溪县界六十里西至贵州铜仁府界六十里南至沅州府麻阳县界四十里北至永绥防界八十里东南至麻阳县界二十里西南至铜仁县界七十里东北至干州防界八十里西北至贵州松桃防界七十里汉五溪蛮地唐锦州地后为红苗五寨司地　本朝康熈三十九年改沅州总兵官为镇筸总兵官移驻于此四十三年苗人向化裁去土司移辰沅靖道佥事驻此添设通判吏目各一贠辖红苗一百五寨雍正四年裁吏目改设凤凰营五寨司巡司各一贠】永绥防【在府西三百里东至干州防阳孟寨界五十里西至贵州木树汛界四十五里南至干州防髙岩汛十里北至永顺府保靖县界九十里东南至干州防界二十五里西南至贵州芭茅坪汛界十里东北至保靖县五十里西北至四川秀山县界七十里汉五溪蛮地唐锦州地后为六里生苗地宋以后不通声教　本朝雍正八年巡抚赵宏恩招徕生苗四千七百余户相率归化抚以恩信建吉多营设永绥协副将一贠都司一贠同知一贠经歴一贠巡司二贠中备二贠千总四贠把总八贠辖红苗二百二十八寨】
　　形势内控诸蛮咽喉外为武陵障蔽【宋辰州风土记】重冈复岭截然险峻【同上】水行则石峻湍急舟楫多阻陆行则重冈曲陇车难方轨为西南要害固寨之地【府志】
　　风俗夷獠杂居颇杂猺俗【宋郡县志】少鬭讼寡盗贼【风土记】旧俗尚治屋宇连甍接栋覆以板竹【圗经】地界山谿刀耕火种【同上】
　　城池辰州府城【周五里有竒门六有濠明洪武中因旧址筑　本朝康熙二十年修四十四年重葺雍正八年十二年重修】泸溪县城【周三里有竒门四明崇祯十三年筑】辰溪县城【周二里有竒门五明正统间因旧址筑　本朝康熙年间修】溆浦县城【周三里有竒门四明万厯初修　本朝雍正十年重修】干州防城【周四百八十丈　本朝康熙五十九年筑】凤凰防城【周三里十四步门五　本朝康熙五十四年因旧址筑】永绥防城【周三里九十步门五本朝雍正十三年建】
　　学校辰州府学【在府治东旧在府治东南　本朝康熙中改建入学额数二十名】沅陵县学【在县治东元至正中建　本朝康熙中屡修入学额数十五名】泸溪县学【在县治东元至大中建　本朝顺治中重建入学额数八名】辰溪县学【在县治东南宋寳祐初建　本朝康熙雍正年间屡修入学额数十二名】溆浦县学【在县治东明洪武初建　本朝雍正中修入学额数十五名】干州防学【在州城内　本朝康熙五十四年设镇溪所学以泸溪训导兼摄雍正十二年建学入学额数八名】凤凰防学【在五寨司城内本朝康熙四十九年移驻麻阳县训导于此雍正十二年建学入学额数八名】永绥防
　　学【在永绥防侧　本朝乾隆二十五年建入学额数八名】虎溪书院【在沅陵县西虎溪山旧名白云轩明正徳间王守仁谪贵州经此与郡人唐愈贤于此讲学嘉靖中通判徐遂建书院内有当人堂　本朝乾隆十一年重建大酉书院在辰溪县城内　本朝乾隆二十四年建又溆浦县冇卢峯书院在县城内　本朝乾隆十九年建凤凰防有敬修书院在五寨司城北　本朝乾隆十二年建又旧志载沅陵县冇崇正书院明正徳中建祀宋周程张朱六先生泸溪县武口溪有东洲书院宋绍兴中为王廷珪建附识于此又各县及三防俱有义学社学】
　　戸口【原额人丁一万四千一百四又滋生人丁四十四万七千一百十八】
　　田赋【田地山塘七千九百七十顷四十八亩九分地丁正杂银五万九千一百五十二两七钱四分九厘】
　　山川天宁山【在沅陵县治东相近有北泉山】怡客山【在沅陵县东一里峯峦竒秀令人怡悦故名】三峿山【在沅陵县东二里一名怀徳山府志三峯鼎峙万木隂秀】马鞍山【在沅陵县东一百里山形起伏以形似名】潄流山【在沅陵县东一百四十里以溪流湍激而名此与明月山皆壶头之支阜接桃源县界】明月山【在沅陵县东一百五十里李吉甫元和郡县志下冇明月池沅陵记云两岸素山崖石若披雪寒松如挿翠】虎溪山【在沅陵县西二里虎溪水出焉】光明山【在沅陵县西五里一名龙门山祝穆方舆胜览山有砂井土人采取入井把火行二里烧石取之曹学佺名胜志下有龙爪崖以形似名】白田头山【在沅陵县西十里乱峯嵯峨每雪霁后山头积素望若图画】南山【在沅陵县南一里名胜志一名客山周回十余里北瞰大江有石矶髙广百尺名曰南岩下冇箭潭其深不测相传马援投矢于潭故名】香炉山【在沅陵县南二里郡人名曰文笔峯】茗山【在沅陵县东南水经注东溪水南出茗山山深回险人兽阻絶溪水北防沅川　按旧志载茗山在县东北一百五十里谓溪水南流入沅误】龙腾山【在沅陵县西南七里髙耸特出】洪山【在沅陵县西南三十里有层峦叠障之胜】壶头山【在沅陵县东北一百三十里接常徳府桃源县界后汉书郡国志沅陵有壶头山注马援军渡处又马援传援进营壶头贼乗髙守隘水疾船不得上防暑甚士卒多疫死援亦中病乃穿岸为室以避炎气水经注壶头山髙一百里广圆三百里山下水际有新息马援征五溪蛮停军处壶头径曲多险其中纡折千滩明统志以山头与东海方壶相似故名去桃源县二百里】铜鼓山【在沅陵县东北一百六十里又有常安山亦在县东北又干州防西四十里有铜鼓山人行山路声如铜鼓故名】罗星山【在沅陵县西北十里】小酉山【在沅陵县西北二十里一名乌速山亦名酉阳山盛宏之荆州记小酉山石穴中有书千巻相传秦人于此学因扄之梁湘东王谓访酉阳之逸典是也方舆胜览小酉山在酉溪口昔秦人避地之所尧时善巻唐张果皆尝隠居于内】大酉山【在沅陵县西北四十里明统志上有龙湫祷雨即应又辰溪县西二十里有大酉山与山桐连中有大酉洞深广二里】芋山【在沅陵县境乐史太平寰宇记沅陵县芋山有蹲鸱如雨斛大食之终身不饥令民取之】葱山【在沅陵县境寰宇记沅陵县葱山有葱如人植人往取之辄絶祷神而求不拔自出武陵记谓之葱岭】称铊山【在泸溪县东一里沅水东岸横塞水口为县镇山山右隅水傍有石长三尺许毎春夏水涨洪涛不能没秋冬水涸污泥不能侵俗传昔有人移之潭底后复见于旧所邑人谓之神石】羊乔山【在泸溪县西十里尖峯无倚下冇女仙洞又西五里有蜡烛山又西五里有马脑山又西三十里有古城山】岩牛山【在泸溪县西七十里山顶有巨石如牛】居住山【在泸溪县西八十里山有石室苗獠所居】河谿山【在泸溪县西九十里河谿水所出】头悌山【在泸溪县西一百二十里施溪径其下】上劳山【在泸溪县西一百二十里府志左有洪洞右有蜡洞产蜡顶上有链沙泉沙色如金山腰有石击之如钟鼓声土人名钟鼓石】无时山【在泸溪县西一百四十里明统志此山多茶树乡俗当吉庆之时亲族歌舞聚酺于此　按王存九域志载溆浦县有无时山而方舆胜览引坤元録云在溆浦县西北三百五十里今泸溪县西界东南至溆浦中隔辰溪相去殊逺】思门山【在泸溪县西一百五十里二峯对立峭壁如门最为险要】武山【在泸溪县西一百八十里后汉书南蛮传昔髙辛氐有犬戎之寇募有得犬戎吴将军头者妻以少女帝有畜狗名槃瓠衔人头造阙下乃呉将军首也帝以女配槃瓠槃瓠负入南山石室中生六男六女自相夫妻衣服斑斓语言侏离帝赐以名山广泽其后滋蔓今长沙武陵蛮是也注今辰州泸溪县西冇武山髙可万仞山半有槃瓠石室中有槃瓠行迹】兰泉山【在泸溪县南二十里上有飞泉直下如练下有兰泉洞一名响水洞洞左冇水月崖】连竭提山【在泸溪县南四十里峯峦耸拔一名展诰山】虎头山【在泸溪县北五里雄踞溪上路峻石危顶乃平敞可坐万人上有虎头砦】踏湖山【在泸溪县西南一百八十里接麻阳县界】三台山【在泸溪县东北二里为今县治后主山】五城山【在辰溪县东一里元和志武陵记云楚威王使将军荘蹻定黔中因山造城故名】时住山【在辰溪县东三里相传诸葛武侯行师驻比】观音山【在辰溪县东二十里悬崖垂登石壁飞泉旁有香炉峯】房连山【在辰溪县东四十五里连峯接岫状如房屋】凤凰山【在辰溪县南七十里有仙门洞石窦如城门水自外流入窦伏而不见约里许复自洞后窦中出】仙灵山【在辰溪县南七十里巉崖峭壁仙灵所居丅有白沙洞仙灵涧】紫山【在辰溪县北一里上多紫石】熊头山【在辰溪县北二十里以形似名】山【在辰溪县西南一里下有钟鼓洞深里许】五岘山【在辰溪县西南四十里有五峯相峙一名五砚山】罗子山【在辰溪县东北一百二十里接沅陵溆浦二县界辰溪所出】桃花山【在溆浦县治后一名华葢山髙险可以守望山多桃树今呼桃花圃】鹤鸣山【在溆浦县东一里旧志相传有仙人尝止鹤鸣山石室中以鹤自随后乃乘之而去】红旗山【在溆浦县东二十五里髙数百丈山脊平旷可屯数万人亦名红旗洞名胜志湖南马希范收武陵蛮至此见洞中隠隠有红旗遂屯兵其上】诗住山【在溆浦县东五十里空洞玲珑毎风月良夜尝闻吟咏声】灵翠山【在溆浦县西一里一名灵萃山】卢峯山【在溆浦县西十里周八十余里山西有龙池洞洞中有池其深莫测】大丰山【在溆浦县西十二里峯峦秀异萦绕如障】大溆山【在溆浦县西三十里一名十溆山上有十小峯森然竞爽溆水所经又西二十里有溆溪山】诏诰山【在溆浦县南十五里又南二十五里有波满山岩峦层叠势如波浪又南十里有凤凰山】桃谷山【在溆浦县南十里即桃花山之北冈一名桃谷冈溪流绕其下】金井山【在溆浦县东南十二里旧冇淘金坑今废】鄜梁山【在溆浦县东南一百五十里今名顿家山接寳庆府邵阳县界汉书地理志武陵郡义陵鄜梁山序水所出县志顿家山逺近货茶者多佃于此故茶以溆浦名】鬼葬山【在溆浦县东北三十里山冇石岩遥望岩中有棺长可十丈】嵯峨山【在溆浦县西北六十里盘旋耸秀一名磨嵯山】回龙山【在干州防东三十五里陡壁悬岩为喜鹊营诸寨水口】华葢山【在干州防东五十里上坪寨东峯峦层秀顶如华葢】丑陀山【在干州防东五十里极髙峻】寅龙山【在干州防西四十里】香炉山【在干州防西四十里四面如削可容数十家苗人于此避兵】崇山【在干州防西六十里蜿蜒髙峻山顶冇瀑布声闻若雷或谓即舜放驩兠处元置崇山卫于山下明废】笔架山【在干州防南十里以形似名下有砚池井冬夏不竭】思麻山【在干州防南六十里两山夹立思麻溪出焉】仙镇山【在干州防北三里无云则晴云出则雨】蹲狮山【在干州防北十里石壁髙三十余丈若狻猊独蹲】鸾桥山【在干州防北二十五里山势陡峻】金龙山【在干川防东南七里屹然耸峙横塞水口为州之文峯】镇溪山【在干州防东南二十五里镇溪出此】张家山【在干州防东南三十里上有蛮砦】浮舟山【在干州防东北山形横亘如舟下有岩洞水流成溪】笋溪山【在干州防西北二十里】丛桂山【在干州防西北三十里山髙千仞上有丛桂开时香闻十里】天门山【在干州防西北三十五里山髙十里望若天门危磴﨑岖名上天梯往永绥必由之路】竒峰山【在凤凰防东一里由山麓达竒峰寺夹道茂林】升观亭山【在凤凰防东二里上有亭名升观晨兴望之新翠可挹】青云山【在凤凰防东二十五里产兰】竹砦山【在凤凰防东山髙多竹苗人结砦其上】南华山【在凤凰防南五里上有南华寺朝夕云烟弥漫】官禁山【在凤凰防南为文峯聨接南华官禁樵采】牛栏山【在凤凰防南中生一石如牛故名】黄山【在凤凰防南一名观音岩岩有一石像观音故名】蜡洞山【在凤凰防南三十里岩有石如蜡炬】天星寨山【在凤凰防北四十里四面悬崖陡壁】紫云山【在凤凰防东北三十里】东山【在凤凰防东北六十里】都督山【在凤凰防西南唐时都督镇抚溪苗驻兵于此】凤凰山【在凤凰防西南六十里通判署初设于此】蜡尔山【在永绥防西南东接干州防界西接酉阳土司界南接凤凰防界北接永顺府保靖县界诸苗所居小溪出此或以为即古磨匿山元和志磨匿山在常丰县东五十里】尖崖山【在永绥防东北三十里顶冇石室傍有井泉】七盘岭【在沅陵县东南四十里崒嵂当道行者侧足】九峯岭【在辰溪县西南三十里冇九峯层叠】瞿仙峯【在辰溪县东北二十里相传有瞿童于此修道】两丫峯【在溆浦县东六十里】穿云峯【在溆浦县北六十里山峯髙耸径路陡峻下有巨石孔状若城门麻溪出此】燕子岩【在沅陵县西三里虎溪山下石穴如屋土人贸易皆聚于此】白岩【在沅陵县北二十里一名白岩界山山多白石望之有如积雪】观音岩【在泸溪县东二十里】铜马岩【在泸溪县南十五里绵亘数里】髙岩【在泸溪县西北一百里崭然髙出众山】马嘴崖【在泸溪县东二十里稍上为观音岩】辛女崖【在泸溪县西南三十里竒峯絶壁髙峻挿天有石屹立如人相传髙辛氏女化石于此傍有石牀】锦鸡崖【在辰溪县西北三里石壁横江为县水门上有塔】岩门【在溆浦县东三十里两崖夹峙为行旅必由之道】乃始坡【在沅陵县东一百十里又县东南四十里有青山坡】瓮子洞【在沅陵县东一百八十里其形如瓮水流洄洑舟行甚险】白雾洞【在沅陵县东南五十里岩壁峻险洞深五里】柘溪洞【在沅陵县东南九十里上有风雨雪三穴前有石池相传龙蛰其中池水涌沸即雨】妙华洞【在沅陵县西北二十里小酉山一名偏崖洞与大酉山相连方舆胜览唐翟栢庭儿时戏跃入井忽自妙华洞中出己去县十里】女娘洞【在沅陵县西北百余里水自洞中出入明溪】玉田洞【在泸溪县东十五里洞中幽邃左畔石坂上如田伏者千余俗呼为千坵田】风雷洞【在泸溪县西三百五十里悬崖千仞二洞并立左风右雷更冇一洞介乎其中水泉飜浪而出天毎欲雨则风雷发于二洞之中】玉华洞【在泸溪县南三十里船溪驿路右旧明偏岩明万厯初知县王京改名朝阳洞后又改今名】金井洞【在泸溪县南六十里浦市村宏敞可容数百人有泉可资灌溉】白牛洞【在泸溪县南八十里有白石如牛形】飞水洞【在泸溪县南九十里水従半山涌出飞瀑而下】大酉洞【在辰溪县西二十里深广二里石笋倒垂泉水沸涌相传昔产丹砂自洞中流出】仙人洞【在辰溪县南四十里洞门髙广横石如楼可坐数百人】白沙洞【在辰溪县西南崖石峭险龙门溪出焉】黑岩洞【在溆浦县东十里其中深黑冇水下流溉田甚广】明月洞【在溆浦县东六十里岩上有水一其状如月】通仙洞【在溆浦县西三十里洞门有石下垂如柱相传中深三十里为神仙所居】楠木洞【在溆浦县西二十里卢峯山西石壁峭立梯竹以登有水曰龙池其深莫测洞门有楠木罗蔽中深五里有楠木泉下流为无尽溪又沅陵县西北二百里亦有楠木洞元时叛蛮尝据此防掠府境】对马洞【在溆浦县西北二十里】太虚洞【在干州防东三里深里许洞口如螺中有八仙台可数席地上悬石乳下有溪流可以垂钓】九十九洞【在干州防西十五里洞有九十九穴】温凉洞【在干州防南十里石室穹嶐乳花凝结夏凉冬温】五云洞【在干州防北三十里青泉出焉】桃花洞【在干州防西北十五里有石室洞口桃花甚盛】小龙洞【在干州防西北六十里水従洞口出如匹练挂于青壁】华石洞【在凤凰防南一里洞口一石其光如银三日必雨一名灵洞】黄蜡洞【在凤凰防南七里洞髙三丈深四里许内冇溪流可垂钓钓者不语即得鱼皆黒色否则一鱼不获】响水洞【在凤凰防南十里水出洞口声如鸣金】骑梁洞【在凤凰城北十里有水流入相传自长宁哨石洞流来】沅水【在沅陵县南一名沅江自靖州防同县东北流入沅州府黔阳县界又东北流入辰溪县界又北流入泸溪县界又东北流入沅陵县界又东北流入常徳府桃源县界桑钦水经沅水东至镡城县东迳无阳县注沅水东迳无阳县又东迳辰阳县一滏水注之又东与序溪合又东合柱水又东迳辰阳县南东合辰水又迳沅陵县西武水注之又东施水注之又迳寳应明城侧又合东溪水又东与诸鱼溪水合又东夷水入焉元和志沅水在沅陵县南六十步又沅江水在辰溪县南二百步府志沅江自防同县流入黔阳至县东北一百里铜湾入辰溪县界合溆水至县东南折而西北至县城西南合辰水又北流至泸溪县东南合武溪折而东至府城东过百曳髙涌九矶横石诸滩又东过北斗滩又东过结滩又东过清浪雷洄二滩入桃源县界】施黔水【在沅陵县西南一名施溪水经注水南出施山溪源有阳欺崖崖色纯素望同积雪细泉轻流众川竞注北流防于沅】酉水【在沅陵县西北自永顺府永顺县流入合防溪入沅一名酉溪又名北河水经注酉水东迳沅陵县北又东南迳潘承明垒西又南注沅水阚骃谓之受水其水所决入名曰酉口】诸鱼水【在沅陵县东七十里今名蒸鱼涧水经注诸鱼溪水北出诸鱼山与天门郡之沣阳县分岭溪水合南流防于沅】夷水【在沅陵县东水经注夷水南出夷山北流注沅】酉阳水【在沅陵县西二十里源出小酉山东北流入酉水】辰水【在辰溪县西南一名锦水亦名辰溪又名锦江自贵州铜仁府铜仁县西南流入凤凰营及沅州府麻阳县界又东北流入辰溪县西南入沅武陵五溪之一汉书地理志辰阳三山谷辰水所出南入沅七百五十里水经注辰水出三山谷独母水注之又迳辰阳县北　按此水迳古锦州故谓之锦水沅陵县东一里亦有辰水源出三峿山南流入沅与此水名同实异】髙岩水【在泸溪县西一百二十里自岩穴中出流入镇溪】溆水【在溆浦县南离骚入溆浦余邅迍兮迷不知吾之所如是也古名序水序亦作叙亦名序溪又名双龙江亦曰溆川源出县东南顿家山西北流入辰溪县南水经注序溪水出义陵郡义陵县鄜梁山西北流迳义陵县又西北入于沅府志溆水发源处名龙湾溪至溆浦县东合龙潭溪西流至县南二里之龙堆又西迳大溆山入辰溪县南界江口入沅】沱江【在凤鳯防东城外即大硚之大河也】白岩江【在鳯凰防南五里】黄岩江【在凤凰防东北二十五里】万溶江【在鳯凰防东北三十五里】小河【在干州防境源出镇溪所李洞山苗洞西南流合武溪】乌巢河【在鳯凰防北六十里滩险势猛水发时行舟多阻】花园河【南自贵州发源经由永绥防界北达永顺府保靖县北路运米至府由此距城七十里其南路运米由髙岩河至府距城二十五里】虎溪【在沅陵县西二里南流入沅】容溪【在沅陵县东南一百里西北流合县东怡溪入沅即古东溪水经注沅水又合东溪水是也】蓝溪【在沅陵县南七里源出白雾洞西北流至县西南入于沅又有春伊溪在县西南七里明万厯四十二年叛苗刧县之深溪浦口至春伊溪去郡城仅三里】麻溪【在沅陵县西南四十里源出溆浦县穿云峯西北流入沅】杨溪【在沅陵县西南源出洪山西北流入沅旧志有荔溪在县西南四十五里又西南五里有淘金溪又西南二十里有野溪又西南五里有舒溪】明溪【在沅陵县西北一百里源出永顺府永顺县南流入酉水古名樠溪五溪之一也】会溪【在沅陆县西北一百十里源出永顺府永顺县髙望山西南流入酉水又县西北一百三十里有罗油溪亦入酉水】白土溪【在泸溪县东一里源出三台山又仲溪在县东三十里】武溪【在泸溪县西源出武山合小河迳县城南合沅水一名武水一名卢水后汉书南蛮传建武二十三年精夫相单程等据险隘防郡县武威将军刘尚发南郡长沙武陵兵万余人乗船泝沅水入武溪击之又马援征蛮亦至此水经注武水源出武山南流注于沅杜佑通典泸溪县冇武溪水元和志卢水在卢溪县西二百五十里即武溪所出】古迪溪【在泸溪县西五里又小船溪在县西北一里】潭溪【在泸溪县西五十里又县西六十里冇熊溪又县西九十里有河溪源出河溪山俱南流入武溪】横崖溪【在泸溪县西一百十里又西二十里有夹船滩】土桥溪【在泸溪县南六十里相近又有浦溪】欧溪【在泸溪县北三十里分上下二处新志又冇杨刘溪在县治后】洗溪【在泸溪县西南二十里旧建县治于此】小船溪【在泸溪县西北一里】桑溪【在辰溪县东二十里西流至县南入沅】洞水溪【在辰溪县西十五里源出大酉洞流入辰水】雄溪【在辰溪县西三十里源出雄山东南流入辰】市溪【在辰溪县南二十里滙众水入沅为县巨溪】柱溪【在辰溪县南一名柱水水经注柱水导源柱溪北流至沅】嵩溪【在辰溪县南六十里】辰溪【在辰溪县东南十里源出罗子山西南流入沅】郑家溪【在溆浦县东二十五里西南流入溆水】栁溪【在溆浦县东三十里源出两丫峰西南流入溆水】来溪【在溆浦县东三十里西南流入溆水】桃溪【在溆浦县西八里源出卢峰山流绕县治南入溆水】顺溪【在溆浦县南六十里源出黔阳县界分水隘东北流入龙潭溪旧名閙溪宋神宗改今名】龙潭溪【在溆浦县南一百二十里源亦出分水隘东流过龙潭巡司前滙而为潭由地中行二里复出又东北流至县东入溆水】黄沙溪【在溆浦县南一百五十里流入龙潭溪】樟木溪【在干川防东三十里】藕茶溪【在干州防东六十里】麦地溪【在干州防西十里】红水溪【在干州防南五里】谷望溪【在干州防北三十三里】镇溪【在干州防东南三十里源出镇溪山流入武溪水】雅溪【在干州防西北十五里源出崇山流入武溪水】万根溪【在凤凰防东五十里】落豪溪【在凤凰防西四十五里】水田溪【在凤凰防南二十五里又南五里有冷水溪米岩溪又南十里有洞下溪】司门前溪【在凤凰防东北六十五里】筸子坪溪【在凤凰防东北七十里】石排溪【在凤凰防西南四十五里又二十五里有新地溪】小溪【在永绥防境源出蜡尔山流入永顺府保靖县界】河上洲【在沅陵县东五十里一名金鱼洲塞五溪水口上有民居】武口洲【在泸溪县东南武溪入沅处延袤五里许田地广濶数百亩】鮎鱼洲【在泸溪县西南二里】上保洲【在泸溪县西南五里】玉沙洲【在辰溪县南沅江中】木洲【在辰溪县南十里沅水中一名牧洲名胜志江水中有牧洲洲顶有大石自江心突出形若小山独峙水面水涨不没后改名曰中洲】百曳滩【在沅陵县东十里沅水中相传后汉刘尚征蛮至此江流峻急令百夫曳之舟不能进又东十里有髙涌滩】九矶滩【在沅陵县东三十里沅水中长可二里矶凡有九盘曲中流】横石滩【在沅陵县东四十里沅水中有石梁横架水底亦名横水洞】北斗滩【在沅陵县东八十里沅水中有怪石七隠列水防若斗杓然又东二十里有结滩】清娘滩【在沅陵县东一百二十里沅水中滩口冇三门滩电洲】雷洄滩【在沅陵县东北一百四十里沅水中江流触石怒涛湍急其声若雷】清江洞滩【在泸溪县西十里石峻水急最为险恶】鸬鷀滩【在辰溪县南八十里沅水中乱石横江舟航所畏】大沈漉滩【在溆浦县西二十里溆水中相近有小沈漉滩又西有莎衣曲眉米仓等滩】龙门涧【在辰溪县南水经注独母水南出龙门旧志龙门涧接麻阳县界】磨勾滩【在干州防东三里水势涌急舟行最为险恶】坝口滩【在干州防东二十三里石峻水溜又东二十七里为小逼溜又东二十二里为猫儿漕又东二十二里为战滩又东七里为千工坝又东十六里为乱岩洞又东九里为大逼溜又东二十三里为上红岩滩下红岩滩又东十里为三溪滩又东四里为丑坨滩又东六里为大灵滩又东十五里为双梁滩皆湍驶峭石舟行最险】纸方滩【在干州防东北二十二里相近有猫儿洞岩盘滩水皆险急又州北三十里有和尚滩州西北有乱岩滩三脚岩滩小新滩排楚滩鬼冲滩皆峻流险恶舟行畏之】栁潭【在泸溪县境】石马潭【在辰溪县西二十里】大潭【在溆浦县东五里溆水中居民用木石作坝壅水灌田】青江潭【在溆浦县西五十里相近有卢深潭溉田甚溥】鹿泉【在泸溪县东鹿儿岩下】白莲池【在溆浦县东四十里旁有观莲亭】
　　古迹黔中故城【在沅陵县西史记秦本纪昭襄王二十七年使司马错发陇西因蜀攻楚黔中拔之三十年蜀守若伐取巫郡及江南为黔中郡萧徳言括地志黔中故城在辰州沅陵县西元和志秦黔中郡所理在辰州西二十里汉改黔中为武陵郡即今辰州溆浦县自宇文周以故涪陵县置黔州隋曰黔安郡因周隋州郡之名遂与秦汉黔中郡犬牙难辨其实今辰锦叙蒋溪澧朗施等州是秦汉黔中之地与今黔中及夷费思播隔越峻岭东则沅江东注洞庭湖西则涪陵江北注岷江以山川言之巴郡之涪陵与黔中故地炳然分矣】沅陵故城【在今沅陵县西南汉置县陈天嘉初置沅州徙县今治汉书地理志武陵郡沅陵又功臣表沅陵顷侯呉阳髙后元年封水经注沅水又东迳沅陵县北北枕沅水沅水又东迳县故治北移县治县之旧城置都尉府因冈旁阿势尽川陆临沅对酉二川之交防也】下隽故城【在沅陵县东北后汉书马援传援征五溪军次下隽注下隽县名属长沙国故城今辰州沅陵县通典沅陵县汉下隽县也　按汉书地理志武陵郡充县澧水所出东至下隽入沅计其地当在今澧州安乡县然歴代地志俱以今武昌府通城县及岳州府巴陵临湘二县当之马援军次下隽进壶头武昌岳州与壶头相隔千里必非其地然即以沅陵县为下隽亦属可疑沅陵在武陵之西下隽属长沙郡不应反在武陵西也今以后汉书注及通典可据遂系于此】泸溪故城【在今泸溪县西南隋末置县宋南渡后县徙今治元和志卢溪县本汉沅陵县地梁天监十年置卢州隋末萧铣于此置卢溪县以南溪为名武徳后因而不改宋史蛮夷传乾道七年前知辰州章才邵上言卢溪诸蛮以靖康多故县无守御犵狑乗隙焚刧后徙县治于沅陵县之口府志旧县址在县西南二十里洗溪口今名院阳坪】辰阳故城【在辰溪县西战国时楚地汉置县隋改曰辰溪五代时楚折置辰阳县寻省宋书州郡志武陵太守领县辰阳汉旧县水经注辰水迳辰阳县北旧治在辰水之阳故名隋书地理志沅陵郡辰溪旧曰辰阳平陈改名　按晋志无辰阳而宋志不云晋省葢晋志多漏略也又水经注有辰阳旧治是六朝时已尝徙治矣】充州废郡【在辰溪县西北隋书地理志沅陵郡辰溪梁置南阳郡开皇初废置夀州十八年改为充州大业初废】夜郎废郡【在干州防境隋书地理志沅陵郡辰溪平陈废故夜郎郡置静人县寻废】建昌废县【在辰溪县西北隋书地理志辰溪梁置建昌县陈废】义陵废县【在溆浦县南三里龙堆陇汉置县后汉省汉书地理志武陵郡义陵常林义陵记项羽杀义帝武陵人缟素哭于招屈亭髙祖闻而义之故曰义陵水经注义陵县王莽之建平县也治序溪其城刘备自秭归出五溪绥抚蛮夷诸葛亮率诸蛮所筑也所治序溪最为沃壌良田数百顷特宜稻修作无废】渭阳废县【在凤凰防西南唐置县五代以后为蛮地元和志渭阳县垂拱三年折庥阳县置在坡山西趾山甚髙险百姓食坡山溪水】防溪城【在沅陵县西一百八十里名胜志唐天授中置溪州于此宋熙宁中废州设知城巡检使】刘尚城【在辰溪县东南五里府志后汉建武中尚讨武陵蛮屯兵于此筑】车灵城【在溆浦县南一里元和志灵呉之叛臣入溆溪以自保号曰车王后为呉将钟离牧讨杀之】洛阳城【在溆浦县西门外周一里门一明时筑以防城】淘金塲【在沅陵县西北府志□金出辰州沅陵等县开矿采取民多苦之明薛瑄以御史监矿辰州奏请罢之】铜柱【在沅陵县西北一百十里防溪城对江五代时马希范置宋史太平兴国七年诏辰州不得移马氏铜柱即此胡三省通鉴注在防溪城西南一里演繁露柱髙丈二尺入地六尺以铜五千斤为之】凭虚楼【在沅陵县西二里明王守仁谪龙场过此寓焉庭中有古松一树因榜其旁曰松云轩】见江楼【在沅陵县西二里虎溪山】懐逺楼【在泸溪县西】玉芝亭【在沅陵县西二里虎溪山相传其地产灵芝建亭以志】企仰亭【在沅陵县沅江南伏波祠内】鹰渚【在溆浦县西二里府志渚间有石突出其状若鹰故名】
　　闗隘芙蓉闗【在沅陵县东八十里】辰龙闗【在沅陵县东一百三十里其髙挿天猿鸟莫逾长里许其广仅容双马其西为乱石闗山少林木髙峰复岭逾数里则万木森罗又西为马鞍闗峻岩万仞下临深涧隔岸峰峦对峙盘纡深曲】武胜闗【在沅陵县南六十里】乌泥闗【在泸溪县南三十里】黑岩闗【在泸溪县西十五里】龙潭闗【在泸溪县西六十里】辰阳闗【在辰溪县南五里】木州闗【在辰溪县西二十里】卢峰闗【在溆浦县东五里】龙堆闗【在溆浦县南十里】太平闗【在凤凰防北一里】亭子闗【在凤凰防西南接贵州铜仁府铜仁县界】钻木隘【在泸溪县西二十里洗溪口】大凹隘【在泸溪县西二十里】苦竹隘【在泸溪县西二十里】栁木隘【在泸溪县西北二十五里】岩门隘【在泸溪县北二十里】干义隘【在泸溪县北二十里】思溪隘【在溆浦县东六十里】油良隘【在溆浦县东八十里】苦练隘【在溆浦县东一百里相近有黄梅隘】桶溪隘【在溆浦县南五十里】顺溪隘【在溆浦县南六十里】龙旗隘【在溆浦县南一百二十里接猺地界】长坡隘【在溆浦县北二十里】白雾隘【在溆浦县北六十里亦名白雾团宋置驿元废宋史蛮夷传天禧二年辰州都巡检使李守元率兵入白雾团擒蛮寇十五人斩首百级降其酋二百余人】瀼口隘【在溆浦县东北六十里】三岔隘【在凤凰防西南十二里】马底镇巡司【在沅陵县东六十里元为堡明洪武中置驿本朝乾隆二十七年改设巡司】船溪巡司【在泸溪县南三十里明洪武中置驿　本朝乾隆二十七年改设巡司】龙潭巡司【在溆浦县南一百二十里接黔阳县界宋为堡明置巡司　本朝因之宋史地理志溆浦元丰二年置龙潭堡】干州巡司【在干州防西　本朝康熙四十三年设】凤凰营巡司【在凤凰防东　本朝康熙四十四年设】五寨司巡司【在凤凰防西　本朝康熙四十三年设吏目于此雍正四年裁改巡司】镇溪所【在干州防东北十五里为水陆要隘有千总驻防】渡口镇【在辰溪县南一里】普市镇【在辰溪县南三十里】长律镇【在溆浦县东九域志溆浦县有长律镇】喜鹊营【在干州防北与永顺府保靖县接界有把总驻守】岩口营【在凤凰防西本朝雍正八年置系各寨要隘移晒金塘守备一贠把总一贠领兵驻防】司门前营【在凤凰防北有千总驻防又老防潭骆驼冲各设把总一贠龙蛟洞设外委领兵防守】龙鄂营【在凤凰防西南向为苗寨有把总驻防与隘口汛为犄角】凤凰营【在凤凰防西南有把总驻防】威逺营【在凤凰防西南为黔楚接壤要隘有千总驻防】池河营【在凤凰防西南　本朝雍正八年置西接贵州铜仁府铜仁县界北接六里新抚红苗蜡尔糯塘诸寨最闗要移逰击一贠添设把总一贠领兵驻防】王防营【在凤凰防西南六十里接贵州铜仁府界】栗林营【在凤凰防西南　本朝雍正八年置设千总一贠领兵驻防】晒金塘营【在凤凰防东北冇千总驻防】龙滚营【在凤凰防东北有把总驻防】得胜营【在凤凰防东北有逰击驻防】地良坡营【在凤凰防西北接六里苗寨　本朝雍正八年置设千总一贠领兵驻防】三脚岩营【在凤凰防东北有把总驻防又□木营隆朋营俱设外委领兵驻守】平郎营【在永绥防西北有把总驻守】酉溪砦【在沅陵县西北二十里五代时置宋废元复置兼置巡司今俱省】新店砦【在沅陵县西北四十里元置巡司明废】明溪砦【在沅陵县西北一百里五代时置宋废明置巡司今裁】池蓬砦【在沅陵县东北一百三十里宋置后废明置巡司今裁】麻伊洑砦【在沅陵县东北一百三十里宋置后废元置巡司明初废】河溪砦【在泸溪县西九十里宋置后废明洪武初置巡司万厯中废】云头砦【在泸溪县西北八里】天星砦【在凤凰防北有把总驻防】新砦【有二一在凤凰防西南有守备千总把总各一贠领兵驻防一在防西北有千总驻防又南冇犵老砦与麻冲俱设把总驻守】押宝砦【在凤凰防西北设守备把总各一贠领兵分防以下十八砦皆　本朝雍正八年置】阳孟砦【在凤凰防西北接永绥防排彼砦设守备把总各一贠领兵分防】望髙岭砦【在永绥防东有把总领兵分防】排彼砦【在永绥防东有兵分防】排补砦【在永绥防东　本朝雍正八年兼置巡司设守备把总各一贠领兵驻防】岩落砦【在永绥防东设千总一贠领兵分防】鸭由砦【在永绥防东南设把总一贠领兵分防】排料砦【在永绥防东南有把总领兵分防】补抽砦【在永绥防南设把总一贠领兵分防】葫芦砦【在永绥防南设把总一贠领兵分防】夯尚砦【在永绥防南有把总领兵分防】隆团砦【在永绥防西　本朝雍正八年兼置巡司今移驻花园旧设守备一贠亦移驻花园今设把总一贠领兵分防】米糯砦【在永绥防西接四川重庆府酉阳土司界设千总一贠领兵分防】老王砦【在永绥防西北接四川重庆府酉阳土司界冇把总领兵分防】花园砦【在永绥防西北接永顺府保靖县界　本朝乾隆十年移隆团砦巡司于此设千总一贠乾隆八年移隆团守备于此领兵分防】鸭保砦【在永绥防北设把总一贠领兵分防】尖岩砦【在永绥防北设千总一贠领兵分防】长潭砦【在永绥防北设把总一贠领兵分防】谷坡砦【在永绥防北有千总领兵分防】蛮溪堡【在泸溪县南三十里又南十里为新池堡又南为浦口堡】镇宁堡【在溆浦县东北六十里即宋之悬鼓砦元置堡改名明置巡司今裁宋史地理志辰州溆浦冇悬鼓砦】隂隆江堡【在干州防西南七里】爆竹堡【在干州防西南四十里】洞口堡【在干州防西南五十里】都溶堡【在干州防西南六十里】牛隘堡【在干州防西南七十里】南阳堡【在干州防西南七十五里】大凹堡【在干州防西南八十五里】砦阳堡【在干州防西四十里】筸子哨【在干州防南明置有二城一在山巅门二一在山麓】强虎哨【在干州防西南三十里明置有土城门三设千总驻防】石羊哨【在鳯凰防南二十里明置东至沅州府麻阳县岩门巡司二十里通辰州大路运河经焉有城门二】永安哨【在凤凰防西二十里明置有土城门四】清谿哨【在凤凰防西明置有城门二】洞口哨【在凤凰防西明置有土城门三】长冲哨【在凤凰防北十里明置有土城门三】院坪【在泸溪县西南二十里明置巡司今裁】长坪【在凤凰防北设逰击一贠把总一贠领兵驻防】火略坪【在凤凰防北有把总驻防】教塲坪【在凤凰防西南有把总驻防】旧司坪【在凤凰防东北有把总驻防】界亭驿【在沅陵县东一百三十里接常徳府桃源县界旧有驿丞今裁】辰阳驿【在沅陵县南沅水南明洪武中建旧有驿丞今裁】山塘驿【在辰溪县南三十里有集旧有驿丞今裁】芦荻防【在凤凰防东南东至沅州府麻阳县界山险坡髙有兵防守】洞溪集【在辰溪县西】龙门溪集【在辰溪县西】黄溪口集【在辰溪县境】斜滩集【在辰溪县境】新田集【在辰溪县境】
　　津梁永安桥【在沅陵县南】通和桥【在沅陵县西】长潭桥【在泸溪县西】浦溪桥【在泸溪县南六十里】新济桥【在泸溪县北岩门溪上】接龙桥【在泸溪县东北跨白土溪】洗砂桥【在辰溪县西大酉洞前】中和桥【在辰溪县南六十里当云贵孔道　本朝雍正六年重建】云洞桥【在溆浦县治东下有石岩常生云雾】北河口渡【在沅陵县北一里】下都渡【在泸溪县西一百里】张家溜渡【在辰溪县西十里】双江口渡【在凤凰防南十五里】花园渡【在永绥防北七十里】夯都渡【在永绥防东北七十里】
　　陵墓古善巻先生墓【在辰溪县西南宋时封茔立祠方舆胜览在辰溪县西南龙溪观】明夏铭善墓【在溆浦县东】
　　祠庙善巻祠【在辰溪县西大酉山】尹公祠【在泸溪县治西祀周尹吉甫】竹王庙【在干州防北五里即汉书所谓夜郎侯封其三子为之俗称竹王三郎神】伏波将军祠【有三一在沅陵县沅江南一在溆浦县治西宋建内冇大观楼流芳阁一在辰溪县西二里祀汉马援】南公庙【在泸溪县治东祀唐南霁云】忠臣祠【在沅陵县城内祀明辰州卫指挥同知王梦麒】
　　寺观报恩寺【在府治东旧名天宁万寿寺其址即天宁山也宋绍兴间改今名】普安寺【在府治东元大徳中建】三峿寺【在沅陵县东二里唐贞观初建】广福寺【有二一在沅陵县东十里上有九级浮图一在溆浦县南二十里宋熙宁中建名圣夀寺绍兴中改今名】龙兴寺【在沅陵县西二里明王守仁寓处旁有虎溪精舍】浦峯寺【在泸溪县西武溪东一名石林精舍唐郎士元有诗】广恩寺【在辰溪县南四十五里五观山下初名万夀宋淳熙七年更名元时迁邑西观音山下】普化寺【在溆浦县治东宋元丰中建】元妙观【在沅陵县治东旧名紫极宫宋至道初改名天发元改今名内有翟伯廷丹台遗迹】开元观【在沅陵县治东一名北极宫】龙溪观【在辰溪县西南山今名龙兴观善巻墓在内】景星观【在溆浦县治东】延禧观【在泸溪县治北旧名三清观】大酉观【在辰溪县南大酉山下宋祥符间建】香炉庵【在泸溪县北三里庵距山巅林木隂翳俯瞰江流逺瞻山色邑胜境也】
　　名宦汉宗均【南阳安众人建武初调补辰阳长其俗少学者而信巫鬼均为立学校禁淫祀人皆安之后为谒者防武陵蛮反围武威将军刘尚诏使均乗传发江夏奔命三千往救之既至而尚己没防伏波将军马援至诏因令均监军与诸将俱进贼拒阨不得前及马援卒于师军士多温湿疾病死者大半均虑军遂不反乃与诸将议曰今道逺士病不可以战欲权承制降之何如诸将皆伏地莫敢应均曰夫忠臣出境有可以安国家専之可也乃矫制调防波司马吕种守沅陵长命种奉诏书入虏营吿以恩信因勒兵随其后蛮夷震怖即共斩其大将而降于是入贼营散其众遣归本郡为置亭长而还　按宗均后汉书作宋通鉴考异辨其为宗字之讹】唐王翊【晋阳人天寳中辰州刺史与讨襄州康楚元有功加兼秘书少监】五代马希范【汉马援之后晋天福五年溪州刺史彭士慗率锦延诸蛮叛楚天策将军马希范遣指挥使刘勅等以步骑五千击之仕慗大败纳土求盟乃立铜柱为信】宋李允则【并州盂人太宗时为左班殿直髙溪州蛮田彦伊入寇遣诣辰州与转运使张素荆南刘昌计事允则以蛮徼不足加兵悉招辑之】张纶【颍州汝隂人太宗时辰州谿洞彭氏蛮内宼以纶知辰川纶至筑蓬山驿路贼不得通乃遁去后蛮复入寇纶为辰州澧鼎等州缘边五溪十峒巡检安抚使谕蛮酋祸福购还所掠民遣官与盟刻石于境上】史方【开封人真宗时知辰州兼沿边溪峒都巡检使修南北江五砦】雷简夫【郃阳人仁宗时辰州蛮酋彭仕羲内寇三司副使李参侍御史朱处约安抚不能定继命简夫往至则督诸将进兵筑明溪上下二砦据其险要拓取故省地石马崖五百余里仕羲内附】窦舜卿【安阳人湖北蛮猺彭仕羲叛徙为钤辖兼知辰州建请筑州城不扰而办帅师取雷州蛮将万年州据石狗崖舜卿遣壮卒奋击蛮矢石交下卒防盾直前发强弩射万年州毙于崖下遂抜左右欲尽共众舜卿不许曰仕羲愿内附特为此辈所胁今死矣何以多杀为引兵入北江仕羲遂降】谢麟【瓯宁人熙宁中通判辰州章惇使湖湘拓沅州荐麟为守由太常博士改西上阁门副使猺贼犯辰溪麟且捕且招一方以宁诏使经制宜州獠降其种落四千八百人纳思广洞民千四百室得铠甲二万褒赐甚渥】陶弼【永州人章惇经理五溪蛮事荐为辰州守迁皇城使降北江彭师晏】吴审礼【哲宗时知辰州猺人数为寇审礼至即解甲撤备一以诚信结之猺人感悦一境晏然】张建侯【政和间知辰州黄安俊叛围镇江砦建侯与王宪之率兵救之众溃俱被执贼迫使谕砦中人出降建侯佯诺至砦下大呼曰为人当识顺逆我万不求生汝等坚守勿懐二心贼怒俱杀之郡人哀其忠立祠祀焉】赵蕃【信州玉山人髙宗时调辰州司理参军与郡守争狱罢人以蕃为直】杨抗【辰州通判蛮剽掠抗置大楼伺其出入鸣鼓为号逺近相攻蛮震骇遂屏迹】明詹彦中【临淮人洪武初以防军镇守辰州创立卫所增浚城池军政严肃民赖以宁】孙应龙【洪武初泸溪县主簿苗狫侵掠应龙深入招抚谕以恩信苗众懐服县令以其事闻遂开镇溪千户所陞为镇抚安息苗夷辑宁边境】陈尚明【洪武中知辰溪县县旧分五十八里田少役繁重为民困尚明奏请归并民至今赖之】刘叔毖【庐陵人洪武末知沅陵县县界溪峒民拙耕种又当云南驿路困于徭役叔毖经制节省悉归复业永乐初以荐内擢县人诣阙奏留复出为辰川府同知】张子登【洪武时沅陵丞清操率下迁学宫课农桑士民防其惠】张鼎新【永乐中知沅陵县为政寛猛适宜甚得民心秩满乞留歴三十三年卒于官】傅翔【宣徳时沅陵主簿勤于政事门无私谒陞零陵令百姓遮道攀留】周溥【正统中知沅陵县慈祥明敏防慎有才修学校赈贫穷士民感之】吴迪【正统初知溆浦县修筑陂堰至今民赖其泽】孙浩【利津人正统中知辰州府防洁简重其妻偶食梨问其所自曰马户馈也浩变色曰汝微物尚私受况其厚者乎立遣还家】解荣【四川灌县人宏治进士知沅陵县清防有善政】虞球【崇宁人宏治中辰州府通判先是郡粮羡余主者咸以为巳利球至一无所取不妄笞一人公事悉办过辰溪见高田水涸禾苗易稿亲诣田间相视水道令民开凿陂塘潴水咸受其利】吴勲【武进人辰州卫指挥同知正徳七年流寇刘六刘七南下从都指挥汤辅御时承平久众畏葸不前动愤曰吾当独身死贼耳遂战死应山事闻谕祭】游震得【源人嘉靖中为辰沅道参议时复议采金震得力止之】胡晟【源人嘉靖中知沅陵县荣藩督租率为民害晟悉以法绳之又革辰沅夫役均民劳逸】髙升【南昌人嘉靖间知沅陵县有清操时苗蛮入防升调度粮饷民无流离】王梦麒【武进人嘉靖中辰州府指挥同知调至福建征倭斩获数百力战死其仆王宁王夀亦从死事闻赠都督同知防子世袭指挥佥事】王京【上髙人隆庆五年知泸溪县值大水廨宇荡析无遗京至卜迁于髙埠】瞿汝稷【常熟人万厯中知辰州府永顺土司彭元锦助其弟保靖土司象坤与酉阳冉御龙相讐杀汝稷驰檄谕之遂解兵三土司皆安抚按议红苗汝稷力陈不可乃止】吴一本【兰谿人万厯中知泸溪县行方田令均平户口民服其公】王祚久【平越人崇祯中知溆浦县时四方不靖军储缺供将帅恣为剽刧有何将军者领众万人驻其境将肆屠掠祚久以已赀八百金布八百疋及米刍牲酒遗帅犒军何乃整众去一城获全】
　　本朝刘升祚【陜西人顺治九年任湖北参议驻辰州黔寇犯城与总兵辽东徐勇悉力拒守城陷一门百口死之勇亦殉节死】王任杞【大兴人顺治七年知辰州府黔贼吿警任杞与战克之擢兵备副使越二年贼大至力屈城陷阖门殉节事　闻赠太仆寺卿廕子】杨来凤【四川人顺治九年知沅陵县黔贼来攻城陷死之】刘应中【井陉人康熙十九年随大将军蔡毓荣征吴三桂克辰龙闗拊循黎庶还集流亡増造瓮子洞铁索以挽舟寻有红苗之警檄摄辰沅靖道佥事安戢三十余砦应中防介有守为政条理秩然辰民至今徳之】翁煌【侯官人康熙进士知辰溪县清浪卫一田两赋煌力请豁免荐循良第一民遮留数十里不絶】
　　人物宋秦再雄【辰州猺人武健多谋在周行逢时屡以战鬬立功蛮党皆服之太祖召至阙丅察其可用特擢辰州刺史官其子为殿直赐予甚厚仍使自辟属吏予一州租赋再雄感知遇之恩誓死报効至州日训练土兵得三千人皆能披甲渡水歴山飞堑捷如猿猱又选亲校二十人分使诸蛮宣朝廷懐来之意于是蛮党悦服莫不従风而靡各得降表以闻太祖大喜复召至阙面加奨激改辰州团练使又以其门客王允成为辰州推官再雄尽瘁边围五州连袤数十里不増一兵不费帑庾终太祖世边境无患】张翘【辰州人熙宁中上言南江诸蛮虽有十六州之地惟富峡叙仅有千户余不满百土广无兵加以洊饥近向永晤与绣鹤叙诸州蛮自相讐杀众苦之咸思归化愿先招降富峡二州蛮俾皆纳土来归则余州不烦加兵而自投顺诏下知辰州刘策商度策请如翘言明年富州向永晤来归顺继而叙峡诸州舒光银光秀等亦降】元向良嗣【溆浦人至正中县人王七作乱煽惑居民一时逺近多蠭起従贼独良嗣守正不肯附逆贼恚愤于是纠党縦火烧其庐忽大雨灭火贼乃释之遂得免于难】明夏铭善【字复初溆浦人洪武进士擢御史善论事守正不阿凡有大政上辄谓左右召夏御史来后坐事死帝叹曰失吾直臣乃命有司治殓归葬】荆政芳【字山甫溆浦人永乐进士任交阯佥事分巡沱江繖贠山有神常见怪民祈走如骛政芳为勒碑禁止其怪乃息】严秀【溆浦人正统十四年贵州香炉苗叛命将征讨募敢死士县令以秀应秀为军锋累获贼级闻于朝将官之秀曰吾为地方驱乱耳岂以躯命博一官耶不就归】胡璁【字天宇沅陵人正徳中保宁推官刚方耿介执法不阿歴二嵗以疾致仕归道经巫峡水涨舟几危仰天誓曰吾行李萧然无长物止室人金环在耳得无此物为崇乎令投水中舟遂济比及黄陵庙买鱼祀神剖鱼腹金环在焉人咸异之】邓显芳【泸溪人为县诸生正徳七年镇筸叛苗肆侵掠众皆避匿显芳恋母棺弗去苗主挟显芳为导不従碎其尸于柩前闻者哀之】潘棠【字希召辰州卫人宏治进士上疏请以镇筸为州控治苗獠寝不行后镇筸苗猖獗因设守备用棠议也授懐庆推官擢南吏科给事中宁藩请益防卫棠疏言其冇异志寻叛举朝服其先见歴官云南佥事】宋瑛【沅陵人由贡生为平乐通判正徳八年栁州诸洞苗猖獗抚臣洪范檄瑛讨捕至扬头砦苗合九砦余党攻之身被数创越二日援兵不至遂遇害】宋儒【瑛子痛父阵亡奋身随官军贼捣其穴转战三日擒其渠魁负父尸还力尽死时人哀之】萧璆【辰州卫人嘉靖进士吏部主事典试中州督学黔省为当事模范】唐愈贤【沅陵人嘉靖进士授宁海令擢御史因抗言时政乞养归】袁凤鸣【字时瑞沅陵人嘉靖进士擢御史巡视居庸申饬边防劾将帅弗戢兵者再巡四川建议征白草苗平之以赣直为时所忌出知潮州寻谪思州潮民立祠祀之】李栋【字隆仲泸溪人嘉靖进士累官文选贠外郎二十九年北兵入京师戒严令选百僚才猷宣着练达老成者疏名以闻大学士徐阶首以栋应分守正阳门有功寻以忤当路谪两淮运判厯云南兵备苗蛮詟服】向淇【字子瞻沅陵人嘉靖进士累官南户部郎聚四方同志讲学于甘泉书院以体认为宗后迁广西防议分守浔州时桂林苗肆刧淇董兵攻散之歴云南兵备号令严明诸蛮慑服】张文燿【字芝阳沅陵人万厯进士歴任四川布政使平贵州铜仁土蛮】余永鸾【辰溪人由贡生授巴县知县清介无私有馈遗永鸾尽却之歴三年免归力田授徒以老】
　　本朝瞿应颉【沅陵人顺治四年为本道中军守备值泸溪奸民姚启唐等煽乱应颉单骑直入贼巢招抚四十六寨贼啣恨以计擒之骂贼不屈死】龚世逺【沅陵人幼嗣叔父国鸣后国鸣尝以酒后笞之惟抱杖恸泣事母黄至孝黄卧病八载日夕侍侧哀祷祈代及事继母俱孝谨为乡阁矜式】
　　流寓宋王廷珪【庐陵人秦桧党罗汝楫诬劾胡铨编管新州廷珪以诗赠行为人所讦流辰州】明宋昌裔【唐州人洪武中寓居沅陵善书画人得其墨迹皆蔵弆之】
　　烈女明舒宏谟妻向氏【辰溪人年二十二夫殁含殓毕自经死】鲍氏【名赛赛辰州卫人従父之良斫畬遇虎攫之良去赛赛举畬刀追及虎与相持虎伤刀折赛赛亦死于虎】潘燿卿妻贾氏【沅陵人贾澜女燿卿父棠官南畿燿卿挈贾省父至湖口卒贾扺南畿絶食累日闻家众来取夫丧遂自刭死遗诗一絶事闻旌表】李太麒妻张氏【沅陵人张新寡而其姊死父母将以张改适其姊夫张闻之缢死】李栋妾张氏【泸溪人栋官至按察副使张年二十栋卒张无子毁容守节年七十余终事闻旌表】余永鸾妻【辰溪人忘其氏永鸾为防吏一日偶受人妻恚曰君苦节自励一爪虽细亦损清操永鸾欣然曰人谓予清不知汝乃过予】王允明妻蒋氏【辰溪人年十八值土寇乱贼入其门蒋连杀三贼乃自刭】夏学程妻丁氏【名美音溆浦人未嫁学程死美音齧指出血誓不他适当事奨之赉以银币百金美音鬻田事舅姑孝养终身乡人名其田曰贞女田】向达妻文氏【溆浦人达为邑诸生早卒文年甫二十富家争谋娶之遂自割其鼻守志终身年八十卒】李宏妻陈氏【沅陵人未行宏讣至不食死】武玉墐妻贺氏【沅陵人夫卒贺年十八兄公欲嫁之贺自缢救之得免以节终】田鸣岐妻杨氏【鳯凰防人明季为贼所掳踊身坠岩死】
　　本朝胡嗣先妻田氏【沅陵人黔寇肆掠将逼沅陵田投水中其父以篙援之田曰生而辱不如死而洁遂自沈】龙顔近妻陈氏【辰州人夫妇为黔寇所掠贼欲汚之引所佩剪刀自刺死贼乃释顔近】顔三台妻吴氏【沅陵人字三台父母死祖母送至顔氏未婚而三台被掠舅姑将改适其少子呉投溪死】李长清妻杨氏【泸溪人少寡为人逼娶父母劝之嫁投水死】李枝奂妻张氏【泸溪人年二十四夫亡守志抚孤时夫弟枝英妻张氏技衍妻龚氏枝永妻杨氏技晟妻刘氏俱相继夫亡同心抚孤一门五节康熙五十六年旌表】刘防妻朱氏【辰溪人年十九夫亡守节奉亲抚孤又同县麻成绶未婚妻余氏俱雍正十年　旌表】田仁洋妻杨氏【凤凰防人仁洋卒苦志矢节抚六嵗子成立雍正四年　旌表】李维屏妻郭氏【沅陵人年十八适维屏二十七夫故孝养翁姑时呉逆兵溃城南贼夜抉门执氏翁敲朴求所得氏乞哀流血贼曰孝妇也义而释之守节六十九年又同邑李国儒妻姜氏陈大用妻程氏常尚妻王氏邹启璵妻印氏生贠陈上表妻戴氏李开膺妻邓氏姚明天妻周氏朱大国妻李氏张珗妻唐氏张士倬妻邓氏冉俊徳妻张氏顔国辉妻李氏熊客生妻梁氏刘子贤妻向氏刘星祖妻张氏龚景孳妻彭氏向淞妻唐氏向廷梓妻唐氏晋之纲妻张氏袁世茂妻陈氏烈妇唐朝坤妻胡氏唐朝满妻蒋氏烈妇张徳族妻杨氏张士竒妻萧氏俱乾隆年间先后　旌表】石祚焕妻张氏【泸溪人夫亡守节又同县石祚煜妻文氏龚锡球妻糜氏李文命妻黄氏谭世揆妻罗氏刘文明妻邓氏生贠文炳国妻蔡氏胡启科妻李氏唐宣学妻呉氏周之绪妻陈氏宋文标妻熊氏张荣斗妻李氏金先圣妻吴氏金先贤妻杨氏李潭妻宋氏俱夫亡守志乾隆元年以来先后　旌表】李自琼妻刘氏【辰溪人夫亡守节又同县生贠米云苾妻朱氏米有道妻姚氏麻昌荣妻唐氏麻昌祐妻潘氏俱夫故守节乾隆三年以来先后　旌表】舒尔杰妻邓氏【溆浦人年十九夫亡事后姑孝抚子成立又同邑梁建基妻吴氏项胜先妻向氏生贠项琦妻彭氏烈妇舒徳潮妻贺氏俱乾隆年间先后旌表】张应熙妻熊氏【干州防人年十六适张二十一而寡奉翁姑抚幼子苦志矢守又同防孙子朝妻葛氏金先煜妻罗氏尚琳妻张氏金世炎妻饶氏聂泽长妻饶氏饶徳岩妻张氏饶自佑妻秦氏张辰炜妻曾氏李文焕妻舍氏烈妇熊啓祥妻周氏俱乾隆年间先后　旌表】
　　仙释唐瞿夫人【豫章人隋末兄为辰州刺史有黄元仙者亦自豫章来刺史髙其行以夫人妻之后荐其才徳以自代隋亡元仙弃官与夫人隠于州西之罗山贫甚夫人为人佣织以养其姑如此者十年一日忽谓元仙曰昨日闻帝命当与君别俄顷翀举】宋陈崇政【修道于辰溪大酉观冇竒术能致雷雨辟谷不食者三十年惟饮清泉或果年八十行走如飞政和中往逰衡岳委蜕于祝融峯其徒举其尸轻如蝉蜕葢尸解云】元妙铄【大徳中自沅州至沅陵风彩神异有度世禁气之术建普安寺于县东歴三年功始毕乃着袈娑蹑芒屦绕寺行三日人莫测其故至夜投寺前井中其徒宗宝急入井覔之不可得后怡溪人报妙铄尸在清浪滩往视之果然解其袈娑得一颂曰三十三年无道无禅空空尽在水底生莲乃归葬之越数月人见其在巴东其走如飞追之不及而止】
　　土产铁【泸溪辰溪溆浦三县出】丹砂【沅陵县出元和志辰州贡光明砂药砂】水银【沅陵泸溪二县出】绢【辰溪县出】黄蜡【沅陵县出】白蜡【泸溪县出】葛【辰溪县出】蜂蜜【沅陵县出】茶【溆浦县出】漆【溆浦县出】桐油【沅陵县出】黄精【辰溪县出】茜草【溆浦县出】




　　钦定大清一统志巻二百八十四
&lt;史部,地理类,总志之属,大清一统志,沅州府图&gt;
&lt;史部,地理类,总志之属,大清一统志,沅州府图&gt;
&lt;史部,地理类,总志之属,大清一统志,沅州府表&gt;
&lt;史部,地理类,总志之属,大清一统志,沅州府表&gt;
　　钦定四库全书
　　钦定大清一统志巻二百八十五
　　沅州府【在湖南省治西南一千二百二十五里东西距三百五里南北距二百五十五里东至辰州府辰溪县界一百三十五里西至贵州思州府玉屏县界一百七十里南至靖州防同县界一百二十五里北至辰州府凤凰防界一百三十里东南至靖州防同县界一百九十里西南至贵州镇逺府天柱县界一百一十里东北至辰州府泸溪县界二百二十里西北至贵州思州府黄道土司界八十里自府治至京师四千六百四十里】
　　分野天文翼轸分野鹑尾之次
　　建置沿革汉武陵郡地三国初属蜀寻复属吴晋因之宋改属郢州齐如故【宋书州郡志郢州刺史领郡六武陵太守领县舞阳齐书州郡志郢州武陵郡舞阳欧阳忞以为宋复省不知何据】梁属南阳郡陈为沅陵郡地【按隋书北理志梁置南阳郡开皇初废而顾祖禹方舆纪要云陈为沅陵郡地或大建置郡后改属耶至欧阳忞谓梁陈皆属沅陵郡岂知梁代未有沅陵郡名为失考矣】隋开皇九年平陈废沅陵郡置辰州大业初州废复置沅陵郡寻省唐贞观八年置巫州天授二年改曰沅州长安四年析置舞州开元十三年复沅州曰巫州亦为潭阳郡属江南西道又改舞州曰鹤州二十年又改曰业州亦为龙标郡大厯五年改巫州曰叙州仍为潭阳郡又改业州曰奬州亦为龙溪郡五代后唐长兴三年楚马希范置懿州汉干祐三年希萼又改曰洽州奬仍为溪峒地宋干徳三年复洽州曰懿州遂为羁縻州属荆湖路熙宁七年收复置沅州潭阳郡元丰中属荆湖北路【按元史地理志沅州宋为镇逺州今宋史志及马端临文献通考诸书俱无此州名或南渡后改建耶】元至元十二年立沅州安抚司十四年改沅州路属湖广行中书省明初改为沅州府【按明史地理志太祖甲辰年为府旧志作乙已当以明史为正】洪武九年复为州辰州府属湖广布政使司
　　本朝初因之乾隆元年陞为府于州治置芷江县分辰州府之黔阳麻阳二县焉领县三
　　芷江县【附郭东西距三百五十里南北距一百一十五里东至辰州府辰溪县界一百三十五里西至贵州思州府玉屏县界一百七十里南至黔阳县界四十五里北至麻阳县界七十里东南至黔阳县界一百四十里西南至靖州防同县界一百一十里东北至黔阳县界一百三十里西北至麻阳县界八十里汉置无阳县武陵郡后汉省晋太康间复置舞阳县义熈中徙治故镡成县为今黔阳县境宋齐因之梁为龙檦县地属南阳郡陈属沅陵郡唐贞观间为龙檦夜郎县地属巫州天授中析置渭溪县先天中又析置潭阳县大厯五年属叙川五代时没于蛮楚以潭阳县为懿州治后改洽州治宋熙宁中置卢阳县属沅州元属沅州路明洪武九年省县入州　本朝乾隆元年置县曰芷江属沅州府】黔阳县【在府南九十里东西距一百九十五里南北距一百里东至寳庆府武冈州一百五十里西至芷江县界四十五里南至靖州防同县界三十五里北至芷江县界六十五里东南至靖州防同县界三十里西南至贵州镇逺府天柱县界六十里东北至辰川府溆浦县界二百四十里西北至芷江县界四十五里汉置镡成县武陵郡后汉因之晋义熙中省移治舞阳县于此齐改曰防阳梁改为龙檦县隋大业以后县废唐武徳初复置改名龙标县属辰州贞观八年为巫州治又析置朗溪县天授二年为沅州治开元十三年仍为巫州治大厯五年为叙州治五代没于蛮宋熙宁七年置黔江城元丰三年并镇江砦入为黔阳县沅州元属沅州路明沅州属辰州府本朝乾隆元年属沅州府】麻阳县【在府北一百二十里东西距一百八十里南北距一百一十里东至辰州府辰溪县界一百三十里西至贵州思州府施溪土司界五十里南至芷江县界五十里北至辰州府凤凰防界六十里东南至芷江县界七十里西南至芷江县界五十里东北至辰州府泸溪县界一百里西北至辰州府凤凰防界五十里汉沅陵辰阳二县地属武陵郡后汉以后因之陈天嘉三年置麻阳戍隋为沅陵辰溪二县地属沅陵郡唐武徳三年置麻阳县属辰州垂拱二年析置锦州兼设卢阳县为州治四年又析置龙门县寻省五代废锦州为砦麻阳辰州宋大平兴国中置招谕县熙宁七年属沅州八年并锦州砦及招谕县入移治元属沅州路明隶沅州属辰州府　本朝乾隆元年属沅州府】
　　形势连接溪峒扼塞羣蛮西南一隅仰此气息【方舆纪要】深谷峻岭而阻塞可恃枕山带水而明秀堪观固云贵之通衢辰常之藩障也【明侯加地志】绾毂四省控驭五溪山水竒秀之地【袁廓宇学记】
　　风俗嗜好居处与巴渝同俗【隋书地理志】杂以蛮夷率多劲悍【唐梁载言十道志】君子勤乎耕学妇女慎乎闺门蔼然中土之风【明辰州府志】
　　城池沅州府城【周五里有奇门四水门一明洪武初因宋址筑土城嘉靖中甃石　本朝顺治康熙间屡葺乾隆十八年重修】黔阳县城【周三里有奇门五明正统间筑成化中甃石　本朝康熙年间屡修雍正六年乾隆二十年重修】麻阳县城【周三里有竒门五明洪武初筑正徳中甃砖　本朝康熙雍正年间屡葺乾隆七年重修】
　　学校沅州府学【在府治东即旧州学址自宋熙宁置学厯明屡迁　本朝康熙二年重建四十一年改建城北旧卫址乾隆元年州升府复建今所入学额数十五名】芷江县学【在府城北即旧沅州学　本朝康熙四十年自旧州治东徙五十四年修乾隆三十二年拓修入学额数十五名新増额外三名】黔阳县学【在城内龙标山南自宋元丰中立学厯明屡迁】
　　【本朝康熙四十年迁建西门外倚城临江乾隆十二年即旧学址移建今所入学额数十二名】麻阳县学【在城西宋庆元间立学城西南隅元延祐中迁城西　本朝顺治十二年迁同天寺旁康熙三年复建城南乾隆二十年迁于今所入学额数八名】明山书院【在府城西　本朝乾隆八年建又旧志载府城东有耀文书院明建黔阳县有寳山书院在赤寳山麓宋寳庆中建附识于此又各县俱有义学社学】
　　戸口【原额并滋生人丁二十五万六千三百七十九】
　　田赋【田地塘七千二百三十七顷一十畆九分六厘实征银二万八千九十六两一钱四分九厘】山川花山【在芷江县东三十里明统志石色青赤如绣谓之绣岩亦曰赤岩曹学佺名胜志花山出花石上有砦曰花山砦旧为居民避兵处孤险四絶一线当开右有松林砦左有山坡砦三砦相倚】洪泉山【在芷江县东四十里悬岩峭峙下俯深渊】瀑布山【在芷江县东五十里飞泉倒泻漱玉喷珠望者拟诸匡阜香炉焉】板门山【在芷江县东八十里山岩对峙如门方舆纪要此为宋时向蛮据守处】长岚山【在芷江县东九十里拥岚拖翠神秀独钟一石平面绣纹如画方罫相传为仙人奕局】洞天山【在芷江县东九十里孤峯耸拔侵晓云气积东则晴积北则雨占验不爽】圞山【在芷江县东九十五里山体圆秀松桂覆岩四时青郁一水环其下流可溉田二百亩逹麻阳境入江】保牢山【在芷江县东一百里回岩曲领重复深阻上有前后中三砦曰井水湾曰姑娘冲曰倒塘又有景龙砦一名麻池砦更高险此与板门山皆古镇江砦也】笔架山【在芷江县东一百里高峰插云横侧异态在保牢山前】高明山【在芷江县东一百二十里方舆纪要高峻为诸山之冠上有池水极清冽板门溪之源也】黄岩山【在芷江县东一百二十里周回可五六十里峡路盘曲中多洞壑絶顶平衍有田数千畆居民数百家山产硫黄往时设场采取今禁山下二水一为鸭笼港一为黔阳之龙岩港】金銮山【在芷江县东一百二十里】罗山【在芷江县西三十里一名岩罗坡峭壁嶙峋峯峦特异石壁下流泉三道滙而成井岩刻灵流芳四字迤东有洞曰岩罗洞广穴谽谺淙淙曲水达为溪流凡二里东流四十里防杨溪入潕水】铁山【在芷江县西四十里岭峤险峻水木清华县志山壁立如方响色黝如铁故名】寳龙山【在芷江县西六十里盘拏倔强宛然龙形】洪山【在芷江县西七十里高可百仞山色苍翠可挹下引清泉灌田数百畆】白岩山【在芷江县西九十里崚嶒奇特类狻猊昻首竦顾】天雷山【在芷江县西一百里自麓至顶凡十里连冈峙岫青覆逺近祷雨辄有应云】米公山【在芷江县西一百二十里界域黔楚体势磅礴】垒石山【在芷江县西一百九十八里方舆纪要作叠石山山峯皆石层叠而上如画家皴法下有垒石滩】叶家山【在芷江县南四里一名榜山又名梅坡潕水经其下登临眺览为郡中胜境】石洞山【在芷江县南四十里山有幽壑飞泉灌溉逮近流入三渡溪】明山【在芷江县北二十里高可千仞周回二百里郡镇山也王存九域志卢阳县有明山祝穆方舆胜览冈峦重复朝抱郡治飞云浓黛如列画屏东为五土坡旧传唐五高士结庐于此稍西为百子峰峰西为黎溪膏液所凝厥产色石顶冇真武殿为郡人报赛之所】晃山【在芷江县北六十里九域志卢阳县有晃山】古台山【在芷江县东南五里一名古坛山上冇塔曰雁塔明建耀文书院于上】双髻山【在芷江县东南五十里二峰对峙如绾髻状故名】太和山【在芷江县西南三十里天外三峰翠巘如削山麓有泉曰沙溪流合杨溪入潕水】武阳山【在芷江县东北四十里一名武山隋书地理志龙标县有武山方舆胜览卢阳县有武阳山一名青鹤山】竹山【在芷江县西北八十里一名竹坡山多大竹故名】龙标山【在黔阳县治东李吉甫元和郡县志武徳七年置县因龙标山为名　按隋书地理志龙檦梁置自梁至隋未之有改唐时始作标李白诗闻道龙标过五溪是也然失其旧矣】虎头山【在黔阳县东二里状如蹲虎故名】鼇鱼山【在黔阳县东三里县志江势东下山则西回下流赖以关锁故亦名水口山上有亭宇松栝之胜为邑人逰憩处相近亦有明山】梁山【在黔阳县东六十里下有洞洞口有池】白云山【在黔阳县东六十里高二十里时有白云环绕其上】马脑山【在黔阳县东八十里高险幽阻为安江巨镇县志昔里人立砦于此以避苗防】文峯山【在黔阳县东一百里鋭削秀起如卓笔然】赤竹山【在黔阳县东一百四十里冈峦盘纡丛生赤竹故名】古佛山【在黔阳县东一百五十里孤峯别岭无与偶伦】金斗山【在黔阳县西三里】赤寳山【在黔阳县南里许沅水潕水合流于此本名七实山九域志黔阳县有七寳山名胜志山势插空日出霞映如锦县志未邑时居民避冦其上为赤寳砦山中有二十四胜其最著者峰曰白云香藤萝月岚峰回峰观澜芙蓉待月先月乳峰翠云小山曰螺山谷曰盘谷坪曰翠云涧曰琴涧岭曰枫香亭曰翠微又冇梅花迳梅花坞花时如雪逰人集焉　按赤寳即七寳旧志分二山误】马鞍山【在黔阳县南三十五里接靖州防同县界】金龙山【在黔阳县南一百里下有风穴】紫霄山【在黔阳县北十五里九域志黔阳县有紫霄山名胜志岩谷中常有紫气腾霄故名】鸡翁山【在黔阳县北四十里山形似鸡尾距皆具故名　按盛宏之荆州记武陵舞阳县有淳于白雉二山絶壑之半冇一石雉逺望首尾可长二大伸足翔翼若虚中翻飞头缀着石今黔阳即舞阳地白雉岂即鸡翁山耶至淳于未详所在附识于此】天龙山【在黔阳县北六十里高峰插空下俯深涧】钩崖山【在黔阳县北七十里中有石如置盎在地瀵涌灵泉奰响外发土人取以祷雨无不应者谓之钩崖圣水】移山【在黔阳县东南郦道元水经注熊溪南带移山山本在水北夕中风雨旦而移水南故名】罗公山【在黔阳县东南一百六十里一名罗翁山即水经注之龙桥山接寳庆府武冈州及靖州防同县界名胜志周回五百里絶顶有池广数十里昔冇罗姓隠此得道因名名山志黔阳县有罗公山四面险絶上有鸺鹠鸣即雨应方舆纪要宋熙宁间土人舒光明起砦于此为猺人所破西北有地广数百畆嵗大旱此处独稔号曰熟坪山各有洞洞各冇砦皆猺居之一居木古界在山东北曰风亚六一居蓝家洞近木古界曰狗荣山一居山西面曰靛冈山后徙居梓木驼曰沈懐山一居照面山曰克绍宇地无菽粟盐布所产惟黍及荞麦山有八而惟西北一面通黔阳县】蟠龙山【在黔阳县西南二里沅水南上有石室清泉又麻阳县西五里亦冇蟠龙山】泸防山【在黔阳县东北四十里迂回峻絶蹊径最为艰险明时里人结砦自卫多所保聚】牛坡山【在黔阳县西北十里一名牛角坡山势环曲如牛角】湘山【在麻阳县东一里名胜志县东门有锦水渡路通辰沅其上为湘山唐宋时名东山上有东山寺】龙门山【在麻阳县东六十里水经注独母水出龙门山是也方舆纪要龙门县葢以山名连冈带陇崖石对峙最为险絶】浮石山【在麻阳县东七十里辰水滨独峙江漘髙数十丈江涨若浮】天河山【在麻阳县东八十里下汉中有天井出泉】苞茅山【在麻阳县东九十里茅坪村元和志苞茅山产茅有刺而三脊尚书蔡传今辰州麻阳县苞茅山出苞茅有刺而三脊】石梯山【在麻阳县东一百二十里峰峦峻起石磴峻嶒如梯】犀迷山【在麻阳县西五里距犀迷溪五里而近因以名山昔传犀出其上为人所获】西晃山【在麻阳县南三十里元和志西晃山在卢阳县南一百里出丹砂自麓至顶可二十里巾冇一涧横断之亘以石梁曰仙人桥长百尺顶上有洞口雷公洞声殷殷出其间过者怖甚半山有洞三曰三须洞曰铙钹洞曰沈家洞洞水歕欱滙为溪流口石桥溪】青红山【在麻阳县东南十里岩岭幽竒花竹掩映如画】齐天山【在麻阳县东南五十里与西晃山连别峯明统志峯峦髙出云表天晴则秀色愈见故又名霁天山宋置齐天铺于山下】岩门山【在麻阳县东北五十里一溪中埒双峡建标舟楫往来其下】雄山【在麻阳县东北一百里】纱帽山【在麻阳县西北五里山侧有泉四时不竭此邑城第一关锁学宫与此山朝对】罗裙山【在麻阳县西北二十里上有尖峰四围如裙折一曰青云山】罗瓮山【在麻阳县西北四十里山石纡回层叠突起如瓮昔土人筑砦于上自卫曾置官兵守之】花岩【在芷江县东一百三十五里上冇巨石花纹如界画居民每于此岩祈祷有应岩后十五里即辰溪县界】赤岩【在芷江县西一百二十里慿江矗立如削下瞰澄潭】凉伞岩【在芷江县西一百八十里脉自贵州镇逺府诸山绵属至此迤南分峤为三】燕子岩【在芷江县北五里趾江峭立髙十丈许状如菡萏石壁上磨崖镵有古篆县志昔时有白燕自壁穴间出入一云岩罅嵗为羣燕栖止】尖岩【在芷江县北三十里叠石成竒体圆而鋭秀峦环峙笋峰棱露又黔阳县东八十里亦有尖岩镵峰崭然圭角显露】观音岩【在黔阳县东三十里鸬鷀滩之侧峭壁卓峙河漘】钟鼓岩【在黔阳县西门外两石对峙扣之一作钟声一作鼔声】三里岩【在黔阳县南十五里崖石铓列毎阻行舟明成化中知县陈钢凿之】香炉岩【在黔阳县北门外潕水旁危削如冠镇压江流城堞借以捍卫】果老岩【在黔阳县北五里二石中流宛然人迹】白岩【在黔阳县北六十六里撑壁如頫江自镜岩间产肉芝其趾曰白岩塘深险独絶相传犀怪穴之人不敢近】双石岩【在黔阳县东南九十里一名屏风岩有二石对立相传石根随水高下类浮磬然明景泰中筑崖置戍名安江双岩丄冇灵洞祷辄应洞泉醸酒著名曰安酒】卧龙岩【在黔阳县西南四十里冇石洞阔数十步深凡数里流泉幕□散布石上石灶二相传武侯屯兵时置旧时里人避防于此】岩坡【在芷江县东七十里山势横亘如蔓瓞石质坚靱煹之成粉用资垩壁上冇风洞稍下为林家洞有石室岩半曰岩坡洞皆有泉滙于山趾为洞水溪】牛坡【在芷江县东八十里昔时居人聚守亦号为砦】卢坡【在芷江县东一百里坡下冇白衣洞流泉资以溉田】青坡【在芷江县东一百二十里巉岩斗絶水环其下往时里民避防于此】登龙坡【在芷江县南十五里与学宫对照上有池曰天池】三绕坡【在芷江县南六十里板桥曲盘路径三折溪流皴招沿趾萦纡】长滩坡【在芷江县北十五里髙二里许悬崖仄坂登陟为难　本朝乾隆二十年修除行路】三曜坡【在芷江县北三十里三峰相次】防宫坡【在芷江县东南四十里地居防位郡城之维也上有石马洞灵岩洞与县北四十里之亥宫坡倒照测影不差累黍】犀牛峰【在芷江县东九十里犀牛塘出其下溉田甚广】碧云洞【在芷江县东四十里寛广如数洞屋豁然空明】白石洞【在芷江县东七十里潕水出其下】龙井洞【在芷江县东一百三十里泉出其间溉田可二百余畆其侧为甘泉洞中有石佛牀几皆天成氷井洞流泉溉田特宜晚稻】钟鼔洞【在芷江县东一百四十里有石屋上悬石如钟下一石园置类鞔鼔水出栾铣间】鵞公洞【在芷江县北四十里内攒石成楼类人工架构】天桥洞【在芷江县北五十里洞壑岞崿无径可通往时避乱者设飞梁渡入】插花洞【在芷江县北六十里与麻阳接壤昔里人避冦于此】涵虚洞【在黔阳县北七十里有山曰飞云洞在山中渐进髙广如屋其地浮沙软滑俗名沙子坪蹑磴上通见顶穴如屋霤隙光所照须眉毕见】大溪洞【在黔阳县东南五十里一名大谷洞方舆胜览大谷洞在黔阳洞中深防泉流不竭】岩泉洞【在黔阳县东北六十里地名丰坡幽深空窈中有可泉水通中溪】林禄洞【在麻阳县西十五里俗名干洞明时士人避兵藏书于此亦名亚酉洞上有宋大观二年题名四十六字】黄蜡洞【在麻阳县西二十里又相近有封家洞紫燕洞】天擎洞【在麻阳县西三十里俗名破岩崇崖崿嶂石湍飞溜有石柱高三百余尺上镂菡萏曰莲柱】观音洞【在麻阳县西三十五里左有潭曰髙洞潭飞瀑千寻直注其下相近有半山洞白羊洞】雨珠洞【在麻阳县北二十里俗名岩洞髙百丈深如之有四门其最着竒迹曰石钟仙田石屋仙池石屏石佛石龙石马石笋石水晶石钟乳石佛手石城石柱洞后一门宛如中霤】庚子洞【在麻阳县北五十里岩壁峥嵘石室宏敞相近有御史洞里人报赛之所祷雨亦多应】石网洞【在麻阳县东北五里濬水深处有石罗布如网】大角尖【在黔阳县南三十里髙耸入云产竹可资用中多蕨明末里民保聚其上】石梁【在黔阳县西门外俗名石桥】无水【在郡城西南自贵州思州府玉屏县东流二十里至挂榜滩入郡城界又东流百七十里至郡城西又经城南折而东南流至黔阳县城西入沅水一曰巫水亦曰潕水又曰舞水一作防水武陵五溪之一汉书地理志无阳无水首受故且兰南入沅行八百九十里水经注无水出故且兰南流至无阳故县又东南入沅谓之无口元和志舞阳县在舞水东岸方舆胜览防水在卢阳杜佑通典巫州在巫水之阳方舆纪要无水一水五名其实一水也为九江之一按尚书蔡传九江之一有元水元为无字之讹即无水也】沅水【在黔阳县西南源出贵州遵义府境自靖州防同县东北流入至托口与朗江合又东至县西与无水合又东迳城南至县东与洪江合又至县东北一百八十里铜湾入辰溪界郭璞山海经注沅水出象郡镡城西桑钦水经沅水出牂牁且兰县为旁沟水又东至镡城县为沅郦注沅水东迳无阳县九域志黔阳县有沅水】辰水【在麻阳县南一名锦水又名锦江为九江之一亦为五溪之一源出贵州境之梵浄山自施溪以下东南流入县界而辰水名焉去县西四里而近为唐锦州故城旧设卢水口以州治前多文石望之似锦也辰水迳其下故亦名锦水又流迳县城南又折而东北流一百八十里入辰溪县界九域志麻阳县有辰水旧志麻阳县城南河自施州长官司流入五十里至县城名锦江】白旗水【在麻阳县东五十里入辰水方舆纪要亦谓之白旗溪】独母水【在麻阳县东今名龙门溪水经注独母水源南出龙门山厯独母溪北入辰水】雄溪【在府治东源出县学左由水东门流绕古壹山下至磨溪口注于无水又治西有雌溪源与雄溪近由西城暗泻逹无水】猛当溪【在芷江县东二十里一名蒙垱源出黔阳界经双江口受三渡溪流六十里入无水】三渡溪【在芷江县东三十里源出防宫坡石马洞防王家溪胡家溪又防茶溪合流四十余里入猛当溪】浮莲溪【在芷江县东四十五里一名青鹤溪源出瀑布山流六十里入龙门溪】丰溪【在芷江县东八十里源出田家山流入无水】板门溪【在芷江县东九十五里源出板门山隔岭之瑰坡砦西流迳镇江砦北入丰溪】冷溪【在芷江县东一百里源出保牢山名木山思溪东流滙黔阳之奇溪入沅水】乌溪【在芷江县东一百十里源出黄岩山后为黔阳县界流三十里出黔阳中坊溪口入无水　按乌溪发源黄岩在县之东旧志云源出保牢因冷溪而误方舆纪要以为在沅州西南八十里省志云在州西二十里俱误其经行皆在黔境由黔阳上防入无旧志云东流至黄田入无水亦防有异】九溪【在芷江县东一百二十里源出髙明山右滙为防家溪与板门溪合】龙门溪【在芷江县东一百四十里源出寅门山东北流五十里至辰阳县界名仙灵涧西北入辰水】杨溪【在芷江县南十里有二源一出关洞一出上五团界云砦合流二十五里入无水】栁林溪【在芷江县西七十里源出贵州青溪坡东南流入无水】西溪【在芷江县西一百三十里有二源一自埧坪哨东流至扶罗一自甘昧至伞砦合扶罗一支入无水又麻阳县东北四十里亦有西溪发源苗巢杉木砦出岩口过鸟巢江大防石羊哨径古富州入辰水】龙溪【在芷江县西一百三十里源出贵州黄道司界流迳山壑中又一支发源县境至西河口滙焉入于无水几三十里为龙溪口设市于此唐改郡曰龙溪其以是与】渭溪【在芷江县西一百三十里元和志渭溪县渭溪水自锦州渭阳县流入】峩溪【在芷江县西二百二十里入无水】黎溪【在芷江县北十里源出明山俗名白水洞西流注渔溪中产石紫质禄章】渔溪【在芷江县北二十里源与五郎溪同西流黎滙滙焉入于无沿溪田畆资以灌溉】五郎溪【在芷江县北二十里源出明山之隂晃山之阳东流南绕至罗旧桥入无水】大源溪【在黔阳县东五里源长不竭灌溉中庄田畆下流入沅水又县东八十里有茶陵溪下流亦入沅】长坡溪【在黔阳县东九十里崖屋中流入沅】小龙溪【在黔阳县东九十里源出柘木岩近木古界西北流入沅】淅溪【在黔阳县西十里源出芷江县西界龙乡西流至县界入沅】栁溪【在黔阳县南五里源出大角尖流入于沅】□木溪【在黔阳县南二十五里源出靖州防同县界山流入沅水】烟溪【在黔阳县北五里源出金龙山西北流入无水灌溉甚多宋烟溪铺置此】大洞溪【在黔阳县东南五十里源出大溪洞流入沅水】熊溪【在黔阳县东南五十里自靖州防同县流入至县界入沅一名洪江又名雄溪一名渠河武陵五溪之一上流名运水水经注无阳县南临运水水源出东南岸许山西北迳其县南注于熊溪熊溪南带移山下注沅水】大龙溪【在黔阳县东南一百里源出罗公山西北流入沅水经注龙溪水南出于龙桥之山北流入于沅水】稔禾溪【在黔阳县东南一百六十里源出罗公山灌溉甚饶西北流入沅水】朗溪【在黔阳县西南四十里自靖州防同县流入县界至托口入沅水一名郎江亦名渠水唐置朗溪县以此】淇溪【在黔阳县东北一百七十里石保乡疑即水经注之一滏水水经注一滏水南出扶阳之山北流防于沅】麻伊溪【在麻阳县东八十里源出芷江县界后山乡北流至滥泥入辰水县以此名元和志陈天嘉三年于麻公置麻阳戍】大平溪【在麻阳县东一百十里源出辰州府泸溪县界流入辰水】蛮村溪【在麻阳县东一百二十里源出泸溪县界南流入辰水】梁源溪【在麻阳县西八里源出五寨司界流迳县前入辰水】犀迷溪【在麻阳县西八里即铜信溪西有潭亦曰犀迷相近滩曰牛口甚险】施溪【在麻阳县西三十里源出贵州思州府玉屏县界东北流至县界入辰水】石桥溪【在麻阳县南二十里源出西晃山流三十里迳楠木村入辰水】西陂溪【在麻阳县东南二十里源出西晃山流三十里迳湖口入辰水】石龙溪【在麻阳县东南二十五里源出西晃山流三十里迳石眼潭入辰水中流一石宛如卧龙溪流资以溉田】龚溪【在麻阳县东南四十里源出西晃山之东岭东北流入辰水】八洲【在芷江县东三十里无水中沚阔数百草长烟浮】龙阳洲【在黔阳县西南无水入沅处】龙潭【在黔阳县东五里土人祷雨者瓶汲于此】劔潭【在麻阳县东门外本名官潭明知县朱瓒得劒于此因易名】狮子滩【在黔阳县东三里沅水中下有伏石状如狮子因名水流至此沸声如雷又东五里有紫萝百丈滩】瀵水滩【在黔阳县东十三里白马角上水源自底沸涌而出因名】鸬鷀滩【在黔阳县东三十里沅水中势极险恶居人又垒石为渔梁行舟愈苦】连珠滩【在黔阳县东四十里沅水中洲渚相连其下即洪江口】大洑泻滩【在黔阳县东六十里沅水中其水倾泻而回洑因名又东十五里有小洑泻滩又东五十五里有盌盏滩】黄丝滚洞滩【在黔阳县东九十里沅水中水拗折舟行最险】髙溜洞滩【在黔阳县北三十里无水中其水逃折行舟畏之】岩屋滩【在麻阳县东伏波庙下辰水中】瓮泡滩【在麻阳县西四里辰水中】大坡滩【在麻阳县西四十里多峻石扼舟】唐家溜【在黔阳县北五里】雪腾湫【在黔阳县东南九十里泉觱沸如密霰祷雨辄应】
　　古迹无阳废县【在府东南汉置县后汉省晋复置曰舞阳隋省宋书州郡志武陵太守领县舞阳前汉作无阳后汉无晋太康地志有水经注无阳故县对无水因以名县　按水经注谓晋义熙中舞阳徙故城宋以后之舞阳当在今黔阳县界非汉之旧矣】潭阳废县【即今府治唐置潭阳县始属沅州继属巫州后属叙州五代时懿州治后为洽州治宋于其地改置卢阳县为沅州治元和志潭阳县在舞水东岸唐书地理志叙州潭阳先天二年析龙标置宋史蛮夷传干徳三年洽州刺史田处崇上言湖南节度马希范建叙州潭阳县为懿州其弟希萼改为洽州愿复旧名诏从其请又南江诸蛮自辰州逹于长沙邵阳各有溪洞曰叙曰峡曰中胜曰元则舒氏居之曰奬曰锦曰懿曰晃则田氏居之曰富曰鹤曰保顺曰天赐曰古则向氏居之张翘言南江诸蛮皆可郡县熙宁五年遣章惇察访明年惇进兵破懿州南江州峒悉平遂置沅州以懿州新城为治所又地理志沅州潭阳郡本懿州熙宁七年收复以潭阳县地置卢阳县明统志沅州明初为沅州府寻复为州省卢阳县入焉　按唐书宗本纪先天无二年史志误】峩山废县【在府西一百里唐置夜郎县后改曰峩山五代时为蛮地宋为奬州铺属卢阳县通典龙标郡业州今理峩山县元和志奬州本汉无阳县地贞观八年置夜郎县属巫州长安四年于此置舞州开元十三年改为鹤州二十年又改为业州大厯五年又改曰奬州峩山县本夜郎县天实元年改为峩山其理本在渭溪之南长夀初移溪北九域志卢阳县有奬州铺明统志奬州寨在沅州城西一百里本唐舞州后改曰奬州宋废为寨】渭溪废县【在府西一百二十里唐置县初属沅州寻属业州后属奬州五代时为蛮地县废元和志渭溪县圣厯元年析峩山县于渭溪东置因以为名旧唐书地理志业州渭溪天授二年分夜郎置属沅州长安四年改属业州　按县改属时尚当称为舞州】龙门废县【在麻阳县东轻土村唐书地理志辰州麻阳垂拱四年析置龙门县寻省】卢阳废县【在麻阳县西三十里杜壌旧唐书地理志锦州卢阳垂拱二年置】招谕废县【在麻阳县东北唐置属锦州宋初属辰州熙宁七年属沅州八年省元和志锦州招谕县垂拱三年析辰州卢溪县置宋史地理志沅州熙宁七年以辰州招谕县州八年废招谕县入麻阳】朗溪故城【在黔阳县西南四十里卧龙岩相传诸葛武侯驻兵处为唐朗溪故城址方舆纪要唐贞观八年析置朗溪县属巫州五代时县废】镡成故城【在黔阳县西南汉置县晋义熙中徙舞阳县于此汉书地理志武陵郡镡成水经注无阳县故镡成也晋义熙中改从今名　按义熙以后之舞阳实两汉之镡成也梁后改置龙标县于其地】龙标故城【今黔阳县治梁置县隋属沅陵郡唐初属辰州贞观八年为巫州治后为叙州治五代时为蛮地宋初为黔江城元丰三年置黔阳县于此隋书地理志沅陵郡龙檦梁置元和志龙标本舞阳县隋初于此置辰州焬帝废州武徳七年置县因龙标山为名贞观八年于县置巫州天授二年改为沅州开元十三年以沅原声相近复曰巫州大厯五年以境接溆浦改曰叙州旧唐书地理志巫州今理龙标县九域志元丰三年以黔江城为黔阳县属沅州按元和志谓唐置龙标县因山为名今龙标山在黔阳县城内则今之黔阳为唐巫州治无疑况巫州后改名叙州以境按溆浦亦于黔阳为近今府治乃唐潭阳县也旧志以今府治即唐巫州治非也】麻阳故城【在今麻阳县东唐置县宋移治于锦州界而此城废元和志陈天嘉三年于麻口置麻阳戌垂拱四年置龙门县寻改为麻阳因戍为名旧唐书地理志辰州麻阳武徳三年分沅陵辰溪二县置宋史地理志熙宁七年以麻阳沅州县志旧县在今县东桑林约】锦州故城【在麻阳县西四里唐置五代时为蛮地废为砦宋省入麻阳县元和志锦州本辰州卢阳县地垂拱二年以地界阔逺分置锦州兼置卢阳县为治原在卢水口以州理前多文石望之似锦因名长安四年移于伏溪水湾曲中即今理惟东面平地余三面并临溪岸旧唐书地理志天寳七年改州为庐阳郡乾元元年复为锦州宋史地理志熙宁八年并锦州砦入麻阳文献通考宋无此州其地则入辰沅二州】富州故城【在麻阳县东北髙村蛮地也宋史蛮夷传南江诸蛮曰富向氏居之又熙宁五年遣章惇祭访明年富州向晤献先朝所赐剑及印来归顺】常丰故城【在麻阳县西南方舆纪要唐垂拱二年置万安县属锦州天寳初改为常丰县后废于蛮】马王城【在黔阳县东五代马氏征蛮时筑】竒兵营【在府东门外旧志卫官练兵处】金吾营【在府北门外即宋马雄畧指挥驻泊处】诸葛营【有四俱在黔阳县一在县东南安江一在县南渡名瓮城一在县西原神乡一在县西南托口相传俱诸葛亮屯兵处】细栁营【在麻阳城外县志在徳胜洲明防将孙贤练兵于此】最髙台【在麻阳县治后明嘉靖中筑】芙蓉楼【在黔阳县境唐王昌龄有芙蓉楼送辛渐诗】敷敎堂【在黔阳县南宋知县饶敏学建】三足堂【在黔阳县内】盍簪亭【在黔阳县东宋知县饶敏学建】澄练亭【在黔阳县东宋知县饶敏学建】太古亭【在黔阳县东三十里】紫霄轩【在黔阳县北一里】莲花院【在麻阳县东北雄山上明太仆满朝荐读书其中】古柏【在府旧署之东缨络垂丝翠色可挹数百年物也】
　　闗隘蒋家闗【在芷江县东盈善乡】七里闗【在芷江县东十里】镇江闗【在芷江县东八十里即宋镇江砦】大栗闗【在芷江县西四十里】便溪闗【在芷江县西五十里有砦宋史地理志沅州卢阳有奬州铺又便溪砦崇宁三年以奬州改】蜈蚣闗【在芷江县西六十五里】鼇鱼闗【在黔阳县东六十里即鼇鱼山】蟠龙闗【在黔阳县西南二里即蟠龙山】天河闗【在麻阳县东八十里即天河山】雄闗【在麻阳县东北一百里即雄山】凉山巡司【在芷江县西一百二十里　本朝乾隆三年裁晁州驿设此】安江巡司【在黔阳县东九十里带江负山明洪武初置巡司　本朝因之又有安江堡亦名双崖砦景泰初置今裁宋史地理志熙宁间复硖中腾云鹤绣胜五州六年以硖州新城为安江砦】岩门巡司【在麻阳县东北五十里明置　本朝因之】西陇砦【在芷江县西五十里】奬州砦【在芷江县西一百里】竹砦【在芷江县东南一百四十里宋置】若溪砦【在芷冮县西北一百二十里宋史地理志沅州若溪砦崇宁三年置】竹滩砦【在黔阳县南二十里宋史竹滩砦元祐五年置】洪江砦【在黔阳县东南五十里宋史地理志洪江砦元祐五年置】托口砦【在黔阳县西南四十里渠水之右通贵州镇逺府天柱县为峒水所必由明时木商皆聚于此后移天柱之逺口宋史地理志沅州元丰三年置托口砦八年罢方舆纪要托口当九牙诸蛮之冲今为戍守处】铜安砦【在黔阳县东北今名铜湾砦宋史地理志辰溪有铜安砦熙宁七年废又沅州宣和元年复置铜安砦】鮎鱼站堡【在芷江县西一百二十里】南宁哨堡【在芷江县西一百三十里】冷水站堡【在芷江县西南五十里】晃州堡【在芷江县西南九十里即宋初蛮所置晃州也明洪武中置巡司今裁】黔阳堡【在黔阳县无水南明景泰初置后徙于县西门内】安溪堡【在麻阳县东南八十里】坝坪哨【在芷江县西南二百余里】小坡哨【在麻阳县西三十里】石羊哨【在麻阳县北六十里】龙首营【在麻阳县东九十五里滥泥明建】怀化铺【在芷江县东北宋史地理志沅州卢阳县有奬洲西县八洲长宜回溪镇江龙门怀化各铺】茭托铺【在黔阳县东一百六十里宋置砦宋史地理志沅州黔阳县有竹砦烟溪无状木州诸铺又托口砦有竹滩铺安江砦有洪江铜安二铺】龙家铺【在麻阳县境内宋史地理志沅州麻阳县有龙家铺一名龙家堡宋史熙宁七年废龙家堡是也乂县有龚溪竹砦虎踵齐天又溪诸铺宋置】耑城汛【在府城协营前】沅河汛【在府城南门外无水北岸】晃州汛【在芷江县西南九十里】甘昧汛【在芷江县西溪僻路】凉伞汛【在芷江县西溪之凉伞坪】黔城汛【在黔阳城】洞湾汛【在黔阳县铜湾沅水北岸】熟坪汛【在黔阳县熟坪】麻阳汛【在麻阳县城】便水驿【在芷江县西南五十里今废设汛于宋便溪砦北】晃州驿【在芷江县西南九十里与晃州堡隔河明洪武中置驿　本朝乾隆三年裁设汛】罗旧驿【在芷江县东北四十里明时置驿本朝乾隆二十年裁】怀化驿【在芷江县东北一百二十里宋置铺明洪武中置驿　本朝因之兼置汛于此】富顺新市【在黔阳县东南六十五里供洪乡大洑泻下旧名崖山脚山盘水洑平阿旷逺本朝康熙六年曽设市于此今为窑厰】
　　津梁浴溪桥【在芷江县东十里】双桥【在芷江县东二十里州志即古之结溪桥】浮莲桥【在芷江县东四十里□浮莲溪一名青鹤桥】永兴桥【在芷江县西四十里宋绍兴间建】登龙桥【在黔阳县南一里明成化中建】大岳桥【在黔阳县南二十里】鱼藏溪桥【在黔阳县东南二十里路通洪江】白岩桥【在黔阳县东北二百十里门十有二为邑境诸桥之冠】龙首桥【在麻阳县东九十五里滥泥坪明万厯中建环石为三门覆以亭】永宁桥【在麻阳县西二十里小坡】便水渡【在芷江县西六十里驿前】晃州渡【在芷江县西南九十里驿前】黔江渡【在黔阳县南门外沅水上】沅水渡【在黔阳县西门外无水上】安江渡【在黔阳县东南九十里】长潭渡【在麻阳县东五里】瑶里渡【在麻阳县东六十二里】
　　隄堰铜矿堰【在芷江县大溪口又黄家堰鱼肚堰草岩堰木堰岩堰俱新开溪委】大堰【在芷江县杨村九溪板门溪之源又防家堰大杨堰毛桥堰早禾堰俱九溪之委】大圣塘堰【在芷江县铁炉冲又川坳堰木桥塘堰源出关洞滙上杨溪】渊溪堰【在芷江县栁林溪又桐本堰新堰家羊洞堰从王堰上坪堰草塘堰黄龙偃铜钱堰新店坪堰皆其委】油麻坪堰【在芷江县五郎溪又萧家堰川背堰廖家园堰梁家堰罗家堰贺家堰皆其委】座岩堰【在芷江县花桥溪又刘家堰石龙堰车堰岩洞堰皆源出清水塘】大源堰【在黔阳县大源溪自一堰至四堰皆源出黄桑坡麓】邓广田堰【在黔阳县楠木洞自一堰至四堰皆分承泉委】田溪堰【在黔阳县田溪冲自一堰至四堰又三岩二堰俱源出大角尖】黄泥溪堰【在黔阳县蒋公溪有二堰皆其委】船溪堰【在黔阳县境自一堰至三堰源自石担流入】岩嘴堰【在黔阳县熟坪有二堰流出竹坪鸡公洞】双江口堰【在黔阳县小黎溪有二堰承洞泉之委】麻伊堰【在麻阳县东麻伊溪】石网洞堰【在麻阳县东北】招谕堰【在麻阳县东北】
　　陵墓宋向贞墓【在麻阳县东白羊峡】杨潄墓【在黔阳县南五十里】元胡江墓【在芷江县北门外】明刘有年墓【在芷江县南竹坪塘】宋以方墓【在黔阳县东南安江镇】马元吉墓【在芷江县东门外】米夀图墓【在芷江县东门外鼓防山】
　　祠庙三闾祠【在黔阳县西门外无水岸祀楚屈原】三忠祠【在黔阳县北门外府志旧有祠祀汉马援闗忠义适水流屈原像于祠下合祀之】饶公祠【在黔阳县西门外宋建祀宋知县饶敏学】薛文清祠【在芷江县西城内祀明薛瑄】张襄惠祠【在芷江县城内西南祀明总督张岳】陈公祠【在黔阳县城东寳山书院侧祀明知县陈纲】四节祠【在麻阳县辰水东岸祀明烈女向明女并烈妇张明儒妻向氏向延表妻田氏向田相妻田氏】显应庙【在芷江县西北六里祀明山之神宋庆元中赐额】水府庙【在芷江县西门外无水岸祀水神】昭应庙【在芷江县南五里杨溪口一名黄龙庙祀楚屈原宋嘉定中赐额】祠山庙【在芷江县城内东北祀汉张渤】武侯庙【在麻阳县城内祀汉诸葛亮】伏波将军庙【在麻阳县回龙山祀汉马援】昭烈庙【在芷江县南二里祀唐义士张扞宋政和中赐号黔阳县城东亦有昭烈庙】南公庙【在黔阳县东祀唐南霁云】飞山庙【在麻阳县城北祀唐杨再思】宋崇班庙【在黔阳县东北祀宋死事指挥向贞】
　　寺观连云寺【在芷江县西三十里罗山宋淳熙中建又山顶冇兜率寺】景星寺【在芷江县南四里叶家山宋淳熙中建为郡人逰防之所中有揽秀阁】龙头寺【在芷江县西南二十里宋绍兴间建通天柱县大路】普明寺【在黔阳县城内龙标山宋熙宁中建寺中有寄亭卜笏院香林伏虎石梅花防松竹廊诸胜】天柱寺【在黔阳县东六十五里崖山宋熙宁中建】归化寺【在黔阳县西四十里宋熙宁中建】长安寺【在黔阳县东南九十里安江镇为里中名刹又镇东有胜觉寺宋祥符中建】同天寺【在麻阳县城内县治西唐大厯中建为锦州古刹宋熙宁中赐额】青云寺【在麻阳县西北十五里青云山为邑治来脉】元妙观【在芷江县城内西南隅宋绍兴二年建】佑圣观【在芷江县城内东北隅元至正间建】元灵观【在黔阳县城内西北宋大观初建】
　　名宦宋谢麟【欧宁人熙宁中通判辰州猺贼犯辰谿麟且捕且招一方以宁】张建侯【政和中为沅州守黄安俊叛围镇江寨建侯与卢阳令王宪之率兵救之兵溃俱被执贼遣使谕寨中人出降建侯绐诺至寨下大呼曰为人当识顺逆我万无求全汝等坚守勿懐二心贼怒俱害之郡人立祠表其忠焉】余卞【分寜人知沅州蛮杀沿边巡检卞设方略讨平之及蛮复叛断渠阳道官军不得进卞适使北其帅唐义问即授卞节制诸将隂选死士三千人夜衔枚绕贼背伐山开道漏未尽入渠阳黎明出战遂破之蛮遂降诏废渠阳军为砦尽拔居人防出之】黄防【分宁人和卢阳县五溪獠犷悍防为诗谕之獠感恱有公事莫敢违】汪长源【绍兴中知沅州増浚城池军需悉备时巨冦曹成来　攻沅长源多方御之曹成遂遁去】刘理【绍兴中知沅州振兴学校制释菜行礼法又拨没官田并桑柘米二百斛以俾养士】周辟【淳熙中知沅州増造文庙祭器甃地以甓籍记入官田土十余所纳米一百七十斛】徐霖【衢州西安人理宗时授沅州教授时宰相史嵩之挟边功要君植党霖疏其奸状未几嵩之匿父丧求起复霖复攻之理宗改悟】周传【淳熙中知沅州念沅州距行都三千余里移文所令措置津遣即于嵗讣田内择百九十余畆益以山畬之租使就学输纳三年为率资给津遣沅士碑记其事】饶敏学【昭武人寳庆元年知黔阳县修县志广学宫建寳山书院士子始知向学凡有兴作民不知劳】潘万运【嘉泰中知沅州时城垣倾圮万运请度牒为工役费又学粮数少议郡帑钱五万米五十石给之】方公辅【嘉泰中知沅州増厚城垣甓砌内外工役费用不劳于民】元郭昻【林州人至元中沅州安抚司同知招降溪峒八十余棚播州张华聚众容山昻率兵屠之诸峒尽降十六年以诸酋入朝帝赐金绮鞍辔进安逺大将军又是年循沅州西南界复新化安仁二县擒剧贼张虎降之并众三千人悉归民籍】田徳明【余姚人至正中麻阳主簿会峒苗倡乱本县无城捍御徳明率弟徳兴仗义纠众创寨于河之南岸廊山团练兵民百战御冦复县治遂授县令】明齐伯良【四川人洪武中令麻阳时经苗乱民多逃亡遗粮负累伯良清厘田户招辰沅平清偏镇六卫军屯种民实赖之秩满陛佥事】沈文宣【宣徳中令麻阳律已岩慎政亷明抚字有方重修学校遇事立解洞烛人情诚伪】孙华【正统中知沅州赋役均平勤于抚字去任后人多思之】席贵【正统中同知沅州居官九载廉而不苛寛而有制民不忍犯吏不敢欺】髙淳【新防人天顺中知沅州鲠介公正苞苴尽絶重建黉宫公坛宇民不告劳又奏接递夫马于卫堡有司军三民七兼济应付以苏民困沅人徳之】陈钢【应天人成化中授黔阳县城当沅无合流数决庐舍钢募采石甃隄千余丈水不为害南山崖官道径窄行者多堕崖死钢积薪烧山沃以醯拓径丈许行者使之钢病民争吁神愿减算益钢夀】吴世【天台人宏治初令黔阳抚流移垦田地振饥筑城坛社桥梁学宫悉为修治士民翕然向化】史学【泸州人正徳中知沅州时境内防盗剽掠学乃获渠魁值太兵进湖贵自沅振旅学区画周悉】张熇【东阳人正徳中令麻阳值沈禾溪冦向虎作乱熇躬率捕有竒功又创筑城池修理学廨偶雨晹不时祷应如响】李崇芳【新宁人嘉靖中令麻阳狷介公平无私家念苗乱崇芳登城谕以理苗引去士民感戴若慈母】陈大经【南宁人嘉靖中令黔阳涖官严肃勤政爱民迁学于龙标山】孙贤【忠州人嘉靖中授防将驻麻阳时镇筸苗与铜仁播凯诸苗相倚为乱贤经制苗事动中机宜事平伐石纪绩】朱缵【新淦人嘉靖中令麻阳时蜡尔苗叛三省会兵讨之缵内严守御外调兵食多方抚绥百姓立祠祀之】李防【歙县人嘉靖中知沅州节费省刑爱民兴学均州卫丁徭详请靖州帮贴冲疲之地百姓不受偏累西溪三蛮甘昧苗叛防出奇计讨平之请筑便晃二堡】蔡心一【汉州人万厯中令麻阳邑多石田苦无水心一度地势筑陂堰四十余所至今民食其利始至日列树表道及其去也树皆合抱】郭继曽【晋江人万厯中知沅州时值征播征皮两役继兴大军驻沅继曽擘画绰然】
　　本朝周文【浙江人顺治进士六年令黔阳陈友龙叛执于洪江不屈死之】茹道通【顺天人顺治中令黔阳时地初辟又值嵗饥道通收拾凋残抚绥有方民皆安堵】萧来鸾【南昌人顺治中由拔贡牧沅州时大师云集来鸾苦心蠲赈俾军民腾饱四境帖然】张扶翼【霍邱人康熙初由选贡令黔阳邑境罗公山峒猺与武冈诸砦鬭兵不解扶翼请发镇兵压其巣遣谕以利害单骑深入猺感泣给以荒田令佃作免其役大兵自滇凯旋派黔邑谷八千石草二十八万斤扶翼以其状陈于上官皆得请又为木道陈招徕之义一去寄庄之害一寛五年尽垦之限又条议清丈之法凡城垣学校官廨多所完葺手纂县志以备掌故】
　　人物宋向贞【麻阳人熙宁六年为峡州军衙头指挥使防蛮叛贞奋然曰大丈夫当捐躯报国垂名汗青岂可碌碌人后耶乃身先士卒前驱力战被执胁降矢詈不屈遂遇害事闻赠内殿崇班诏立庙祀之　按贞为宋归明溪峒人后麻阳其峡州今黔阳县西江镇也】杨潄【黔阳人兄弟三人并称英勇屡御苗冦民多赖焉邑人立庙祀之】明刘有年【字大有沅州人洪武中为本州训导擢御史激扬有声出知太平府永乐中上仪礼逸经十有八篇官终交阯按察佥事】蒋奎【沅州人洪武进士官刑给性刚介在諌垣雅着直声屡上封事切中时弊当时惮之】周拱元【沅州人少读兵书建文中应募入京试骑射答策授锦衣所镇抚军前差遣占侯辄中主将令引步兵防饷舟靖难后不屈死之】胡暕【沅州人宣徳间以贡入南监选书告勅授安庆府通判摄府事奏豁忠臣余□元孙先戎籍】田子义【麻阳人有浦口人宿其家遗金席下子义物色归之谢以半固辞】龚潮【沅州卫人正徳七年讨镇筸叛苗潮効力军前无所挠避人多义之】李仲谦【麻阳人正徳间苗叛仲谦奉檄倡义从征捍御有功事上当道给以冠带】侯以宁【沅州卫人事母至孝母患气疾痛欲絶以宁日夜祷吁愿减已算益母夀仍刲股为莫疾忽愈后母天雨连旬泣祷竟霁人以为至孝所感】杨启贵【麻阳人正徳中苗掠其里启贵守母丧苗欲斫其柩抱棺跪泣以身卫之苗感其孝释之且遗以布有诬以通苗者将按其事邑诸生以孝状白寃始雪奬异之】田丰【麻阳人嘉靖中令广西天河县擒右江劫蛮却那地州□金迁建县治寻调南北亷介冇声子庭谕庭议俱登仕籍】马元吉【字可修沅州人涉猎经史沈潜理学为湛若水髙第弟子初官国子监助敎迁徴府长史归隠明山即无水南辟书院祀薛瑄学者称明山先生没祀于乡】杨茂【字本隆沅州人官沅州卫指挥佥事屡立军功擢湖广都指挥使天顺五年朝廷亷其才勅授防将协总兵镇守淮安成化元年晋前府都督佥事充总兵官挂漕运印六年加都督同知赐玉带茂督漕有方亷能茂着年七十一致仕归卒赐祭葬】侯位【字世卿沅州人正徳进士令无锡判断如神邑当水陆冲位性刚毅有不畏强御声行取兵部主事转员外郎谏武宗微行廷杖直声大震后擢操江巡抚奏浮粮清海防累官兵部左侍郎】危岳【字继仲黔阳人嘉靖进士以春秋启迪后学任吉安府推官亷慎律身明允断狱属邑安福田粮数为豪强所欺匿命往覆丈量尽袪隠弊时方行取以疾卒于官士民哀之立祠以祭】满朝荐【字震东麻阳人万厯进士令咸宁税监梁永纵其下劫诸生藁朝荐捕治之后永遣人蛊巡按余懋衡朝荐捕获其人永益怒诬劾朝荐劫上供物杀人诏狱长繋后用叶向髙请释归】邱式耔【黔阳人为诸生鼎革后镇帅械送武昌幽拘数年死于市　本朝乾隆四十一年　　予入忠义祠】单之賔【沅州人官剑州学正崇祯时流冦陷城从容就死赠国子监学録　本朝乾隆四十一年赐諡节愍】
　　本朝龙霖【沅州人顺治初流冦未靖负二亲逃岩谷间犹日求甘防奉养亲没居庐枕块】刘星【沅州人为人佣作积赀以父负母避冦山中越险坠崖母子并全雍正七年　旌】危阶【黔阳人为诸生顺治初余冦溃入黔沅间阶掖母走避防同山中负米百里外遇虎黙祷虎竟去持米归母赖以生雍正六年　旌表】张世正【沅州人性纯孝父病祷于神遂愈着家范十四条敎谕族人每授生徒训以先器识而后文艺乡里不能婚者助之邑有通衢阻河造舟以济雍正九年旌】田仁徳【沅州人雍正十三年贵州苗叛仁徳以把总随征着摧陷功砦章诸处险阨苗据以敌官军仁徳奋勇深入不顾矢石援军不继力竭死事阙】
　　【赐祭葬】
　　流寓宋李明【黔阳人本籍河南祥符来家于安江髙宗时官广勇卫指挥使金兵南下从宣抚使杨存中遏之外援不继力战死焉事开诏以其子守中为武校尉】明方以智【侗城人崇祯进士授检讨避乱至沅州结茅兰地山中有离草蘧庵集兰溪晓月吟】
　　列女明周冕妻张氏【芷江人为指挥周冕继室永乐间苗冦沅冕从征死焉氏闻恸絶复苏坚志守节抚孤承袭辰州府同知】茒大绶妻陈氏【芷江人适千户大绶卒时氏年十八孀居十六年溃兵作乱惧为所辱携一子一女投江死】向春妻张氏【黔阳人适春时年十七甫数月春卒七日后自缢柩旁】彭猋妻胡氏【汉阳人明末随夫避乱黔阳王进才作乱氏被执强之渡河不可骂贼被斫身无完肤一子一女同死】向氏四烈【麻阳人一向明室女晚女一向明女焦女张明儒妻一向明子廷表妻田氏一向明侄廷相妻】
　　【田氏嘉靖中蜡尔苗叛四人走匿岩穴为贼搜得逼之驱至瓮泡滩湍流深处同赴水死苗退求尸悉获面如生邑令为建四节祠】郑命贤妻黄氏【麻阳人郑以廪应选没于鄂氏年十九闻讣誓死榇归敛祭毕自缢死】张烈女【黔阳人字周成年二十成殁谓其母曰儿虽未嫁受聘即其妻也周死我何生为是夜自缢死】
　　本朝贺国正妻刘氏【芷江人年十九而寡甘贫尽孝翁姑没亲荷畚垒土以葬闻者哀之又同县徐澐清妻陶氏邓钟乔妻陈氏祁文明妻刘氏俱夫亡守志雍正年间　旌乂节妇唐照妻徐氏赵世竒妻李氏刘柱史妻郑氏冯仁孝妻胡氏胡之瑛妻萧氏刘文显妻彭氏田宏熙妻李氏烈妇胡懋妻李氏俱于乾隆年间先后　旌表】杨愈森妻向氏【黔阳人顺治已丑黔冦据辰州杨夫妻逃山谷中被执贼欲汚向不从遂焚愈森向投烈焰中死同县向洪诒妻李氏与向同被执赴水死杨苏妻蒋氏顺治中郝永忠出掠氏逃至洪滩遇溃卒氏奔江中卒曰我非贼氏以为绐巳竟趋深水死李大慧妻杨氏亦遇贼不屈死贼碎其尸】黄璧妻郑氏【黔阳人遇防乱氏抱乳婴匿山中得不死年十九茹苦守节敎子成立】唐有望妻李氏【黔阳人庚辛冦乱氏被掳义不受辱赴水死】廖贞女【黔阳人年十五字向安安逺逰道卒女守贞不字孝养父母抚育诸侄食贫终老雍正十一年　旌】潘浚妻李氏【黔阳人夫殁守志孝翁姑茹苦习勤教四子皆有成雍正七年　旌又汤彦聘妻蒋氏韩希钊妻王氏唐国柱妻谢氏周成射妻贺氏危窿妻蒋氏黄文烈妻何氏潘亦燮妻谢氏潘亦炤妻廖氏烈妇潘亦熺妻段氏俱乾隆年间先后　旌表】蒲世声妻张氏【麻阳人蒲殁矢志守节翁姑笃病氏尽孝养敎三子成立雍正四年　旌又同县张可栋妻田氏生员唐启萍妻龙氏唐启源妻张氏向自违妻龙氏龚造极妻张氏龚世熙妻滕氏张世仁妻滕氏张先朝妻郭氏唐启萍妻龙氏烈妇谭龙秀妻刘氏俱乾隆年间先后　旌表】
　　土产丝绢【麻阳出】葛布【黔阳麻阳出】铁【芷江出】白蜡【芷江黔阳出】棉花【郡境皆出】茶【芷江出一曰园茶】桃枝竹【郡内皆出可以织箪即吴都赋所谓桃笙是】茅【麻阳出书传辰州麻阳县苞茅山出苞茅是也】岩鳊【芷江出】明山石【芷江出】







　　钦定大清一统志巻二百八十五
&lt;史部,地理类,总志之属,大清一统志&gt;
&lt;史部,地理类,总志之属,大清一统志,永顺府图&gt;
&lt;史部,地理类,总志之属,大清一统志,永顺府图&gt;
&lt;史部,地理类,总志之属,大清一统志,永顺府表&gt;
&lt;史部,地理类,总志之属,大清一统志,永顺府表&gt;
　　钦定四库全书
　　钦定大清一统志巻二百八十六
　　永顺府【在湖南省治西北一千八十五里东西距三百五十里南北距六百一十里东至辰州府沅陵县界一百五十里西至四川酉阳州秀山县界二百里南至辰州府干州防界二百二十里北至湖北冝昌府鹤峯州界三百九十里东南至沅陵县界一百七十里西南至永绥防界一百三十里东北至鹤峯州界二百九十里西北至湖北施南府来鳯县界二百五里自府治至　京师四千八十里】
　　分野天文翼轸分野鹑尾之次【唐书地理志溪为鹑尾分】
　　建置沿革禹贡荆州之域秦黔中郡地汉为沅陵零阳迁陵充四县地武陵郡【按通志古城考载酉阳故城在永顺县南以永顺龙山皆为酉阳地酉阳汉县汉志注酉水所出东入湘正今酉阳州而沅陵县志县在沅酉二水间古名酉阳亦有酉阳故城在县之西沅陵亦汉县旧志以属酉阳县失考】后汉以后因之梁改置大乡县隋属沅陵郡置州为辰州地唐天授二年析辰州置溪州【按旧唐书地理志溪州旧辰州之大乡大乡汉沅陵零阳二县地梁分置大乡旧属辰州天授二年来属是大乡乃沅陵零阳所分非分酉阳县地矣】开元二十一年属黔中道天宝初改曰灵溪郡乾元初复曰溪州五代时属楚宋为羁縻上中下溪三州属荆湖北路元至元中置永顺路至大三年改为永顺等处军民安抚司至正七年升宣抚司【明统志元时彭万潜自改为永顺等处军民安抚司后彭天宝立改宣抚司】属四川行省明洪武六年升为永顺等处军民宣慰使司【明统志领州三长官司六南渭州施溶州上溪州腊惹洞长官司麦着黄洞长官司驴迟洞长官司施溶溪长官司白崖洞长官司田家洞长官司】属湖广都司
　　本朝雍正七年苗人向化愿设官输赋比内地改为永顺府属湖南省领县四
　　永顺县【附郭东西距二百二十里南北距三百五十里南至辰州府沅陵县界一百五十里西至保靖县界七十里南至辰州府干州防界二百二十里北至桑植县界一百三十里东南至辰州府沅陵县界一百七十里西南至干州界二百八十里东北至桑植县界六十里西北至龙山县界六十里汉沅陵零阳县地梁以后为大乡县五代时蛮置永顺府宋为羁縻州元为永顺安抚司宣抚司治明为永顺宣慰使司治　本朝雍正七年改置永顺县移治于旧司治西北三十里】龙山县【在府西二百一十里东西距一百七十五里南北距一百八十八里东至永顺县界一百五十里西至湖北施南府来鳯县界二十五里南至保靖县界一百三十八里北至湖北施南府宣防县界五十里东南至保靖县界二百里西南至四川酉阳州界一百五十里东北至桑植县界一百十五里西北至来鳯县界十五里汉沅陵零阳县地晋分置黚阳县属武陵郡宋齐因之后省入大乡县五代及宋为上溪州蛮地元为白崖峒长官司属新添葛蛮安抚司为江西寨明改属永顺宣慰使司　本朝雍正七年改置龙山县乾隆元年以大喇司地来属】保靖县【在府南一百三十里东西距一百七十五里南北距一百八十八里东至永顺县界一百五十里西至湖北施南府来鳯县界二十五里南至保靖县界一百三十八里北至湖北施南府宣防县界五十里东南至保靖县界二百里西南至四川酉阳州界一百五十里东北至桑植县界一百十五里西北至来鳯县界十五里汉置迁陵县属武陵郡后汉以后因之南齐省梁以后为大乡县地唐贞观九年析置三亭县属溪州五代时蛮置保靖州宋为羁縻保靖州属荆湖路元因之属新添葛蛮安抚司明初置保靖州安抚司洪武六年升保靖安抚宣慰使司属湖广都司　本朝雍正七年改置保靖县】桑植县【在府北二百八十里东西距一百八十五里南北距二百七十五里东至澧州慈利县界八十里西至永顺县界一百五里南至澧州永定县界三十五里北至湖北冝昌府鹤峯州界二百四十里东南至永定县界四十里西南至永顺县界四十里东北至利县界八十里西北至龙山县界二百二十五里汉充县地三国吴兖县地晋临澧县地隋以后崇义县地唐为慈利县地五代以后为蛮所据宋慈利县地置安福砦元置桑植安抚司至正末废明永乐四年复置属九溪卫领美坪等十八洞　本朝雍正七年改置桑植县移治于旧司治东五十里九溪卫之安福所乾隆元年及三年以上下岗司茅冈司之赤溪苦竹湖塔等地来属】
　　形势牂牁接境【楚马希范铜柱记】东抵荆襄西通巴蜀南近辰阳北距归峡【明统志】依山为郡乃四通八逹之地【同上】
　　风俗槃瓠遗风【楚马希范铜柱记】击铜鼓沙锣以祀神鬼【宋史蛮夷传】渔猎养生刻木为契【明统志】耕农男女合作【宣慰司志】
　　城池永顺府城【在旧永顺司治西北三十里岢塲地周五里有竒门五三靣有河雍正七年筑】龙山县城【在麂皮坝地周三里有竒门四雍正十年筑】保靖县城【在茅坪地周三里有竒门四雍正九年筑】桑植县城【本九溪卫安福所城周三里有竒门三明洪武二十五年筑　本朝雍正七年改为县城】
　　学校永顺府学【在府城内西北隅雍正十一年建乾隆二十四年重修入学额数十二名】永顺县学【在县治北雍正十一年建乾隆二十四年重修入学额数八名】龙山县学【在县治西雍正七年建入学额数八名】保靖县学【在县治西雍正七年建乾隆二十七年重修入学额数八名】桑植县学【在县治西雍正七年建乾隆二十一年二十八年屡修入学额数八名】崇文书院【在府治东北　本朝乾隆二十六年学臣吴鸿倡建又保靖县有莲塘书院在城内乾隆十二年建各县俱设冇义学】
  </div>
  <div class="pagination">
   <a href="大清一统志_page130.html">
    上一页
   </a>
   <span>
    ...
   </span>
   <a href="大清一统志_page126.html">
    126
   </a>
   <a href="大清一统志_page127.html">
    127
   </a>
   <a href="大清一统志_page128.html">
    128
   </a>
   <a href="大清一统志_page129.html">
    129
   </a>
   <a href="大清一统志_page130.html">
    130
   </a>
   <span class="current-page">
    131
   </span>
   <a href="大清一统志_page132.html">
    132
   </a>
   <a href="大清一统志_page133.html">
    133
   </a>
   <a href="大清一统志_page134.html">
    134
   </a>
   <a href="大清一统志_page135.html">
    135
   </a>
   <a href="大清一统志_page136.html">
    136
   </a>
   <span>
    ...
   </span>
   <a href="大清一统志_page132.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
