<!DOCTYPE html>
<html>
 <head>
  <meta charset="utf-8"/>
  <title>
   福州府志乾隆本 - 第 322 页/共 388 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福州府志乾隆本 - 第 322 页/共 388 页
  </h1>
  <div class="content">
   朱廷瑞　字增城，歙县人。顺治丁亥进士，知福清。值兵燹之后，田芜仓虚，廷瑞招抚流亡，营缮城堡，劝课农桑，与民休息。又修学兴文，旌节孝，礼高贤，案无留牍，囊无余赀。以治行擢仪部郎。《福建通志》
　　申　锡　字濂月，河内人。顺治巳丑进士，知福清。慎晋接，却馈遗，洞悉民艰。凡坊之征役，屯之小旗，概为豁免，民深德之。以疾卒于官，囊无长物，一时称为廉吏。《福建通志》
　　邓宪英　字揆庵，江南上元人。康熙间，任福清。时庙学倾圯，前令倡修未就，宪英集绅士新之。邑当孔道，频年军兴旁午，民疲奔命，用一派十，诛求无巳，宪英首详禁革。后被劾镌级去。《福清县志》
　　傅而保　字公定，河南人。康熙丁卯，知福清。邑自迁界后，地亩荒芜，而保恳请清丈，蠲其虚课，民免于困。调知永丰县。《福清县志》
　　潘树柟　字孟扶，仁和人。康熙乙酉，由进士知福清。严明有风采，行一条鞭法，地丁屯折，总归一单。另开的名，设立纸皂，不用差役滋扰。改下堂寺淫祠为特祀朱子书院。后告养归。《福清县志》
　　　　历代教职
　　元
　　熊朋来　字与可，豫章人。宋咸淳中，登进士第。元初，隐处州里间，江西省臣列荐，起为福州教授。所至考古篆籀文字，调律吕、协歌诗以兴雅乐，制器定辞必则古式，学者化焉。既满考，以常格调建安主簿，不赴。晚以福清州判官致仕。万历《府志》
　　刘直内　东武人。大德间，为福州教授。尝改创尊道堂以祀先贤，而列祀乡贤，贤牧于两庑，又凿池构亭于其东，为诸生游息之所。卒，祠于学。万历《府志》
　　明
　　沈元素　古田人。从学于张以宁。元时，赴都写金字经，授福州府教授。后谢病归。洪武初，以荐授古田县训导，创立学舍，师道甚严，造就诸生，皆有成绩。后擢佥事。《古田县志》
　　右府学
　　明
　　陈　建　东莞人。嘉靖间，侯官教谕。博学强记，所著《学蔀通辨》，发明程朱之旨。遇诸生严，诸生不谓亲巳，及罢归，恨当时不及就正也。
　　冯光浙　字邦镇，慈溪人。嘉靖间，怀安教谕。其学以程、朱为宗。时方靡然于“致良知”之说，光浙力辟之，务在实践，尝于座右揭示诸生曰：“圣贤无一偏之学，不须立异，讲良知便废良能。”诸生敬而信焉。至勤诲人，恤贫士，皆其余事也。后以老乞归，诸生祀学以志慕。万历《府志》
　　右侯官县学怀安县学附
　　明
　　陈　任　字孝原，钱塘人。永乐初，以徐州训导召入文渊阁，预修《永乐大典》。书成，升古田教谕。秩满，诸生疏留。在任十余年，勤于训迪，得人为盛。卒于官，遂家焉。[HT6SS]《古田县志》
　　李一轩　号抑箴，潮阳人。万历间，古田教谕。甫莅任，见庙庑倾圯，捐俸葺之。严课程，创诗社，以成就后学为巳任。诸生有贫不能支者，辄加赈恤。暇则征文考献，裒集成书，以备编纂。以诤籴拂主者意，调楚中藩邸官。临行，囊无一钱，多士白于台司，给应乘驿以去。去后，人思之，立碑以志不忘。《古田县志》
　　黄守谊　粤东人。崇祯戊寅，司古田训。至之日，见学宫颓圯，慨然有兴作志，申督学使者，率诸生而董其成。课士十则，崇实黜华。《古田县志》
　　于斯力　字文言，湖广人。崇祯末，由举人任古田谕。性严正，有诸生以他事株累，邑令逼其具揭褫之，斯力毅然曰：“官可去，士不可冤。”邑令悔而释之。寻擢户部主事。甲申之变，有《九章歌》极悲愤，后以他累瘐死。《古田县志》
　　右古田县学
　　明
　　叶春及　字化甫，归善人。隆庆初，春及赴公车上书万余言，皆切时政，当路目之为迂。署为闽清谕，春及以师道自任，与诸生日相讲发，于脯脡无所受，诸生事之肃然。久之，升知惠安县，巡抚刘尧诲有所需，春及弗顾也。擢宾州知州，竟中以他事罢官去。后起官至户部员外郎卒。万历《府志》
　　右闽清县学
　　明
　　孙大雅　江阴人。永乐间，长乐教谕。学以实践为先，不屑屑章句，所造就甚多。《福建通志》
　　右长乐县学
　　明
　　萧　夔　字舜臣，泰和人。成化间，罗源教谕。表率诸生，勤课诵读，给以夜膏。其同时有鲍鳞，松阳人，亦以善教名。万历《府志》
　　国　朝
　　蔡　璧　号武湖，漳浦人。由拔贡，康熙间，任罗源教谕。性廉介，博学多文，好接引后辈，教以经史奥义。督学使者赠句，有云：“家庭自为庠序，文字不傍门墙。”巡抚张伯行雅重之，檄掌会城鳌峰书院，楷模多士。以子世远封翰林院庶吉士，致仕归。《福建通志》
　　右罗源县学
　　明
　　张志学　崇德人。永乐中，永福教谕。严毅方正，博通经史，尤长于《春秋》，终日危坐，为诸生讲学，一时人士，多所造就。卒于官。万历《府志》
　　龚　烈　清江人。弘治中，永福训导。教人以躬行为要。邑经沙尤寇乱之后，学宫废坏，烈捐俸新之。万历《府志》
　　右永福县学
　　明
　　刘　昭　字子辉，吉水人。由举人，永乐间，福清教谕。持躬庄严，士望而钦之。捐俸置祭器，修庙庑，建学门两斋。升监丞，官至翰林院检讨。《福清县志》
　　何公溥　字资直，博罗人。由举人，正德间，福清教谕。严毅不阿，勤学勤政。两典文衡，多得人。升京县知县。所著有《家礼通略》。《福清县志》
　　右福清县学
　　　　历代武职
　　宋
　　万文胜　字彬叔，宁国人。少倜傥有大志。长身戟须，从军不十年，以功累官福州观察使，总殿前诸军。理宗尝飞白“忠实”二字赐之。卒赠开府仪同三司、武安节度使。《闽书》
　　元
　　董文炳　字彦明，藁城人。宋既亡，文炳以中书左丞奉诏讨未下郡县。师即逾岭，漳、泉、建、邵皆送欵，文炳悉慰抚之，不妄杀一人。惟兴化、汀未下，文炳欲招之，或曰：“遣一偏师，如泰山压卵耳，何以招为？”文炳曰：“执迷不服，独陈参政耳。民何辜，独不能为数万众忍须臾哉？”未几，汀来归，兴化又不至，乃发兵讨之。闽人室家相保，井里如故，业市不移。民德之最深，建生祠祀焉。万历《府志》
　　塔里赤　康里人。好读书，善骑射。从丞相伯颜渡江，领军至福建，所过秋毫无犯，降者如归，以功迁福建招讨使。时诸郡盗起，而陈吊眼最盛，陷漳州。行省承制，命塔里赤为闽广大都督，征南都元帅，总四省军，复漳州，生擒吊眼诛之。后改福建宣慰使。万历《府志》
　　陈君用　字子材，延平人。初汀寇骚动，君用集壮士，保邻里，海寇陆梁，君用讨平之。又累破红巾寇，诸邑为贼所陷者悉复之。以功授同知建宁路事。亡何，红巾围福州，君用自建宁帅兵来援，大败贼众。遂引兵逾北岭，至连江，阻水而阵，率兵士六十人徒涉斩杀，贼稍溃，既而复合，君用大呼转战，中枪而死。事闻，赠怀远大将军，副都元帅，追封颖川郡侯，谥忠毅。万历《府志》
　　明
　　汤　和　字鼎臣，濠人。幼有奇志，及长，身长七尺，倜傥多计略，累功官至御史大夫。洪武元年，与副将军廖永忠自明州，由海道乘风抵福州之五虎门，驻师南台，使人谕降，不应，遂围之，败平章曲出于城下，参政袁仁请降。遂乘城入，分兵徇兴化、漳、泉及福宁诸州县，进拔延平。论者谓其有全闽功。《明史》参正德《府志》
　　周德兴　濠人。洪武十三年，命理福建军务，旋召还。其后帝谓德兴，福建功未竟，“卿虽老，尚勉为朕行。”德兴至闽，按籍佥练得民兵十万余人，相视要害，筑城一十六，置巡司四十有五，防海之策始备。逾三年归。《明史》
　　赵　圭　洪武中，为福建都指挥使。刚直忠厚。训练士卒，号令严明，恩威兼济。在任十年，镇之以静，军民赖之。正德《府志》
　　邓　安　定远人。福建都指挥佥事，多智计，有威望。正统已巳，沙尤寇邓茂七攻劫城邑，诸邑民多避地入城，城中群不逞将乘机为奸利。安捕杀其首恶数人，而复精选将士，勤训练，严讥察以备之，一方遂安。万历《府志》
　　王　胜　字子奇，合肥人。正统间，为福建都指挥佥事，提督海道。景泰初，贼首陈宽让聚众千四五百人寇海上，胜招抚复业。未几，贼复聚众寇海上，杀掠官军，胜又谕之纳欵。功上，赐金币。胜事母甚孝，莅官清介，终始不渝。尚书孙原贞抚闽，高其行为，树表于通衢，曰“孝廉”。后有司复以孝行上请，诏旌表其门闾。万历《府志》
　　戚继光　字元敬，山东世登州卫指挥佥事，累战功至浙江参将。嘉靖四十一年，倭大举犯福建。自温州来者，合福宁、连江诸寇，攻陷寿宁、政和、宁德，自广东南澳来者，合福清、长乐诸倭，攻陷元钟所，延及龙岩、松溪、大田、古田、莆田。是时，宁德巳屡陷，距城十里有横屿，四面皆水，路险隘，贼结大营其中，官军不敢击，相守逾年。其新至者营牛田，而酋长营兴化，东南互为声援。闽中连告急于浙总督胡宗宪，檄继光剿之。先击横屿贼，大破其巢，斩首二千六百，乘胜至福清。贼方屯牛田，泞尺许，诸官军不得至，继光忽下令人负草一束，诸将莫知所为，夜半卷甲趋之，以草填泥而进，贼出不意，惊溃，赴迳江死者万计。进击兴化、晋江诸贼，悉平之，旋师归浙。是冬，贼复陷兴化，围福清、福安诸县。四十二年春，朝议拜继光左都督，充福建总兵官。四月，与贼战兴化，大破之，复其城。移兵救福清，疾战，斩首千余级，贼解围遁去，追至海上歼焉。继光短小精悍，智勇绝伦，驭军严而有恩，故士乐为之死，所向无前。军旅之暇，雅歌赋诗，恂恂若儒者。后镇蓟、辽、东西粤，所在有平定功，而口不言伐，为近代名将第一。闽人为勒功平远台，郡邑多像而祀之。《明史》参万历《府志》
　　朱　玑　其先淮安人。嘉靖末，倭讧海上，玑以右卫指挥使守烽火门，屡战有功。隆庆二年，广贼曾一本寇闽，玑率舟师乘胜追之，中炮死。诏以玑死事，袭官进二级。同时有左卫指挥王毫亦战死。万历《府志》
　　闵　溶　其先河南人。溶为人沈勇多智，善击剑。嘉靖末倭寇，闵溶以左卫指挥将兵御贼，前后累战海上，斩千级。又与贼战于舟山，溶以火攻之，风急，溶力不敌，遂战死。诏与其子世袭进二级。同时，又有镇东卫指挥高怀德、戴洪，倭临城，亦力战死。万历《府志》
　　秦经国　字嘉猷，其先五河人。器识沈毅，有远略，弱冠袭镇东卫指挥同知，遂董卫政。嘉靖中，倭薄城下，一再歼之。未几，擢守备，进参将。所至破张琏，擒林凤，剿曾一本，灭刘贵，战功大著。经国谙海道，自浙至粤，无不知其曲折，卧听水声，能辨某地。尝言“岳武穆‘武臣不惜死’五字，胜《孙武十三篇》也。”论者谓东南水战，无逾经国云。[HT6SS]万历《府志》参《福建通志》
　　呼良朋　字如兰，先世和州人。袭镇东卫千户。伟貌丰颐，戚继光奇其状，令督兵转饷无后期，屡于海上奏奇捷。升指挥同知，广东副总兵，福建都督佥事。筑镇东城，至今赖之。后徙广西大帅，佩征蛮将军印，平昭州，征府江，赐白金文绮。寻乞归，卒，予祭葬，赠骠骑将军、上护军。万历《府志》
　　国　朝
　　廖有功　任闽千总。康熙十三年，耿逆反，总督范承谟被执，有功大呼奋击，手刃数人，跃马至通衢，逆兵追击杀之。事闻，予恤，荫官其子弟一人。三十五年，入祀九忠祠。[HT6SS]《福建通志》
　　王　进　原任福州城守副将，闲住镇江。康熙十三年，总督范承谟礼聘来闽，即遭耿变。续与张瑞午等同谋内举，事泄，十五年，为耿逆缢死。同时有杨起鹏、姜山，皆督标骑士，亦预谋讨逆，逆斩起鹏于还珠门，并绞姜山。起鹏长子潮，年七岁，亦绞死。姜山子文遇，绞死于其家，妻姚氏亦尽节死。《福建通志》
　　佟国瑶　辽东正蓝旗人。康熙二十二年，任福州将军。时总督姚启圣专事平台，国瑶镇守会城，盘诘奸匪，申明军令，约束旗丁，恩威并济。又崇文礼士，惠及小民。闽人德之。肖像，为祠祀之道山。《福建通志》
　　石文炳　正白旗人。康熙二十九年，任福州将军。居官镇静，整饬旗员，训练甲士，号令严肃。旗丁无敢恃强丐夺，生事扰民，闾井安恬，四民悦服。及卒，为祠祀之。《福建通志》

卷之四十九
人物一列传闽县
　　

　　曩黄仲昭辑《闽志》，惓惓人物，而怪福郡旧志俱缺登载。爰采郡人林谨夫《先贤传》及兰溪郑瓘《郡乘》而捃摭之，于哉烁乎！此与天壤不敝者也。夫福郡，人物盛于赵宋，洛闽大儒嫡派，咸萃厥壤，共肩圣道。由元暨明，克绪其业，斯文统系，绵绵延延，遂集东南。我朝云汉昭回，视厥前修，批周抶隋矣。因首编《列传》史例也；次《道学》、《宋史》例也；次《儒林》，翼经也；次《文苑》，能以理胜也。或《忠义》、或《孝义》，守大节也；或《隐逸》，独善其身也，或《艺术》，一曲之士也。循序而布列之，不敢滥，亦不敢漏。志人物。
　　　　唐
　　侯　固　字子重，闽县人。太和九年及第。操履仁厚，虽谈笑亦有规准。官至鄜坊、灵武、易定节度使，同平章事。兄子岳，字公祝，大中十二年进士，未仕终。正德《府志》
　　林　勖　字公懋，闽县人。大中五年进士，以《开元礼》登科。为吉州刺史，清节著闻，于民无所取，惟饮吉水而巳。《福建通志》
　　　　五　代
　　谢　瞳　字子明，闽县人。累举不第，依朱全忠，署右职。仕唐为通、陵州刺史，有政声，迁亳州团练使，宣义节度观察留后。《闽书》
　　　　宋
　　张　锡　闽县人。梁末，刘君铎任棣州刺史，辟为军事判官。棣为郓之属郡，郡有麹务，郓以牙将主之，颇横恣。民有犯麹三斤，牙将欲置于死，君铎力不能救。既而牙将盗麦百斛私造麹，事觉，锡判曰：“麹犯三斤，求生不克，麦盗百斛，免死诚难。”时郡吏以使府牙将，乞免，锡不允，固置于法。同光末，赵在礼举兵于邺，濒河诸州多称乱，锡权知州事，即出省钱赏军，皆大悦，一郡独全，棣人赖之。后为淄川令，不畏强御，专务爱民。召为监察御史，出为陕虢观察判官。晋开运二年，拜右补厥，历起居郎、刑部员外郎、开封府判官、浚仪令、司门、驾部二郎中，并以清节闻。周显德中，以老疾求解官，授右谏议大夫，致政。宋初，改给事中。锡无子，宰相范质尝兄事之，馆于别墅。锡以执政之门，不欲久处，依乡人邓州观察判官黄保绪。建隆二年卒。《宋史》
　　谢德权　字士衡，福州人。父文节，初仕王氏为侯官令，后入南唐，为饶州团练使，以骁勇闻，吴人号为铁龙。后守鄂州拒宋师战没，德权归宋，补殿前承旨，迁殿直、陕西巡检，以劳就改右侍禁。咸阳浮桥坏，命德权规画筑土，实岸聚石为仓，用河中铁牢之，制缆以竹索，由是无患。咸平二年，宜州溪蛮叛，命陈尧叟往经度之。德权预其行，以单骑入蛮境，众咸听命，加阖门祗候，广、韶、英、雄、连、贺六州都巡检使。代归，提点京城仓草场。京城衢巷狭隘，命德权广之。既受诏，则先撒贵要邸舍，群议纷然，有诏止之。德权面请曰：“臣巳受命，不可中止。今沮事者皆权豪辈吝屋室僦资耳。”上从之。会有凶人刘晔、僧澄雅讼执政，与许州民阴构西夏为叛者，诏温仲舒、谢泌鞫问，令德权监之，按验无状。泌曰：“追摄大臣，狱乃具。”德权曰：“使大臣无罪受辱，则人君何以使臣？臣下何以事君？”上可之。六年，命城新乐县，迁供奉官。又命浚北平砦濠，葺蒲阴城，遽乘传诣阙言：“今岁契丹必寇内地，愿速分戍镇定、高、阳三路。天雄城垒阔远，请急诏蹙之，仍葺澶州城北，治德清军城堑，以为豫备。臣虑蒲阴工作未讫，寇必暴至。”上慰遣之。既而契丹果围蒲阴。及闻有诏修河北行宫，德权又驿奏请车驾毋渡河。及至澶州，德权单马间道赴行在。未几，迁内殿崇班，提辖三司衙司。德权为设条制，均其差使。有大将隶内侍主藏，内侍为奏留规免烦重之役，德权携奏白上，极言侥幸，上称其有守。又命提总京城四排岸，领护汴河，兼督辇运。前是，岁役浚河夫三十万，而主者因循，堤防不固，河流汛滥，既中流复淤。德权以沙尽至土为垠，遣三班使者分地主役，为大锥以试筑堤之虚实，或引锥可入者，既坐所辖官吏植树数十万以固岸。建议废京师铸钱监，徙西窑务于河阴。改崇仪副使，兼领东西入作司。先时，每营造患工少，至终岁不成，德权按其役，皆克日而就。大中祥符元年，议东封，命与刘承珪、戚纶同计度，预修玉清昭应宫。刘承珪议掘地及丈，加筑以壮其址，德权患其劳役，日与忿争，不能夺，遂求罢。复领京城仓草场，导金水河自皇城西环太庙，凡十余里。三年，出知泗州，卒，年五十八。德权清苦干事，好兴功利，多所经画，见官吏徇私者，必面斥之，所至整肃，然喜采察纤微以闻于上，朝论恶之。《宋史》
　　连光裕　闽县人。太宗朝，知应山县，有功于民。后历磁、郢二州推官。其卒也，应山人思其惠政，迎柩葬于其县，子正因家焉。正子舜宾，舜宾子庶庠，皆举进士。舜宾处士，有行谊，欧阳文忠为作墓表。《闽书》
　　林　揆　闽县人。国子博士，知南康军，有遗爱。兄子殆庶，字希颜，父辨，职方员外郎。殆庶举淳化三年进士，累官度支员外郎，秘阁校理，知明州，复知兴化，淳懿孝友，士大夫多重之。弟四人：太素，相州节度推官；太微，殿中丞；太易，永嘉丞；太蒙，兴化丞。[HT6SS]《闽书》
　　刘若虚　字叔扬，其先泉人，徙居闽。父甫，仕吴越，乡闾称廉孝。若虚举咸平五年进士，历大理评事，知永嘉县，迁寺丞，知温泉县，通判保定军，再迁太常博士、通判洪州，改尚书屯田员外郎，知邵武军，卒。若虚严明有大略，通《五经》大要，摘其旨以为修身治官之用。丁谓闻其名，欲见之，辞不往。事亲有疾，不饮酒食肉。居亲侧，虽大暑中夕，必严衣冠。莅官善决疑临剧，初若不更意，及施下，皆当理，守法不贷，而民不敢忘。子奕、异，侄彝，孙康夫。参《闽书》正德《府志》。
　　奕　字蒙伯，天圣八年进士，历知荥阳县。韩琦为经略使，辟奕凤翔府判官，事多倚办集。时连年兵败民穷，奕上书朝廷，言兵所以败，民所以穷之状，格不报。历通判漳州、润州。漳浦县有虔州民四百余人入县，买官所卖盐，令捕之，民因斗拒，令遂鞫其私贩，穷治之，法应死。奕为察其非私贩，而出其不斗拒者，坐法数十人而已。卒于润州，囊无余赀，民集钱二百千以赙，奕妻辞却之。奕于文章，以道理为的，其论性情，推明孔子之法，力教于人，从之学者咸以道自处。《闽书》
　　异　字成伯，隐居不仕，乡人号曰隐君，后以州郡荐，强起，授将仕郎、大理评事，历屯田员外郎。《闽书》
　　彝　字执中，幼介特，居乡以行义称。从胡瑗学，瑗称其善治水，凡所立纲纪规式，彝力居多。庆历六年进士，为邵武尉，调高邮簿，移朐山令。治簿书，恤孤寡，作陂池，教种艺，平赋役，抑奸猾，邑人纪其事，目曰“治范”。熙宁初，为制置三司条例官属，以言新法非便罢。神宗择水官，以彝悉东南水利，除都水丞。久雨汴涨，议开长城口，彝请但启杨桥斗门，水即退。为两浙转运判官，知处州。俗尚巫鬼，不事医药，彝著《正俗方》，以训斥淫巫三千七百家，使以医易业，俗遂变。加直史馆，知桂州，禁与交人互市。交址陷钦、廉、邕三州，坐贬除名。元祐初，复以都水丞召还，病卒于道。著《七经中义》百七十卷，《明善集》三十卷，《居阳集》三十卷。《宋史》
　　康　夫　字公南，幼聪敏，从周希孟学。乡人师其孝弟仁爱，主乡校者三十余载。熙宁中，广东人乞诣，主番禺学，朝廷下其事，索所为文，进《志述》二十七卷，竟以未任不合格止。晚主泉州学，规矩恪端，泉人录其教授之功，以传诸人。元祐中，以特奏名举，未唱名，前二日卒。郑侠表其墓，谓：“康夫事亲事长，恤穷抚稚，成就才哲，发于诚心。为文若不由思虑，而羽翼诗书，根柢仁义，虽素抅无以过之。”著有《经训杂文》、《古律诗》行于世。参《闽书》、正德《府志》。
　　孙　奕　字景山，闽县人。皇祐元年进士，历知南陵、海陵二邑。吕诲知开封，荐知封邱。诲为御史中丞，又荐为监察御史。论新法不便，为邓绾所劾，出监陈州酒税。陈襄知杭州，辟佥判。襄在经筵，复言：“奕事行著于乡闾，节义信于朋友，历官所至，以善政闻，可谓循吏。宜使当一路，以厚俗安民。”元祐初，除福建转运使。《福建通志》
　　[HT5H]许　将　字冲元，闽县人。嘉祐八年，举进士第一。欧阳修读其赋，谓曰：“君辞气似沂公，未可量也。”签书昭庆军判官，代还，当试馆职，辞曰：“起家为官，本代耕尔，愿以守选余日，读所未见书。”宰相善其志，以通判明州。神宗召对，除集贤校理，同知礼院，编修中书条例。自太常丞当转博士，超改右正言。明日，直舍人院，又明日，判流内铨，皆神宗特命，举朝荣之。进知制诰。契丹以兵二十万压代州境，遣使请代地，岁聘之使不敢行，以命将，将入，对曰：“臣备位侍从，朝廷大议，不容不知万一。北人言及代州事，不有以折之，则伤国体。”遂命将诣枢密院，阅文书。及至北境，居人跨屋栋聚观，曰：“看南朝状元。”及肄射，将先破的。契丹使萧禧馆客，禧果以代州为问，将随问随答。禧又曰：“界渠未定，顾和好体重，吾且往大国分画矣。”将曰：“此事申饬边臣岂不可？何以使为？”禧惭不能对。归报，神宗善之，以将知审官西院，直学士院，判尚书兵部，进翰林学士，权知开封府，为同进所忌。会治太学虞蕃讼，释诸生无罪者，蔡确、舒亶因陷之，逮其父子入御史府。逾月得解，黜知蕲州。明年，以龙图阁待制起知秦州，改扬州，又改郓州。上元张灯，吏籍为盗者系狱，将曰：“是绝其自新之路也。”悉纵遣之，自是民无一人犯法，三圄皆空。父老叹曰：“自王沂公后五十六年，始再见狱空耳。”召为兵部侍郎，及西方用兵，神宗遣近侍问兵马之数，将立具上之，明日，访枢臣，不能对也。以龙图阁直学士知成都府。元祐二年，再为翰林院学士。四年，拜尚书右丞。将自以在先朝为侍从，每讨熙丰旧章以闻。中旨用王文郁、姚兕领军，执政复议用张利一、张守约。将始与执政，复密疏：“利一不可用。”言者论其窥伺主意，罢为资政殿学士，知定州，移扬州，又移大名府。绍圣初，入为吏部尚书，上疏乞依元丰诏定北郊夏至亲祀，拜尚书左丞。中书侍郎章惇为相，与蔡卞同肆罗织，贬谪元祐诸臣，奏发司马光墓，哲宗以问将，对曰：“发人之墓，非盛德事。”方党祸作，或举汉、唐诛戮故事，帝复问将，对曰：“二代固有之，但祖宗以来未之有。本朝治道所以远过汉、唐者，以未尝辄戮大臣也。”哲宗皆纳之。崇宁元年，进门下侍郎，累官金紫光禄大夫，抚定鄯廓州，边臣欲举师渡河，朝议难之，将独谓外国不可以爽信，而兵机有不可失，既已戒具，愿遂从之。未几捷书至，将以复河湟功，转特进。凡居政地十年，御史中丞朱谔取将旧谢表，析文句以为谤，遂以资政殿大学士，知河南府。言者不已，降资政殿学士，知颖昌府，移大名，加观文殿学士，奉国军节度使。在大名六年，数告老，召为祐神观使。政和初，卒，年七十五，赠开府仪同三司，谥曰文定。子份。《宋史》
　　份　字子文，崇宁二年登甲科。累官国史编修。政和中，简功臣子牧郡，份知邓州。政尚宽平，在州四年，囹圄几空。改蔡州，奉诏赈饥，置场，列室，具器用鸣鼓给食，三日一往，问饥饱，察羸疾，凡十月，所活二万六千九百有奇。一日，洪水暴涨，份登城祝曰：“郡政有失，守溺死亡恨，百姓何辜？”翌日水退。改扬州，值金人入寇，檄诸路兵勤王，解亳州围。诸援兵至者，抚驭有法，莫敢剽掠，维扬民获安。迁龙图阁学士。《闽书》参万历《府志》
　　杨　朏　字持正，闽县人。元祐六年进士。元符初，以渭州推官摄长汀县，催督租赋，不扰而集。盗贼啸聚，捕洽首恶，境内肃清。明年之渭州，道由京师，上书论“绍圣奸臣以元祐为仇，编名党锢，贬死故老大臣，成废后之谋，戮上书之士。日食彗见，饥馑荐臻，皆由于此。”言甚切直。知建阳。大观间，卒于建宁节度推官。《闽书》
　　刘　涣　字孟潜，闽县人。太子洗马仲甫之孙，隐钓北溪之上，歌诗自娱。元祐中，乡人千余荐之郡守许懋，乞应逸民之诏。懋闻于朝，涣力辞不就。子达夫。《闽书》
　　[HT5H]达　夫　字宣子。元丰中入太学，以父涣年老，岁一归省。父卒，遂无仕进意。隐居北山数十年。崇宁中，举遗逸，有司以应诏，授松江簿，擢温州教授。有荐于朝者，召见，将任以中都官。辞曰：“非志也。”迁越州教授，卒。《闽书》
　　辛　炳　字如晦，闽县人。元符三年进士，累官监察御史，兼权殿中侍御史。先是，蔡京废发运使，转般仓为直达纲，舟人率侵盗，沉舟而遁，户部受虚数，人畏京莫敢言。炳极疏其弊，且以变法后两岁所得之数，较常岁亏欠一百三十有二万，支益广而入寖微，乞下有司计度。京怒，以炳为沮挠，责监南剑州新丰场。寻提举洞霄宫，起知袁州，移无为军。靖康初，入为兵部员外郎。高宗即位，除左司员外郎，辞。未几，起直龙图阁，知潭州。绍兴二年，复以侍御史召，连疏三省所行乖失数十事，请谕大臣勿废都堂公见之礼。时福建八州添差至百八十余员，炳言：“艰危多事之时，冗食之官，无益当罢。”从之。苏、湖地震，下诏求言，炳言“大臣无畏天之心，何事不可为。”其言甚峻。由是宰执吕颐浩居家待罪。炳劾罢颐浩，知枢密院事。张浚召赴行在，炳论其败事误国，浚坐落职。除御史中丞，时方遣使议和，炳方言“金人无信，和议不可恃，宜讲求守御攻战之策。”以疾请外，除显谟阁直学士，知漳州，未赴而卒。诏炳任中执法，操行清修，令其云亡，贫无以葬，赐金帛赙其家，赠通议大夫。《宋史》
　　陈　粹　字伯光，闽县人。元符中，知汀州，因俗制弊。崇宁间，迁建学舍，奏课为天下第三，赐书褒。罢，民借留之九年。《闽书》
　　卓祐之　字长吉，闽县人。历秀州判官。生而正直，自谓死当为神。及卒，里人即其居祀之。建炎三年建寇猖獗，端平中邵武山寇发，重庆中汀寇发，祐之皆示灵异歼贼，朝廷立庙，赐侯爵。《闽书》
　　李　芘　字积仁，闽县人。大观三年进士。靖康初，待次提举两浙。常平州禁卒害其帅，柳述古以叛，芘徒步谕以祸福，卒感动，请勤王自赎。擢直秘阁。建炎初，提点福州刑狱。值叶侬入寇，攻丰乐门，芘登陴谕之，皆去。范汝为反，乡民张毅乘乱啸聚，袭古田。帅程迈使往招之，芘复单车入垒，谕使捕汝为自效。贼平，除知泉州，终左中奉大夫。正德《府志》
　　陈　葵　字伯响，闽县人。大观四年，释褐。蔡京籍元符中上书，王定等十九人，奏乞编置，葵其一也，谪居衡州。三年，雷震元祐党人碑，得放还。徽宗诏有司，许依原甲注官，授乐清尉，再调建州。以陈瓘门人，复为京党劾罢。高宗即位，访求元祐党人，胡世将、孟庾宣谕福建，以葵应诏，授承事郎将作监丞。寻召对，除诸王宫教授。逾年，又以赵鼎党罢归。葵屡遭蹶，而操尚不改，时论高之。万历《府志》参《榕城景物考》
　　朱　倬　字汉章，闽县人。宣和六年进士，调宜兴簿。张浚荐其才，召对，除福建、广东西财用所属官。宣谕使明橐再荐于朝，与丞相秦桧忤，出教授越州。用张守荐，除诸王府教授，梁汝嘉制置浙东，表摄参谋有群寇就擒，属倬鞫问，独窜二人，余察其无辜，释不治。通判南剑，建有寇阿魏，众数千，倬赏募擒获，境内迄平。除知惠州，陛辞，高宗问：“卿久淹何所？”既知厄于桧，愀然慰谕，目送之。旬日间，除国子监丞，寻除右正言，累迁中丞。倬每上疏，夙兴露告，然后敢闻，奏疏凡数十，率焚其草，其大者如发仓廪，蠲米价，减私盐，覈军食，皆有裨于时。知贡举，迁参知政事。绍兴三十一年，拜尚书右仆射。金兵犯江，倬陈战、备、应三策，又策敌三事，皆如所料。倬屡求去，诏以观文殿大学士，提举江州太平兴国宫。孝宗即位，降资政殿学士。明年，致仕。卒，复旧职，恤典如宰相，赠特进，谥忠靖。孙著，淳熙进士，吏部尚书。《闽书》正德《府志》合纂。
　　郑必明　字南仲，闽县人。绍兴五年进士。宰遂昌，以儒雅饬吏事，好贤下士，以名教为先，修学宫，谨课试，风动四境。崇祯《处州府志》
　　黄　瑀　字德藻，闽县人。绍兴八年进士，仕饶州司户参军。岁旱，郡檄视属县民田当免租者，瑀请免什九，而他县以什一告，太守洪皓疑之，却瑀所上书。瑀曰：“官可罢，文不可更也。”调湖北转运司，主管帐司，以荐改知永春县丞。寇乱后，瑀蠲负厘籍，履亩均税，罢民间无名赋。治学馆，刻词以厉学者。发摘隐伏，邑以大治。迁两江转运司干办公事，有献鬻公田之策者，檄瑀视之，极言其非便。权知华亭县，岁大饥，瑀不俟报，发廪粟赈之，全活以万计。擢监察御史，在台时，与殿中侍御史杜莘老雅善。一日，杜以瑀疾来省，连问不应，乃大呼曰：“吾今日击去王继先矣！”瑀矍然曰：“君能任职，吾不病巳。”探枕中片纸示之，乃疏继先罪状甚悉。继先者，以医幸者也。寻请外，除江南东路提点刑狱，徙转运副使，改知漳州。丁内艰，免。丧请就闲，得主管台州崇道观，卒。瑀资性刚决，非义不取，自奉简薄，而奉亲极厚。周贫赈乏无所爱，平生以直道自任云。子干，自有传，见《道学》。《闽书》，参正德《府志》合纂
　　朱敏修　闽县人，唐丞相敬则之裔。绍兴十一年，尉崇安。日获盗二百，坐死者七十余人，修谓：“此饥民剽食尔，鸟可尽绳以法？”量除其罪，不以徼赏。《闽书》
  </div>
  <div class="pagination">
   <a href="福州府志乾隆本_page321.html">
    上一页
   </a>
   <span>
    ...
   </span>
   <a href="福州府志乾隆本_page317.html">
    317
   </a>
   <a href="福州府志乾隆本_page318.html">
    318
   </a>
   <a href="福州府志乾隆本_page319.html">
    319
   </a>
   <a href="福州府志乾隆本_page320.html">
    320
   </a>
   <a href="福州府志乾隆本_page321.html">
    321
   </a>
   <span class="current-page">
    322
   </span>
   <a href="福州府志乾隆本_page323.html">
    323
   </a>
   <a href="福州府志乾隆本_page324.html">
    324
   </a>
   <a href="福州府志乾隆本_page325.html">
    325
   </a>
   <a href="福州府志乾隆本_page326.html">
    326
   </a>
   <a href="福州府志乾隆本_page327.html">
    327
   </a>
   <span>
    ...
   </span>
   <a href="福州府志乾隆本_page323.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
