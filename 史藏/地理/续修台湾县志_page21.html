<!DOCTYPE html>
<html>
<head>
    <meta charset="UTF-8">
    <title>续修台湾县志 - 第 21 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续修台湾县志 - 第 21 页/共 77 页</h1>
    <div class="content">
　　西配：先贤曾点、先贤孟孙氏。

　　东庑：先儒周辅成、先儒程珦、先儒蔡元定。

　　西庑先儒张迪、先儒朱松。

　　以上四员，旧志沿误，道光六年，教谕李开禀请道宪孔批饬遵依礼部则例正定。

　　五子祠：一在海东书院、一在崇文书院。祀宋先贤濂溪周子、明道程子、伊川程子、横渠张子、考亭朱子。初，崇文书院特祀朱子，南湖书院有五子祠，寻废（详见「古迹」）。乾隆五十五年，知府杨廷理奉主祀于崇文焉。

　　朱子祠：在府学宫内明伦堂东（见上）。祀宋先贤徽国文正公。康熙五十一年，巡道陈璸置田二十八甲一分（在南路■〈鱼逮〉港庄），岁收租谷一百六十八石六斗。（「旧志」载：定例每年祠内香灯用榖十石，春秋二祭各用榖二十石，诞辰、忌辰各用榖五石。祠内肄业优生四人，每人给榖二十石。以上凡开除榖一百四十石外，递年尚存榖二十八石六斗为修理祠宇之用）。

　　府学名宦祠：在大成门之左（见上）。祀太子少保兵部尚书福建总督范承谟、太子少保兵部尚书福建总督姚启圣、太子少保靖海将军靖海侯福建水师提督施琅、江西观察使前台湾知府蒋毓英、广东分巡肇高廉罗道前台湾府知府靳治扬、福建巡抚赠礼部尚书前分巡台厦道台湾县知县陈璸、台湾府海防同知洪一栋、福建水师提督施世骠、南澳镇总兵官蓝廷珍、分巡台厦道陈大辇凡十人。

　　县学名宦祠：旧在崇圣祠左（见上）。祀阙，寻复废。嘉庆十二年，教谕郑兼才董修学宫，始复建于大成门之左（详见后）。

　　府学乡贤祠：在大成门之右（见上。「旧志」云：祀阙）。

　　县学乡贤祠：旧在崇圣祠右（见上）。祀阙，寻复废。嘉庆十二年，始复建于大成门之右（详见后）。

　　按县学名宦、乡贤二祠，于嘉庆十二年据报续采入志，始据呈牒县，请祀名宦祠八人、乡贤祠一人（详见后）。时绅士拟上宪必允县详，志局甫撤，预奉牌位入祠，实未据呈咨部。窃查名宧祠之祀与乡贤祠事同一例，郡邑乡贤祠只祀本郡本邑，不泛及他郡邑，则郡邑名宦祠亦只祀仕郡邑之官，不能概祀驻省大吏。驻省大吏祀省垣名宦祠，其地为列宪亲临，文庙春秋二祭及朔望行香皆列宪主之。若外郡非列宪亲临，则惟祀驻郡道府及佐贰等名宦。至外郡附郭邑虽同一城，然驻郡之道府，朔望及二丁行礼，皆郡学文庙，不于县学，则县学名宦祠亦必有限制，庶与西偏乡贤祠专祀一邑者，广狭不至大相悬。兹查原任福建巡抚前台湾令陈璸，应补祀县学名宦祠为正祀，原任知县沈朝聘、俞兆岳、周锺瑄虽请祀，未咨部，应为附祀。又未咨部之巡台御史林天木、巡道奇宠格、知府卫台揆、同知方邦基、王作梅，应由县学移附府学名宦祠；祀县学乡贤祠之怀庆府知府王凤来均未咨部，亦应列为附祀。再府学名宦祠祀总督姚启圣、靖海侯施琅二人，皆开台功臣，故并祀。至朱一贵案祀水师提督施世镖、南澳镇总兵蓝廷珍，而总督觉罗满保实同平台乱，恢复有功，祠中并祀。乃总督范承谟，系耿逆时死节，省垣有专祠并祀名宦，无涉台湾事，宜改祀觉罗满保，尤合报功之典。道光元年教谕郑兼才、训导王承纬分别详准，并移府学查办，续载于此，俾后人得详考且补其所未备焉。

　　忠义孝悌祠：旧在县儒学大成门右（见上，府学阙）。嘉庆十二年，改设于崇圣祠左。原祀赠儒林郎侯瑞珍、候补州同知杨志申（详见后）。道光元年，移于文昌祠左。

　　忠义祠：旧在县儒学大成门之左（见上）。祀殉难（康熙六十年台变）台湾镇总兵官欧阳凯、台协水师副将许云、镇标左营游击孙文元、水师左营游击游崇功、左营守备胡忠义、中营千总蒋子龙、水师中营千总林文煌、右营千总赵奇奉、中营把总石琳暨文煌之弟文申凡十二人（谨按此祠之建，在雍正元年，知县周钟瑄修学宫而立祀者。其时朱一贵伏诛，台乱甫平。之数公者，捐躯赴难，其大节在人耳目，不立祠以祀之，何以愍忠而风俗也。当兵燹之余，诸制未备，无专祠，故以厕于大成门之侧，盖欲概数公于名宦，则其节弗彰，复不可以入于忠义孝悌之祠，以与本邑之士夫为比，故别题曰忠义。考其时，朱逆煽氛，守土文臣，率其属弃城而走者纷纷也。传曰：谋人之军，师败则死之，谋人之邦，邑危则亡之。又曰：志士仁人，无求生以害仁。之数公者，可以无愧矣。寓诸学，殆愤时立教而先其所急者欤。今昭忠之祀，有诏特立专祠，则数公之主必奉享于昭忠祠者，又为一定之理也）。嘉庆十二年，改设于崇圣祠右。道光元年，移祀昭忠祠（详见第二本「坛庙」）。

　　节孝祠：旧在东安坊诸罗崎顶。乾隆十六年，廪生侯世辉尝捐资修之。寻复废。嘉庆十二年，改设于县学文昌祠右。旧祀旌表节妇烈女凡十五人，详见「列女」传（旧主脱略弗备，甚有但书某氏而亡其夫家之姓者：教谕郑兼才令改题焉，而补其阙祀者）。

　　旧志：雍正二年谕，『旌表节义，给银建坊，民间往往视为具文，未尝建立，恐日久仍至泯没，不能使民间有所观感，着于学宫内建忠义孝悌祠一所，立石碑一通。于学宫附近处购买基址，建节孝祠一所，立大牌坊一座。其石碑牌坊将前后忠孝节义之人俱标姓氏于其上。已故者则设牌位于祠中，春秋祭祀，以阐幽光，而垂永久。其动用银两，造册报部，钦此』！仰惟世宗皇帝御极之初，首重伦常、崇教化，丝纶所沛，于忠孝节义，三致意焉。为其有关于世道人心也。由是海隅义烈咸沐殊荣，唐李习之碑高烈女云：『赏一女子而天下劝』，斯固王化之大端矣。考定制，节孝者祀之弗及烈妇，而邑祠所祀烈妇较多，则推恩于常格以外也。夫妇人守志从一而终，理之正也。身遭强暴，捐躯全节，变而不失其正也。若舅姑无恙，嗣续宜图，乃慷慨一决，从夫九原，此贤智之过矣。故凡守志者，当思为节妇，生则有褒旌之荣，没则有祠祀之典，而节妇之家，尤当开导劝谕，俾知一死之未足塞责，庶无负朝廷建祠励俗之至意乎。

　　按节孝入祠，例由旌表。即或子孙无力请旌，亦必视其节烈尤着，历久愈彰，方得凭公入祀，名宦乡贤皆然，不能因志中有传，便可通行入祀。旧志载节烈三十一人，入祀十六人，内旌表者七人。陈越琪妻黄氏、侯孟富妻刘氏、林妙妻侯氏、庠生李时灿妻黄氏、烈女吕氏谐娘、曾国妻郭氏、鲁定妻袁氏（二名据府志）。雍正五年呈报入祀者六人，辜汤纯妻林氏、洪之廷妻张氏、杨茂仁妻余氏、郑斌升妻陈氏、李宋妻赵氏，吴使妻纪氏。兼祀凤山节孝祠一人，王寻妻阮氏，本传各注明入祀。以上皆合例为正祀。其未注明入祀者，王晋光未婚妻吴氏，张金生妻蔡氏，应仍旧与上十四人合祀。又谢灿妻郑氏、伪天兴州所旌李余氏，新旧志俱未见，府志祠祀内有余氏预娘者，但未系夫姓，列传又未载有预娘者，无可查据。嘉庆十二年修志，续采二十九人，惟沈耀汶妻萧氏旌表及二十四年请旌薛邦扬妻陈氏暖娘，均应列正祀。其未经题旌，先制牌入祀者十九人，徐光廷妻董氏、陈应祖妻苏氏、王廷枢妻曾氏、戴诚实妻吴氏、李元恩妻郑氏、陈开兴妻许氏、沈元美妻陈氏、黄信妻陈氏、蔡国定妻吴氏、蔡全英妻陈氏、蔡为妻潘氏、黄圭璋妻石氏、刘国傅妻韩氏、郭启妻张氏、曾习耀妻洪氏、韩士贵妻曾氏、邵启明妻陈氏、黄天妻邵氏、吴炳才妻潘氏，皆志局撤后，绅士未查例奉入，应另座附祀节孝祠厅左，俟请旌后，移祀正座。至潘友德妻朱氏，向未呈报志局，徐茂榛妻吴氏，虽呈报，查殁时二十八岁，守节，仅十一年未合例。二传系添入，与无可考之李余氏，另座附祀厅右，俟后公论再定。谢灿妻郑氏传列外编遗事，虽未便本朝所旌合祀，而纲常为万古所系，亦应于厅右附祀。道光元年，教谕郑兼才续订，乃与训导王承纬详宪办理，俾免淆乱，以昭慎重。

　　右自名宦、乡贤、忠义孝悌、节孝凡四祠者，计府、县二学或阙而弗立、或初立而后复废、或立焉而祀阙。盖制以久而渐备，阙祀者，当得其人以实之，固有待也。嘉庆十二年、知县薛志亮、教谕郑兼才既修学宫、纂邑志，乃核名实，佥询于邑士大夫，咸称前巡台御史林天木、分巡台湾道奇宠格、台湾府知以卫台揆、台防同知方邦基、王作梅、台湾县知县沈朝聘、俞兆岳、周锺瑄八人者，宜补祀名宦祠，本邑贡生任河南怀庆府知府王凤来，宜入祀乡贤祠，故守备武生郑其仁、廪生薛邦扬、武生许鸿三人者，宜补祀忠义孝悌祠，名实符而人心惬也。于是众佥词于学，学以牒诸邑宰，邑宰以以闻诸宪司，遍达焉；而旧忠义祠所祀殉难十二人，宜移祀昭忠祠，以章国典，亦附以请。未获报，而志亮、兼才皆以擢去，例当待之新任，以终未竟之绪，录其词牒存焉。

　　附录：举人潘振甲、洪禧、郭绍芳、拔贡生黄汝济、岁贡生游化、韩必昌等佥词云：『窃惟南国循行，民人每思召伯；北海布化，父老常念朱公。尚有典型，乡先生可以祭社。谁无气节，奇男子亦能死绥。人虽往而名弥彰，事至久而论始定，辉春秋之俎豆，振古如兹。荐庠序之馨香，讵今或异？伏见前巡台监察御史林公天木、分巡台湾道奇公宠格、台湾知府卫公台揆、台防同知方公邦基、王公作梅、台湾县知县沈公朝聘、俞公兆岳、周公锺瑄者，服官清慎，律己端方。

　　或培养人才，追文翁之化蜀；或转移风俗，师仲氏之治蒲。政以简而不苛，咸歌来暮；民虽劳而不怨，共切去思。此其泽被瀛泽，斯爱斯传，固均着勋于宦迹。若夫生兹海岛，为潜为见，亦能表异于乡闾。如本邑贡生原任河南怀庆府知府王凤来，居乡则正己率物，在暗室而尤严。筮士则捍患恤灾，历茅檐而必普。稽诸省志、郡志、邑志、载笔从同；按之民功、事功、治功，称贤无愧。至于故守备武生郑其仁、廪生薛邦扬、武生许鸿，雍容佩剑，值逆匪之鸱张，慷慨请缨，率义民以鹯逐。思裹尸于马革，目亦甘瞑。竞执戟乎沙场，元不忘丧。凡兹芳踪懿行，洵堪训俗型方。某等侧闻崇德报功，盛朝巨典。因思兴贤旌善，圣主良规。若不阐其幽光，无以褒夫潜德。恭遇重新圣庙，既恢美富之观；宜举崇祠，以昭豆登之享』。

　　教谕郑兼材、训导傅吕牒云：『伏查台郡版图初辟，官司实赖贤能。教化久成，士女多知节义。节经举行入祀，尚多旷缺不全。兹当重整学宫，各祠咸臻完备，矧值续编邑志，旧典亦藉修明。凡兹奉宪遵行，皆属与民共见。是以不忘盛德，咸遗爱于口碑；仰企芳型，怀前修于梓里。自监司以及守令，人无闲言；由武勇以溯儒流，士多余慕。所有请祀名宦等祠内，名宦自巡台御史林天木，迄台令周锺瑄共八人，类皆廉能率属，惠爱在人；而方邦基为赐恤之员，人心益感；沈朝聘为开先之令，志众尤孚。卓绩循声，既后先之合揆；报功崇德，讵长属之异宜。合请入祠，以光前轨。至于乡贤忠义之祀，向缺其人。窃以盛世兴贤，端资风励；匹夫为善，宜切表扬。故令典不可以久虚，而怀忠均堪以入祀。故怀庆府知府王凤来声隆宦迹，望协乡评。树品敦伦，在台郡亦何能数见。扬徽载笔，论乡贤应以此称先。若夫生能立功，死缘击贼。如故守备武生郑其仁委命于会剿之日，身无完肤；酬庸于请恤之时，赏堪延世。已沐崇褒于圣代，宜作元祀于海邦。廪生薛邦扬、武生许鸿，百战忘劳，孤身陷阵；事已越天廿载，生气犹存。典未隆于一时，幽魂谁慰？均应祀入忠义，以惬舆情。惟忠义祠向祀总兵欧阳凯等阵亡十二人，与例未符。除另禀请移祀昭忠祠外，理合据情转请，为此抄粘事实，牒移贵县，伏乞照例转详』。

　　奎光阁（亦名文昌阁）：在府学朱子祠后（见上）。高阁三层，上祀梓潼帝君、魁星（旧志；梓潼帝君，张姓，名亚子；居蜀七曲山。仕晋战殁。庙在保宁府梓潼县，唐宋累封至英显王。道家谓帝命梓潼主文昌事及人间禄籍，故元加号为帝君，天下学校因有祠祀。明景泰中，即京师旧庙辟而新之，岁以二月三日诞辰，遣祭。宏治元年，礼部尚书周洪谟等议梓潼显灵于蜀，庙食其地为宜，请饬天下学校罢毁其祠；而学校乃多祀者，以紫微垣文昌六星，次在斗魁之南，均为文明之府，故与魁星并祀云。国朝嘉庆六年，奉诏编入祀典，春秋致祭，与武庙同）。下层奉神像二，一为前分巡台厦道高拱干，一为前分巡台厦道福建巡抚陈璸（乾隆四十二年修，教授黄世模碣其事）。

　　文昌祠：一在县学宫崇圣殿后（见上），一在崇文书院、一在御史衙遗址（嘉庆丙子，巡道糜奇瑜倡建；并捐录五百二十圆买镇北坊苏锦芳店屋，作香灯、年节诞辰及庙祝工食等费。道光二年，由学会署县范邦干、经历刘荫棠勘清庙旁四至地界绘图在案）。

　　魁星堂：在西定坊。雍正四年，巡道吴昌祚建。乾隆二十年巡道拖穆齐图、三十八年巡道奇宠格并修（皆里人陈朝梁董事）。五十八年，里人黄锺岳等鸠众重修。嘉庆四年，于堂后建敬字堂（收贮弃字灰。皆韦启亿等捐赀佣工检拾）。六年，祀仓圣于堂，增厢房。十一年，巡道庆保捐赀议改建。议成，兴修仓圣堂居中，前为魁星堂，东为朱文公祠，西为敬字堂（贮字纸灰，举人郭绍芳、生员陈廷瑜复与韦启亿倡捐成其事），统曰中社书院（嘉庆六年，捐存生息银四百员，供仓圣祭费。十一年，捐置店六间，坐本处东畔；又乾隆三十九年，陈朝梁捐存生息银一百员。经郭绍芳以兴修余赀并此项置业出息，合供魁星祭费。砌砖为炉一十五所：一在武庙前、一在关帝庙禄位祠前、一在红毛楼前、一在龙王庙街、一在总爷街、一在府口、一在弥陀寺前，凡七所，皆韦启亿等鸠众建。又其一在大西城边，李廷宫造。其一在东升巷内，一在开山宫前，一在三官堂边，一在顶打石街，一在大上帝庙边、一在天公埕、一在禾藔街后，凡七所，俱街众鸠造）。

　　敬圣楼：在大南门外。祀文昌。雍正四年拔贡生施世榜建。乾隆十年刘胜鸠众修。四十二年，陈朝梁重修。嘉庆二年鸠众改建（生员陈廷瑜、生员今拔贡黄汝济、职员吴春贵、岁贡生韩必昌等任其事）。四年，增祀仓圣，统为南社书院（置田园八甲，大小二十四坵，坐嘉邑善化里木栅社，以供祀费）。

　　论曰：文昌之祀于学宫也，其来已久。谓紫微垣六星，在斗魁之南，并主天下文明之府。祀文昌犹周礼祀司中司命，其旨似也。道之显者谓文，言文即言道也。祀之学宫，谁曰不宜。自元、明二代，以梓潼县陷河神，为文昌帝君，叶石林崖下放言称：蜀有二举人，行至剑门，夜宿张恶子庙（恶子帝君名，王弇州「宛委余编」及「明史礼志」则俱称恶子。「北梦琐言」「续文献通考」俱称亚子）。梦神预作来岁状元赋甚灵异，高文虎「蓼花洲闲录」亦载其事；而道家遂谓，帝令梓潼帝君主文昌禄籍，由是天下群然祀者，殆皆志科名求福之意，其去道渐远矣。然今世之奉文昌者，出其书有阴隲文「感应篇」丹桂籍功过格大都本于福善祸淫之旨，以为修身饬己。功过格之法，日自记所为，夜焚香质于神，谓宋赵清献、苏文忠、明袁了凡皆行之，忠信之士信而奉之，则日用起居皆有所警畏。所谓苟志于仁无恶者，其不流于无忌惮也信矣。自圣学不明，士以孔孟之书为弋取科名之具，而不能明理致知，以为行己之耻，忽有怵祸福、知戒惧、兢兢于身心举止、不敢妄为者，则于梓潼之书，犹有赖焉。故功令以列于祀典。今郡县学皆祀文昌，而南中二社惜字敬圣者，克勤克慎，其说皆本于梓潼；外此有祀文昌于小南门城楼之上者，曰振南社，则太原杨御史始其事。御史作兴文教，伟矣；然笃于风水之说，建秀峰塔于南，命祀文昌于小南门城楼之上，祀魁星于大南门城楼之上，谓可协五行而应星宿，遂使文明之象，冷落漈闉，夜听巡钲戍鼓之声，与厮卒为伍。厥后寇氛时起，驱士乘城，非其气机所感欤。太原之说，殆堪舆家之陋者。故是志于振南社之祀，置不录。盖欲以正祀事而破堪舆之陋也。

　　泮额

　　入泮旧额（康熙二十五年，总督王新命、巡抚张仲举题准）：府儒学岁试取进文武童生各二十名，科试取进文童生二十名，设廪膳生二十名、增生二十名（雍正元年特恩广额一次，加进文、武生各七名；乾隆元年特恩一次，名数如前）。县儒学岁试取进文武童生各十二名，科试取进文童生十二名，设廪膳生十名，增广生十名（雍正元年特恩一次，加进文武童生各五名；乾隆、嘉庆元年各特恩一次，名数如前）。嘉庆十二年总督阿林保、巡抚张师诚奏准：台湾五学泮额，各酌加一名。于是郡儒学岁、科两试，取进文童二十一名、县儒学岁、科两试，取进文童各十三名，武童如旧（详见「选举志」）。

　　先是雍正五年，总督高其倬题准：台地文风渐盛，嗣后岁、科两试，饬令该地方官查明现在台地之人，有田有产、入籍既定者，取其里邻结状，方准考试。乾隆五年、巡视台湾御史兼提督学政杨二酉奏准：粤民流寓在台年久入籍者，台属四邑均有户册可稽；缘系隔省流寓，恐占闽童地步，是以攻击维严。现在粤童堪以应试者计七百余名，准其另编为新字号应试。其取进额数，照小学例，四邑通校共取进八名，附入府学。嗣后有续出应试者，总以八名为额。俟岁科数次之后，取进人数渐多，再将应设廪增并出贡之处，题请定议。至乡试不便附入台字号，应暂附闽省生员内乡试。俟数满百名，再行题请另编字号，取中一名。嘉庆十二年，总督阿林保、巡抚张师诚疏请：粤籍生员应准加设廪生八名、增广生八名，岁科取进童生亦加一名。部议报可，遂为例。

　　藏书

　　「十三经注疏」、「易图解」、「诗义折中」、「钦定三礼义疏」、「春秋直解」、「小学纂注」、「近思录集解」、「大学衍义辑要」、「大学衍义补辑要」、「小学实义」、「豫章学约」、「实践录」、「四礼翼」、「四礼初稿」、「学政全书」、「御制训饬士子文」、「吕子节录」、「从政遗规」、「圣谕广训」、「人臣儆心录」、「训俗遗规」、「养正遗规」、「教女遗规」、「在官法戒录」、「鳌峰书院规条」「十七史全书」、「宏简录」、「大清律」、「礼部则例」、「续增条例」、「御制诗集文集」、「鸡雏待哺图」、「福建通志续志」。

　　祭器

　　文庙祭器：礼器：铜爵六十五，铜毛血盘二，铜豆八十二，铜簠、簋各二十，铜方鼎一，铜圆炉三，铜烛台大对一、中对十九，铜彝一，铜斝一，铜罍一，铜洗一，铜茅沙池一，铜太尊、山尊、雷尊、牺尊、象尊合五。乐器：铜钟一，铜编钟十六，铁编盘十六。

　　文昌祠礼器：铜笾八（文庙内有竹笾八十二，无铸铜笾），铜豆八，铜铏二，铜簠、簋各二，铜台壶尊一（竹木锡器俱不载），大钟一口（嘉庆十二年，林朝英新铸）。

　　书院

　　海东书院：旧在宁南坊府学宫之西（今教授训导公署即其地也）。康熙五十九年，巡道梁文瑄建。后为岁、科校士所，书院几废。乾隆四年，督学单德谟别建校士院于东安坊（县学宫之左，今万寿宫即其地）。明年，巡道刘良璧修之；于是书院复振。御史杨二酉奏请，以府学教授为掌教，选诸生肄业其中（时府学教授福州薛士中）。拔贡生施士安捐田千亩，以给膏火（有记，见「艺文」）。十五年，新建县署于红毛楼右；乃修东安坊废署为书院，于是徙焉。乾隆十七年，诏以巡道兼提督学政。其后岁、科校士于道署，校士院遂旷。二十七年，巡道觉罗四明修旷院为海东书院，复徙焉（记见「艺文」）。三十年，知府蒋允焄护巡道事，乃谋别建，择地于宁南坊府学宫西崎下（与初址不同，初址在崎顶，迫近学宫），广三十丈，袤八十丈，南向。讲堂、学舍、亭榭悉具焉（记见「艺文」）。

　　崇文书院：府义学也。旧在东安坊。康熙四十三年，知府卫台揆建；置田租以供膏火。乾隆初，常以府学训导掌教。十年，巡道摄府事庄年修。十五年，徙于宁南坊府学宫之西（即海东书院旧处。其时以旧县署为海东书院，旧处空旷，故徙焉），初址遂废。二十四年，知府觉罗四明乃择地于府署东偏，捐俸率僚属绅士共成之，讲堂斋舍毕具。始延师于内地，掌其教焉（记见「艺文」）。嘉庆二十三年，署府郑佐廷改建。

　　引心书院：初为引心文社，在宁南坊吕祖庙。嘉庆十五年拔贡张青峰、优贡陈震曜、增生陈廷瑜等议定课期，生童月二次，监以绅衿，束修课费多出监生黄拔萃手。十八年，知县黎溶与拔萃及各绅士商改为台湾县书院；黎自捐银伍百元，拔萃亦再捐银伍百元、又捐埔地一所。二十五年，知县姚莹捐生息银一千元，又岁拨充鲫鱼潭户银三百元，前后置业充用。其掌教听绅士择请，官课县自延师校阅。至道光三年冬，经绅士张青峰等查得前知县高大镛亦捐银伍百元，赴学佥禀移查，并请建书院，以广育人才；当即准县覆，查明此项系交拔萃具领有案。

　　海东书院学规（巡道刘良璧定）

　　一、明大义：圣贤立教，不外纲常；而君臣之义为达道之首，所以扶持宇宙为尤重。台地僻处海表，自入版图以来，秀者习诗书，朴者勤稼穑，而读书之士，知尊君亲上，则能谨守法度，体国奉公。醇儒名臣，由此以出。虽田夫野老，有所观感兴起，海外顽梗之风，何至复萌。

　　一、端学则：程、董二先生云：凡学于此者，必严朔望之仪、谨晨昏之令。居处必恭，步立必正，视听必端，言语必谨，容貌必庄，衣冠必整，饮食必节，出入必省，读书必专。

　　一、务实学：古之大儒，明礼达用，成己成物，皆由为书生时，明于内重外轻，养性深厚，凝重气质，故出可以为国家效力宣猷，入亦不失为端方正直之士。家熟党庠术序，胥由此道。诸生毋徒以帖括为工。

　　一、崇经史：六经为学问根源，士不通经，则不明理；而史以记事，历代兴衰治乱之迹，与夫贤佞忠奸，善可为法、恶可为戒者，罔不备载。学者肆力于经史，则有实用，而时文之根柢，亦胥在焉。舍经史而不务，虽诵时文千百篇，不足济事。

　　一、正文体：自明以来帖括取士，化治为上。隆万次之，启祯又次之。我朝文运昌明，名公巨篇，汗牛充栋；或兼收博采，或独宗一家。虽各随风气为转移，而理必程朱，法则先正，不能易也。夫不仰泰山，误止岨■〈山儿〉之高；不穷典谟，妄夸诸子之陋。诸生取法宜正，立言无陂。

　　一、慎交游：读书之士，敬业乐群，原以讲究诗书，切磋有益。故君子以文会友，以友辅仁。若少年聚会，不以道义相规，而以媟亵相从，德何以进，业何以修。稂莠嘉禾，不可不察。诸生洗心涤虑，毋蹈前习。

　　又海东书院学规（巡道兼督学觉罗四明更定）

　　一、端士习：台郡风气初开，士习最亟。盖士为凡民表率。士习端，即民风淳，理固然也。况士人身入圣门，将自命为何等人物？倘口诵诗书，而所行辄下同市贩，岂不为士林羞？诸生沐浴圣教，沦肌浃髓，谅不至此。而居常行动，尤必厚重端凝，以固其基址；谨饬敛抑，以束其身心。凡一切轻薄浮夸，与夫奔竞钻营，荡检踰闲诸事，所宜痛戒。吕荣公曰：后生初学，且须理会个气象。气象好时，百事皆当。正此意也。

　　一、重师友：师以明道解惑，友以取善辅仁。古人负笈千里，求一良师友而不可得。矧今同堂课业，以资砥砺，其有悠忽度日、甘自废弃者乎？今与诸生约定，用唐人十日休浴之例，每旬一假，每月分上中下三澣，余尽肆业院中，以收师友之益。如在假外任意出入者，察出按日抵扣膏火。至夫乐群，所以敬业也。诸生长聚院中，如或谑浪以为诙谐，或酒肉以相征逐，或势利以为炎凉，或睚眦以图报复，或较短论长以相角胜；凡兹陋习，并损交情，宜共禁戒。乃若居常聚首，则同体泛爱亲仁之意，和气相处，休威相关，有善则扬，有恶则隐，毋党同而伐异，毋别户而分门，毋挟嫌而忌刻。除质疑问难或有要事商酌外，各宜习静斋中，不得数相往来，以致废时失业。

　　一、立课程：业精于勤，荒于嬉，自古志之。今以卤莽灭裂之学，或作或辍，岁月坐弛，而欲几于有成，难矣。余于诸生，忝为一日之长，宜仿程畏斋读书分年日程之遗意而行之。各置一簿子，将每日所新读及旧所温习之书，四书、六经、三史、通鉴纲目、近思录、性理大全古文，诗文等项，逐一照格填注册内，各自量材力之浅深以为功课之多寡，勿怠缓，勿急迫。优游玩索，以俟自得。每旬日，诸生将所注簿子汇缴，凭院长逐条稽查，以验所学之勤惰。如有疑义不明，亦即面相质问，以着教学相长之义。如此则循序可以渐进，积累于以有成，将日就月将，自无废弃之日矣。

　　一、敦实行：读书所以致用也。圣贤垂世立教，诗书、礼乐、易象、春秋之文，于以发挥义理，非是为一场话说，欲使人躬行实践，体验于身心，而推诸家国天下之间。今学者开口便云读书，到底读书将为甚？此处宜自猛省。倘徒慕读书之名，而于伦常行己间多不可问，则所为读书之本已失，虽能读破万卷，作绝妙文字，亦何以质圣贤而盟幽独。故人既自拔于流俗，将以圣贤为必可为，凡一切言动视听，以及五常十义之伦，逐项须要认真，毋得仍前忽略；则修之于家，而献之天子之廷，将为言坊行表之儒矣。

　　一、看书理：朱子云：读六经工夫多，得效少。论、孟工夫少，得效多。程子曰：论语、孟子既治，则六经可不治而自明矣。由程、朱之言思之，一部四子书，句句皆切于学者，操存涵养之要、扩充体验之功、修齐治平之实，非若他书之浩渺无涯，难于尽晓也。窃怪今之讲说者，不泥文义，却全背远去。理会文字，又滞泥不通。更有一种讲章陋习，章章节节，硬立一两句书旨，定一间架，强以圣贤言语来凑合。大抵多为时文立柱穿插起见，不知与圣贤本意已去千里。程子云：读书须濯去旧见，以来新意。又曰：学贵自得，不可以相类泥其义。朱子云：某说书不敢先立一见，横生一解。惟平气虚心，以求圣贤本意之所在。合兹以观，学者看书，不当泛泛以书博我，而当以我看书。字字句句，实从经文传注涵泳而出，而又一一皆体之于身，验之于心，吻合无间，则积渐日久，心地光明，自能脱然有会通处。由是而六经而子史亦易为力矣。至若时下讲章，便于举业者，则汪陆二大全外，金坛王氏汇参一书，为得其要领云。
</div>
    <div class="pagination">
<a href="续修台湾县志_page20.html">上一页</a><span>...</span><a href="续修台湾县志_page16.html">16</a><a href="续修台湾县志_page17.html">17</a><a href="续修台湾县志_page18.html">18</a><a href="续修台湾县志_page19.html">19</a><a href="续修台湾县志_page20.html">20</a><span class="current-page">21</span><a href="续修台湾县志_page22.html">22</a><a href="续修台湾县志_page23.html">23</a><a href="续修台湾县志_page24.html">24</a><a href="续修台湾县志_page25.html">25</a><a href="续修台湾县志_page26.html">26</a><span>...</span><a href="续修台湾县志_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
