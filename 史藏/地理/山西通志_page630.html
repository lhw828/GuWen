<!DOCTYPE html>
<html>
<head>
    <meta charset="UTF-8">
    <title>山西通志 - 第 630 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 630 页/共 700 页</h1>
    <div class="content">　　阳和敎场碑记
　　九边之节制三而阳和特重山西宣大诸军控制倍难也鎭卒隶督府标下者三千其分隶三鎭听虎竹徴发曁土兵若戍士又数千析左右两营营置裨将一人领之春秋则督府都试其众而课殿最焉欵后垂三十年边城晏如训肄颇疎歳乙未少司马懐棘王公奉上简命来总鎭师鳃鳃勅诸将吏彻桑畜艾致核于军实明年春将举振旅之礼于阅武在鎭西北二里许旁近皆民田也公谓是不可驰驰犯禾病民乃与兵宪徐公谋规宏其制而属郡倅王公董厥役割之横地易民田纵横得六百歩绕周垣而设沟堑植栁可千余株四隅设烽台辟东西南三门表以棹楔而辕门岿然独峻中央筑台二丈余亭其上凭栏四顾山川城郭形便要害厯厯在目台之北有堂三楹其前有台申军令处也前左列军牙其直干霄是为致祃用钺之所台左右隅各亭三楹以居中军裨将堂后寝室五楹翼以军厨椽舍其左右庑则材官剑客直焉堂东西百步之外有射所六所各有监射亭三楹井灶皆备汲防便之经始于春二月秋告成适当治兵之期至日将校毕集表下公按行壁垒升武帐肄以战阵之法于时旟旐蔽空鼓钲铙铎杂以藜礟之声殷振山谷材官鋭卒超乘破的箕张翼舒各各如律终其事不哗不肃如也阅竟大发金钱牛酒赏赉有差公于是喜甚以为士练可用使征记于余余惟原圃具圃之辟讲武所从来矣而于郎之狩北蒲之搜春秋讥之不时不地故也若其休和辑睦则惟我晋之先公被庐绵上之绩称焉公今以春秋耀吾甲士时不违农地不害稼先民而后修其敎于兵兵玩治之以威旣威训之以律技击合于节制其有晋先公之风烈乎然文公仅仅出谷戍释宋围一战胜楚终悼公之世不过和诸戎俾为不侵不叛之臣无敢离逷如驹支所云而已公精神涣污不出壁垒步武间而声灵赫濯数千里外佐宣圣天子无竞之威孰敢二于军吏以烦斧钺不蕲于用而蕲于备将所谓居安思危以待不虞永持至宁之长防绩与天壤俱存可焉
　　徙河筑城记　　　　　　　　　范守已
　　隰州城志称唐武徳元年筑景泰二年同知李亨修乃城北一里许又有古城故址则今城非唐筑明甚按五代史周显徳五年建雄节度使杨廷璋以都监李谦溥权隰州事未几北汉兵至诸将请速援之廷璋曰隰州城坚将良未易克也北汉兵攻城果不下是时去唐未乆唐城无疑故高坚可守今城不知创自何时庳薄隘甚自景泰间李亨修后又一百五十余年矣未闻有大兴版筑者其城居东山之麓东据高阜西临紫川水因势为崇卑侧向水浒而川流上受高唐温泉蒲子诸山峪泉源总至暴涨亡时城常被其侵啮万厯辛丑秋滛雨连月山水猛急鼓浪奋击不辍城西北隅崩至五十丈余居民惧甚其他处頽损亦多是冬余来视事廉知其状急欲修筑而沍寒土僵不能施畚锸明年春三月请于摄道事按察司副使詹公思虞直指使汪公以时大中丞白公布绣为纠丁夫六百余人先徙河流使勿进城堧为版筑地而川中土石杂糅猝难凿濬至五月终乃得成渠导水西去复聚石为长堤以防侵轶之虞工方毕而暴雨立至矣是月己丑薄暮云起西北隅大雨电以风雨雹兼下须防水深数尺雨止余闻城外水声砰鍧励急使人觇之则白浪沸腾约高数仭许石堤漂没无遗直击败垣城不浸者三版耳先是州宅内有鬼慿人而语舎中儿患之余祷于城隍亾何有神降于宅内击鬼有声喝防备至余徳神敬事之至是水急囓城余祷于神乞收水而徙其流神凭人传语许之于是迅雷起中庭神去行视水形矣戌夜复传语河流徙毕可躬阅之余起出城谛视则水流西山下涓涓若衣带耳城堧外土石壅起若长堤然而所凿中渠亦淤塞无迹初西山下土高石坚势不可穿濬非数千人两月力不能就至是一旦成渠长二里许水流其中人皆以为异余集士庶恭拜神贶喜免囓城之患云是秋乃为筑城计伐石为基锢之以垩乃先掘地及泉布乱石燥土隐以金椎使坚厚加方石叠砌高丈许厚二尺许以障土而固其基外复为复道濶八尺亦用灰石锢其藩高与基等俱取西山膏土实其中而筑之督趣两月冬初乃成明春始征茭楗筑城于基上五旬而竣上用瓴甓为埤堄嶻嶫栖云保障有赖又于隍外筑堤百余丈北起平皋南抵故防濶二丈有五尺高丈余以遏川流之横溢者浃旬亦成皆揉薪木为箘实土其中累累如贯珠联置堤中而筑之可资永久又北门之内少东及东城之外东南隅之内南门之水窦崩陊各至数十丈广狭不同亦分发丁夫先后补筑俱不浃旬而竣其用方石五千七百二十尺石垩万有八千四百二十觔茭楗三万有三千五百九十二觔栰木五百五十六杆而城垣复固无复囓毁之虞矣是役也前判官吴永煌吏目王天子督视有功义官窦贯等分筑効力予以不徳叨总其事自愧未展一筹第赖神明降鉴收奔浪徙急流拯州民于鱼腹措城阯于石门使修筑有绪渐次成功神之造福斯民为不浅尠故睹河流而颂神之功不衰乃敬纪其事以示后人非敢曰贪天功为己力也
　　重修黄河石堤记　　　　　　　王崇右
　　粤稽禹贡禹导河积石四曲下壶口东流直冲蒲城西岸城依河为堑歴城南流经雷首复东流绕蒲南境廻视蒲城在河中央歴代表蒲为河中郡建河渎西海庙祭于委礼也蒲城河西为大庆闗夹河对岸每夏水涨歳多冲陷唐开元中东西修石岸铸铁牛系铁缆维浮桥厯代河患频仍河西石岸铁牛俱崩没大庆闗基地洗剥殆尽东岸势廹蒲城仅数丈明初河崩城北前守臣常建河堤外树桩木内塡土石颇称坚壮阻河西移遗近河膏腴滩地数千顷民借耕牧逮正徳中复东崩将及城隩时陜三原故端裕王公季子讳承祥以少防分守河东沿城创修石堤下钉栢桩上垒条石中贯铁锭五十余年城恃为固士民诵之嘉靖癸丑雨水内浸堤间倾壊前守道东海杜公重事修砌仅完三载岁乙卯地道违经夹河东西大震城复于隍堤庙尽崩壊河流直与岸平每涨輙入城门歳壬戌河侵城南古鹳雀楼址城岌岌待倾时郡守崌崃张公募民急运杂石数万下塡湍激逼水西旋城免陷没隆庆庚午夏河大涨高丈余环浸蒲城近城居民隙地田园皆涌泥沙数尺许惟渎海庙基近河地卑水环注败墉外独未入民咸趋内避水説者谓河渎有灵时故襄毅杨公家居议创修隄防顾州鲜积贮检前甃砖城故牍括富民银数千两募夫沿河筑土堤三百余丈卫城垣越五六载水冲浸堤半就圯万厯庚辰夏河自迤北南流直冲蒲城西岸古七里渡日崩数十武廹古防岸势将直抵峩嵋原绕出蒲城东南矣士民震恐罔措时守道王公方奉檄入贺万寿率郡守何公肃祀渎海庙仿张崌崃故事运石塡湍濑稍杀内侵王公行即以事状白抚台高公请建石堤时当宁方务节省戒兴作高公重难之王公执议拯溺恐缓则莫救蒲郡万室宗戚士民咸惧胥溺隄当急建费诚难恤高勉王公行俟徐图之时武林宋公署守道事何守复具状告急宋公轸念民殃亲按视河势如痌瘝在躬撰文责已防祷渎庙未几水渐缓即鸠工估费先河冲激起七里渡至古越城计五百三十四丈中分东西二段东高十二尺西高十尺底濶四尺顶三尺计用工料银六千七百有竒费颇钜民恐复严搜括咸思逃避予闻切殷忧力白台司请议发官银易木石率民力事工作庶公私兼利宋公目击民艰执议固请军门金台郑公洎高抚公按台新安黄公盐台徳清房公皆报可乃檄平阳郡守南阳王公尽发府贮歳收各属大户余名银如数充工用定委先通府今州守辽阳郑君至州率州判延安王君珦专督工作何守司出纳募民领价覔栢桩石匠采石河津之干柴沟督县尹阎君监打造临晋尹刘君集窑户即条山烧石灰自冬徂春木石稍备复募沿河船户顺流运发刻期兴作适守道王公丁内艰归东海胡公防大参代任至蒲遍阅河浒相度水势恐堤薄不足捍激流议石堤内加顽石三尺杂筑灰土以固内基仍用米汁和灰砌石铁锭贯注防固外凡三月而东工完夏水稍退免内侵又中秋后河水渐浅石运稍滞郑何二君每祷渎庙水輙增数尺至壬申春工始竣北及城角而止沿城西面南至渎庙故岸虽存率卑薄浸溃莫御涨漫士民咸乞接修长堤庶保城庙宋公防胡公命郑何二君估工费南北长七百八十五丈应用银一万三千九百余中分三段高厚如西工期三年可续完二公复白军门郑公新抚台安丘辛公按台华州刘公盐台临邑邢公咸允从事仍檄府王公续发银如数督郑何及诸委官刻期续修适胡公移鎭岢岚陇右栗公以少参代任至蒲首事督建率遵成议选委文武各属分趋任事先完二工乃何守王判先后转官去未几郑君擢守蒲毕力经营越三载而先后工竣高出河数尺上列女墙间设渡口屹然如建重城王公起复至都适栗公晋臬司巡河东王公复以原官补守道既至而后工未竣仍督各官急催完工清查支费得余银若干定议修葺城垣门堞之崩缺文庙学宫舜禹庙之破壊重建首阳夷齐祠凡蒲境应祀故庙胥修饰维新率缘堤工撙节王公经略焉通计新堤自北徂南长一千三百一十九丈先后工费银二万六百有竒肇工于万厯庚辰厯辛巳壬午癸未越四载经始于王宋二公执议度费继督于胡栗二公选委运料大工底绩前守何力任难虞心力俱竭今守郑始终督建四载劳瘁今堤成河逺城安民赖诸公之徳施蒲民孔厚惟予不文世家河中与闻二议乐观厥成常期表实河浒彰诸公具美翻思蒲古舜都当尧之时洪水方割河中先受河患禹平水土旣载壶口即今河津禹门斧凿痕尚在歴世旣逺陵谷变迁地道违经岸土易倾河流转激东滩西没远率数十里非禹迹之故矣官民随势堤防动至冲城没垒民载胥溺然非心大禹溺由已溺之心只勤俭不自满假之徳何克格神孚上下永弭水患今覩诸先后同心上下协衷克建大工永障河患令覩河洛者思禹功蒲士民万室奠安百世永赖目覩河堤当思诸公功徳如思禹云宜勒贞铭俾传百世王公讳基号对沧宋公讳应昌号桐冈胡公讳来贡号顺庵栗公讳彤庭号瑞轩王公讳如鲁号斋何守讳允升号晋吾郑守讳文彬号三桥王判讳珦号鳯池继州判严汝聘始终监造石运守御千户所千户刘增荣继统增防死勤事没于工分委鎭抚段金百户李斌荣河丞赵以庄猗氏典史朱文林咸效劳绩例得备书铭曰瞻彼大河源泄自天禹导积石流荡中原龙门既辟东廹舜阡崩溺靡常陵谷变迁爰恃隄障遏彼狂澜河渎有神监我民艰至诚可格济危扶顚有斐羣公一徳后先四厯寒燠六易臬藩视民犹已拯溺保安协衷集思创建隄垣屹如山立蜿如龙蟠危城永保万世生全泽流大河徳并条山禹功可继舜坻永延功垂不朽名勒青编受天笃祜君子万年后有作者尚监铭言
　　游五台山记　　　　　　　　王思任
　　形生者乆气化者幻则天之所施遂无寿焉者乎曰有之天无寿风寿雨而有寿雪三千大千之界予不能知而盘古之雪都于葱岭分封峩嵋支衍于五台则今目之所及也滇之三果僧月峰曾为予言五台有佛雪绀者是万年物子不可作舎卫三亿人而万厯庚戌予以迁客过繁峙正月閟寒鋭然往观之邑生郑振之导焉由滹沱溯峩谿潺潺听广长舌也先得圭峰寺山颅肉土其坚逾石跻藤而上前捧一峰如壁右蓄勺泉嘉靖中虏防入谷民保焉镞飞三日不下老僧以脱粟话古苦境也厯熊头豹子芜废不剔间闗四十里所过人家俱在水车风栅里投秘宻寺木乂和尚修行处也今曰秘魔岩路仅丝悬寻钟愈杳冻岚廹暝人宿马猬刘繁峙觞焉而予同郑生牛饮之爇松投浴梦魂泠然挂峰西也次日礼佛看四山矩函欲知秘魔所以蠢头陀蹙官哆其口而已三昧经云文殊将百亿魔宫一时敝毁波旬自见老羸恐怖柱杖谓之魔意或芽于此岩之西有飞女崖相传代州女不俪父母勒之投崖翼去自此披峦剥峭寒风积愁云繁马头见有渰者才数丈而到衣已绣成雪朶矣山尽豫章之材居僧苦其荒塞斧斤不力在在付之一炬树故名柴木得雨之后精气怒生菌如斗壮所云天花者也牧儿得一本輙易一缣是木胎禀兑气辣饱风霜若劳万牛囘首征出长江则灵光突兀何必第鲁国巍然而且尸之烙之腐之辱之曾不知吾乡六尺榆引声价也雪甚遂蔽马目宿狮子窝昔人见万千金毛嘷天吼法有窣堵波雄丽铃语清越而绥绥者入幌次日雪深数尺强以皮冠秦复陶上狮岭逾金阁天忽大霁日芒道道争雪光眴不可视是时万顷同缟雄含物魂凿度曾谓是耶溟涬之间洼窿尽闭碧青线界天正分其半若不得天力薄劘则人在杳白际混沌不可知以故刻刻呼答如印印涂侥幸前僧稳熟不则乃公梏竹舆雪葬万仞中将与铜驼玉马相终始矣始知乏趣袁安闭户守平安宁是耳至午下小清凉看般若石修广五丈任受如许人必不登牛马灵异迹也寺后两楹絶壁锦堆溪鸣琴筑我极恋此处可以饮酒缘渡而扪古清凉山无泉脉所云月峰师一咒出之十八年前曾订余罕山言俱檀气今我来思蛛在衲矣低囘拜之而夜大众皈依梵鼓欢厉松积雪明午夜如月不知世界之为灵荇水也为兠罗绵也次日复下小清凉上金阁朱甍驾壑贝叶千岩中有立佛数丈最为无谓然虫鱼篆旛藓苔畵座寺不支矣过数里为普门精舎地新福佛貌精好中官各欲争胜则内帑之力可颁崖腹布楼一饵香客者云山妙可层绕即松径荟幽亦有花木深意乃从九龙冈脊取捷下涧道以螺旋之以狐试之巨石碍天老雪结石骡蹄把滑人面血素不定就中恶树怪藤生欺强阻想有山以来我行第几人也盻见竹林寺塔人命差有归着然盘折良乆始得之寺主澄公慧业文人也敕山防破莲社唱和数絶便欲下榻而五台梁明府订晤在花园寺去之取道巡检司先是山中探丸聚慝故有徼兵之设今作秽粉街酒僧博少每每混浊名宇又台僧彼此昏嫁习以为常而伽蓝若罔闻之岂佛不校此辈故作平等观耶花园寺汉明帝所题大孚灵鹫者也西域藤兰以天眼观见文殊住此此刹最古梁明府先期左去犹得借其饮啖寺旣伟盛而中官以金瓦其殿且修无遮斋钟鸣鼎食魄气甚张晋大饥数千人走活夜则祼而窟焉蜀僧主之此功徳不作未来者也次日登苦萨顶上罗防寺与西来僧坐语半晌了不异此中人但俱老童子饮水一盂豆七粒耳台山共一文殊而祈媚者各侈一事罗防寺曰唐人张天觉见神灯于此圆照寺以为舎利实惠我眞人院则大士现相七日而就塑者下塔院寺则云昔有贫女牵犬丐食遗髪此间化为金丝而去总之眞幻随境妄言之而姑试听之何伤又迁延而至北山寺观金刚窟门扄不啓相传三世诸佛五百应眞俱有事于内又至三墖等寺环谿叠壑虽多圯废吾独喜古佛残钟短垣贫衲寒温一茗絶胜得意髠作野狐态也夕阳将下而纷糅者复丸结矣五台不能遍登登其极者无如东北次日走北台之半寒风矢透人仅高叶毒龙元狱望之脑酸遂以华严岭归宿岭旣巍峩下视墖院如一脱頴锥又知台山如五瓣莲花饭仙山左则青乌氏所谓瓣心卷阿者也有大力者负之而趋矣须防日放而下方正尔其雱暂作天人一防寒甚指泣欲堕黾勉而至法云寺不啻还家即袵之快寺乃三昧姑所开国初有华严老人诵经木鱼达金陵高皇帝循声而诛其事有神异诏供之其实盈丈一牕凿翠万片芙蓉插入吾又极恋此处可以读书山畔古雪大担肩入无论僧依为命既盛夏起居一浣一涤皆雪也惠泉僧狼籍水五台僧乱用雪恐各秃必有圊报郑生闻之哑然亟热酒茹吾言天风半夜海立汉翻屋瓦飞裂揽衣狂起而侍童以为闲事也次日旭畅従华林望东台俱晶砂中耕踏虽苦极然何如春明门内色味尘乎由龙王堂上观音坪万山滚蹴似紫涛沸战釡中各不相下者登漫天石则鴈塞神京不须决防西华东岱直跳恒山尖一呼之耳五百里收之瞬睫而台前万年氷有培无替遥望碧光缕缕返照雪心者是所称绀雪者耶西王母曰仙之上药有元霜绛雪要之物老则化不可诬矣五台同云惟四月薄谢余尽瀌瀌奕奕之白也山海经以为小咸凷首空桑之地盛夏有雪奈何近在屦下而遂逸之文殊三身示化应现有方掌握恒沙毛吞无尽而骨俗缘轻如飞蓬之子何能窥其万一即轮光灯采妙明圆应商英所旦暮遇者而不得一快覩不敢诳来兹也惟是寒瘦之性爱雨而贪雪谓雨可以减事雪可以益心也而兹游也悮入皓防吸吞元气恍惚置身于邃古之初即八骏之歌黄竹犹其稚元者矣而吾生平之雪游畅于此故记之
　　布政司题名记　　　　　　　　郭子章
　　石之有题名也自汉始考金石略蜀文翁礼殿诸学生太尉刘寛杨震三碑碑隂俱题名顾亦当时属吏门生姓字耳唐建中二年京兆府有同官记碑署爵里官方而恊恭之雅始着及宋司马君实记谏院题名辨忠诈直囘而劝戒之义始凛我明进士释褐天子命题名太学自是公府官署内而殿阁部院外而司道郡邑俱得题名于石而山西布政司自景泰乙亥丰碑至于今凡三易石万厯癸巳左方伯陆公右方伯万公大参白公公以三吴秦赵名贤共涖兹司眎石不胜书伐石续之而属记子章子章谢曰职陈臬义不敢越爼迟回乆之陆公迁豫章中丞去万公迁左辖而右辖李公自巴蜀且至诸大夫日趣之曰石存劝戒义昭是非囿于方者不得言臬君处是非外得尽言相绳惟君之母让也予惟山西古并冀域唐虞夏之故都也今之藩司唐虞之岳牧也书曰咨四岳辟四门明四目逹四聪咨十有二牧曰食哉惟时柔逺能迩惇徳允元而难任人四方率服则古岳牧职大抵在广视听以辨元壬重食时以绥中外二者而已今藩司稽一方忠佞佐两台歳终有刺三歳有黜陟合郡国钱谷货贿罔不出内于帑而绾毂之犹然唐虞之遗山以西景霍以为城而汾河涑浍以为渊晋代藩以为国上谷云中以为鎭而鴈门岢岚宁武以为闗天潢樊伙引脰待火者无虑十千外兵环伺互货荐易边鄙军兴日庀糗糈得如舜所云食时率服乎大卤大同咫边狁民习于悍而不可狎吏才难平水汾潞之间渐失韦藩木楗之旧集四远方贿以纷于市而饵吏吏守难得如舜所云咨辟明达徳元而匪壬乎二者备即唐虞之岳牧不价于此矣不若是也不可以藩藩不藩在人而令千万世指其藩不藩而颂刺之也在石吁可愳哉予又稽晋之故矣赵文子为室斵其椽而砻之因张老之夕令之勿砻也而曰为后世之见之也其斵者仁者之为也其砻者不仁者之为也尹铎曰委土可以为师保吾何为不增垒培庶曰可以鉴而鸠赵宗乎委土可师石砻不仁予愿诸大夫以赵尹之鉴戒眎兹石也兹石犹晋之委土室砻也诸大夫瞿然曰善哉子之言晋藩也不出其畛域微独某也以下寘之于耳乃今而后官兹藩也其谁不日惕惕焉于晋之故以为瑱也
　　游晋祠记　　　　　　　　　　苏惟霖
　　太原县南十里晋祠在焉周武王剪桐所封之地也李唐嗣统祀之为始祖宋元代剖藩符碑歴歴可指数居民千家烟火成雾祠踞其中入门渡一小桥垂栁相映流水淙淙已令人有仙源之想石磴数十级而上金碧错落奉圣母其中尊严肃穆余顾太原令曰何以不祀唐叔而祀母母且为谁则以祠所负之山曰悬瓮绵亘数十里山下出泉灌漑环邑委于汾河土人以为惠出于母尸祝之耳何知唐叔顾瞻乆之而下其左方圆亭所罩则泉源也一如洗万道迸涌云根三窟喷雪轰雷无朝昏间其上一亭为宋绍圣间文公知白守此疏濬泉源记其事文理质雅笔法遒劲亭下引流入沟灌输四走石鱼游泳其中不知避人折而右圆亭相峙水从地上涌输泻无声殿前叠石为方台一树森蔚其中若广陵琼花旧迹周遭四金人怒而立其三皆宋绍圣二年五年物相传其一出亾为本朝治年补立年月姓氏铸记甚明而儒生不知其幻或以为伪再折而右遥望云中碧瓦鳞鳞者朝阳洞也洞甚洪厰主者以砖石甃其四旁为墙壁且折而为堂房墁平其顶略无石意居然三座无梁梵宇若仍石之旧而合三为一其中可容千人上有巉岩下有鸣泉眞胜地也洞门二栢大数围枝扰云汉声挟风雨根入地数百尺一瘿大如鼓葢千年物也稍前数十步三渡流水谒唐叔祠祠左一石前抚苏舜泽公因母庙日严而叔祠日冷也爰修葺之因纪其事缀以登歌之词门外有碣嶐然则唐太宗贞观廿年御制祠记手书庄雅石理如玉额式雄古碑隂皆唐宋诸游者题名杂识转入水亭俯槛静观水底芹藻如浅碧琉璃鲜活欲动游鱼若龙不可驯扰飞流碎沫如银河直落可望而不可亲也清风徐来冷沁肌骨徘徊不能去壬子九月十七日篝灯记于清源公署
　　栖龙潭记　　　　　　　　　　俞　时
　　阳城之东有九女台台以左飞屿壁断殊岫珠连削如剑立森若防攒洞口乱开人迹罕见唯有飞僊可到尔图画萦灿乎金银城也而四山之凑两崖之交伊阙上耸禹门孤悬有怪石不知其几丈许横卧促驻于其中云拳电跳蛇文章手拂之滑腻如流脂已为方外絶秀及转步下睨得水一名曰栖龙潭者苍然元然清然冷然盘涡伏流竒成自天琼浆玉液甘可食人大旱祈祷洪霖輙应或以万石投之咆咆轰轰暗响移时杳莫探其底极君子以为归墟之壑也僻邑穷郊谁其尔知如昔贤所品于江南诸水者略弗及之葢所谓李宻未见秦王尔故可以观才矣俞子同孟子小谿王子及泉登焉竟晩眺赏实难忍割葢若此潭以予辈相为知己云
　　游砥柱记　　　　　　　　　　都　穆
　　砥柱在郏州东五十里黄河中以其形似柱故名禹贡谓导河东至于砥柱即此乙夘往游砥柱离州二十里午食又二十里循河行十里至三门集津三门者中曰神门南曰鬼门北曰人门其始特一巨石而平如砥想昔河水泛滥禹凿之为三令水行其间声激如雷而鬼门尤为险恶舟筏一入鲜得脱者名之鬼宜矣三门之广约二十丈其东百五十步即砥柱崇约三丈周数丈相传上有唐太宗碑铭今不存蔡氏书传以三门为砥柱州志亦谓砥柱即三门皆未尝亲履其地故谬诬若此又按隋书载大业七年砥柱山崩壅河逆流数十里砥柱今屹然中流上无土木而河之广仅如三门奚有崩摧而壅河逆流至数十里之逺葢距河两岸皆山意者当时或崩遂以为砥柱而书之也孟子曰尽信书则不如无书有以哉
　　孟烈孝祠碑记　　　　　　　　曹于汴
　　蒲之佣民孟端妻邵氏恩早寡不欲夺其志抱幼女亥陨于井八歳女熙坠従之旣出尸母犹抱亥熙抱母闾巷悲感年友绿汀张君煇其里人也为之传诵诸王公卿大夫士共揄扬之荐达天朝旌其门且为建祠树坊迁墓手录各檄牒传咏授余而以祠记属焉余披玩怆然洒泣曰异哉圭窦妇婴乃至此乎然妻不负夫子不负母适得其正此常也非异也世有背夫之妻防亲之子则为异耳末俗以异为常得不以常为异哉夫重渊百尺赴之如归激湍絶命固结不解是孰为之气也即理也循其性之自然之谓道也斯时也精灵粹湛罗贯乾元所谓夫妇知能可以埓圣赤子未失斯为大人或有岐言理气析列圣凡高谈性命薄视庸常葢亦未之思已夫大道浑沦人人具足日用皆是苐不知耳顾惟不知乃为眞用也何也知见起于校量校量乃生蹊径假令邵知死夫之为烈而后死之熙知死母之为孝而后从之亦何能直截凝一毫无顾望夹杂也而章缝士人几席跬步或弃大道而不用奚取于载籍极博或用之而犹知之亦不免利蔕名根其视烈孝何如乎故学无他亦于忠孝廉节日用不知斯已矣故不识不知为顺则不学不虑为仁义呜呼讵易言哉祠建景虞门下计堂四楹中阿居邵熙亥左右侍大门一楹建坊额贞烈祠二门一楹外东西小屋二居良妪一以司涓除启闭东隅井一便自食创于郡刺史川南郭公元柱成于邺郡孙公好古歴万厯戊戌庚子方竣云
　　赵烈妇祠碑记
　　烈妇姓侯氏安邑李店村侯良宰女蚤孤育于伯父转育于所亲年十四为冯村赵良进妻贫为人佣越两月而良进病侍养甚谨又三月而良进卒其母辈将令别适烈妇自缢以死时万厯甲午歳之仲夏明经葵南张君表其闾孝廉化域王君表其墓铨部朴庵刘君题以辞盐台侍御璇石曾公诔以诗移檄鹾司发锾建祠一所堂四楹大门二楹植木主而祀乡甿谓可忽玩或寝住其中余结茅其隣瞻拜感叹恐其乆而湮废为之塑像以肃观者夫贫家幼妇非有保姆之敎习见之素五月之夫强半在疚未尝享其餍饱而一醮不防甘死如饴与其败节而偷生宁一死以全节视改节为甚耻视保耻为甚急生且可捐况区区末利岂与廉耻校重轻哉乃有图利欲之便安厌礼义之拘检丧耻不顾闻烈妇之风当亦忸焉泚其背矣爰述芳踪勒之贞珉借以维世云
　　国朝
　　老姥掌游记　　　　　　　　　陈廷敬
　　上党南三百里有山曰方山又南十五里曰洞阳山又南十五里曰樊山上党地形高天下此山高出地上皆直下万仞由樊山则枝分条披状形竒诡嶕峣而为峰窈窕而为壑﨑岖而为崚嶒而为防嶻嶭而为巘岪防而为峦岭巆而为岫而为岩其又南则砥柱析城岩壁重复峭竦如楼嵯峨如墉隍如玦如环缭络数百里其中长川夹岸若断若连如海波敛而岛屿出如江潮平而洲渚生村居静深闗扄奥閟葢陟樊山之巓皆见焉余家樊溪东涘在山之南开门见山测以圭景南北相峙不失杪忽则仰观夫樊山之为状也如仙卿冠带而立其上又如鲸张鳞如鳯舒翼委蛇而下而其东则如巨灵奋臂隐然信其指爪上扪太清下挥空曲有曰老姥掌者向所谓峰焉而嶕峣壑焉而窈窕焉而﨑岖防焉而崚嶒巘焉而嶻嶭峦焉而岪防岫焉而玲□岩焉而廓数十里之内联岚亘晖俯可抟撷如置诸掌昔以掌名肖其形矣信异境矣哉其下则古松流水渺然非复人间余时游而乐之葢尝数宿而不能去也夫去山数十里而近而峰壑岩峦之美已如此况所云数百里者吾虽未能尽游焉而已坐挹河山之胜他日虽得尽游其处亦何以加于此乐也与
　　东湖记　　　　　　　　　　　储方庆
　　士之受朝命从官于四方者宣力之暇亦得因其地之山川寓意于游观以为后世美谈昔贤如任昉元结杜牧王禹偁苏轼出典郡邑胥有登临遗迹见于诗歌或览其形胜创为亭榭垂诸不朽虽千百世之下犹得想像其遗风而思乐之然皆顺民之利以自托于修建功成而后享之然后以文章呜其意故其书可传而其地可乆也异哉清源之有东湖何其异于古所云耶湖居邑东偏计城市广狭湖得其二焉父老为予言县故无湖湖所占者悉平壤曩时白石水涨不以时疏导悉归城东洼下处外障于垣墙而内益以泉水故水日聚而成湖葢此湖之滙为巨浸者七八十年于兹矣居民乐其有鱼鼈之利潜泳游行于中而令长之来宰兹邑者又以西北少水泉之美輙快意于兹湖以为一隅胜也遂从而文餙之以为游观之所然而傍湖城垣受水冲激崩塌无完土西岸水侵民居日毁壊每歳夏秋交山水暴发于外湖水汜滥于中则市无行人居无燥土惴惴焉有沉溺忧然则东湖之在清源有微利而亦有巨害守斯土者见其侵齧之势当戚然以忧有食不下咽之虑而又何睱对景怡情作为诗篇垂之邑乘耶予以
　　今上十四年孟春来守兹土既受事数月凡境内山川风土悉身歴之而东湖在卧榻傍尤所昕夕展对者故其地形之高下兹湖之本末考之至晰筹之至熟方将用南方之桔橰尽发湖水于城外使内水有所去修西面防城堰障白石口使外水不得入然后缮完城郭整理庐舍使清邑不至湮废而胥阻于时会未可遽行延及戊春吏事少暇将伸本志而
　　朝命贲临亟去兹土遂使三年中神画指数将为清土千百年计者不获一啓其端輙委之而去是诚予之諐也夫然而东湖之名业已载在邑志作为咏歌窃恐后之君子不察兹湖之有害且非天地生成之水乃山河流涨所积不可不早为放泄以存兹邑一撮土者而徒事目前之美观顿防守土之大计则凡涖兹邑者胥不免于諐戾而予亦列其中矣故敢笔之于篇以待后之君子云尔至于山水映带之妙鱼鸟花月之情昔贤述之详矣予又何辞焉
　　重修运城碑记　　　　　　　　张鹏翮
　　河东御史台与盐法使者所驻之地曰运城专城也淮浙长芦盐司皆隶郡卫非专城其故何哉葢煮海烟灶延绵沙际防御增筑之事府州守令任之河东盐池百二十里专属盐务官管辖冀豫雍梁四千里民食仰给于此国赋所储羣商所处诸路所通百物所聚去郡治既逺而解州安邑又城小不足以容城之特建其势然也城周垣九里四门计一千七百丈肇始于元迄今三百余年其间或修或圯前使者劳绩犹在
　　皇上御极二十三年河东盐使需人
　　上命举清廉素著者廷臣谬以鹏翮上闻
　　制曰可恭遇
　　圣驾东巡临视阙里鹏翮只候兖郡
　　特防召见承
　　恩扈跸仍留典山东武乡试事竣之官覈引通盐恤商利民先举其纲阅池濬渠厚堨修城尤为要方将次第行之栢台李公请
　　防之檄已下于是捐财用而不费公帑称畚筑而量给民力平板干仭沟洫鸠工命日程物兴作制不逾旧役不违时始于康熙二十四年九月明年三月告成凡墉堞皆甃甎甓楼橹皆垩丹漆曩之卑者崇狭者广倾者植頽者完落成之日登埤四览窃有感于懐焉夫盐政无修城之责然运城废兴乃盐事大政必际其时得其人始可事治而政举尝南望中条矗立屛障接连行陉介山北峙峩岭环抱汾浍襟其东黄河带其西城之险阻可慿也贾旅辐辏儥贩云集辀蹄轚互杂糅于阛阓间者敂闗警不可以无稽池之旁大舜之琴台在焉歌南风之诗遐想乎上世自禹营安邑三代而下牧民固圉皆以城郭为先务故周文王作城于朔方而以南仲宣王作城于东方而以仲山甫盛世君臣于为国之本末先后皆有条理吾故曰必际其时得其人然后事治而政举也今天下车书大同
　　圣天子诞敷文徳协和风动治益求治安愈思安日与公孤坐而论道猗欤休哉可谓际其时矣我柱史勒公以觉罗奉命来巡图公以阁学出抚三晋河道观察于公擢抚畿甸江南中丞汤公晋秩宗伯皆
　　圣朝不次之用即大小百执事罔不感发兴起刻自砥砺以自効于
　　盛世海内额手庆得人焉予万里孤臣荷
　　特达之知简防督鹾黾勉循分以尽掌防理财之实去其不便而行其便愼修厥政期于有成以对休命岂特修城一事已哉然予因补敝葺废修扞一方有慕南仲仲山甫之功而予则愧非其人也有负于
　　圣天子委任之至意多矣遂为文镂诸城隅以告后来者
　　游晋祠记　　　　　　　　　　朱彝尊
　　晋祠者唐叔虞之祠也在太原县西南八里其曰汾东王曰兴安王者歴代之封号也祠南向其西崇山蔽亏山下有圣母庙东向水从堂下出经祠前又西南有泉曰难老合流分注于沟浍之下漑田千顷山海经所云悬瓮之山晋水出焉是也水下流会于汾地卑于祠数丈诗言彼汾沮洳是也圣母庙不知所自始土人遇歳旱有祷輙应故庙特巍奕而唐叔祠反若居其偏者随将王威高君雅因祷雨晋祠以图高祖是也庙南有台骀祠子产所云汾神是也祠之东有唐太宗晋祠之铭又东五十步有宋太平兴国碑环祠古木数本皆千年物郦道元谓水侧有凉堂结飞梁于水上左右杂树交防希见曦景是也自智伯决此水以灌晋阳而宋太祖太宗卒用其法定北汉葢汾水势与太原平而晋水高出汾水之上决汾之水不足以拔城惟合二水而后城可灌也歳在丙午二月予游天龙之山道经祠下息焉逍遥石桥之上草香泉冽灌木森沉儵鱼羣游鸣鸟不已故乡山水之胜若或睹之盖予之为客乆矣自云中歴太原七百里而遥黄沙从风眼眯不辨川谷桑干滹沱乱水如沸汤无浮桥舟楫可渡马行深淖左右不相顾鴈门勾注坡陀阨隘向之所谓山水之胜者适足以増其忧愁怫郁悲愤无聊之思已焉旣至祠下乃始欣然乐其乐也由唐叔迄今三千年而台骀者金天氏之裔歴歳更逺盖山川清淑之境匪直游人过而乐之虽神灵窟宅亦冯依焉而不去岂非理有固然者与为之记不独志来游之歳月且以为后之游者告也
　　文水县卜子祠堂记
　　孔氏之徒身通六艺者七十子子贡以夫子之言性与天道不可得闻而曾子以鲁得之至论文学必曰子游子夏孔子旣没曾子之学羣弟子或未之笃信独以有若为似圣人而子夏居西河西河之人亦疑之于孔子若二子者将不得为具体者与徐仿之言曰诗书礼乐定自孔子发明章句始于子夏盖自六经删述之后诗易俱传自子夏夫子又称其可与言诗仪礼则有防服传一篇又尝与魏文侯言乐郑康成谓论语为仲弓子夏所撰特春秋之作不赞一辞夫子则曰春秋属商其后公羊谷梁二子皆子夏之门人盖文章可得闻者子夏无不传之文章传性与天道亦传也是则子夏之功大矣而戴氏礼载曾子之言以疑于夫子罪子夏夫曰有子之言似夫子曾子闻之子游未之怪也其不从羣弟子彊者特以事之不可耳后世拘儒疑其説于庙庭之祀黜有若而进子张又或谓西河不当专祀子夏由其过信曾子之言而未之绎也抑何其刺谬与文水固当日西河之境也隐泉山之麓旧有子夏祠歳在丙午秋八月予获拜祠下纵观昔人碑记往往仅志土木废兴及厯代封秩而已至其发明章句传孔氏之学为西河文敎所自始顾不及焉私心窃以为憾夫山水亭台之胜卉木之华其有厯乆不废者游人过之尚或览物而赋诗或题名镵石其处况夫瞻先贤之祠宇卒无一言畅其防其何以祛世儒之惑则后死者之过也爰缀旧闻为记亦以见戴记所载殆非曾子之言而六经之传子夏之功尤多报祀之义葢非独西河之人宜然矣
　　游中方洞记　　　　　　　　　赵三麒
　　武邑东九十里为龙门山介黎城者为中方洞皆有胜迹所称太行羊肠翠微是也辛酉秋有事西成于韩壁约生仲宣为东山采药之行傅越人也精于医蚤发过栁塘不五里至山麓井社萧条一望石田低囘者乆之过此绿阴红雨山色渐竒芬芳之气时袭人衣由龙门而跻直造其巅东望五峰雪浪其最高者行三里为韩家岩岩有三洞中曰双泉二水分流潆洄左右而得名也壁间石眼玲珑琅琅有声余署曰语石亦曰惟韩陵片石犹可语耳忽雨至过羊径山邑志所谓路仅通羊者今可方轨土人云胜国奉勅修尚书刘公坟伐石此山有修路碑记过此则黎城县界矣穿峡踏水冒笠数里始抵阳河雨亦稍歇时已暮炊高眺白云横起山腰倐忽千变如蜃楼海市状黎明起舍骑扶笻所经野菊如绣中有蓝菊名曰翠连环余曾游广陵万菊园未见此种移根篱东可助陶爱极目西峰有石千尺如门又如两旗对展沿林盘曲不别天地鸟道石蹬厯千百级忽然开朗择平石憩饮頫前山之最高者今皆在壑中矣自是益北望中方楼阁如画竒迹怪状不可指名傅生云某为某药可采可茹南北药之不同如是过伏虎崖乃抵大岩岩深数丈位毘卢佛殿中淋泉滴滴昔人题为念佛泉右为三敎堂止释道二像僧曰孔圣像三成三毁想圣人不欲居山耶余曰尔独不知太行为孔子囘辙处乎既还辕而息鄹矣又奚以留像于斯其最高者为中方读断碣云山在太行之中故曰中方诸山纯石截霞而上诸水如磬截霞而下故其境为最胜上一层为丸封洞高七尺许濶称之列炬以导门隘径滑不可入半崖为磐安洞可容五六百人土人避兵于此旁石如砥为三仙台有二石室辟谷者居焉北为生生洞山无寸土惟此洞中黄泥一线生生不穷造诸佛殿取给于此左为俯观潞郡谯堞歴歴在指顾间山后万乳齐下为雨玉处其巅为捧天崖对面为金莲峰昔年曾开金莲花光映百尺香闻十里日夕而旋食于岑楼老腊进百花茶询其产曰即在此山中叶细花白而味甘每枝分蕋数丛百花齐开故云吾邑龙门山此种繁甚土人不识持归以示之再憩阳河登白坡四望霁色大非昨雨中景况竒峰如笔如掌如莲华秀出天表五云磅礴极目皆幻乃知太行钟灵于此冀南一带名贤文学代有伟人其得于岳灵者厚耳予浪迹三十载每为万里行岳有五仅游其三海有四仅观其二物不可以终穷故以未济终焉
　　文端吴先生祠堂记
　　圣人宝大位八柱擎天四时成歳实维阿衡超千祀而挺生奉百世而特立者也铜鞮叔向贤于子产房魏佐命实由沁造自李成公以来文端先生一人而已伏读御赐临米千文后题吴大学士持已清洁朝中之事面折廷争必得其正
　　圣怀发言与舜之命禹予违汝弼同邹圣所谓格心正己之大人也歴试诸艰从容合道故爵品以贵之章服以荣之坊额以表之易名以重之其立朝大节督楚徽猷固国史之所详兹可略也于乡孝友因心子惠济物凡亲而贫疏而贤者咸分惠焉乙亥丙子连歳大饥斗米千钱道殣相望先生时在楚闻之倾槖中所贮俸若干金寄籴赈救全活无算沟中之瘠今得为太平民者先生之惠也州小赋繁康熙二十八年造简明赋役全书有欲増沁属粮银一千三百两者先生致书藩司布公俾请题正一州如是天下如是囘天之力非公莫可凶歳子弟失业率困于供给至连数村亡诵声不仔肩邹鲁则肝胆秦越歴数十科乡试无中式者幸先生劝读课文或助馆谷或授经书或资笔楮于是窭人志士彊学立行羣相告曰公不负
　　天子不负所学吾侪安忍负公也迄今举孝廉捷南宫者异于恒授非先生栽培何以及此官居鼎鼐门仅旋马三捐俭賸大修孔子之宫并订正礼乐俾诸生习而爼豆之文中鄡子之乡可以观矣诸凡郡之桥堞庙社有益于民生者亦多所补葺斯固神明之灵贶后来之耸慕者已爱流为海情尘为岳民到于今称颂先生之徳不衰士庶呈请公建专祠二所用崇报祀一在先生故居徐村月岭之阳一在郡城兴文街之北涌戺穹堂邃庑崇楼斋庐庖湢以次落成即捧
　　御笔思诚堂牓额北斗西铭诸联悬之檐楹荣置先生神位于中而尸祝如在重门中闳啓闭以时过者只肃郡绅刘子奕昌李子广生牛子维垣等属三麒文丽牲之石麒谢不敏稍稍以耳目所覩记者书之见斯民之直道诸君子尊贤乐善之美夫经天纬地之谓文中立不倚之谓端先生忠义之气发而为文章立徳立功立言则为星为岳为神赖及万方泽被百世岂仅岘山堕泪汝水流膏也哉爰缀乐歌三章以侑神焉其辞曰擗蕙櫋兮啓琼宫抚彗星兮清尘朦欵徐陵兮俨在乱栁兮忡忡望长安兮红日近佩苍景兮御清风风飘飘兮吹摇草神之格兮降穹昊【右迎神】吹笙兮欵美合陈兮簠簋翳华芝兮骖赤螭披明月兮佩剑履謦如钟兮若有闻舞山香兮千林喜援贞吝兮惎悔灵连蜷兮容止高唱奏假诗满斟方诸水【右降神】乐阕兮移情日沉兮思明罥索润兮红雨玉箸调兮青精腾而升兮云之际憺左右兮依上帝水有璜兮山有金扇仁风兮消六沴忽而逝兮接防茫
　　御笔悬兮有夜光圣鼓渊渊兮是宜是飨月岭昭昭兮弥炽弥昌【右送神】
　　游金粟园记　　　　　　　　　孙　籀
　　金粟园故河东郡王作也戊子之夏偕二客徃游甫啓关而见有巍然杰出壮丽駴目者金粟坊也稍折而西砌径迂回桂藂轩与歳寒居相接高厰开豁回廊环抱
　　绿牕朱户不减纱厨为昔日读书之处扁之曰西园翰墨林也由故道而之东横架小坊粉题苍云坞篱傍竹树交加禽声上下风自林出花香袭人过此则苍苔曲槛满目皆绿肥红艳则羣花之盛开也向南而耸峙作一园之冠者为丹药院帘卷明月牖纳清风夏日之所宜名人之题咏尚歴歴可诵也厥后为有斐堂与前相称傍列香雪坞懒云窝则元邃奥窔为冬日之所宜也对丹药院而临流北瞰者为澄然楼周围羣峰秀出鸟道层幽位置鬼巧划落天成或嵌空而玲珑或坦腹而骧首俱堪呼兄下拜令人坐卧其间想见当时歌儿舞女之所从游乐而忘返虽平原十日犹未足为多也楼之下为金鱼池中亘一小桥埀杨密布浓隂四合水深尺许游鱼之徃来出没须鬛可数也又步转而之深林槐角倒埀枯松斜挂隐隐有水声者为流觞曲水石棹依然当日骚人墨客之酣饮狂歌地也坐未几而见一怪树崛起老状离竒下倚一大石披荆而视之楷书古木苍烟吴郡顾愿笔也东望数亩开畦种蔬四时之鲜无所不备一迳微通过锦云乡富春亭二榭皆宜风宜月宜雨宜晴游告倦可以少憩于此也凝睇遥望忽有冈陵葱郁高如二丈许而其上之楼台殿阁映掩于树木隂森之中令人作天际想曳裾而登草莽之内若隐若现为清凉界石西面而屏峙者为槐隂亭规模丽其间题咏如林惜目力无余未获遍览其胜吾大中丞成之力而门下籀实左右之者也行见勒钟鼎济盐梅以开辟元老为理学儒宗人才之盛不其与三代并茂哉
　　综胜记　　　　　　　　　　　武全文
　　仇犹北三十有六里为春秋时程婴藏赵孤所者曰藏山山环涧绕南北两崖削而为壁者二曰绣屛曰凌空崖壁间悬而为洞者四曰东洞曰藏身洞曰龙洞曰南洞挹而为泉者三曰飞瀑曰龙潭曰涧道秩而为祠者四曰文子庙曰报功殿曰啓忠祠曰表孤祠高而为门及楼者二曰南天门曰飞岩楼错而著名者五曰洞壑曰龙池曰垂璧曰柱笏峰曰避静岩绣屏壁在柱笏峰之隂南涧及洞剖其阳属南崖文子庙在南北之中东洞直其东属两崖龙洞在北崖之上龙潭汇其中属上崖报功殿在北崖之下藏身洞隐其右属下崖啓忠祠洎表孤祠在北崖之半洞壑龙池垂璧夹其旁飞岩楼在凌空壁之下避静岩踞其西属中崖上崖由南天门东折而北中崖由磴道北折而西南涧由涧道泉西南折而东绣屏者翠绣欲浮对峙祠前如屏也凌空者北崖一带竒壁削成如凌天际也藏身者程侯防孤儿栖身此洞石堵累累犹在也龙洞者石龙中踞空殻玲珑鳞甲毕具盘立潭者数尺也东洞者岩尽洞悬廓然以深积石丛苔可掬也南洞者洞邃潭渟回临南磵可巢岩峻处也飞瀑泉者东洞瀑布或注或零三时飞雨冬则氷悬满洞也龙潭者龙洞仰面珠玑错落下澍为潭澄如也涧道泉者泉水出涧道北取弗竭用弗穷也祀文子者徳泽永垂春祈秋报水旱必以告也报功殿者旌忠表烈追崇程婴曰忠智侯公孙杵臼曰成信侯也啓忠祠者尊文子所自出祀成季宣孟与庄子也表孤祠者肖眞孤与假孤其中一表遗迹于当年一慰他儿于地下也洞壑者两崖穷处划然中断周回如洞屋也龙池者洞壑东注叠滙为池旱决则兴龙致雨也垂璧者壁间有璧斤琢蹲踞特垂岩畔也南天门者列障成围回合无路南天一阙如门也飞岩楼者削崖千仭飞楼轩举半覆崖下也柱笏峰者南峰如笏北向拱立与飞楼相应也避静岩者飞岩西另辟一界丹嶂环罗尘迹所罕到也崖不一而北崖为最竒洞不一而龙洞为最灵祠不一而春秋至今为最古入其谷天地辟日月幽如出人间世焉窥其崖光怪离竒隂晴万状可望而不可即焉礼其遗祠厯其洞屋流泉使人心神肃穆耳目涤宕高望逺志而不能已焉呜呼胜矣
　　忠烈祠碑记　　　　　　　　　刘遇
　　粤惟我
　　太祖开国钟白山黒水之灵崛起东都斯时也龙骧虎贲之士翕然响应及
　　太宗嗣位分六曹置翰林礼贤下士余得攀附焉今上承干啓运混一区宇遴才分任使余于冀北防知政事歴半载又使布政全陜三载考绩再使抚巡江南戊子岁姜逆倡乱云中群孽弄兵三晋鴈门内外悉无坚城
　　天顔震怒赫然遣师用张挞伐遂尔底定先是师未至而狗彘辈开门揖盗者比比独诸君五十余人坚壁奋防致身不顾视死如归眞与臧洪同日誓不俱生嗟嗟功烈亦云盛矣时余在江南闻之不胜赞叹以为报礼重入人深者先见于兹庚寅奉
　　玺书抚晋始得详识诸君事越歳
　　天子嘉其勤死事予赠廕隆祭葬此
　　朝廷报功之典奬劝之义若斯其至矣余涖兹土敢不敬飏
　　休命以妥诸君子灵乃谋诸同事曰非忠无臣非孝无子岁乆人远恐湮厥祀欲与诸子大夫祠祀之言一倡而忻然乐助者醵千余金以四百金搆基址四百二十七金易丹漆木石六百七十一金给工梓涂丹雘负木石者遂大葺祠于省之西垣其董役事共推能于驿道祝君首任焉由是三月度土四月竣工不二时而观成祠之堂正五楹两庑十楹中有拜防三楹仪门大门各五楹规模严翼体制咸宜佥议香火需人复于西隙搆退防七间静室三间延羽士朝夕侍之又以二百十金置地畆岁徴其租以供祠祀苹藻及养羽士庶厥成可观而可乆余因谓忠贞之报
　　祖宗养士之隆所繇致也由斯为记开疆盛烈以天下后世樵童芸叟之口于不朽云

　　山西通志卷二百八
<史部,地理类,都会郡县之属,山西通志>
　　钦定四库全书
　　山西通志巻二百九
　　艺文【二十　书一八】
　　汉
　　报任少卿书　　　　　　　　　司马迁
　　少卿足下曩者辱赐书教以慎于接物推贤进士为务意气勤勤恳恳若望仆不相师而用流俗人之言仆非敢如是也仆虽罢驽亦尝侧闻长者之遗风矣顾自以为身残处秽动而见尤欲益反损是以独抑郁而无谁语谚曰谁为为之孰令聴之盖钟子期死伯牙终身不复鼓琴何则士为知己用女为说已容若仆大质已亏缺矣虽材懐隋和行若由夷终不可以为荣适足以见笑而自防耳书辞宜答防东从上来又廹贱事相见日浅卒卒无须臾之间得竭志意今少卿抱不测之罪涉旬月廹季冬仆又薄从上雍恐卒然不可为讳是仆终已不得舒愤懑以晓左右则长逝者魂魄私恨无穷请略陈固陋阙然久不报幸勿为过仆闻之修身者智之符也爱施者仁之端也取予者义之表也耻辱者勇之决也立名者行之极也士有此五者然后可以托于世而列于君子之林矣故祸莫憯于欲利悲莫痛于伤心行莫丑于辱先而诟莫大于宫刑刑余之人无所比数非一世也所从来逺矣昔衞灵公与雍渠同载孔子适陈商鞅因景监见赵良寒心同子骖乗袁丝变色自古而耻之夫中材之人事关于宦竖莫不伤气而况于忼慨之士乎如今朝廷虽乏人奈何令刀锯之余荐天下之豪隽哉仆赖先人绪业得待罪辇毂下二十余年矣所以自惟上之不能纳忠效信有竒防材力之誉自结明主次之又不能拾遗补阙招贤进能显岩穴之士外之不能备行伍攻城野战有斩将搴旗之功下之不能积日累劳取尊官厚禄以为宗族交游光宠四者无一遂茍合取容无所短长之效可见于此矣乡者仆亦尝厠下大夫之列陪奉外廷末议不以此时引纲维尽思虑今已亏形为扫除之隶在阘茸之中廼欲仰首信眉论列是非不亦轻朝廷羞当世之士邪嗟乎嗟乎如仆尚何言哉尚何言哉且事本末未易明也仆少负不羁之才长无乡曲之誉主上幸以先人之故使得奏薄技出入周衞之中仆以为戴盆何以望天故絶宾客之知忘室家之业日夜思竭其不肖之材力务一心营职以求亲媚于主上而事乃有大谬不然者夫仆与李陵俱居门下素非能相善也趣舍异路未尝衔杯酒接殷勤之余欢然仆观其为人自竒士事亲孝与士信临财廉取予义分别有让恭俭下人常思奋不顾身以狥国家之急其素所蓄积也仆以为有国士之风夫人臣出万死不顾一生之计赴公家之难斯已竒矣今举事一不当而全躯保妻子之臣随而媒孽其短仆诚私心痛之且李陵提步卒不满五千深践戎马之地足歴王庭垂饵虎口横挑彊胡仰亿万之师与单于连战十余日所杀过当虏救死扶伤不给旃裘之君长咸震怖廼悉徴左右贤王举引弓之民一国共攻而围之转鬭千里矢尽道穷救兵不至士卒死伤如积然李陵一呼劳军士无不起躬自流涕沬血饮泣更张空弮冒白刃北首争死敌者陵未没时使有来报汉公卿王侯皆奉觞上夀后数日陵败书闻主上为之食不甘味聴朝不怡大臣忧惧不知所出仆窃不自料其卑贱见主上惨凄怛悼诚欲效其欵欵之愚以为李陵素与士大夫絶甘分少能得人之死力虽古名将不过也身虽陷败彼观其意且欲得其当而报汉事已无可奈何其所摧败功亦足以暴于天下矣仆懐欲陈之而未有路适防召问即以此指推言陵功欲以广主上之意塞睚眦之辞未能尽明明主不深晓以为仆沮贰师而为李陵游说遂下于理拳拳之忠终不能自列因为诬上卒从吏议家贫财赂不足以自赎交游莫救左右亲近不为一言身非木石独与法吏为伍深幽囹圄之中谁可告愬者此正少卿所亲见仆行事岂不然邪李陵既生降隤其家声而仆又佴以蚕室重为天下观笑悲夫悲夫事未易一二为俗人言也仆之先人非有剖符丹书之功文史星厯近乎卜祝之间固主上所戏弄倡优所畜流俗之所轻也假令仆伏法受诛若九牛亡一毛与蝼螘何异而世又不与能死节者比特以为智穷罪极不能自免卒就死耳何也素所树立使然也人固有一死死有重于泰山或轻于鸿毛用之所趋异也太上不辱先其次不辱身其次不辱理色其次不辱辞令其次诎体受辱其次易服受辱其次关木索被棰楚受辱其次鬄毛发婴金铁受辱其次毁肌肤断肢体受辱最下腐刑极矣传曰刑不上大夫此言士节不可不厉也猛虎处深山百兽震恐及其在穽槛之中揺尾而求食积威约之渐也故士有画地为牢势不入削木为吏议不对定计于鲜也今交手足受木索暴肌肤受榜棰幽于圜墙之中当此之时见狱吏则头抢地视徒隷则心惕息何者积威约之势也及已至此言不辱者所谓彊顔耳曷足贵乎且西伯伯也拘羑里李斯相也具五刑淮阴王也受械于陈彭越张敖南乡称孤繋狱抵罪绛侯诛诸吕权倾五伯囚于请室魏其大将也衣赭衣关三木季布为朱家钳奴灌夫受辱居室此人皆身至王侯将相声闻邻国及罪至罔加不能引决自裁在尘埃之中古今一体安在其不辱也由此言之勇怯势也强弱形也审矣曷足怪乎且人不能蚤自裁绳墨之外已稍陵夷至于鞭棰之间乃欲引节斯不亦逺乎古人所以重施刑于大夫者殆为此也夫人情莫不贪生恶死念父母顾妻子至激于义理者不然廼有所不得已也今仆不幸早失父母无兄弟之亲独身孤立少卿视仆于妻子何如哉且勇者不必死节怯夫慕义何处不勉焉仆虽怯耎欲茍活亦颇识去就之分矣何至自沈溺缧绁之辱哉且夫臧获婢妾犹能引决况若仆之不得已乎所以隠忍茍活幽粪土之中而不辞者恨私心有所不尽鄙没世而文采不表于世也古者富贵而名磨灭不可胜记唯俶傥非常之人称焉盖西伯拘而演周易仲尼戹而作春秋屈原放逐乃赋离骚左丘失明厥有国语孙子膑脚兵法修列不韦迁蜀世传吕览韩非囚秦说难孤愤诗三百篇大抵圣贤发愤之所为作也此人皆意有所郁结不得通其道故述往事思来者乃如左丘无目孙子断足终不可用退论书策以舒其愤思垂空文以自见仆窃不逊近自托于无能之辞网罗天下放失旧闻略考其行事综其终始稽其成败兴壊之理凡百三十篇亦欲以究天人之际通古今之变成一家之言草创未就适防此祸惜其不成是以就极刑而无愠色仆诚已着此书藏之名山传之其人通邑大都则仆偿前辱之责虽万被戮岂有悔哉然此可为智者道难为俗人言也且负下未易居下流多谤议仆以口语遇遭此祸重为乡党所戮笑以污辱先人亦何面目复上父母之丘墓乎虽累百世垢弥甚耳是以肠一日而九回居则忽忽若有所亡出则不知其所往每念斯耻汗未尝不发背霑衣也身为闺阁之臣宁得自引深藏于岩穴耶故且从俗浮沈与时俯仰以通其狂惑今少卿乃教以推贤进士无廼与仆私心刺谬乎今虽欲自雕琢曼辞以自解无益于俗不信祗足取辱耳要之死日然后是非乃定书不能尽意故略陈固陋
　　戒段会宗书　　　　　　　　　谷　永
　　足下以柔逺之令徳复兴都防之重职甚休甚休若子之才可优游都城而取卿相何必勒功昆山之灰总领百蛮懐柔殊俗子之所长愚无以喻虽然朋友以言赠行敢不略意方今汉徳隆盛逺人宾服傅郑甘陈之功没齿不可复见愿吾子因循旧贯毋求竒功终更亟还亦足以复鴈门之踦万里之外以身为本愿详思愚言奏谏胶东王太后数出游猎书　　张　敞
　　臣闻秦王好淫声叶阳后为不聴郑衞之乐楚严好田猎樊姬为不食鸟兽之肉口非恶防甘耳非憎丝竹也所以抑心意絶嗜欲者将以率二君而全宗祀也礼君母出门则乗辎軿下堂则从傅母进退则鸣玉佩内饰则结绸缪此言尊贵所以自敛制不从恣之义也今太后资质淑美慈爱寛仁诸侯莫不闻而少以田猎纵欲为名于以上闻亦未宜也唯观览于往古全行乎来今令后姬得有所法则下臣有所称诵臣敞幸甚
　　说廉丹书　　　　　　　　　　冯　衍
　　衍闻顺而成者道之所大也逆而功者权之所贵也是故期于有成不问所由论于大体不守小节昔逢丑父伏轼而使其君取饮称于诸侯郑祭仲立突而出忽终得复位美于春秋盖以死易生以存易亡君子之道也诡于众意宁国存身贤智之虑也故易曰穷则变变则通通则久是以自天祐之吉无不利若夫知其不可而必行之破军残众无补于主身死之日负义于时智者不为勇者不行且衍闻之得时无怠张良以五世相韩椎秦始皇博浪之中勇冠乎贲育名高乎泰山将军之先为汉信臣新室之兴英俊不附今海内溃乱人懐汉徳甚于诗人思召公也爱其甘棠而况子孙乎人所歌舞天必从之方今为将军计莫若屯据大郡镇抚吏士砥砺其节百里之内牛酒日赐纳雄桀之士询忠智之谋要将来之心待从横之变兴社稷之利除万人之害则福禄流于无穷功烈着于不灭何与军覆于中原身膏于草野功败名丧耻及先祖哉圣人转祸而为福智士因败而为功愿明公深计而无与俗同
　　复说廉丹书
　　盖闻明者见于无形智者虑于未萌况其昭晳者乎凡患生于所忽祸发于细微败不可悔时不可失公孙鞅曰有高人之行负非于世有独见之虑见赘于人故信庸庸之论破金石之策袭当世之操失高明之徳夫决者智之君也疑者事之役也时不重至公勿再计
　　说鲍永书
　　衍闻明君不恶切慤之言以测幽防之论忠臣不顾争引之患以达万机之变是故君臣两兴功名兼立铭勒金石令问不忘今衍幸逢寛明之日将值危言之时岂敢拱黙避罪而不竭其诚哉伏念天下离王莽之害久矣始自东郡之师继以西海之役巴蜀没于南夷缘边破于北狄逺征万里暴兵累年祸拏未解兵连不息皇帝以圣徳灵威龙兴凤举率宛叶之众将散乱之兵喢血昆阳长驱武关破百万之阵摧九虎之军雷震四海席巻天下攘除祸乱诛灭无道一期之间海内大定继髙祖之休烈修文武之絶业社稷复存炎精更辉徳冠往初功无与二天下自以去亡新就圣汉当防其福而頼其愿树恩布徳易以周洽其犹顺惊风而飞鸿毛也然而诸将虏掠逆伦絶理杀人父子妻人妇女燔其室屋略其财产饥者毛食寒者裸跣寃结夫望无所归命今大将军以明淑之徳秉大使之权统三军之政存抚并州之人惠爱之诚加乎百姓高世之声闻乎羣士故其延颈企踵而望者非特一人也且大将军之事岂特珪璧其行束修其心而已哉将定国家之大业成天地之元功也昔周宣中兴之主齐桓霸彊之君耳犹有申伯召虎夷吾吉甫攘其蝥贼安其疆宇况乎万里之汉明帝复兴而大将军为之梁栋此诚不可以忽也且衍闻之兵久则力屈人愁则变生今邯郸之贼未灭正定之际复扰而大将所部不过百里守城战军不息兵革云翔百姓震骇奈何自怠不为深忧夫并州之地东带名关北逼强胡年谷独熟人庶多资斯四战之地攻守之场也如其不虞何以待之故曰徳不素积人不为用备不豫具难以应卒今生人之命县于将军所仗必须良才宜改易非任更选贤能夫十室之邑必有忠信审得其人以承大将军之明虽则山泽之人无不感徳思乐为用矣然后简精锐之卒发屯守之士三军既整甲兵已具相其土地之饶观其水泉之利制屯田之术习战射之教则威风逺畅人安其业矣若镇太原抚上党收百姓之欢心树名贤之良佐天下无变则足以显声誉一朝有事则可以建大功惟大将军开日月之明发深渊之虑监六经之论观孙吴之策省羣议之是非详众士之白黒以超周南之迹垂甘棠之风令夫功烈施于千载富贵传于无穷伊望之策何以加兹
　　说邓禹书
　　衍闻昔者先王学大道以观于政夫为君而不明于道上无所承天下无以化民为臣而不明于道进无以事君退无以修身圣朝天然之资将军纯茂之徳诚少游神乎经书之林驰情乎元妙之中明照于日月而智溢乎四海圣朝享尧舜之荣将军荷稷契之烈自然理也
　　与阴就书
　　衍闻神龙骧首幽云景蒸明圣修徳志士思名是以意同情合声比则应也伏见君侯忠孝之性慈仁殷勤论议周宻思虑深逺顾以微贱数防圣恩被侯大惠衍年老被病恐一旦无禄命先犬马懐抱不报赍恨入防思剖肝胆有以塞责方今天下安定四海咸服防恩更生之臣无所效其死力侧闻东平山阳王壮当之国择除官属衍不自量愿侯白以衍备门衞鄙语曰水不激不能破舟矢不激不能饮羽不念旧恶名贤所高负责之臣欲言不敢惟侯哀怜深留圣心则阖棺之日魂复何恨
　　再与阴就书
　　衍材素愚驽行义污秽外无乡里之誉内无汗马之劳猥防明府天覆之徳华宠重叠间者掾史疑衍之罪众煦飘山当为灰土頼防明察揆其素行复保首领倍知厚徳笃于慈父浸淫肌肤渗漉骨髓徳重山岳泽深河海前送妻子还淄县遭雨逢暑以七月还阳武闻诏捕诸王宾客惶怖诣阙冀先事自归十一日到十二日报归田里即日束手诣洛阳诏狱十五日夜诏书勿问得出遭雨又疾大困冀高世之徳施以田子老马之惠赠以秦穆骏马之恩使长有依归以効忠心
　　与妇弟任武达书
　　天地之性人有喜怒夫妇之道义有离合先圣之礼士有妻妾虽宗之渺微尚欲逾制年衰歳暮恨入黄泉遭遇嫉妬家道崩壊五子之母足尚在门五年已来日甚歳剧以白为黑以非为是造作端末妄生首尾无罪无辜谗口嗷嗷乱匪降自天生自妇人青蝇之心不重破国嫉妬之情不惮丧身牝鸡之晨维家之索古之大患今始于衍醉饱过差辄为桀纣房中调戏布散海外张目抵掌以有为无痛彻苍天毒流五脏愁令人不頼生忿令人不顾祸入门着牀继嗣不育纺绩织纴了无女工家贫无僮贱为匹夫故旧见之莫不凄怆曽无悯惜之恩惟一婢武达所见头无珥面无脂泽形骸不蔽手足抱土不原其穷不揆其情跳梁大呌呼若入防贩糖之妾不忍其态计妇当去久矣念尔曹小家无宅使哀怜姜豹常为奴婢恻恻焦心事事腐肠讻讻籍籍不可聴闻暴虐此婢不使栉发半年之间脓血横流婢病之后姜竟舂炊豹又触冒泥涂心为怆然缣谷放散冬衣不补端坐化乱一缕不贯既无妇道又无母仪忿见侵犯恨见狼籍依倚郑令如居天上持质相刼词语百车剑防在门何暇有让百弩环舍何可强复举宗达人解说词如循环口如布谷县幡竟天撃鼓动地心不为恶身不为揺耳宜详居错且自为计无以上书告诉相恐狗吠不惊自信其情不去此妇则家不宁不去此妇则家不清不去此妇则福不生不去此妇则身不荣不去此妇则事不成吾数竒命薄端相逢遭身恨以华盛时不早自定至于垂白家贫身贱之日养痈长疽自生祸殃衍以室家纷然之故捐弃衣冠侧身山野絶交游之路杜仕宦之门阖门不出心专耕耘以求衣食何敢有功名之路哉
　　与宣孟春
　　居室之义人之大伦思厚欢和之节乐定金石之固又自伤前遭不良此有去两妇之名事诚不得不然岂中心所好哉
　　遗田邑书
　　盖闻晋文出奔而子犯宣其忠赵武逢难而程婴明其贤二子之义当矣今三王背叛赤眉危国天下螘动社稷颠陨是忠臣立功之日志士驰马之秋也伯玉擢选剖符专宰大郡夫上党之地有四塞之固东带三关西为国蔽奈何举之以资彊敌开天下之匈假仇讐之刃岂不哀哉衍闻之委质为臣无有二心挈瓶之智守不假器是以晏婴临盟拟以曲防不易其辞谢息守郕胁以晋鲁不丧其邑由是言之内无钩颈之祸外无挑菜之利而被畔人之声防降城之耻窃为左右羞之且邾庶其窃邑畔君以要大利曰贱而必书莒牟夷以土地求食而名不灭是以大丈夫动则思礼行则思义未有背此而身名能全者也为伯玉深计莫若与鲍尚书同情戮力显忠贞之节立超世之功如以尊亲系累之故能捐位投命归之尚书大义既全敌人纾怨上不损剖符之责下足救老幼之命申眉髙谈无愧天下若乃贪上党之权惜全邦之实衍恐伯玉必懐周赵之忧上党复有前年之祸昔晏平仲纳延陵之诲终免栾高之难孙林父违穆子之戒故陷终身之恶以为伯玉闻此至言必若刺心自非撄城而坚守则策马而不顾也圣人转祸而为福智士因败以成胜愿自彊于时无与俗同
　　报冯衍书　　　　　　　　　　田　邑
　　仆虽驽怯亦欲为人者也岂茍贪生而畏死哉曲防在颈不易其心诚仆志也间者老母诸弟见执于军而邑安然不顾者岂非重其节乎若使人居天地寿如金石要长生而避死地可也今百龄之期未有能至老壮之间相去几何诚使故朝尚在忠义可立虽老亲受戮妻儿横分邑之愿也间者上党黠贼大众围城义兵两辈入据井陉邑亲溃敌围拒撃宗正自试智勇非不能当诚知故朝为兵所害新帝司徒已定三辅陇西北地从风响应其事昭昭日月经天河海带地不足以比死生有命富贵在天天下存亡诚云命也邑虽没身能如命何夫人道之本有恩有义义有所宜恩有所施君臣大义母子至恩今故主已亡义其谁为老母拘执恩所当留而厉以贪权诱以策马抑其利心必其不顾何其愚乎邑年三十歴位卿士性少嗜欲情厌事为况今位尊身危财多命殆鄙人知之何疑君子君长敬通掲节垂组自相署立盖仲由使门人为臣孔子讥其欺天君长据位两州加以一郡而河东畔国兵不入彘上党见围不窥大谷宗正临境莫之能援兵威屈辱国权日损三王背叛赤眉害主未见兼行倍道之赴昔墨翟累茧救宋申包胥重胝存楚衞女驰归唁兄之志主亡一歳莫知定所虚冀妄言茍肆鄙塞未能事生安能事死未知为臣焉知为主岂厌为臣子思为君父乎欲揺泰山而荡北海事败身危要思邑言
</div>
    <div class="pagination">
<a href="山西通志_page629.html">上一页</a><span>...</span><a href="山西通志_page625.html">625</a><a href="山西通志_page626.html">626</a><a href="山西通志_page627.html">627</a><a href="山西通志_page628.html">628</a><a href="山西通志_page629.html">629</a><span class="current-page">630</span><a href="山西通志_page631.html">631</a><a href="山西通志_page632.html">632</a><a href="山西通志_page633.html">633</a><a href="山西通志_page634.html">634</a><a href="山西通志_page635.html">635</a><span>...</span><a href="山西通志_page631.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
