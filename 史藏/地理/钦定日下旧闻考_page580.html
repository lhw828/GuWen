<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 580 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 580 页/共 698 页</h1>
    <div class="content">輙应凡立数碑帝京景物略増圣祖御制黑龙潭重修龙王庙碑记传曰神有功德于民则祀之能捍 
大患御大灾则祀之非此族也不载祀典朕自御极以来夙兴夜寐惟思稼穑为小民之依所期时和 
岁丰嘉生乐育然年榖顺成雨泽是资诗曰琴瑟撃鼔以祈甘雨信乎天心仁爱亭毒万物而协灵効 
顺优渥沾足之应皆有神焉以司之亦如分猷布泽之无敢旷厥职焉距京师三十余里金山之麓有 
潭泓然以深不泛不涸前代时以亢旱祷望其地輙能兴致灵雨因名黑龙潭焉潭之侧倚山瞰壑旧 
有祠宇以祀其神朕数以祈雨驻跸于兹爰谋式廓其庙貌以昭灵贶而敬民事今者四郊之内雨晹 
时若岁登大稔工适告成惟神之功德实能膏泽田畴以福庇生民揆诸捍患御灾之义莫大于此用 
是勒诸贞石垂示无穷宁不伟欤增世宗御制黑龙潭碑文京师之西有黑龙潭焉地灵所钟实能兴 
致灵雨我圣祖仁皇帝抚临万邦治臻上理轸念群生毎祷于斯輙有灵应百榖用成康熙二十年乃 
重建祠庙御制碑文勒之珉石以昭神庥朕嗣位以来仰体圣祖之心以为心夙夜孜孜惟冀雨晹时 
若盈寕康阜用諴和万民甲辰春雨泽微愆爰诣兹潭特申祈祝回銮之后澍雨应时三月初甘霖迭 
沛远近沾足二麦丰登朝野同声罔不欢庆盖感应若斯之捷也朕惟天人合一之理莫大于诚而幽 
明昭格之几莫先于敬传曰先成民而后致力于神又曰民和而神降之福朕爱养元元惟恐一物失 
所致阴阳之沴而干天地之和故浃岁之中屡下蠲租之诏偶值愆阳见告不惮躬亲祝帛以荐馨香 
而冥漠之中亦若有肹蠁答之灵爽凭之者朕因民而祈福于神神惠民而効灵于朕皆黙通于诚敬 
之中而不疾而速不行而至理有固然无足疑者顾岁月滋久不更加修葺恐非所以宅神明荅灵贶 
乃命官庀材经始于二年之三月告成于三年之五月殿庑门寝焕然一新讫工之日有司磨治丰碑 
以记请夫礼有大雩之文诗载同云之什故祭则受福而有举必书且诚敬之念所以交神明格上下 
用昭我圣祖仁皇帝轸念苍生怀保万民之至意者尤朕所时厪于中而不能释也是为记増乾隆八 
年御制祷黑龙潭而雨因纪所见灵湫神所宅澄波深且滢利民功久着泽物诚斯应我来瞻庙貌肃 
然而起敬匪为求多福稼穑惟民命泰阶六幕调屡丰寰宇庆省岁率咎征神乃司其柄获佑以为愧 
遑论谄与佞况兹实古迹圆池明似镜渫然鉴毛髪更鲜鲲鲕泳一鳞游其中昂藏无与竞颇颇露头 
角如具飞龙性然疑我未知变化斯称圣臣等谨按黑龙潭御制诗恭载首见之篇余不备录原明神 
宗御制龙王庙碑画眉山龙王庙在都城西一舍其地故有泉潭相传以为龙之所居即其旁为庙祀 
龙王焉成化壬辰宪宗纯皇帝祷雨有应新其庙而勒辞于丰碑万历十有三年春夏不雨麦稼焦枯 
以五月往祷于庙浃旬之间嘉澍屡霈郊野沾足三农抃舞爰出内帑金钱重増葺之为之记而系以 
铭曰于赫龙王不显其光上下帝旁嘘翕无方为雷为霆为云为雨有开必先靡求不与我求伊何黍 
稷稻粱尔与伊何千仓万箱眉山之下龙王之宇乞用康年榖我士女増唐龙黑龙潭诗徘徊云物态 
肃此黑龙隈鱼戴日深浅人将影去来禾香先报雨蕈怒欲生雷圣世勤农事年年祀典陪帝京景物 
略増袁枢黑龙潭诗祠潭清见底窈窕历朝封鱼药新开锦苔莓老上松轻阴穿雨足薄日影山峰猎 
猎腥风起钟铙噪毒龙同上原画眉山在西堂村之北产石黑色浮质而腻理入金宫为眉石山北十 
里有温泉出焉帝京景物略臣等谨按画眉山北温泉今隶昌平州境补黑龙潭前平原广亩之间禾 
黍既登秋风落寞出一石碣题曰大内迁出二棺之记旁书宛平县令名无年月无封树彷徨久之恨 
未能考所始也青箱堂集补乌龙潭度高岭即卧佛寺岭名半天云圆如髻度一岭一髻复起如是者 
十三始登其岭四面皆童山虽无草木而石最可观钟鼎旗鼓墩柱楼阁龙虎之形毕具有石大如室 
中一线若锯分者而内有石钉复连不断又有石欹侧岭上欲坠中一穴可容身入内空处五六尺可 
趺坐上复有二窍甚明朗又有方石三四丈黑色紫纹如梅花瓣瓣中有细窍取涧水灌之四面溢出 
如珠盖诸窍宛转相通天下奇石无踰此矣下岭三里许复值一岭如磨盘毎盘直下三百步凡五十 
四盘至山腰岭尽得石坡路甚滑又七八里为广泉寺山行杂记臣等谨按卧佛寺广泉寺详见郊垧 
西十二卷内原过金山口二十里一石山小峰屏簇如笋张箨峰之尊者曰妙高峰峰下法云寺寺有 
双泉鸣于左右寺门内为方塘殿倚石石根两泉源出焉西泉出经茶灶绕中溜东泉出经香积厨绕 
外垣汇于方塘所谓香水已金章宗设八院游览此其一院草际断碑香水院三字尚存帝京景物略 
原法云寺在西山后远视惟一山近则山山相倚如笋包箨其根为千年雨溜洗出石骨毎山穷处即 
有小峰如笔格寺枕最高处近寺有双泉鸣于左右过石梁屡级而上至寺门内有方池石桥间之水 


泠然沉碧双泉交会也上有银杏二株大数十围至三层殿后乃得泉源西泉出石罅间经茶堂两庑 
绕溜而下东泉出后山经蔬圃入香积厨而下会于前之方塘是名香水也有楼登之可卧看诸山右 
有偃盖松可荫数亩故老云金章宗游览之所凡有八院此则香水院也珂雪斋集増袁中道法云寺 
诗直北西山曲峰峦似剑铓近皴飞雨点髙岭入星光西水浸茶灶东泉绕饭堂双流鸣玉雪渷渷赴 
黄梁帝京景物略増释宝律清云寺雨后作乱云穿日远犹雷衲破当风暝色催阁道汛清丛树在硐 
门翻白卷涛来僧分饱藿坚相坐童摘初瓜湿未回去为新晴留为暮无心偶一宿山隈同上増白家 
滩有开元寺城子山有东岳庙五城寺院冊臣等謹按白家滩在黑龙潭西四里许开元寺明碑二一 
太仆寺少卿安成李纶撰弘治六年立一僧浄寿撰弘治十四年立城子山在白家滩西八里许庙内 
前殿奉碧霞元君檐额曰金光普照斗姥殿檐额曰紫宸掌算皆圣祖御书又碧霞元君殿内额曰资 
生锡祜东岳正殿额曰秉灵出震斗姥殿内额曰璇杓广运皆皇上御书又白家滩城子山御制诗在 
大觉寺杂咏篇内恭载大觉寺条后増李纶重修开元禅寺碑略开元寺距都城五十余里金山口之 
西玉河乡之原旧传唐开元年所建基址尚存永乐中西天佛子大通法王智光上师遭际列圣赐予 
甚厚宣德戊申奉命兼住大觉禅寺往来憩息此地爱其土厚水甘风气攸萃意图兴剏公已资命工 
市材建立仍请额为开元禅寺经岁久殿宇摧颓大能仁寺西天国师出恩赐金帛修理既毕工托予 
言刻之石原黑龙潭北十五里曰大觉寺宣德三年建寺故名灵泉宣宗易以今名数临幸焉今圯矣 
金章宗西山八院寺其清水院也帝京景物略臣等谨按大觉寺康熈五十九年世宗潜邸时特加修 
葺乾隆十二年皇上发帑重修寺内弥勒殿额曰圆证妙果正殿额曰无去来处无量寿佛殿额曰动 
静等观大悲坛额曰最上法门皆皇上御书寺旁精舍内恭悬世宗御书额曰四宜堂皇上御书额曰 
寄情霞表联曰清泉绕砌琴三迭翠筱含风管六鸣又联曰暗窦明亭相掩映天花涧水自婆娑憩云 
轩轩名额并轩内额曰涧响琴清联曰风定松篁流远韵雨晴岩壑展新图又联曰泉声秋雨细山色 
古屏高皆皇上御书殿前碑一恭刋康熈五十九年世宗御制诗碑阴恭刋乾隆十二年皇上御制文 
明碑一其阳刻宣宗御制文宣德三年立其阴为英宗御制文正统十一年立又寺内龙王堂辽碑一 
僧志延撰咸雍四年立寺旁有僧性音塔原正統十一年三月命工部右侍郎王佑督工修大覺寺明 
英宗實录増皇上御制重修大觉寺碑文朕惟圣王御世弘济群生其与慈氏能仁普利人天功德不 
可思议迹虽殊而心源则一佛经所云过去诸佛往往示现转轮以世法乂安天下复以宗旨接引诸 
方延续慧命者葢祗期万善之同归而已我皇考福慧两足镜智圆明自潜邸时深究宗乗证悟无上 
了义御极抚辰海内清和咸理乃于几暇选序古德语录开示津梁仰惟大慈悲父广种善根凡梵宇 
琳宫曽施功德皆不啻如来身坐道场而历刼四众并应庄严拥护瞻礼发心者也朕因诣龙潭近望 
西峰兰若大觉寺者金清水院故址明以灵泉寺更名运谢禅安蔚为古刹康熙庚子之岁皇考以僧 
性音参学有得俾往住持丈室御制碑文以宠之及圆寂归宗复命其徒建塔于此慈恩眷顾圣迹攸 
昭而积岁滋久丹雘剥落爰加修葺工既告竣勒石以纪岁月俾尔后住山大众时念法王显现化导 
因缘与国家累叶护持正教振起宗风之至意云增世宗御制大觉寺诗翠微城外境峰壑画图成寺 
向云边出人从树杪行香台喧鸟语禅室绕泉鸣日午松阴转钟传说偈声臣等谨按大觉寺世宗御 
制诗谨依此书条例编载首见之篇余不备录又按僧性音往住方丈世宗御制文以宠其行系康熙 
五十九年在藩邸时所作不敢恭载增乾隆十二年御制初游大觉寺诗灵渊谢神贶古寺问佛津趂 
此山路便况逢雨霁辰清爽拂人面微风袭草芬禾黍连远村勃然生意新旸台是寺山名也最高峰 
未到意已欣迤逦入林庐便与步法门石桥似虎溪菡萏摇涟沦一一莲花上疑有天女伦月相巍殿 
中调御信独尊云湫泄山半下注如垂绅循流登其巅乃至水之源不溢亦不涸彻底石粼粼时复见 
泳游故知非凡鳞稍憩白板室洒然诚绝尘鸟语似谈梵树影全标真拟参大觉旨翻歉语句频臣等 
谨按大觉寺御制诗兹为首见之篇又三十三年杂咏各题亦系初见俱敬谨编载卷内余不备录増 
乾隆三十三年御制游大觉寺杂诗山行宜步辇迤逦细路通路傍弥良田緑蔚黍禾风一雨生意佳 
总赖造化工遂过白家滩村民多力农尔我诚何幸屡绥又冀逢右白家滩埤堄栖绝顶当年曽一攀 
欲陟虞众劳望寄霄汉间山下多古树秋实市阓阛山上有古寺花宫龙象闲底事护卿云羲画题檐 
端康熙年间皇祖每驻跸于此寺有赐额右城子山言至招堤境遂过功德池石桥亘其中缓步虹梁 


跻一水无分别莲开两色奇右白而左红是谁与分移右石桥佛殿边傍精舍存肃瞻圣藻勒楣轩四 
宜春夏秋冬景了识色空生灭源大觉寺皇考潜邸时曽与重修四宜堂即赐题也右四宜堂笠亭栖 
嶕峣如鸟翥翼然层峰屏峙后流泉布瀑前山水之趣此领要付与山僧阅小年右领要亭云岂解劳 
逸而用憩息为我适来山轩见彼写楹时我憩云亦憩此意谁能知回首语苾刍莫拟说禅诗右憩云 
轩山半涌天池淙泉吐龙口其源远莫知鬰葱迭冈薮不溢复不涸自是灵明守像设坐岩楼致礼孚 
盈缶利物神信能格诚吾何有右龙潭古柯不计数人围叶茂孙枝緑荫肥世外沧桑阅如幻开山大 
定记依稀右银杏增僧志延旸台山清水院创造藏经记旸台山者蓟壤之名峰清水院者幽都之胜 
概山之名传诸前古院之兴止于近代将构胜缘旋逢信士今优婆塞南阳邓公从贵善根生得浄行 
</div>
    <div class="pagination">
<a href="钦定日下旧闻考_page579.html">上一页</a><span>...</span><a href="钦定日下旧闻考_page575.html">575</a><a href="钦定日下旧闻考_page576.html">576</a><a href="钦定日下旧闻考_page577.html">577</a><a href="钦定日下旧闻考_page578.html">578</a><a href="钦定日下旧闻考_page579.html">579</a><span class="current-page">580</span><a href="钦定日下旧闻考_page581.html">581</a><a href="钦定日下旧闻考_page582.html">582</a><a href="钦定日下旧闻考_page583.html">583</a><a href="钦定日下旧闻考_page584.html">584</a><a href="钦定日下旧闻考_page585.html">585</a><span>...</span><a href="钦定日下旧闻考_page581.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
