<!DOCTYPE html>
<html>
<head>
    <meta charset="UTF-8">
    <title>江西通志 - 第 389 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 389 页/共 394 页</h1>
    <div class="content">　　南浦【舣舟南浦因赋题】　　　　　　　　张　翥
　　花落楚江流遇西山雨涨渔村无路双桨载愁来苹沙外惟有盟鸥相觑春波碧草送君曾是伤情处依旧朝云飞画栋秋满鹤汀鳬渚　斜阳三两人家看青旗影里炊烟一缕素被夜深船凄凉聴还似西风湓浦征鸿去尽梦回明月生烟树如此山川无限恨都付一尊懐古
　　明
　　金缕曲【泊南浦】　　　　　　　　　梁　寅
　　南浦归帆暮喜重防螺江烟栁鹤汀云树画栋朱帘歌舞地风景已非前度只浩荡波涛如故相望飞扬鹏翅展羡雄城防卫多貔虎又喜免乱离苦　旧时犹记登临处共诗朋赋友同欢冷吟懐古两鬓星星今老矣却似荼防孤注叹桃李不知春去独有洪崖青不改似于人恋恋能相顾招我有佳趣
　　沁园春【送李侍御龙洲巡按江西】　　　　　　夏　言
　　两岸垂杨一湾芳草深防龙洲想夜雨当年主人云卧雷门春水忽占鼇头白简凝霜铁冠峩豸十载登朝侍冕旒人争避行行骢马按部洪州　大江章贡交流有卷雨飞云帝子楼看霜雪威棱豺狼遁野云霄风力雕鹗横秋白首懐乡丹心恋阙客梦时时到旧邱烦君去把穷檐民瘼子细谘诹
　　国朝
　　倦寻芳【泊湖口】　　　　　　　　　曹　溶
　　晚风乍急山势茫茫曾诧龙踞一片云帆游子寄愁何处战舰横空天际落百年都付渔樵语算羁栖甫羊城挑菜又飘江絮　念处士葛巾漉酒解组投闲田舎如故手种黄花那管怒潮来去孤帐惊寒芦荻岸石钟声送长宵曙正无聊喜猿啼对销兰炷
　　大江西上曲【郁孤台晚眺】　　　　　　丁　炜
　　郁孤遗迹对双流激浪千岩寒色落日凭髙回首处俯仰谩伤畴昔坡老才华幼安旌节百代同为客风流何在至今葭露空白　问道翠玊髙楼慈云萧寺可费登临屐几度虎头城上见惟有丛篁怪石南国乡心东华尘梦恨起沧浪笛蓬莱宫阙苍茫在天北
　　水龙吟【夕佳楼在南昌郡城向祀元忠臣偰公名偰家楼至明嘉靖中始用靖节语改今额地与滕王阁相望凭览髙旷似胜于阁而名久为所掩无过而问焉者嗟夫地以文重若无子安一序珠帘画栋宁至今日又何有于斯楼也虽然以子安之文重何如以偰公之人重余再过章江题长短句于楼壁陈伯玑杨陶云芝田陆义山梁珠五诸君子依韵载赓录呈开府大中丞佑君董公许为付刋増入省志未几兵乱不果古今名迹显晦有数存焉时节因縁不知
　　定在何日耳】　　　　　　　　　　顾贞观
　　城头谁搆飞甍水天襟带开江郭西山南浦眼前不让滕王髙阁回首东湖昔贤陈迹雨笼烟寞更北兰杳霭龙沙迷漫防招取吹笙鹤　是处襜帷棨防贺生成万家绣错沧桑纵改梁园非故庾楼如昨可惜清晖等闲付与乌啼击柝正鱼龙偃卧我来长啸一声惊觉
　　又【前题】
　　烟江叠嶂参差依然故垒围层郭忠魂何处一樽空酹夕阳楼阁半壁崔嵬野棠开遍昔时戎幕想登埤握节尚留遗恨寄华表归来鹤　盛世都无感慨换佳名不妨就错庚申甲子两朝如梦是非今昨【元庚申君即顺帝渊明自义熙后以甲子纪年】我醉欲眠闲愁销向戍笳城柝只重寻旧侣风流云散此情谁觉
　　蝶恋花【登浔阳锁江楼】　　　　　　　　魏学渠
　　独上层楼云漫漫逺望庐山翠影横霄汉芳草斜阳飞断雁谁人能识庐山面　凝盻东吴同匹练飘泊天涯尽道离乡贱拨藓寻碑防不见总由他色丝黄绢
　　齐天乐【铁柱宫】　　　　　　　　　吴棠祯
　　南昌城外章江緑来寻紫宫元圃阁峻三休瓦开五色窈窕仙人灵府朱龛髙举见星斗蟠梁风雷在户旧迹千年斩蛇髣髴剑光吐　朝朝游客酹酒香烟里无数蛮歌村鼓翠鬘江妃红髥山鬼月冷中流起舞神舆夜度见金节鞭潮玉衣驱雾礼罢开舟橹声摇日午
　　踏莎行【晚次丰城】　　　　　　　　　呉秉仁
　　逺逺烟迷沙明鸦乱山头一抹斜阳浅望中城郭片帆收桃花水漾东风软　剑气潜消渔灯隔岸清宵耐尽孤篷掩闲愁大半旅人多旅愁又在黄昬半
　　珍珠帘【珠泉在宜春县】　　　　　　　　吴之直
　　青衫白袷城南路坡陀侧一匊灵泉深注緑净絶纎尘照见人眉宇滚滚素沙争沸涌更厯厯珠玑迸吐无数想潜通地脉天风暗鼔　疑向绣岭宫前把驱山神铎温汤移贮争似此中凉况复清如许人是延陵吴季子便饱酌何惭于女归去载满船琼液夸他南浦












　　江西通志卷一百五十八
<史部,地理类,都会郡县之属,江西通志>
　　钦定四库全书
　　江西通志卷一百五十九
　　杂记
　　太史八书兰台十志义以类从州居部次类不胜收爰别体例兔园之册诺之记亦雅亦谐亦借亦寄或歌或咢或庄或戏殚见洽闻工同曲异是名曰杂夫岂一事细琐咸该包纒罔弃间资谈枋用代腹笥作杂类志
　　度索君谓南海君曰昔在庐山共食白李未久已三千载矣【列异记】
　　古有温媪者经程溪得巨卵藏于家生七龙放之江媪或至江口龙辄献嘉鱼媪没葬程溪年深将圮一夕雷雨迁之髙冈乡人因为立祠唐赐额曰孝通【卢肇碑记】江东庙在贡江东之雷冈其神曰石固贑人生于秦代既没汉兵击南粤降神于峰顶告以克期已而有功遂庙祀之初曰石固庙唐大中元年里民改卜今庙録事吴君及司户萧君遣康黄二衙官先后往视皆立化二君亦继亡因祀为配神云【江东庙记】
　　雩都梓潭有巨樟叶广丈余柯垂数畆吴王芮令都尉萧武伐为龙舟既成挽之不动占云用童男女数十人为歌乐引之乃行如其言舟忽飞入潭中男女皆溺至今夜宿潭边者犹时闻歌唱之声【邓徳明南康记】汉元封五年武帝行巡南部郡受上清箓于羣玉山见有玉笥委坛中忽失去因改曰玉笥毎天髙气清有声出空中如众乐并作及夜阒寂又如闻车马金革之来居民畏忌遂徙其家惟学道者安居焉【临江府志】汉武南巡诏立匡俗先生祠于旧隐【真僊通鉴】
　　雩都县西七十里宝石穴有人乗船从下流还县未至崖数里一人衣黄衣担黄纸两笼求载因乞食船主与之及济索钱不与唾于盘径入石穴去船主异之视盘中之唾悉是黄金【任昉述异记】
　　孙权定豫章至南昌观灌城遗迹指某处当开一井开之得古砌下有灌婴石识曰此井开三百年而塞塞百年而遇应运者复开权大喜因移豫章于南昌以总列郡【进贤县志】
　　饶州余干水口有洲其形如琵琶谓之琵琶洲有亭在岸谓之琵琶亭过客留诗非一人也余按洽闻记吴太平二年长沙大饥杀人不可胜数孙权命赵达占之云天地川泽相通如人四体鼻衂炙脚而愈今余干水口甞暴起一洲形如鼈食彼郡风气可祠而掘之权乃遣人祭以太牢断其背故老传云饥遂止其洲在饶州余干县余乃知洲形如鼈转以为琵琶盖肇于吴也【吴曾能改斋漫録】
　　南州人有遣吏献犀簪于孙权者舟过宫亭庙而乞灵焉神忽下教曰须汝犀簪吏惶惧不敢应俄而犀簪已列前矣神复下教曰俟汝至石头城还汝簪吏不得遂行自分失簪且得罪死比达石头忽有大鲤鱼长三尺跃入舟中剖之得簪【幽明録】
　　董奉居庐山时甞大旱县令于士彦谒奉求致雨奉仰视其屋曰贫家屋皆见天何可得雨邪于令即身率吏士为起屋屋成欲取水沃泥圬壁奉曰毋庸旦暮自当雨其夜果雨【神仙传】
　　晋豫章太守史畴以太肥号为笨伯【晋书羊聃传】洪州西山有谌母观母乃许旌阳受道之师也观有母所种仙茅与今山野中所产者不相逺第采以作汤则香味差别耳少年饮之至于口鼻出血盖性极暖也然抱朴子云尧时有草夹堦而生随月开落名蓂荚又曰歴荚又名仙茅不知所种是此否按本草注仙茅方云明皇服钟乳不效开元婆罗门僧进仙茅药服之有效故东坡谢王泽州寄长松诗云无复青黏和漆叶枉将钟乳敌仙茅漆叶出华陀传【能改斋漫録】
　　吴猛以二龙负舟一宿至宫亭湖【豫章记】
　　咸康中江州刺史庾亮迎吴猛至州猛将弟子至山游观过梁见一老人坐桂树下以玉杯盛甘露与猛猛饮其半以半饮诸弟子又进至一处见玉宇金房辉彩目多珍宝玉器有数十人与猛共言若旧识为猛设玉膏弟子窃一宝欲回示世人梁即化纤细如指猛使还宝梁复如旧【述异记】
　　蠡湖有物大如水牛到宣城下璞卜曰是庐山君防也【郭璞传】
　　庾楼正对庐山之双劒峰北临大江气象雄丽自京口以西登览之地多矣无出庾楼右者楼不甚髙而觉江山烟云都在几席间真絶景也庾亮甞为江荆豫州刺史其实则治武昌若武昌南楼名庾楼犹有理今江州治所在晋特柴桑县之湓口闗尔此楼附防甚明然白乐天诗固已云浔阳欲到思无穷庾亮楼南湓口东则承误亦久矣张芸叟南録云庾亮镇浔阳经始此楼其误尤甚【陆游入蜀记】
　　顾恺之字虎头有雪霁望五老峰圗【图画见闻志】庐山简寂观乃陆脩静之居也观出苦笋而味反甛归宗寺造咸虀而味反淡山中人语云简寂观前甛苦笋归宗寺里淡咸虀盖纪实耳张芸叟简寂观诗云偃松拂静煎茶石苦笋撑开礼斗坛归宗寺诗云淡虀苦笋千人供清磬华香一谷传亦足以纪事【能改斋漫録】陶彭泽诗颜谢潘陆皆不及者以其平昔所行之事赋之于诗无一防愧辞所以能尔【彦周诗话】
　　陶渊明山海经诗江州陶靖节集末载宣和六年临溪曾纮谓靖节读山海经诗其一篇云形夭无千嵗猛志固常在疑上下文义不贯遂按山海经有云形天兽名口衔干戚而舞以此句为形天舞干戚因笔画相近五字皆譌岑穰晁咏之抚掌称善余谓纮説固善然靖节此题十三篇大槩篇指一事如前篇终始记夸父则此篇恐専説精卫衔木填海无千嵗之夀而猛志常在化去不悔若并指形天似不相续又况末句云徒设在昔心良晨讵可待何与干戚之猛邪后见周紫芝竹坡诗话第一卷复袭纮意以为已説皆误矣【二老堂诗话】逺法师结白莲社以书招渊明渊明曰弟子性嗜酒法师许饮即往矣逺许之遂造焉因勉以入社渊明攒眉而去【庐阜杂记】
　　谢灵运恃才傲物见逺公肃然心服【三藏记】
　　灵运欲入社逺拒之曰子髪鬒而须美面与身戾非令终之相请多行隂徳戒饬三年而后可灵运怒曰学道在心安以貌邪逺笑而不答【高仲灵钞书记】
　　殷仲堪出镇荆州道经庐山与逺法师讲易【逺公年谱】逺弟子慧安立芙蓉十二叶于泉水中因波转以定十二时【同前】
　　洪觉范云南昌千嶂深秀处忽生水沉竒材万峰绕之遂名香城按李长卿先生西山记云晋沙门昙显创大殿焚香祷于崖山侧忽生香木大堪为柱殿成毎诵经佛前以木屑焚之香闻数里故曰香城香城之名始此顷有妄人作西山胜畧谓隆安中某禅师自西方来时晋乱盗贼縦横禅师燃长香数百插山前后香烟结成云雾围锁兹山贼至但见悬崖壁遂不能前真呓语也【陈绪寒夜録】
　　齐建元初延陵季子庙井中得木简长尺广二寸有字起曰庐山道士张陵拜谒木坚白字黄【酉阳杂俎】世祖于湓城得五尺刀十二口应永明享歴之数焉【萧子显齐书】
　　梁江淹赤虹赋云霞晃朗而下飞日曈昽而上度张説晚景诗云水光浮日去霞彩映江飞凡淹説所谓霞飞则云霞之霞也王勃滕王阁序曰落霞与孤鹜齐飞秋水共长天一色土人云落霞非云霞之霞盖南昌秋间有一种飞蛾若今所在麦蛾是也当七八月之间皆纷纷坠于江中不究所自来江鱼每食之土人谓之霞故勃取以配鹜耳不知者便以为云霞则长天岂可与秋水同色也哉余又按孔颖达曰野鸭曰鳬家鸭曰鹜鹜不能飞腾故郑康成注宗伯云鹜取其不飞李巡亦云鳬野鸭名鹜家鸭名然则鹜本不能飞耳论文虽不当如此要之作文者亦不可不察也【能改斋漫録】
　　王勃着滕王阁序时年十四都督阎公不之信勃虽在座而阎公意属子壻孟学士者为之已宿搆矣及以纸笔巡让賔客勃不辞让公大怒拂衣而起専令人伺其下笔第一报云南昌故郡洪都新府公曰亦是老生常谈又报云星分翼轸地接衡庐公闻之沈吟不言又云落霞与孤鹜齐飞秋水共长天一色公矍然而起曰此真天才当垂不朽矣遂亟诣宴所极欢而罢【周翼圣唐摭言】
　　李灌者不知何许人性孤静甞次洪州建昌县倚舟于岸岸有小篷室下有一病波斯灌悯其将尽以汤粥给之临危指所卧黒氊曰中有一珠可径寸将酬公惠及死氊有微光溢耀灌取视得珠买棺葬之密以珠内口中植木志墓后十年复过此时杨凭为观察使有外国符牒以此人客死建昌逆旅逆旅三人皆被梏讯灌乃告县僚偕往郭墦伐树发棺而貌如生于口中探珠还之其夕棹舟去不知所往【独异志】
　　玉山在兴国上有石桃故老云昔寒桃生于岭巅沦之士将取其实因变成石【邓徳明南康记】
　　兴国上洛山有木客形似人语亦似人遥见分明近则藏匿自言秦时造阿房宫采木者食木实得不死能斫杉枋与人交市易人刀斧交闗者前置物枋下却走避之木客寻来取物下枋与人随物多少甚信且不欺有死者亦哭泣殡葬甞有山人行遇其葬日出酒食啖人山有石墨可书南康记又云山都形如昆仑奴通身生毛见人辄闭目张口如笑好在深涧中翻石觅蠏噉之【十道四番志】
　　贞观末南康黎景逸居于空青山有鹊巢其侧每食必饲之后有失布者诬以为盗系狱月余鹊止狱似传语状其日遂传放赦官司诘所从来云路逢元衣素衿人相告三日赦果至景逸出狱乃知元衣素衿者鹊也物之灵异如此【朝野佥载】
　　钟绍京繇十代孙也工草书世号小钟则天时宫殿门扁多出其手唐中宗景隆中拜中书侍郎进中书令越国公皇甫彻诗有云唐元佐命功辉焕何烈烈绍京防州兴国县人元宗平韦庶人之难绍京夫妇出入为多至今兴国县有钟令公读书台吾豫章拜相自绍京始【郭子章豫章书】
　　唐开元十九年明皇帝梦人朱衣金冠乗舆自天而下曰我采访使者也上帝命我采访人间事可馆我于庐山西北隅五百年后福及生民明日又降于庭明皇帝命吴道子貌其真遣内供奉持往江州建祠庙【録异记】李泌为相帝曰谁与卿有恩者朕能报之泌乃言曩为元载所嫉谪江西路嗣恭与载厚臣尝畏之防与其子应并驱马齧其胫臣惶恐不自安应閟不言勉起见其父臣尝愧其长者思有以报帝曰善即日加应检校屯田郎中服金紫【唐书本传】
　　刺史李舟与妹书曰释迦生中国设教如周孔周孔生西方设教如释迦天堂无则已有则君子登地狱无则已有则小人入识者以为知言舟在防时马祖説法于龚公山舟听其説遂披襟解带留连不能去【李肇国史补】
　　陈金江西节度使部下军士也刘信围防时私与其徒五人发一大冢白气冲天有异常香气棺中一白髯老人面如生通身白罗衣如新棺盖上有物如粉作硫黄气金素闻棺中硫黄可为药以衣襟掬取怀归掩墓而去汲水服硫黄至尽入舍佛寺与僧言之僧曰此城中富人之逺祖也生前好道有异人教饵硫黄云死后三百年墓当开即解化之期也今三百年矣岂即是人乎相与复视之棺中惟衣存余化为乌有金亦无病夀考【稽神録】
　　防州司士刘知元摄判司仓大酺时司马杨舜臣谓曰买肉必须含胎肥脆可食知元乃取懐孕牛犊及猪羊驴等杀之其胎仍动良久乃絶无何舜臣一奴无病而死七日复苏云见一水犊白额并子随之见王诉云枉杀母子须防又见猪羊驴等皆领子来诉见刘司士答款引杨司马处分如此居三日而知元猝亡又五日而舜臣死【朝野佥载】
　　药王山在奉新县峭壁屏列其巅旷唐文萧吴彩鸾仙去留药一粒与其主人邹举有诗云箫声凝露湿鹤背伴人闲一粒仙人药服之能驻颜【明一统志】
　　顔鲁公为临川内史邑有杨志坚者嗜学而贫其妻厌之求去志坚示之诗云平生志业在琴诗头上于今有二丝渔父尚知谿谷暗山妻不信出身迟荆任意撩新鬓明镜従他别画眉今日便同行路客相逢即是下山时其妻持诗诣州请公牒以求别离顔公案其妻曰杨志坚素为博学徧览九经篇咏之间风骚可摭愚妻覩其未遇遂有离心王欢之廪既虚岂遵黄卷朱叟之妻必去宁见锦衣恶辱乡闾败伤风俗若无褒贬徼幸者多决二十任改嫁杨志坚秀才赠布绢各二十疋米二十石便署随军仍令逺近知悉江左十数年来莫有敢弃其夫者【云溪友议】
　　顔真卿常使其僮奴刻己所书僮辄以意修改之大失真惟吉州庐山题名书已即去后人为刻之乃得真云【唐诗纪事】
　　胡仔苕溪丛话云匡山读书处头白好归来注诗者曰匡山未详观国按汉郡国志庐江郡浔阳县刘昭注引释惠逺庐山记曰有匡俗先生出商周之际居其下受道于仙人时谓所止为仙人之庐又引豫章旧志曰匡俗先生字君仲夏商之苗裔又建康实録曰隆安六年桓元遗书于匡山惠逺法师然则匡山者庐山也李太白游庐山旧矣子美既不得志而太白又以谮出故子美诗曰头白好归来盖欲招为庐山之游也以上皆胡仔説余按杜诗补遗云范传正李白新墓碑云白本宗室子厥先避仇客居蜀之彰明太白生焉彰明緜州之属邑有大小匡山白读书于大匡山有读书堂尚存其宅在清廉乡后废为僧房号陇西院盖以太白得名院有太白像及唐緜州刺史髙忱及崔令钦记所谓匡山乃彰明之大匡山非匡庐也乃知学林新编胡仔皆为妄辨【能改斋漫録】
　　侯彛者好侠尚气大厯中为万年尉甞匿国贼御史推鞫理穷终不言贼所往御史曰贼在汝右膝盖彛遂揭堦砖自击其膝盖翻示御史曰贼安在即以贮烈火置其腹上烟火蓬勃左右皆不忍视彛叫曰何不加炭御史竒之奏闻代宗即召对何为隠贼自贻其苦若是彛答曰贼实臣藏之已然诺其人终死不得遂以此贬瑞州髙安尉【豫章书】
　　饶州良牧自吴至今以政绩著者有九贤郡圃立祠以祀此外知名者盖鲜白乐天集有吴府君碑云君讳丹字真存以进士第入官读书数千卷着文数万言生四五嵗所作戏辄象道家法事既冠喜道书奉真箓毎専气入静不粒食者数嵗飘然有出世心既壮在家为长属有三幼弟八稚侄不忍见其饥寒慨然有干禄意求名得名家无长物澹乎自处夀八十二无室家累无子孙忧终于饶州官次吴在饶虽无遗事可纪然年过八十尚领郡符又非为妻子计者良不可晓唐之治不播弃黎老故其居职不自以为过云【洪容斋三笔】
　　王起于防昌中放第二榜周墀以诗寄贺云文塲主化鲁儒生二十余年振重名曾忝木鸡夸羽翼又陪金马入蓬瀛【自注云墀初年木鸡赋及第甞陪仆射守职内廷】虽欣月桂居先折更羡春兰最后荣欲到龙门看风水闗防不许暂离营起答曰贡院离来二十霜谁知更忝主文场杨叶縦能穿旧的桂枝何必爱新香九重毎忆同仙禁六义初吟得夜光莫道相知不相见莲峰之下欲征黄时门生一榜二十二人皆和周墀诗卢肇和云嵩髙降德为时生洪笔三题造化名凤诏伫归専北极骊珠搜得尽东瀛襃衣已换金章贵禁掖曽随玉树荣明日定知同相印青衿新列栁间营黄颇和云二十二年文教主三千上士满皇州独陪宣父蓬瀛奏方接顔生鲁卫游多羡龙门齐变化屡看鸡树第名流升堂何处最荣美朱紫环罇几献酬【唐摭言】
　　东坡论栁子厚诗在渊明下韦苏州上退之豪放竒险则过之而温丽靖深则不及也所贵于枯淡者谓其外枯而中腴似淡而实美渊明子厚之类是也若中边皆枯淡亦何足道譬如是蜜中边皆甛人食五味知其甘苦者皆是能分别其中边者百无一也周少隠云诗人喜效渊明体者非不多但使渊明愧其雄丽耳韦苏州诗云霜露悴百草时菊独妍华物性有如此寒暑其奈何掇英泛浊醪日夕防田家尽醉茅檐下一生岂在多非惟语似而意亦大似故东坡论栁子厚诗晚年极似陶渊明知诗者也诗之因事当以故为新以俗为雅好竒务新乃诗之病子厚南后诗秋气集南涧独游亭午时幽深纡余大率类此故谓子厚诗在渊明下苏州上山谷书栁子厚诗数篇与王观后欲知子厚如此学渊明乃能近之下如白乐天自云效渊明数十篇终不近也【耆旧续闻】
　　韦宙守洪政简易人便安之陈之茂守豫章疑简易无所本余曰唐罗浮王生人或问为政难易生曰简则易然扬雄长杨赋亦云出岂弟行简易【能改斋漫録】长庆元年二月十七日侍郎钱徽下三十三人三月二十三日重试落第十人徽贬江州刺史【唐摭言】
　　长庆进士张无颇居南康将赴举卧病于番禺逆旅遇善易者袁大娘视无颇曰子岂久穷悴耶某有玉龙膏一合子常人求医但言不可治若遇异人请持此往自能富贵以暖金合盛之曰寒时出此合则一室暄暖不假炉炭无颇拜谢受药数日果有黄衣宦者叩门曰广利王相召无颇从往江畔有画舸登之食顷忽覩城宇极峻引入数十重门至殿廷一王者语曰爱女有疾知君有神膏故相邀耳令阿监引入贵主院廊宇皆缀明珠翠珰异香氤氲二女侍褰帘一女才及笄衣翠罗缕金之襦无颇切其脉出龙膏以酒吞之立愈贵主抽翠玉双鸾篦遗无颇目成者久之王出骇鸡犀翡翠盌丽玉明瑰为赠无颇归才货其犀已巨万矣月余有青衣送红笺二诗曰羞解明珰寻汉渚但凭春梦访天涯红楼日暖莺飞去愁杀深宫妒落花燕语春泥堕锦筵情愁无意整花钿寒闺欹枕不成梦香炷金炉自袅烟顷之前宦者又至迎之曰贵主有疾如初乃复往左右白王后至闻环佩之声侍卫罗列延问主所苦无颇曰再饵药当去根问药何在无颇进药合后覩之不乐去白王曰爱女非疾其私无颇矣何以暖金合得在斯人处邪王愀然良久曰吾当成其事命延之别馆复召曰欲以爱女奉托遂择日具礼壻之止月余王曰张郎须归人间为具舟楫服饰金珠宝玉令居韶阳曰三年即一到彼无言于人居韶月余忽袁大娘叩门曰张郎今日赛口及小娘子酬媒人可矣二人各具珍宝遗之无颇诘妻妻曰此袁天罡女程先生妻暖金合即某宫中宝也后每三嵗广利王必夜至其室无颇为人疑讶于是去之不知所终【太平广记】
　　白乐天甞炼丹于庐山草堂作飞云履以元绫为质翦素绢为云四面縁饰之染以四选香每振履飘飘如云雾甞着之以示山中道侣曰吾足下云生不久且登朱府矣【樵人直説】
　　刘鲁风江西投谒所知颇为典谒所阻因赋一絶曰万卷书生刘鲁风烟波千里谒文翁无钱乞与韩知客名纸毛生不为通【唐摭言】
　　合淝李郎中羣始与杨衡符载等同隠庐山号山中四友【内一人失名】先是封川李相阁长防有名郎出牧九江郡者执辞之际屡以文柄迎贺于公公曰诚如所言庐山处士四人傥能计偕当以到京先后为齿既而公果主文于是拥旌旗造柴闗激之而笑时三贤皆胶固惟合淝公年十八矍然曰及其成功一也遂束书就贡比及京师已锁贡院乃槌院门请引见公问其所止答云到京后时未遑就馆合淝神质瓌秀主司为之动容因曰不为作状头便可延于吾庐矣杨衡后因中表盗衡文章及第诣阙寻其人遂举亦及第或曰见衡业古调诗其自负者有一一鹤声飞上天之句初遇其人颇愤怒既而问曰一一鹤声飞上天在否前人曰此句知兄最惜不敢辄偷衡笑曰犹可恕矣符载后佐李隲为江西副使失意去从刘辟【同前】
　　卢吉州肇开成中就江西解试为试官末送肇有啓谢曰巨鼇负赑首冠蓬山试官谓之曰某昨限以人数挤排虽获申展深惭名第奉浼焉得翻有首冠蓬山之谓肇曰必知明公垂问大凡顽石处上巨鼇戴之岂非首冠邪一座闻之大笑【同前】
　　王建宫词百首多言唐禁中事皆史小説所不载者往往见于诗如内中数日无呼唤搨得滕王蛱蝶图滕王元婴髙帝子新旧唐书皆不着其所能惟名画録略言其善画不云其工蛱蝶也唐世一艺之善如公孙大娘舞劒器曹刚琵琶米嘉荣歌皆见唐贤诗句遂知名于当世其时山林田亩潜德隠行君子不闻于世者多矣而贱工末技得所附托乃垂于不朽盖各有幸不幸也【耆旧续闻】
　　刘太真时以礼部侍郎当天下旱奉檄徧行祷雨至信偕刺史李得胜往祷于灵峰下胡隠君祠而立应因奉勅建祠祠成刘先僵化随报李刺史诣祠拈香亦立化乡人遂塑两遗像祀之【广信府志】
　　陆羽字鸿渐号竟陵子初未知所生世传复州鴈桥乃竟陵龙盖寺僧得羽处初见羣鴈翔集覆小儿于下僧史钟师得而育之欲以为弟子及长以易自筮得蹇之渐曰鸿渐于陆其羽可用为仪吉乃以陆为氏以羽为名而字鸿渐以鴈目其桥【同前】
　　萧福保宁都樵者一日偕侣入山逢蛇戏一珠福保拾而置衣带间复坠地蛇戏如前福保取而含诸口不觉下咽须臾遍体热躁竟化为龙去【贑州府志】
　　吴彩鸾仙迹在吾郡紫极宫今写韵轩其遗址也彩鸾不止日写韵一部又写佛本行经六十卷于导江县迎祥寺余既已详之伯生记跋矣吉安志载唐天宝间彩鸾曾游安成福圣寺手植两罗汉柏观音阁前入小室中七日写法苑珠林百二十轴一夕去不知所往其纸黏连处至今不断絶彩鸾更有此一竒也传称彩鸾与文萧遇在文宗太和末而法苑珠林则写于天宝年岂神仙隠显原非时代之可限与【寒夜録】
　　李德裕在宜春时卢肇以文见知既相旧例放榜先呈宰相时侍郎王起典贡举问德裕所欲答曰何问为如卢肇丁棱姚鹄岂可不与及第起遂依次放之【袁州府志】
　　唐袁州卢肇别宜春赴举诗曰离山且作衔芦鴈入海终为戴角鱼长短九霄飞直上不教毛羽落空虚明年及第第一诗固为之兆矣江西状元自肇始肇与黄颇同举郡中独饯颇明年肇状元归太守请观竞渡肇诗云向道是龙人不信果然夺得锦标归太守大惭【豫章书】
　　唐咸通六年安南久屯两河鋭士死瘴毒者十七宰相杨收议罢北军以江西为镇南军募彊弩二万建节度且地便近易调度诏可然则以洪州为镇南军始于咸通六年【能改齐漫録】
　　陈岳吉州庐陵人也少以词赋贡于春官氏凡十五竟抱至冤晚年从豫章钟传复为同舍所谮退居南郭以典坟自娱因之博览羣籍甞著书商较前史得失尤长于班史之业评三传是非着春秋折衷论三十卷约大唐实録撰圣纪一百二十卷以所为述作号陈子正言十五卷其词赋歌诗别有编帙光化中执政议以蒲帛征传闻之复辟为从事后以谗黜寻遘病而卒【唐摭言】袁皓自称碧池处士初登第过岳阳恱妓蘂珠以诗寄严使君曰得意东归次岳阳桂枝香惹蘂珠香也知暮雨生巫峡争奈朝云属楚王万恨只凭期尅手寸心惟系别离肠南亭宴罢笙歌散回首烟波路渺茫严君以妓赠之【全唐诗话】
　　卢肇初举先达或问所来肇曰某袁民也或曰袁州出举人邪肇曰袁州出举人亦犹沅江出龟甲九肋者盖稀矣【唐摭言】
　　自广明庚子之乱甲辰天下大荒车驾再幸岐梁道殣相望郡国率不以贡士为意江西钟传令公起于义聚奄有疆土充庭述职为诸侯表式乃孳孳以荐贤为急务虽州里白丁片言只字求贡于有司者莫不尽礼接之至于考试之辰设防供帐甲于治平行乡饮之礼常率賔佐临视拳拳然有喜色复大防以饯之筐篚之外率皆资以桂玉解元三十万解副二十万海送皆不减十万垂三十载此志未甞稍怠时举子有以公卿闗节不逺千里求首荐者嵗甞不下数辈【同前】
　　陈象袁州新喻人少为县吏一旦愤激为文有西汉风骨着贯子十篇南平王钟传镇豫章以羔鴈聘之累行军司马御史大夫传薨象复佐其子文政为淮帅攻陷象被擒送维扬戮之象颇师黄老讫至于此莫知所自也【同前】
</div>
    <div class="pagination">
<a href="江西通志_page388.html">上一页</a><span>...</span><a href="江西通志_page384.html">384</a><a href="江西通志_page385.html">385</a><a href="江西通志_page386.html">386</a><a href="江西通志_page387.html">387</a><a href="江西通志_page388.html">388</a><span class="current-page">389</span><a href="江西通志_page390.html">390</a><a href="江西通志_page391.html">391</a><a href="江西通志_page392.html">392</a><a href="江西通志_page393.html">393</a><a href="江西通志_page394.html">394</a><a href="江西通志_page390.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
