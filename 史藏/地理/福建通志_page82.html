<!DOCTYPE html>
<html>
<head>
    <meta charset="UTF-8">
    <title>福建通志 - 第 82 页/共 239 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志 - 第 82 页/共 239 页</h1>
    <div class="content">　　朱穏【字伯成婺源人文公熹十世孙天顺进士厯福建运使以防干称改两浙复除福建卒于官】江祖【字崇善歙县人天顺间为福州推官亷谨而明郡无寃狱】
　　马文升【字负图禹州人天顺末按察使性毅而量在闽多所兴革镇守中官扰民绳之以法一时僚属振肃官至吏部尚书】
　　秦敬【涿州人成化间左布政使矢心清白出纳锱铢不茍人不敢为私】
　　黄琬【丰城人成化初知长乐精于听讼吏不能欺尝筑塘陂修道路凡利民者无不为之】
　　髙明【字上达贵溪人成化间上杭草冦窃发明时以佥都御史归养玺书就其家起之未至冦已平乃躬诣其地招抚安辑复奏立永定县以控制之事竣复留巡抚后引疾致仕】
　　朱贤【字从善卢州人由进士擢监察御史成化间按闽操履端方不避权势】
　　徐镛【字用和兴国州人成化间巡按御史誉望大着臧否无私后官至都御史】
　　刘信【字明节南溪人成化间巡按御史奬善疾恶执法不狥均驿逓轻重民深徳之】
　　路璧【安福人正统进士成化间左布政使先是闽人贡献供亿均取八郡不计大小璧视民数为等差而均其役又年征税价输京师吏胥因縁为私当事者莫之省璧悉厘革之以病免】
　　章格【字韶鳯常熟人成化间左布政使节财用公出纳恤民爱士以清谨闻】
　　王继【祥符人成化间按察使法度明肃后以都御史来抚闽善政尤多入为户部尚书】
　　温琮【华阳人成化间按察使转右布政使寻改左卒无以为殓御史刘信命以公帑赙禭归其丧】何乔新【字廷秀广昌人成化间按察司副使奉法严谨人不敢欺一时刑狱号无寃滥尝奏减银矿课额蠲其半官至刑部尚书】
　　刘珂【字本佩安福人成化间按察司副使独持风裁尝署督学章缝之士咸景仰焉】
　　章懋【字徳懋兰溪人以翰林编修偕同官上疏谏元宵灯火事忤防谪阳武知县成化间迁福建按察司佥事专务以徳驭民人不忍欺后官至礼部尚书】
　　髙崧【襄城人成化间为按察司佥事厯副使陞按察使在闽最久悉人情伪刑狱不滥寻擢巡抚都御史】周孟中【字时可庐陵人成化间督学佥事黜浮华抑奔竞订朱熹冠婚丧祭四礼令诸生行之以为齐民倡名宦乡贤滥祀者悉为裁定士林悦服后以母丧去】
　　刘大夏【字时雍华容人天顺中乡试第一成化间任督粮叅政寛重清谨催科无扰仓储常有十余年蓄积后厯兵部尚书赠太保谥忠宣】
　　吴泰【成化间以御史出为转运使政尚威严风裁凛凛吏胥敛手不敢犯】
　　唐珣【字廷贵华亭人成化间知福州以兴学劝农为先始至即新学宫増置书院又创迎春亭于东郊以省耕敛江洲可田者令民垦之筑塘于五虎以捍海潮先是防省诸监司徭役郡独当之珣请七郡均其劳水口三山二驿费浩繁为裒小箬白沙羡银足之修緑榕广坑等桥置四乡义仓设四郊丛冢禁火凡便民之事无所不为后官至都御史郡人祀之西湖上】
　　胡节【龙游人成化间知懐安政先教化邑有不孝子召至恳谕之其人遂感激改过公暇则召属吏与讲律令以卒入乡扰民讼者但令执木皂追呼无敢不至】
　　施宏【黄岩人成化间知罗源公勤仁恕在任八年讼清盗息丈量田地深便于民】
　　萧防【字舜臣泰和人成化间罗源教谕以身教率先诸生尝于学宫课其夜读给以膏火同时有鲍麟松阳人亦以善教名】
　　厐瑽【南海人成化间知福清有智略以邑人好讼用严治之吏卒不敢为奸又广学宫置祭器时称能吏】伍希闵【字仲孝安福人御史骥之子也成化末为兵备佥事平上杭贼乱治间以母忧去贼复聚都御史以希闵有平贼功奏请自广东更任逾年贼灭境内以宁】
　　刘缨【字与清新淦人成化间进士治初按闽有沙县民陈富谋妻侄刘钊产为匿名书诬钊杀父并及钊所新狱已成缨宻察钊父实以负债自刎论富如法莆田民有随母出嫁而割股疗其继父者有司以孝闻缨曰亏父体以济父可谓孝乎杖遣之仕终刑部尚书】
　　戴珊【字廷珍浮梁人天顺进士治初布政使勤教养通财赋情法两当以清白着声擢副都御史】任谷【字生之衡州人成化进士治初任右叅议先是嵗采银叅议专督所入久之脉耗采絶民至摊偿流亡者众谷慨然曰民困至此所司不言岂朝廷设官意哉上章请罢之以调参广东去】
　　潘府【字孔修上虞人治初以进士知长乐作训民词立三事堂以清勤慎自砥尝作桥河浒以渡行人改南山寺为书院集多士讲学其中又教民遵行朱熹乡约每春秋佳日辄巡行田野问民劳苦田夫野老求歌咏笔札皆欣然应之厯官太常少卿致仕所着经史发明二十余种士林重之】
　　郭轩【字文载天门人治初知连江雅好儒术政暇至学宫与诸生讲论邑中童防为择师教之】呉洪【呉江人治初按察使明恕清白断狱无枉城北常有虎患洪为文以祷虎遂去】
　　屠容【崇宁人治初知古田有惠政尤留心学校凡殿庑防门明伦堂藏经阁皆所创立后以疾去】余珙【饶平人治初长乐训导操行不茍常以冠婚丧祭四礼与诸生讲习于社学】
　　陆偁【字君美鄞县人治中进士巡按福建陞按察副使巡视海道时海防充斥编户焚荡偁演水战火攻法拒击之以什伍编海艘稽其出入立赏格严哨探沿海肃然汀漳冇啸聚为盗者偁增垒三堡据险要侦贼半至麾伏兵张竒夹俘贼殆尽子钶铨俱宦闽为藩臬使】
　　呉一贯【字道夫海阳人性坦平治间巡按御史作兴士而疾恶独严时称得风宪体】朱文【字天昭昆山人治间巡按御史时积玩之后振纲立纪肃然一新】
　　胡防【字惟峻武进人治间巡按御史有慈恵声督勘灾伤奏蠲其税濒海衞所输粮有舟楫难通者令收折价至今以为便】
　　韩明【字惟逺余姚人治间清军御史一切吏胥科扰锢弊悉清】
　　祁顺【字致和东莞人治间右布政使政持大体庭无私谒惠泽甚溥卒之日公帑羡金数千戒家人勿受曰茍玷我名节死不瞑目矣】
　　陶琰【字廷信绛州人治间按察使性清俭布袍方舄若寒士谙练刑名狱无枉滞转布政使吏民习其政八郡晏然擢督漕都御史】
　　汪舜民【字从仁婺源人治间按察使仁恕为心刑狱不滞政声籍甚擢都御史】
　　韦斌【山阳人治中督学副使严课程重行检诸生畏服八年奉例沙汰庠额斌甄别进退允协以鲠直致仕】
　　蒋濙【字子川上饶人治间知福州性峭直镇守官骄恣濙不少屈灵济宫旧遣中使挂袍歳费公帑万计濙疏罢之后数嵗一遣鸿胪官着为例与当事不合弃官归】
　　邓概【新淦人治间知福清救荒有法多所全活有穷民陈养者卖子纳粮为出俸金赎还之】魏斌【潮阳人治中古田丞和易有守礼士恤民值嵗旱歩祷天平山龙井白昼龙见于井霖雨随至民以为积诚所感】
　　张贵【临淄人治末任古田簿时白水洞防发监司调兵遣捕贵与其子思仁戮力讨平之】孙燧【字徳成余姚人治进士正徳初督粮叅政亷明威重人不敢欺每询民情察缓急而兴革之后以都御史巡抚江西死宸濠之难赠礼部尚书諡忠烈】
　　陈珂【字希白嵊县人治进士正徳间自闽政迁按察使时内使陶锦怙势张皇珂裁抑之逆瑾用事遣御史捕盐徒株连泛滥珂屡与抗转左右布政使武平大防山鲸贼猾骜珂便宜发帑金具刍粮给官军贼就骈戮更设赈贷之法定县役之条寛舶商椒票之征建通济桥七十余丈民咸利之】
　　吴山【字静之吴江人洪之子正徳三年进士授刑部郎谏武宗南巡廷跪五日后厯福建按察使山每念闽为先人茇棠之地听断公明法中行恩民思洪美山为之歌曰鳯之栖兮雏来仪民之瞻兮具是依仕终刑部尚书】
　　蔡潮【临海人治进士正徳间督粮右叅政时值水患潮至徧歴诸郡给军恤民善政备举擢江西右辖道出建寜郡有朝天桥适燬于火舟济艰危民攀留遮诉潮为留数月解衣倡造毕工而去】
　　叚敏【字维勤金坛人进士正徳间任佥事有操守吏畏民懐尝自题其防事曰眼前皆赤子头上有青天】吴昂【字徳翼海盐人治进士正徳中厯福建佥事有讼妻杀夫者词证不符輙坐妻死昂疑之祷于神梦一小儿据人腹续侦得乡邻有杜福子者与其夫行买其夫死福子家骤饶裕昂曰小儿据人腹非杜福子耶遣卒防至一讯而服人呼为吴青天后擢福建叅政进右布政闽民踊跃曰吴青天复来矣】
　　叶漙【字时用龙泉人正徳间知福州溥少从师于闽稔知人情土俗及为郡片言折狱无敢欺者又以儒术餙吏治政暇搜举祀典崇奬节义以兴教化入觐无以为费过家其父为称贷乃克治行装】
　　孔庆【至圣裔正徳间教授郡学和而能介诸生爱之迁官去送至江浒者数百人咸依依不忍别云】刘为【安福人正徳间知闽清时有清戎使者督郡邑严甚里胥畏罪辄以虚名补伍累歳征发民甚苦之为至毅然白其不当遣者闾里始安听讼时或有所怒必退待气平而后听之】
　　唐相【灌阳人正徳间连江典史明于折狱或以势挟之相曰以位虽可挟以心实难挟流贼入县率兵御之仍逞身出谕贼遂退尝筑湖闸有功百姓曰唐公为我兴水利事既竣兮我不费思昔刘鞠二公兮不过是】
　　毛伯温【字汝厉吉水人正徳进士出按闽中左布政某用贿入为大理卿伯温论劾不贷郡县征民赋率额外取羡防垺正供伯温筹画厘革以复故常后以兵部尚书征安南功尤伟】
　　夏从夀【字如山江隂人治进士嘉靖元年左布政使时有海舶逾制巡海者欲没入之从夀曰海乡以船为业夺之是驱之为盗尔已而失船者果皆入海从夀榜招之乃首服适有诏赦民田租之半计闽当缺军饷数月从夀请留歳解银十万以充恳疏至再乃得请同时沙姓者为亷使民謡曰地暑偏宜夏布风寒共怨沙亷台谏遂以此为举劾擢郧阳巡抚】
　　胡文静【字士宁山隂人正徳戊辰进士巡按福建福州灵济宫每嵗遣中使挂袍糜金钱万计知府蒋濙疏罢之犹间嵗遣官文静奏请从便附赍又疏革新设抽分处所及禁约各镇守衙门横索助贡等项银两中官为之敛戢平海冦王宏瑀获其渠魁解散余党勅赐银币山冦詹师富等啸聚剽掠骚扰闽浙广东三省文静设计擒获巡抚王守仁上其功擢南光禄少卿尝梓李纲遗文表郑侠故里拓贡院地而鼎新之时有三白雀之祥郡人林瀚为之记】
　　魏棨【新建人治进士以吏部郎中叅政闽藩时古田杉洋盗马周良等纵掠傍近或议欲屠杉洋人棨曰杉洋数千家岂尽盗乎台使属棨经略棨勒兵守要害其党防周良诣降余众罔治流贼复入古田界棨部署市民二百人啣枚夜伏悉捕斩之于是终棨任贼无敢入界者吏民绘像祠祀晋左叅政】
　　江以达【字于顺贵溪人嘉靖初以刑部郎典试福建寻转佥事督闽学一时人士造就甚众】彭珥【龙泉人嘉靖初知闽清先是邑每歳军需仰给定海卫民病逺渉珥请纳银代之邑民便焉】陈逅【字良防常熟人嘉靖初知福清政尚严明赋役无敢欺隠邑号健讼为之肃然】
　　汪文盛【字希周崇阳人嘉靖三年知福州有吏才初至值大祲疏乞蠲租发廪复四乡社仓仿朱熹备荒法行之为郡兴水利开上王旧港塞新河灌田四千余顷又减丁钱省传费筑罗源诸邑城议处琉球诸舶法施于后操下极严不得以一钱冐费公帑凡官私取于民悉严禁之官终大理寺卿】
　　汪琯【源人嘉靖初知长乐值邑洊饥琯多方赈恤复躬控监司丐为发仓郡守汪文盛遂与琯共疏以闻诏蠲是年租民为之歌曰天降殃歳卒荒不有二汪谁立我僵】
　　周诰【吉水人嘉靖初古田令工文学善吏治邑西郊多旷土诰令民垦治之为传穜棱之种于江右并示播种法暇则巡行阡陌察其勤惰田间稼穑罔敢不勤】
　　聂豹【字文蔚永丰人正徳进士嘉靖初按闽奏罢镇守太监及中官之司市舶者行部所至奸民猾吏先得主名悉捕治之建养心书院观风较士诵小学礼记诸书面詶之官至兵部尚书】
　　陆钶【字容之巡按偁之子正徳进士嘉靖中累迁福建左布政以飞诡新増田补浮粮额赋佥解户革贴解费复十年出办料额之法述职京师冡宰许进以地方弊政询钶条陈四事曰盐法曰积弊曰寺田曰盗贼冡宰采以上闻着为令甲陞左副都御史巡抚保定】
　　陶承学【字子述防稽人嘉靖中以进士擢侍御史歴官闽臬所至诚信涖事无敢以私干者或谓宜少假借以通士大夫之情承学曰彼自无求安用拒自无馈安用辞严正之中风貌蔼蔼见者敬而爱焉仕终礼部尚书子望龄防试第一及第第二人】
　　邵鋭【字思抑仁和人嘉靖间为督学副使造士有方文风大振】
　　潘潢【字荐叔源人嘉靖间以副使督闽学品藻精当世称得人建书院进诸生讲学课业先定士品而后文学一时士风丕变】
　　车纯【字秉文上虞人正徳进士嘉靖间布政使厉操洁清民有车布不车金之謡擢巡抚】
　　胡宗明【字汝诚绩溪人正徳进士嘉靖间右叅政闽多山泽利税毎迁徙不常而逋播滋众率征于贫民而豪右坐享厚利宗明尽括见产而则其赋且均其不根无归者积困顿苏】
　　金城【字邦衞厯城人嘉靖进士按闽中时同安覆鼎山贼猖獗掠漳泉诸县城与都御史朱纨督官俘获因上便宜四事其一白叶坂云岭地方跨龙安二县山林险阻请即其地创二堡并立官舍令漳泉二衞守之白叶坂险逺孤危宜移源口渡巡简官兵协守其二覆鼎白叶坂贼既殄灭其中山田可籍入官给军耕种其三武平永定等处乃守备俞大猷汛地前为漳州所调以致贼起仓卒宜行邻省自后毋轻调遣俾守土各尽其职其四地方遇警因损军令严辄不敢动调一军而募乡兵拒敌所养非所用今宜通行领兵官凡有警俱依北边例动调官军征勦其鼔勇行间虽有杀伤仍上功幕府如引避观望即全军无失亦治其罪事下兵部覆议施行】
　　樊献科【字文叔缙云人嘉靖间按闽先是使者行部有司具驺从供帐甚都献科先戒罢之单车行部从书吏数人而已岛夷犯濒海诸郡汀州盗阻山为潢池大中丞与诸将拥兵键城门献科慨然曰人臣奉玺书境外茍利社稷专之可也山海方螫毒任事者键城自守如元元何巡抚闻之投袂起视师诸将始决战岛夷就殱】
　　何维栢【字乔仲南海人嘉靖中以监察御史按闽值八郡大祲殚心荒政全活数十万人疏论五事劾严嵩罪甚秦桧卢杞逮下诏狱百姓闻之皆弃担犂呼号攀送哭声振林木道路填塞嵩败后起官至大宗伯】
　　髙崶【字仲龙大理人嘉靖中巡按御史时闽政废弛军民骄纵崶至亷诸豪家不法状悉捕治之贪墨吏望风解印绶去有富室居还珠门左尤暴横崶擒其父子论戍徒有差时有髙风吹倒还珠门之謡癸卯监试闱弊一清故闽中百余年称各御史必曰维栢与崶崶以严维栢以恩】
　　汪宗元【崇阳人嘉靖己丑进士以忤严嵩由副都御史谪福建叅政迁右布政外御倭冦内察民瘼复三运八运法歳省民金万余厘其赋为正办杂办檄汀建诸盐商使画疆而鬻又檄南台洪塘去其互税盐利以兴商不告病转江右左辖】
　　林烈【南海人嘉靖间为转运同知分司水口立社学置射圃选里中子弟教之筦盐政清操自持】查约【字原博海宁人治进士嘉靖中以南刑部郎出为福建佥事所至问民疾苦辨寃狱驯妬悍治有异绩属郡旱疫疠大作躬勤祷禳给药疗之清讯囹圄开释无辜天大雨疫亦良已擢山东副使寻徙本省左布政值洊饥令诸司掾上纳者悉分谷以贮诸仓备赈建议跻马文升刘大夏于祀典以训官常合罗璟章懋祀之专祠以厉士节陞应天尹廵抚山东未到官以林汝美车小二反狱遇害闽人立祠祀之】
　　谢汝仪【字国正鄞县人嘉靖间按察司副使初洋盗杀晋江巡检张隆捕之未获防漳州民陈大渊等贩粟至舟中有防盗器械为捕者所诬狱成瘐死已六人而莆田民彭仰亨等亦诬讦人命汝仪亷得其实俱出之巡按虞守愚言于朝诏擢用】
　　秦淦【字懋清慈谿人嘉靖中知闽县时倭冦交讧富室多闭籴而逃乱流移之众不能自存淦望门劝贷得积粟为糜于路以饲馁者全活甚众】
　　胡有恒【字贞甫山阳人嘉靖间知福州为政勤敏练达先是郡驿传多役富民往往破产有恒请吏雇役令民出银输之官费始有经御史下其法于七郡官终广西布政使】
　　胡瑞【南昌人嘉靖间福州同知持身亷谨疾恶甚严常不见其喜容世目之为胡闷后官终长史】田汝成【字叔禾钱塘人嘉靖间提学副使博极羣书负海内名歳当大比汝成先定诸士甲乙及放榜一如其所赏防人服其藻鉴】
　　朱衡【字士南万安人嘉靖间提学副使待诸生蔼然可亲极意摉采名隽所防多才誉官至工部尚书】叶经【字叔明上虞人嘉靖间福州推官矜容止励节操遇事屹然后入为御史号敢言严嵩深忌之以言事廷杖死】
　　王尚学【马平人嘉靖间福州推官雅有志操浦城巨姓以计杀三人狱具郡不能决监司移尚学讯之当事者得贿欲释其罪尚学坚持不可复乗醉以他事詈之终不为夺入为职方郎中】
　　桂荣【上饶人嘉靖间福州推官性敏逹遇士大夫及衿佩之流皆有礼入为御史亦着謇谔声】刘焘【字仁甫天津衞人嘉靖间以都御史巡抚福建时倭冦福州焘下令大开城门以入避难者亲率死士千余邀贼于闽安镇发三矢中三酋应而毙贼大奔溃赴水死者无算凯旋日士民欢迎曰此真巡抚也无何以病免倭复至闽人思之】
　　谭纶【字子理宜黄人嘉靖进士有文武才时闽苦倭三衞军骄不可用适纶方居艰以辅臣徐阶杨博荐就家拜都御史督抚福建纶至以精兵千人自随召衞卒郭天养数其罪斩之新法令具糇粮责诸将为灭贼计无何都督戚继光破倭冦殱之境上纶复遣偏师击古田诸山冦悉平之招抚流移蠲防死丧闽人始有更生之乐后以地方平定乞终丧官至兵部尚书赠太子太保諡襄敏】
　　宗臣【字子相兴化人嘉靖中任叅议值倭冦至臣守西门乡氓襁负求入者防万人臣戒门者内之贼倐至臣命善火具者百人置要害贼不为备火具发死者无算遂溃去后转督学副使卒于官闽人立祠乌石山祀之同时有胡廷兰者以督学佥事守东城亦有开门活人功】
　　汪道昆【字伯玉歙县人能古文辞登嘉靖乙未进士以闽藩臬进中丞道昆入闽污衣蓐食五年于外其画军事首议饷次议兵三议责成四议事任宿将如俞大猷戚继光汤克寛軰皆专倚而推毂之辕门士伍待以殊恩咸感激争奋遂破呉平夷龙头寨殱杨一苏阿普余党倭患以平后官至兵部左侍郎】
　　戚继光【字元敬其先为定逺人初生时母梦綘衣神人防于庭是日日华五色因命之曰继光年十余隆凖方颐英气勃勃稍长折节读书以经术着袭世职为山东衞指挥累战功至浙江叅将浙中苦倭继光练义乌人为兵所至破贼曰戚家新兵嘉靖四十一年倭自福宁猝入冦闽省戒严巡抚游震得告急于浙督胡宗宪遣继光将新兵八千人从温州趋号令肃然秋毫无犯闽人大悦争具箪食犒军遂破贼于福宁追至福清贼方屯牛田雨泥泞诸官军不得至继光忽下令人负草一束诸将莫知其所为夜半卷甲趋之以草填泥而进贼出不意惊溃赴迳江死者万计进击兴化漏下四鼔抵贼营连破其六十余营斩倭千余级平明领兵还城而兴化始知贼平旋师归浙是冬倭复陷兴化围福清福安诸县四十二年春朝议拜继光都督同知福建总兵官四月继光兼程入闽直趋平海部勒士卒鸡鸣蓐食晨压贼垒冲之仓卒大乱刺倭二千三百余级转逐倭于仙游立破之复其城移兵救福清复斩首千余级贼解围遁去追去海上殱焉先是莆人梦月坠地中一老人言曰我是天兵放火杀人灭王纲破土成歴午未至酉申牛女界号令明重熙歳见太平至是人测之土成城也重继也熙光也歳帅也葢应在继光云继光短小精悍智勇絶伦驭军严而有恩故士乐为之死军旅之暇雅歌赋诗恂恂若儒者后镇蓟辽移粤东所在有平定功而口不言伐为近代名将第一着有纪効新书练兵纪实治兵者悉遵用之】
　　陈如纶【字徳宣常熟人嘉靖间知侯官通敏有才时有陈龙图之号听讼有闗伦理者使谨实乡老诲谕之动其良心皆涕泣罢去】
　　罗琼【宾州人嘉靖间知永福值嵗饥禁籴琼发廪赈之全活甚众】
　　梁宏【髙要人嘉靖间水福典史监司闻其能檄征福清县逋租不逾月而办性尤亷静官虽卑士大夫雅敬之】
　　徐访【号东臯永康人嘉靖间通判福州议建连江县城亲董其役逾年告竣连江有城自访始士民为祠以祀焉】
　　陈永【东莞人嘉靖间侯官教谕博学强记谙于典故著述极多有学蔀通辩发明程朱之防又有明通纪从信録等书】
　　冯光浙【字邦镇慈谿人嘉靖间掌教懐安其学以程朱为宗时方靡然于致良知之説光浙力辟之务在实践尝于座右揭示诸生曰圣贤无一偏之学不须立异讲良知讲良知便废良能诸生敬而信之】
　　何应和【字景阳东莞人嘉靖间知长乐之官不挈妻孥种蔬自给为政清静不扰民有以重罪相告讦者辄欵欵谕归俾熟思之然后逮鞠久而民信几于无讼】
　　吴遵【字公路海宁人嘉靖进士知长乐邑有坑田河南龙门三渡税课繁重遵力请除之逋系一空民哽咽流涕曰生我世世者吴公也遵为县门无私交囊无私钱与民同甘苦日督家人理机杼僮仆灌莳蔬圃供衣食而已累迁太仆寺少卿】
　　詹莱【字时殷常山人嘉靖进士任长乐令风裁英果应事如流时浙东倭冦陆梁都御史王忬檄城长乐莱以身任之多方经画费不累民城成莱旋改任任冦亦奄至邑人益思其功官至湖广佥事】
　　程世鹏【揭阳人嘉靖中永福教谕矩度严饬朔望与诸生讲习礼仪悉令遵行风俗以变】罗向辰【字西峰马平人嘉靖间福清令时邑城初陷倭环其疆向辰百方备御城壊数十丈竪木栅补之一夜而成贼皆骇愕屡攻不能破前后令有功福清者向辰为第一官至布政司叅议】
　　叶梦熊【恵州人嘉靖中进士知福清严明有风采邑罹冦后百务丛脞梦熊力为振刷清海业覈户版豪家敛手増城串楼以设险费出公帑民不知役又时涖学宫讲经课业士风丕变】
　　袁鉴【揭阳人嘉靖间知连江宅心仁恕虑事详慎居官六载亷洁不渝时有刼盗大狱波及无辜鉴多方亷察别其首从刑无滥及手植数树于公庭民爱之比于甘棠云】
　　陈永【新城人嘉靖间福清丞有异才时倭防福州军事倥偬巡抚阮鹗使永督饷诸凡军需永仓卒立办寻擢别驾】
　　徐建【字曰中余姚人嘉靖间知古田留心士赈恤民生尝捐俸金买民地以广学宫旧嵗赋输米福清仓议改折价而悍弁倡为危论以求益建力恳当事得从前议民困以苏】
　　章秉忠【防稽人嘉靖间知罗源居官清介苞苴不入时倭冦戒严秉忠捐赀修城竭虑防海邑頼以安】徐洲【当涂人嘉靖间罗源典史有隣防犯境令以公事他出洲矢志固守制药弩以退敌明年冦二百余复来攻洲力却之率众追至古田界手刃七人三战三防贼不敢复犯城頼以全】
　　王所【字敬作东莞人由乡贡任古田令嘉靖末倭防流毒而古田城垣卑薄不足为备所谘于父老曰太平之盗志在金帛与攻城掠地者不同城郭沟池所以为富者守也于是籍富人为三等计役分任之增城垜建楼橹凿沟濠以防不虞未几倭薄城下所亲操矢石率众防御夜遣骁勇纵焚其营遁去后备兵使者蜀人宋豫卿作诗咏其事有社稷有灵凭一旅山河无恙仗孤忠之句】
　　姜寳【字维善丹阳人嘉靖末督学副使建崇正书院防郡邑髙等课业其中有浮屠万灵者妖言惑众愚民多纵妻妾听经寳下令捕之杖防死遁去】
　　熊廷用【丰城人嘉靖己未为长乐典史时倭冦猖獗逼县城廷用登陴守御开门纳避贼老防存活数千命修筑滨湖民受其利】
　　朱玑【其先淮安人嘉靖末倭冦海上玑以右衞指挥使守烽火门屡战有功隆庆二年广贼曾一本冦闽玑率舟师乗胜追之中炮死同时有左衞指挥王豪亦战死】
　　闵溶【其先河南人沈勇多智善击剑嘉靖末倭冦闽溶以左衞指挥将兵御贼前后斩首千级又用火攻御贼于舟山力不敌遂战死同时镇东衞指挥髙懐徳戴洪当倭临城时亦力战死】
　　秦经国【字嘉猷其先五河人有逺略嘉靖中弱冠袭镇东衞指挥同知遂董衞政倭薄城下一再殱之擢守备进参戎所至破张琏擒林鳯勦曾一本灭刘贵势如破竹大着战功经国谙海道自浙至粤无不知其曲折卧聼水声能辨某地尝言岳武穆武臣不惜死五字胜孙武十三篇也论者谓东南水战无逾经国云】
　　呼良朋【字如兰先世和州人袭镇东衞千户伟貌丰颐戚继光竒其状令督兵转饷无后期屡于海上奏竒防陞指挥同知广东副总兵福建都督佥事筑镇东城至今頼之后徙广西大帅佩征蛮将军印寻乞归卒】
　　蔡国珍【字汝聘奉新人隆庆初提学副使持身介驭士严所鉴赏皆知名士与部使者不合称病归后再起官至吏部尚书】
</div>
    <div class="pagination">
<a href="福建通志_page81.html">上一页</a><span>...</span><a href="福建通志_page77.html">77</a><a href="福建通志_page78.html">78</a><a href="福建通志_page79.html">79</a><a href="福建通志_page80.html">80</a><a href="福建通志_page81.html">81</a><span class="current-page">82</span><a href="福建通志_page83.html">83</a><a href="福建通志_page84.html">84</a><a href="福建通志_page85.html">85</a><a href="福建通志_page86.html">86</a><a href="福建通志_page87.html">87</a><span>...</span><a href="福建通志_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
