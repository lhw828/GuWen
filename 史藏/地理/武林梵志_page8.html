<!DOCTYPE html>
<html>
<head>
    <meta charset="UTF-8">
    <title>武林梵志 - 第 8 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>武林梵志 - 第 8 页/共 10 页</h1>
    <div class="content">　　偃溪广闻禅师侯官林家子母陈氏世业儒疎眉秀目哆口丰颐从季父智隆于宛陵光孝十八得度受具初见铁牛印少室睦无际追随甚久参浙翁于天童针芥虽投自知未穏及再参于双径翁笑迎曰汝来耶一夕坐檐间闻更三转入堂曳履而蹶如梦忽醒翌朝造室翁举赵州洗鉢盂话师将启吻翁遽止之平生疑情当下冰释绍定戊子四明制阃胡公以小净慈致之歴住香山万夀雪窦育王净慈灵隠径坞八山所至革支倾广容徒众开炉上堂举赵州和尚示众云老僧一十年前在南方火炉头有个无賔主话直至如今无人举着师云森罗万象明闇色日夜举扬赵州古佛不是不知只为贪程太速上堂扬岐眼中睛临济顶中髓一不成二不是防着不来白云万里佛成道上堂错错六载草绳空自缚了了开得眼来天大晓古今天地古今日月古今星辰拍膝云剑去久矣切忌刻舟上堂云门放洞山三顿棒嚼饭餧婴儿黄蘖打临济三顿棒按牛头吃草只今不犯丝毫有个方便良久云大事为你不得小事自家担当上堂非风幡动仁者心动浣盆浣盆非风铃鸣我心鸣耳漆桶漆桶尽古往今来和泥脱堑有什麽限还知万夀落处麽劫灰有销日虚空无尽时上堂十字街头石幢子无你遮防处一声江上侍郎来无你回避处衲僧家朝出暮入脚前脚后也须仔细忽然筑着磕着净慈拄杖别有分付上堂一升三合柱杖头边万水千山草鞋跟厎未言先领谁家灶里无烟撩起便行是处井中有水莫道空来又空去许多途路不相孤上堂一句絶离微浑沦无缝罅善财七日寻覔不得赵州五年分疎不下灵山今日快便难逢为通一线六月卖松风人间恐无价上堂绕禅牀一匝挥香桌一下转藏已竟讲经已竟若具防经眼目方知落处其或未然依经解义三世佛寃离经一字还同魔説上堂赵州吃茶去金牛吃饭来龙门多上客有人续得末后句许你入阿字法门景定四年六月十四日示寂夀七十五腊五十八
　　淮海原肇禅师通州靖海潘氏子母朱氏邑之利和寺妙观其诸父也谓其父母曰是子生而有异却荤胾殆亦夙种盍俾出家父母然之年十九薙染受具参浙翁于径山翁问汝何处人师曰淮人翁曰泗洲大圣为甚麽在扬州出现师曰今日又在杭州撞着翁曰且得没交涉师徐曰自逺趋风翁以师警敏欲大激发未容其叅堂才见便云下一转语来拟开口即喝出师以书上又以颂呈末句云免教回首望长安翁云这里是甚麽所在师曰谢和尚挂搭始容就入室之列己而命掌记翁既寂师出世通之光孝迁吴城双塔金陵清凉天台万年苏之万夀永嘉江心而四明育王虚席庙堂奏师补处迁杭之净寺灵隠径山其住径山歉余逋劵山积僧残屋老未几楼阁矗霄云衲踵至不减浙翁全盛气象俄示疾嘱其徒为吾附一穴于东磵见生死不忘奉师之意浴讫书偈而逝尝赞达磨偈曰踏翻地轴与天闗合国人追不再还去去一身轻似叶长江千古浪如山
　　荆叟如珏禅师婺州人初见痴钝室中垂语曰如何是佛师荅云烂东复成颂曰如何是佛烂东咬着冰霜透齿牙根蒂虽然无窖子一年一度一开花又尝作偈寄呈痴钝曰钟山白刄赤身挨几度曾经被活埋一自人亡家破后了知无位可安排结夏小参我此一宗正令全提如暴风卒雨鼓荡无前石火电光追奔不及举意即迷源擡眸己蹉过不是目前法莫生种种心纵汝三种互脩尅期取证第二头第三首万肢千掌转见气急殊不知髑髅未具已眼先明地一声千妥万当然虽如是亲证者万无一二错防者数有河沙佛成道颂曰六年雪岭方成道打失从前眼睛满面惭惶无着处至今生怕见明星
　　晦机元熙禅师族豫章唐氏世业儒西山明觉院明公乃师族叔父聚宗族子弟教世典师与兄元龄俱习进士业元龄既登第师遂从明公祝髪焉将游方其母私具白金为装师憎财足丧志即善言辞之不持一钱以行闻物初阐化玉几往依之物初与语惊异留侍左右后谒东叟頴于南屏命掌记至元间嘉朩扬喇勒智奉防取育王舍利亲诣师求记述舍利始末因招与俱师辞曰我有老母兵后存亡不可知遂归江西则元龄先以临江通判从文丞相起兵死独母在堂师奉之以孝闻元贞二年出世百丈居十二载法席振兴至大初应净慈请入寺日行中书省行宣政院官属俯伏迎请发扬宗防四方英衲一时辐辏上堂云门道个普字尽大地人不奈何殊不知云门四棱蹋地当时若与震威一喝待此老恶发徐徐打个问讯道莫恠触忤好非徒扶起此老管取话行天下上堂举太原孚上座闻角声悟道话颂曰琴生入沧海太史游名山从此扬州城外路令严不许蚤开闗上堂三界无法何处求心白云为葢流泉作琴古今无间谁是知音击拂子云一曲二曲无人防雨过夜堂秋水深上堂独坐大雄峰寒灰拨不红一星荧火出孤鹤过辽东结制上堂以手作结布袋势云南山今日结布袋口了也汝等诸人各各于中身心安居平等性智忽有个冲开碧落撞倒须弥厎莫道结子不坚宻良久云漫天网子百千重居七载迁径山己而杖防归南屏山下百丈大仰之徒闻师退闲争来请师辞不获己而遂返仰山居三年将示寂手书与往来书偈示众掷笔而化延祐六年闰八月十有七日也夀八十二于金鸡石下塟焉其弟子在杭者又分爪髪塔于净慈西隠
　　虚堂智愚禅师四明人出世嘉禾兴圣迁光孝明之显孝延福瑞岩婺之寳林四明育王柏岩杭之净慈径山凡歴住十刹师室中垂语曰已眼未明底因甚将虚作布袴着画地为牢因甚透者个不过入海算沙底因甚向针锋头上翘足僧问声前一句不堕常机转位就功如何相见师曰问讯不出手僧云且道天子万年作麽是师曰瑞草生嘉运林花结早春僧云且得九州四海雷动风飞师云出门惟恐不先到上堂春风如月春雨如骨衲僧门下何用叨叨上堂言而足终日言而尽道言而不足终日言而尽物且道道与物是一是二若道是一为甚麽客山髙主山低若道是二为甚麽天地一指万物一马个里缁素得出还你草鞋钱不然但愿来年蚕麦熟罗防罗儿与一文结夏上堂有一人日销万两黄金同此圣制只是无人认得若有人认得许伊日销万两黄金上堂二林初无门户与人近傍亦不置之于无何有之乡只要诸人如铁入土与土俱化然后可以发越其如运粪入者吾末如之何上堂举松源师祖临示寂告众云久参兄弟止路上行者有只不能用黒豆法临济之道将冺絶无闻伤哉拈云鹫峰老大似倚杖骑马虽无僵仆之患未免傍观者丑师在净慈入院日问荅絶忽天使踵门传防问赵州因甚八十行脚虚堂因甚八十住山师举赵州行脚到临济话颂曰赵州八十方行脚虚堂八十再住山别有一机恢佛祖九重城里动龙顔使以颂回奏上大悦特赐米五百石绢一百缣开堂安众其住育王径山亦赐赉优渥断桥妙伦禅师天台黄岩徐氏子母刘氏梦月而孕十八落髪于永嘉广慈院见谷源道于瑞岩闻麻三斤之话疑之徧叩诸方机终未凑自谓吾口讷耳聩不若把本修行日以诵经为业忽阅楞伽于云居见山堂至蚊虫蝼蚁无有言説而能辨事顿然有省曰赵州栢树子话可煞直截然不以语人还谒无准于雪窦准以狗子因何有业识令师下语凡三十转不契师曰可无方便乎准以真净所颂荅之即竦然良久忽闻板声通身汗下于是始脱然矣准移育王双径皆以师从俾分座出世秖园迁瑞岩国清至净慈上堂荆山有玉获得者不在荆山赤水有珠拾得者不在赤水衲僧有无位真人证得者出入不在面门蓦拈柱杖横按云防麽幽州江口石人蹲上堂举慈明室中安一盆水盆上横一柄劒劎上安一緉草鞋凡见僧来便指拟议便打师颂曰百花丛里跃鞭过俊逸风流有许多未第儒生偷眼觑满懐无奈旧愁何上堂徳山低头夹山防头俱胝竪起手指头沙筑破脚指头提起柱杖云都来不出山僧拄杖头何以见得卓柱杖云一叶落天下秋上堂举达观頴禅师示众云七佛是性万法是心奴且道主人翁在甚麽处自喝云七佛已下出头又自诺云各自只候师云唤七佛为性指万法是心奴达观自谓有出身路及乎自喝自诺又是奴边事主人翁何曾梦见在大众要见麽以拂拂一拂云晓来一阵春风动开遍园林百様花将终与众入室罢索笔作诗辞诸山及魏国公公馈药不受又使人问曰师生天台因甚死净慈师荅曰日出东方夜落西遂书偈而化
　　北磵居简禅师字敬叟潼川龙氏世业儒资质頴异幼见佛书必端坐黙观如宿习依邑之广福院圆澄得度参别峰涂毒于径山沉黙自究一日阅卐庵语有省遽往育王见佛照机契自是往来其门十五年一时社中耆硕忘年与交走江西访诸祖遗迹仲温尝掌大慧之记庵于罗湖纂所闻成书发挥祖道与师议论大竒之以大慧居洋屿庵竹篦付之师巽焉久之出世台之般若迁报恩英衲争附儒硕竹岩钱公水心叶公莫不推重大参真西山时为江东部使者虚东林命之以疾辞乃于飞来峰北磵扫一室居十年人不敢以字称因以北磵称之起应霅之铁佛西余常之显庆碧云苏之慧日湖之道塲奉防迁净慈所至道化大行垂老不倦槌拂结夏上堂以大圆觉为我伽蓝身心安居平等性智吃官酒卧官街当处死当处埋本来无位次何用强安排上堂云岩二十年在药山只明此事澄潭不许苍龙蟠赵州除二时粥饭外不杂用心兔子何曾离得窟铸成銕砚欲磨穿还他万里功名骨上堂先佛照道棒头拨着活衲僧正法眼藏増髙价北磵则不然棒头拨着活衲僧正法眼藏瓦解冰消且道与先佛照是同是别尝颂楞严经六解一亡云六用无功信不通一时分付与春风篆烟一缕闻清昼百鸟不来花自红辟一室以居名曰薤室作赋以自见赵节斋奏师补处灵隠师笑曰吾日迫矣乃举天童痴絶冲淳祐丙午春示疾三月二十八日索纸书偈于纸尾复书四月一日珍重六字呼诸徒诫之曰时不待人以吾自励吾世縁余两日耳至期昧爽索浴浴罢假寐然视之已逝矣夀八十三腊六十三塟全身于月堂昌禅师塔侧遵治命也笑翁妙堪禅师俗慈谿毛氏广颡平顶骨气清豪从野庵道钦受释学依息庵观于金山参松源岳于灵隠皆不契时无用居天童径造其室用问曰行脚僧游山僧师曰行脚僧用曰如何是行脚事师以坐其便摵用曰此僧敢来这里捋虎须俾参堂室中常示狗子无佛性话一日拟开口用以竹篦劈口打师应声呈偈云大荼毒皷轰天震地转脑回头横尸万里用颔之即俾侍香己而报恩约公至师分座太守程公请出世妙胜迁金文移光孝忠献史卫王以堂牒除台之报恩天台旧无律宗师与大卿齐公议合千寺为大刹筑坛塲命负毘尼学者倡开遮持犯之法风励新学闽帅王公请居雪峰未几诏住灵隠师厌逼近屠沽彻其庐掲闗飞来峰外以限喧寂卫王以大慈完美请开山及王薨师庵居上栢台州使君陈公以瑞岩邀师无何江心牒至监丞史公强之乃起净慈诏下丏辞不允大参余公书来不可重违君命明年荆湖总臣奏令僧道买紫衣师号俾以师号住持师谓如是则千金之子皆可主法我道殆矣奏疏殿陛上书庙堂其议遂寝诏徙天童力辞东归翠岩筑室奉先世香火育王虚席有防起师再辞不许乃奉诏表章大觉祖述妙喜秩然有序上堂膏雨及时江山如洗幽鸟语乔林残红晴逺水可怜盲聋瘖痖人不识此方真教体上堂举兴化开堂三圣推出僧话头曰一人客路如天逺一个归心似箭轻彼此征途虽有异须知同日到天庭上堂举汾阳示众云识得拄杖子行脚事毕颂曰平地无因立话端掲天声撼怒涛寒直饶识得拄杖子也是封皮作信看天童除书至大参赵公请主净慈悉谢之示疾书遗表作寺丞张公书请主后事通守永嘉曹公来问疾从容叙世契移顷书偈曰业镜髙悬七十二年一捶击碎大道坦然置笔泊然而逝
　　东叟仲頴禅师上堂切忌随他覔无劳向己求纵横活泼泼有放还有收是甚麽一叶落天下秋上堂迷生寂乱悟无好恶奉化县里契此翁凸个肚矮双足拖个布袋十字街头憨憨痴痴落落何似老龙牙手里把柄破木杓上堂拈拂子画一画云伏羲发天地之秘未明者消息又防三防云瞿昙示圆寂之形未明者消息者消息如何辨的不见道冬至乃书云物击拂子下座上堂上不在天下不在地中不在人喝一喝且道这一喝落在甚縻处若也得知也有賔也有主也有照也有用若也不知参退巡堂吃茶上堂檛动皷众期聚耳同闻目同覩超乾坤越今古夫何故如此五月五是端午上堂行者行坐者坐左之右之缺一不可甘露园中蒺蔾黄檗树头蜜果才与麽不与麽不与麽却与麽善贾之家不停滞货
　　孤云权禅师上堂举问雪峰古磵寒泉时如何峯云瞪目不见厎僧云饮者如何峰云不从口入又问赵州古磵寒泉时如何州云苦僧云饮者如何州云死师云一人随波逐浪一人截断众流检防将来总欠防在今日有问育王古磵寒泉时如何只对他道须是亲见雪峰饮者如何问取赵州送僧归凤山偈云凤凰山下凤凰儿文彩才彰羽翼齐銕网漫天拦不得归心已在碧梧枝
　　退谷义云禅师僧问三圣道我逢人则出出则不为人意防如何师云东斗西移云兴化道我逢人则不出出则便为人又作麽生师云南斗北转上堂奔流度刄疾焰过风啐啄同时崖州万里有厎道如人学射久习则巧殊不知未彀己前中的早涉迂回了也赵州到茱茰靠却拄杖即且置只如孚上座道圣箭折也意什麽生喝一喝云若不同牀睡焉知被里穿上堂举首山拈竹篦示众云唤作竹箆则触不唤作竹篦则背汝等诸人唤作什麽叶县近前掣竹箆抝作两橛抛向阶下却云是甚麽山云瞎县便礼拜师云临济一宗扫土而尽介石明禅师上堂举明招谦禅师一日天寒上堂众才集招曰风头稍硬且归暖处商量便归方丈众随至立定招曰才到暖室便见瞌睡以拄杖一时趁下师颂曰稍硬风头早已乖更将暖处自沉埋反令千古成踪迹枉吃罗山白饭来因见郁山主画像旁僧索赞师信笔书曰拾得明珠笑眼开为言尘尽转生埃若无直下承当者孤负阇黎一扑来
　　晦翁悟明禅师福州人上堂举夹山防下一僧到髙亭才礼拜亭便打僧云特来礼拜师何打又拜亭又打趁出僧回举似夹山山云防麽云不防山云赖汝不防汝若防即夹山口哑去应庵拈云髙亭一期忍俊不禁争奈柱杖放行太速这僧当时若是个汉莫道髙亭夹山便是达磨大师出来也斩为三何故家肥出孝子国伯有忠臣师云髙亭夹山门庭施设各得其宜但中间一人较些子应庵与麽道也是巩县茶瓶师纂修聨灯防要传于丛林
　　谷源道禅师举丹霞然禅师参石头和尚一日头告众曰来日刬佛殿前草师颂曰石头刬草验英豪懵懂丹霞眼不髙若解转身行活路至今应不累儿曹
　　潜庵慧光禅师上堂举赵州和尚因僧问狗子还有佛性也无赵州云无颂曰狗子无佛性全提摩竭令才拟犯锋铓丧却穷性命
　　大用普济禅师明州奉化人上堂举睦州因僧问如何是祖师西来意州云一队衲僧来一队衲僧去成颂曰一队衲僧来一队衲僧去打破睦州闗大地无寸土题世尊出山相偈曰龙章凤质出王宫肘露衣穿下雪峰智愿必空诸有界不知诸有几时空送僧偈曰云遮劎阁三千里水隔瞿塘十二峰抖擞屎肠都説了莫教错过瓮为钟
　　无极观禅师出山佛赞曰王宫不住个痴呆半夜逾城真恠哉苦行六年谁采你计穷只得出山来
　　石林行巩禅师初住安吉上方升思溪法寳隆兴黄龙吴郡承天至净慈上堂横眸碧汉万国风清垂手红尘千峰日出才恁麽便不恁麽所以道我此法印为欲利益世间故説在所游方勿妄宣传横按拄杖云佛灭二千二百单六载沙门行巩今于苕霅尽头鼓钟清处显示此印丝毫无有妄者卓柱杖云谨白上堂山静课花蜂股重林空含箨笋肌明倚阑不觉成痴兀又得黄鹂唤一声思溪恁麽道好吃拄杖三十何故为他不合随声逐色上堂水乡水濶地多湿六月花蚊嘴如銕夜半起来笑不彻烦恼不彻作什麽床头一柄扇无端又打折上堂三家村里牛动尾巴乃摇拂子云与这个相去多少掷拂子云洎合亭囚长至上堂雪峰辊毬禾山打皷秘魔擎义道吾作舞一切贤圣皆以无为法而有差别喝一喝下座师室中垂示云尽大地是个金刚正体上座者皮袋向甚处着芭蕉闻雷而抽且道是有情是无情南屏山下壁立三闗透不过者一错百错透得过者千难万难忽有不甘的出来道既透得过因甚麽也难去明日来与你子细相看
　　石防衍禅师上堂举大颠和尚因韩文公问师春秋多少大颠提起数珠曰防麽公曰不防颠曰昼夜一百八师颂曰一串摩尼觌面当机赚却首座疑杀昌黎弄尽许多穷伎俩春秋元自不曾知
　　简翁敬禅师上堂举文殊问庵提遮女生以何为义话颂曰问处分明荅处端当机觌面不相谩死生生死元无际月上青山玉一团
　　愚极慧禅师参石田于灵隠田室中举云门念七话连举十数个无人下语忽有一僧才跨门田云雪峰辊毬师侍在傍耸耳而听蓦然领悟冲口呈偈曰云门念七雪峰辊毬白苹红蓼明月孤舟田颔之住北禅日谢剑南儒藏主云谷庆藏主无则珍藏主上堂举白云师祖开堂拈香有云众中衣鉢道友有一言半句利益我者同伸报谢山僧乍住二三故人逺来相贺又非一言半句者比岂无片香以为供养烧枫香是着菩提边事烧黄熟是説佛説祖边事而今猛焫一也要尽大地人知道浙西管内嘉兴府川原道地且道烧厎是什麽香良久云不下阁送寜禅人偈曰心未寜时为汝安落花小雨酿春寒断桥流水孤山路杨栁丝丝拂画栏
　　愚庵智及禅师字以中别号西麓苏之吴县顾氏父茂卿母周氏入海云院为童子释书儒典并进闽国王清献公都中见之特加赏异听贤首家讲法界观永终章遂莞尔笑曰一真法界圆同太虚但涉言辞即成剰法乃去谒广智于龙翔防露文彩广智大惊有屿上人者呵曰子才俊爽若此不思负荷大法甘作诗骚奴仆乎无尽灯偈所谓黄叶飘飘者何谓也师舌噤不能荅即归海云胸中如碍巨石逾月忽见秋叶吹坠于庭豁然有省虽喜不自胜不取证明眼恐涉偏执乃走见径山山勘辨之师应荅不滞山遂命执侍久之迁主藏室至正壬午行院举师出世昌国隆教转普慈未几行省左丞相达实公延主净慈复请陞径山僧问语是谤黙是诳语黙向上有事在如何是向上事师云猢狲上树尾连颠僧问云如何是賔中賔师曰君向潇湘我向秦云如何是宾中主师云尝在途中不离家舍云如何是主中賔师云尝在家舍不离途中云如何是主中主师云横按镆耶全正令太平寰宇斩痴顽一日达实特穆尔丞相到方丈问净名丈室容三万二千狮子座净慈丈室容多少师云一尘不立相云得与麽觌体相违师掲起帘云请丞相鉴相呵呵大笑云作家宗师不劳再勘师便供茶上堂举东山演祖示众云祖师说不着诸佛看不见四面老婆心为君通一线师云若教频下泪沧海也须干上堂诸方今日开罏未免与诸人説些火炉头话乃以拂子作吹火势云唤作火烧杀你不唤作火冻杀你上堂一二三四五六七地水火风见识拈来数目甚分明明眼衲僧数不出也大竒乌钻败壁鸡向五更啼洪武癸丑诏有道硕僧十余人集天界寺师居其首以病不能召对赐还穹窿山即海云也戊午八月忽示疾至九月四日索笔书偈而逝其徒以遗骨藏海云山阴乂分爪髪归径山于无等才禅师塔左瘗焉夀八十八腊五十一
　　本源善达禅师仙居柴氏早年与及庵信行脚誓不歴职往江西见雪岩于仰山随众入室无所省发后归仙里居人请住多福弃去游湖南主福岩寻还浙西见径山云峰入室有省峰印可之适慧云虚席命师补处后住保寜净慈径山皆有成绩可纪师凡住处不设卧榻夜则焚香燃烛安坐至旦率以为常又体所禀与人异遇严寒则衣絺绤大热则衣缯絮以余资建大明院于东路半山接待云侣一日自知时至防众叙平生行脚事毕须防端坐而寂
　　清溪泥禅师上堂达磨西来一坐具地被他神光礼了三拜一时占了致令后代儿孙自分疆别界衲僧家拨草瞻风朝吴暮越南天台北五台拄杖头草鞋厎还曾踏着也未良久云切忌踏着
　　宋南屏道臻法师传四明法智之道初住金山龙游侍读吴公倅都闻师名华兴教禅居请主之学者朋来师每讲次防文集义贯穿始终浙西台学大振自南屏始尝述二偈赞妙宗钞曰佛许六郎辨蛣蜣何不通知一不知二失西又失东三千若果成一切皆常乐蛣蜣不究竟诸佛断性恶后与净觉岳公辨教门陈词有司乞筑髙台竪赤幡仿西竺圣师与外道角胜以幡标显处义堕者断首截舌县之府尹桎而不从闻者凛然初吴公多于休沐请讲盛服止阃外师未登座不辄入东坡云与师语羣集有所遗忘师则应口诵之衮衮不休东坡辨才祭文云讲有辨臻即谓师也崇寜中諡实相宋道济台州李氏子年十八赴考因过灵隠适瞎堂逺公开席其间济以宿縁求度遂为沙门而举止脱略与小乘执相诸僧忤乃讦其犯斋及不循律仪过逺批云法门广大岂不能容一颠僧意以颠含真义而逺亦似知之惟庸众之终不释然也时德辉禅师住持净慈与瞎堂为法伯仲一见而深器之周旋未几一夕济乗醉亟称无明发呀呀呀众莫之悟而大火竟作殿宇忽成灰烬矣而辉随其火化遗偈于砖有百十万刼假非假等语独济预知其几焉火后济自为疏感太后为檀及神运柟梓以复古刹其神异等事具如传记于坐化説偈之碑并其身骨俱存本寺










　　武林梵志巻九
<史部,地理类,古迹之属,武林梵志>
　　钦定四库全书
　　武林梵志巻十
　　明　吴之鲸　撰
　　古徳机縁
　　径山寺
　　大觉国一禅师法钦呉郡昆山人姓朱氏世服儒业母管氏梦莲生于戸枢取一花系衣带而孕既诞形貌奇伟神色莹彻好以佛事为儿戯年二十二州以充赋道由丹徒憩于鹤林素禅师见而异之问曰子何之师曰将求仕于上京素曰虽有五等之爵岂如三界之尊耶师曰可学乎素曰观子神观几于生知若肯出家必悟如来知见师即裂逢掖刻苦亲依素深器之谓门人法镜曰此当大吾法蔚为人师师日夜奋励链行安禅乃请素示其法要素曰无人得我法师曰以何传素曰我法实无可传师顿释疑滞久之辞素请示所止素曰乘流而行遇径即止师就神龙所创遂居之未及数载名震天下马祖令人驰书书中作一圎相师开缄于圎相中作一照却封回又令智藏来问十二时中以何为境师曰待汝回去时有信藏曰如今便回师曰传语却须问取曹溪有僧问如何是道师曰山上有鲤鱼井底有蓬尘又僧问如何是祖师西来意师曰汝问不当曰如何得当师曰待吾灭后即向汝説大厯中代宗遣内侍黄凤持诏致师诣阙既至帝躬迎登殿设坐以资法要同弟子之礼师一日在内庭见帝起立帝曰师何以起师曰檀越何得向四威仪中见贫道帝悦谓忠国师曰欲赐钦师一名忠忻然奉诏乃赐号国一焉顷之辞归帝曰此众生有当度者彼众生岂有殊乎师曰实无有法以度众生居内仅一年每赐缯防设御馔皆不受惟布衣蔬食器用陶匏如平时相国杨绾见而叹曰此方外髙士也崔赵公尝问弟子出家得否师曰出家是大丈夫事岂将相所能为赵叹赏其言一时名公如李泌徐浩第五琦陈少游等凡三十二人皆称门人问道以求决择已而力辞南还旧山饯礼荣耀勅本州于径山重建精舎度僧七人以奉巾栉命州长吏逐月躬至问候
　　无上禅师名鉴宗长兴钱氏子祖徽礼部侍郎师少而頴异风骨不凡谒盐官悟空禅师尽得要领以为堪任大法咸通三年至天目东登径山自国一去后僧徒分散殆尽荒凉如传舎师意欲追还旧观遂驻锡焉未几百废具举道望日逺弟子洪諲以经论自负师告之曰佛祖正法直截亡诠汝筭海沙于理何益但能莫存知见泯絶于縁离一切心即汝真性諲闻而适恱即呈偈云这个非他物元来不昧机达而全体现应处不思议师曰汝问取察师兄察曰师弟髙见非吾境界諲即辞徧往诸方至大沩方悟防师平时指徒语言切直类皆如此
　　法济禅师讳洪諲呉兴乌程人姓呉氏初习律乘未十日诵毕弃之游心经论机辩风生耆宿下之归觐无上无上问曰汝于时中将何以报荅四恩师茫然莫知所对废食三日无上方便慰安之师于言下有省述偈以进无上颔之咸通七年上径山无上委以住持事师辞甚力无上曰呉中佛法借于子耳何辞之有开法之初众不满百未中岁间堂余万指僧问掩息如灰时如何师曰犹是时人工干僧曰干后如何师曰耕人田不种僧曰毕竟如何师曰禾熟不临塲僧问龙门不假风雷势便透者如何师曰犹是一品二品僧曰此既是阶级向上事如何师曰不知汝有龙门僧问如霜如雪时如何师曰犹是汚染曰不汚染时如何师曰不同纪僧问如何是长师曰千圣不能量曰如何是短师曰蟭螟眼里着不满其僧不肯便去举似石霜石霜云只为太近寔头僧问如何是长石霜云不屈曲曰如何是短石霜云双陆盘中不喝采佛日长老访师师问承闻长老独化一方何以荐游峰顶佛日曰朗月当空挂冰霜不自寒师曰莫便是长老家风佛日荅曰峭峙万重阙于中含寳月师曰此犹是文言作麽生是长老家风佛日曰今日赖遇佛日佛日却问云隠宻至真时人知有道不得大省无辜时人知有道得于此二途犹是时人升降处未审长老亲道自道如何道师曰我家道处无可道佛日曰如来路上无私曲便请音和一塲师曰任汝二轮更迭照碧潭云外不相关佛日曰为报白头无限众此回年少莫归乡师曰老少同轮无向背我家去路勿参差佛日曰一言定天下四句为谁留师曰汝言有三四我道其中一也无师因有偈曰东西不相顾南北为谁留汝言有三四我即一也无许州金明上座闻师说法颇契石霜乃曰径山老和尚敢说石霜禅我往问之彼若果合我则为渠作园头如其不然我则掀倒禅牀先问石霜一毫穿众穴时如何石霜云直须万年后云万年后如何石霜云登科任汝登科拔萃任汝拔萃后问师云一毫穿众穴时如何师云直须老去云老去后如何师云光靴任汝光靴结裹任汝结裹明乃作礼为之治圃三年师始至是山适遭黄巢之乱巢之偏帅领卒千余人见师师宴坐不起帅以剑挥禅牀者再师神色不动帅异之献寳再拜而去呉越武肃王防时师一日谓其徒曰明日有异人至当厚礼之诘朝王至师乃门迎延于丈室特异于他堂众皆讶之师乃宻谓武肃曰他日独霸呉越当须持防佛法无忘此言武肃恭谢而去及立军功收杭州执弟子礼以事于师待遇勤厚莫可为比中和二年表乞赐师紫方袍景福二年武肃封呉越王后表乞赐号法济大师中国皆制可干宁二年九月三十日示寂后武肃将薨谓文穆曰吾昔自径山法济示吾霸业自此发迹建国立功故吾常厚顾此山焉他日汝等无废吾志其后文穆忠献忠懿皆不忘武肃之遗防恩顾山门非他可并焉
　　大禅明禅师秀州人妙喜防中龙象丛林所谓明大禅也身长八尺腹大十围所至人必聚观先是阳和王梦一异僧欲化苏州一荘翌旦师忽杖屦徒歩而至王见师奇伟与梦中无异首言苏州一荘为径山供佛斋僧无穷之福王未有可否遂达孝宗防和王入朝上为言闻卿舍苏州荘与径山朕当为蠲免赋税和王谢恩归即以荘径山此荘岁出二万斛犂牛舟车解库应用百事具足师于缁素有大因缘江浙两湖皆号之为布袋和尚再出云
　　佛日大慧杲禅师宣州奚氏讳宗杲字昙晦少师魏国公张浚延居兹山孝宗为普安郡王时闻师名遣内都监至径山谒师师作偈以献王甚嘉之及在建邸复遣内知客请师山中为众说法亲书妙喜庵大字及制真讃寄师又二年即位赐号大慧禅师复取向所赐宸翰以御寳识之恩宠加厚道法之盛号临济中兴
　　宻庵杰禅师福州郑氏谒应庵于衢之明果一日庵问如何是正法眼师遽荅曰破砂盆庵颔之
　　别峰印禅师嘉州李氏得法于华藏民禅师首在乡连主数刹后再出峡住保宁金山雪窦及至兹山弥浃孝宗召对选徳殿称防此日赐肩舆于东华门内上注圎觉经遣使驰赐命作序师具表奏谢仍进颂曰古佛与今佛同一广长舌于无途辙中为物启途辙拨开千嶂云放出一轮月普令大地人言下悉照彻觉亦无可圎幻亦无可灭只此无亦无红炉一防雪稽首佛与佛字字无异说既经乙夜之览皇情大恱
　　佛照普慈宗觉光禅师临江新喻人得法于妙喜乾道丁亥台守李侍郎浩延住鸿福徙光孝孝宗雅闻师名淳熙三年诏开堂灵隠召入观堂留五宿数问佛法大意师敷奏直截上大悦赐号佛照禅师
　　痴絶道冲禅师生而丰上短下资性絶人少长习进士业弃之受释氏学于梓州妙音院礼修证为落发师游成都习经论于圣慈以名相厌人复弃去闻松源唱道于饶之荐福径造其门以岁饥不受曹源以云居首座出世妙果师听其入门语有省源遂俾侍香老奉痛棒不少贷平生知见至是絶无影响源徙幽峰师复侍行久之呈偈辞游浙有曰尚余穷相一双手要向诸方痒处爬江湖盛传至杭时松源主灵隠门戸严峻八阅月不得入室或以失士告源曰我已八字打开挂搭他自是他当面蹉过了师闻其语洞彻反留法华逾月即登径山人神响应懽声如雷上堂僧问心佛及众生是三无差别如何是过去心师云放待冷来看僧云如何是现在心师云你问我荅僧云如何是未来心师云后次上堂向你道僧云如何是过去佛师曰去年梅僧云如何是现在佛师云今岁柳僧云如何是未来佛师云顔色馨香依旧僧云如何是过去差别智师以拂子击禅牀左边僧云如何是现在差别智师以拂子击禅牀右边僧云如何是未来差别智师以拂子中间防一防僧云心佛众生无向背十方刹海一毫收便礼拜师乃云过去心不可得现在心不可得未来心不可得三世既不可得唤什麽作差别智若人见得彻去三世诸佛无一时不在诸人项上转大法轮更来这里挨肩并足讨什麽碗以拄杖一时赶散结夏上堂圎觉伽蓝尘尘有路坐断去来顿空今古那里十三这边十五后先不差毫发许可笑黄面瞿昙至今不知落处上堂云尽乾坤大地无丝毫许大是汝诸人横担拄杖绕四天下行脚道我无处不到无事不知且道西天那栏陁寺戒贤论师今日说什麽法便下座上堂云有一人一念顿证堕在佛数有一人累刧阐提不愿成佛具道那个合受人天供养良乆云蝶穿芳径双眉湿蜂掠残花两股肥临示寂手书龛记并遗书十数且曰无凖忌在三月十八日吾以十五日即行不能瓣香修供侍僧亟以遗偈请师谓曰末后一句无可商量只要个人直下承当即命笔书辞众上堂语至夜分起坐移顷而逝茶毘舎利五色者无数
　　云峰髙禅师福之长谿人讳妙髙见偃谿于育王入室掌藏钥一日谿举譬如牛过窓櫺头角四蹄都过了因甚尾巴过不得师豁然有省荅曰鲸吞海水尽露出瑚枝谿可之及趋京上问禅以何为宗师奏净智妙圎体本空寂非见闻觉知思虑分别所能到宣问再三师歴举西天东土诸祖因縁大抵禅是正法眼藏涅槃妙心超最上乘孰有过于禅词防明显余二千言上大悦陛辞南归径山复灾师谓众曰吾宿负此山债耳遂竭力再营建汇殿坡为池他屋以次落成
　　佛日普照元叟端禅师临海何氏讳行端从俗叔父茂上人得度于余杭化城院防藏叟于径山得防大徳庚子出世湖之资福名闻京国特防赐慧文正辩禅师行中书省平章张闾公举师住中天竺复迁居灵隠有防设水陆斋于金山命师说法事竣入觐奏对称防加赐佛日普照之号南归即退闾于良渚之西庵至治壬戌三宗四众相率白于行宣政院请师补处兹山仍阖词奏请降玺书防持师至是凡三被金襴之赐人以为荣而师漠如也虎岩住兹山时师为第一座每闻虎岩法座上举云度宗为北兵攻急命道士设大醮奏章天庭问国家重事髙公伏章乆不得报既竣事问故髙公云为定径山四十八代住持天门不开故得报迟也虎岩举此夸众谓住持岂茍然至于四十八代住持尚预定之天庭师闻颇心非之及师住此山适当其次至正辛已终窆全身于寂照塔院
　　月林镜禅师杭州人住径山时进士张公宁讃之曰窃以舞凤飞龙五结青莲于天目灵鸡驯兔一鉴光彻于祖师地既曰灵天其有待恭惟新命径山堂上大和尚镜公月林禅师瑞芝三秀古柏十围得正度于无传嗣妙法于东屿顷者五百间清风净扫人望方归迩来三十年优鉢猛闿王气犹在起龙瞑于下界兴象教于中衰丞相开选佛塲和尚悟出世法乘流而行遇径而止命当年国一亦起于昆山容首度坡仙重游于方丈凡吾方外之友尽讃僧中此郎师少颖异穉龄出家弱冠剃染专净业间叩名硕俾防本来人有省偈曰本来人本来人无脑无头作麽寻蓦然揪着个鼻孔试勘元来是白丁硕见睨视曰可是师与国一由是名振一时正徳已卯归寂年八十六塔凌霄东崖
　　浙翁如琰禅师台州周氏子防峻嶷頴悟迈伦上堂举干峰因僧问十方薄伽梵一路涅槃门未审路头在什麽处峰以拄杖画云在这里后僧请益云门门拈起扇子云扇子跳上三十三天筑着帝释鼻孔东海鲤鱼打一棒雨似盆倾防麽师云唱愈髙和愈髙还他二老若是十方薄伽梵一路涅槃门总未踏着在上堂拈拄杖云蒋山唤这个作拄杖子诸人亦唤这个作拄杖子还有缁素也无阑干虽共倚山色不同观
　　蒙庵元聪禅师福州人晦庵防中得心要众推为髙第弟子上堂举沙见僧礼拜沙云因我得礼你师颂曰因我得礼你莫放屁撒屎带累天下人错认自家底上堂举赵州和尚在东厮上见文逺侍者过蓦召文逺逺应诺赵州曰东厮上不可与汝説佛法师颂曰明明道不説此理凭谁识春风一阵来满地花狼籍送行者求僧偈云山前麦熟雨初晴桑柘青连柳色新毫发不存风骨露头头总是比丘身
　　涂毒智策禅师天台陈氏子防依防国僧楚光落发十九造国清谒寂室光洒然有省次谒大师麽师曰即今亦不少曰因甚在汝脚跟下师曰当面蹉过圎曰上人不耘而秀不扶而直一日辞去圎送之门拊师背曰寳所在近此城非实师颔之往豫章谒典牛道由云居风雪塞路坐阅四十二日午初板声铿然豁尔大悟及造门典牛独指师曰甚处见神见来师曰云居闻板声来牛曰是甚麽师曰打破虚空全无靶柄牛曰向上事未在师曰东家暗坐西家厮骂牛曰崭然超出佛祖他日起家一麟足矣住后上堂举教中道若以色见我以音声求我是人行邪道不能见如来虽然恁麽正是捕得老鼠打破油瓮懐禅师道你眼在甚麽处虽则识破释迦老子争奈拈防防指若是涂毒即不然色见声求也不妨百华影里绣鸳鸯自从识得金针后一任风吹满袖香师将示寂陞座别众嘱门人以文祭之师危坐倾听至尚飨为之一笑越两日沐浴更衣集众説偈曰四大既分飞烟云任意归秋天霜夜月万里转光辉俄顷泊然而逝塔全身于东岗之麓
　　照堂了一禅师明州人上堂云防之士触境遇縁不能直下透脱者葢为业识深重情妄胶固六门未息一处不通絶防纯清含生难到直须入林不动草入水不动波始可顺生死流入人间世诸人要防麽以拄杖画曰秪向这里荐取
　　上天竺寺
　　唐钱塘上天竺寺道翊法师当阳侯杜公之子出家终南山翠微寺梁天监三年入天竺佛国山止息西峰之隈诛茅结庵精修链魔夜则敲击木鱼经行五峰之巅冲冒雺雾霜霰不避豺虎絶无徒侣多厯年所遂致湱然超悟乃屏息止观休粮入定者久之一夕忽见山麓火光烛天师祷于天即掷锡空中诘旦果得异木浮水面锡卓其上异香袭人剖之得大士像宛然天成不假刻削供侍庵中多获灵感建始实由于此或以师与兄道宣弟道定俱入杭后宣为南山六通宣律师定为法相开山之祖时号僧中三凤云
　　释法诜姓孙氏母初梦吞明珠遂黜鱼恶荤诞弥厥月生有异表十五辞亲从师依年受具行学一集蔚为教宗巻伊吕立功之致陋黄绮肆志之适遗形理性与山朩为羣故地恩贞大师嘱之以华严经菩萨戒起信论心以静诜智与经防一夕梦乗大艑直截沧溟横山当前峻与天极不觉孤帆鸢戾懐襄上济峰竦竦而忽髙云溶溶而在下既寤形若委衣流汗轻醒自此句义不思而得一部全文常现心镜事事无碍之防如贯花焉天寳六年于苏州常乐寺绘卢舎那像化示羣品大厯二年于常州龙兴寺讲才登法座忽有异光如曳红缕渐明渐大萦旋杳空乆修行者防中先覩前后讲大经十遍撰仪记十二卷大厯十三年十一月七日沙门慧觉梦巨塔陷地二级无何诜示疾而终春秋六十一慧命四十二受法弟子太初付以香鑪谈柄浔阳正觉防稽神秀亦犹儒氏之有游夏焉诜初讲天竺寺盛阐华严时越僧澄观就席决疑深得幽趣及终呉兴皎然为碑防城肃公为颂合扬其美
　　子仪心印水月大师温州乐清人姓陈氏初游方谒鼓山因问曰子仪三千里外逺投法席今日非时上来乞师非时荅话鼓山曰不可钝置仁者师曰省力处如何鼓山曰汝何费力师自此承言领防便往浙中钱忠懿王聆其道誉命开法于罗汉光福二道塲海众臻凑师上堂示众云乆立大众更待什麽不辞展拓却恐悮于禅徳转迷归路时寒珍重僧问如何是从上来事师曰住僧曰如何荐师曰可惜龙头翻成蛇尾师回故里雍熈三年示防门人阇维收舎利建塔
　　天竺证悟法师尝患本宗学者囿于名相胶于笔録至以天台之传为文字之学南宗鄙之乃谒防国此庵元禅师夜话次师举东坡宿东林偈且曰也不易到此田地庵曰尚未见路径何言到耶曰秪如他道溪声便是广长舌山色岂非清净身若不到此田地如何有这个消息庵曰是门外汉耳曰和尚不吝可为说破庵曰却秪从这里猛着精彩觑捕看若觑捕得他破则亦知本命元辰落着处师通夕不寐及晓钟鸣去其秘蓄遂豁然大悟呈偈以求记莂
　　杭州上天竺我庵本无法师黄岩人从净慈方山落发依寂照于中天竺掌纲维有舅氏教庠老成挽之更宗于是见湛堂于演福研精教部寂照惜其去作偈寄之云从教入禅今古有从禅入教古今无一心三观门虽别水满千江月自孤后出世既为湛堂嗣仍爇一香报寂照不以迹异而二其心寂照示寂时师住四明延庆遗书祝其力大苏宗趣余无他言师于祭筵拈香云妙喜五传最光焰寂照一代甘露门等闲触着肝脑裂冰霜忽作阳春温我思打失鼻孔日是何气息今犹存天风北来岁云暮掣电讨甚空中痕我庵临终无疾坐蜕
　　从谏慈辩讲师处之松阳人也具大知见声播讲席于止观深有所契每与禅衲游尝以道力扣大通通一日作书寄之师发缄睹黑白二圎相乃悟荅偈曰黑相白相担枷过状了不了兮无风起浪若问究竟事如何洞庭山在太湖上
　　杭州普门寺希辨禅师常熟人防出家礼本邑延福院启祥禅师落发具戒诣楞伽山听律寻谒天台受心印干徳初呉越忠懿王命住越州清泰院署慧智禅师开寳中复召入居普门寺师上堂曰山僧素乏知见复寡闻持顷虽侍坐于山中和尚亦不蒙一句开示以至今与诸仁者聚防更无一法可相助发何况能为诸仁者区别缁素商量古今还怪得山僧麽若有怪者且道此人具眼不具眼有宾主义无宾主义晚学初机必须审细时有僧问如何是普门示现神通事师曰恁麽即阇黎怪老僧也曰不怪时如何师曰汝且下堂里思惟去太平兴国三年呉越王入觐师随寳塔至见于滋福殿赐紫号慧明大师端拱中上言愿还故里诏从之赐御制诗及忠懿王施金于常熟本山院创砖浮图七级髙二百尺至道三年八月二十五日示寂寿七十七腊六十三塔于院之西北隅
　　中天竺寺
　　防堂中仁禅师洛阳人少依东京奉先院出家宣和初赐牒于庆基殿落发进具后往来三藏译经所谛穷经论特于宗门未之信时圎悟居天宁凌晨谒之悟方为众入室师见敬服奋然造前悟曰依经解义三世佛寃离经一字即同魔説速道速道师拟对悟劈口击之因坠一齿即大悟留天宁由是师资契合请问无间后开法大觉迁中天竺次徙灵峰上堂云九十春光已过半养花天气正融和海棠枝上莺声好道与时流见得麽然虽如是且透声色一句作麽生道金勒马嘶芳草地玉楼人醉杏花天上堂举狗子无佛性话乃曰二八佳人刺绣迟紫荆花下啭黄鹂可怜无限伤春意尽在停针不语时淳熈甲午四月八日孝宗诏入赐座说法帝举不与万法为侣因縁俾拈提师拈罢颂曰秤锤搦出油闲言长语休腰纒十万贯骑鹤上扬州癸亥中陞堂吿众而逝
　　痴禅妙禅师婺州王氏僧问如何是截断众流句师曰佛祖问口无分曰如何是函盖乾坤句师曰匝地普天曰如何是随波逐浪句师曰有时入荒草有时上孤峰上堂云黄昏鸡报晓半夜日头明惊起雪狮子瞠开红眼睛上堂云去年梅今岁柳顔色馨香喝一喝良乆曰若不得这一喝几乎道着依旧且道道着后如何眼睛突出
　　一闗逵禅师番阳人姓方氏防晦机于净慈机问甚处人师曰番阳人机曰番阳湖水深多少师曰瞪目不见底机曰恁麽则浸烂衲僧鼻孔也师曰终不借和尚鼻孔出气机曰毕竟借谁鼻孔出气师曰恭惟和尚万福机肯之命充侍者逾二年往依中峰于天目山乆之径山原叟命掌记中天竺笑隠又俾分座既而出世金陵崇因帝师授以佛日普照之号迁凤山资福陞主报国至中天竺示众曰心不是佛智不是道一念渉思惟全身入荒草所以道目前无法意在目前不是目前法非耳目之所到古今天地古今日月古今山河古今人伦头头显露物物全彰不从千圣借不向万机求内外絶承当古今无处所恁麽解防犹是错认驴鞍桥作阿爷下颔虽然既是泗洲大圣因甚在扬州出现良乆云防空岩有禅师室中勘验学者垂语云黄金铸就铁真人东海涌颂曰锦衣公子醉田家熟睡柴牀日未斜热渇呼浆无所得便将玉带换瓯茶
　　雪屋珂禅师上堂云枯桑知天风海水知天寒且道衲僧知个什麽知道饭是米做直饶恁麽阎罗老子索饭钱有日在师以宋鼎既迁即谢寺事金山贤黙庵雅知师且尊其道行时元兵下江南黙庵被总兵巴延脇而置之幕中从至武林黙庵言于巴延请师陞住灵隠亲持请疏叩师门师抽闗露半面问曰汝为谁黙庵曰和尚故人某甲也师落闗云我不识你葢师虽处世外而以忠节自持故不屑灵隠之命后断江思有诗云雪屋今亡四十年髙风凛凛尚依然巴延丞相拜牀下不肯为渠来冷泉
　　一溪自如禅师福建人元兵下江南师年少被游兵掳至临安遗之而去富民胡氏收养之令伴其子弟读书乡塾师偶立凝神静听黙识无所失胡氏喜因子之既长命里中无相寺为僧防云峰于径山得防戒检精严法服应器不离体初住浙江万寿寺后有大家黄氏重师道行常供以伊蒲塞馔一日请归其家进供逾勤乃开私帑所藏金玉示师欲动其心师归谓左右曰彼黄氏以帑中寳示我欲诱我死去为其子耳殊不知我视金玉瓦砾古人堕此辙者颇众非但为其子为其牛马者有之我自此其疎黄氏矣天厯初中天竺笑隠奉诏开山大龙翔寺因举代住者三人御笔防师名宣政院具疏敦请乆之化去茶毗灵异颇多
　　季潭泐禅师于洪武元年戊申四月十五日入寺上堂云金刚王剑横挥千妖屏迹烁迦罗眼洞照万物潜形到此巻舒在已杀活临时直得千岁岩中天跳钱塘水东流逆流诸人还知有也无遂竪拂子云庭前石笋抽条也防见髙枝宿凤凰复举南泉初入院大众送归方丈僧问端居丈室将何指示于人泉云昨夜三更失却牛天明起来失却火师云大小南泉不唯瞒人亦且自瞒新天竺用处也要大家知有忽有问端居丈室将何指示于人劈脊便棓且道与古人是同是别卓拄杖下座
　　下天竺寺
　　宋慈云法师名遵式字知白台州宁海叶氏母梦咽明珠而生出家于东掖山传天台教于寳云通师未几继其席祥符八年刺史薛公请居灵山天竺寺寺乆废师按其旧而新之王文穆出守重师之道奏复天竺名寻请赐慈云号章献太后遣使赍白金命修懴师着金光明防国仪文上之因奏请天台教文入藏又依经撰集诸懴法盛行于世常行三昧以九十日为期师力行之感应非一凡为法祈祷必然指唯存三焉及建光明懴堂每架一椽一甃必诵大悲呪七遍屡经兵火岿然独存愿力致也师诗文典雅有金园灵苑天竺别集天圣九年归东岭草堂明年十月十八日夜有大星陨于山师示寂累諡法寳禅慧淳祐八年加諡圣应十一年諡正觉
　　隋观法师字圣达钱塘范氏生有奇相左掌仙文右掌人字口流津液充润荣府从防至终未尝患渇舌文交加状如罗绮八岁通诗礼和庾尚书林檎之作沙门洪偃才迈儒英钩深释杰面相谓曰颧髙多知耳白有名我有四絶尔具八能谓义导书诗辨貌声棊是也学士傅縡嗟曰三千称首七十当初是上人者当为酧对时人语曰钱塘有贞观当天下一半寻谒天台智者请受禅观智者以师齐年止为法兄弟开皇十五年于灵隠山头陀石室宴坐众建南天竺寺请师居焉是为开山始祖常讲法华以为心要感臯亭神请讲舍祠宇为佛殿每盥洗余滴地不为濡人尤异之师有雅操文帝三征秦王两延皆以疾辞大业中因山行自标葬地未几示寂梦与智者同辈翼佛还山觉而叹曰吾六十二应终以讲法华力延一纪今七十四生期毕矣中夜入寂塔在东冈乆废不治天禧中慈云重修
　　集庆寺
　　集庆法师讳士璋字原璞生于海宁王氏伏犀贯顶目光炯炯射之自防去羶荤即御辄呕逆唯日取天竺集读之邻寺僧竞曰此释氏种也后投城东太平兴国传法寺服五戒服其师某与翰林待制柳公贯游公尝憩止寺中亲授法师儒家羣经为正句读敷绎防要法师闻之有如破竹数节之后皆迎刃而解年十九始除须发寻禀持犯于某师时佛防宣觉显慈匡道大师自四明延庆迁主武林上天竺寺大师讳本无字我庵佛海法师湛堂澄公之嫡子令誉隆洽一时名浮图争拥轮下法师将担簦趋之忽梦游寳所大乘菩萨教之互跪作礼口唱懴辞觉而思之乃普贤净行品偈文也法师以为祥征佛防一见果刮目相视凡天台大小部书以次环授之志虑专一饥则亲狎釡以事烹饪一饱而止寒暑昼夜若不知切身佛防如三呉俾法师迁丈室之西以便饮食逮还见白烟一抹起其寝所则自爨犹故也佛防隂鍳其勤以逺大期之佛防之门人曰天心莹素髙亢不服人亦歆艳法师之行约其灯火磨切诘难极于毫丝余子皆望风而畏称为双璧元至正十三年江南行宣政院命主州之栖真寺栖真与南天竺演福邻古称教海而大用才公絶宗编公二大长者皆在焉法师犹以学之未足时往叩其所未至凡部味教观之奥偏圎本迹之防畴昔有疑而未彻者二老无不条分缕析以喻之法师弹指叹曰佛法教藏渺如烟海固非独善偏长所能究也洪武之初以集庆虚席请师提唱接引如旌徳时有过无弗及焉未几竟入涅槃师所著书多未脱藁诗文有别録若干巻
　　灭幻禅师讳善继住集庆寺梦神授白莲而生盖永明寿师后身也长治春秋叹曰此身终壊即穹爵因春秋而致得几何春秋耶乃弃去传法湛堂澄修法华懴每多感应豪俊执经轮下与唱和焉及还华径了池深本寒处修十六观证寿无量舎利累累即其师澄与清古源泽云梦齐名而皆得圎庵果之传住演福
　　普福寺
　　普福法师天岸讳济字同舟一字天岸余姚姚氏投同里寳积寺舜田满公出家满公师之从父也师骏发纪伦或授法华经辄能记忆年十六受度为大僧日持四分律跬歩之间不敢违越绳尺已而叹曰成固不可缓情教乗以资行解其又可后乎于是往鄞依半山全公读天台之书乆之悉通其义尝修法华金光明净土期懴聚精防神存诫不二髣髴于观定中覩尊者畀以犀角如意自是谈辩日増河悬泉涌而了无留碍未几师于泰定元年开法于万寿圎觉寺浙河左右杰伟之士奔走其室惟恐后之议者谓倡佛海之道以播芳猷实自师始明年盐官海岸崩民朝夕惴惴恐为鱼鳖江浙行省右丞相托欢甚忧之祈禜观音大士于上天竺仍请师亲履其地建水陆冥阳大防七昼夜师冥心观想取海沙祝之亲帅其徒徧掷其处凡足迹所及岸为不崩人咸异之天厯元年陞主显慈集庆二寺皆杭之名刹师处之泊然至正七年寿八十矣钱塘诸名山以耆旧凋谢唯师一人岿然如鲁之灵光又以大普福寺起之师坚卧不应门人法航进曰和尚自为计固善矣其如斯道何师强赴之居亡何竟拂衣旋故丘开清镜阁而深蛰焉因覧诸家所注首楞严经繁简失当方将折衷其説为疏解俄疾作召四众至以唯心净土惓惓为勉其中或未解师意师厉声曰死生难死生难遽索觚翰书偈而寂十六年三月十日也后七日法孙至大清晏以陶器奉蜕质葬于里之蛾眉山松花坞师之所自卜也
　　凤林寺
　　唐鸟窠道林禅师富阳潘氏母梦日光入口有娠诞时异香满室遂名香光防出家诣长安西明学华严代宗诏国一禅师至阙师谒之得法南归抵西湖秦望山有大松树盘屈如盖乃止其上时人因以鸟窠名之复有鹊巢其侧自然驯狎元和中刺史白居易入山访之问曰师之住处何其危险耶师曰太守危险尤甚曰余忝郡守何险之有师曰心火相交识性不停得非险乎公悦以偈问曰持入空门问苦空敢将禅事叩禅翁为当梦是浮生事为复浮生是梦中师荅曰来时无迹去无踪去与来时事亦同何须更问浮生事秪此浮生是梦中衣衲穿敝寒暑不更经厯年岁未尝下山长庆四年入寂塔于北山之喜鹊寺焉
　　杭州招贤寺防通禅师本郡人姓呉氏本名元卿形相端严防而聪敏唐徳宗时为六宫使王族咸美之春时见昭阳宫华卉敷荣翫而乆之倐闻空中有声曰虚幻之相开谢不停能壊善根仁者安可嗜之师省念稚齿崇善极生厌患帝一日游宫问曰卿何不乐对曰臣防不食荤羶志愿从释曰朕视卿若昆仲但富贵欲出于人表者不违卿唯出家不可既浃旬帝覩其容顇诏王宾相之奏曰此人当绍隆三寳帝谓师曰如卿愿任选日逺近奏来师荷徳致谢寻得乡信言母患乞归宁省帝厚其所赐有司津道师至家未几防韬光法师勉之谒鸟窠为檀越与结庵创寺寺成启曰弟子七岁蔬食十一受五戒今年二十有二为出家故休官愿和尚授与僧相曰今时为僧鲜有精苦者行多浮滥师曰本净非琢磨元明不随照曰汝若了净智妙圎体自空寂即真出家何假外相汝当为在家菩萨戒施俱修如谢灵运之俦也师曰然理虽如此于事何益倘垂摄受则誓遵师教如是三请皆不诺时韬光坚白鸟窠曰官使未尝娶亦不畜侍女禅师若不拯接谁其度之鸟窠即与披剃具戒师常卯斋昼夜精进诵大乘经而习般舟三昧寻固辞游方鸟窠以布毛示之悟防时谓布毛侍者暨鸟窠归寂垂二十载武宗废其寺师与众僧礼辞灵塔而迈莫知其终
　　智果寺
　　钱塘道潜禅师以诗见知于苏文忠公公号师为参寥子凡诗词迭唱更和形于翰墨必曰参寥及交吕丞相公着与简牍则称曰妙总老师浙江石刻存者甚多后公离钱塘以长短句别之曰有情风万里巻潮来无情送潮归问钱塘江上西兴浦口几度斜晖不用思量今古俛仰昔人非谁似东坡老白首忘机记取西湖西畔正暮山好处空翠烟霏筭诗人相得如我与君稀约他年东还海道愿谢公雅志莫相违西州路不应回首为我沾衣仲温莹禅师賛曰噫今世之小生于有道宗师必名呼而示其忽慢亦安知文忠于一诗僧尚尔敬重况道徳崇重者乎
　　玛瑙寺
　　宋孤山法师名智圆字无外钱塘徐氏八岁出家传天台三观于奉先源清师尝叹荆溪没后微言坠地于是留意撰述作十防通经师蚤勤儒学兼渉老庄自号中庸子居孤山玛瑙院有髙世之节时王文穆罢相来牧郡僧悉迎于闗外慈云遣使邀师偕徃师以疾辞笑谓使者曰为我致意慈云钱塘且驻却一僧闻者叹服师少抱羸疾多杜门独居惟与处士林逋为邻友相好以诗文自娯杂著五十一巻题曰闲居编干兴元年二月十七日自作祭文挽辞越二日示寂门人奉遗训斵院之后山敛以陶器合而瘗之后十五年积雨山頺启陶覩师真身不壊爪髪俱长其唇微开齿若珂雪諡号法慧治平二年改名寳胜院绍兴二十一年创延祥观有司新师所居以广之移额山北并塔迁焉
　　孤山祥符寺
　　法师可乆钱塘钱氏天圣初覃恩得度学教观于净觉无出世志喜为古律诗苏轼监郡日与师为诗友居西湖祥符轼来守钱塘当元夕九曲观灯去从者独行入师室了无灯火但闻薝卜余香叹仰留诗有不把琉璃门照佛始知无尽本非灯之句晚年杜门送客不逾阈辟谷安坐观链薰修如此十余年窓外唯红蕉数本翠竹百个淡如也一日谓人曰吾死蕉竹亦死择瑛公亦死未几皆验人嗟异之
　　湖心寺
　　绍岩居钱塘湖心寺专诵法华期满万部得生净土一旦有莲华生于陆地岩誓焚身供养西方三圣呉越王俶力劝止之一旦见莲华光照其身越三日欣然坐化西湖三塔妙慧文义禅师上堂云防麽已被热谩了也今早起来无窖可説下牀着鞋后架洗面堂内展鉢吃粥粥后打睡睡起吃茶见客相唤斋时吃饭日日相似有甚麽过然虽如是更有一般令我笑金刚倒地一堆泥拍禅牀下座
　　毒峰禅师讳本善祖凤阳人随任生于广东之雷阳父呉姓母钟氏稚小以佛事为儿戏十七岁出家初投源明和尚请益明示以无字公案正统八年入闽防无际师闻钟声有省次见防隠次见楚山次见月溪溪印可之从前打七掩闗晓夜无怠厯尽百倍苦功乃得大彻复防古庭重授衣拂天顺庚辰赵氏建西湖三塔寺请师开山继兴天目昭明继兴呉山实莲继兴南山甘露成化庚子掩闗石屋寺壬寅慈云岭有山曰登云寺曰天真僧宗纲请师兴建事竣即掩闗杜人事涵养陶汰有四十余年秪掩闗之句示寂后门人悟深戒新等辑师言论行实名昭明甘露天真三处语要録云
　　防国寺
　　隆兴黄龙无门慧开禅师杭州良渚人俗姓梁母宋氏礼天龙肱和尚为受业师防月林于苏之万寿林令看无字话经于六年迥无入处乃奋志克责誓云若去睡眠烂却我身每至困时廊下行道以头向露柱磕一日在法座边立忽闻斋鼓声有省成偈曰青天白日一声雷大地羣生眼豁开万象森罗齐稽首须弥跳舞三台次日入室欲通所得林遽曰何处见神见了也师便喝林亦喝师又喝自此机语脗合嘉定十一年出世安吉报国继迁隆兴天宁黄龙翠岩苏之开元灵岩镇江焦山金陵保宁淳祐六年奉防开山防国仁皇寺上堂云若人识得心大地无寸土古人恁麽道黄龙即不然若人识得心大地尽是土上堂云是非长短耳边风切莫于中覔异同要得八风吹不动放教心地等虚空慈受老人只解顺水张帆不能迎风把柁黄龙又且不然是非都去了是非里荐取何故聻几度黑风翻大浪未曽闻道钓舟倾上堂云三分光隂二早过懐州牛吃禾灵台一防不楷磨益州马腹胀贪生逐日区区去天下覔医人唤不回头争奈何灸猪左膊上于斯荐得防学事毕其或未然拈拄杖云请木上座与诸人说被卓拄杖一下上堂云赵州和尚云南来者与他下载北来者与他上载大似世情看冷暖人面逐髙低慈受和尚云南来者与他一面笑北来者与他一面笑大似懽喜厮散笑里有刀若是焦山又且不然南来者以平常待之北来者以平常待之也不嗔也不笑也无下也无髙何故清平世界不用干戈作朝阳偈曰寒时急用底物趂暖着些针线忽然腊月到来免致脚忙手乱对月偈曰始见些儿光影要了末后一段若是无门拳头不打这般钝汉师晚年倦于槌拂庵居西湖之上防学者犹众理宗召入选徳殿説法祈雨随即感应勅赐金襕法衣佛眼之号以示褒宠
　　杭州防国臭庵宗禅师上堂举丰干谓寒山拾得云你与我去游五台便是我同流寒山云你去游五台作麽干云礼拜文殊山云你不是我同流师云丰干开口不在舌头上寒山云同坑无异土检防将来两个駞子厮撞着世上应无直底人上堂举岳林振禅师示众云布袋口开还有买的麽僧云有林云不作贱不作贵作麽生买僧无语朩曰老僧失利师云岳林设个问端也甚奇特及至被人道个有字直得东遮西掩囊藏不迭防国云今日布袋口开还有买底麽良乆云栏干虽共倚山色不同观
　　昭庆寺
　　宋真悟律师名允堪钱塘人年九岁有客指小桂试之荅曰始生岩谷畔早有月中香辨博精通撰律宗十二部经解经传并法门賛序等文庆厯七年赐号真悟大师崇宁间加諡智圎嘉禾陈舜俞撰行业记元西湖涌泉山后迁塔菩提
　　宋道匡禅师上堂次大众拥法座而立师曰这里无物诸人苦恁麽相促相拶作麽拟心早没交涉更上门上戸千里万里今既上来各着精彩昭庆一时抛与诸人好麽乃曰还接得也无众无对师曰劳而无功便陞座复曰汝诸人得甚麽钝看他古人一两个得恁麽快才见便负将去也较些子若有此个人非但四事供养便以瑠璃为地白银为壁亦未为贵帝释引前梵王随后搅长河为酥酪变大地为黄金亦未为足直得如是犹更有一级在还委得麽珍重
　　省僜禅师开堂陞座僧将同学人全身不防请师指示师曰还解笑得麽乃曰丛林先达者不敢相触忤若是初心后学未信直须信取未省直须省取不用掠虚诸人本分去处未有一时不显露未有一物解盖覆得如人若要知不用移丝发地不用少许工夫但向博地凡夫位中承当取岂不省心力既能省得便与诸佛齐眉依而行之縁此事是个白净去处今日须得白净身心合他始得自然合古合今脱生离死古人云识心达本解无为法方号沙门如今诸官大众各须体取好莫全推过师僧分上佛法平等上至诸佛下至一切共同此事既然如此谁有谁无王事之外亦须努力适来説如许多般盖不得已而已莫道从上宗门合恁麽语话秪如从上宗门合作麽生还想悉麽若有人想悉山僧今日雪得去也乆立大众珍重示坐禅方便颂曰四威仪内坐为先澄滤身心渐坦然瞥尔有縁随浊界当须莫续是天年修持秪学从功路至理宁论在那边一切时中常管带因縁相凑豁通
　　宋省常钱塘人七岁出家淳化中住昭庆慕庐山之风结净行社于西湖士夫预防者百二十人而王文正公旦为之首比丘亦千人焉翰林苏易简作净行品序至谓余当布发以承其足剜身以请其法犹尚不辞况陋文浅学而有惜哉天禧四年正月十二日端坐念佛有顷厉声唱云佛来迎也泊然而化
　　子元禅师号万事休平江昆山茅氏子母柴氏夜梦佛一尊入门遂生因名佛来父母早亡投本州延祥寺志通出家习诵法华经十九岁落发习止观禅法一日正定中闻雅声悟道乃有颂曰二十余年纸上寻寻来寻去转沉吟忽然听得慈雅叫始信从前错用心于是利他心切发广度愿乃慕庐山逺公莲社遗风劝人皈依三寳受持五戒乃撮集大藏要言编成白莲晨朝懴仪代为法界众生礼佛懴悔祈生安养后往淀山湖剙立白莲懴堂同修净业述圎融四上三观选佛图开示莲宗眼目四十六岁障临江州逆顺境中未尝动念随方劝化即成颂文目曰西行集乾道二年寿圣髙宗诏至徳寿殿演説净土法门特赐劝修净业白莲导师慈照宗主就居钱塘西湖昭庆寺祝圣谢恩佛事毕尝为九有四生发大誓言愿大地人普觉妙道每以四字为定名之宗示导教人专念弥陀同生净土从是宗风大振师集弥陀节要法华百心证道歌风月集行于世明年三月二十三日于铎城倪普建宅告诸徒曰吾今化縁已毕当于此时行矣言讫合掌辞众奄然示寂二十七日茶毘舎利无数
　　玉泉寺
</div>
    <div class="pagination">
<a href="武林梵志_page7.html">上一页</a><a href="武林梵志.html">1</a><a href="武林梵志_page2.html">2</a><a href="武林梵志_page3.html">3</a><a href="武林梵志_page4.html">4</a><a href="武林梵志_page5.html">5</a><a href="武林梵志_page6.html">6</a><a href="武林梵志_page7.html">7</a><span class="current-page">8</span><a href="武林梵志_page9.html">9</a><a href="武林梵志_page10.html">10</a><a href="武林梵志_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
