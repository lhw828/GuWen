<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 202 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 202 页/共 479 页</h1>
    <div class="content">
　　堤在府西北七里。，一作蓼。梁孝王所筑。宇文周末，杨坚使于仲文击尉迟迥将檀让于河南，军至堤，去梁郡七里，进拔之。《志》云：府城南六里有南湖，梁孝王园池故址也。

　　白沙渠在府东。又有石梁渠。宋张亢知应天府，治此二渠，民无水患。○赵渠，在府东南。《志》云：即贾鲁所开大河故渎也。自商丘虞城县而东，达萧县至徐州。嘉靖末，始北徙。万历初，潘季驯议复开之，以费重而止。二十六年，刘东星复浚赵渠，功未竟而卒。

　　○武津关府东南三十五里。路通徐、亳，有巡司。又府北三十里曰丁家道口，当黄河之津要。今有丁家道口渡巡司，在府北十里。《志》云：府城西有商丘驿，明初置。

　　阳梁聚在城东南三十里。《左传》襄十二年，楚会齐师伐宋，师于阳梁。杜预曰：阳梁在睢阳东。又鸿口亭，在府东。《左传》昭二十一年，齐师、宋师败吴师于鸿口。杜预曰：睢阳东有鸿口亭。

　　蠡台在府城南。司马彪曰：睢阳有卢门亭，城内有高台，甚秀广，巍然介立，超焉独上，谓之蠡台，亦谓之升台。《续述征记》：回道似螺，故曰蠡台。《水经注》：蠡台傍又有女郎台、凉马台。晋永和九年，姚襄降晋，屯于历阳，殷浩恶其强盛，迁襄于梁国之蠡台。又燕升平四年，燕以慕容垂为征南将军、荆州刺史，镇梁国之蠡台，是也。又有平台，在府东北二十五里，宽广而不甚高。《史记》：梁孝王大治宫室，为复道，自宫连属于平台，三十余里，即此。司马贞曰：平台，一名修竹院。

　　竹圃在府东南。《水经注》：睢水自睢阳东南流，历竹圃，水次绿竹荫渚，菁菁弥望，世谓之梁王竹园。官收其利，因名官竹。梁中大通四年，遣羊侃送元法僧北还，侃至官竹，闻谯城为魏所陷，引还。

　　宁陵县在府城西六十里，又西至开封府杞县一百里，北至睢州考城县七十里。古葛国，后为宋之宁邑。战国时属魏。汉曰宁陵，高帝封吕臣为侯邑。元狩初，置县，属陈留郡。后汉属梁国。晋因之。刘宋属谯郡。后魏仍旧。北齐废。隋开皇六年，复置，属宋州。唐因之。宋初属拱州，后属应天府。今城，明初筑，周九里有奇，寻圮于水。成化二十二年，改筑，截去北城，周仅五里。编户七里。

　　○宁城在县城西。春秋时宋之宁邑也。战国时，魏公子无忌封信陵君，而食邑于宁。秦楚之际，周市欲立故魏公子宁陵君咎为王，即此。汉置宁陵县。后汉初平四年，曹操败袁术于封丘，术自襄邑走宁陵。唐至德初，张巡自雍丘东守宁陵，大破贼将杨朝宗等于此，即今县矣。○葛城，在县北十五里。古葛伯国。《孟子》：汤居亳，与葛为邻。春秋时亦为葛国。桓十三年，葛人来朝。汉为葛乡。又县南三十里有东、西二期城，相去五里，战国时梁楚之边邑也。

　　己吾城在县西南三十里。《风俗传》云：宁陵县之种龙乡也。后汉永元十一年，置己吾县，属陈留郡。中平末，魏武初起兵于己吾，即此。晋省县而城犹存。永嘉五年，石勒绐斩王弥于己吾，即此。后魏复置县，属马头郡。东魏置仁州及临淮郡治焉。北齐州郡俱废，省县入下邑县。盖废徙不一，非故县地也。

　　沙随城县西北六里。《左传》成十六年，晋会诸侯于沙随。襄二十二年，复会于沙随。亦曰沙阳亭，或谓之棠阳城，俗谓之堂城。梁大通三年，陈庆之送元颢北还，自钅至城进拔荥城，胡氏以为即堂城也。其西有白沙埚。唐至德初，张巡守雍丘以抗贼，贼众屯白沙埚，巡乘夜袭击，大破之。○氵勺陵城，在县东南二十五里。《左传》成十六年，郑子罕伐宋，宋将Θ乐惧，败诸氵勺陂，退舍于夫渠，不儆，郑人覆之，败诸氵勺陵，是也。

　　大棘城县西南七十里。《左传》宣二年，宋华元、郑公子归生战于大棘，即此。汉景帝三年，七国反，吴、楚共攻梁，破棘壁，即大棘也。

　　始基城在县南。晋豫州刺史祖逖督护卫策所置。策大破乞活陈川于水南，谓人曰：吾从祖公北伐，功始基此。因名。相去五里有仇留城，川将仇留所戍处。按：水，一名谷水。《水经注》，汴水又东，谷水入焉，又东南经己吾城者也。今涸。

　　○甘露岭在县西五里。隋文帝幸岱，至此，甘露降，因名。

　　○汴河旧在县北八里，又东入商丘县界。唐至德初，张巡守宁陵，大败贼将杨朝宗等，流尸塞汴而下。又兴元初，李希烈围宁陵，引汴水灌城，濮州刺史刘昌坚守，镇海节度韩遣将王栖曜赴救。栖曜以强弩数千，游汴水夜入城，希烈却走。宋太平兴国三年，汴河溢，坏宁陵堤岸，诏有司修塞。今涸。又县南七里有贾鲁堤。元时黄河南决，流经县界，鲁筑此堤障之，因名。

　　睢水在县南。自睢州界流经此，又东入商丘县界。○巴河，在县北。旧自睢州流经县境，入于大河。

　　桃园关县北四十里。旧尝设关于此，并置巡司。今废，其地仍曰桃园集。县北三十里又有柳河集，旧设公馆于此。又宁城驿，在县城北。○仪台，《括地志》：在县西南。《史记》：魏惠王六年，伐取宋仪台。一作义台。郭象云：宋之灵台。

　　鹿邑县府南百二十里，东至江南亳州百三十里。汉郸县地，属沛郡。东汉析置武平县，属陈国。晋属梁国。后魏属陈留郡。隋开皇十八年，改曰鹿邑县，属陈州。唐属亳州。宋以后因之。明初改今属，城周九里有奇，编户三十四里。

　　○鹿邑城在县西南。宋白曰：在县西十三里。春秋时陈邑，本曰鸣鹿。《左传》成十六年，晋知武子以诸侯之师侵陈，至于鸣鹿。隋因以名县。唐中和三年，宣武帅朱全忠与黄巢党战于鹿邑，败之，遂入据亳州。《志》云：县东北四十里有武平故城，后汉置县治此。建安元年，封曹操为武平侯，此其食邑云。

　　苦县城县东七十里。即楚之苦县。汉因置县，属淮阳国。东汉属陈国。晋仍曰苦县，属梁国。咸康三年，改曰谷阳，属陈郡。后魏仍曰谷阳县，属陈留郡。后齐省。隋开皇六年，复置谷阳，属亳州。唐乾封初，改曰真源县；载初元年，改曰仙源；神龙元年，复曰真源；宋大中祥符七年，改曰卫真县：俱属亳州。元并入鹿邑。《九域志》：县在亳州西六十里。

　　宁平城在故苦县西南。汉县，属淮阳国。后汉属陈国。晋省县而城犹存，亦曰宁平。《水经注》：城在沙水北。永嘉五年，东海王越卒于项，王衍等奉其丧，还葬东海。石勒自许昌追之，及于苦县宁平城，是也。近《志》讹曰安平，在县西北四十里。

　　郸县城在县东北。汉置郸县，属沛郡。郸，音多。后汉仍属沛国。晋省。隋开皇六年，复置郸县，属陈州。唐初省。今为郸城镇。《志》云故郸城在县西南七十五里，误。

　　○颍水在县南，与陈州沈丘县接界。《春秋》成十六年，晋知武子以诸侯之师至鸣鹿，遂侵蔡，诸侯迁于颍上，即此。蔡河亦自开封府太康县流合焉，古所谓蔡河口也。

　　涡水在县西北。自太康县东南流，经柘城县境，又东南流经县界，又东入亳州境。《水经注》：涡水东径大棘城南，又东径宁平故城北，又东径鹿邑城北。是也。今县北有涡河渡。

　　○赖乡在废苦县东。《九域志》：真源县有赖乡及曲仁里，相传老子所居也。赖，一作厉，音赖。梁中大通六年，遣元庆和克魏赖乡，据之，即此。《志》云赖乡城在县东十里，误。○颐乡，在县东。汉初，灌婴攻苦、谯，与汉王会颐乡。徐广曰：苦县有颐乡。

　　夏邑县府东百二十里，东至江南萧县百五十里，北至山东单县七十里。战国时下邑地。秦属砀郡。汉置下邑县，属梁国。晋因之。刘宋兼置梁郡于此。后魏初，属梁郡。孝昌二年，于此置砀郡。隋属亳州。开皇十六年，改属宋州。唐、宋因之。金曰下邑县，仍属宋州。元初，并入睢阳县，寻复置，属归德府。明初，改下为夏。今县城周八里，编户十四里。

　　○下邑故城在县西南。秦二世二年，沛公取砀，攻下邑，拔之。又彭城之战，吕后兄周吕侯军于此，高祖败还，从周军于下邑，寻置下邑县。景帝三年，吴、楚攻梁，走条侯军，会下邑，欲战，条侯坚壁不战。后周大象二年，尉迟迥举兵相州，徐州部将席毗罗之攻拔下邑。皆此城也。后移今治。

　　栗城在县东。秦县也。二世二年，章邯破楚军至栗，又沛公将周勃攻栗，取之，既而沛公引兵西，与彭越俱攻秦军，战不利，还至栗，即此。汉亦置栗县，属沛郡。武帝封赵敬肃王子乐为侯邑。后汉省。《寰宇记》：今县城，本栗城。砀山县，汉下邑县也。后魏明帝置砀郡于下邑，移下邑县治此。

　　谯城在县北三十一里。或曰汉谯县初治此。东晋初，祖逖屯淮阴，进据太丘城，遂克谯城而居之，即此城矣。○祁城，在县东北，秦邑也。汉初，曹参取祁善置。《括地志》：置，驿也；善，即驿名。盖祁县之善置。今夏邑东北有故祁城。

　　○黄河在县北二十二里。有巴堤，黄河之南岸也。东接徐州之萧县，北接兖州府之单县，东南为运河。

　　睢水在县东南二里。自商丘县流入境，又东达永城县南境。

　　○黍丘亭在县西南。《左传》襄七年，宋围曹，筑五邑于其郊，黍丘其一也。杜预曰：夏邑县西南有黍丘亭。《志》云：今县南三十五里有会亭驿。

　　永城县府东一百八十里。西北至江南砀山县百二十里，东南至江南宿州百三十里，西南至江南亳州百十五里。春秋芒邑地。汉为芒县，属沛郡。高祖初封而彡跖为侯邑。而彡，音而。后汉改芒曰临睢，属沛国。魏废。晋为谯郡郸县地。隋末，置永城县，属谯郡。唐属亳州，宋因之。金兴定五年，升永城为永州。元至元二年，复降为永城县，改今属。城周四里有奇，编户二十四里。

　　○ガ县城在县西南。本秦县，属泗水郡。陈胜初起攻ガ，下之。汉亦为ガ县，属沛郡。后汉属沛国。建武三年，盖延等围刘永于睢阳，永突出，将走ガ，其将庆吾杀之以降，即此。晋属谯郡，魏置下邑县，属马头郡。北齐郡县俱废。隋开皇十六年，复置ガ县，属亳州。唐因之。开元二十六年，移治于汴城之垣阳驿。宋因之。金改属永州。元至元二年，并入永城。ガ，音嵯，本作阝，非萧何食邑也。今有ガ城桥，在县南二十里。

　　太丘城在县西北三十里。《春秋》襄元年，郑子然侵宋，取大丘。杜预疑其远。按：是时楚方侵宋吕留，郑服楚，盖为楚取也。吕留，今见江南徐州。汉为敬丘县，属沛郡。东汉曰太丘，仍属沛国。陈为太丘长，即此。晋县废城存。东晋初，祖逖自芦州进屯太丘，是也。今有太丘集，与夏邑县接界，大河经此，东北流入江南砀山县境。芦州，详见江南亳州。

　　建平城在县西南。汉置县，属沛郡。景帝封程嘉为侯邑，又昭帝封杜延年为建平侯。后汉仍属沛郡。晋析置马头郡，治建平城。齐废入ガ县。章怀太子曰：建平故城，今马头城。刘句曰：永城旧治在马浦城东北三里。唐武德五年，移于马浦，或曰即马头城也。芒城，在县东北。《志》云：汉县治此，俗呼大睢城。

　　○砀山县北八十里，与徐州砀山县分界。其北八里为芒山，山有紫气岩，即汉高避难处。其东南有保安镇，相传高祖斩蛇于此。《邑志》云：砀山别名，有磨山、白毛、石洞、黄土、戏山之称，连亘几二十里。

　　磨山在县东北。砀山之别阜也。唐咸通九年，徐州叛卒庞勋作乱，民逃匿其上，勋遣其党张玄稔围之，会旱，山泉竭，数万口皆渴死。又虞山，在县北九十里，《隋志》谓之鱼山。

　　○睢水在县南。自夏邑县流入，又东南入徐、宿二州之界。《水经注》：睢水在县北，与砀县分界。盖故道已湮矣。

　　涣水旧在县东南。睢水之支流也。东入凤阳府宿州西南境，一名水。《战国策》：楚宣王时，魏拔赵邯郸，楚救赵，取睢、之间。唐咸通九年，康承训讨庞勋，屯新兴，济涣水，与贼战，贼伏兵围承训，朱邪赤心击却之，是也。

　　浍水在县南二十里。自凤阳、亳州界来，经县界柏山，又东入宿州界。又南二十五里有泡河，亦自亳州来，经县境东入宿州界，会于浍水。县南有黄沟、清沟，西南有大小涧沟，县北有洪沟、渍沟，皆流入于浍、泡两河。

　　○新兴镇在县南。唐咸通中，康承训讨庞勋，引兵屯于新兴，贼将姚周屯柳子拒之，承训退屯宋州，是也。自新兴东至鹿塘，又东至柳子，相距各三十里。柳子，见江南宿州。

　　鹿塘寨在县东南。康承训将诸道兵屯柳子之西，自新兴至鹿塘，壁垒相属。既而贼将王弘立引兵渡睢水，围承训于鹿塘，为沙陀所败，蹙之于睢水，贼死者甚众，自鹿塘至襄城，伏尸五十里。襄城，即今江南宿州之相城。○太丘驿，在县东，以太丘故城名。

　　棘亭在故ガ县东北。《左传》襄二十六年，吴克棘入州来。又昭四年，吴伐楚，入棘。杜预曰：即棘亭也。○费亭，在县西。《水经注》：沛国ガ县有费亭。汉延熹中，封中常侍曹腾为费亭侯，腾养子嵩袭父封。建安初，曹操亦袭封于此。

　　虞城县府东北六十里。北至山东单县六十里。古虞国，禹封商均于此。汉置虞县，属梁国。晋因之。后魏属沛郡，改曰萧县。北齐省。隋开皇十六年，置虞城县，属宋州。唐武德四年，置东虞州，州旋废，仍属宋州。五代梁属辉州。宋仍属宋州。金废。元复置，属东平路，后属济宁路。明初改今属。今城周四里有奇，编户八里。

　　○虞城在县南三里。旧县治此。《史记》，汉王败于彭城，还军砀西，过梁地，至虞，是也。自汉以后，皆为县治。明嘉靖九年，以河患，始营今城，移县治焉。

　　纶城在县西三十五里。夏时虞国之邑。《左传》少康奔有虞，邑诸纶，是也。又西五里有熟城。阚る《十三州志》：熟城，汉县。未详所据，或熟之讹矣。

　　广乐城在县西。汉时有此城。建武二年，更始故将苏茂据广乐，降刘永。三年，吴汉率七将军击茂于广乐，大破之。隋避炀帝讳，改曰长乐城。

　　○空桐山《寰宇记》：在县东三十里。《郡国志》：县南五里有空桐亭。《左传》哀二十七年，宋景公游于空泽，卒于连中，大尹兴空泽之士千甲，奉公自空桐入，是也。杜注：空泽，邑名；连中，馆名。俱在虞城境内。

　　○黄河在县北十三里。自商丘县东流入境，又东入夏邑县境。○汴河，《志》云：旧自归德东北流，经县城北，后转而东南流。五代以后，县境之河遂涸。

　　○孟诸台在县西北十里。县境，古孟诸之地也，台因以名。○石榴固驿，在县南六十里，明初置。
</div>
    <div class="pagination">
<a href="读史方舆纪要_page201.html">上一页</a><span>...</span><a href="读史方舆纪要_page197.html">197</a><a href="读史方舆纪要_page198.html">198</a><a href="读史方舆纪要_page199.html">199</a><a href="读史方舆纪要_page200.html">200</a><a href="读史方舆纪要_page201.html">201</a><span class="current-page">202</span><a href="读史方舆纪要_page203.html">203</a><a href="读史方舆纪要_page204.html">204</a><a href="读史方舆纪要_page205.html">205</a><a href="读史方舆纪要_page206.html">206</a><a href="读史方舆纪要_page207.html">207</a><span>...</span><a href="读史方舆纪要_page203.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
