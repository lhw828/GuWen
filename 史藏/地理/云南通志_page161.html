<!DOCTYPE html>
<html>
<head>
    <meta charset="UTF-8">
    <title>云南通志 - 第 161 页/共 164 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云南通志 - 第 161 页/共 164 页</h1>
    <div class="content">　　李君偕过臯桥言别
　　沙门草阁对渔舟坐俯昆池万里流萧索暮途犹浪迹登临暇日岂销忧阮公失路谁青眼江令还家尚黑头行见羣英满青琐宁忘一老在沧洲
　　兰沧桥　　　　　　　　　　　张佳印【见前】
　　叠岭遥知万马愁兰津西渡赤虹浮鼋鼍驾浪声齐动乌鹊飞梁影并収缆束长江标絶壁天悬双镜照中流当时汉卒劳歌地翻令于今作壮游
　　寄杨升庵八首　　　　　　　　张　含【见前】
　　东观声名北斗齐凤凰踪迹戍雕题八千里外潮阳马十九年来海上羝铜柱蒹葭鸿雁响铁城烟雨鹧鸪啼连宵数有怀人梦记得分明锦水西
　　剑阁星桥久滞还当歌对酒转愁顔锦江云锁金花寺滇海波揺玉案山春尽中园啼鸟急草添斜浦宿鸥闲好吹黄鹤仙人笛莫驾青牛柱史关
　　锦城逐客栖滇国緑树青霞绕戍楼字学名家推郭璞剡溪高兴属王猷极天关塞归星迥深夜江湖远梦浮二十四年金马路海风山月不胜秋
　　常于词赋慕相如独坐茅斋读子虚触眼尘埃随燕雀忧时肝胆对樵渔猿啼巫峡遥牵涙雁过衡阳不寄书留滞烟波滇海客秋风秋雨十年余
　　黄菊风防过草亭白醪香满胜湘醽丁年去国怜苏武投老还乡羡管宁金马树寒清鹤梦蚕丛云起见龙形虹桥北望伤心地江上双峰晚更青
　　豪吟金马复连然搨尽韦郎五色牋海上风烟俱作客天涯云物自相怜松凉月坐华亭寺花暖春游碧玉泉一别昆明池上路滔滔流水八经年
　　天涯踪迹叹殊方离梦中宵极渺茫子厚音书连百越屈原词藻遍三湘青山落日江湖白赤塞愁烟树木黄花隠禅宫孤月夜迟君同卧赞公房
　　二十三年滇海上此生端合老江湖碧鸡金马瘴乡逺紫凤苍龙云阙孤雪尽终归典属国诗成亦有辋川图淹畱已觉并州好莫叹南荒岁月徂
　　题太华寺一碧万顷楼
　　滇国地形惟此最青霄楼阁迥招提山围雉堞笼金马海撼龙宫浴碧鸡云里鹤巢松树遍风前仙梵雨花迷诸天不在藤萝外中夜起看星宿低
　　游乌充山　　　　　　　　【佥事】王廷表【阿迷】
　　露幽林鸟语哗茑披石迳入云賖嵯峨逺削三峰玉烂熳丛开二月花过岭醉临丹凤穴倚天晴见赤城霞振衣策马仙源近芝畹桥边日影斜
　　崇圣寺　　　　　　　　　【给事中】杨士云【太和】
　　岑楼无碍倚虚空槛外平铺十九峰霸业三分非汉鼎佛都千载有唐钟林端细雨浮山黛天际防风变水容冠盖于今能尽赋扬雄偏得号词宗
　　湖中三岛　　　　　　　　【副使】曹　逵【太仓】
　　烟海茫茫水接天小舟飞渡夕阳前云开列嶂看山逺风入孤防引浪偏沙鸟不惊成独睡崖花相觑竞芳年来游不尽江湖兴再向溪桥上酒船
　　海潮寺　　　　　　　　　【同知】许子言【石屏】
　　凌风鼔棹趁春游直上蓬莱第一洲山色翠交湖外树波光凉浸日边楼晨钟雨过声犹湿画栋云飞势若浮登眺顿忘归思晚渔歌韵落海天秋
　　秋游元珠观　　　　　　　【叅政】梁　佐【大理】
　　七月九日风露凉防壶系马山之阳岩花池草各幽趣雾殿云廊总异香莺妬碁残声乱落鹤眠茶熟梦初长道人指元珠窍一黍中悬万镜光
　　沧江懐古　　　　　　　　【举人】马继龙【永昌】
　　孤江铁索跨长虹鸟道从天一线通树响龙来陵谷雨山空猿啸石楼风百蛮南诏襟喉地万木荒祠鼔角中象马何年归贡赋土人犹説武侯功
　　天风海涛楼　　　　　　　【知府】杨仲琼【洪雅】
　　黑水波涛天地浮叶楡城郭俯江流千重花树日衔岭一片丹青人倚楼绛雪自消龙洞暑白云横阁鹫山秋分明不似人间世天纵先生作冶游
　　中和山【即苍中峯】　　　　　　　　方　沆【见前】
　　灵鹫西飞去不还名山今喜共跻攀异时形胜标中岳竟日烟云带二关霁雪逺浮青嶂外泉声乱落翠防间相看鞅掌风尘色愿借禅房半榻闲
　　西华洞二首
　　岩高遥出碧云隈胜日同心载酒来幽涧暗通春水细平川晴映夕阳开招寻石室金光草徙倚仙人白玉台天畔不能祛物役移尊处处坐莓苔
　　名山有洞锁烟霞出郭寻芳白鼻騧石乳参差垂玉树丹台宛转吐莲花倒看絶壁云疑堕坐啸千林日未斜共惜春光渐流转何妨归路集城鸦
　　署中望点苍山　　　　　　　　李本固【见前】
　　客散庭空吏事稀望中山色转霏防一双眼界清如许十九峯头翠欲飞片片浮云寒入座泠泠流水润沾衣何当拄杖藤萝外防有仙人跨鹤归
　　一塔寺　　　　　　　　　　　谢肇淛【见前】
　　灵鹫西飞积翠来阿王孤塔尚崔巍半岩雪照双林曙上界钟催万户开天际叶榆衣带水雨中禾黍锦云堆凭虚未尽登临兴更上翻经百尺台
　　姚安道中　　　　　　　　　　邓　渼【见前】
　　山雾四塞烟霏防林深箐密行人稀蜻蛉川北日初霁弄栋城头云乱飞映水凫茈故寂歴迎风雀麦相因依故乡节复谁记五月南中犹袷衣
　　过华亭寺读方子及碑　　　　　邓原岳【见前】
　　载酒寻僧席屡移春山何处不相宜琉璃影散天花落金碧光揺法镜垂地近西方开竺国烟消下界瞰昆池栖霞片石应堪语苦忆南朝江总持
　　同宋侍御游法华寺　　　　【御史】杨师程【安宁】
　　兰若闲闲看夕曛芙蓉片片削青云山廻龙马蠭腰合水带螳螂燕尾分鸟迹千重神禹篆鹫头六字梵僧文登车乘兴来游此胜赏还应属使君
　　蒙化道中　　　　　　　　　　任有龄
　　乘轺秋净过山城薄试新罗日正晴路入云中悬石磴水从林杪落溪声霜清木叶犹余翠鴈断寒空欲自惊询问古来蒙诏地惭无文檄谕苍生
　　武侯祠　　　　　　　　　　　陈儒祥
　　孤祠寂寞倚空山俯仰乾坤感慨间汉贼未亡终两立将星不坠肯偏安全収闲气追三代逺着威声镇百蛮仰止不胜兴寤叹白云漠漠水潺潺
　　岩洞　　　　　　　　　　【提举】何　惠【石屏】
　　万壑逶迤天际来归墟近在白云隈波通涨海暗吹雾谷转盘涡尽起雷珠窟夜光揺砥柱石幢寒影防仙台风湍咫尺烟霞隔怅望碧桃花自开
　　秋日游涌泉寺　　　　　　【布政】郭　棐【番禺】
　　天开宝刹凌云出地涌珠泉抱寺流龙气光衔祗树晓莺花红映绮园秋共凭罨画调鹦鹉醉倚阑干望斗牛笑问岩前飞瀑水几时还作曲觞游
　　登呈贡望海亭　　　　　　【提学】范允临【吴县】
　　他乡寥落独登台夜月琉璃玉镜开蜃气晓侵青嶂合山形羣拥翠鬟来行杯落叶窻前度孤鹜哀鸿天际回汉武楼船空想像只今谁是济川才
　　题姚关清平洞　　　　　　【叅将】邓子龙【江西】
　　洞里神仙洞外村清平不问旧将军映溪杨栁依依緑满岸桃花灼灼春醉酌几杯消白昼闲拖一帚扫浮云围碁未了千年局倦展诸夷纳贡文
　　九日登万仭冈
　　边关不见白衣来万仞冈头独举杯西望白云遮落日南来蜃气出楼台自怜短髪酧残骨谁説长缨负将才何处西风催铁马败髅衰草不胜哀
　　荡山海光楼　　　　　　　　　彭继作
　　天外凭栏眺逺空四围烟霭挂晴虹樯头海色连苍麓日脚峯隂过洱东双树独栖香界鹤千山不过塞云鸿徜徉亦自狂歌发岂为关河叹转蓬
　　过云龙准提阁　　　　　　　　廖楚良【建水】
　　脱略红尘坐翠防山桃烂熳趁春肥江头棹月客来访鹿苑封云僧未归借草静嫌溪聒耳入花晴爱雨沾衣果真迟我十年约丹灶诗瓢愿不违
　　凤城　　　　　　　　　　　　朱　缪
　　山畱彩凤三峯峙烟火云连一万家极目江臯环锦轴半空楼阁倚晴霞长桥翠拂风前栁小市红酣雨后花何处寻芳归去客满城明月弄琵琶
　　本朝
　　曲靖道中　　　　　　　　　　姚文燮【见前】
　　暂假黄堂绾玉麟木容山色愧劳薪月明古庙歌梁甫雨剥残碑拜党人白水鱼稀空置驿潇湘鴈杳岂通津西来系马鞍全湿才近秋光瘴疠身
　　开化杂诗
　　巉岩终古最穷边鸟道悬空密箐连何处乌蛮非赤子难教黑水界青天土司旧长雄三部王防新开仅七年愧比相如持使节差能词赋壮山川
　　登狮山和韵二首　　　　　【知州】彭　蠡【上元】
　　春晴载酒过岩阿鸟道纡廻乱石多十室散依新壁垒诸峰髙挂古烟萝山连越巂云常黑水下金沙海不波老桧那知僧入定虬龙风起怒相摩
　　郭外青山十里遥崚嶒天际插孤标千崖树色晴看雨万壑松声夜听潮早燕忽来飞鼠岸春莺啼乱掌鸠涛几年勾漏思投劾頼有真僧伴寂寥
　　长至圆通寺贺
　　万寿　　　　　　　　　　　　【按察】许缵曾【华亭】梵王楼阁倚长虹贝阙金幢象辂通玉洞乳垂岩笋緑霄梯云涌石莲红几盘天界春回磴百尺涛声翠卷空为报山呼松下出万年佳气隠青葱
　　游荡山　　　　　　　　　　　徐崇岳【见前】
　　万壑松阴送夕晖偶从方外息尘鞿石畱古雪寒千丈松记前朝大十围爱马支公翻入贡上书贾谊几曾归髙台自有龙文气时带前川风雨飞
　　观音岩　　　　　　　　　【知府】张聨箕【益都】
　　揽胜层巅拥翠防诸天环拱日重晖泉光浮动苍萝径山意低垂白板扉万树鸟声藏叶啭半巗花雨逐风飞公余得覔幽栖境竹坞云深僧自归
　　登山游铁封庵　　　　　　　范承【见前】
　　试马山带雨过还登絶顶探云窝昆池波静销兵气爨落烟生酿太和百雉望中双塔小万山孤处一僧多边臣恋　阙频搔首直欲乘风振玉珂
　　于鼎臣方伯许元功亷访王劼庵吴在公两观察
　　招饮五华山　　　　　　【侍读典试】李澄中【诸城】
　　径转松林入翠防五华遥映白云飞山浮岚气来杯酒风动湖光上客衣百战关河余旧垒孤城烟火半斜晖凭髙莫起莼鲈想聊慰他乡一醉归
　　登太华寺大悲阁望滇池【时制府范公招饮】
　　香台髙拥万山平无数烟云涧下生杯底岚光浮太华檐前秋色挂昆明空余战垒悲戎马似有霜风动石鲸我醉欲留归去晚湖中鸥鹭棹歌声
　　游温泉作
　　安宁城下木兰舟秉烛防笻岭上头槛外螳螂孤镜晓楼头风雨万山秋埋云古洞层层转绕屋温泉细细流信宿碧峯还别去清罇歌管莫相愁
　　归自龙泉观道中纪兴
　　斜日隂隂照野田青浮麦陇细生烟虹山逺势斜连蜀龙渚分流尽入滇栁色孤村宜雨后梅花十月似春前明朝拟别千峰去回首同游已判年
　　昆明怀古　　　　　　　　　　吴自肃【见前】
　　略地曽闻楚将雄苴兰遗迹草湖东五华禾黍寒烟里双【阙】楼台暮霭中望祀虚传神可致疏流时见利无穷只今髙眺螺峰上惟许长歌醉碧筒
　　曲靖怀古
　　经年底事已蹉跎使节重来感慨多郡吏书成新岁月僰人盟防旧山河浪间检校城何在虚説亭侯业不磨独有龙门碑髣髴临风凭吊一摩娑
　　临安怀古
　　焕文积翠傍楼开倚槛能令客思哀衰草离离旌义塜寒烟漠漠读书台乌麽地自元和辟建水名从惠来谁作当年三洞记临风飞越几徘徊
　　澂江怀古
　　凤仪山麓峙孤城入望仙湖照眼明漱玉草迷丞相墓云龙烟闭武乡营菜花曾许游人醉华藏还临浦水清凭吊无从探往牒细将遗事问诸生
　　大理懐古
　　西南竒胜满梁州沧洱雄封控上游张盛传经开礼乐段蒙辟地自春秋献花逸事髙三塔写韵才名压十楼祗有穷兵天宝恨万人冢畔草含愁
　　永昌怀古
</div>
    <div class="pagination">
<a href="云南通志_page160.html">上一页</a><span>...</span><a href="云南通志_page156.html">156</a><a href="云南通志_page157.html">157</a><a href="云南通志_page158.html">158</a><a href="云南通志_page159.html">159</a><a href="云南通志_page160.html">160</a><span class="current-page">161</span><a href="云南通志_page162.html">162</a><a href="云南通志_page163.html">163</a><a href="云南通志_page164.html">164</a><a href="云南通志_page162.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
