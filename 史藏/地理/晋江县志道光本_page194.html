<!DOCTYPE html>
<html>
<head>
    <meta charset="UTF-8">
    <title>晋江县志道光本 - 第 194 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晋江县志道光本 - 第 194 页/共 196 页</h1>
    <div class="content">　　莆田方次云任古田簿日，奉檄校文于黜卷中，得某字号文，大喜，白考试官，置之首选。及拆号，乃梁克家也。归语郡人李乔曰：“梁生之文，器度宏远，不惟当占巍科，异日乃公辅器。”明年，梁果南宫第一，官至宰辅。《莆田县志》。
　　绍兴二十八年九月，潮州揭阳县治东壖梅花盛开。岭外梅着花固早于江浙，然亦须至冬乃有之，邑人甚以为异。士子多赋诗，大抵皆谄令尹。时梁郑公克家为馆客寓此斋，亦赋一篇曰：“老菊残梧九月霜，谁将先暖入东堂？不因造物于人厚，肯放梅枝特地香？九鼎爕调端有待，百花羞涩敢言芳。看来片玉浑相映，好取龙吟播乐章。”语意不凡，类王沂公“虽然未得和羹用，且向百花头上开”之句。明年还泉州，解试第一。又明年，遂魁天下，致位上宰。《夷坚志》。
　　留硕，字季膺，丞相正之子也。官南恩州，《劝农》诗云：“春风勾引出郊行，小队迢迢草路平。自笑田芜不归去，三千里外劝人耕。”《笔精》。
　　王氏，睢阳人，赵子乙之妻也。子乙早死，王氏誓不改嫁。靖康之乱，自以年少有姿，行节难保，乃以垩土涂面，鬅头散足，负姑携幼子避地，而南人无犯之者。流离四年，至温陵，徙居于莆，终身清白。吕新吾《闺范》。
　　陈公荣，长乐人。初游太学。景炎元年，同子宗传、族子老成募兵勤王。蒲寿庚作乱泉州，幼帝舟自泉趋潮。逾年，张世杰会师讨寿庚，公荣兵赴之。老成战没，诏赠御史台简法。公荣挽老成诗曰:“边城将星落，浩荡烟尘黄。我亦在阵行，生死未可量。涕滂感永诀，激烈摧肝肠。昔尔仗雄剑，志在清八荒。神武埒颇、牧，奇计如平、良。遇贼奋英果，逐杀何其强！气数乖人事，竟向锋刃僵。忠魂薄日月，耿耿万古光。虽云获死所，国耻犹未忘。便应作厉鬼，北贼罄杀伤。”词悲壮可读也。《闽书》。
　　真西山守泉时，纂泉郡诗文七百余篇，名曰《清源文集》。而复序之曰：“志以纪事，集以载言。志，经也；集，纬也。可相有而不可相无也。”《清源文献》。
　　宋朝以欹器赐傅伯寿，其家今尚宝藏。《闽书》：明蒋德璟《观欹器记》，右欹器在予姻友傅君子讱家。铜为之，形如小钟。圆上锐下，口径一寸八分，高三寸八分。环口为旋波纹，其下作蚪形。一角，或曰一角当为天禄，额、睛、口、耳、眉、颛悉具，而角在鼻上。其腰两旁系小铜耳，曰乐，各寸许。平悬之，中虚，可受水三四合。其背篆“所光”二字。其簴方，亦铜为之。四足，高可二寸四分，修五寸六分，广四寸，内嵌空作芝草形。四周刻文为旋波，两旁立小铜柱二，高五寸，蟠以二龙，然非龙也。龙生九子，以形求之，疑当为蒲牢蚣蝮。《博物志》曰：蚣蝮，似龙好叫吼。今钟上钮是也。柱中二小洼，即双悬欹器处。璟按《家语》:孔子观于鲁桓公之庙，有欹器焉。曰：此为宥坐之器。而《韩诗》、《说苑》及《太平御览》，皆以为周庙。杜预曰:“周庙欹器，至汉东京犹在御座。”《家语》注曰：“宥与右同,言可置座右也。”《说苑》作右坐之器。或曰：“宥与侑同，劝也。”《淮南子》作宥卮。《文子》曰：“三皇五帝有劝戒之器，名宥卮。”注：“欹器也。”《礼宗伯》：“以乐侑食。”郑云：“劝食也。”《诗》：“以妥以侑。”《左传》：“王享醴，命之侑。”注云：“助也，所以助劝敬之意，通作侑，右，其义一也。”璟既与铨部林君为盘，就子讱筑岩观之，因试以水。林君曰：“其下锐而纠，首斜出，故虚则欹。得水及腰，则正。满则上盛，宜其覆也。故孔子曰：明君以为至诚，故常置于坐侧云。”子讱祖献简公尧俞为宋元佑名臣，是器宣仁所赐，迄今且七百年，而能守之勿失，可谓世孝矣。其入泉，则自绍兴中。献简孙忠肃公察夫人赵氏携以来也。
　　叶廷珪，性故喜读书。每闻士大夫家有异书，无不借读，读即无不终卷。常恨无赀，不能尽写。作数十大册，择其可用，手抄之，名曰“海录”。既知泉州，公余无事，因取类之为门七十五，为卷二十有二。事多新奇，未经前人引用者。复好为诗，与吏部员外郎宋乔年以诗相善。乔年议论许可，独喜称廷珪诗。在泉中与傅自得一见如平生，会即议诗。一日诵其所作《郡斋罗汉室示自得》末句云：“几多雁鹜行间吏，衙退频来礼释迦。”自得谓廷珪：“予每读韦苏州诗〔今朝郡斋间，欲问楞迦字〕，未尝不废卷太息，想象苏州之风流蕴藉，而知其当时之政。泉故剧郡，公使吏辈优游如此，此可观公。”廷珪欣然以为会心之友。《闽书》。
　　郡城升文铁炉庙，其神曰应魁圣王，为文章之司命，盖天神也，其灵可梦云。宋庆元戊午春，曾公从龙时为晋江教谕，将应举，谒梦。神书幅纸示之云：“两爵并耀于今秋，一荐独横于天下。”既寤，笔之牗间。越夕，友人谢次山亦祷于庙，梦神告之曰：“吾已语曾子明矣，请视其牖。”谢亟谒曾。及秋，二人果并领乡荐。明年己未，曾公遂举进士第一，历官资政殿大学士、参知政事、枢密使。《闽书抄》。
　　汪彦章藻出守朱南，移知宣城，内不自得，乃赋词云：“新月娟娟，夜寒江净山含斗。起来搔首，梅影横窗瘦。好个霜天，闲却传杯手。君知否？乱鸦啼后，归思浓如酒。”黄公度时在泉南签幕，依韵作词送之：“嫩绿娇红，砌成别恨千千斗。短亭回首，不是缘春瘦。一曲阳关，杯送纤纤手。还知否？凤池归后，无路陪尊酒。”《黄公度集》。
　　李文肃归隐泉州，自号云龛先生，着《草堂集》一百卷，轶弗传。有访僧诗云：“数丈招提四面山，羡师终日掩禅关。十年不踏门前路，只遣松风送我还。”潇爽可味。《笔精》。
　　贾似道为相，置公田关子法病民，中外无敢指议。太学生富春叶李率同舍生康棣等八十二人伏阙上书攻之。似道嗾其党林安尹、刘良贵诬李以黄金饰斋匾，窜漳州。后似道南谪，会李赦归，遇似道于洛阳桥上。李赠以词曰：“余归路，公来路，天理昭昭胡不悟？公田关会竟何如？仔细思量真自误。雷州户，崖州户，人生会有相逢处。客中邂逅少蒸羊，聊赠一篇长短句。”《闽书》。
　　淳化阁帖十卷，宋季南狩，遣于泉州。已而石刻湮地中，久之，时出光怪，枥马惊怖，发之即是帖也。故泉人名其帖曰“马蹄真迹”。洪武四年辛亥，知府常性以刘次庄释文叙而刻之。后仁宗命取入秘府，人不可得而见矣。《泉南杂志》，参《书画谱》。〔国朝林泉马蹄淳化帖考〕余所闻淳化帖以温陵甲天下之胜，谓宋帝昺南渡，埋此拓于德济门之御殿头，航海而去。明初现光怪，于秦勋府马房中掘得此帖。计不上九十版，世所传“马蹄石搨”是也。又传有枣木板，滨海渔人网得之。因监湿蛀朽有几，时为豪家所得。此人艰于嗣，分畀沈、李二婿。沈世系莫考，李者乃衷一先生家也。后不相好，各摹勒其半，是枣板于吾郡有二焉。所云石拓秦后式微，为侗斋张先生购就，增摹一百三十八板，斯时为沙塘蔡先生夺去其八。当日拓者，两处凑印，方得全璧。后蔡又摹木板满数以行于世。戊子之后，其八板已落于霞、漳之地，今英考焉。此缙绅先生为余言若是也。戊戌，余方垂髫，喜古搨，时虽知之而不能辨。戊辰，春山史王征君自华山来，相与善，嗜古帖，出淳化考相示，云:宋太宗命侍书王着临以枣木。暇日记云:“淳化帖乃唐旧刻，保大中王文炳摹勒，宋下江南得此石。太宗于淳化中始增定之。”又云:“淳化初搨，用澄心堂纸，李廷珪墨，分封及大臣方得赐，故传之者少。”端明殿学士汪季路云：“其本乃木刻，计一百八十四板，二千二百八十七行。”初搨无银锭纹者上也，有银锭痕墨浓者次之，淡者又次之。且当日诸公或以纸墨交辨，或以张数致疑，不及详其原拓流传何所。洪武四年，太守常公锓梓释文于吾郡，其原拓之在温陵一明证也。又阅兰州帖后，知张氏石拓，李氏枣板，与缙绅先生所传，若合符节。然余与山史先生相质未暇，疑信参半。山史复与爵台张公借大观帖以相印谬，其帖乃王弇州先生遗物也。余所疑者，若枣木为宋搨，则马蹄石搨何从而来？若石搨为唐旧刻，以枣木凑足，俱携南渡，则群书何由不载？且枣木当日传一百四十有几，石搨九十有几，与端明所记大不相符，抑为陆沉之恨与？抑为见闻之陋与？是未可知也！戊辰秋，郡守郝公喜古搨，召工再拓，命余董其事。余遍采，仅得其半，计六十有二。中水裂者十有二三矣。复寻木板凑足一百三十有八，如其数以就，殆存古搨之旧面目也。余所得旧枣搨与石搨各一部，乃明初旧搨，其中浓嫣遒劲，大不类今所存者。质之张家之裔，亦不能辨。复质之山阴吕黍宇先生，先生曰:“得一足矣，二部恐触造物之忌。”余因喜而藏之，不敢以见闻之陋自出臆度，以为真赝，又不禁复装潢之，垂诸后人。识时戊辰岁九月望之三日。
　　蒲寿庚提举泉州舶司，擅番舶利者三十年。宋主昰舟至泉，寿庚来谒，请驻跸，张世杰不可。或劝世杰留寿庚，则凡海舶不令自随。世杰不从，纵之归，继而舟不足，共掠其赀。寿庚怒，杀诸宗室及士大夫与淮兵之在泉者。戊辰，寿庚及知泉州田真子以城降。乙巳，张世杰围泉州，甲申九月，元帅唆都援泉州。《宋史》。
　　宋幼主过泉州，宋宗室欲应之。守郡者蒲寿庚，闭门不纳。及张世杰回军攻城，宗室又欲应之。寿庚置酒延宗室，欲与议城守事，酒中尽杀之。泉志：蒲寿庚，其先西域人，总诸番互市，居广州。至寿庚父开宗徙于泉。寿庚少豪侠无赖，咸淳末与其兄寿■〈山上成下〉平海寇有功，累官福建安抚沿海都制置使。景炎年，授福建广东招抚使，总海舶。景炎入海航泉州港，分淮兵二千五百人，命寿庚将海舟以从。寿庚闭门拒命，与州司马田真子上表降元。明年七月，张世杰自海上回攻城，寿庚遣其党孙胜夫诣杭求唆都援兵，自与尤永贤王与金泳协谋拒守，尽杀淮军宗子之在城者。攻凡九十日不下，世杰解去。寿庚进昭勇大将军闽广都提举福建广东市舶事，改镇国上将军参知政事。胜夫等各进宫有差。初，寿■〈山上成下〉自宋时仕至知吉州，逆计宋事已去，辞不赴。寿庚迎降及歼淮兵宗子，皆寿■〈山上成下〉面阴为之谋。事成，乃佯着野人服，入法石山，若无与其事者。寿庚长子师文尤暴悍嗜杀，淮兵宗子之死，师文力居多。元以寿庚有功，官其诸子若孙，多至显达。泉人避其熏炎者数十余年，元亡乃已。太祖禁蒲姓者不得读书入仕。《闽书》。
　　宋末西域人蒲寿■〈山上成下〉与弟寿庚以互市，至咸淳末击海寇有功，寿庚历官至招抚使，寿■〈山上成下〉授知吉州，不赴，劝寿庚据泉以降元。策既定，佯着黄冠野服，入法石山中，自称处士，伪示不臣之意。忽有二书生因其昼寝，各投一诗，不着姓名而去。其诗云：“梅花落地点苍苔，天意相商要入梅。蛱蝶不知春去也，双双飞过粉墙来。”其二云：“剑戟纷纷扶主日，山林寂寞闭门时。水声禽语皆时事，莫道山翁总不知。”《名胜志》。
　　蒲寿庚以泉州降元。告其民曰：“陈元龙非不忠义，如民何？”闻者笑之。《莆阳文献·陈元龙传》。
　　欧阳詹与邑士王式书，述吾乡侪友有吴播、薛寿、郑简、康暐、王云卿，皆博雅君子。又志有处士王肱之以诗著名。晋江吴翊、黄蒍、黄蒨、陈永弼、何昭梦、王文彖、石自勗七子诗。又有晋江之杨少阳、赵汝褒、陈宗道，南安之黄晔、王虬，永春之颜孝初、黄豫，安溪之杨景申、林德秀，同安之谢修、许权、薛纯儒，惠安之江致尧、邱崇、陈世德，皆有诗名，有文集。又如谢景山之妹，见于欧阳修所序，陈景温之赋，出于淳佑志所推，今皆不传其片语。又如志中所载《泉山集》、《郡南集》、《琅琊集》、《拙庵咏》、《双溪集》、《孏窠集》、《龟峰容安集》、《玉泉集》、《鯈溪集》、《覆瓿集》、《休斋》诸集，《卧龙集》、《省斋集》、《竹隐集》、唐黄滔编《泉山秀句》，自武德至天佑凡三十卷，皆其著者。今皆不见其一二。盖蒲氏之变，泉郡概遭兵火，无复遗者。《清源文献》。
　　夏不鲁罕丁者，西洋喳啫咧绵人，皇庆间随贡使来泉，住排铺街。修回回教，泉人延之住持礼拜寺。寺，宋绍兴创也。先是，郡守陈公偁请置市舶于泉州，终宋世向其利。胡贾航海踵至，富者赀累钜万，列居郡城南。于是纳只卜穆喜鲁丁撒■〈冉阝〉威人。建兹寺，有银瓶香炉以供天，土田廛舍以给众。宋元之际，寺坏不治。至正九年夏，不鲁罕丁与金阿里谋出己赀修之。请佥宪赫德尔、监郡偰玉立主其事。旧物征复，寺宇鼎新，层楼耸秀，峙郡庠前，东壮青龙左角之胜，众人悦。三山吴鉴记之。当是时，夏不鲁罕丁年踰百有二十矣，精健如壮岁。故是役也，犹为政鉴称其博学有才德，众奉以摄思廉。摄思廉，即华云主教也。罕丁，皇朝洪武三年庚戌乃终，去至正己丑又二十二年，盖寿百四十二岁云。夏勅大师，不鲁罕丁子也，习回教，继其业，亦寿百一十岁。《闽书抄》。
　　晋江开元寺僧大圭有《梦观集》，尝题山居云：“山色宜茅屋，松声满饭盂。”湖中泛月云：“偶临夜坐得嘉树，欲傍花行无小船。”均饶风致。《静志居诗话》。
　　晋江丁善，倜傥有大略，时白莲教为害于乡，善白诸官，请治之，为所反噬，与子俱系狱待决。会有写真者，高帝召写御容，爱其似。忌复为民间传写，幽置于狱。一见善，叹曰：“公非狱中人也，当有遐福。”索纸为图小照，曰：“后当无忘予言。”是夜善梦狱卒唱云：“北风吹倒玉栏干，救出狱中苦难，白头老子归去，始知天意循环。”已，果大风陨刑部栏石，尚书检狱，察善父子寃，覆讯再四，出诸狱。置习白莲教者于法。善老于家，寿至七十八。《三陵稿》。
　　闽中洛阳桥圮，发石，有刻文云：“石头若开，蔡公再来。”鄞人蔡锡者，永乐癸卯乡试中式，入胄监仁庙，以学行授兵部给事中，升泉州知府。锡至，欲修桥，桥跨海，工难施。锡无可为计，欲以文檄海神。忽一醉卒趋跄而前曰：“我能斋檄往复。”乞酒饮，大醉，自没于海，若有神擎捧之者，俄而以“醋”字出。锡意必八月二十一日酉时也。遂于是日举工，潮旬余不至，工遂成。语载锡本传中。此实事也，人不知而以事附蔡端明，且以为传奇中戏妄之语，非也。复锡官至都御史，以才廉闻。《薛氏笔语》按此条载为忠惠事，散见诸书，亦确然有据，故两存之。
　　叶孟祯，司训高州，念亲老，陈情乞归省，随改授泉州。莆田林太史文有送归省诗，后四句云：“江燕迎人语，山云傍马飞。到家欢侍日，应着老莱衣。”《涌幢小品》。
　　蔡虚斋寄李宗一书曰：“儒者致用，尚欲经理一世，康济群生，而今数口之家，生计乃常不办，至数数仰资他人，贻忧父母，才之疏劣，于此亦可自考。虽然，士之常也。清亦尝有自解之法，即今卧处自题云：命好德不好，王侯同腐草；德好命不好，颜回任穷夭。非敢以德自居也，用以自勖。见贫之外，又有在所当念者尔。《蔡文庄集》。
　　先生曰：“处今世亦自有许多避嫌处，不可便以圣贤自拟。”王应韶云：“此鲁男子善学柳下惠之法也。”《蔡文庄集》。
　　舒梓溪与林泗州书曰：所示崔司成欲表章胡子，意甚善。胡之纯粹，疑于薛过之；而薛之比，则蔡虚斋亦其人也。生欲来春归时，为蔡请谥，虽不必当道者，可否？亦庶几后进之士，少有提撕。林见素、杨邃庵、王阳明、吴东湖，此为一代表表者，然亦不免自家先据地位，要之还是韩、范一班人物。但若虚斋之见善即欿然自以为不及，稍不同耳。《梓溪遗文》。
　　邱文庄不屑一世，每称蔡介夫学醇行洁，可方古人。《明世说新语》。
　　顾少司徒珀生时，清源山鸣。五岁，善对偶。蔡文庄封君试一联：“宰相本书生”，公应声曰：“忠臣繇孝子”。时称神童。尝随大母魏往后寮庙，神为起长；读书于清源泰嘉岩，朔望诣文庙，一夕还山，见二童灯导之，呼顾大人，忽不见。尝与友李士达曰：“景玉藏修崇福寺，有怪物数扰景玉食器。”公密侦之，怪似人，衣叶，见公反走，登树去。旦日树自焚，怪遂绝。公致政家居，年八十有六矣。其春正初，张襄惠岳从惠安来，谓公曰：“遥望清源失色，公盍保重。”公曰：“老夫当之矣。”望后越夕，大星陨，而公终。公尝梦阎罗，请交代。后里族有死而苏者，每见公主冥司云。《闽书抄》。
　　顾司徒示子孙曰：“范文正公有言，祖宗积德百余年，至吾始为大官，若独享富贵而不恤宗族，何以见祖宗于地下？我平生居官守法，不得言富，然秩亦不见卑矣。列位伯叔兄弟贫老可念，宜每位每年各拨租谷八石以恤之，依时送与，不可短少。”乃系之诗曰：“化工造物更无私，枯瘁荣滋自有时。万叶千枝原一本，细看棠棣八章诗。”《续小学》。
　　陈紫峯先生儒士时，读书月台书馆，佥宪建平宗公玺来镇泉，急致先生为子师。具书币使节，推沉公珂求迎。先生曰：“是召我也。”固不至。宗公闻而愧之，乃自见先生于书馆。先生屹然安坐，宾师之礼不少屈谀，不少假托。《陈紫峯言行录》。
　　陈紫峯少小即儒气道风，寻常应对，皆成节奏音响。长业儒书，遂有志圣贤之学。题其柱曰：“发愤三年，须是不炉不扇；把持一敬，莫教愧影愧衾。”《续小学》。
　　吴尚书东湖廷举，于陈紫峰为前辈，以道义意气忘年相友。一日上疏乞归，而犹掌部篆。先生以诗讽之：“此去看花犹半吐，何人完壁肯迟留？”东湖公亦倾心相咨，自述其所以不即行之故。且曰：“知己寥寥，谁可告去处？惟先生道明德立，于生交虽浅而爱则深。教曰宜速，生不日行矣；教曰宜迟，生如诸老言，便候朝报也。”《门人蔡存微事述》。
　　先生反身自检，少不慊志，痛自刻责。或为之箴，或为之诫，朝夕观看。常诵《孟子》三自反之言，谓其英气太露，终不如颜子渊、程伯淳之气象深厚，尤为可爱。故其诗曰：“春风面目对人好，秋水心情到处安。英气有些还害事，铭盘朝夕愿希颜。”又曰：“未能一日勤三省，每到中宵念百非。何物献甘翻作苦，几时战胜得心肥？”又作诫曰：“斯人亦人，我何埃尘。尤物为媒，斵丧吾真。若不猛克，俯仰愧怍。一战而胜，梦寐亦乐。”《闽书》。
　　先生以寡母在堂，年踰七十，加以时事可爱，归与之叹，每形梦寐。尝自咏云：“得官更觉贫小味，经事方知静处功。”又云：“望远可堪云隔水，思归更有日如年。”又云：“白发愁边生出早，青山梦里欲观忙。”至上疏乞改南，临行张净峯祖饯崇文门。先生告之曰：“北风雨雪之诗，吾兄得无意乎？”未几武宗将南巡，净峯以谏被杖系狱，乃叹曰：“紫峯其真知几者乎！”《紫峯年谱》。
　　张襄惠岳与陈紫峯书：“少年时阅人未多，经事不熟，以为吾兄者亦今人中之有时望者耳。及再历忧患以来，所见士大夫功名富贵之际，没溺辗转，寝失初心，虽平时知已，亦未有能免者。如吾兄之高识远韵，真所谓翱翔千仞之表者也。”《闽书》。
　　余又于亡友易教谕得史笋江于光二事焉。公殁盖在丙戌之岁，是春入会闱校士，彼时一榜进士，皆以一金为贽于入闱主司。公临殁，请净峯分还之。公在告，道逢一卖油者，其中表兄也，下车并行。表兄担油，公且行且与语，临歧乃别。二事虽小，足以见前辈之风。何镜山《笋江集序》。
　　丘文庄公浚，其祖自晋江去琼焉小官，因家于琼。文庄尝与中丞养浩通谱，不忘泉郡。陈真晟旧生晋江，移漳之后，自称泉南布衣，皆泉派也。
　　《清源文献》。晋江洪大参富，字国昌，为诸生时读书秀林庵，苦心易理，着浅说，常达旦不寐。一夜更阑，有告者曰：“君且休矣，读亦参政，不读亦参政。”启户视之，不见其人。盖庵神也。后第嘉靖己丑进士，官蜀大参。《闽书抄》。
　　王道思先生与王畿讲阳明之学，遂有得于圣贤之道，乃尽发宋儒书读之，有味乎曾南丰、王荆公、欧阳文忠之为文也！始先生操觚学古，非先秦两汉不道。其所为广东辛卯录文，宛然贾谊、鼌错之词章，至是尽弃之。色相蹊隧，出入王曾间。寄示唐顺之，顺之骇怪。先生言此大难事，君后当自知。亡何，顺之有味其言，亦变而随之焉。《续小学》。
　　洪侍郎朝选《王遵岩集序》：“君虽习学词艺，而孜孜讲学，日与青衿士谈论演绎，而门户广阔，见者无不容受。交际亲宾，亲疎泛爱，去者方休，来者接轨。夜则读古书，课家事，作柬答四方宾友，略无懈怠颓堕之意。书一目十余行下，一经手未尝再观。书至千百余卷，君盖无所不观，而亦未尝再观。余尝翻其架上书，书无一卷完者。读竟即为人窃去，君亦不复顾也。”《闽书》。
　　王遵岩与弟少卿惟中书：“来书所问作诗，岂容易谈？第一要有学问，次亦要才力不弱。吾向赠宋仲石诗，如起句“洛阳桥外路万里”，指长安。今赠唐娄江，如“帝心加劳来，户口不虚增”，结句如“相送情无已，宁困感遗肝。”“莫倚鸾凤志，今当作騺鹰。”皆不容易得，然知之者少矣。旧岁与方洲游山诗，句句俱是风格，不涉陈套，不守言筌，然方洲亦未解其妙也。如“取路非高足，入山力复余。”“畏景在城市，聊兹息茂阴。”此等起语；如“堪嗟二亩半，促促邑中居。”“明归应复望，惆怅使颜衰。”此等结句，总是唐人中翻来，都是史汉文气，一字一句都健。吾诗自觉于古人合处不如文，文则有全篇合，或有过之者，诗则不能如此。然今人窥我门户，则犹未耳。”《闽书》。
　　吾乡王道思公督山东学，诸生三场毕，不待揭榜而逃归。公曰：“送卷来者许回则回。”仅留百人。后中者皆所留也。唯三名不预鹿鸣宴，则不送卷，而繇水关逃出者也。其精如此，岂彼时尚易品题耶！《李氏萍余集》。
　　李开先游海甸诗序云：“嘉靖乙未三月，王遵岩谪判毗陵，武选吴皖山檄吕江峰高熊、南沙过翰林、唐荆川顺之、陈后冈束、礼部陈少室元孝、李克斋，遂及予共八人，饯之海甸。望日出阜城门，至则荒凉殊甚。盖张昌国以癸巳罹祸，已三年矣。亭台倾圮，惟水声潺潺，不异旧时。酒酣赋诗，皖山先成，意高辞雅，不减唐之名家。次日，夏桂洲遂劾张、李二司属无事漫游，下狱。未久，七人相次罢谪，皖山幸而独免，诗卷归予手。事如隔生，而人多下世，怆然作序，不惟感诸友之易消歇，而且叹大臣之善倾陷也。嘉靖初，海淀之狱与苏子美诸人监院饮酒之事大略相似。贵溪恃宠忮横，一至于此。西市之祸，岂不幸哉。伯华记。”此事有关于国论，故详着之。《列朝诗集》。
　　漳州开元寺智海禅师法力高胜，来开堂泉州半岭，王慎中赠诗二章：“峻绝高峰透步难，黄龙三问是岩关。绣鸳呈出针纹隐，骏马自惊鞭影间。”“生如灵树契冥符，贬剥诸方没破除，自笑欲谈词忽丧，江州钝置老尚书。”《闽书》。
　　刘渊材憾曾子固不能诗，予尝见宋人所辑唐宋八家诗韵，则子固与焉，不得谓非诗家矣。评明人诗者不及王道思，然道思五古文理精密，足以嗣响颜、谢，而论者辄言文胜于诗，非知音识曲者也。《静志居诗话》。
　　参知遵岩王公始以文章重海内，郡中称古文词自公始，比肩毗陵，相为旗鼓，弇州济南诸君子弗是也。然至今日而参知文价不以易此。予又见尚书可泉蔡公，吏部学泉梁公所为读书之图，两公皆髫，共学萧寺，继金比珏，至今郡人莫不以为文坛胜事。吏部才名倾动缙绅，天碎国宝，时人所惜。尚书奕奕典册高文，至大官尽发其生平。有子奉常公，二公所遗，盖不逮焉。三公异人同世，弱冠登朝，一时三凤，吉光品格具在。观三公所书数诗，参知蕴藉，声韵平匀，字迫真文。衡山吏部清韶怀人之什，语带香艳，微嫌文弱，书体轻靡，卑调亦或有之。尚书显庸，敭历殊绩，不以诗字名而苍然可观。是三者皆可宝也。擎甫博学多才，尚书文孙装潢遗迹，比之河图大弓，以垂世世。余故书之卷后，使来者得以论焉。郑之元《跋三凤真迹后》。
　　泉郡城东南有光孝寺，乡宦某涎其地吉，以事请当道废之，盖为第宅。住持僧匕龙固诉，毙于狱，遂托生下围乡曾家，为曾霖寰，举进士，巡抚山东。值乡宦子孙衰败卖宅，曾购得之。先时，曾太大人临产时，见僧入其房，忽不见。后霖寰名化龙，人乃悟曾字傍人即僧字，化字去人即匕字也。噫，亦异矣！《叶仲蔚笔记》。
　　同年王德美别驾为余言，其曾祖母者，某稳婆女，俗所号收生媪也。幼有奇兆，尝昼见二儿戏于庭，迹之旋失。其母命立标为识，发之，得大银盘，二银儿交手如搏状。长归吾王氏家，故贫。自吾曾祖母来，遂稍丰。顾吾曾祖母实非某稳婆女也。邑有尚宝卿李公源者多女，内厌之，使收生媪怀他男易之。谋秘，惟李长女嫁王者密知之耳。李公女嫁王者，后连生男慎中、惟中，皆成进士，封太安人。偶诣东岳庙拈香，而吾曾祖母亦有兹行。太安人顾问何人，貌乃类我？询诸婢辈，亦无不谓类太安人者。诘谁家女，以母收生媪对。太安人泣曰：“是矣，若真吾妹。”为详道其实。吾曾祖母坚不肯承，曰：“吾贫家妇，安敢妄姊太安人，以辱李公？虽然，家有子读书，倘异日能成立，当以牢醴拜李公墓下耳。”已，吾祖伯宗会公举嘉靖癸丑进士，官评事，卒践前诺。德美名士彦，通判南雄平凉二郡。《东崖杂记》。
　　嘉靖中，泉绅庄用宾于石鼓神庙东旁设主以祀其乡先正之贤者，曰夏秦，曰蔡居阳。率乡人行乡约，其中约规甚严，至于桃李垂街，田畴被亩，人和盗绝，一时为盛。《闽书》。
　　陈见吾让未发解时，读书城中，每夜归，过陈翁桥。桥上鬼辄相语曰：“陈解元，来见吾。”喜自负，历科俱不应。其年将发解，过桥，鬼乃寂然无声。归谓其内曰：“吾每年过桥，鬼必以解元相呼，今岁寂然，岂吾有失德乎？”其科发解。《司空日记》。
　　嘉靖辛卯，陈公让往秋试，求梦九鲤湖，是夕无梦。庙中道士梦神曰：“前度刘郎今又来。”令其告陈，陈亦不解。是科陈中解元，始知前科解元刘汝楠，陈即前度之刘也。陈，晋江人；刘，同安人。《闽省贤书》。
　　晋江柯实卿为诸生时，与一司理有小嫌，将抑之，乃于省试前以他事系于狱。会司理有分阅之行，瞩丞尉曰：“俟我行可数日，逼闱期，然后释之。”柯既出，偶遇泛海舟，一日夜抵省。时未行易书禁，司理得其闱卷，识之曰：“此泉狂生柯某，安得至是？”袖其卷拟投井中，适主司行值之，询曰：“有佳卷欲呈乎？”不得已出之，大称赏，遂以入彀。后柯官至太守。司理在泉亦有惠声。《司空日记》，参《东崖杂记》。
　　傅锦泉有别业在紫帽山麓，锦泉下帷处也。相传读书夜分，尝有呼于空中曰：“就寝。”其专精如此。后李文节亦尝假馆修业于此。故当时有一馆两会元之语。亦一奇也。《傅为霖文集》。
　　史方斋公以亲老假归省觐。至扬州，买妾，夜将娶矣，而丁艰讣至。公语女父母曰：“若女且留汝家，待我三年服阕乃娶。”并与以食用之资。及起复，过扬，将谐夙订。前女已适人，别饰一女代之。夜分乃至，冀公不大觉也。公曰：“此岂故剑？今者吾姑置之耳。吾不欲使女有弃妇名，勿谓我可欺也。”后此妾次第举三子，长即文简公榜眼，拜相；次子某举人，监司；又次世选公甲戌进士，驾部郎。《温陵旧事》。
　　朱梧，字子琴。好为诗，自序其诗曰：“梧也少，好诗，既领荐，三走南宫不售。思脱去笔墨蹊径，就职为博士。猖狂恣肆，喜怒愉快一发于诗。虽有瑕衅，不屑弥缝。稍迁楚令，遽罹废黜。呜呼，梧之不达，诗穷之矣。虽然，梧之不穷，诗达之也。梧见今人见弃于时，则辄愤愠怨尤，下者娱财作荒。梧之废也，无饥寒侥仰之忧，人事奔趋之扰，谢绝过从，杜门却扫，每遭时清晦，或林泉鱼鸟之适，田夫野父之俦，出数言纪之，长篇短章，惟所欲为。又性不喜俗人，堆积蠹编于东轩北窗之下，日与数千载间骚人文士为伍，光景满前，应接不暇。追念隶博士时好而不能专，为造士司政教时专焉不能入。今则专而且入，死生不足夺，况穷达乎？梧所畏王遵岩氏，见梧赠诗十篇，复梧曰：奥意险语，殆搜神脏而破鬼胆，何但仰参黄、陈，直将上闯韩、孟，眼中何意见此奇特！呜呼，搜神破鬼未也，奇特然哉！遵岩于文章少许可，彼其视一世能言之士，直若瓦砾蛙蝉，而许梧若此，伪也，非真也。据以为信，梧其顾长康哉？然有观梧出处，忧乐之际者，则诗果穷梧者耶？果穷梧也！宁诗穷梧，毋梧穷诗。”《闽书》。
　　蔡少参一槐，年十四，中庚子榜。御史王瑛启牍，谓年太少，姑留后。鹿鸣日，特设宴期之。及癸卯再隽泉，年少登科，又享眉寿，槐一人兼之。鹿鸣两宴，亦异数也。《闽省贤书》。
　　晋江蔡公沙塘一槐，年六岁往姑夫家看灯，姑夫试以对曰：“元宵灯火满街衢。”即应声曰：“大地文章连斗柄。”后十四，中乡试填榜矣。主考虑早达不成令器，故不以题名，而又令赴宴，次科十七始中。《耳谈》。
　　蔡沙塘公尝步至一古董店，主人出其书画彝鼎之属。公方摩挲瞻玩，一狂徒至，见公笃老而衣冠朴陋，怒其不逊己，挤而仆之。主人惊告以公姓名，其人趋去。公徐起理冠帻，复观如故，意气湛然。《温陵旧事》。
　　袁小修尝语予曰：“卓老多病寡欲，妻庄夫人生一女。庄殁后，不复近女色。其戒行老禅和不复是过也。平生痛恶伪学，每入书院讲堂，峨冠大带，执经请问，辄奋袖曰：“此时正不如携歌妓舞女浅斟低唱。”诸生有挟妓女者见之，或破颜微笑曰：“也□似与道学先生作伴。”于是麻黄之间，登坛讲学者衔恨刺骨，遂有宣淫败俗之谤。蟾蜍掷粪，自其口出，岂足以污卓老哉？予兄中郎，以吴令谢病归，再起仪部。卓老以为理不常复出，为诗曰：“王符已着《潜夫论》，为问中郎到也无？”已而中郎将抵国门，乃改前句曰：“黄金台上思千里，为报中郎速戒途。”其于进退出处，介介如此。人知卓老为柳下之不恭，而不知其为伯夷之隘也。卓老风骨棱棱，中燠外冷，参求理乘，剔肤见骨，迥绝理路，出语皆刀剑上事。狮子送乳，香象绝流，直可与紫栢先人相上下。遗山《中州集》有异人之目。吾以为卓老可以当之，录其诗附于高僧之后。传灯所载，旁出法嗣，卓老或其俦欤！”《列朝诗集》。
　　公安袁中道《李温陵传》末言：“公为人真有不可知者。本绝意仕进也，而专谭用世之略，谓天下事决非好名小儒之所能为。本狷洁自励，操若冰霜人也，而深恶枯清自矜刻薄琐细者，谓其害必在子孙。本屏绝声色，视情欲如粪土人也，而爱怜光景于花月，儿女之情状，亦极赏玩，若借以文其寂寞。本多怪少，可与物，不和人也，而于士之有一长一能者，倾注爱慕，自以为不如。本息机忘世，槁木死灰人也，而于古忠臣义士，侠儿剑客，存亡雅谊，死生交情，读其遗事，为之咋指斫案投袂而起，泣泪横流，痛哭滂沱而不自禁。若夫骨坚金石，气薄云天。言有触而必吐，气无往而不伸。排蹋胜己，跌宕王公。孔文举调魏武若稚子，嵇叔夜视锺会如奴隶。鸟巢可覆，不改其凤味；鸾翮可铩，不驯其龙性。斯所由焚芝锄蕙，衔刀若卢者也。嗟夫，才太高，气太豪，不能埋照溷俗，卒就囹圄，惭柳下而愧孙登，可惜也夫！可戒也夫！”《闽书》。
　　梅国桢读《焚书》，笑语人曰：“如此老者，若与之有郄，只宜捧置莲花座上，朝夕率大众拜礼以消折其福，不宜妄意挫抑，反增其声价也。”《明世说新语》。
　　徐文长逸藁有诗云：“南海大夫欧，泉州处士尤。泥中双绿鬓，诗伴两苍头。”自注尤山人侍者范鹿能诗，不减欧桢伯之仆，惜其稿不得见也。《静志居诗话》。
　　万历己丑，冬至前二日，余以叨贰春省，将祗事郊坛，斋宿署中。是夜与僚长东阿于公，富顺李公拥榻玄谈，宵分乃罢。既就枕，四壁俱寂，鼾睡甚适。忽梦有递刺者，予谁何之？则曰：“于尚书使者也。”开函睇视，弗覩名姓。刺中第有二语云：“空山一泪凭谁寄？万古孤坟祇自愁。”读竟，遽觉，心自骇愕，通宵不寐。晨起，具述以告二公。乃于公讶曰：“所谓于尚书者，非眼中人耶？”予惭悚无以对。少选浙江上奏，椽来，呈副封，则巡抚中丞傅某所题疏也。略曰：“伏覩故少保兵部尚书臣于谦，常睿皇北狩，景帝嗣统之日，内修外攘，尽瘁竭诚，俾九鼎既危而获安，銮辂既去而复返，忠甚盛也。遭萋菲之构，竟死非辜。睿皇旋复悔之，圣圣相承，后先昭雪，赠官赐谥，建祠吴山，恩华备矣。惟时棅事者弗克将顺德意，易名肃愍，未惬众心。乞圣明裁改，以彰显勚，以慰幽魂。”于公览疏，顾谓予曰：“梦征矣。幽明感通，一至是耶！顾少保公独见梦于公何也？”盖予尝陟吴山之阳，谒少保祠，为诗吊焉，良谓有一面之识乎？乃为二公诵予诗，有“主圣臣忠”语。于公叹曰：“公为少保公知己，旧矣。”比疏下于公，请改谥曰“忠肃”，天子俞之。于是舆论称惬，谓足妥少保公九京云。黄文简《异梦记》。
　　黄文简凤翔以太夫人春秋高，一念东山，遂不复出。凡辞召命者四。及居太夫人丧，年已逾艾，犹作孺子慕。且令诸子皆杖以志戚，海内称孝焉。《续小学》。
　　黄文简每自春明谒告归，望郡城十余里，即撤去威仪，单车入子舍。出行里中，敕前驺勿呵辟行人。一日坐蓝舆，屏驺从，有一儒士接舆过，罥衣为裂，怒而止其车。公笑曰：“君第从我还，当相偿。”及至舍，知是公也，愕咍谢罪。公曰：“吾岂食言耶？”引入命坐，计直倍偿之。《续小学》。
　　黄文简凤翔每训饬子孙力行勤俭，衣勿求华，食勿求美，勤苦读作，务求有立。又作终事，预嘱曰：“吾百岁后，尔曹居丧，自当徒行如平日。或有故适远，亦只以旧敝油幔密自遮蔽，令人不觉，无得俨然白舆行道中，为人所指目。”此后宦家子弟，遂皆遵用之。公子润中自为诸生，出入皆徒步，即领荐以后，犹然守先公之教也。《续小学》。
　　陈瑞山学伊先生，方襁褓时，南安有一友，亦陈姓，教请郡城，夕经潘山桥，见鬼物无数于桥上嬉戏。一鬼曰：“陈君至。”又一鬼曰：“是贡士教官，何避之有？”其友乃大惧，匿身樜园中。须臾闻众鬼大惊曰：“陈大人至。”各下水散去。友私念必贵人陈姓者。窃伺之。俄有人背一小孩来，友问之，其小孩即陈姓也，云是梅坑人。其母有急事归梅坑，不及携儿，儿寻母，啼不止，乃冒夜携往。友告以此间多怪物，不便夜行，邀归其家，赠衣一袭。向其父母结为义子。瑞山果登第，官侍御，而此友仅以贡官训导终云。《司空日记》。
　　詹咫亭仰庇初登第，史观吾先生朝宾往访旅次，诫其家僮云：“幸传语而夫人，而主人欲做好官，便无钱；欲做好人，亦无钱。不可以做官而遂滥用靡费，致累而主人清节美德，做不得好官好人也。”《续小学》。
　　詹司寇仰庇曰：“吾侪教子弟最不可使之闲逸。士农工商务任其职业，如饱食终日，无所用心，则放辟邪侈，从闲而投。故子弟能读书者，专责之攻举业。不能者，径令其经商业农，何足为辱？今世所病在盗窃读书之名，延师延友费许多财钱，以欺父母兄弟妻孥，游手游食究竟万无一益。此虽子弟之过，亦其父兄教之不善欤。”《续小学》。
　　吾闽嘉靖末患倭，复设巡抚。有金学曾者，曾任是职。靡饷渔商，获累钜万。苦重远难携，用缩银法加铜九倍投之，仍良金。归里为不肖子孙荡尽。旧属弁泉人指挥杨洪震升迁，便访之陋巷，榱桷不完，病卧籍上，无被茵。杨为之泣，亟赠卧具。翌日再访，依然卧籍上，盖为子孙掠去矣。杨欲再赠，辞为无益。询何无年谱故旧周恤？告以若辈竞为书函徧投，相矛盾，莫适从，故绝无怜念者。杨次子指挥楝为余先人言若此。《蔬园小牍》。
　　隆庆庚午乡试合顺天榜两元五十八士。省元为同安林讳奇石，北畿领解则李文节先生也。是科之彦，其第进士者，二十有四人。文节公则鼎甲拜相，为一代伟人矣。自庚午至万历癸卯十二科，吾泉领解十。其甲午一榜，兼经魁一。庚午、癸酉、己卯、丁酉四榜，各兼经魁二。戊子、癸卯各兼经魁三。辛卯，五魁皆泉人。前嘉靖辛酉一榜，亦元兼三魁。丙子榜亦三魁。丙戌会榜，泉得二十有一人。乡会试得名之盛如此。是后虽微不及前，然乡榜尚甲全闽。会榜每科或十七八人，亦足称名邦矣。若夫禄秩之尊，则百六七十年来，内阁七，尚书十四，鼎甲八，会元四。少年高第钦假归娶七，词林选部台省百余，督学亦三十余。内自侍郎，卿贰，部司，评博中行，外而抚按，监司，守令，印累绶若，辉耀郡邑。盖当时而在朝在籍者计百二十有余人。猗欤，盛哉！《温陵旧事》。
　　隆、万时，士皆着白布袍。李文节公娶亲，内白布袍，而与友借色衣其上。亲去郡数十里，将至五六里许，偶出簥，风挂前居，裾裂径尺。从人走远村丐针线缀之。公徐步而行。时已暮，遇迎亲者数辈，问曰：“曾见有娶亲舆从否？”有识公者曰：“即李丈也。而独行何？”公语之故。迎亲者曰：“日已近瞑，不妨同行，以候尊从之至。”及门而终不至也。其丈人喜极，自出迎之。公竟以白布袍登堂，有顷方易衣成礼。及公解元会元鼎甲拜相，与夫人至老相庄敬。夫人尚后公殁也。《温陵旧事》。
　　李文节廷机曰：“余弟自秀才至出贡廷试，余未尝出一力。作教时有铨司暮过余门，致意甚厚，余以有数辞。及选，邵阳得士心监司拟荐，而直指恶余，削之。既而升翁源为索凭于少宰，少宰讶余何不相闻，可以善地处也。余应谓：“兄弟三人，二人有官，余复居此地，天下大官小官俱吾家做了。”余盖欲以公倡百僚，而弟怡然不言，不得善地不愠，家庭间语不及利。出京之任，皆自僦夫马，辛苦淡泊，至于没身。贤如吾弟者亦少矣。公尚有一弟，终日俱冠员帽，视今之恃兄弟烜赫者，贤否何如？”《续小学》。
　　李文节公同庶常读书三年，止告假七日耳。官祭酒少詹事，出入骑马，虽大风雪不改。在部常不欲速迁，恐所兴革不能久。三品例乘帷轿，公独乘明轿。自以一介穷儒，巍科华贯，思自砥砺报答国恩，无使死之日有余粟余帛以累君父。噫，今安得有此人此言乎！顾众口交攻，必不容安，纶扉一日，真作何解。《馆阁旧事》。李文节枚卜之际，论有异同。吏部录其事上闻，盖变体也。时廷推七人，李名第六。首揆朱山阴公密揭，请就五名内点用，微指可知。乃当宁意原蚤属，不为动。君相能造命，非乎？怪既用之，后若急之，若缓之，一任其呼号，展转无所控告以归，又若其不能违命者然。《馆阁旧事》。
　　泉州城大而土旷，士大夫皆散处。余以六月行部，人家多依原隰为园林，肩舆过其下，嘉瓜四垂，朱槿熠耀，绿柚扶摇于短垣之内，丹荔点缀于碧叶之上，真令人目不暇给。《闽部疏》。
　　泉州烧山土为瓦，皆黄色。郡人以海风能飞瓦，奏请用筒瓦。民居皆俨似黄屋，鸱吻异状，官厅缙绅之居，尤不可辨。《闽部疏》。
　　江锺允复初登第，梦作一县，县中皆是黄屋，不知何祥也？寻铨晋江令。《闽书》。
　　晋江苏君禹浚，万历癸酉解元。应试时，有南安诸生苏某至峡江，肩舆假寐，梦执旗报解元者，自喜负。俄而同舟济者，君禹也。公将终，有彩云见卧内两壁间。仙店舆夫某遇公于古陵道中，鼓吹骑从，问之云，将赴贵州任。比舆夫抵公家，已属纩矣。《闽书抄》。

　　紫溪苏先生浚，守制杜门，绝迹城邑，未尝一交当道。诸当道闻先生名，心甚重之，末由造请也。洛阳有承天寺，田千余石，旧系豪家占管，当道廉知之，即籍其田以献，先生辞焉。尝自言曰：“吾心如止水，名缰利锁二关，颇自斩绝。青天之内，乐有余地，岂以区区者介情哉！”其高节如此。《紫溪年谱》。
　　张太岳相公冒丧视事，公议不容，虽排斥谏臣而心不自安，愤懑成疾。九卿列举祝厘而词未有所属，众推紫溪苏先生者如一口。主部尚书乃以祝词相嘱，先生力拒之，遂称疾不视事，常事衔焉。然卒未有以中先生者。用是先生正气鼎吕朝中矣。《紫溪年谱》。
　　邑前辈苏公浚视浙江学政，所赏拔士累擢魁元，历三十余年，科第不绝。阅文日数行下，晨入试，夕已揭榜。初人人奇骇，久愈追颂。蔡光禄献臣云：“公于吴顾宪臣、浙朱用光、闽刘庭兰、李光缙未遇时，并以解元许之，若有成券在胸中者。”以余所闻林大宗伯欲楫语尤奇。方宗伯早岁从父宦粤西，适苏公官粤西参政，父修启白通命，属草时亦信笔为之，不甚娴骈偶也。公得之喜，以询某乡人曰：“林守备有馆宾乎？”答无之。“然则昨启谁草？”其人曰：“林惟一季子，垂髫相随署中，想出其手。”公叹曰：“真远器也。”议以其女委禽焉。会宗伯先定婚，不果。宗伯兄光禄公欲栋为诸生时，公夫人雅意择婚。或以林、庄二生才为请，夫人意未决，阴以其文寄质。公亟啧啧林，而夫人移于他议，卒妻庄。后公归，语次微惜之。夫人曰：“庄非科第中人与？”公曰：“庄亦一进士也，但林为有福进士，庄不及耳。”光禄公遂以甲午、乙未联登仕宦，富贵寿考为阖郡冠。而庄成丁未进士，旋卒。苏公自粤西参政擢贵州观察使，不赴，归，未几卒。其辞官文云：“用世如虚舟，存而不系，过而不留，不以天下为已有。出世如游鱼，游乎江湖，忘乎江湖，不以已为天下有。”辞亦洒达可诵。方公之举解首也，房考郭大司马子章梦蔡文庄清诣其门。公邑同、经同、姓草同、名水同。丁丑入彀，中文定公持其卷语人曰：“此卷必晋江人，非苏则李。”李谓文节公也。两公同以解元，善易学，为主司所夙知。悬断不爽，亦奇矣。《东崖杂记》。
　　少保黄公克缵，居官廉甚，抚齐十二载，家无厚赀。为余言：“曩守赣郡，满考归，仅存俸金数十两而已。”又云：“幼避倭浮海入城，浪高数十丈，舟中蔑不颠仆，己独正襟端坐自如，长年辈异之。”名世钜公。髫龄中早自不凡如此。《宦梦录》。
　　黄太傅锺梅公为五部尚书，年近八十矣，十二月二十七日生日，廿八九必出答拜，虽严寒或风雨不废。后生小子一刺至门，必驻车以白柬夹原红柬复之，未尝遣子弟代行，又必不以过正月。公林下数年，余所见皆如此。《温陵旧事》
　　少保公雅善声律，尝同诸公认集，咏妓得句云:“休言伐木人求友，须念提筐女有夫。”微婉近风人体。比年八十馀，生子，余为诗贺之。次韵来答，又屡贻余短幅，细书、章草，法殊遒媚多致。《宦梦录》
　　黄太傅锺老之兄，生平未尝至郡。锺老宦归，笃连床之爱，强而致之。未至二里许，望见雉堞，曰:“生平未尝覩此，胡为乎来？”趣归，终不役入城。《温陵旧事》。

　　〔校注〕
　　〔一〕“古”字原缺，掳《六一诗话》补。
　　〔二〕“诸”字原稿误为诗”，据《六一诗话》改。
　　〔三〕“无”字原稿误为“作”，据《六一诗话》改。

　　●卷之七十六　杂志下

　　何镜山前辈《泉趋八首》内：“宋家南外刺桐新，凤凰台榭冢麒麟。至今十万编民满，时有当年龙种人。”宋末泉州郡设有南外宗正司，聚诸潢属，今赵姓者多其后。《闽小纪》。
　　仁和陆公南至为泉州别驾，爱万安桥之胜，属蔡氏作《沧泷图》。何镜山为赋长歌，矫天纵横，集中不可多得之作也。歌云：“君不见洛阳长桥卧海波，江翻浪撼奈桥何？累石重栈屹不动，牡蛎戢戢生咸鹾。忆昔此桥未驾时，此水汗漫愁两涯。蛟螭无怒或战鬬，鼋鼍有势深凌欺。宋家蒲阳蔡太守，乞官近地麾旌旗。梁空迭址悬机繂，安置妥贴静澜漪。水道酾为四十七，三百余丈何逶迤。善男法子来落饮，大书深刻穹丰碑。至今三百有余岁，风涛枕席忘庄馗。往来人马何坦坦，竖子亦识端明祠。郡人相传昔造址，河伯海若愁不起。银山雪屋日呼汹，重渊何处厝寸址。公遣移檄告海神，龙宫水府深无津。隶夫持檄但大叫，便欲醉死投鲛人。怀袖须臾得报章，克日约饬鲛龙藏。遂锲柱基鞭凿石，天清气朗不可当。参差乌鹊如神相，居然万载波无扬。顾此好事者附会，或非实迹徒夸张。又闻二碑在祠畔，石理精粗异体段。传言绝域赏国宝，镌仿一石来暗换。但恐亦属虚诞词，总之为公张笔翰。只闻迩岁寇火烧，双碑一裂高岧峣。漫理欲断还不断，忽复缝合无赪焦。此乃居人真闻见，得非神精守藏遍。气势遒劲森矛戟，光芒恍惚生雷电。怪底海内竞摹搨，流传初如离笔砚。陆公陆公来此邦，岂无异物开心腔。独好洛阳海生涌，持使蔡子图沧泷。蔡生下笔图沧泷，陆公嫣如轩天牕。公行玺书承召入，安得如此颂刻垂示千古为并双！”《消夏录》。
　　何镜山先生之着《名山藏》也，语琰曰：“吾年十九，已与计偕留心斯业，读通纪吾学诸编，多所未快。奈积书少，若中秘又未出人间何，迨西胄之暇。私属笔研，未敢示人。及转仪曹，时值蜀中陈玉垒先生以发抄实录得请，予心艳之。有同乡曹郎丁先生午庭佣抄以遗我，此名山藏之权舆也。向者收拾开国动劳，即徐、常诸公之迹，遗佚尚多，乃今犁然有始卒。若汤信国一篇，是吾特笔。盖信国东征西讨，往往为副而不为主，吾所叙次，可以不复不漏矣。制书如《大诰》三篇，家传户诵，字无增减，窃取《尚书·周诰》“王若曰”之意之法，庶几犁然于顾諟乎。圣谟时出，因事成书者，讲肄所遗，几难摸索。有如资世通训者。”先生则详列谒者问答之词，洋洋如始颁布。先生曰：“此书合肥窦公来守吾泉，以一编遗我，始得裁附。”因与琰论新、旧《唐书》之优劣，如姚崇十事，旧书列款而新书不载，何以示来兹耶？先生之考订礼乐诸书也，琰于使署中抄携韩苑雒黄泰泉乐书及近代词臣所收拾雅奏章词。先生曰：“汉之《安世房中》，昔人谓去《雅》《颂》已远，更难取精于唐宋矣。惟我圣祖，凡定一祀典，即制一乐章，亦不相袭。所谓建中和之极，非尚其词之谓也。”《天官》一书，先生曰：“吾读观象玩占，侭堪檃括，今天子专官开局，考订裁治，不妨椽笔，少俟庙裁。”此则《名山藏》之大略也。其着《闽书》也，托始于万历壬子，而告成于天启丁卯，中间十有六年，独手成书。书成之后，吾乡尊为钜典而未有知其艰者，惟琰备知之。当巡按山阴陆公以《闽书》托先生也，意欲于三山授室，而招致八州文学之彦，分曹禀仰于先生。先生曰：腐令之书，单出一手，吾不欲假长于众而博总裁之名。且阅岁经年，糜有司之饩，非吾愿也。于是督学慈溪冯公为之搜讨郡邑记载，泉守阳公为之置抄誊书役。亡何，诸公先后去，诸役尽辞归。凡续购遗书或搨摹志刻，笔纸膏油行脚之费，子弟亲友小史家僮几案之劳，其所支给，地方官府未尝过而问焉。书成后，无有知者。琰于中丞熊公言之，始借观议刻。今已刻在藩司库中。庚午之冬，琰索而得之。越三年，间即有搀入传记，如紫乱朱，今琰颇能别之。其书加于通志之旧者为前帝志，君长志，及乎韦衣闾巷之命名节取，视昔为详，乃若缙绅之籍。当未就之日，先生绝不示人，多携于山水游眺之余，自笔自窜，临刻而始登木，其意深可会也。中有存其名而略其事者，故揣杜张之意。琰举以质先生，先生曰：“吾存其实于所必存之事，而不于本传夸详，盖讳而不没，或有谅我云耳。”所胪列乡里前辈，俱在易名之后。而今已有就库司之本搀入其中，点污成书，必招后谤。琰兹拈出，观者自能知之。皇明文征之选，其原本则在镜山，其成刻在金陵。舅悌携归，惠予一册，中间细覆旧选，亦有搀入如《闽书》者。琰望后之观者，稍稍致详，勿谓先生具眼人，反混收于鱼目也。先生自粤西归，独坐丙房，环堵不能旋马，而市廛湫隘，于是出之镜山。然问难之屦，日满于门。间语琰曰“山中客未至时，吾挟书属笔，日得两三辰。客来则置之，计三日或不凑一日功。凡吾所期一年者，或三年可乎。惟天假我，庶遂前心耳。”又尝语琰曰：“一日旦至晚不过六时，世俗日三餐，辍业殆将过半。吾旦起一食，粝饭菜羹，兼三时于一刻，可少废事。”先生之惜寸阴盖如此。先生南归之岁，琰叩其前后诸集刻。先生曰：“吾向者以万历、泰昌、天启名篇寓年先后，今在南都，自选分为一十二册，刻于沈宁海将军家，待其刻来，可与若相印证也。”今未得见，因舅悌昆玉南行一问之。己卯秋七月朔日识。苏虹如《记何镜山着书大略》。
　　何镜山诗：“海国砧声虽寂落，江城角韵总清哀。”黄东崖诗：“莫愁良夜杵声稀，海国秋深尚葛衣。”盖闽地暖不用收理寒衣，故无砧声也。予在《都门季春与闽人诗》亦有：“即今冀北单裘日，已是闽南衫葛时。”实录也。《闽小纪》。
　　何匪莪公自南部侍郎告归，居于东郊之镜山，屋仅一层，以住内眷。客至，公与坐于门塾。后始筑一亭，隆冬风烈，客殊难之，曰：“先生晨夕坐此，如风何？”公曰：“风大时亦当去之。”曰：“今日亦觉冷否？”公曰：“正不自觉。”客归，语人曰：“见何公令人高堂广厦之气索然。”《温陵旧事》。
　　何镜山先生乔远谪居以来，竿牍屏绝，当道推重。一友以关节相干，公不许。其人曰：“公见重如此，一言何难？”公徐语曰：“请问所以重我者何故？”《续小学》。
</div>
    <div class="pagination">
<a href="晋江县志道光本_page193.html">上一页</a><span>...</span><a href="晋江县志道光本_page189.html">189</a><a href="晋江县志道光本_page190.html">190</a><a href="晋江县志道光本_page191.html">191</a><a href="晋江县志道光本_page192.html">192</a><a href="晋江县志道光本_page193.html">193</a><span class="current-page">194</span><a href="晋江县志道光本_page195.html">195</a><a href="晋江县志道光本_page196.html">196</a><a href="晋江县志道光本_page195.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
