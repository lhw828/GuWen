<!DOCTYPE html>
<html>
<head>
    <meta charset="UTF-8">
    <title>姑苏志 - 第 35 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>姑苏志 - 第 35 页/共 70 页</h1>
    <div class="content">　　定慧禅寺在双塔寺西初名西方院本双塔之子院也天禧中赐今额始贰于双塔宋僧卓契顺常居此即访东坡于惠州者元季兵燬洪武中僧景新惠泽先后重建归并庵二【苏轼定慧颙师竹下啸轩诗啼鴂催天明喧喧相诋诮暗蛩泣夜永唧唧自相吊饮风蝉至洁长吟不改调食土蚓无肠亦自终夕呌鸢贪声最鄙鹊喜意可料皆縁不平鸣恸哭等嬉笑平生已粗狂子孙亦未妙道人开此轩清坐黙自照冲风振河海不能号无□寂寂吾何言风来竹自啸】
　　化城庵【在长洲县二十九都宋绍兴十一年僧普济建少傅王鏊诗邢参记】
　　净住庵【在城东北隅洪武十年僧妙策建】
　　宝光讲寺在城东北隅跨塘桥本郁林太守陆绩故宅宋绍熈间僧蕴仁元至正间僧绍隆先后重建初寺在娄门内郁林石在焉【石今迁察院前】洪武中即寺为军营遂废其后普熏庵僧善识舍本庵地改建于此学士曾棨记归并院一庵六
　　法云塔院【在城西北隅洪武初僧大忻建】
　　永庆庵【在长洲县二十二都下雉渎五代广顺元年僧祖庆宋建炎初瑞光寺僧懐秀重建永乐元年僧源湜再建赵友同记】
　　崇福庵【在长洲县二十三都元至正间僧道隆建】
　　定铭庵【在城东北隅元至正间僧乙辛建】
　　观音庵【在二十九都元至正间僧得就建】
　　显庆庵【在长洲县六都宋绍兴间僧有望建】
　　福兴庵【在长洲县二十九都宋建隆间僧玉琳建】
　　广化教寺在城东北隅后梁乾元三年诸葛氏舍宅建初名崇吴禅院宋大中祥符元年改赐今额中更兵火淳熈二年都僧正清立善医以所得药资又增建经楼一区龚頥正记归并寺三庵五【方惟深广化寺府宴诗使君潇洒上賔闲金地无尘昼敞闗风静箫声来世外日长仙景在人间诗成郢客争挥翰曲罢吴姬一破顔此节东南无此会髙名千古映湖山】
　　龙兴寺【在吴县治西吴郡志云梁置吴地记云则天后置御书额开元五年再兴刺史张廷珪模勒御书于碑然房琯所撰碑与此不同今载之唐金紫光禄大夫守吏部尚书同中书门下平章事清河公房琯寺碑序秘书省校书郎綦母潜铭厥初道在人和上皇取象以济其畧中古淳薄人散东周出礼以顺其动后代浇极人妄西方流化以复其情夫动与理违静与道遇诗书之义尚乎聪明其终动以乖乗戒之防反乎听视其终静以适然则先王之作其未尽欤如来之道其无上欤观其数乗方驾愚智各新其业大慈一贯胎化咸遂其情法要飏言佛性可以悬得禅宗隂契菩提可以程至通天上地下之事达前生后身之理厯刼必遇其胜因累生固成其前果轮回拯厄无物不尽非释迦如来孰能至于此乎精宫为归诚之地比丘是觉后之人非明王良臣孰能崇于此乎此宇宙我髙祖创集之我烈祖润色之则天皇后中微之孝和皇帝再兴之此龙兴寺则孝和之天下诸州各建同号所以庆王业也虽栋宇已立而装持未严开元十七年天火下焚仅获半存州将王三从叔无言圣帝绪禀受自髙发虑存诚与庶品不类于彼无度外之物在我无累已之人广不可寻深难以测政成化传身逸俗康位居藩牧与天子共理亲则叔父与人主同家防社稷深于他臣视龙兴别于余寺兴言多感举意大成以家率先施钱数万合境僧尼等道会一体物通十方同力来奉佛塔此州是阖庐故国太伯始封习俗尚华人亡克让闻义风偃舍财云集上座戒严长江气雄心朗才杰寺主行防外想遗形苦心坚行相与戮力营衞受仗州主由是发人取材辇货购匠川流咽塞道路相望体制谘决于公输环巧采奇于众艺程式既定百工齐举素无特起旧有増饰正殿之四霤蔓长庑之南垂廓开房室増加廏库髙阁叠起以下覆三门并建以相挟如少华之承西岳少室之拱维嵩彩翠虹新栾栌云密歘尔已就宛然化成右驿亭左城堞亘望直视増面齐启背倚阛阓俯朝盈夕散之人前枕通庄阅朝京通越之士地富聚落之腹壮为塔庙之首标吴中之巨丽实天下之景福向若众生无缘则佛不出世象教何由及此乎圣祀非长则帝不出震龙兴何以建寺乎州无贤牧则蒸庶不化财力何以得广乎百祥毕备成是宝功足可以光扬前烈孚佑下人也琯浮客一过舍舟投体目骇奇功心赏直节轻诸叙事不甚明畅铭而颂之实在能者词曰在昔元命运革唐德天象有归神器载复人人用庆津扇福乃命率土崇之法堂锡名取栋宇以光善本物持净亦神防发地腾熖莫知其故疎缀烟销回廊烬去半落层搆斜通平互烈烈皇叔总我古城象设不觏风埃咸盈崩残不葺忠孝何并乃广其施诱人助成英英郡贰亦既同声粲粲僧士谁非会情投心雾塞効信泉倾旧制俄满新规更营龙跳透槛虎翼排甍与国同刼配天作程假词绍美吁其以惊真元中造寺僧元壹神悟寺主灵俊上座灵琬都维那灵经营结构心广愿成化摄有缘舍施云会取材斩木骤氷奔山骛途数千尅期以就戊寅歳刺史给事中京兆韦公夏卿言念栋宇修复碑纪起废爰获旧文重此刻立时十四年又十月十五日建东海徐知古书前守扬州髙邮县尉沈宁篆额綦毋潜宿龙兴寺诗香刹夜忘归松清古殿扉灯明方丈室珠系比丘衣白日传心浄青莲喻法微天花落不尽处处鸟衔飞元赵孟頫次韵赠闲白云闻説龙兴寺多年未欵扉风林发松籁雨砌长苔衣殿古灯光定房深磬韵微秋风动归兴一锡向空飞虞集凌空一锡归几日到禅扉野橘隂垂户天花影上衣井牀春露净檐铎午风微三藏都看遍相思梦欲飞○厯厯唐朝寺松闗几易扉花交珠树网苔长石人衣秋水依空净浮云映日微白云无所住此际亦归飞又寄闲白云龙兴寺里白云房不到于今二十霜橘柚向来垂屋重松筠此日过人长千函秘宝心源净百歳长斋齿颊香若念尚书旧行履三生石上莫忘乡】天宫寺【在城东北隅唐景福元年僧淡然建】
　　宝林寺【在城西北隅旧名宝林庵元至正间僧圆明开山正綂间僧英兴重建改今额张益记内有周文襄公生祠又有栟榈迳梧桐园水竹亭山茶隖煮雪寮停鹄馆诸景士夫多有题咏】定光庵【景定间僧道林建】
　　积庆庵【至正间僧文信建已上在城西北隅】
　　铭心庵【在城东北隅元至正四年僧宝林建】
　　即山庵【咸淳六年僧志建】
　　华藏庵【元丙子年僧慧观建】
　　积庆禅寺在善教桥北宋开宝八年郡人盛氏舍宅建僧法翌开山绍兴间赐额元季兵燬洪武初僧普照永乐中僧永宗戒坦相继重建归并寺一庵五禅兴寺【在乗鲤坊梁天监二年刺史孙玚建内有妙严公主墓王鏊记】
　　圣安庵【在长洲县二十九都元至正间僧志蔚建】
　　报恩庵
　　报亲庵
　　观音庵
　　福庆庵
　　宝幢讲寺在承天寺内东偏本寺之子院又名王箎山房宋元祐间僧晋水开山永乐元年僧智圆建法堂归并庵三【吴寛送僧住宝幢古院清如许髙峯瘦若何未须夸十刹初喜附双峩窓满霜余柿庭深雨后莎法筵挥尘处先为敌时魔】
　　上善庵【在城西南隅宋建炎间僧法明建】
　　吉祥庵【在中街路即猛将庙景定二年僧智谨建互见祠庙】
　　圣福庵【在穹窿山之南宋景定间僧道宗建】
　　泗洲寺在城西南隅本报恩寺子院宋景定间移置于此僧惟一开山归并庵五
　　西隠庵【在城西南隅宋淳祐间僧德润及其徒继先建僧文信记】
　　法圆庵【在城西南隅宋淳熈间僧成益建】
　　灵隠庵【在盘门内宋绍兴二年僧智明建】
　　大圣庵【在城西南隅陆家巷宋端平间僧性弥建】
　　清隠庵【在盘门外旧堰桥南宋端平间僧法立建】
　　尼寺附
　　朱明寺【在城隍庙西晋朱明富而孝友其弟听妇言避兄离居明以金谷尽与弟唯留空室一夕风雨财悉飘还明宅弟与其妇愧而自缢明遂舍宅为寺】
　　西竺寺【在平权坊内唐大中间郡人司马厚舍宅建初名马禅寺吴越钱氏改宝庆院宋大中祥符初始改今名今为僧寺】
　　妙湛寺【在长洲县东五代钱元璙施园池建名优婆夷寺宋开宝间建七塔建炎兵燬绍兴初王岐公孙女为尼于此号慈明大师者重建今呼为七塔寺元王都中母张夫人普明亦居此】资寿尼寺【在长洲县治东北宋绍兴间建绍定初重修有正法堂张即之书又有砖浮屠靖康初邑人翁氏建又有卢舍那阁僧居简记】
　　妙观在长洲县东北唐名开元宫宋改天庆观建炎中燬于兵绍兴十六年郡守王焕重建两廊画灵宝度人经变相山林人物楼橹花鸟各极工致淳熈六年复燬郡守陈岘重建初道士募縁御前亦有所赐既成御书金阙寥阳宝殿六字赐之郡人龚頥正作上梁文以进元元贞元年始改今额殿中旧有吴道子老君像唐宗御赞顔鲁公书今皆不存东庑有通神庵为何真人所居淳熈三年左街道録李若济奉命建亦御书额内有髙孝二庙问安书及金字牙牌事见方外洪武中清理道教为正一丛林置道纪司于此正綂间造弥罗阁赐道藏经归并观六宫一道院九【赵伯骕跋御书上既诏新平江府天庆观三清殿乃亲御翰墨书金阙寥阳宝殿六大字以揭之云藻昭回龙凤翔翥万目耸瞻威顔咫尺猗欤盛哉臣观唐文皇书画居钟王表凡形篇咏赐臣工载在汗简侈为美谭然于明道阐教为生民福者未始有闻恭惟皇帝陛下天纵多能游艺八法夐出神所奚唐足云矧方玩意昭旷储神穆清观道妙于化原跻斯民于寿域固非下民所能测窥其万分第自今仰观勾吴之墟奎壁垂光王气所钟奔走百神防诃防持罔敢或后当与天无极云郡守赵伯骕恭题龚頥正上梁文在昔吴都于今汉辅诞惟仙圣之宅有严壮丽之区与日月以蔽亏式表中天之华阙帅云霓而来御蔚为上帝之髙居庆基岳峙以当阳琳宇星罗而拱极南端洞达正殿穹崇维时三境之常尊骈集九光之法驾螭蟠万础遗址故存翚飞百楹羣目未覩方重熈累洽之运正逺至迩安之时曾是殊庭莫还旧观其何以伫飚游于肸蠁甄灵贶于幅员皇上睠言不吝有司之费寿宫申祝亶储二圣之休守臣承睿志以致防上士不崇朝而乐施至人之化髙道勤心占营室于瑶光萃梓材于荆楚莫不霞舒引墨雷动挥斤是度而是宜不震而不竦琼檐绣拱倐若化成金户玉阶殆非人境伫结绮粲朝暾之采想觚棱宿霏烟之祥仰规太紫之圆方俯尽鬼神之情状下锵鸣之玉珥知是称于降临睨帖妥之瑶坛庶永蕃于祠奉考其经始曽不淹辰斯举应龙之脩梁可后巨鼇之窃抃敢伸善颂以佐欢謡抛梁东沧海微茫一望中旸谷扶桑朝玉殿郁然和气御灵风抛梁西震泽重湖玉浪低风雨调和时节好不烦香火咏朝隮抛梁南咫尺神都汉辅三丙位有星长灿烂两宫天寿与之参抛梁北金榜云房新表出一念通神本圣功八荒有道开皇极抛梁上风马云车来有象上元八景是天宫万歳千秋输景贶抛梁下日夕层坛隆报谢昭垂乾象报丰年开阐坤资道化伏愿上梁之后慈闱康寿宸扆尊隆德教并恢于彤管仁恩长播于青宫国栋无挠王臣尽忠边圉永消于兵革氓编益邵于耕农千里絶扎瘥之盭四民均亭毒之工协气旁薄而扶舆下九凤五龙于平世髙灵偃蹇而姣服肃千乗万骑于浮空来佑太平之极治普臻希静之真风】
　　脩和观【在盘门外五里唐丞相毕瑊舍别业建钱氏神德启运九年赐额太和宫宋政和中改赐今额中吴纪闻云续图经曰太和宫唐宰相毕瑊之别业也切详瑊未尝为相为相者毕诚也瑊与诚兄弟尔然王元之记亦以为瑊未知孰是王禹偁太和宫记夫大道无名强其名而彰用至敬无聚其而诱人得之者同出而异名失之者贱彼而贵我自昔王纲既紊世教多门虽分之而有三亦统之而为一葢应机以设殊涂而归者矣矧夫伯阳之道宣父所师尚清净以化民体希夷而应物用之理国则絶圣弃智追轩昊之淳风以之脩身则抱朴含章冀巢由之素隠无欲观妙有感则通邈乎逺哉不可得而言矣苏州太和宫者唐毕瑊之别业也瑊之子师顔及其子宗逸避巢寇之乱徙而家焉先是道士戴省甄者长洲人也幼丧其父随母归于毕氏宗逸无子戴实嗣焉与兄子弃俗入道淮海王之有国也五世其昌三教具举顾毗陵之勍敌建吴门之巨屏利用御寇匪亲不居节度使钱公文奉茅土是分缁黄尤盛乃以子主开元观省甄处洞宫寻属兄也云亡萎兹棣蕚母兮不造伤彼棘心且念出破琴之家继卧瓮之后林乌返哺以无及桑虫受食而有懐思舍田园肇兴宝宇爰以己巳歳申牒而请命焉则神德启运之九年开宝纪号之二祀也钱氏赐额曰太和乃与弟子吴芝主而建焉于是剪榛芜以树垣墉浚污潦而开池沼伐彼良木鸠于梓人系日以僝功随方以募众亦既无怠斯焉告成倬彼仙乡忽如神化则有上清之殿事天尊也北极之堂列仙官也星坛三级侈祠祀也霜钟万钧警民旭也绘事尽妙睟容有仪芝葢云軿婉若瑶池之会氷肤雪态依然姑射之人其或民罹札瘥歳有水旱则必祷三官而禳谢脩七斋之威仪霜清步虚露冷真箓章醮具矣福祐随之实天神之攸凭生民之所怙也尔乃就水以治槛因髙而创亭竒花移茂苑之春怪石减洞庭之翠夏笋锦拆秋荷葢圆纎埃不生众卉自茂渔人误入应谓桃源海客遐瞻更迷蓬岛姑苏胜防此实尽之暨圣上承干许王入觐随图籍而效贡已在提封攷碑篆以无闻曷虞陵谷禹偁字人多暇访道于兹爰述斯文用垂来裔振歌而化俗尚愧子游乗风云而上天焉知老氏谨为铭曰苏台南阯震泽东涘其谁居之毕公之里其谁嗣之戴氏之子弃兹浮世依彼门乃兴宫宇肇自田园厥功既辑其教弥尊它山未勒秘宇空存敢书事迹贻于后昆又春晩游太和宫诗数里新萍夹岸莎春来乗兴宿烟萝随风蝴蝶颠狂甚当路花枝采折多绛节参差抽苦笋翠钿狼籍散圆荷湖山满眼不休去空羡渔翁雨一簑】
　　清真观【在妙观东元皇庆元年道士黄孤山卖药吴城以所得药赀剏建武夷潘雷鉴开山初为道院至正间始赐今额为观周伯琦记洪武中废永乐中重脩】
　　白鹤观【在城东北隅鹤舞桥之东相传其地为宋信安郡王藏春园元平江路总管张世昌舍宅建初名报恩道院寻废道人张应复建有羣鹤自东南来一鹤结巢树上每晨鸣则得檀施因名白鹤观应弟子席应主之观有施主祠堂郑元祐记祀世昌也】
　　会道观【在东城下宋季蜀人邓道枢以教法显于理度两朝宋既内附道枢游吴中得上官氏废圃建此观】
　　灵应观【在长洲县相城宋咸淳间赵志清建初名灵应道院元延祐间苏斗南重建陞为观】希夷观【在灵岩山下宋绍兴十三年咸安郡王韩世忠建】
　　崇真宫【在承天寺西宋政和八年道士项举之开山初郡人黄悟微舍宅剏建赐额崇真圣寿宫宣和中改神霄宫建炎间再改崇真广福宫有宋宸翰二碑】
　　脩真道院【在庆厯桥南宋淳祐间道士李祖真建祖真有秘方疗人目疾得所施金帛建】悟真道院【在齐门外宋何真人退脩所真人墓近焉洪武初叶道重建吴文定公为记】端威道院【在子城东北有台髙耸故又名紫霄峯宋淳祐元年道士龙原清建】
　　灵应道院【在乌鹊桥东南宋嘉定元年道士谷初杨开建】
　　报恩道院【在葑门外洪武中道士周初重建其旁有初母林氏墓在焉】
　　回真道院【在城东北隅至元间道士沈道祥建】
　　龙井庄道院【在葑门塘上至元间邓道枢建洪武二十五年里人瞿汉卿重脩】通神道院【在长洲县陈墓镇元泰元三年道士陈师澄建为何簑衣下院】
　　崇福道院【在娄门外元元綂初道士周守仁建】
　　福济观在城西北隅宋淳熈间道士陆道坚建名岩天道院道坚尝与省干王大猷设云水斋于此感会吕仙翁授以神方大猷子孙至今传以济人元至大间道士叶竹居奏赐今额元季兵燬正綂中道士郭宗衡重建徐有贞记归并观二道院七
　　三茅观【在城中街路仁风坊内宋淳熈中建成化初道纪范处恒重建】
　　朝真观【在阊门外义慈巷内宋景定中建旧名坛庙正綂间改今额】
　　清微道院【在郡治西北支家巷内宋端平问建】
　　安隠道院【在石岩桥南宋嘉熈间建为刘氏祠堂其裔孙刘文恭公为记】
　　元和道院【在府治后元至正间建】
　　一清道院【在城隍庙前】
　　太初道院【在盘门内宋宝庆间道士顔守常建今废】
　　太微道院【元戊子年道士李息安建旧在城中桃花坞今移阊门外南城下】
　　佑圣道院【在阊门外南濠至元三年道士杨道常建】
　　太一宫旧在郡中或传在报恩寺之侧太平兴国六年方士楚芝兰言五福太一天之尊神也太一所在人丰乐而无兵火凡行五宫四十五年一移以数推之当在吴越分请就其地筑宫以祀之奏可苏州言太一宫成芝兰又言都城东南地名苏村可使筑宫于此以应苏台之名则福集帝都矣于是作太一宫于都城而姑苏之宫遂废右见朱长文续图经【中吴纪闻云今天庆观乃其旧址乡人犹称宫巷宫前云按天庆观乃唐之开元宫岂当时即开元宫改创耶】
　　郭外丛林寺四十观三
　　虎丘禅寺在虎丘山晋王珣及弟珉别业也咸和二年舍建即剑池分为东西二寺今合为一宋至道中重建景祐中建御书阁绍熈中宗达建藏殿范浚记寻皆燬于兵元后至元四年僧普明重建黄溍记永乐初重脩杨荣记归并寺一庵八【王随记夫元黄判质肇自乎太极融结辨位式分于方域凡钟灵秀之气悉为胜异之壤图志具载言不可已姑苏乃吴会剧部茂苑名封川涂当闽越之冲分次应斗牛之宿膏田多稼歳储以之流衍云屋比居风俗于焉富庶俯重湖之缥缈烟景何穷睇百城之纡余金刹相望虎丘山者按吴地记云名海涌山去吴县西九里一百步髙一百三十尺周二百一十丈越絶书曰吴王阖闾塜在吴县阊门外名曰虎丘下池广六十步水深一丈五尺铜棺三重濒池六尺玉鳬之流専诸之剑鱼肠三千在焉发卒六十万人治之葬之三日白虎居其上故有兹号又世説云秦皇帝因游海石自沪渎经此山乃欲发坟取宝忽有白虎出而拒之始皇挺剑刺虎虎奔而隠因改为虎丘焉故上有剑池或曰秦王试剑池亦谓之磨剑池今则长十有三丈濶余三寻其深则莫可测矣古诗云剑池无防浸云根又云沉沉剑池水直上连沧溟后以唐祖庙讳更为武丘云其山又有响师虎泉陆羽茶井真娘墓生公台石壁现其鬼诗林迳回其仙驭诡异之迹莫可悉述云岩寺即晋王氏伯仲珣珉舍别业以创焉始于一山中分两寺故顔鲁公诗云不到东西寺于今五十春今则合而为一先是至道中岳牧贰卿魏公庠改为禅刹延清顺尊者演法主之彼美招提实为絶境粉垣回缭外莫覩其崇峦松门郁深中逈藏于嘉致故前贤诗云老僧秪怕山移去日暮先教鎻寺门又云宿云侵晓去不待寺门开若乃层轩翼飞上出云霓华殿山屹旁碍星日景物清辉竂宇岑寂千年之鹤多集四照之花竞折垂组彯缨之彦靡不登临达心了义之人终焉宴息允所谓浙右之壮观天下之灵迹者矣其有古髙僧之行乐诸名公之咏题编録尽存嗟叹备叙禅师用慈道行明洁智懐渊廓自招提宗唱克奉神君屡飞翰于云鸾祈镂文于金石愧先圣之叹辄成章于狂斐斆头陁之碑聊寓言于髣髴云尔时天圣二年歳次甲子六月念八日翰林侍读学士中散大夫守尚书礼部侍郎同知通进银台司门下封駮事防军琅琊郡开国侯食邑一千九百户食实封二百户赐紫金鱼袋王随记叶清臣御书阁碑真宗文明武定章圣元孝皇帝光宅天下二十有五年武威夷裔文经覆载礼脩乐侈刑平政一天地并况震于珍物乃东登泰山降禅社首西奠汾脽南游苦县典章人物辉灼方夏蜚声腾实倬越古今天纵将圣典学时敏百斤中程七行俱下详延英俊寖寻经艺披编日反防翰宵分帝庸赓歌道谐荃宰圣有谟训义光简册休于万麓留神小学三元秉焕八象流景丞相臣谓臣拯相与文雅侍从之臣发瑶笈披琼蕴编第为集凡三百卷请从刋摹以传永久制曰可景祐体天法道钦文聪武圣神孝德皇帝缵庆基接神统孝善继志功能昭前思先皇帝馨德茂烈巍巍郁郁圣言睿藻云章日丽非书之黄素防以文锦检于玉匣藏在石室则何以比隆六籍昭厥万祀于是司空上舆地之志职方辨九山之物分道遣使咸锡其副则吴郡之虎丘存焉兹山据姑苏之右地负干阳之胜势丛生万石崛起平臯讲席坦乎千人剑泉呀其百尺松篁总翠烟岚异色宜有神物舍于宝坊前此守土臣寔臣度初基尊奉即山而宇寒暑再离风雨无赖景祐四年冬十月知军事臣堂始大前搆彻故以新奏取郡民絶籍而财入县官者钱一百七十万以售工材移通判军州事臣宋卿经始虑素程工董役肇日短讫于驷见更五甲子阁成无虑费竹木章个八百役夫兵手指二十二万不出帑一金不调里一民民不知役而渠屋弥望凡为巾槴韫覆之物皆称阁而具疏枏密础材理坚致藻楣文棁光彩转重檐四回阳景不曜飞陛横出乔林在下熏厨凝香而负赑髹奁含辉而庨豁伟哉丽乎兹可以壮龙之负载倬云汉之昭明者已先是永熈宸翰九轴帝书一品垂贲岫幌弥厯年所先朝宝跗入石册六十二分辉奎曲并集为赐今皇帝飞云洒妙墨本三十重光祖武嗣有恩颁至是落成并置其上维三圣继统昭明游艺若五辰二曜珠连璧合虽尧文禹律昌作武述何以过此惟堂以直清通敏行已从政忠而爱君不以逺迩惟宋卿方严肃给裕民急吏勤以办事顺成休绩斯书斯阁斯人之赖臣清臣尝为史官记天子言动持使者符节得按察郡县观圣文临下之赫与守臣严上之恭敢书始事铭于乐石词曰天有文华日星地有文秀昆溟圣有文垂典经粤宋二宗功迈德隆天律有融我皇定保绳武祖考笔墨精妙大人继明三后重英仪邻宣精香籖宝帙金匮石室四方驰驿吴治长洲上当斗牛其镇武丘茂林脩竹龙蟠虎伏其地惟福直有真文乃圣乃神抚临其人守臣推忠结宇再重与山比崇猗金简有字韬于委羽惟道家主藏订诸蓬渚亶羣玉山之上符册府天为大宋是则文化成世无极山斯朽石斯泐飞阁秘书时万时亿景祐五年十月七日两浙诸州水陆计度转运副使提防市舶司本路劝农使及管勾茶盐矾税朝奉郎守太常丞直史馆骑都尉赐紫金鱼袋臣叶清臣撰张丞相浚藏记吴郡山水秀丽虎丘号胜处世传阖闾葬此地气腾出秦王使人求剑虎存其上因以名焉晋王珣与弟珉宅石涧之东西已而舍兴佛刹本朝至道中革律为禅绍熈八年余谪居零陵住持宗达以书抵余曰我与绍隆同嗣法于圆悟禅师实继扫洒隆常建立转轮大藏效弥勒示现礼制施轴于中负戴其上规模甚伟僧法靉法清法悟为之劝邦人李方髙次第输财方议卜筑隆适告寂我不敢以胜事难集为解夙夜究力益励精诚再阅寒暑工绩俯就平髙益下栋宇翼如琅函贝叶辉灿焜燿信士邹珉目规口叹尽捐所有独力庄严于我法中为大縁事敢以请记且当天下无事时当世名儒间以财为病矧兵革迭兴军储或匮勤役费用理容未安然我尝思之兵革之变其来有自因欲生爱因爱生贪因贪生忿欲爱贪忿是谓无明展转交攻激为鬭乱怨深祸结殆不偶然我佛以清净立教使人回心归善一念傥正和气自生其于教化似非小补是以有请而无愧余闻佛为一大事因缘故出现于世种种警喻发明空理丁宁反复务息尘劳现大光明饶益照耀妙用神通不可思议古人指擿之意葢病夫不知虚静脩已区区致恭以佞之也又病夫落髪披缁之徒易浸以溢流宕南畆其教可轻疵哉将见斯藏之成覩相増信由信趋善宿习退转真证圆通孝弟和睦之心油然而起宜勤守防用永其传藏始建于绍兴丁巳春正月至冬十一月告成复授资政殿大学士左宣奉大夫福建路安抚使兼知福州张浚为之记许浑诗暂引寒泉濯逺尘此生多是异乡人荆溪夜雨花飞疾吴苑秋风月落频万里髙低云外路百年荣辱梦中身世间谁似西林客一卧烟霞四十春张祐云树拥崔嵬深行异俗埃寺门山外入石壁地中开俯砌池光动登楼海气来伤心万年意金玉葬寒灰○嚣尘楚城外一寺枕通波松色入门逺冈形连院多花时长到处别路半经过惆怅旧时客空房深荔萝林逋送慈公还虎丘孑孑归樯五两轻佛林禅石抱云根单囊憩罢还微笑却是青山不出门倪瓒游虎丘寺余适偶光城本是山中客舟经二王家荒古览陈迹松隂始亭午岚气忽敛夕欲去仍徘徊题诗满苔石张羽逶迤度前峯到寺行屡歇斋庖竹外烟岐路松间雪覩水悟真乗闻香解禅悦欲其老僧言相对还无説】
　　归源寺【在长荡东元至元间里人曹姓者为虎丘僧建后归俗其子曹聚增建陈旅记】幻住庵【在阊门外雁荡村元大德间僧明本建初本至吴喜其地名与雁荡山合遂结草庵于此赵孟頫为名之曰栖云其后别创精舍改今名本自为记国朝洪武中重建宋濓记相传结草庵时赵孟頫及马海粟为治后云明本雁荡除夜偈茅屋三间冷似氷灰头土面十余僧扫除自己闲枝叶不打诸方烂葛藤就手揭开新歳厯和光吹灭旧年灯顶门别具摩醯眼越死超生似不曽赵孟頫游幻住雨后溪水溢黄流行地中轻舟何迅迈沿波兼顺风碧芦榦始长柔桑叶已空瞬息抵山曲窈窕微迳通青林夹道周流泉响幽藂多惭众衲子前路相迎逢禅居新结构斧斤未辍工双阁出尘嚣六窓自玲珑久矣厌城市飘如脱樊笼妙香清鼻观新鸎惊耳聋汲水挿山花开牖纳松风经声出廊庑寂然闻鼓钟蔬食欣一饱亦与膏梁同缅懐老尊宿燕坐毘庐峯尘縁苦未断无由往相从一宿返归棹回望但青葱僧善住夹径列杉竹茅堂絶四隣野僧秋不到明月夜相亲林静鸟窥室泉清鱼避人何时离城市来此寄吟身沈德防野寺居僧少林扉傍竹幽緑苔沿砌网红叶冒霜稠炉霭闲风夕茶烟细雨秋屐寻松下月衣涴鹤边流不是逢心赏那能惬胜游虑忘因悟幻过此且迟留髙启宿幻住栖云堂窓白鸟声晓残钟渡溪水此时幽梦回独坐空山里松岩留佛灯叶地响僧履余心方正寂无使羣动起】
　　圆照庵【在阊门外元至正间僧性得建】
　　正信庵【在阳山西元至正十四年僧性用建】
　　会云庵【在中峯岭西宋宣和七年僧性一建】
　　云隠庵【在阊门外元延祐间僧月潭建永乐三年僧法涌重建中有法雨轩立雪堂山水窟】永福庵【元至正间僧本原建】
　　圆觉庵【宋绍兴间僧本立建】
　　善福庵【元至正间僧普应建已上俱长洲县九都】
　　半塘寿圣教寺在九都防云里寺有稚儿塔晋道生诵法华经童子死葬此义熈十一年商人谢本夜闻诵经声旦见坟生青莲花事闻诏建塔名法华院宋治平间赐今额绍兴七年重建归并庵八【魏宪重脩塔记半塘寿圣浮屠按旧记云晋义熈十一年名法华塔诏赐国材以建繇晋厯唐距宋兴凡一再改造歳久寖壊先君开府览之慨然若契夙愿实始脩焉建炎庚戌之乱塔复废宪不孝顾瞻余烬夕愓于懐曰此吾先君所植德者也畴敢不勉于是倾赀度财载加营缮绍兴七年七月二日工告讫功初道生法师有童子能诵法华经死葬半塘其后过客夜闻诵经声迹之莫见其人旦视童子冢有青莲花塔之建葢权舆于此迨今几八百年矣而鸠工之始役夫夜方寝复闻诵经声琅然出塔数夕不絶呜呼异哉僧了勤以其事来告因为之书显模阁直学士左太中大夫提举江州太平观吴郡开国侯食邑一千二百户食实封一百户魏宪记赵与訔宿半塘寺诗夜宿半塘寺惟闻塔上铃老僧行道影童子诵经声竹密风犹劲窓幽月愈明瓦炉香断处一榻洒然清髙启稚儿塔诗黄土但埋骨岂能埋性灵昔闻宿草间曽吐莲花青身卧长夜台口诵西方经寻迹殊窅窅闻声每泠泠寒灯照空塔时有山僧听应使隣冢防沈迷尽皆醒】臻福庵【在长洲县十都宋绍兴间僧性复建】
　　资福庵【元至正间僧维则建正綂间僧善璥重脩治中吴寛记】
　　原明庵【宋绍兴间僧原明建】
　　慈孝庵【宋咸淳间僧慧无机建已上在长洲县九都】
　　佛慧庵【在虎丘寺东宋绍兴间僧无善建庵有钟秀轩梁用行记】
　　得成庵【在长洲县八都宋皇庆间僧可大建】
　　普光庵【在长洲县一都宋绍兴三年僧原明建】
　　普福庵【在虎丘山东宋咸淳间僧文诫建】
　　迎湖教寺在长洲县六都晋永宁间僧大通建归并庵二
　　广济庵【宋开禧间僧觉因建】
　　崇福庵【宋景定元年僧德秀建已上在长洲县四都】
　　白莲教寺在长洲县十五都地名陆塘吴赤乌间僧了然建后燬僧法云重建归并庵七
　　湖泾善庆庵【宋绍兴间僧法丙建】
　　普润寿山庵【宋绍兴间僧至脩建】
　　普庆深栖庵【元大德间僧巨微建已上在长洲县十六都】
　　报德庵【宋绍定间闵仁甫舍田建僧本澄开山国朝永乐十年闵丙重建先世祠堂在焉】梅林庵【宋绍兴间僧法焕建已上在长洲县九都】
　　西资庵【宋元丰间僧一智建】
　　观音庵【宋嘉定间僧明圆建已上在长洲县十五都】
　　灵源教寺在太湖洞庭东山碧螺峯下峯有灵泉故名梁天监元年僧集善建归并寺五庵一【叶颙诗散花丈室静焚香小小云龛穏称牀须信定中还有定莫言方外更无方青莲满眼非真色白月流金只慧光今日相逢陪软语尘縁俗虑一时忘】
　　能仁寺【在长圻岭寺有泗州池相传见泗州塔影今废梁天监二年僧道适建】
　　兴福寺【在余坞南梁天监二年于将军舍宅建僧本清开山成化间重脩吴寛记】
　　中峯寺【唐咸通九年僧本超建】
　　三峯寺【唐咸通十三年僧真铨建寺有庄田曹熈记】
　　弥勒寺【唐干符间吴越王建僧德润开山山冈雨后往往得细石如米故曰饭石峯云或云饭石禅师居此故名】
　　圆照庵【宋泰定二年僧法光建已上在洞庭东山】
　　治平教寺在上方山下梁天监二年僧法镜建旧名楞伽寺宋治平元年改今名寺傍有石井隋人刻字葢杨素移郡横山时也归并寺一庵四
　　宝积寺【在横山下隋大业四年僧永光建】
　　真如庵【在县西南三十里宋咸淳二年僧妙慑建】
　　殊胜庵【在县西南三十里洪武癸丑间僧宝峯建】
</div>
    <div class="pagination">
<a href="姑苏志_page34.html">上一页</a><span>...</span><a href="姑苏志_page30.html">30</a><a href="姑苏志_page31.html">31</a><a href="姑苏志_page32.html">32</a><a href="姑苏志_page33.html">33</a><a href="姑苏志_page34.html">34</a><span class="current-page">35</span><a href="姑苏志_page36.html">36</a><a href="姑苏志_page37.html">37</a><a href="姑苏志_page38.html">38</a><a href="姑苏志_page39.html">39</a><a href="姑苏志_page40.html">40</a><span>...</span><a href="姑苏志_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
