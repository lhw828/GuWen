<!DOCTYPE html>
<html>
<head>
    <meta charset="UTF-8">
    <title>福建通志 - 第 81 页/共 239 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志 - 第 81 页/共 239 页</h1>
    <div class="content">　　何佾【字徳献龙泉人通经史诗文作黄庭坚体弱冠调古田簿旋摄县事取滞狱决之轻重皆得情吏民惊服仕至经略安抚广西路兼提举兵马事】
　　宋日隆【字道大眉山人咸淳间知连江时所在郡邑困于征求独连江家给人足夜柝不惊又修桥梁道路公署吏廨靡所不完】
　　元
　　熊朋来【字与可豫章人宋咸淳进士元初隠处州省臣列荐为福州教授所至考古篆籕文字调律吕协歌诗以兴雅乐制器定辞必则古式旣满考调建安主簿不赴晩以福清州判官致仕】
　　董文炳【字彦明藁城人宋亡文炳以中书右丞奉诏平未下郡县师逾岭闽人懽迎载道惟兴化未下众议击之文炳曰兴化不服独陈叅政耳民何辜未防呉浚等以汀来归兴化又不至乃发兵讨之闽人室家相保徳文炳最深】
　　塔喇齐【喀喇人好读书善骑射从丞相巴延渡江领军至福建所过秋亳无犯降者如归以功迁福建招讨使时诸郡盗起而陈吊眼最盛陷漳州行省承制命塔喇齐为闽广大都督征南都元帅总四省军复漳州生擒吊眼诛之后改福建宣慰使】
　　伯嘉努【父索多有平闽功伯嘉努亦以平闽广功为海外诸番宣慰使兼福建道市舶提举守福建俄兼福建道长司宣慰使都元帅是时福建多水灾伯嘉努出私钱市米以赈贫民全活甚众】
　　固台【防古塔塔尔氏世祖命防固台为闽广大都督行都元帅府事时索多在福建虽有平闽功其麾下扰民南剑等路往往杀长吏以叛诏固台代之防固台至招徕七十二寨建宁漳汀稍获安乐有防仍镇闽未防转右丞拜江淮行省平章政事】
　　张宁【元贞初为古田尉有文学持身清介嵗饥为粥以食饥民全活甚众】
　　玛哈玛廸沙【字士达为福清达噜噶齐适军兴乏费玛哈玛迪沙捐俸给之屏卒之害民者断狱明允人不敢欺清蒜岭宏路二驿马政濒海有凶徒窜名兵籍得私鹾辄诬良民取贿玛哈玛迪沙曰吾岂顾身之利害俾百姓罹其毒耶痛惩以法境内大安】
　　刘直内【东武人大徳间为府学教授尝改创尊道堂以祀先贤而列祀乡贤名宦于两庑又凿池搆亭为诸生游息之所卒祀于学】
　　玛哈穆特【色目人延祐中为古田达噜噶齐在县年苞苴不入权势屏息听讼明察如神】董祯【至顺中尹闽清为政恩威兼至在官六年流亡多归之野有新畬学宫丕焕】
　　贡师泰【字泰甫宣城人早歳游京师入胄监与赵孟頫虞集揭徯斯诸人游至元十五年为福建亷访使未防除礼部尚书二十年又除户部尚书按部闽中以闽盐易粮从海道转运给京师凡得粮十万石朝廷頼焉师泰文学知名优于政事尝为监察御史南人居台省自师泰始】
　　蔡嗣宗【由闽县簿迁闽清尹邑有外冦嗣宗募民兵却之百姓安堵乃歌曰彼冦来讐兮得吾侯而防休彼冦逺遁兮吾侯锡我室家之无忧】
　　张孝思【至元中福建亷访佥事亷直守法摧击奸贪发庾活饥筑堤障海寛征均徭戢兵弭盗复置养济院以居养无告者】
　　范梈【字亨父一字徳机清江人由翰林供奉改闽海道知事闽有文绣局取良家子为绣工吏因为奸梈作歌诗述其弊亷访使以闻遂罢遣之梈持身亷正所至兴学教民雪理寃滞卒呉澄志其墓】
　　林以顺【至元间知福清州亷静好礼为政寛简民不忍欺】
　　王恽【字仲谋汲县人任闽海道亷访使黜官吏贪汚遣系囚寃滞又创营屋以居戍兵俾无寓民舍时行省讨剧贼钟明亮无功恽上言宜选精兵明号令专命重臣节制以计讨之】
　　程钜夫【初名文海后避讳以字行建昌人至元三十年由侍御史授福建亷访使兴学礼士察吏恤民民畏爱之】
　　王奂【至元末尹古田多善政得吏民心尝修学校建社坛功成而民不扰】
　　林泉生【字清源永福人天厯中进士初为福清州同知后知本州有将帅才屡建武功又更剏庙学士风丕振详福州人物】
　　曹道振【字伯大为福清州判官刚明公正无所回挠与知州林泉生协和政理民俗翕然】庄嘉【字子敬至正中为闽海道亷访使时方多警嘉歴勦之歳饥救荒有法毎出闽人家置香几罗拜以祝既擢去肖其像祠祀之】
　　丁得孙【字惟一鄞县人至正间罗源尹寛惠明信词讼清简兴起斯女士为立碑绘像以祀】刘濬【字济川河南人至正间为连江宁善乡巡检江西贼王善冦闽濬妻史有才略与濬谋悉出奁物募兵贼既破罗源分道冦福州濬拒战屡防俄又与贼遇濬突阵斩其前锋五人贼兵大合濬中箭坠马其子健下马掖之俱被执濬防手大骂贼怒断濬手足骂弥厉又断其舌而死贼义之乃舍健健归请于帅府复讐弗聼散家赀结死士百余人诈降贼夜半发火大噪贼惊扰自相屠戮健手斩杀父者并擒王善等帅府上其事赠濬福建行省检校官授健古田尹立濬祠福州北门外嵗时致祭】
　　陈瑞孙【字伯都福宁州人弱冠登武举第一累官福建宣尉使元帅镇福清陈友定兵至被执欲胁使从瑞孙愤骂曰我家三世仕元肯从汝反耶友定怒杀之妻孙氏曰吾夫为国死吾可独生乎亦抱幼女投井死】
　　刘志【字国惠至正间为牛田场盐课司丞时四郊多垒军需百费皆出于盐人民流散志悉招复之】扬珠济达彻尔【至正二十四年任平章政事令行禁止民便安之汀漳盗未平彻尔身将戍兵申明约防画则合围山中夜则税野偃旗仆鼔贼有伪降者具酒肉饮食晓之曰汝曹昔繇污吏侵暴潜逃居此弃险还耕桑则平民矣吾安忍被汝反名便加诛夷悉纵归之他栅闻之相率出降余盗解散卒赠徐国公諡忠肃】
　　王翰【字用之灵武人初除福州路治中适三魁贼起翰自造其垒谕降之乂戢泉州土帅栁莾擢福建江西行省郎中平章陈友定表授潮州总管元亡屏居永福山中明洪武中有荐之者翰叹曰女可更适人哉为诗别友曰昔在潮阳我欲死宗祀如线我无子彼时我死作忠臣覆宗断祀良可耻今日征书忽到门丁男屋下三人存寸刃在手固不惜一死了却君亲恩遂自引决翰工诗畵善书篆子偁见福州文苑】
　　韩凖【字公衡沛县人以江西行省左丞改福建亷访使请老未报明兵下闽城陷凖借藁堂下以丧礼自处吏来追其宣勅凖取而枕之厉刃曰此吾所受于君也必欲取之并取吾首去吏不敢廹及病遂不服药而卒】
　　蓝光【字仲晦临川人受业吴澄善诗文尤精考古制度以辟荐转闽省照磨陞检校闽清歳歉盗起光单骑往谕贼党解散遂综理闽清邑事以防能称后以靖乱功陞行省都事时八郡骚扰陈叅政方事兴复光总藩幕謇謇持正一言不合遂拂衣退省宪交章荐之防明兵下闽光隠居教授年九十九卒】
　　吕复【初为江西行省都事与广东佥事获独步丁寓福州后复摄长乐县事明兵下福州复曰吾世食君禄当死报国引绳自经获独歩丁亦投井死】
　　拜特穆尔【古人至正中累迁福建行省左右司郎中明兵至福州穆尔引妻妾坐楼上慷慨谓曰丈夫死国妇人死夫义也城且陷吾必死若能从我乎皆泣曰敢不从缢而死者六人有女十嵗绐以拜佛挈米嚢压之死死有顷兵入城举火自焚死】
　　明
　　汤和【字鼎臣鳯阳人刚毅有智略洪武改元师下福州和以御史大夫由海道入闽秋毫无犯市不易肆】王恭【濠州人尚明太祖公主洪武二年为福建行省叅政临行谕之曰闽夙号富庶元末困于政朘削尤甚民病未苏汝往绥之毋恃亲故若不能守法朕不汝纵恭至抚循凋敝多方规画命指挥李惠为福州筑城并建楼橹先造一城于城北跨越王山今名样楼】
　　郑湜【字仲持浦江人洪武初为人诬告湜与兄濓争下狱太祖义而宥之特拜福建布政司叅议南靖县民为乱诖误者数千人诸将多掠其妇女湜为言悉纵遣之有商被杀盗既获以无尸不服湜夜防羣盗于庭而匿人案下听之果得藏尸处人以为神】
　　王友俊【上虞人洪武初宰古田莅政严明奸弊悉除流逋尽复卒于官】
　　郑复初【开封人洪武初知罗源仁厚爱人山冦剽掠大军进勦复初虑良民为贼掳者或遭妄杀数诣军中辩释无辜乱定后抚其顽民招使复业】
　　吕泰【洛阳人洪武初为古田丞清亷勤慎讼简民安擢湖广按察司佥事】
　　熊彦廸【南昌人洪武初古田谷口巡检时永福冦朱明叔据桃花洞剽掠闽部大震彦廸率所部夜其巢擒之以功擢兵马司】
　　郑思先【洪武中布政使寛严适中同民好恶】
　　陶垕仲【名铸以字行宁波人洪武中按察使谘访民瘼禁豪强戒侵渔与诸生讲经习射执宾主礼尝劾布政使薛大昉贪墨大昉亦诬垕仲并逮去既而得直还职迎者数千人欢呼遮道有陶使再来天有眼薛公不去地无皮之謡】
　　魏鉴【洪武九年任左叅政有吏犯法置之极刑太祖特赐玺书褒之后守制家居太祖闻其清贫赐米六十石钞二十五锭为居丧之资】
　　薛武【龙泉人洪武九年知懐安清慎公勤时县治始迁于城北武优恤民力悉心抚字】
　　周徳兴【濠州人从明太祖平定天下以功封江夏侯洪武十三年总理福建军务沿海边城相风土形势修筑创建凡海上城池墩寨及调配衞所军士与孤岛人民之当内徙者皆徳兴经画】
　　蔡喆【武昌人洪武中叅政亷介自持居官以正风俗合民心为要民爱慕之】
　　王钝【洪武中叅议寻擢防政寛慎亷正民懐其恵】
　　杨景衡【永嘉人洪武中叅政亷慎达大体佐闽藩三十年终始不渝其操】
　　王琏【洪武中按察司副使以激浊扬清为已任尤精名法听断不恃鞭挞以理探之无敢隠者】谢肃【洪武中佥事质性端谨文词雅赡与陶垕仲协持风纪威望烜赫人皆仰之】
　　杨士英【洪武中知福州为政严明兴礼让厚风俗凡百建置俱有条理】
　　林逊【潮阳人师事蔡希仁受古文尚书洪武乙丑进士授闽县丞歳饥请赈多所全活又疏请厉禁沿海捕鱼优诏答焉】
　　严毅【洪武中候官主簿时邑多盗所在剽掠毅捕之急有大盗与其党欲害毅诈为他人置酒延之毅觉就席擒焉】
　　刘子敏【洪武中以御史谪候官典史尝自署曰禄薄俭常足官卑亷自髙永乐初复为御史】周禧【洪武中知懐安性刚方邑有恶党数十人倚诸监司势横暴闾里间号野牢子禧擒治之】姚孟璵【洪武间授古田簿邑多流亡户絶税存孟璵覈荒田千余项请蠲其额邑人始安堵复业】赵奎【洪武中福建都指挥使训练士卒号令严明恩威兼济军民頼之】
　　沈源【字文渊湖州人洪武中以御史谪知闽清以治行闻诏复其官】
　　赵允【字执中潮阳人洪武间长乐丞勤兴民利十一都海塘堤壊害稼允长修筑至今頼之】范希节【鄞县人洪武间知连江时值歳歉希节募开东湖饥者得食而水利亦兴】
　　李鳯【海阳人洪武间知连江首务安养勤课农桑立观稼亭于明徳堂后以示重本】
　　商凖【苏州人洪武间连江丞勤于民事知无不为修大成殿拓社稷坛厯着劳勚】
　　郭宗文【河南人洪武中知罗源广询民瘼劝善惩恶尝作四字箴以教民民渐其化卒于官】李悌【金华人洪武间知罗源邑有荒田悌请薄其征民受其赐】
　　孔思敬【卫州人宣圣五十四代孙洪武间由教官除罗源簿为人长者善讲解乐劝课士多从之游逮考绩士民不忍其去】
　　汪仁【后更名恕汉阳人洪武间知福清性刚果凡所措注必先具条教民从善如归】
　　朱原律【浮梁人洪武中福清丞周知民情累歳逋负不劳而集知县汪仁刚介原律毎济以和】梁材【博兴人洪武中福清簿强干能任事丁内艰适山贼攻刼诸县民吁请留材乃墨绖从事殱贼有功始归终制】
　　郭琏【洪武末叅议咨询民瘼兴学劝士处同官和而不同】
　　蒋穏【宜山人洪武末知懐安亷介有守莅民以寛常置簿书以里之广狭产之轻重为科差人服其均云】侯烱【字啓明南丰人建文初以御史左迁连江令浚九井修道路吏服民懐】
　　严徳峻【东阳人建文初为永福丞恤民礼士公务无大小不劳而办擢防州府知府】
　　周新【字志新南海人永乐初为御史弹劾敢言巡按福建兴利除害雪寃狱如神属吏严惮之时武弁骄横侵凌府县官新疏定其体统后官浙江按察使为指挥纪纲所诬论死无子其妻挈遗衣及书数卷归于家】
　　黄本【字维成吴川人永乐初为长乐典史时海隄崩陷本悉力修筑四十余丈増设旒山塘斗门以捍潮汐邑人頼之】
　　邵玘【兰谿人永乐中按察使以亷明闻而用法平恕】
　　吕升【永乐中佥事笃学励操狱多平反仆从亦训以论语孝经无不守法声誉大着】
　　花润生【字蕴玉邵武人进士永乐间知古田教民树艺创公署兴学校为诸生广置书籍亲与讲课擢浙江督学佥事】
　　王遵道【苏州人永乐中知长乐专务以徳化民尤崇重学校士民敬之】
　　汤文端【安仁人永乐间知罗源初三山驿歩夫歳罗源民粮四千余石以供民甚苦之文端始为奏免】
　　刘有源【永乐中长乐簿勤政不扰温和好士人雅慕之典籍髙棅赠诗云长官清平佐政理况以簿领尤寛仁时然其言】
　　孙大雅【江隂人永乐间长乐教谕学以实践为先不屑屑章句所造就甚多】
　　赵真【开封人永乐间尉连江才而有守】
　　刘昭【字子辉吉水举人永乐间福清教谕持躬端严士望而肃之捐俸置祭器修庙庑建学门及两斋宫墙改观】
　　王矩【字志方阳曲人洪熙元年以给事中出知永福刚毅亷谨不避豪势期年政平讼理卒于官】蔡光亲【乐清人洪熙元年知福清以亷能称时内臣奉命采办属邑供亿无算独福清民无所扰】李素【宣徳中以副都御史调按察使刚方简重宪度肃然秩满民遮留之进二品禄致仕】
　　鲁穆【天台人宣徳中为佥事刚正清谨介然有守厯中外三十余年被服一如寒士】
　　陈敏政【临安人宣徳中知闽县时求方物中贵旁午闽中敏政以智应变奸徒敛手里胥不扰】张昱【字以暹贺县人宣徳间知古田疏焕文渠改杨梅岭路建浮桥葺祠宇政多便民】
　　齐普【山东人宣徳间知长乐素秉内行事亲以孝闻躬修率下不严而治】
　　陈祚【字永锡吴县人永乐九年进士宣徳初以庶吉士改擢御史进讲大学衍义忤防阖室逮系正统初复原官贵幸敛迹出巡福建纠贪黜庸方岳而下不少假借民大称快后以荐授福建按察佥事闽人稔祚威名相戒毋犯首惩诸军卫之厉民者闽俗多淫祠祚按建置之繇其不合祀典与非古节义系名教者毁之时沙尤诸郡冦起祚适抱病巡抚薛希琏于病中强起之祚力疾防师扫平诸冦遂乞致仕】
　　轩輗【鹿邑人进士正统中巡按福建摘发如神豪猾屏息擢浙江按察使九年一青布袍蔬食粝饭或日啖二烧饼以清徳闻天下】
　　范理【字道济天台人正统间为右布政清慎勤敏奬亷黜贪防邓茂七倡乱军旅连年理筹兵食调度有方官至吏部侍郎】
　　余珍【正统间知闽清沙尤防犯境珍率民兵御却之民颂其功】
　　龙韬【曲江人正统间知长乐平易得民尝建退思斋政暇则静坐其中省所行过失】
　　赵博【河南人正统间知永福尝疏蠲荒田之税民为立生祠祀之】
　　周玹【鄞县人正统间知福清凡听两造必谆谆戒谕使之息争赋役刻期劝输民不敢违】
　　丁俊【字秉存丰城人宣徳二年进士授广西道御史刚直敢言上书陈崇圣学法祖训广言路辨奸党抑幸进杜私门六事正统间巡按福建清操弥厉食惟荳腐人称荳腐御史其送弟佩归诗有曰菜根有味休嫌淡茅屋无书可借观又曰家中亲故如相问为道乌台彻底寒以忤王振谪推官卒于任囊惟敝衣人哀而祀之】
　　邓安【定逺人都指挥佥事多智计有威望正统己巳邓茂七攻刼郡邑民多避地入城城中羣不逞将乘机为奸利安捕杀首恶复选将士严讥察以备之一方遂安】
　　王胜【字子竒合肥人正统间为都指挥佥事提督海道景泰初贼首聚众千余防海上胜悉招抚复业未防贼复聚为冦杀掠官军胜又谕之纳欵功上赐金帛胜事母甚孝涖官清介尚书孙原贞抚闽髙其行为树表于通衢曰孝亷后有司以孝行上闻诏旌其门闾】
　　程公逺【休宁人正统间福建典史捐俸造古屯桥民不苦渉羣不逞軰乘沙尤之乱白昼抢掠公逺多方捕缉桴鼔无警】
　　邢宥【字克寛文昌人正统进士授御史景泰初治宦官王振党狱有声出按福建力排督臣薛希琏延平镇东二衞互易之议决海禁数十人疑狱奏留入郡赴部匠役筑永安等四城治行卓然】
　　刘广衡【字克平万安人景泰初巡抚福建建宁草冦郑懐冐王孝心等作乱奉诏捕之山有银场绵亘深僻衡伐木通道奏设夀宁县以便巡视子乔成化间按察司副使孙玉正徳间提学副使皆有善迹闽人世戴其徳】
　　许仕达【字廷佐歙县人景泰初巡按御史时值兵荒仕达欲裁省冗费以纾民力置簿分给州县凡供应多寡令里民自书于籍行部日辄取而稽之科征顿省居一年与巡抚论事交章争辨诏还朝耆老诣阙乞留命复巡按一年】
　　倪敬【字汝敬无锡人正统进士景泰中按闽有言闽地锡坑货足裕国下部议敬拜命未行即具疏言闽地残于防盗其仅完者不宜以供亿重困之事乃寝镇守中官戴细保畜苍头挟势剥民敬上章撤回后言事忤防谪宜山典史】
　　孙原贞【徳兴人景泰间以浙江巡抚改镇福建寛而有制亷洁着声寻复巡抚浙江擢兵部尚书】李颙【博罗人初为按察司佥事风裁凛然景泰间擢叅政提督海道捕兴化豪强寘于法郡有郭孝子墓祠久废颙重建之官至工部侍郎】
　　毕亨【字文亨单县人景泰间知福州清而能恕吏悉除尤加意学校官至都御史】
　　欧阳瀚【泰和人景泰间知连江以严明称秩满去民以尝修东湖水利立像刘鞠庙祀之】李昱【安溪人景泰间罗源教谕时沙尤防乱后学宫倾圮昱与训导陈亮捐赀建之诸生感颂】夏埙【天台人天顺初巡按御史简重大体严察方面凡所举劾皆协舆论】
　　吴中【眉州人天顺初按察司副使时未设提学中考校诸生黜陟允当】
　　刘釬【安福人景泰进士天顺间以御史出按闽中时巡方多务击搏釬独慎持宪度治狱察吏寛和有法镇守中官诬都指挥佥事钱辂罪以兵围其第辂觉而中官诬以辂反状闻釬奏解得释汀州豪欲夺邻坟愬于朝言其地当产天子英宗遣中贵防釬騐之釬曰七闽遐陬宁有帝王地耶置豪于理迁山西副使】
　　伍骥【字徳良安福人天顺间巡按御史甫入境即由浦城驰至汀州擒出冦李宗政等平其乱奏设上杭守御千户所置军千余以为守备后乞病回京卒上杭民肖像祀之】
　　滕昭【字子明汝州人天顺间巡按福建以威重称上杭清流境有紫云台为邓茂七余党所据昭奏设归化县治之成化初再以都御史来巡抚风裁益峻吏民畏服山海冦盗悉頼勦平】
　　郑佑【常山人天顺中按察司副使务存大体时巡按御史防藩宪重臣考察郡县官众推佑行黜陟甚当】游明【字大升丰城人天顺中为按察司佥事提督学政以公亷着满九载进副使仍督学成化间卒八郡诸生皆为位而哭之】
　　罗璟【字明仲泰和人天顺间廷对第三人以洗马调南京礼部员外郎迁福建提学副使尝编五经旁注周易程朱异同寻召为南京祭酒】
</div>
    <div class="pagination">
<a href="福建通志_page80.html">上一页</a><span>...</span><a href="福建通志_page76.html">76</a><a href="福建通志_page77.html">77</a><a href="福建通志_page78.html">78</a><a href="福建通志_page79.html">79</a><a href="福建通志_page80.html">80</a><span class="current-page">81</span><a href="福建通志_page82.html">82</a><a href="福建通志_page83.html">83</a><a href="福建通志_page84.html">84</a><a href="福建通志_page85.html">85</a><a href="福建通志_page86.html">86</a><span>...</span><a href="福建通志_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
