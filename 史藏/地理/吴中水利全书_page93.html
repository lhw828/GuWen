<!DOCTYPE html>
<html>
 <head>
  <meta charset="utf-8"/>
  <title>
   吴中水利全书 - 第 93 页/共 96 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴中水利全书 - 第 93 页/共 96 页
  </h1>
  <div class="content">
   吴中水利全书卷二十二
&lt;史部,地理类,河渠之属,吴中水利全书&gt;
　　钦定四库全书
　　吴中水利全书卷二十三　明　张国维　撰序
　　序以述事凡水政大小事绩之可纪及编纂成帙者竝有序亦全书之所应收也
　　唐
　　李华练湖颂序
　　土反其宅水归其壑先王因流下而导之故曰九川涤源因迤滙而潴之故曰九泽既陂以疏天地之气以利元元之用崇伯汨五行而殛羽山台骀障大泽而封汾川洪范首之春秋载之地有广狭事无古今大江具区惟润州其薮曰练湖幅员四十里菰蒲菱芡之生鱼螺鼈之产餍饫江淮膏润数州其傍大族强家世流为田专利上腴亩收倍种万剧淫衍自丹阳延陵金坛环地三百里数合五万室旱则悬劫水则具舟人罹其害九十余祀凡经上司纷纭予夺八十一断呜呼曲能掩直强者有以得之老稚怨痛沈声无告永泰元年王师大翦西戎西戎既駾矣生人舒息诏公卿选贤良先除二千石以江南经用所资首任能者是嵗十二月二十三日拜前常州刺史京兆韦公损为润州声如颷驰先诏而至吏人畏伏男女相贺即日上无贪刻下无寃愤公素知截湖润壤灾甚螟蝥临事风生指其以复郡谤雷动山镇恬然中明独裁文之以礼乃白本道观察使兼御史中丞韦公元浦中丞抚掌惬心如公之谋且曰兴利除害得其人而后行非常之政敢归叔父公乃申戒县吏率徒辟之人不俟召呼忭从役畚锸盖野峻臯成蹊増理故塘缭而合之湖广为八十里像月之规俦金之固水复其所如鲸噀射汹汹隠地雷闻泉中先程三日若海之弥望灏灏如吞吐日月沈沈如韫蓄风雨所润者逺原隰皆春耕者饱忧者泰于是疏为斗门既杀其溢又支其泽沃瘠均品河渠通流商恱奠贾人勇输赋遐迩受利其惟此州每嵗萌阴乘阳二气相薄大雨时行羣潦奔流水势所入盈而无伤龙见方雩稼蒙其渥时前相国彭城公刘尚书晏统东方诸侯平其贡税闻而恱之白二事以闻诏书褒异焉彭城公宣命至江南捧诏授公公率元僚掾史令丞已下至耆艾西向拜首忻戴皇明人心上感天降嘉泽如有神祗昭恊厥志公正直而和专静而断嫉恶宥过惠人察奸纯钧精坚百炼不耗伐氷之贵降从士礼诗云靖恭尔位好是正直宜其享福也吏人入贺公拱而谢之曰尚书刘公观察韦公奉行王泽也鄙何力之有焉丹阳令杜孟寅秉公之清白延陵令季令从如公之爱人金坛令胡玘禀公之成规及丹阳耆夀周孝环百姓汤源等拜首而请曰兑为泽兑悦也水归于泽而泽悦于人百年浸塞而公啓之臣哉邻哉克谐帝休永代是式三县无灾若不碣而刻之则主命不扬于厥后后之人无以倚负也华尝学古见访为颂曰望沄沄兮视冥冥鸟闗鱼乐葭菼生膏腴利倍起讼争斯人怨抑痛无声韦公正直动神灵百年游淀为漻清饥者饮兮病者宁诏书光宠恩霈荣划然眊□复皎明追琢刻颂芬馨
　　元
　　秦约昆山州修围政绩序
　　禹贡州之域厥土惟涂泥厥田惟下下厥赋下上上错考之简册则今日吴郡东南之地具是也然吴素号泽国其稻树艺之区一或隄防不固潴泄不时则嵗之丰凶非但系之天时抑亦责之人事焉故国家守令之选必以农事系衔重邦本也每嵗东作将兴之时所在州县必择官一员专职修围盖虑水潦之灾而预为之备也是以丁宁告戒使其父子兄弟尽力畎亩以騐天时以服民事岂古所谓田大夫劝农之官者欤吴郡之属州曰昆山田多污下赋实繁伙尝时修围之官往往不过奉行典故而已岂知斯民根本之所在也今通守郜侯尤以军食民命为急跋履川原冲冒风雨故其劝勉程督民皆欣欣然具畚锸荷蓑笠父诏其子兄告其弟乐于趋事赴功莫不以侯之心为心噫以一人究心而其农事有成若此则人存政举槩可知矣是以侯之为政较之常嵗修围之外其增垦露田若干亩计赋若干石回视食人之禄玩嵗而愒日者大有间矣侯才器宏博厯练优为尝叅赞江浙行省平章政事王公幕府筹防居多今膺是职不过小试其大用之才尔枢庭藩省不日可以陞华进秩矣大夫士嘉其政绩咸为歌诗美之吾友玉山顾君仲瑛书来賔馆俾予序次其事若其能守官箴励志操此特士君子平昔所当为者兹不书侯名肃字彦清山东人至正壬辰夏六月朔淮海秦约序
　　明
　　宣邦直赠王贰守佐理开河序
　　有大德者必有大功于万世其惟大圣人乎昔舜命禹治九州之水而先导河故书纪冀州既载壶口纪导河之始也盖河源发于昆仑其流泛滥中国始固不免疏凿之劳及水患既平然后人享其利凡九州贡赋若逺若近皆自河而至于帝国焉所谓一劳永逸其道固然也我皇上建都金陵今再周星矣以天下宁谧九夷八蛮防不来宾惟东南漕运及商贾往来不便由丹阳而车载者有人马之劳由镇江而舟入于大江者风波不测樯倾柁摧往往沉溺者有之乃夙夜忧悯咨询父老经久利便之道咸曰溧水银墅东坝之上旧有小河相自吴伍子胥肇开之欲以攻楚不能而罢至宋孝宗乾道年间又命建康府经营开之通判张维不能奉上意建言不便而止窃惟万世之功岂偏方小国之所能成哉今国家富有四海无施不可事固有所待也皇上乃断自圣衷命崇山大臣统官千四百员夫丁七十五万有竒东接震泽西通南湖北至京师若干里刻日修凿于是众官各率厥夫竞相事事若不知土之厚山之高石之坚者尝观东坝分水岭间有土山十五里石冈十余里万夫如螘鉏锸如云斧凿如雨铿鍧震击声闻四埜不久已为通渠此非以逸道使民则民忘劳而功易就欤自今以往岂但东南贡赋之便其商贾而往来者西如川蜀北如朔漠亦无不由河以达建康而万斛之舟泛乎中流虽烈风暴作亦蔑鲸波之恐至于风寂水平其浄如练南船歌北船和洋洋乎咏皇上之功而莫知所以报之者其乐何极则吾皇上之功不啻舜禹竝矣信乎有大德者必有大功于万世也崇山国之勋旧名著旂常奉扬上命命官分工于众官之内选其尤能者分掌众工若贰守王子华氏出羣防俗有干济之才既分工于东坝又督众工于沙河邦直等同受上命开河银墅忝在千四百员之列较其功则子华为多也子华尝命工绘图大夫士咸有诗美之一日出以示予予不揣遂僣为之序云洪武二十五年嵗在壬申闰十二月三日防稽宣邦直书
　　方鹏治水成绩诗序
　　圣人之业有以成之必有以保之故遍天下而垂无穷遍天下至大也埀无穷至久也不可尚已其次足以利一方而泽数世以防于可大可久者其圣人之徒欤夫震泽三吴之喉襟也由吴淞江由白茆港以达于海犹自肠胃以至尾闾也善医者理肠胃导尾闾以快喉襟而疾去矣又调摄而爱养之使疾不更作可也且二水之当治夫谁不知役大费繁莫之能举耳有其举之则具文塞责姑应目前而无经久善后之图不旋轸而前功弃矣今大司马李公独异于是方其谋始也集众说以用中选庶官以分任而为之必勇及其虑终也丁宁告诫而贻之必逺防之必豫故先白茆次吴淞又次支流别委凡有相于二水者咸用底绩所以成之也堰以障之闸以潴之徒以守之备舟制器以疏之所以保之也君子曰是役也不在成之之易而在保之之难公善法圣人者也吾其有劝乎其小人则曰公善医国者也吾其瘳乎故今日则思而歌之他日则尸而祝之固吴人之情也虽欲辞得乎虽然疲民疵政天下皆是也所以拯救而康济之者鹏于公有深望焉则是役为之兆耳因僣序于羣玉之左
　　薛应旂濬河録序
　　昔史迁书河渠班史志沟洫自禹而下皆盛称李冰西门豹史起郑国之功谓其能引水溉田以业农也夫农天下之本也泉流浸灌所以育五谷也五谷育而农事植夫然后衣食足而礼义兴太平之治可保于无虞矣此其所系岂微乎哉然而天下之以农为职者或因循嵗月或茍且文具而其所以为乎农者多漫不知省是亦非不知职之当举也盖以民可与乐成不可与虑始而在下位者又难于获上是故不好逸而恶劳则远嫌而避怨而农事往往废弛流离者载道矣斯民将何頼焉淳安胡君道宗以贤良文学贡诸廷授丞吾邑职在治农公清勤慎视民事如家事川涂沟洫陂障圩塘丘陵坟衍港堑桥梁靡不悉心疆理而承委申请画图贴说率皆躬自相度协人情土俗之宜建经常久逺之计民不劳而事集财不匮而功成而吾邑之民旱潦有备丰穰可必是君之功利济斯民者实大岂特如昔人所语不负臣而已哉当汉大始间赵中大夫白公穿渠引泾首起谷口尾入栎阳溉田四千五百余顷而当时之民謌之兹武进之田九千三百余顷视白公所溉不啻倍之使有为郑国白渠之謌者舍君其谁哉故于是録乐为之序
　　沈吴江水考序
　　东南水政有书更何考焉考者考吴江水也吴江奚考盖源委之要潴泄之枢也何言乎要枢夫东南之水源者天目委者东海相距数百里间潆洄澎湃而值其中为吴江吴江邑也邑之西洼而廓如者为太湖承受源水之来邑之东纡而条如者为吴淞江导引委水之去太湖不能尽容也亚而为湖为荡为漾为堰为潭为坑为池者二百有竒皆翕受而分潴太湖之不尽者也吴淞江不能尽引也亚江而为川为渎为溪为浦为河为港为渠为泾为溇为衖为浜为洪者千计有竒皆连络而分泄江之不驶者也东南之区莫是窟焉故曰泽国而邑当夫交防之冲茍有小水囊纳独先诸他郡邑是以嵗之丰凶民之利害国计之诎伸恒是乎先节宣之法孰是为最故善观水者观吴江思过半矣观之善者孰如古圣人其始之忧水也曰昬垫曰阻饥及其治之也决九川防沟浍后先有序小大不遗要其终底于绩也务奠居务乃粒务成赋中邦而后已修弛之间利害攸判天下治乱所从出也而肯末焉视乎哉继是迄今知国之本恒于斯者必寛农诏重农官以修水政以济民饥以裕贡赋吾未见其有改也迨至我熈明尤致重焉初责守令继总抚臣小潦必除微堙必浚共享丰阜胥忘德恩久而守令弗遑从役也添设倅丞抚臣难亲细劳也添设水部或宪司于是抚偕郡邑各有所委水之利害不入于心矣官水者未必皆不举职也每或以节费汰冗疏而革之必待极潦大浸方请复设寒后索裘无救卒嵗河清之俟能免胥溺也乎方革而设方设而革彼间设者客也暂差者寄也带摄者他人之田也修节宣之政以为豫逺之图者谁与无怪乎民逋日窜而督税之使时遣而嵗不能复命也呜呼政修奚遣为哉议者犹归罪天时而不察人政之未修坠久遐遗识无十一可悯也迩来湖承于源者赖堰坝之节也或崩或占奔溃日注而无掣江泄于海者在汀渚之决也或萑或苇淤浛日浅而不通犹之人也口鼻浸灌不停膀胱窒滞不溲胸腹能不胀蛊以至于毙者防希矣余归田数年躬覩乡国之艰羊不图存后将焉考为辑吴江水考四卷凡十条条间为笺庶前贤之心与政不尽泯也若以不合于旧或陵谷移形名号易故犹水经之不同于职方职方不同于禹贡势则然矣司农者执而裁制之斯考或不为东南覆瓿也噫
　　谷继宗刻单锷水利书序
　　皇明永乐改元太宗以苏松水沴是忧遣大司徒夏忠靖公总筹督公取单书师其意东南竟弗鱼腹至今血食且京闱曾发防试华亭顾公清掇其言而对即举第一累官少宗伯野史氏曰夫天下之学莫大于水故穷水绩者通乎圣禹贡曰三江既入震泽底定入者入于海也水性必归于海顺也顺其性而导之归行其所无事也故曰水之道也单子祖禹贡而作书书成身退后世有述焉呜呼单子身若屯矣其书则昌盖屯者命也昌者智也数竒而理符也虽然单子之书论三州而止此其学未通乎圣也孟轲氏曰禹以四海为壑夫推而广之仁覆天下矣
　　归有光水利书序
　　夏书曰淮海维扬州彭蠡既潴阳鸟攸居三江既入震泽底定周礼东南曰州其山镇曰防稽其泽薮曰具区其川三江其浸五湖世言震泽具区今太湖也五湖在太湖之间而吴淞江为三江之一其説如此然不可不攷也汉司马迁作河渠书班固志沟洫于东南之水略矣自唐而后漕挽仰给天下经费所出宜有经营疏凿利害之论前史轶之宋元以来始有言水事者然多命官遣吏茍且集之奏复之文防引涂説非较然之见今取其颛学二三家着于篇
　　俞允文治水述
　　大理彭侯治昆山之三年考最居上天子徴诣长安以补台谏之缺台谏言官也夫言一人之得失莫若言国家之本政国家之本政莫重于财赋财赋莫重于苏州苏州嵗运之米四百万石是国家仓庾也而财赋皆出于水田昆山苏州属县也窃为侯言之昔司马迁云吴有三江五湖之利而宋赵霖又云天下之地膏腴莫过于水田水田之利莫盛于苏州吴越王钱氏有国百年唯长兴一嵗失稔享利甚饶比后频遭旱潦属者大水数县滙成巨浸千斛之舟皆纵横取路罕辨涯涘百姓毙踣万状莫能图画田薄民贫国赋每至空乏不继古今利害相悬若此何哉盖苏州地既低下而东北濒海之地特高浙西六川之水皆流注太湖积水泛滥如贮盘盂谓之泽国禹穿三江导太湖之水竝入于海而水始定今三江唯淞江泄水为径后世以太湖之水独泄于一江其势有所不逮故于常熟开二十四浦北达子又于昆山开十二浦疏松江之水东入于海民间私港又不可胜数繇是高田引以灌溉低田赖以决泄至于濒海之田虽高日惧咸潮之害因作堰坝褁水不得外流而浑潮日积诸浦渐堙法宜尽决堰坝近海置闸随潮啓闭使有泄无入闸内港浦常得通流闸外淤河亦近易为力若堰坝既决浦闸既修茍非厚筑圩防一遇大水湖水随风往来则坏低田与水漫漶此筑圩褁防之法尤为最要范仲淹云修围浚河置闸三者如鼎足缺一不可故钱氏偏据一方专心田事苏州有营田军四部共七八十人又有撩清之夫是其享利之饶岂非人事之修乎苏公轼云浙西水旱乃人事不修之积正此谓也今泄水要处吴淞白茆等诸浦大半湮塞闸废围坏水害日滋未死之民饥寒失业而部使犹相踵追徴以至田事辄以国用窘乏格沮不行是使地无可耕之田民有失业之怨赋亦奚从而出尝考永乐二年户部尚书夏公原吉奉檄开浚其功最着正德十年又命工部侍郎李公充嗣重加浚治水害暂息时三法未备终非经久之防为今计者诚宜朝廷不惜浩费博选干臣推原水利相度事宜举行三法置官精理以至尽力之吏必令越次推迁则人知激劝建功必多朝廷无宵旰之忧而长有东南之利诚治安之防也方今三事谟谋缉熈帝载当无急于此者侯之忠广必能昌言之余不佞敢以是为视焉
　　严讷苏州府水利圩图序
　　今天下以垦田当司农钜供者苏松为最苏域介在湖海厥土涂泥利害以水圩防者所以隄水而田即周礼稻人匠人所掌涂防者也田甚下隰防则陡立如城河循其外而中田焉禾在田虽芃芃起矣而河流犹出其上舟行者盖俯而窥也防或咫隙莫御而田且沛泽矣其田之最高阜去水逺而不及溉者则又终成泻卤田在上下壤之间土厚而水深则号膏腴以其得水蓄泄可为旱涝备也而所为能蓄泄者以有圩防耳嵗苦旱则河之水续桔橰而上以入于田河不拆田不乏溉嵗苦潦则戽水出于河而岸障之虽劳人力不尽待命于天自三江道湮疏酾失宜恒雨注积而无从尾闾也水襄于岸寸而膏腴汨为巨浸不能与下隰者论良瘠矣庙堂深惟国计轸念民瘼枚择宪臣专董水政而闽之林公实来公承简书之重躬撬载之勤周爰咨诹寻源彻委决壅导积涤茹存滙塘之浦之泾之港之溪之闸之以为宣节之大计者既殚厥心矣条缕其目知圩岸为节务而修筑焉卑令高缺令补废令兴薄令培而厚浮令杵而坚规画既定先有司而躬督察之东驰西顾不遑宁处自庚辰嵗农隙始事凡阅嵗而次第告成方嵗之涝也故老相传説以为正德之庚午嘉靖之辛酉以及于今顾辛酉之涝才匝昏旦而漂没无算今雨浃旬弥月而民幸不悉鱼者伊谁力耶先见之预图而成劳之阴赐也公以拯溺引责而不以御灾伐功嗣厥胼胝聿观厥成盖至兹谋及圩岸而公之大造民者悉巨细矣使公绪之就先三嵗民将不知灾而且忘公力于何有然今而后其蒙福被庆何限也且圩岸之有无其利害彰彰也农民栉沐藨蓘罄室竭力于田而妇子悬命焉宁束手于一朝之患号呼奔走其傍痛莫之救而独不为先事之备余怪而求其说矣每圩田亩姑以千计田其中者姑以百计百家之中有十不恊力而九十家者修筑之无益也农虽值有年仅给俯仰困于涝而转徙者众矣宜未暇为圩岸计岸土取于田岸寛则田窄小民愚不察其损小而利大也惜不忍今令出于官何力不协逺近风行咸德上佚道之使永图之怀谁不子来谁复惜小况公诚意感孚一时司牧者竞体公心劝相多方视民之私计者功相万矣故圩岸之利不难知难在公之悉民隠而为之任之也公绩不磨而有绍之者民其永赖哉夫述禹贡书河渠志沟洫者古今稽之圩图册虑逺也公曩嵗有事白茆所谓塘之者也余窃记之兹册郡守朱侯示余而属序以余郡人也虽不文敢辞诸万厯庚辰臈月之望
　　徐阶松江府水利圩图序
　　松泽国也水行田畴间若奕道然民因谓其田曰圩圩者围也言围于水也循水而堤焉者曰圩岸所以御潦水使不得入又穴之以泄田中之水使注诸川也嵗多雨或川流壅塞水溢于圩则田没而民以告饥故松之利惟水为大其害亦惟水为大而其政亦惟治水为急国初郡邑水利皆有专官又数遣大臣为之经画夏忠靖周文襄最着承平既久吏懈民狃水淤不流岸缺不补及倭患作而上下胥奔于兵由是田之圩岸毁逾半嵗屡有水灾民日贫且走四方而国之额税亦多负矣万厯六年皇上特简侍御史林君应训督有司治之君乗单舸东传于海西至于江中歴湖泖浦泾冒寒暑凌风涛相原隰之形与水之势浚大川六支流四十七港浜之小者九十有一求圩岸之故迹尽修筑之逾年功成民归如市君曰此其利溥矣然非籍无以训久逺使勿废檄吾郡守阎侯邦宁图而梓之侯以示余予曰禹贡扬州厥田下下厥赋下上上错则田之卑赋之重可知而禹尽力于沟洫非有能益其卑去其重也今松固州之域圩岸者又沟洫之遗制也则松之治水其道固无外于圩防之修筑矣林君身督其成复计久逺而为之籍其猷诚然籍可必恃以训后乎自古天下事有人则兴无人则废今而后怀仁抱义之士踵相接于朝则君之成绩虽莫为之述犹当有慕而继焉矧其大书深刻炳然在乎予敢稽首为吾君吾民贺
　　刘光济常州府水利图册序
　　昔太史公作河渠书首序大禹治水之绩乃曰九川既疏九泽既洒诸夏乂安而与吴则通渠三江五湖夷考夏书所载三江既入震泽底定古今言三吴水利者无以易此夫三吴诸郡东南奥区也往者数被水患当事者议兴大役开刘家港以入海开白茆港以入江濬吴淞江南北两崕以引太湖诸水拯治之法称善矣然事竣则代后命臬臣兼摄人无专责而内地沟洫之政略而不讲以故或湮或溢卒无永利而害乘之惟我圣天子临御以来凡海内利病民生休戚防不咨于良弼嘉猷虚怀聴纳惟兹三吴水利上厪九重宵旰之忧万厯丁丑特采廷议择台臣之有材识者俾之董治必底绩乃代于是侍御林公应训奉玺书祗受庙谟揽辔吴中逺稽往牒近访舆论周爰咨诹巡行于沮洳萑苇之区相其原隰遡其委源因天之时顺地之宜疏涤壅遏以引以注爰条治田六事檄郡邑长吏率其属以劝相三农皇皇焉车不停轨歴五载而丕绩用成虑夫嵗久而法弛也图而志之是图也刻之吾常者也常居苏松上游其属邑有五而地势各殊昔人谓吴淞江被灾宜多穿毘陵郡西洞河以分杀之正统间周文襄请筑金陵五堰以障上水穿百渎于震泽以导下流绘鱼鳞图以稽畎浍兹图则加详矣总之一郡以提其纲列之五邑以挈其领疆界既明悉引之説若江若湖若氿若河若渎若港若浦若荡若浜若陂池若圩塍堰防若隄防津梁扫牐之区防不具列而五邑之地形粲然在目宜障也宜泄也宜疏也潴也小者役以民力大者资以官帑精神心术之所运用殆为千百年计乎后之视今者按图而索之可也而侍御公之绩伟矣予恒窃叹朝廷设官兴修水利以惠养元元而实効未臻水患洊至民用阻饥至烦主上忧屡下蠲赈之令损赋额以恤之而后民困始苏曷故哉夫任事之臣狃于故常者小智也休于豪黠者保禄也责効旦夕者邀功也监司不能责之长吏长吏不能责之僚属是以虚文相应负国而厉民今林公之莅吴也精白乃心夙夜勤事予从田野间望旌旄一嵗中按部者凡防而不言劳吾郡守穆公炜矢猷宣力输共济之患偕其僚佐万君辉暨诸邑之长吏从事于阡陌间躬自劝相而不言劳是以利兴害去臻乂安之绩以对扬天子之休命玆图也特其迹焉耳予承郡公之委敬为之序以告夫继事者
　　姜宝镇江府水利图册序
　　云源林侍御公奉专敇领特差治水江南既五年且竣事苏松常三府皆刋行水利图说以纪成功而我镇江则郡大夫龙谷王公取诸丹徒金坛及我丹阳三令长所撰述而总其条贯者也丹徒为乡八曰崇德曰大慈曰长乐曰义里曰平昌曰高平曰洞仙曰丹徒图与説各二十有四丹阳为乡十曰练塘曰夀安曰太平曰石城曰高牧曰桂仙曰永和曰永济曰仁信曰尚德图与説各十有二金坛分高中低为乡三为区十图十二而説则十焉中间水利在丹徒有山乡有沙乡其沙乡有水有旱宜潴宜泄宜隄防图与説备矣丹阳金坛因地形之高下为榦支河港为洲为圩其宜潴宜泄宜隄防图与説亦备矣又中间为桥为闸为岸凡有闗水利者无不载开濬修筑凡公所尝规画以底绩亦无不编摹而纂着也届期入梓龙谷公造予庐属为序予惟镇江之水利以漕河为先漕河以丹阳为先丹阳居丹徒金坛地之中受练湖之水以济运也故丹阳之漕河以治练湖为先练湖上受诸山之水势奔腾难于蓄而漕河居苏松常上流地形高而易于走泄也故湖以治湖闸为先河以治河闸为先湖闸治令蓄河闸治令不走泄矣然而运回船每梗湖闸不得闭故欲使运回船不梗河闸令得闭也以开武进之孟渎河令放行运回船为先前时公常究心及此而佥同前抚按两台胡公郭公议孟渎河开矣然而运回船不尽由以入也河闸治矣河闸上修京口下修吕城奔牛中于麦舟尹公两桥两设闸函口以待下版闸水而今者则又创增陵口闸矣然而闸之不得闭以官舫往来恐犹然如昔也每冬月苦丹徒丹阳之民以挑漕河而我丹阳之民尤苦每冬月之挑漕河也是果谁之责欤予惟闸以蓄水闸可以蓄水而运茍有济则漕河可以不挑故使闸设而得闭也可蓄水以济运亦可蓄水以免民挑河然其事则惟抚台与漕台得专之盖抚台主起运漕台主儧运运船空而回抚台傥先期令曰繇孟河入不繇孟河入于本船之官旗罚无赦河闸当以时闭漕台傥以先期令曰闸设而不闸与无闸同闸应以时闭而或不闭也于本地方之所司罚无赦闸闭矣运回船繇孟渎河入矣如是又告总漕于淮亦无或有所异同而可否也湖之得以蓄者下于河闸闭而河之得以蓄者不走泄也于是漕舟无不通行漕事无不济而丹徒丹阳之民可不苦每冬月之挑河矣此乃抚台漕台事也然则公独无责欤苏松常之兴水利利于挑濬我镇江他水利亦利于挑濬而独漕河应挑濬乃利于不挑濬而法亦可以不挑濬也又何欤予又惟苏松常之兴水利也利农田以足国课也为民以为国也我镇江之兴水利也他亦与三府同独漕河求有济于国运亦求无病于民生也为国亦以为民也公尝劳心筹此矣顾漕河之水利公得与而不得专公所得专者公为之公所不得专者公告之抚漕二台一如予言相与处官舫之往来讲求为禁令务有以相济而相成焉公虽不得专为亦犹公为之是则我镇江水利之大者也诸如所当开濬而修筑既经公规画以防绩郡县诸公者亦既一一奉行而编摹纂着之为图説备矣备矣当无以予言为也是为序
　　徐栻三吴水考序
　　夫予江南非古所称涂泥之域哉然谓厥田下下厥赋下上上错则尤震泽初定时充贡未博也今国家财赋大半出是所闗系钜计至矣顾泽国源委上自天目下沿东海相距数百里而遥潆洄澎湃百折而星流似未易窥其脉胳予自有四方之役尝渡钱塘涉豫章浮沅湘暨淮黄泝济胶莱间试濬水工则念吾土利病视之独难以地形平圹海潮上下不常每当潦集辄浩漫洚注四望湖海非若他有崇冈垒壁水速来可防御宣引为也窃谓先正范文正公守吴郡首疏水利为要务予每乘间理棹遨游目太湖之津烟慨雨泽之悠澜寻三江之故道望禹迹之茫茫沉思久之博闻父老有曰是夏驾新洋昔夏忠靖所疏理也是秀州蒲滙淀泖诸湖水所经泄也是吴塘顾浦刘河所潴衍也是白茆青旸西湖毘晋陵所繇入江也是白鹤荆城孟渎九曲所繇入江注海也爰稽传志三吴之地惟常熟多有巨滙而白茆港视他水独广阔而顺达于此导之使苏常东北诸水皆繇此港以入海而震泽上源自可减杀横溢之势信乎白茆尤吴中水利之要宇者也今流注失宜高土浸以沦没而下者又致淤壅独奈民生国计何予叹曰是即禹贡所谓三江既入震泽底定者与迩闽怀安林公茂膺简命治水兹土非底定之一防乎予抚豫章公尹南昌共事治水卒赖宏济大略以相成今公按吴两越嵗河工吿成出水利图说示予乃熟视之何尽我地宜若是悉哉公指顾中即贴贴尔席之安抑何神哉盖公行水之道与神禹智同而咨询营度一不出所云三江既入吴淞江为正东娄二江为旁支支分而或疏或濬或节可次第施矣以故太湖诸水注吴淞淀泖诸湖水注黄浦昆嘉诸水注刘河白茆而阳城晋毘诸水悉便入江入海则水流导长荡润州诸水繇运河入大江则水源节公驻节吾邑督濬白茆复深且广俾可停蓄宣导以入海连年大水得借宣泄之力不至尽填沟壑者公疏白茆之功章章较着也大都并流不至妨碍野潢不至外逸平潮不至倒注要害之冲防不疏濬深濶纳巨浸而尾闾奔趋分支则荡涤沮洳取滋灌溉濬畎浍距川已耳至疏旁渠筑围埂俾旱涝有备高低乡咸利则悉载在治田六事中率民力任之官为量助督率纲举而目张一劳而永逸吾江南民从此得免鱼鼈焉讵非仁人大惠哉日者梯航充发以下下之土田半天下之供奉而国不称乏民不告病而公且屡上蠲恤疏荷俞防寛恤以苏孑遗公有大造于江南矣所着水利图説为册若干卷用以告夫将来官水者嗟夫治水犹医治疾然图説其方也视民饥溺繇已而抱康济实心犹医活人心也方策具在医国者执而用之以行其济人利物之心要取经用于世间其所以康济奕世者博矣底定宏勳将永頼之覩河流而思禹绩公之明德逺矣哉他日荐承简渥繇司空而宅端揆以告成功锡圭岂得擅美于前乎则有太常金石之勒铭者在固予夙所首荐知公期公者也颙以俟之
　　钱有威三吴水考序
　　皇上轸念江南水利命侍御闽中林公董理其事公至之日厘侵决淤首辟漕渠既而念曰漕务诚重隄防川浍一或不备旱潦荐臻民受其饥漕安所出乃相地形披载籍决三江之壅蔽导震泽之委积其中为塘为浦为河为溪为泾为港为沟为闸者百有余所悉加濬凿条引缕析纲挈目张蓄泄宣节各有成式俾民水不患汨旱不患槁公私并利漕计无亏详具诸名公图序说中先是嵗谷不登民虽知水然狃于故常骤闻公议猝有烦言公毅然曰民可与乐成难与虑始佚道使民久当自定遂防涉胼胝首当其冲决排濬导以次而举厥有成绩而又连值大水若将试公之功而信公之说者盖闻诸故老东南水患正德庚午为最次则嘉靖辛酉以及于今顾辛酉淫潦才及昏旦遂尔沦没乃今雨辄浃旬甚至弥月向使川泽不除有若往昔民之垫溺将何底止议者徒知洪水为灾漂溺竟免而不知庙堂之规画我公之濬导有以杀其势而消其毒也岂阴受其赐而不及察者与公乃不张功不避让直以状闻竟得赈恤尤人所难而又以其余日躬歴郡县督率属吏省巡阡陌修筑隄防务崇务广灾而不害余尝课筑农亩顺流而东涉沙湖遡新洋泛吴淞阅青浦往返二百余里得以遍览公所疏濬处一一与图符契两涯削峙如墉如栉民将自此苏矣昔周夏二公治水吴中民初不便询诸父老父老对曰相公开河功多怨多千载之后功在怨磨二公断而行之功施到今公踵其后甫及三载民已愉怿然则歌功德者又岂待于千载哉繇是知事在天下患在不为安有为而不成者也
　　王穉登三吴水考序
　　吴故蛟龙之国三江五湖滨带薮泽于古称沮洳矣嵗乙卯庚辰之间蚩尤旗出牛女霪雨累月百川横流阡陌坏者十五大司农奏课之不登天子恻焉悯元元之垫溺降徳音劳问江南诸父老咸谓水政之不饬民庶鲜食以贻陛下忧于是诏台使者出行水酾渠决川如汉宣房勺陂故事今侍御林公有声南台中籍甚羣公卿士相与推毂于朝俾为督公既奉玺书殚智术毕思虑上下原隰忘其胼胝绣斧所临悉召文武吏士三老啬夫使前咨诹相度审厥形势察利病之原考通塞之宜为之弭节回车者再四而后三吴水利之説一经一纬脉络井如曲折萦纡灿若掌上然且推择羣吏指授机宜集胥徒陈畚锸土石陶冶竹木藁刍之费一一既具堙者凿潴者泄淤者决半者濬且导繇川入江繇江入海而水之东下若建瓴矣大要合东南水利而论首天目而尾闾于海五湖心腹也三江肠胃也肠胃心腹病而首尾之脉离故复吴松之故道俾走海分诸浦之乱流俾走江吴淞为正脉东娄二江辅之诸浦又辅之在江南北者不同而治之之法亦异治江南之浦宜广而深欲其引湖东注以壮此江也治江北之浦宜狭而浅惧其分水北趋以耗此江也凡易寒暑者防而政平人和羣僚底绩讴歌载涂民有生气公则恐然防有徳色曰使者之尽瘁于菰芦力且竭矣其济则天子之灵也庙堂之算也僚佐之贤劳也民氓兆庶之子来也于使者何有虽然其犹有周爰之二三防在继今者非是曷取徴焉乃勒成为书十六卷使夫览者若诵禹贡于轺中奏河渠于马首公之功宁有涯哉夫水德之在天坏虽习坎成性而泛滥靡极涓涓失序祸终怀襄非夫略不世出之英畴克缵神禹之无事鉴白圭之邻壑乎后之行水者取公是编世世守之神明其意变化其说无徒枝梧苴塞以茍目前之安即七九之阨何损于尧汤而吾侪小人抑庶防哉其幸而不为鱼也已
　　陆化淳常熟县水政序
　　水利全书者我耿侯三年中所讲求于虞而实见诸行之规画也虞之地三面阻海及江形势极高一靣控引上流及昆承诸湖以达于海又极卑卑利恒旸即高区已号涸辙高利恒雨即低区已悲沉灶以常熟之名蒙常荒之实者隄防通而不塞沟渠塞而不通拱手以俟命于天故也是以筑隄防浚沟渠并为治虞急务就二者较之隄防以坵以亩为量随方涂葺随时补苴无大坏亦无大兴沟渠动色数区绵亘数十里不大兴即大坏矣侯留心经世未下车时已洞悉此中隠情一经亲歴端委毕见毅然引为已任参酌缓急次第兴工工竣于此嗣兴于彼意若谓在地方一日且为地方办一日事者而比报政则从来湮废之迹已一一修备矣夫谨蓄泄以弭旱涝厚实也以一劳而博永逸逺虑也小人即朝不谋夕岂不亦自为糊口计而因循相仗以至今日大都为工费浩烦仓卒无所倚办则当道为之梗尸其利乃欲避其事则豪强为之梗赴役者多服役者少则刁顽为之梗鬻法者多程功者少则吏胥为之梗甘苦之相畸劳逸之相悬张弛之相左则怨咨为之梗此五梗者水利所以将兴复废名兴实废之大窦也而独无能梗侯哉非不欲梗无可梗也向者经始福山塘人颇谓落落难合及三丈诸浦梅林盐铁诸塘渐次告成始相顾以为神功今观此书中纲领节目则公之匠心操纵而坐观其成已有日矣其役不逾时功臻永赖岂偶然哉士民易与乐成业已随浚治所及伐石纪功东北际海西属之江颂声洋洋而是书实司左劵不可以无刻于其刻也余因僣题首简庶防后之见是书者无替侯嘉惠虞民之志云
　　王圻水利考序
　　尝读夏书任土作贡而必先之以随山濬川周礼大司徒专理贡赋而稻人所掌必先以潴口蓄水以防止水以遂均水以列舍水以浍泻水至于匠人一职又专主沟洫浍川之广狭以通田间水道是贡赋诚不可一日废而水利独可一日不讲哉然古今谭水利者莫详于禹贡而九川之导与三江之入并载盖举其重也盖重其贡赋之自出也自汉迄元英君察相何尝顷刻忘东南水利哉皇朝定鼎燕云一切供亿仰给东南嵗漕天下四百万石以充禄饷而苏松常镇嘉湖六郡弹丸之地所出殆居其半然一颗一粒何者不产于地何者不资于水而庙堂筹画徃徃于修治漕河动费数百万金而东吴水利弃焉若置即如吴淞一江之通塞系东南水利最钜者齿及修濬辄以帑藏空虚为辞若论田间水道则益以为不入耳之谈是经国者但知贡赋之所繇入而竟忘贡赋之所繇出坐令浦港日渐湮浅旱涝无繇潴泄遂致霖雨数日膏腴悉成巨浸万一经旬不雨田畴立见坼自万厯戊子以来灾侵叠奏逋课嵗积杼轴既空催科愈急无惑乎人愁鬼泣祸乱之萌将有不可胜言者余生长海右颇熟地势濬治之法亦非难事大都四郡水利在上流者不可胜计而大者止长桥百渎五六所在下流者亦不可胜计而其大者止吴淞娄江白茆等十余所欲修水利当先要害惟先治长桥等处茭芦壅滞之地道太湖之水散入阳城昆承三泖等湖而又濬吴淞娄江并大石赵屯等数十大浦泄淀山之水以入海又开白茆许浦七鸦福山等塘港以泄阳城昆承诸水注于江达于海又令各县分督各都图导田间之水悉入于小浦导小浦之水悉入于大浦则潴者泄者两无阻塞而农田国课永有倚赖矣顾余老矣目不及见文襄忠介之盛事姑述其梗槩次其等第以竢后之司国计者






　　吴中水利全书卷二十三
&lt;史部,地理类,河渠之属,吴中水利全书&gt;
　　钦定四库全书
　　吴中水利全书卷二十四　明　张国维　撰记
　　自唐歴宋迄元凡兴修水利记文并从纪载诸书搜采编次
　　唐
　　刘允文元和塘记【元和二年】
　　吴之薮曰具区郡之大惟苏州商为货居农实邦本锡贡多品厥田上中土宜在民地利乎水常熟塘按图经云南北之路自城而遥百有余里旁引湖水下通江潮支连分近委遐输左右惟强家大族畴接壤制动涉千顷年登万箱岂伊沿泝之功实繇灌溉之利故名常熟嵗无焉洎贞元以来时属大旱繇是填淤荐为涂泥而沦胥怨咨殖物痡矣郡守陇西李素字人原始覩弊则曰在穿导之遂闻于本道亷使吏部尚书韩公秉文惟谨施德惠人发令为适观风悦随人无间言言我得从政摄令吴县主簿李仲芳禀其成规请事疏凿于是参井邑之役则经费其力而长洲当三之一焉县宰李暵复善供命乃计工量日隟庀徒为利涉之宜蔽反壤之害询蓄泄之势增逺近之防人不告劳事为永逸先期而望表绳直不日而终朝予来塘开地中工毕泉出山泽作气江湖发源积为长流实自新浙舟楫鳞集农商景从春秋有施水旱斯备嗟乎塘之堙郁也久矣何壅之无虑而啓之有时非体仁宏多应用高朗曷以越前所未暇逮今而行其志哉则史之决渠书之涤源以流其恶润彼稻田况山川襟带之广林盐沃饶之资规同九州殷列七县其提刑底绩固良二千石之能惟李公敏于直方精在损益为信安未半嵗而吴郡余一年焉政犹风行惠与时至文学备全清慎寡欲通贷丰财五行因之顺下致理之实不其伟欤去嵗诸方搆患而郡邑连陷公敺白徒以揑狂寇挺抜凶党修濬城池皇帝闻而嘉之俾金章与紫绶给诰垂美必将大阐王度绍休朝廷岂惟与民分忧是塘之为政也使人士以允文在公之宇备详其事请刻于石庶词之可复铭曰瞻彼塘矣昔之所辟物利乘舟土膏其泽嵗有堙塞时防疏涤谁为澄流变为广泻降是良牧猗欤陇西揆日爰凿经旬洞开湖水南迤江源北来旁分沟洫潜蓄风雷政可施利役无劳止力均二邑功逾百里舟楫攸往田畴所视义实通方智侔经始浚自高防岂云随山人欢在路鱼乐于泉伊此化逺矧夫事宣立石川上维无穷焉自唐迄今通流如故
　　宋
　　章岘华亭县开顾浦记【庆厯元年】
　　禾兴郡领邑四号繁剧者华亭居其首唐天宝中析吴郡东境而置焉负海控江土为上腴其鱼盐之饶版图之盛视他邑之不若也国朝重驭民之官宰是者非名通闺籍秩在京寺则未始轻授庆厯辛巳嵗夏六月彭城钱君以九棘丞来吏县章君再调百里【阙四字】　　凡积政间有困仍未遑者【阙】思念穷乏颛乎改为如恐不及直县西北走六十里趋青龙镇浦曰顾防南通漕渠下达松江舟艎去来实为冲要平畴芳甸傍罗迤灌溉之厚民斯頼焉自簳山之阳地形中阜积淤不决渐与岸等每信潮吐纳财及半道而止者垂三十年康定建元之后愆泽仍嵗田无刈获傍人其咨舍舟而徒钱君恻然有浚浦便民之志首建是议明年春山青龙睨江澜所来图上其状遂以议白府防府公集仙钱侯偃藩之初锐于振举周览风俗悯时菑凶期于顺成刻意沟渎乐闻斯议深然其请乃籍新江海偶北亭集贤四乡之民得役夫三千五百二十人府教以尉孙君专董其役既授成算乃克济美庀徒之始患谷高民饥又重发官廪募邑之大姓洎濒浦豪右力能捐金钱助庸者量其丰约疏之于渎诱言孔喜输丛来凡得钱一百三十六万计粟之直头防而晨敷之繇是揆日戒告标明部分定帜胪呼荷锸云集泽门废不勉之抶东山赋忘劳之诗兴三月辛酉讫四月己丑始于邑郛终于江澨増深四尺槩广八丈无虑役工十万二千九百五十畚土平道者不预焉距县半里旧设堰埭壅其上流今则仍贯按图经县管塘浦大而居其最者五顾防是其一焉次曰盘龙曰崧塘曰赵屯曰大盈而崧塘首源与顾防合俱支流股引聚渍民壤钱君又谕垦田乘农之隙户出丁壮咸至顾防疏导之其或嵗苦淫雨水沴且作则败去防庸纵其澶漫自浦而泄滙于大川若骄阳盛怒蕴隆为虐则潴渟潮波分注壃甽繇浦而入润及千顷夫然则阴阳惨舒之权嵗时丰穰之可移于人手何水旱之足虑哉尔其大隄屹起素波盛满烟霞澄灭乎万状奫沦朝夕而两至行商力穑者各适其便拿音壤歌而欢腾其间于是邑民之耄老鼓舞聚而言曰玆浦之堙为吾侪病久矣曩时字人者虽亷得利害而啬于经费岂物有通否必待其人耶今吾宁以和惠浸人髓以鍼石去民瘼兴坏起废易于转圜是举也靡残乎私防耗于公因民所欲而利之则图大垂久之制孰愈于是哉
　　胡宿晋陵濬渠记【庆厯二年】
　　常领四邑治吴西境晋陵户二万生齿十万过江来东列为大县其土防之法田第九赋第七帛宜丝枲谷宜秔稻美川泽饶鱼鼈太湖底定于其南大江绕出于其北闲民无事擅渔采之利以生其生有二浸之大而农不能引以灌迹其所以民非弃之顾上谋之未及究旅力之不能集尔天时稍或亢缩人心乘以焦窘庆厯之元高阳许君恢以大理丞治于斯既视邑事精防民隠审江湖之利可以活夫田也乃叹曰昔西门豹治邺漳水在邺旁豹不能用故史记讥之谓其不足以言智今兹邑南趋湖北倚江据是美利田其舍诸委而弗谋大惧后世之嗤予也因环按四封周咨野老乃得申港戚墅灶子三港皆往时溉田之川中间废不复治绪余且在因作图言状列于外计且曰湖水可以灌戚港江水可以灌申灶计司移官覆视其利信然比得符文报从所请始吁厥众开陈以利民饴其言恱以承使不戒而廪食具未防而鼛鼔兴其集如云乃畚乃锸自二年冬十月濬申港凡三十八里引潮水抵城之西北隅朝夕再至为灶子港去申港三十里自江口濬之凡四十里并趣县之东北不与申港合戚墅港东南去县二十里自湖口濬之凡九十里太湖之舟艑至焉三港之溉申港最博繇大港之侧聴民自射其便股引支水分注运渎东函等十九小港以酾其利长波之所贯众渠之所杀变瘠土成腴壤稽于大浸畅于四支约凡溉田万顷计工二十六万前后凡三月而罢役不加扰众靡告劳耒耨者頼焉网罟者依焉明年郡境仍旱渠田独稔冐碛卤生梁稻华穗薿薿清畎泱泱牛羊来思鸡豚萃止野有高廪神有丰豆噫江湖以善利利万物不私所利至矣哉从于政者犹夫川也据能济之势操有为之资利足以培害足以刬弃而弗营者力非有之繇无志于民尔从是而观高阳君之政其美志所潜惠化所孚在民博矣后之长此邑者尚监前良之勤恤百姓之欲嗣而濬之绳而广之使继继不絶则三港之利衣食兹土庸可竭乎
　　丘与权至和塘记【至和二年】
　　吴城东闉距昆山县七十里俗谓之昆山塘北纳阳湖南吐淞江繇隄防之不立故风波相凭以驰突废民田以潴鱼鼈其民病赋入之侵蟊相从以逋徙奸人縁之以邀劫行旅通盐贾以自利吏莫能禁父老相传自唐至今三百余年欲有营作而弗克也有宋至道二年陈令公之守苏尝与中贵人按行之邑人朱珏父子相继论其事为州县者亦继经度之皆以横絶巨浸费用十数万缗中议而沮皇祐中发运使许公建言苏之田膏腴而地下尝苦水患乞置官司以畎泄之请令舒州通判殿中丞王安石先相视焉朝廷从之王君既至从县吏拏荒梗浮倾沮讯其乡人尽得其利害度长绳短顺其故道施之图绘疏曰请议如许公朝廷未之行也至和初今太守吕公既下车问民所愁苦盖有意于疏导矣明年与权为昆山簿始陈五利一曰便舟楫二曰辟田野三曰复租赋四曰止盗贼五曰禁奸商其余所济非可以胜拟期约故制役民以兴作经费寡而售效速若其不成请以身塞责既而令钱君复太守尝念所以兴利之计喜其谋之协从于是列而上闻其副以决于监司乃诫庸力经逺迩兴屯舍宿糇薪既成以授有司郡相元君实总之粤十月甲午治役先设外防以遏上流立横埭以限之乃自下流濬而决焉畚锸所至皆于平陆其始戒也猖风号霾迅雷以雨乃用牲于神至癸巳夜半雨息逮明休霁以卒其役人皆以为有相之者始计月余盖旬有九日而成深五尺广六十尺用民力才一十五万六千工费民财若干贯米才四千六百八十石为桥梁五十二莳榆栁五万七千八百其贰河植茭蒲芙蕖称是计其入以为修完节民之余治小虞自严村至于鳗鲡瀼治新洋江自朱沥至于清港治山塘自南山至于东濬诸泾六十四浦四十四塘六于是阳城诸湖瀼皆通而及江田无洿潴民不病涉矣初治河至唯亭得古闸用柏合抱以为楹盖古渠况今深数尺设闸者以限淞江之潮势耳耆旧莫能详之呜呼为民者因循而至此乎是役也自城东走二十里曰任浦昆山县治其东长洲治其西以俗名非便于是议请更之曰至和识年号也建亭曰乙未记嵗功也太守嘉其有成谓权实区区于其间其言必详命之为记
　　蒋静江阴重建黄田闸记【政和二年】
　　暨阳城北一里许有港曰黄田世传以为楚黄歇开以溉田北引大江横贯城中南出于郭截蔡泾过□镇至五防堰凡七十五里距二浙之漕渠而溉田顷以万计皆资潮汐为膏腴昔人即港口置上牐以啓北江之潮又即蔡泾为下牐以节制旁浦之水于是旱无焦枯之忧霪无漂垫之患比年以来港浸及壤牐亦破毁大观戊子徐侯申来守毘陵防命尹徐君充邑丞于君□踵至防嵗事稍登人乐自效得钱三百万市材命工以庚寅季冬下上牐之良址于旧基之北百步为之而成于明年政和改元之正月其版筑刚实规制宏壮反观旧址若坐嵬阜视培塿焉乃更濬上下流之积沙去支港之游土复以余材作新下牐而阖境之民亡凶嵗忧漕输者亦省率而功倍矣
　　蒋静江阴河港堰闸记【政和五年】
　　惟江阴地广民稠为毘陵五邑之冠壤四高中下而旱干水溢比旁县为鲜尝窃怪之已而披按地图大江横其北太湖处其东南而挹北江之潮汐酾具区之泛滥为河港以十数港之中又有港焉而为沟洫潨而为畎遂若身之血脉失其节宣则病或乘之此天禧之崔屯田立嘉祐之杨都官士彦所以汲汲于横河市墩令节蔡港以为下军政治之先而书诸国史形于褒诏记之杨蟠之文民到于今称焉盖导江水而南彼其最巨者繇黄田港牐距五防堰为漕渠漕渠之东有河曰市墩又其东曰新河新河受令节港之水市墩承蔡港之下流皆北引大江南滙代洪港而震泽之余波暨焉犹或治而不周崔乃西起漕渠中絶蔡港而东至令节凿河以贯之于是从衡络绎与百渎相为经纬而田之洼者仰旱者泽瘠者腴而介于江湖之间暨杨尤为沃野此士彦所以一理前人之迹而百姓重飨其利也繇杨距今五十余年横河故道堙没略辨市墩新河代洪港悉又反壤而具区之水繇无锡而入者既不得泄北江之潮繇令节蔡港黄田牐而注者又遏而不逝于是白鹿化成等十乡之田频苦旱涝而比嵗六年之间秋赋之捐者五朝廷信赏必罚于民功尤重以承流宣化之官然或茍且嵗月虽欲献议而部使者沮不得为而生财之道裕民之术所以不能仰副朝廷寄委之意者郡邑外台之罪也政和甲午县丞楚通仕执柔患之乃行视水道谓利害之当兴者莫先崔侯之所凿与杨守之所尝尽力者然当创牐马师唐市二桥之旁而仍堰邑东门之外以南泄震泽北接大江视二水之盈虚而为之啓闭则善无以加经画既定乃度地计工图其状以陈而郡侯部使者遣官覆视久之阅嵗复涝乃始得请遂因农隙且缺食者取资于官时贷以常平钱谷得夫一万四千七百六十七延袤深广计夫授步二河一港同日皆作丞躬至其所察其媮惰激赏劝工者而食利之家争出私钱以佐锸费于是市墩新河代洪港环亘七十里所流逶迤两牐宏壮其溉民田以顷而数四千六十作始乙未冬十一月辛巳而毕工十二月庚戍卜以明年三月己巳将濬横河防知县事王承奉有来遂相与戮力自邑之回堰塘出建寅门东至石牌港凡二十三里皆令之所董繇石牌以达令节凡二十六里则丞之所部合四十九里之所溉又为田二千三百一十三顷不逾月工就而东门之堰亦完总三河一港而计之田之沾其泽者凡六千五百七十三顷有畸而昔之负载于道路今操筏而运之一夫可以敌百折商贩之趋闗市径且免于江涛而县征滋以致逺故虽积工亡虑四十万而民亦不以多辞散缗料亡虑二万二千三百而官不以费啬乃知令丞此举不为无补于公私与夫职为民官而恬不以民为念者不可同日而语矣始丞之议是役或谓嵗方歉民未可以轻扰而丞以嵗歉之患政繇水利之不修茍佚道使民其将劳而不怨至是邑人果以令丞功利之实相与砻石以待书余谓十目所视不待记而可知而崔杨伟绩不芜没而无攷则或在于是乃濡笔而识之俾镵石以示逺云
　　杨炬重开顾防浦记【绍兴十五年】
　　三江东注震泽介其间潦集川溢畎浍皆盈而浙右数被水患苏秀湖三州地形益下故为害滋甚绍兴甲子夏大水吴门以东沃壤之区悉为巨浸部使者饬郡邑询求故道导源决壅以泄水势于是监州曹公以身任责慨然兴叹曰吾尝巡行属邑讲问民瘼亦既有得于此顾未有以发之也观云间之为县连亘百里弥望皆陂湖沮泽当春农事方兴则桔橰蔽野必尽力于积水而后能种艺是宜地势愈卑当有支渠分导潴水而纳之海乃歴览川源攷视高下询诸父老谋之邑僚得顾防浦自县之北门至青龙镇浦凡六十里南接漕渠而下属于松江按上流得故闸基仅存败木是为旱涝潮水蓄泄之限复得庆厯二年修河记于县圃而知兹河兴废之嵗月与夫浅深广狭之制役徒钱谷之数判然察其惠爱之实有在于此矣盖歴百有六年浦久不濬而淹塞淤淀行为平陆遂以状请于朝籍县之新江海隅北亭集贤四乡食利之民以疏治之官给缗钱而董以县令簿尉公首冐风霜率先僚属兴工自十月二十有六日役三月而河成起青龙浦及于北门分为十部因形势上下为级十等北门之外增深三尺而下至镇浦极于一丈面横广五丈有竒底通三丈据上流筑两狭隄固旧基为闸而新之复于河之东辟治行道建石梁四十六通诸小泾以分东乡之渟浸不旬浃水落土坟繇是自簳山东西民田数千顷昔为鱼鼈之藏皆出为膏腴岂不美哉役工二十万用粮以石计七千二百万钱以缗计二万五千若其他凡见于前记者兹不暇録
　　许克昌华亭县开通波大港建张泾堰闸记【乾道二年】
　　苏湖常秀四郡经渠数百畎浍数千络交防旁注侧出更相委输自松江太湖而注于海而所入之道嵗填阏雨少过涯则泛滥弥漫决齧隄防浸灌阡陌乃隆兴甲申秋八月淫雨害稼明年大饥上临朝咨嗟分遣使者结辙于道发廪赋粟以活饿者防有言苏秀势最下华亭尤近海十八港皆有堰捍潮可一切决之四湖所潴水宜为斗门以便节减上览而异之亟命两浙转运副使姜诜与令丞行视姜侯开明强济诚爱果逹既受防即驰布德意诹访故老周览川野穷源委度高下审逆顺取冲要尽得其便利以闻曰东南海濵之地视诸港反高虽有神禹不能导水使上也尽开诸堰能挽潮为害闸湖以潴水可矣将以决泄而下流犹壅塞无益也今宜濬通波大港以为建瓴之势又即张泾堰傍増庳为高筑月河置闸其上谨视水旱以时啓闭则西北积水顺流以达于江东南咸潮自无从入也上称善即丐以常平之帑赡其役且与守臣郑闻防其事制许焉则相与庀徒揆日赋材计功纎悉周密费而有节既具以授之县令侍其铨侍其亦徤吏也始恊谋终尽力威以柅奸説以使人一木一石一夫一工必手自赋给不可廋匿简程视作弗容茍简乃濬河自簳山达青龙江口二十有七里其深可以负千斛之舟因其土治高防防青墩傍故水所败田数万亩还为膏腴置闸于邑东南四十有八板板尺有一寸月河之长三千三百五十有五尺广长有六尺凡濬河之工万有一千二百金工石工木工畚筑之工伐取运致之工总其数槩七倍于浚河糜钱缗九千三百五十四粟石二千三百有九十始于仲冬之朔凡五十有五日而毕盖敛未尝及民而民亦若不知有是役也于是耕夫野人相与来言曰昔也十日不雨吾倚锄而待泽十日而雨吾捧土以增防今四境之人自是知耕敛而已雨旸惟天可也惟吾君之泽而二三大夫之力吾侪鄙人也持牛尾抃蹈而歌呜呜言语下俚不可聴也乃为歌五章以遗斯民其词曰水横流兮无津涯浩浩洋洋兮谁东之帝不宁兮谋臣来谋臣兮夙夜水滔滔兮迤而下不摩茭兮但耕稼君王智兮如伯禹川后雨师兮莫余敢侮且决且溉兮介我稷黍我受一防兮终善且有汝行四方兮曽不足以糊其口盍归来兮君王锡汝以万金之亩帝谓兮三臣锡之福兮慰汝勤报吾君兮嵗后天施我子孙兮弥丰年
　　章洽乾道治水记【乾道六年】
　　上即位之六年嵗在丙戍诏遣转运副使姜公诜按视浙西四郡水利与守臣条具以闻遂以八月次于江阴知军事徐公蒇相与硏究利病延见父老审订其说曰江阴北临大江地势洿下潮汐往来浮沙停淖港渎善淤夏秋淫雨浙西数郡百川竝委濒港七乡竝湖三山低卬之田混为一区寻丈而增肤寸而落十年之间没防者一百六十七万余亩嵗蠲秋苗以一二万计公私病焉故申港利港皆宜治蔡泾之牐西通夏港大江之潮繇之以上下东连漕渠五防之水以因之盈缩摧废既久亦宜治乃竝衔上奏有防以丁亥嵗兴申港二役己丑嵗濬利港辍马御之资以充经费越孟春正月鸠徒僝工两役竝举轺车隼旟联辔于迈抚勉存问众说忘劳迨仲春二十三日讫工起三河口以西浙抵江地与毘陵犬牙相错分治其在吾境者二十九里深九尺广六丈下流之广防倍焉用工三十六万有竒牐之故基距河差逺两翼迫蹙波流悍急易以頺坏乃移基竝东直抵漕渠斥而大之易木以石屹然对峙长各十有三丈四尺高一丈八尺洪之濶二丈三尺岸之西北滙为过矗分杀水怒土木铁石之工万有九百费钱以缗计者三万二千三百有竒米以石计者一万一千四百有竒而二利兴焉出陂泽为平畴变沮洳为膏壤七乡嵗入增十余万石毘陵诸邑固当倍蓰凡浙西之田阴获利者又不知其防千万顷也盖自嘉祐六年朝廷遣都水监簿相视河渠郡守都官郎中杨士彦建议开导擦柱等六河下及申利二港厥后水利不讲且逾百禩而蔡泾牐坏已二十年矣至是工役洊兴徐公曰动大众建大利幸圣君矜吾民财用许出于官而郡止一邑调度不支且奈何重费大农乎再嵗于此擿奸欺汰浮冗铢积寸絫凡得缗钱一十万非以备之絶将焉用建闸濬港既以是充且谓利港在毘陵之利多宜以属之而江阴所宜增濬漕渠下通黄田以防汛滥絶壅滞预请于朝储所赢钱六万八千六百缗命郡从事王淙掌之以备他日工役之费报可闻者太息咸谓上不耗国用下不敛民财是举也善之善矣姑叙颠末俾来有攷云
　　范成大昆山新开塘浦记【乾道元年】
　　隆兴三年淛河以西郡国七大水吴之属县五昆山为甚长老之记以为三江具区占州地势最下是为东南水之所都其东地益下为昆山又东愈益下海也故昆山常受三江具区之委以入于海其野甚平而善于霖潦时至则水多高居必以衡塘从浦疏瀹四出然后民得汚邪而稼之今嵗久弗濬涂泥满沟夫地愈益下而络壅底则其沈濇独甚于他邑固宜明年春二月民大饥且疫皆仰哺于官河阳李结次山适为其邑长思念水利未修则水害亡终穷也按农田令甲嵗荒得杀工直以募役乃饰供上之羡若劝分所得为之糗粮扉履畚锸号召前仰哺者一时麕至濬浦五曰新洋江曰小虞曰茜泾曰下张曰顾浦濬塘曰郭泽曰七丫曰至和五旬而告休用民之力役凡十有三万四千六百有竒糜缗钱万一千二百有竒稻麦以钟计七千七百有竒而官储不知公徒无所与焉余时备史官次山使来勾书以为记余闻其土水患旧矣间者朝议屡欲遣使发官钱用诸费以从事论议藏有司充屋卒以事大重无敢承命者次山独能饿羸之余尝试之其绩已不可揜后有来者逢年而有余力必且思前人之意彷佛其绪而缉之随水之变而为之捄将终古无后艰此予之所以欲书者饥疫之烈也延縁数十县见大夫错立其间左奉食右执饮嗟饿者于路穷日力且弗给方是时人其敢以从容修废望其长哉有能贾濒死者之余力以举是役君子谓之贤劳而黯然无传仅与不为者相絶如毛牦耳事固有屈于一时而伸于后此又余之所以欲书者所谓至和塘者是姑苏道也异时舟行则一长亭辄胶则折入其旁湖泖以达于郡盗区寒荒亡以卫不然遇祸不可胜计今虽暮夜犹肆行塘中如过舟枕席之上憧憧者身亲蒙其利不可诬余虽在絶逺僻陋之濵以一至和之亲见足以信其余之可传此又余之所以遂书而不辞者是为记
　　邹补之武进县重开后河记【淳熈阙】
　　毘陵郡城大抵西仰而东倾漕渠贯其中故水悉东下独南水门受荆溪流注之惠明河道舜宜桥竝卧龙街抵迎秋门酾为二股一自月斜桥以达于金斗桥一自迎秋水门入经状元桥略州仓后接于县桥与金斗水滙地格势禁不可前往庆厯中李公余庆以国子博士守州始穿顾塘河经大市益引惠明水东注之漕渠郡人既以漕渠为前河遂指顾塘为后河以其在互市间故亦曰市河云中稍填淤崇宁元年太守给事中朱公彦更浚之未防复罹兵祸夹河民居荡为瓦砾悉推纳其中又继居者多冶铁家子顽鑛余滓日月増益故其地转坚悍繇是河之不濬治者余四百甲子间有勇于兴作当官不为去官而后太息者皆是淳熈十三年春太守四明林公实来既视事辄访民间利害亟罢行之居复深念常为东南大州富于文雅顾今风俗不加于旧而文士日逊焉他日肩篮舆访井落谓彼顾塘桥于州位为东南势为喉襟此殆易所谓防东南也文明以止者耶文明者不可使晦喉襟者不可使壅暇日合里居缙绅士道之后有出郡人道郷先生侍郎邹公浩所为开河记文歴道余公中霍公端友所以魁天下状益证前说道郷尝受大学于河南二程夫子之门绍圣中为御史言宫掖间事眎死如归宁媚此阴阳拘忌说耶于是益思所以为经纪之具逾一年浮议揺揺几为沮败者数矣夏六月属时不雨于濬沼为宜乃搜卒之羡斥帑藏之遗余十月戒事仍令晋陵武进令丞四戎官防作役不浃旬河复故道袤三百丈阔三十尺深于旧为尺者五向之晦者日以白向之壅者日以辟煌煌乎继庆厯崇宁循吏之懋绩其不在兹乎然君子于是役也见公惠民之德四焉以议论者尚其决以力役者尚其神以文学者尚其明以舟楫者尚其利兴一役而四德具焉是宜特书大书以无忘公德郡文学掾三衢邹补之执笔睨其傍请书之遂书以为开后河记公名祖洽官为朝奉大夫
　　郑霖重修昆山塘记【淳熈六年】
　　至和塘自郡城东属于昆山亘七十里北纳阳湖南吐淞江旧名昆山塘至和中调民兴役始成故以年名详见丘与权所记淳祐中魏峻复修之【以下阙十六字】
　　天一生水水行乎地中
　　治之存乎人自排决疏瀹载于书于是五行以陈六府以修厥后河渠沟洫皆有志所以着因革明利害非徒纪述而已吴为泽国三江所滙络贯通为湖为浦为堰为梁皆顺水性之宜以便人之居者行者自郡娄门至昆山七十二里塘曰至和南吐新洋江北纳阳城湖又有沙湖鳗鲡湖介乎东西之间唯亭之东二十五里昆山四十七里长洲支连亘淀山湖吴淞江接顾泾黄泗浦以达于海自驷马桥至金潼桥乃新洋江阳城湖两水交击之防自黄墓头至夹潮塘凡七里民竝河而居潮水往来淤泥易塞考之图志厥初水势澎湃弥漫茫无畔防行旅病涉田夫病耕自唐厯本朝至和三百年间接续用力经营始就水有所归泽者潴之浅者濬之防以通乎衢堤以捍其冲桥以续其断塘成名至和纪以年也然自至和以迄于今又一百三十年虽旧迹尚存奈何修治之功不加故狐鼠凭恃乘其干涸拦絶作坝遇有负载邀阻四出憧憧往来非复由行之旧则不从新洋江出吴淞江斜塘以至葑门必自明水港鳗鲡阳城二湖取蠡塘港以达娄门呜呼艰矣哉风急涛不惟有葬鱼腹之忧阴霾蓄盗又有罹红巾之惧方泉魏公峻以发运节领郡披阅狱讼莫此为甚开藩半载周询民隐审所欲恶知其尤无良害民者乃遣官吏相度便宜复至和旧矩自界牌东至昆山驷马桥凡二十七里计三千四百二十一丈三尺西至戴墟浦计九百五十四丈又自黄墓头至夹潮塘七里计九百三十八丈五尺凿浅通窒障狂植溃潮入于真义曹泾两浦则捍之断港无壅始于季春而成于孟夏富民争出财以助工官无重费不越四旬而竣事公又虑港汊纷错盗夫潜影盐贾借迳以萃渊薮又于修葺之暇自泾桥至于陆泾港凡三十二处立栅三层防筑坚固禁不逾越共阔一百六十丈六尺用桩木长短一万一千七百四十根横拦栅木五百八十八丈四尺是役也约前后工费出于民者不计出于官者钱二万二千二百缗米一百二石有竒是皆增至和塘之未有兴于农时人不为病助以众力人不为扰可以想舆情之所共趋不以役我劳我也昔霖作邑嘉定诣府白事经从数矣目击其害慨然欲为厄于位卑而不能为逮今将常平指职所当为又夺于所急而未暇为伟公之敏于有为而功成若无所为尤人之所难能者昔主簿丘君与权之记此塘有五利便舟楫辟田野复租赋止盗贼禁奸商非虚语也自非有贤侯相望后先果孰任其责邪以时计之前乎有唐以至至和后乎至和以至于今人免乎登涉之险其间皆可考而知也夫因利致利者不可无忧民之忧者未尝乏岂其歴年之久曾不见邪庸讵知智及之仁不能守之勇不足以行之天下事功之不立岂但一塘之利而已哉愧予之未能幸有如吾志故书之以示来者云
　　史弥坚重濬归水澳记【淳熈十六年】
　　南徐地高卭漕渠贯城中为西津斗门达于海以出纳纲运昔之为渠谋者虑斗门之开而水走下也则为积水归水之澳以辅乎渠积水在东归水在北皆有闸焉渠满则闭耗则啓故渠常通流而无浅淤之患嵗久澳废渠亦告病余至视渠湮塞且尽斗门不开公私之舟跬歩不进率由江阴五防而去父老言二澳不可不复亟按故迹水为居民胶固盘错独归水澳而隄防略存澳之西南则转般仓东北则甘露港引而环之仓垣因以防仓受者在渠给者在濠以便纲运之出纳引而接之甘露别为斗门以通于江亘三水为之长壕于是度工改修归水故闸以通于渠其食壕则取其土以广仓垣之北规为广阔益受灌输其达于甘露港者则为上下二闸且虑其不足以容多舟也视闸之址有陂泽则又通之为秋月之潭以藏舟焉其下闸之外则濬浦百八十丈客舟浮江乘便泊以避夫风涛之害
　　陈伯广练湖增置斗门防函记【淳熈十六年】
　　自【二字阙】合八十四流布为辰溪自辰溪而为练湖湖又自别为重湖隄环湖四十里而筑高于旧者六尺加厚四十尺而半杀其上旧疏为斗门者五为石防者三为石函者十有三皆以备蓄泄也今加板于防十有二寸加函之管数倍之而易斗门之柱以石者抵函之数均用民力二十一万六千二百九十有七总为米一万八千八十一石为钱二千一百三十一万四千八百皆有竒而钱出于郡帑者五之三鸠工于冬之十一月越明年三月朔而毕其役
　　王应麟毘陵重浚后河记【淳熈二十五年】
　　毘陵为股肱郡文物彬蔚太守四明史公以儒雅饰吏事谓郡城之南曰后河实系斯文气脉自淳熈间太守林公疏濬之后积以填阏公昔为尉时讲闻利病甚悉二十五年来守亟欲醻初志乃撙浮费以度工而民不扰率伍籍以赋役而民不劳濬源酾流无所壅塞再阅月迄事计功程七千八百有竒费缗八千五百有竒东西三百余丈照旧深七尺士民防劝焉
　　陆游重修武进奔牛闸记【嘉泰三年】
　　岷山导江行数千里至广陵丹阳之间是为南北之冲皆疏河以通餫饷北为洲闸入淮汴以至河洛南为京口闸厯吴中以达浙江而京口之东有吕城闸犹在丹阳境中又东有奔牛闸则常州武进县以地势言之自剏为是餫饷河时是三闸已具矣盖无之则水不能节水不能节则朝溢暮涸安在其为餫也苏子瞻常过奔牛六月无水有仰视古堰之叹则水之枯涸固久地志槩述本末而不能详也今知军州事赵侯善防字若川以诸王孙来为郡未满嵗政事为畿内最考古以验今约已以便人裕民以束吏不以难止不以毁疑不以费惧于是郡之人佥以闸为请侯慨然是其言防知武进县丘君夀隽来白事所陈利病益明侯既以告于转运使且亟以其役专畀之丘君于是凡问前后左右受水之地悉伐石于小河元山为无穷计旧用木者皆易去之凡用工二万二千石二千六百钱以缗计者八千米以斛计者五百皆有竒又为屋以覆闸皆宏杰坚牢自鸠材至讫役阅三时其成之日盖嘉泰三年八月乙巳也明年正月丁卯侯移书来请记予谓方朝廷在故都时实仰东南财赋而吴中又为东南根柢语曰苏常熟天下足此闸尤为国用所仰淹速丰耗天下休戚在焉自天子驻跸临安牧贡戒贽四方之赋输与邮置往来军旅征戍商贾贸迁者涂出于此居天下十七其所系岂不愈重哉虽然犹未尽见也今天子忧勤恭俭以抚四海德教洋溢如祖宗时齐鲁燕晋秦雍之地且尽归版圗则龙舟仗卫复泝淮汴以还故所百司庶府熊罴貔虎之师翼卫以从戈旗蔽天舳舻相衔然后知赵侯之功为国长虑逺图之意不特为一时便虑而已侯吾甥也请至四五不倦故不得以衰耄辞
　　谢原平江府重濬运河记【嘉定十年】
　　平江郡闉有城四十七里夹以两河环带中外泾源港胍在在流通歴时变迁主聚蕃塞植芦托处遥遥河流失其故道雨潦时至逆潏不行上者湫湿下者沮洳潄啮之害防及公庾嵗丁丑侍郎赵公出藩于此曾未逾时州民以开濬泾河为请公于是亟为民条列其事于部使者乃约经费量公力捐公帑之余聴富室之助役以募召用从官给无科犯之扰而有偕作之乐基事于秋阅月而功以毕矣前后以工计防二万而糜财凡三千余缗自锦防泾经始衡从四丈出跨桥五十有五为河一千一百九十丈有竒浅深广狭以丈为率而随其地势稍有损益窒者既通淤者既行源达流脉络相贯暵则导清流而缭于中潦则酾游波而泄于外以利通济以备农田其功不既逺哉
　　李镇江漕渠记【嘉定十年】
　　嘉定甲戍仲冬有诏京口漕渠嵗久堙阏爰命守臣史公弥坚总领军赋钱公仲彪行视疏瀹三公程功计费列上于朝越明年春赐可乃择良日分饬王旅防于渠上畚梮云兴绠锸麋集统师监督相率劝功自城南以抵江口为里者九先是居民侵冐临洿刮腐辇壤布于近防一雨骤至旋复淤渠今分积涂泥高埒邱头竝渠之家咸归所浸开空沙淀呈露垠涯层碕修耸清波演溢闸旧有五乃命更葺跨渠而桥前后唯六公曰惟城之东归水有澳以滙积流堙壅既入复命疏凿折而西抵通津门回环军廪东行由甘露港注之于江复建二闸以时啓闭由南城入抵朱方门悉甓其防由城南出达于吕城间石其途挽夫上下妥视安行以至市沟蠲浊而清东抵黄泥浚浅而涹小利微害随力所及以兴以除迨及奏功甫一周旬民不预知官不吿劳岂唯挽饷系此之頼流恶达壅宜民孔多
　　蒋惟晓江阴开河记【嘉定十二年】
  </div>
  <div class="pagination">
   <a href="吴中水利全书_page92.html">
    上一页
   </a>
   <span>
    ...
   </span>
   <a href="吴中水利全书_page88.html">
    88
   </a>
   <a href="吴中水利全书_page89.html">
    89
   </a>
   <a href="吴中水利全书_page90.html">
    90
   </a>
   <a href="吴中水利全书_page91.html">
    91
   </a>
   <a href="吴中水利全书_page92.html">
    92
   </a>
   <span class="current-page">
    93
   </span>
   <a href="吴中水利全书_page94.html">
    94
   </a>
   <a href="吴中水利全书_page95.html">
    95
   </a>
   <a href="吴中水利全书_page96.html">
    96
   </a>
   <a href="吴中水利全书_page94.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
