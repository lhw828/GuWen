<!DOCTYPE html>
<html>
<head>
    <meta charset="UTF-8">
    <title>稀见地方志提要 - 第 51 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稀见地方志提要 - 第 51 页/共 61 页</h1>
    <div class="content">　　应山县志三卷明嘉靖十九年刊本(天一阁藏)

　　明庄钺修，颜木纂。钺字仲威，苏州吴县人，正德十年任应山知县。木字维乔，号淮汉先生，应山县人，正德十二年进士，历官许州、亳州知州。木性嗜书，善考索，时与黄冈王廷栋称楚中两杰。嘉靖十四年尝参修《兴都志》，所著书有《家政》《汉东志》《七礼辞选》《诗评》等。此志创修于正德八年知县谭一凤，十年钺仕应山，复延木继辑，翌年稿成；后二十五年嘉靖庚子，陈子良始刻其书。清阮元辑《天一阁书目》，注此志为陈子良纂；之良实未执笔，仅为刻书而已。此志体例，总为始末一篇，大书而不分注，诗文则因事而附见之；宋、元以上，则纪载绝无。卷前有正德丙子庄钺序，序云：“大书而不分注者，明已作也；诗文附见者，主乎事，不主乎言也，此志之例也。”然观其书，不过记一邑之大事，而志例未备。应山置县，始于隋，废应州改设应山县；隋唐属安州，宋以后属德安府。

　　荆州府志四十卷首一卷清康熙二十四年刊本(北京图书馆藏)

　　清郭茂泰修，胡在恪纂。茂泰字鲁瞻，陕西泾阳县人，顺治十六年进士，康熙间任荆州府知府。在恪字念嵩，江陵县人，解元，顺治十二年进士，官至江西按察司参议。荆州之名，为古九州之一，其地为秦时南郡、黔中、长沙、南阳诸郡之地。此志为记荆州府地，所记非古荆州之域。按沿革府为明时始置，即唐之南郡，宋之江陵府，元之中兴路地；郡治于江陵县，领彝陵州、归州、江陵县、公安县、石首县、监利县、松滋县、枝江县、长阳县、宜都县、远安县、巴东县、兴山县，凡十三州县。府志创于嘉靖十一年知府孙存，万历甲午重修。此志成于康熙甲子，志类自建置迄备遗凡三十一门，附目六；卷前有荆州府图、领县图、八景图共二十五幅，刊刻精细。其书体例严密有度，行文简洁，方志之佳构也。

　　重刊公安县志二卷明嘉靖二十二年重刊本(上海图书馆藏)

　　明魏奇修，梁善纂。奇宣城县人，成化十四年任公安知县。善临川县人，由举人仕公安县教谕。按此志原本刻成于成化庚子，嘉靖癸卯邑人邹廷济又为重梓，甲辰乃成，而原本久佚。其书凡二卷，上卷分县境、建置沿革、疆域、里至、山川、坊街、关镇、乡村、土产、贡赋、户口、均徭、风俗、形势、学校、廨舍、城池、坛壝、仓场、铺舍、寺观、祠庙、桥梁、津渡、井泉、堤堰、景物、古迹、丘墓、宦迹、人物、恩荫、孝子、节妇、仙释三十五门，下卷分题詠、文翰、记传、制诰、公移五门。其中贡赋、均徭、城池、桥梁、景物、宦迹、人物、孝子、节妇、题詠、文翰、记传十二门，重刻本有增续。公安为荆州府属邑，去府城六十里，本汉武陵郡之孱陵县地。汉建安中以刘备为左将军领荆州牧，立营于油河口，号为左公，因名公安。晋置江安县，刘宋为南平郡治所，复改为公安，陈置荆门治于此，隋以孱陵县省入，唐仍其旧。宋升为公安军，寻复为县，端平三年孟珙任荆湖制帅，遂迁县治于油河口之东南；元仍旧，明因之，编户三十五里。油河去县治北三里，源出孱陵西，流东南入荆江；荆江出岷山，至荆南始大，经公安顺流而下合汉水。

　　公安县志书十六卷清康熙九年写刊本(徐家汇藏书楼藏)

　　清孙锡蕃纂。锡蕃字棐臣，号复庵，黄冈人，顺治十五年由贡生任公安县训导，以功升遵化知县。考公安志乘，创修于永乐壬辰知县鲍纶，正统丙辰教谕房陵增续付梓，成化间教谕梁善又增补之，而规模粗具，万历间邑人袁宏道仿《襄阳耆传》重纂，搜罗人物颇多，由是邑志大备矣，惜其书不传。康熙元年锡蕃始撰《荆楚志略》，书内记公安事者二卷；及仕公安遂扩成此志，凡二十七门，附学规八则。书中记公安派古文甚详，公安文为始于明弘治间呙校；及袁中郎兄弟而大盛，力排竟陵锺鳞诸论。公安派文人入于此志人物志者甚多也。艺文志，不入公安派诗文，所选皆有关邑之文献，可谓得体例矣。

　　枝江县志十二卷首一卷清道光八年刊本(上海市历史文献图书馆藏，现藏上海图书馆)

　　清谢丕绩纂修。丕绩字嶷麓，山西蒲州临晋县人，道光六年任枝江知县。枝江建县始于汉，明以前邑志皆佚。清康熙九年知县周廷桂修县志十卷，乾隆五年知县王世爵重修。此志继乾隆《王志》重修，纂成于道光七年；其书体例凡十九门，附目一，叙述简核，而征引浩博。物产志，载县以产柑著，邑境偏植之，柑种以狮头最佳。引《异闻录》述术士董元素取南中柑桔之事。又引《史记》谓“江陵千树桔，其人与万户侯等”之语，以证枝江汉代产柑，枝江即汉之江陵地。查此志自咸丰、同治间兵乱之后，百无一存，据《中国地方志综录》著录，此书为仅存之本。

　　宜城县志三卷明嘉靖四十二年刊本(北京图书馆藏存卷上、中)

　　明郝廷玺纂修。廷玺四川宜宾县人，嘉靖二十九年由举人任宜城知县。据本志邑人王麒序谓：“此志为廷玺官宜城之明年觅得故志一本，欲增修之，成于甲寅岁。”查宜城旧志，有正德九年朱崇学修《宜城志》二卷，此志继《朱志》增修，编为三卷，卷上建置沿革、邑名、分野、风土、形胜、疆域、城池、山川、井泉、公署、学校、仓库、牌坊、街衢、乡都、墟壝、陂堰、卷中古迹、陵墓、祠庙、津渡、桥梁、铺舍、村市、寺观、户口、田赋、土产、土贡，卷下人物、流寓、宦迹、进士、举人、贡士、人材、孝子、义夫、烈女、节妇、封赠、仙释、杂录，凡四十三门。卷前有县城图一，城正方形，南二门，东二门，西北各一门。此本只存上中二卷，下卷已缺佚。诸门记载均简略，体裁亦非上驷；较有史实可参考者，如建置沿革载：“宜城在襄阳南百二十里，本春秋郾子之国，楚为鄢县，又名鄢城。秦昭王二十八年，攻楚得鄢为卬县，属南郡，汉惠帝十二年置宜城县，晋为襄阳郡治。刘宋属华山郡，梁改为率道县；隋属襄州，唐属鄀州，寻改属襄州，以汉南县省入。唐天宝中复为宜城县，宋元仍旧。明因之，属襄阳府，编户七里，成化十八年新增九里。”城池门均仍旧志，篇后有增续补记，称嘉靖三十年秋七月，汉水汜滥，没堤冲城，荡覆民居，受害为甚之事。山川门述及往事陈迹，谓牛心山在县西南二十里，宋师与元阿木战此。卧牛山条，附元姚楚山题《卧牛诗》，山有坑，内有石如卧牛。河川以汉江为主，在县东四里，源出陇西嶓冢山，由汉中流经郧县、均州、光化至府城；又东南经本县抵承天府，至大别山入于江。次为蛮河，在县西四十五里，发源自房县界，经南漳入本县；西南至破河流入汉江，春秋时名鄢水，后曰夷水。按后修县志，咸谓此志考沿革，舛误殊多。后志谓宜城夏为卬国，周为罗鄀、鄢地，秦置鄢即鄀县，汉惠帝始改鄢曰宜城。此志考宜城名之始，则与后志同。但于春秋时则建邑丛杂，迨后名有互易，地亦屡迁；及至晋世侨置郡县纷纭，尤难稽考矣，故与后志多谬，以知修志者考沿革之难也。

　　襄阳郡志四卷明天顺刊本，钤有陆氏时化，丹徒赵氏积微室等藏印(陕西省图书馆藏)

　　明张恒纂。恒襄阳县人，国子监生。按此志为恒纂成于天顺三年，湖广按察司副使余杭沈庆为之校正，知府元亮，襄阳知县李仪为之刻行。其书凡四卷，卷第一，本府、县治、疆域、城池、里至、山川、坊廓、乡镇、土产、贡赋、风俗、形势、户口；卷第二，学校、廨舍、坛场、铺舍、寺观、祠庙、桥梁、古迹、陵墓、台榭、书院、津渡、岩洞；卷第三，园池、井泉、陂堰、景物、名宦、科举、岁贡、烈妇、仙释、杂志；卷第四，文、诗、歌，共三十九门。虽无纲统目，而纲要不遗，视明修志书之繁芜失实者，相距殊远也。此书原为丹徒赵渊甫所藏，书后有近人罗振常题记谓：“渊甫藏有明天顺本张恒纂《襄阳郡志》。案《千顷堂书目》载《襄阳府志》有四，独无此本。黄氏襄泉藏明人志书及千种，而襄阳旧志皆万历修，此本竟未见，相见传本之少，洵可珍矣。此书为太仓陆氏旧藏，陆氏藏书多善本，然罕有流传。《藏书纪事诗》曾载其藏其印记五方，而此书中之数印，则均未载，亦可拟补叶氏之阙也。”襄阳之建置沿革，据此志本府篇云：“襄阳本荆豫二州之域，按《禹贡》荆及衡阳，惟荆州。传日荆州之域，北距南条、荆山，又云荆河惟豫州。传曰豫州之域，西至南条、荆山。所谓荆山，即今南漳县之荆山，卞和得玉处也。周为谷、邓、鄹、卢、罗、鄀之地，宣王时封仲山甫于樊国，即今汉江之北，樊城是也。春秋时为樊地，又为楚之西津。秦以汉江之北为南阳治邓州，汉江之南为南郡治荆州，襄阳地分隶二郡之鄙。汉始置襄阳县，隶南郡，魏武帝始置襄阳郡，治襄阳县，西晋因之，为荆州治所。东晋雍之流民来聚，因侨置雍州，宋文帝遂割荆州置雍州理事于此，领郡十七，齐梁因之。西魏改襄州，隋唐因之。唐复升为山南东道节度使，以襄州为襄阳府，领七县。后周废为乐乡县，五代以襄阳为山南东道。宋至和间为襄阳府，元改为襄阳路，隶河南行中书省；至元庚午民兵毛葫芦据守其地，乙巳年归附，复为襄阳府，改隶湖广行省，领一州十县，襄阳、枣阳、宣城、南漳、谷城、光化、房县、竹山、上津、均州、郧县。”按此篇先考定襄阳古时疆域，以证其建置沿革，文简事详；而以郡境南漳县南条、荆山为卞和得玉璞于此，以举之为一郡之大事。又山川篇荆山条亦载卞和得玉事，卷四文类，有《卞和庙碑文》，不著撰人。文谓：“襄阳郡之西百里，有邑南漳，邑之西又百三里，有山曰石室，图籍传载卞和得玉之地。因而宅焉，旧有一庙，处于邑之西，隋之季，某畏道路之难徙立于此。”首叙立庙之由来，文又谓：“卞和之得玉，三献而三刖其足，徒抱之而泣，不少抑其志，终为时之所赏。得非自见之明，自信之笃，而刑祸不可以屈之耶，精诚之志，虽庸昧者亦可动之邪。后之抱道以求伸于世，志不少合，言少不行也，幡然悔其初，而内有自疚焉。曷尝有和之三献玉，而三刖其足耶，苟和之自见之明，自信之笃，则刑祸岂可屈之，而精诚岂不能感者邪。”此节以喻后之士大夫有其道，欲求申于世者，亦当有如和之志也。本志所述卞和得璞之事者甚多，惟此文实有彰教化，非璞之可贵，而和之志诚可贵矣。

　　襄阳耆旧传一卷明刊本(上海图书馆藏)

　　宋吴琚纂。琚延陵人，绍熙元年为襄阳郡守。是书非汉、魏时之《襄阳耆旧传》，书前无序目，所载自春秋、战国至唐、宋时，襄阳郡令之传记；首列宋玉至刘秀、傅僎、虞狄止，书后有琚自跋。

　　襄阳必告录七卷清道光六年修，抄本(上海图书馆藏)

　　清周凯纂修。凯襄阳府知府，任满升汉黄德道。按此书分门，卷一地理图说，卷二阖郡风俗，卷三各属情形，卷四钱粮仓储，卷五堤防水利，卷六治理大要，卷七经费杂款。其书主要叙述溶襄水与道光四年地方情形，及义学章程，种桑诗说，为地方现状之禀稿。方志具此类形式，于清末际盛行，即所谓乡土志也。案凯自序云：“凡六县一州，民情俗尚，事无巨细，地无远近。耳有所闻，目有所见，无不笔之于书。又复采访舆情，■〈言恣〉诹父老，求时事之废兴，考前人之因革，积累成帙，名曰《襄阳杂识》。又取卷中之尤切治理与身所阅历者，别为一书，曰《襄阳必告录》。”按此书似乡土志，而后来之乡土志，有谓西方学校有乡土教科书而倣其例，盖吾国亦自有由来矣。

　　随志二卷明嘉靖十八年刊本(见台湾善本目著录，上海图书馆有嘉靖本胶卷，及广仓学窘丛书本)

　　明任德修，颜木纂。德蓬溪人，任随州知州。木纂《应山县志》已著录。此志一名《随州志》，木罢官归里时，德任随州知州延木纂成也。其书上卷纪事，以编年体例，始自羲皇迄明嘉靖。下卷艺文，皆载诗文。木籍应山，与随州接壤，志中所载，皆合二邑者收之。《四库提要》地理类存目著录此书，谓：“其编年之例，全仿《春秋》。地之沿革，官之迁除，士之中乡会试贡大学者，案年纪载，皆地志未有之例也。”按编年方志肇于明时，嘉靖初长兴知县黄光昇修《长兴县志》二卷，崇祯时龚策纂《武进县志》二卷，体用编年，今皆不传。清雍正时佚名纂《临朐编年录》，犹存有抄本。后来修志者仿效编年之体，而不独行一书，附于志前，如大事记，前事略是也。若独行一书，则物产、人物、艺文颇难按年记载，舍之乃偏而不全也。

　　枣阳县志十七卷稿本(徐家汇藏书楼藏)

　　清陈子饬纂修。子饬字翊思，山东潍县人，举人，咸丰元年由郧县调任枣阳知县，卒于任。此稿乃子饬修成于咸丰四年，刻本据《中国地方志综录》金陵大学有藏，为十五卷。此稿卷前有子饬乙卯年手序，序云：“《枣志》匆匆告竣，约十七卷为十五卷，仓促付刻。”又云：“草创稿本，与刻本互有异同，故存之以备参考耳。”又据刻本有纂修表，著王树滋纂，此稿则无，仅列子饬自序。

　　光化县志六卷明正德十年刊本(天一阁藏)

　　明曹璘纂。璘字廷晖，襄阳县人，成化十四年进士，授行人，历久选授御史，引疾归。居山中读书三十年不入城市，所著有《西泉存稿》二卷，又纂《襄阳府志》及此志。光化为古酂阳县，汉丞相萧何食邑。此志纂时县属襄阳府管辖，邑乘自此开端，其后韩应嵩为之增续。按此志总分六类，体例简核，查其书今仅存此孤本。据光绪《光化县志》所录《乾隆志》李正幹旧序云：“光故有志，始修于明侍御曹公璘，增修于宁都韩修于宁都韩公应嵩；兵燹后板籍灰烬，仅存底本，盖书缺有间焉。康熙中吧令潘公圣俞，遍搜得曹、韩两公底本，思加增定，贮内署，旋以升任遽携去。辽阳张公本龄，踵其后刊意修葺，延邑庠虞叙九先生单车走泗州，请于潘，冀得去珠复还。而潘公云：“渡黄时已失去，始知曹、韩两公底本，并不复在人间矣。”观其序语，以知康熙时此志已绝少，但不知天一阁犹藏有此书也。

　　房县志不分卷传抄清乾隆修本(北京图书馆藏)

　　清张敔修，汪魁儒纂。敔字虎人，历城县人；工书画，名满海内，乾隆间以举人任房县知县。魁儒字和园，房县人，贡生，工书法。《房县志》始末，据本志魁儒序云：“《房志》作于明嘉靖三十四年，主簿严尧发邑士金曏，兵燹之后，板皆销毁。康熙五年邑令傅公六吉，邑士吴良玉重加辑纂，二十年邑侯雷公化龙撮钞府志以应上宪之索，是时《傅志》已无存矣。三十四年又修于邑侯张公敔，以一篇授魁命订其舛谬，补其残缺。盖《沈志》抄本也，共四卷，分类三十七，前有序，后有论，顾未免失于冗杂。”按其序所述诸志今皆佚，惟存魁儒兹编。此志依据《沈志》体例增补，创纂于敔仕房县时，迄乾隆五十八年仇必达任房令，而纂成之，然终未付梓，以抄本流传。传抄本只三十三类，首列舆图外，先以星野、疆域、沿革、形胜、山川，城池、古迹以定全书眉目，余类则因事标目，而无定例，非志乘体裁之佳者也。各类有小序，提一篇会要，颇为得体；今此本缺少第十八类，惜非全帙。但为仅存之书，罕见难得耳。房县为汉房陵县地，隶汉中郡，至宋始置房州，明洪武八年改为县。本志古迹载周尹吉甫宅墓，尹为周之忠臣，是否确为房陵人，后世尚多疑议。又载黄香祠墓在县西，黄香为汉之孝子。志以表彰忠孝为邑之典型，实于史传无征，非志乘核实之道也。

　　竹山县志二十七卷清乾隆五十年刊本(中国科学院图书馆上海分馆藏)

　　清常丹葵修，邓光仁纂。丹葵字梅村，直隶交河县人，乾隆四十九年任竹山知县。光仁字广学，兴国州人，拔贡，乾隆三十七年由镶蓝旗教习调任竹山县教谕。《竹山志》可考者，康熙二十年贾侍聘修县志二十一卷，未付刻。乾隆十一年丹葵父常青岳官竹山，得史华阳私志稿，因之增辑成县志稿。其后知县皇甫枢、彭悦桂先后相继增补；迄乾隆五十年丹葵官竹山时，复属光仁搜集补纂而始付梓。自创修于青岳任，及其子丹葵亦仕竹山令而告成书；时已越三十九年，数经增补，故其纪载较为详备。其书体例，自星野迄艺文，凡二十七门，体裁简核。书后有桐城方潮题县志告成诗，以颂丹葵乔梓纂成邑志事也。

　　三峡通志五卷明万历十九年刊本(上海图书馆藏)

　　明吴守忠纂修。守忠高安县人，万历己丑任归州知州。此志为守忠官归州时所修焉。三峡在湖北、四川之间，有指巫峡、西陵峡、归峡，亦有称瞿塘峡、巫峡、西陵峡；而巫峡在归州巴东县境，此志非独载归州境内之峡，故称《三峡通志》。书后有归州属邑兴山知县旷骥跋有云：“吴公修《通志》五卷，首著《三峡考异》，次考诗歌、词赋、铭、记，次附录终焉。”按《考异》为《夔峡考》《巫峡考》《归峡考》三篇，出守忠手撰，以为三峡皆介在归州；次考，考今州境之峡焉。次诗歌、词赋、铭、记，皆记三峡之艺文，而终于附录，为杂记归州三峡之事；此志为出于州守官修之志，如同州乘焉。其后万历三十七年，归州知州张尚儒修州志，采摭于此志者颇多也。此志未见于藏书家书目著录，此本上海图书馆抢救于造纸厂废纸中，国家文物赖于保存。

　　归州志五卷明万历三十七年刊本(北京图书馆藏存卷一至四)

　　明张尚儒纂修。尚儒南直隶祁门县人，和州籍；由举人任崇义县教谕，升巴东县知县，万历三十五年再升归州知州。仕巴东时修《巴东县志》，及仕归州又成此志。查归州旧志，今存者天一阁藏有嘉靖二十八年张时修州志二卷；嘉靖四十二年郑乔修州志四卷，纪载均简略，且其书已蠹损残缺。此志继郑乔之志重修，原本存者，惟此四卷耳。上海图书馆所抄本为全帙。其书体例，卷一地理志，分分野、提封，山川、胜迹、古迹、物产、风土七门；卷二官师志，分封镇、司牧、学职、杂职、武职五门；卷三典赋志，分雉墉、区署、校舍、坛祠、秩祀、租庸、驿递，津要、兵防、刹宇、祥异十一门；卷四人物志，分贤达、选举、貤封、逸行、女士、流寓、方技七门；卷五艺文志，分经辞、传赋、记、杂咏、图说五门。此志提封以记沿革，归州为荆州域，夏孟涂受封丹阳地也；商为荆、楚，周为夔子国；战国属楚，夔子不祀其先，楚因灭之；秦为南郡地，汉景帝置县曰秭归，仍隶南郡；三国初属蜀，隶江陵郡，后属吴为重镇，置建平郡治于秭归；晋因之，刘宋属荆州，南齐属巴州，梁属漳州，隋初属巴东郡，寻改属信州；唐武德二年更信州为夔州，后割秭归、巴东二县置归州；五代因之，宋隶夔州路，元正元中升归州为路，寻复为州；明隶荆州府，领兴山、巴东二县。此志之修，只载本州之事，未及领邑，惟图说一门，属邑之事大略可睹。山川门所记，有峰、砦、坪、洞、峡、滩、溪、池等条，均未言及水利之兴建，山川之源委，而记峡滩甚详。长江三峡，瞿塘、巫峡、西陵，巫峡在归州巴东县境；然岩险之最者，为在州东三十里之新滩，所谓恶豪三峡者也。新滩在汉、晋时，因山崩塞故名；宋天圣中，山再崩流断，皇祐间知州赵诚开凿。新滩南岸曰官■〈石曹〉，北曰龙门；龙门水湍急多暗石，故舟率由南上。然石多锐易穿船，故为峡中最险处，必空舟乃利往，重载则不及也。新滩条后附宋陆游《入蜀记》，颇言新滩之险。又言龙门下温泉出石隙，常不涸，一村赖之。妇负木盎汲，盎长二尺三足，以杓挹水，即例坐旁石，束盎于背而去。大抵峡中多役，妇负物不独水也；有负酒沽，如负水状，呼买之，长跪以献。未嫁者，率载高二尺同心髻，插银钗多至六，后插牙梳如手大。所记宋时妇女作活及妆饰之状，如图画焉。新滩外在归境者，如铁棺峡、兵书峡、空舲峡、石门滩、栧滩、滑石滩、吒滩、拗滩、杨公滩，皆多岩险。胜迹与古迹两门，分门殊若重复，古迹载女媭砧在州城东北六十里，为屈原姊之存迹；旧有庙，屈原之姊因原逐归来，归州之名义亦在此。屈原为归州人，人物志有屈到、屈建、屈平、宋玉诸传，古迹又载屈原宅，在州东北四十里。风土门谓俗好以麻絙巨竹，分朋而挽，谓之拔河之戏，以定胜负析农桑；又好巴歌，曰踏啼，询之今俗则不然。按此志所载往事陈迹甚多，而踈言经济物产，是重记掌故之志也。归州左荆、湘，而右巴蜀，面施黔，而背金房；三峡之岩险贯其中，所以为历代兵家必争之地。战国为秦晋相攻之域，三国时刘备、孙权分荆州；备使关羽守江陵，以秭归为要塞。其后陆逊袭取之，吴遂以秭归为重镇，以扼魏、蜀。归州为古用兵之地，又其地陈迹甚多，故其志书以纪史实为重，而以经济为轻也。

　　鹤峰州志二卷清乾隆六年刊本(北京图书馆藏)

　　清毛峻德纂修。峻德字文觐，顺天府良乡县人，监生，雍正十三年由陆安知县升鹤峰知州，为鹤峰建州首届之官。据其自序谓：“鹤峰向为容美土司地，峻德仕七载于兹，土俗民情知颇悉；因于簿书之暇，约举大端而成此志。”按此志仅分上下二卷，鹤峰建州之始，草昧初开，盖无事实可征，不过略具规抚而已。然其所述改土始末，及建置事实颇详。尤于关隘一篇，记境内岩洞苗族分布及苗族与汉民纠葛事，他志殊少此等纪载焉。余篇皆据采访实察所得，事迹详核。沿革篇谓：“鹤峰为容美土司田氏地，元隶四川，明属湖广。其先或名柘谿，或称容美；清雍正十二年土司田明如进京，行抵荆州，会容美民变，十三年遂废土司设州。”沿革后又引《田氏世述录》所载：“唐元和元年高崇文讨平刘辟之乱；奏授田行皋为施、溱、溶、万招讨把裁使，是田氏为土司之始。宋元祐间田政袭授镇南等处军民五路都总管，元时田袭授容美等处军民五路统管；明洪武初授田乾宗子光宝为容美等处军民宣慰使。乾宗以上辈次未详，光宝以后田氏世系皆可稽。”按《明史·土司传》所引容阳《田氏世述录》，即此志所引之《田氏世述录》焉。

　　建始县志四卷清道光二十二年刊本(中华书局图书馆藏，现藏上海辞书出版社)

　　清袁景晖纂修。景晖号龙溪，河南光山人，举人，道光二十一年任建始知县。建始相传为古巴族之地，初无君长；巴氏子务相约各酋长，乘土舟弋水清江，浮者当以为君；惟务相独浮，此即所谓廪君者也。郦道元《水经注》述此事。此志沿革乃谓事传鸿古，难以明征。定沿革置县以隋始，以后土司司事，分隶不常；明洪武中隶四川夔州，清雍正十三年改归楚省。邑乘原委据此志凡例云：“邑志原本不著编纂姓氏，亦无叙文；阅稿中《事变》所载，系前令武公怡记述。又续稿数篇，系秦公锬述，又阅范泉麓学博传载纂修邑志；是则邑志稿本或出于数公之手。”据职官武怡雍正九年任知县，在任十年；则县志当创修于雍、乾间，其后秦锬、范泉麓又重纂，嘉庆十七年杨兆杏重修。此志踵《杨志》重修，其书自星野迄艺文凡十类，类各有小序，体例简括。

　　●稀见地方志提要卷十二下

　　长兴　陈光贻学

　　○湖　南

　　长沙府志二十卷首一卷清康熙二十四年刊本(北京图书馆藏)

　　清苏佳嗣修，谭绍琬纂。苏佳嗣正红旗人，荫生，康熙二十三年任长沙知府。绍琬长沙茶陵州人，事迹未详。长沙古郡，郡志由来久远；自唐张谓撰《长沙风土碑》，其后宋绍熙间褚孝锡撰《长沙志》，后人又为《续志》，其书久佚。修于元者无考，明嘉靖戊子郡守孙性甫，延郡人杨子林始成志稿；及潘镒为知府，复聘郡人张治就其稿笔削之而付梓。其后郡守吴道行、雷起龙又先后重修，自经明末际兵燹，其志尽毁。此志始于郡守张宏猷延谭绍爌及吴■〈忄矛攵〉等，屡经修补，迄康熙二十四年苏佳嗣任知府，复延绍琬重辑，始刊成书。其志所定凡例二十四条，颇有议识。而其书体例，首列星野、疆域图，而以岳麓图、八景图，则入于胜迹篇，插图处置，殊若杂沓。分门别类，累见重迭，序次先后亦倒置失当。于艺文志前别列典章一门，以收历代诏诰奏疏，破碎艺文之义，而伤志例。故此志编例，则非上乘也。按长沙沿革，秦始置长沙郡，领县九；汉为长沙国，徙封吴芮为长沙王，文帝时国除；梁改为湘州，隋大业间复为长沙，唐改为潭州，又置长沙县为附郭；宋、元为潭州，明为长沙府，属湖广，领州一、县十一，清初因之。自康熙三年设湖南布政使司于此，遂分湖广别为一省。据本志职官，首列巡抚周召南，及提学按察使等官。《湖南通志》成于乾隆二十二年，后此志六十余年，故纪载湖南建省事，实自此志始焉。

　　善化县志四卷清康熙二十四年刊本(北京图书馆藏存卷三至四，上海图书馆藏存卷二至三)

　　清孙谦修，赵又昂纂。谦高淳县人，举人，康熙二十三年任善化知县。又昂善化县人，事迹未详。善化今并长沙，置县始于宋元符元年，析长沙县五乡、湘潭县二乡，设善化县，属潭州府。元属潭州路，明属长沙府，清因之。明万历癸丑知县唐源创修县志，迄甲寅岁始成，为邑庠生吴道行所纂也。崇祯癸酉知县黄承中又修，亦为吴道行所纂也。二志版毁于明末兵火。此志创修于康熙壬子知县孙浩，延邑廪生李有藻纂辑未成，乙丑孙谦仕善化时，又延又昂继纂，始克成书。查此志今存者皆残帙，且皆缺其首册，体例难详。兹参考乾隆修县志所载此志序例，及本书所存之卷索考之，全书凡二十有二门，所定凡例十二则，颇具义例。其书汇集宋、元、明三朝往事甚多，所叙清初数十年事，不过附及，则惟称颂清朝之新政而已。

　　湘潭县志二卷明嘉靖三十二年刊本(北京图书馆藏)

　　明陈应信修，锤世贤纂。应信丹阳县人，嘉靖举人，嘉靖三十二年任湘潭知县。世贤事迹未详。按沿革载：秦始置湘南县，六朝梁改为湘潭；元曾升为州，明复为县，属长沙府。《湘潭县志》刻本此志为始，据应信序谓：“创撰于马璨载，校于胡君东陵，而时彦之博洽者，又从而增新之者焉。盖沿革之谱，纪世变也。分野之识，稽列宿也。地理之综，顺地利也。食货之措，备养道也。官师之别，均董治也。选举之别，知贤智也。建置之备，庇有众也。祀典之定，正祭义也。名胜之集，征遗迹也。物异之书，征灾变也。方外之录，辟左道也。艺文之叙，秩德音也。”按其序言志类义例甚详，其书初稿成于璨载与胡东陵诸人之手，后又经世贤综合校核成书，文笔朴简。《万历县志》序评此志有云：“是时风气尚古，事简人朴，秉笔者多阙略，苍苍然浑噩之书。”斯语确当之至焉。

　　湘阴县志四卷清康熙八年刊本(北京图书馆藏)

　　清唐懋醇修，谭绍琬纂。懋醇高淳县人，康熙初任湘阴知县。绍琬纂《长沙府志》已著录。湘阴置县始于南朝宋元徽二年，分益阳县罗湘西地建邑。南宋淳祐中邑令胡哲撰《湘阴图经》，于元志乘无可考。明修县志，据《湖南通志》所引载，有成化元年知县韩景修县志，嘉靖三十年知县张镫修县志，二志久佚。此志乃继嘉靖《张志》重纂，距《张志》修时，已越百二十八年矣。时《张志》犹存，据绍琬志跋谓：“旧志一帙，讹者十七，阙者十三。”故此志之修为匡正前志，且补百数十年之事物。湘阴为屈、宋之旧里，自古为文物之乡，固当传有名志，以相表里，而其邑志当于人物古迹之考据，为所重也。此志凡四卷二十门，惟田赋一门记嘉靖以来税则较备，余则记叙简略。但据谭跋称，共相考订者，有周良仕、蒋儒德、李象琯、丁佐、秦正竣诸人，亦皆名士。而于沿革考据，遗脱讹误者颇多。《乾隆县志》范元琳序谓：“康熙八年《唐志》，视其书捃摭遗文，金根帝虎之讹，触目皆是。田赋源流未详，学校选举，次序亦混；山川古迹，遗脱为多；人物宋、元以下，名臣高贤，表表史册者，间多遗漏。”直斥此志之失。

　　宁乡县志十卷清嘉庆二十四年刊本(徐家汇藏书楼藏)

　　清王余英修，袁名曜纂。余英字菊潭，山东福山人，嘉庆二十一年进士，授宁乡知县。名曜字道南，一字焘岚，号岘冈，宁乡人，嘉庆六年进士，选翰林院庶吉士，散馆授编修，纂修实录。历官国史馆纂修，功臣馆总纂。按《宁乡县志》始于明正统间，正德四年邑令刘绚重修，嘉靖、万历继有增纂。清顺治十五年重修，康熙二十一年邑令王钱昌为之增补，四十一年邑令吕履恒又为重修，乾隆十三年邑令李杰超复修之。明志今皆散佚，清志犹存《乾隆志》及此志。此志为名曜与同邑周采亭、刘醇夫、胡玉潭等，纂成于嘉庆二十一年，悉依乾隆旧志体例，增补七十余年之事，叙述尚属简核。宁乡建置，始于宋太平兴国二年，析长沙、益阳、湘乡三邑地设县，属长沙。元至元间升为上县，隶湖广行中书省天临路，明清属长沙府。

　　浏阳县志二卷明嘉靖四十年刊本(北京图书馆藏)

</div>
    <div class="pagination">
<a href="稀见地方志提要_page50.html">上一页</a><span>...</span><a href="稀见地方志提要_page46.html">46</a><a href="稀见地方志提要_page47.html">47</a><a href="稀见地方志提要_page48.html">48</a><a href="稀见地方志提要_page49.html">49</a><a href="稀见地方志提要_page50.html">50</a><span class="current-page">51</span><a href="稀见地方志提要_page52.html">52</a><a href="稀见地方志提要_page53.html">53</a><a href="稀见地方志提要_page54.html">54</a><a href="稀见地方志提要_page55.html">55</a><a href="稀见地方志提要_page56.html">56</a><span>...</span><a href="稀见地方志提要_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
