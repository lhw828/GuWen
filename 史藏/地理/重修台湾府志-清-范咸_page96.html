<!DOCTYPE html>
<html>
<head>
    <meta charset="UTF-8">
    <title>重修台湾府志-清-范咸 - 第 96 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重修台湾府志-清-范咸 - 第 96 页/共 109 页</h1>
    <div class="content">
　　忽尔冬将半，居诸不肯停。新诗萦雪梦，愁思入寒扃。同调孚声气，时贤重典型。敝庐依大武，遥接数峰青。

　　思归六首

　　岁岁思归思不穷，泣歧无路更谁同？蝉鸣吸露高难饱，鹤去凌霄路自空。青海涛奔花浪雪，商颷夜动叶梢风。待看塞雁南飞至，问讯还应过越东。

　　飒飒风声到竹窗，客途秋思更难降。霜飞北岸天分界，月照家园晚渡江。荒岛无薇增饿色，闲庭有菊映新缸。夜深寻友沿溪去，怕叩柴门惊吠尨。

　　我贵何妨知我希，秋山闲看倚荆扉；涛声细细松间落，雪影摇摇荻上飞。诗瘦自怜同骨瘦，身微却喜共名微。家乡昔日太平事，晚稻香新紫蟹肥。

　　潮水如从天外来，澄光一片隐楼台。东山兴懒藏游屐，栗里花稀覆酒杯。熟惯穷愁诗债逼，久安寂寞道心开。洗兵欲挽河犹远，利涉当前藉大才。

　　不飞霜色到疏林，芦雪枫丹秋已深。民习耕渔因土瘠，天留风月绝尘侵。山容渐老添诗料，海气凝寒动客心。絺绤自看还敝甚，无衣空捣月明砧。

　　山空客睡欲厌厌，可奈愁思梦里添！竹和风声幽戛籁，桐筛月影静穿帘。暂言放浪樵渔共，久作栖迟贫病兼。故国霜华浑不见，海秋已过十年淹。

　　山间八首

　　战攻人世界，隐我入山间；且作耽诗癖，谁云运甓闲？松杉生远影，风雨隔前湾。天路遥看近，归云共鹤还。

　　生平未了志，每每托逃禅。不遂清时适，聊耽野趣偏。远钟留夜月，寒雨静江天。拯涣方乘木，才弘利涉川。

　　念此朝宗义，孤衷每郁寥。未能支厦屋，祗可托渔樵。冀作云中鹤，来听海上潮；长安难得去，不是为途遥。

　　已当天末处，地亦近南交。欲雨虚帷润，无家壮志抛。桐看几落叶，燕记屡营巢。正作还乡梦，虚窗竹乱敲。

　　只说暂来耳，淹留可奈何？驱羊劳化石，返舍拟挥戈。我耻周旋倦，人言厌恶多。旅途宜自惜，慨以当长歌。

　　云间长抱石，鸥梦浅依沙；山静能容客，潮流直到家。苟全徙倚便，小隐困穷加。不识春风面，何人问落花？

　　饿已千秋久，人堪饭首阳。苦忧徒反侧，无事笑徜徉。慨想风云合，回思雨露长。只今空寂寞，能不恋沧浪！

　　长松不可俯，远视立亭亭。月色来窗曙，山光到海青。荒村余古意，老鹤爱修翎。正发临池兴，忧来笔又停。

　　大醉示洪七峰

　　今日蠢休文，大不合时宜；只知作桀犬，降表竟莫为。蹈海苦不死，患难徒相随。信友本事亲，绝裾悔难追。家亦有薄田，弃之来受饥。何敢与人争，志气似难隳。天水有名臣，北海使节持；厥孙居此地，坚操更标奇。我欣与之交，廿六载于兹。兔园谁赋雪，平原会可期！欲学樊将军，卮酒安足辞！浮白笑难老，醉言自觉痴。问途已若此，且读「谷风」诗。

　　州守新构僧舍于南溪，人多往游，余未及也

　　沿溪傍水便开山，我亦闻之拟往还。一日无僧浑不可，十年作客几能闲？书成短偈堪留寺，说到真虚欲点顽。正有许多为政处，仅将心思付禅关。

　　往宁靖园亭修谒

　　旸谷生辉尚未炎，滕王亭子绿新添。雨余折角诚堪异，海外依人半受嫌。寻路入来皆茂草，隔溪望处映珠帘。主翁有恙因辞客，名纸烦通属典签。

　　蛙声（有序）

　　寓居窄逼，庭草不生。时值秋霖，云深日暝。入夜至更余，雨声暂歇；残云宿于天际，微月出于东方。忽有蛙声出自庭侧，仅仅孤鸣，或断或续。岂呼类而寡朋，抑离群而自咏？欹枕听之，似为有致；不若池塘乱鸣，徒聒噪人不成梦也。披衣而起，挑灯咏之。

　　时当默处懒争鸣，夜向空庭独发声；低逐蛩号音不乱，高随蚓曲气还清。官私却混今谁问？鼓吹难齐部未成。雨后竹中空自怨，并无飞羽宿啼更。

　　重九大风

　　有处可寻菊，还当冒雨行。久因诗兴懒，徒觉海潮鸣。人以悲秋老，身当避地轻。不堪佳节度，休着孟嘉名！

　　晓发目加湾即事

　　浓雾不为雨，乘朝向北行。此中长有恨，回首意难平。冀作南山豹，新闻出谷莺。忽然开霁处，前路甚分明。

　　野菊

　　野性偏宜野，寒花独耐寒；经冬开未尽，不与俗人看。

　　发新港途中即事

　　隐心甘作苦，逐逐却难禁。计拙忧成老，身闲喜独吟。尘嚣浑欲脱，山水试相寻。满路芙蓉发，秋光已觉深。

　　移居目加湾留别

　　流离相见便欣依，闽、粤周旋荷解衣。敢谓鲁连深自耻，不知重耳竟何归！欲聆佳信频西望，却讶离群又北飞！但令双鱼无或间，困穷亦足慰周饥。

　　别顾南金

　　明知苦节却难贞，九载相怜藉友声。邱壑有情推大老，色言欲避笑愚生。入山地近区南北（南金移居南路），此日情深胜弟兄。安得时时慰依傍，长如鸥鹭得随行？

　　别洪七峰

　　鹭岛初来便识君，东山又共学耕耘。发肤无恙悲徒老，著述方成悔欲焚。忽作闲心同倦鸟，俄焉长揖别高云。从今只合言于野，理乱都将置不闻。

　　咏篱行

　　分植根株便发枝，炎方空作雪霜思；看他尽有参天势，只为孤贞尚寄篱。

　　与友奕

　　吟罢客方至，疏枰手自开；不堪观败局，聊欲试燃灰。野竹声初静，遥风翠亦来。谁兴淝水业，且复共衔杯？

　　至湾匝月矣

　　闭门只是爱深山，梦里家乡夜夜还。士学西山心不死，民非洛邑敢居顽。羁栖尘市依人老，检点诗书匝月闲。究竟此身无处着，每因散步到禅关。

　　海中岛左都御史劳之辨（浙江人）

　　海中岛，各一方；耳无帝，目无王。古若兹，况汉唐。胜国末，郑寇强；踞其壤，恣跳梁。乘潮汐，驾帆樯；肆扰掠，毒闽疆。皇赫怒，整斧斨；命楼船，下扶桑。寇日蹙，乃求降。陬兼澨，梯且航；置郡县，破天荒。贡皮币，赋蔗糖。销兵气，日月光。

　　澎湖台郡丞齐体物（奉天人）

　　海外遥闻一岛孤，好风经宿到澎湖。蛏含玉舌名西子，蚌吸冰轮养绿珠。荡漾金波浮玳瑁，连环铁网出珊瑚。登临试问沧桑客，犹有田横义士无？
</div>
    <div class="pagination">
<a href="重修台湾府志-清-范咸_page95.html">上一页</a><span>...</span><a href="重修台湾府志-清-范咸_page91.html">91</a><a href="重修台湾府志-清-范咸_page92.html">92</a><a href="重修台湾府志-清-范咸_page93.html">93</a><a href="重修台湾府志-清-范咸_page94.html">94</a><a href="重修台湾府志-清-范咸_page95.html">95</a><span class="current-page">96</span><a href="重修台湾府志-清-范咸_page97.html">97</a><a href="重修台湾府志-清-范咸_page98.html">98</a><a href="重修台湾府志-清-范咸_page99.html">99</a><a href="重修台湾府志-清-范咸_page100.html">100</a><a href="重修台湾府志-清-范咸_page101.html">101</a><span>...</span><a href="重修台湾府志-清-范咸_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
