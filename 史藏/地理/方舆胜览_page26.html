<!DOCTYPE html>
<html>
<head>
    <meta charset="UTF-8">
    <title>方舆胜览 - 第 26 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>方舆胜览 - 第 26 页/共 31 页</h1>
    <div class="content">










　　方舆胜览卷四十九
　　钦定四库全书
　　方舆胜览卷五十　　　　　宋　祝穆　撰
　　黄州【黄冈　黄陂麻城】
　　建置沿革【禹贡荆州之域楚地翼轸之分野春秋时为黄国之地楚防黄而有其地楚宣王防邾徙其君扵此又名邾城秦属南郡汉为西陵县及邾县地属江夏郡晋为西阳国宋为西阳郡萧齐分西阳为齐安郡北齐别置衡州隋改为黄州炀帝改永安郡唐复为黄州置縂管府于麻城县置亭州于黄陂县又置南司州后并废属黄州国朝因之或兼本路提刑今领县三治黄冈】
　　事要郡名齐安【见前沿革注】黄冈　风俗其民寡求而不争【苏子瞻防韩忠献赠诗云云】其士朴而不陋【同上其士静而文朴而不陋尊徳乐道异扵他邦】形胜东望夏口【苏子瞻赤壁赋云云】前介大江【唐咸通中脩文宣王庙记云云后据崇阜】襟带湘汉【齐安志通接巴蜀云云介乎淮楚之交】地连云梦【王元之谢表云云城倚大江】濵江带山【苏子瞻书云云多适耳目之好而生事百须亦不难致】山灵川媚【许端夫瑞庆堂记云云尝生大贤为国瑞庆】楚东北之鄙【张文潜撰杂志云黄州葢云云与靳　江沔光夀一大薮泽】山川赤山【在黄冈县之杨林店】南山【苏子瞻诗丨丨一尺雪雪尽山苍然防谷深自暖梅花应已繁使君厌骑従车马留山前行歌招野叟共歩青林间】柯山【一名柯邱】黄冈山【瑞庆堂记齐安郡治据依丨丨丨来自天柱】赤壁山【水经载赤鼻山齐安拾遗遂以赤鼻山为丨丨丨以三江下口为夏口以武昌县华容镇为曹操败走华容道其説乖谬盖周瑜自柴桑至武昌县樊口而后遇于赤壁则赤壁当在樊口之上今赤鼻山在樊口对岸何待进军而后遇之乎又赤壁初战操军不利引次江北而后有乌林之败则赤壁当在江之南岸今赤壁乃在江北亦非也然苏子瞻赤壁赋乃疑似语而大江东去之词亦云人道是三国周郎赤壁又可见矣子瞻尝云黄州守居之数百歩为赤壁或言即周瑜破曺操处不知是否断崖壁立江水深碧二鹘巢其上有二蛟或见之遇风浪静輙至其下○赤壁赋壬戌之秋七月既望苏子与客泛舟逰于赤壁之下清风徐来水波不兴举酒属客诵明月之诗歌窈窕之章少焉月出扵东山之上裴囬于斗牛之间白露横江水光接天縦一苇之所如凌万顷之茫然浩浩乎如慿虚御风而不知其所止飘飘乎如遗世独立羽化而登仙扵是饮酒乐甚扣舷而歌之歌曰桂棹兮兰桨击空眀泝流光渺渺兮予懐望美人天一方客有吹洞箫者倚歌而和之其声呜呜然如怨如慕如泣如诉余音嫋嫋不絶如缕舞幽壑之潜蛟泣孤舟之嫠妇苏子愀然正襟危坐而问客曰何为其然也客曰月明星稀乌鹊南飞此非曺孟徳之诗乎西望夏口东望武昌山川相缪郁乎苍苍此非孟徳之困于周郎者乎方其破荆州下江陵顺流而东也舳舻千里旌旗蔽空酾酒临江横槊赋诗固一世之雄也而今安在哉况我与子渔樵扵江渚之上侣鱼虾而友麋鹿驾一叶之扁舟举匏樽以相属寄蜉蝣于天地渺沧海之一粟哀吾生之湏羡长江之无穷挟飞仙以遨逰抱眀月而长终知不可乎骤得托遗响扵悲风苏子曰客亦知夫水与月乎逝者如斯而未尝往也盈虚者如彼而卒莫消长也盖将自其变者而观之则天地曽不能以一瞬自其不变者而观之则物与我皆无尽也而又何羡乎且夫天地之间物各有主苟非吾之所有虽一毫而莫取惟江上之清风与山间之明月耳得之而为声目寓之而成色取之无穷用之不竭是造物者之无尽藏而吾与子之所共食客喜而笑洗盏更酌肴核既尽杯盘狼籍相与枕藉乎舟中不知东方之既白○后赤壁赋是嵗十月之望歩自雪堂将归扵临臯二客従予过黄泥之坂霜露既防木叶尽脱人影在地仰见明月顾而乐之行歌相答已而叹曰有客无酒有酒无肴月白风清如此良夜何客曰今者薄暮举网得鱼巨口细鳞状如松江之鲈顾安所得酒乎归而谋诸妇妇曰我有斗酒藏之久矣以待子不时之需扵是携酒与鱼复逰于赤壁之下江流有声断岸千尺山髙月小水落石出曽日月之防何而江山不可复识矣予乃摄衣而上履巉岩被蒙茸踞虎豹登虬龙攀栖鹘之危巢俯冯夷之幽宫盖二客不能従焉划然长啸草木振动山鸣谷应风起水涌予亦悄然而悲肃然而恐凛乎其不可留也反而登舟放乎中流听其所止而休焉时夜将半四顾寂寥适有孤鹤横江东来翅如车轮裳缟衣戛然长鸣掠予舟而西也湏臾客去予亦就睡梦二道士羽衣翩跹过临臯之下揖予而言曰赤壁之逰乐乎问其姓名俛而不荅呜呼噫嘻我知之矣畴昔之夜飞鸣而过我者非子也耶道士顾笑予亦惊悟开户视之不见其处○朱元晦云前赤壁赋言吾与子之所共食食如食邑之食今人改作共乐非矣后赋前言二道士后言孤鹤东坡亲迹亦然则或是茟误耳】聚寳山【在石壁之上山多小石红黄粲然东坡苏子瞻所作恠石供即此也】徐公洞【苏子瞻云非有洞穴但深邃耳圗经云徐邈不知何人】乌林【按水经述江水源流至今巴陵之下云江水左迳止丨丨南郦道元注云右迳赤壁山北则赤壁丨丨相去二百余里又赤壁初战操军不利引次江北而后有丨丨之败二战初不同日后汉纪揔书为丨丨赤壁故荆州记临嶂山南峯谓之丨丨峯亦谓之赤壁寰宇记引圗经以乌林为赤壁皆失之要之道元乃后魏人去三国尚近考验必得其真】武湖【郡县志在黄陂县乃黄祖习战阅武之所宋谢晦走丨丨戌即此】夏澳【在州西南二里许夏子乔为守凿水入陂以藏舟】峥嵘洲【晋刘毅破桓元处在黄冈与武昌相近】井泉君子泉【郡倅孟震亨有贤徳时称孟君子庭中有泉苏子瞻名之曰丨丨丨黄鲁直诗云梦泽南丨丨丨水无名字托人贤】堂馆雪堂【在州治东百歩蜀人苏子瞻谪居黄三年故人马正卿为守以故营地数十亩与之是为东坡以大雪中筑室名曰丨丨绘雪于堂之壁西有小桥堂下有暗井七年移汝州去黄之日遂以雪堂付潘大临兄弟居焉崇宁壬午党禁既兴堂遂毁其后邦人属神霄宫道士李斯立重建何斯举作上梁文其警联云嵗在辛酉蔚为鸾凤之栖堂毁崇宁奄作鼪鼯之野又云前身化鹤当陪赤壁之逰故事博鵞无复黄庭之字盖佳语也其后韩子苍为守日逰赤壁诗缓寻翆竹白沙逰更挽藤梢到上头岂有危巢尚栖鹘亦无尘迹但飞鸥经营二顷将归去眷恋羣山为少留百日更君何足道空余诗句满江楼】相隠堂【在司理防厐公籍初为郡司理后邦人即防建丨丨丨】思贤堂【在黄陂尉防二程先生生于此故名】清晖堂【在州治】临臯馆【在朝宗门外旧曰临臯亭东坡尝寓居焉故相秦桧之父舣舟其下秦桧生扵是馆】横江馆【在赤壁南李宗谔圗经以为晋龙骧将军蒯恩建○杜牧留题孙家兄弟晋龙骧驰骋功名业帝王毕竟江山谁是主苔矶空属钓鱼郎】楼亭竹楼【王元之记黄冈之地多竹大者如椽竹工破之剖去其莭用代陶瓦比屋皆是以其价防而工省也予城西北隅雉堞圮毁蓁莽荒秽因作小竹楼二间与月波楼通逺吞山光平挹江瀬幽閴辽敻不可具状夏宜急雨有瀑布声冬宜宻雪有碎玉声宜鼓琴琴调虚畅宜咏诗诗韵清絶宜围碁子声丁丁然宜投壶矢声铮铮然皆丨丨之所助也公退之暇披鹤氅戴华阳巾手执周易一卷焚香黙坐消遣世虑江山之外苐见风帆沙鸟烟云竹木而已迨其酒力醒茶烟歇送夕阳迎素月亦谪居之胜概也彼齐云落星髙则髙矣井干丽谯华则华矣止扵贮妓女藏歌舞非骚人之事吾所不取吾闻竹工云竹之为瓦仅十稔若重覆之得二十稔噫吾以至道乙未嵗自翰林出滁上丙申移广陵丁酉乂入西掖戊戌嵗除日有齐安之命己亥闰三月到郡四年之间奔走不暇未知明年又在何处岂惧竹楼之易朽乎幸后之人与我同志嗣而葺之庶斯楼之不朽也】月波楼【在郡防后】涵晖楼【曽史君诗雪浪逾千顷云波列万艘后改名无尽蔵】栖霞楼【在仪门外之西南轩豁爽垲为一郡竒景苏子瞻所为赋鼓笛慢者也○和王巩诗宾州在何处为子上栖霞】四望亭【在雪堂南髙阜之上唐刘嗣之立李绅记】快哉亭【苏子由记江出西陵始得平地其流奔放肆大南合湘沅北合汉沔其势益张至扵赤壁之下波流浸灌与海相若清河张君梦得谪居齐安即其庐之西南为亭以览观江流之胜而余兄子瞻名之曰快哉盖亭之所见南北百里东西一舍涛澜汹涌风云开阖昼则舟楫出没于其间夜则鱼龙悲啸于其上变化倐忽洞心骇目不可久视今乃得翫之几席之上举目而足西望武昌诸山冈陵起伏草木行列烟消日出渔父樵夫之舍皆可指数此其所以快哉者也至扵长洲之濵故城之墟曹孟徳孙仲谋之所睥睨周瑜陆逊之所驰骛其流风遗俗亦足以称快世俗云】览春亭【在州治韩魏公尝作诗序】万松亭【在麻城县西县令张毅夹道植松万株立亭其中○苏子瞻诗云千年栽种百年规好徳无人助我仪为问防株能合抱慇懃记取角弓诗】轩榭鸿轩【张文潜记云丨丨者文潜读书舍也客有言曰吾闻之时其往来以避寒暑之害而髙飞逺举能使弋人无慕者鸿也今子以戅暗不见事防得谴辱于圣世蒙垢忍耻扵泥涂苟升斗以自养而欲自比于鸿不亦愧乎张子曰子之言是也然余居此以己夘之秋其迁也庚辰之春与夫嗷嗷陂泽中猎食以活秋至而春去者得无类乎客曰然】祠庙二程先生祠【朱元晦记云齐安在江淮间最为穷僻而国朝以来名卿大夫多辱居之如王翰林韩忠献公苏文忠公邦人至今乐称而扵苏氏尤致详焉至扵河南两程夫子则亦生扵是邦而未有能道之者盖王公之文章韩公之勲业皆已震耀扵一时而其议论气节卓荦竒伟尤足以惊动世俗之耳目则又莫若苏公之盛也若程夫子则其事业湮郁既不足以表扵当年文词平淡又不足以夸扵后世独其道徳之妙有不可诬者而又非知徳者莫能知之此其遗迹所以不能无显晦之殊亦其理势之宜然也盖天圣中洛人太中大夫程珦初仕为黄陂尉秩满不能去而遂家焉实以明道九年壬申生子曰颢字伯淳又以明年癸酉生子曰颐字正叔其后十有余年当庆厯丙戌丁亥之间摄贰南安乃得狱掾舂陵周公惇颐而与之防扵是二子因受学焉而慨然始有求道之志既乃得夫孔孟以来不传之绪扵遗经遂以其学为诸儒倡则今所谓明道先生伊川先生是也先生之学以大学论语中庸孟子为标指而达于六经使人读书穷理以诚其意正其心修其身而自家而国以及于天下其道坦而明其説简而通其行端而实是盖将有以振百代之沉迷而内之圣贤之域其视一时之事业词章议论气节所击孰为重轻所施孰为短长当有能辨之者而世非徒不之好也甚者乃或目以为道学之邪气而必翦防之扵斯时也苟无遭其伐木而削迹焉斯已幸矣尚何望其余哉今太守李侯乃能原念本始追诵遗烈立二夫子之祀于学宫以风厉其人而作兴之非其自信之笃而不以世俗之趋舍动其心其孰能与扵此李侯名訦字诚之其为此邦勤事爱民固多可纪特扵此举尤足以见其操行之不凡而非众人之所能及是以因其请记而具论之以告来者使有考焉】古迹五关【李埴奏乞复丨丨之险夫虎头关形势防险两山千仭一防冲激黄土关形势耸峭白沙关相去宻迩敌人往来俱由此关山路峭壁委折而上大城关山关不甚髙峻而横斜盘绕据髙临下北望二十里皆在目中霖雨积雪日见壊烂切闻敌人初破黄土白沙亦由小路以犯大城骑兵数千先至关内适射雉者六七人与之遇遂用射雉之弩连毙两骑敌疑有伏竟以退走不敢犯关向使诸关之兵据险效死敌岂能遽入乎】东坡【张安国诗系船着西日曵杖到东坡暗井蛙成部荒祠鸟作窠老仙骑鹤去稚子饭牛歌兴废何须问斯文自不磨】韩魏公读书堂【在安国寺】名宦杜牧【为刺史○郡斋独酌诗前年鬓生雪今年鬓带霜往往自抚已涙下神苍茫御史诏分洛举趾何猖狂阙下谏官集拜防无文章寻僧觧幽梦乞酒缓愁肠岂为妻子计未去山林藏平生五色线愿补舜衣裳弦歌教燕越兰芷浴河湟腥膻一洒揥凶狠皆披攘生人但眠食夀域富农桑孤吟志在此自亦笑荒唐江郡雨初霁刀好截秋光池边成独酌拥鼻菊枝香醺酣更唱太平曲仁圣天子夀无疆见樊川集】皇朝厐籍【为户掾温公集以为任理掾】王元之【以修实录出为守州境有二虎鬭其一死而食其半羣鸡夜鸣经月不止元之上疏引洪范传申戒且自劾真宗询日官则公守臣当其咎亟移知蕲州元之谢表云宣室鬼神之问敢望生还茂陵封禅之书正期身后至郡未逾年而卒年四十八○黄鲁直尝题其墨迹后云掘地与斵木智不如机舂圣人懐余巧故为万物宗世有斵泥手或不待郢工往时王黄州谋国极匪躬朝闻不及夕百壬避其锋九鼎安盘石一身转孤蓬浮云当日月白髪照秋空诸君发防耳汲直与君同】程珦【西洛程遹寓居黄陂子珦为黄陂尉生二子曰颢号明道先生曰颐号伊川先生今尉防有思贤堂】张耒【谪监黄州酒税继为倅又为守凡三至焉榜其所居曰鸿轩】刘挚【为相落职知黄州】韩驹【字子苍为黄州守有诗名】洪刍【黄鲁直之甥为黄之酒正榜其室曰壁隂轩黄公为之铭】人物潘大临【郡人字邠老有诗名】何颉之【黄冈人従苏子瞻逰】陈慥【字季常寓居黄之陂亭号龙丘子东坡为作方山子传】名贤韩琦【諡忠献封魏公尝寓居于黄州】苏轼【諡文忠尝谪居于黄州】题咏云梦泽南州【杜牧忆齐安诗平生睡足处云云一夜风吹竹连江雨送秋格卑尝汨汨力学强悠悠终掉尘中手潇湘钓漫流】太守政如氷【杜牧诗】傍村林有虎【方干诗弭节齐安郡孤城百战残云云带郭县无官暮角梅花怨清江桂影寒黍离缘厎事撩我起长叹】赤壁风月笛【黄鲁直和苏子瞻诗云云玉堂云雾窓】黄冈压上防【王元之诗淮甸为内地云云】官闲无一事【舒人朱载为黄教官有诗云云蝴蝶上阶飞苏子瞻见之称赏】使君家似野人居【杜牧齐安晚秋诗栁岸风来影渐疎云云云容水态还堪赏啸志歌懐亦自如雨暗残灯棊欲散酒醒孤枕鴈来初可怜赤壁争雄处惟有衰翁坐钓鱼】茅屋数间依竹苇【苏子瞻入任伋通判黄州诗黄州小郡夹溪谷云云知命无忧我何病见贤不荐谁当耻】试问淮南风月主【黄鲁直诗云云今年桃李为谁开】陂陀山上使君衙【董乂望江南有诗云缥缈烟中渔父桨云云】风帆一日到浔阳【董乂诗云影万重连鄂渚云云】长江绕郭知鱼美【苏子瞻诗云云好竹连山觉笋香】为买乌犍三百尾【黄出水牛苏子瞻诗却下关山入蔡州云云】四六【申命严宸　出纶丹禁　眷兹名郡　肃拥州麾拥麾重镇　纡绂黄冈　控彼穷邉　荣兼宪节维邾城之名郡　拥黄冈之要地　切观云梦之南州实淮甸之要冲　据赤壁之上防　素号江淮之要地登览故迹多名胜啸咏之余　横槊酾酒悼孟徳一世之雄参攷前闻亦豪杰驱驰之防　挥扇岸巾想公瑾当年之鋭黄堂胜槩传王杜之风流　横槊赋诗继乌鹊南飞之句赤壁威棱余孙刘之雄烈　举酒属客歌大江东去之词讼牒昼稀吏既欣于静治　郡将坚城养鋭不轻于一试戎亭夜寂民更乐于奠居　贼兵卷甲逃形遂觧于重围固境息民岂独専于守御　往者开邉赤子横遭于糜烂训民积粟当力賛于修攘　今而固围黄童思脱于呻吟】
　　光州【定城　固始光山】
　　建置沿革【禹贡扬州之域楚地翼轸之分野上应鹑尾在春秋为强国黄国蒋国后并于楚秦属九江郡汉属汝南郡之弋阳国及期思县江夏郡之西阳县及县东汉兼属固始侯国魏置弋阳郡晋立光城县宋末于光城县置光州隋改弋阳郡唐为光州又自光山徙定城皇朝因之以神宗潜邸陞光山军节度中兴以来改为蒋州复为光州今领县三治定城】
　　事要郡名浮光　风俗人性躁劲【隋志江都弋阳云云气习果决视死如归】俗好俭约【同上其丨尚淳质而丨丨丨】俗美民淳【郡守任诗劝学文云云其异才秀民业儒术以自见于世】地雄物伙【浮光志序云云】士尚名教【郡志西汉之时其俗急疾有气势东汉冇月旦评汝颍复多竒士本朝拊摩习俗雅循靖康之难海陵之　城不防于金云云居田里者亦畏礼法】形胜面山负野【茹令芑赏心堂记云云限淮为圻】襟带长淮【郡志云云控扼颍蔡为一方巨屛】下湿墝埆【汉孙叔敖庙碑楚庄王颉封孙叔敖之子子辞曰如楚不忘臣父而欲赏必于潘国云云人所不贪遂封潘即固始】山川杏山【在固始亦名弋山上有抱朴子仙迹甚多皇朝元符间郝及中诗佩兰隠者今何在炼杏仙翁去不还】浮光山【在固始县西八十里一名浮弋山水经云此即弋阳山出名玉及黒石棊子】梅林山【在固始自此山隘口至港皆山险去处可以守御】铁林山【在固始可以把守】石额山【在固始县绍兴初忠义军统领张昻据之为寨】石盘山【在沙窝之西自山腰盘旋取道而登其势险峻可屯千余人】五关【在光山县西南一曰白沙二曰土门三曰斗木岭四曰黄土岭五曰修善岭又见黄州】中渡市【在光山县北十里与蔡彰息县灌阳对境】沙窝市【在光山县东百八十里有寨】金浆湖【源出固始县大苏山唐陈徳顺命名】淮水【去固始县六十里】浍水【在故殷城县五里】淠水【在固始县西五十里】潢水【在城北】龙塘【在固始县北世传汉髙祖従此遁去堕玉鞭塘中】井泉金线泉【在北外河水名】堂阁烟水堂【在光山县西○张紫防诗此堂縦逐人俱废亦有阳氷篆字存】愚阁【见盛文肃弋阳十咏】楼台镇淮楼【在州城潢桥门上】筹邉楼【即防樱楼旧基】脩竹台【宋盛度诗我来小小郡爱此髙髙台前对苍筤竹万竿球琳材】祠庙温公祠【记云公父池以天禧甲午自湖南赴阙夫人有娠次光山驿一夕生公相传有光山驿里生司马之句因以名之或谓即父为光山令时】名宦臧宫【后汉人封期思侯】屈突通【唐人封蒋国公】皇朝盛度【为守谥文肃】司马池【陕州人盛度守光州池为光山令大内火诏诸州市竹木期以三日毕输池以土不产转市于隣郡非三日可得度怒甚而光山为诸邑先池于民有信而不俟于催督也】王尧臣【知光州嵗旱民发仓廪吏法当死公谓饥民求食减死遂以为令后拜相谥文忠】郑侠【字介夫福唐人尝従王安石学举进士调光州司法秩满言青苗免役用兵之害坐责详见福州】朱胜非【宣抚】人物孙叔敖【为楚相】黄歇【世传州治即歇故宅】丁兰【今固始有丁母塜】祖尚【乐安人唐有传】题咏山城信夷旷【盛度诗我来佩竹使方且憇熊轓云云公庭接园樊】居常郡事简【前人诗云云间或囹户空】分得方州在淮澨【前人诗前年斗直涒滩嵗云云】潢河绕出郡城楼【赵彦珗诗云云楼枕潢南城上头天阔星连翼轸分地长川带汉江流】四六【光山名郡　隠然巨屏　重兵出戍聿严万灶之屯淮甸奥区　端若长城　要地分符兼恃五关之险以司马公毓秀之乡宜知遗烈　平日承流尽是龚黄之以盛文肃分符之郡盍继流芳　一朝排难羣推张许之忠】






　　方舆胜览卷五十
<史部,地理类,总志之属,方舆胜览>
　　钦定四库全书
　　方舆胜览卷五十一　　　　宋　祝穆　撰成都府路
　　成都府【成都　华阳　郫县　新都　新繁温江　防流　广都　灵泉】
　　建置防革【禹贡梁州之域秦地鹑首之次天官东井舆鬼之分野人参一度古蜀国也歴夏商不改周武王伐商蜀人从焉周官职方氏以梁合雍又为雍州之地及周哀蜀僣号称王秦恵王时蜀人来朝巴蜀相攻秦使司马错张仪伐蜀防之贬蜀王为侯于成都置蜀郡因蜀山以为名汉武帝改古梁州曰益州蜀郡焉王莽改益州曰庸部蜀郡曰导江公孙述改益州曰司蜀郡曰成都郡东汉灵帝末刘焉为益州牧自绵竹徙治成都蜀先主有蜀于益州置牧蜀郡置守魏钟会邓艾伐蜀蜀降分益州置梁州晋武帝改蜀郡为成都国宋齐并为益州梁置始康郡后周置益州总管及置蜀郡隋罢州为蜀郡唐改蜀郡为益州总管府又陞为大都督府置劔南节度使改益州为蜀部明皇幸蜀驻跸成都及还京改蜀郡为成都府长史为尹又分劔南东西川各置节度使五代孟蜀继有其地而知府始于前蜀皇朝分西川为两路又分益梓防利四路而成都为益州路复陞为成都府以益州路为成都府路中兴以来罢兼西路始带一路安抚使后兼四路更名安抚制置大使以成都而得行四川民事自张焘始制置不与宣抚并除用兵则宣制二司间或置司利沔二州休兵则本府始带成都府路安抚今统郡十六领县九治成都华阳两县】
　　本路安抚转运四川提举茶马置司
　　总论开国之初【寰宇记蜀之先肇于人皇之际至黄帝子昌意娶蜀人女生帝喾后封其攴庶于蜀歴夏殷周始称王者自名蚕丛次曰栢灌次曰鱼鳬其后有王曰杜宇宇称帝号望帝自恃功德髙乃以褒斜为前门熊耳灵关为后户玉垒峨眉为池泽时有荆人鼈灵其尸随水上荆人求之不可得鼈灵至汶山下复生见望帝帝立以为相后帝自以其德不如鼈灵因禅位于鼈灵号开明遂自亡去化为子鹃故蜀人闻子鹃鸣曰是我望帝也自开明而上至蚕丛凡四千岁自开明而下五叶有尚始立宗庙尚书牧誓所谓庸蜀者即此通鉴愼靓王五年巴蜀相攻俱告急于秦秦使张仪司马错伐蜀防之贬蜀王更号为侯后以其地为蜀郡】
　　总论四路定差【谕蜀编云定差之法逐路漕司分四孟定差铨量就权皆漕使主之注阙之后类聚申部给换劄阙有三等有本司阙则漕使得专予夺有部阙则申部给换差劄制司阙则制司自辟若辟阙则监司具申以听朝廷之予夺若得就权帖则可先期赴上定之阙非特蜀人东南士夫移籍入蜀皆可入阙】
　　总论四路辟差【辟差不拘川南贯籍皆可或资格不及亦可辟往往逐司使长遴选而辟制司可辟漕司亦可同辟教官则提学司主之防邉倅贰则制司主之买马州郡则茶司主之或小小州郡往往取制阃之命路钤则多属帅阃及制阃大郡则必俟朝廷降旨也】
　　总论四路觧省试【朝野杂记绍兴二十四年并以中秋日引试惟四川则悉用三月十五日其类省试旧以九月二十九日制置司言去行在地逺恐举人赴御试不及请以八月鎻院许之今以八月初一日鎻院十五日引试九月十四日开院又云建炎元年命诸道即漕司所在州类试绍兴五年始试进士于南省惟四川即试宣抚司后又移付制置司二十七年言者请悉令赴南省杨椿言于朝曰蜀士多贫而使之狼狈万里可乎欲革此弊一监试得人足矣又云自庆元后监试考官率以南士余官选南方及蜀人参之然去取之柄多在南人无复曩时之弊矣】
　　总论蜀兵【华阳国志周赧王七年秦司马错率巴蜀之士十万大舶舡万艘浮江伐楚取商于之地为黔中郡汉髙帝发賨民兵定三秦蜀刘禅之降也甲士十万二十晋王濬用蜀兵伐吴戍卒八万梁武陵王纪在蜀器甲殷积有马八千匹元和郡县志劔南节度唐都管兵三万四千七百人马三千匹盖唐止偹西南二邉故兵数不多蜀梼杌云蜀王建武成二年讲武于星宿山歩骑二十万官马八千私马四千通鉴后唐明宗天成元年初郭崇韬时蜀骑兵三千歩兵二万四千孟知祥増置六千人营罗城内万六千人分戍管内州县四千人分戍成都境内六千人分戍濵江诸州长兴三年知祥克遂阆利防黔梓六鎭得东兵三万孟蜀之兵垂十万矣孟昶之降有十四万人齐觧甲之句则五代已前蜀兵之数可考也】
　　总论蜀盐【朝野杂记有龙州之仙井卭州之蒲江荣州之公井大寜富顺之井监西和州之盐官长寜军之淯井皆大井也若隆荣等十七州则皆竹筒小井用力甚难惟大寜之井咸泉出于山窦间有如飞瀑民间分而引之又有彭山之瑞应井味稍硝得隆荣卤饼杂煎之然后成盐元丰崇寜两尝禁止以食者多病故也仙井岁产咸二百余万斤转运司蒲江亚之总领所大寜盐二百五十余万斤岁取其四分总领所淯井盐四十余万斤岁取其嬴五万余緍为军食之用自祖宗以来民间自煮盐岁输课利钱八十万缗又云自绍兴初赵应祥变盐法增至四百余万缗又逃絶之井许人増其额以承认盐既益多遂不可售绍熈三年杨嗣勲总计栈闭助筒二千盐由是顿易自后井户稍舒而民愈食贵盐矣】
　　总论蜀酒【中兴小厯建炎三年张浚以赵开兼本司随军转运使总领三川财赋大变酒法自成都始朝野杂记云建炎中总为缗钱一百四十万赵开变法置隔酿民愿酿者米一斛输钱三千徧四路行其法于是増至六百九十余万缗王瞻叔为潼川漕请罢监糟务许扑卖四川酒课累减之余犹为缗钱四百一十余万防路自祖宗以来不搉酒赵应祥始搉之岁取钱四万二千九百余引郑刚中为宣抚奏除之眉州志云范成大帅四川议减盐酒课以苏蜀民朱时敏白范曰榜卖之法不除则今日之恵有时而尽后时敏为都司奏曰陛下睠念全蜀岁捐上供对减酒课四十八万德至渥也未减之前元管酒额五百五十万既减之后今甫七年又増近五百四十余万矣欲乞罢榜卖之法而用推排孝宗可其奏】
　　总论四川总领【朝野杂记古无其官靖康末髙宗驻军济州命梁扬祖总领措置财用然未以名官也建炎末张魏公用赵应祥总领四川财赋总领之官自此始四川始制都转运司故四川总领又废巾兴小厯绍兴十年侍御史汪勃请置四川总领治利朝野杂记云东西三总领皆仰朝廷科拨独四川总领专掌利源即有军兴朝廷亦不问故赵应祥擢盐酒而王瞻叔栝白契以佐军需中兴小厯绍兴三年初赵开言自改修茶盐酒已壊之法岁有常息起建炎己酉至绍兴癸丑共收一千五百余万缗兼陜西茶防及陜西造铜钱引纽计川钱又八百三十余万缗朝野杂记去绍兴休兵之初岁费二千六百六十五万缗始绍兴五年四川收钱物总三千三百四十二万缗而所多五十二万缗赵应祥既与武安不恊遂丐免十二年朝廷罢兵郑亨仲为宣抚副使以后始节节寛减亨仲召归而宣总所椿积钱至五千余万休兵之力也又中兴小厯绍兴三十年王之望总领四川财赋时本以见钱引一千四百四十余万道粮三百余万石朝野杂记乾道中淮东淮西湖广三总领所支仅当四川一年之数盖川中杂买岁为八百三十余万缗而东南三总领收正色米故也】
　　总论四川茶马【朝野杂记川秦搉牧自元丰以来虽各有两司然大扺川秦皆止除一使绍兴中乃合为一司熊克通略云元丰元年初蜀茶额歳三十万缗熈寜中四十万及李稷加为五十万至是陆师闵加至一百六十万诏定以百万为额中兴小厯建炎二年赵开奏搉茶马乞依嘉祐故事并归漕司及开主管川陜茶马事开乃先更茶法酌政和都茶场法印给茶引使茶商执引与茶户交易改成都茶场为合同场仍置茶市交易者必由市引与茶相随四年买马逾二万匹茶收钱一百七十余万缗十六年先是茶马司设买马两务一在成都府市于文叙黎珍等州号川马一在兴元府市于西和之宕昌寨阶之峰贴峡号秦马十九年歳发川马二百匹进御而以四千匹付诸处屯军镇江建康荆鄂各七百五十匹江池各五百匹又秦马三千五百匹付三衙殿前司一千五百匹侍御两军各一千匹又七百二匹付宣抚司总计八千四百二十疋朝野杂记云乾道川秦苶马之类岁为万有一千九百匹川司六千秦司五千九百其后文州改秦司而川司增珍州之额共为四千八百九十六秦司六千一百二十合两司为万有一千十有六匹此庆元初之额也嘉防末川司增为五千一百九十六匹秦司増为七千七百九十八匹两司为万有二千九百九十四匹然累岁所市多不及额焉成都府马务每年排发江上诸军马五十八纲兴元府马务每年排发三衙马一百十二纲容齐随笔云蜀道诸司惟茶马一防最为富盛东坡有送周汉诗云茶马西南病甿俗记二李何人折其锋矫矫六君子又朝野杂记云殿前取马官彭辂赂苏师旦自言西人知马政翌日召辂见韩平原遂有分司之命王大过与辂分领之大过置司成都辂置司兴元】
　　总论四路监司【论蜀编云成都路漕置司成都宪置司嘉定而漕不及宪潼川路漕置司遂寜宪置司潼川而宪不及漕利路宪置司兴元漕置司利州而宪过于漕防路宪置司重庆漕置司防门而漕过于宪夔路郡守监司帅臣皆在三路之下独漕为八监司之最盖专一路盐利故也】
　　事要郡名锦城　锦里　西川　城【张仪之初筑城也屡筑屡頺忽有大龟出于江仪异之以问巫巫曰随龟筑之功果就故名】成都【盖取史记所谓三年成都之义】益州【风俗记疆壌益广故号益州释名曰隘阨也言其险阨】风俗民性循柔【田况四蜀蕃夷图序云云喜文而畏兵○华阳志云益州之俗文多于质故其民柔弱】其俗好文【寰宇记其人尚侈云云】学者比齐鲁【见文翁注】江汉炳灵【蜀都赋云云世载其美蔚若相如皭若君平王褒韡晔而秀发扬雄含章而挺生】奋之则賨旅【同上若乃刚悍生其方风謡尚其武云云翫之则渝舞锐气剽于中叶蹻容世于乐府】地险物侈【张俞送黄士安序外戎内华云云】国富民殷【汉厐统说先主曰益州云云户口百万寳货无求于外今可权借以定大事】工商结驷【常璩华阳国志丨丨致丨丨连骑豪族服王侯美衣】寳薮珍藏【文同成都漕防防思堂记惟劔南西川原壄衍沃甿庶丰伙金缯纻絮天洒地发装餽日报舟浮辇走以给中府以赡诸塞号居大农所调之半县官倚之为云云】乐国丰壤【田况序蜀视四方云云珍产纚连而错出其间无所不足】万商之渊【蜀都赋】夜市三鼓【成都志载古诗云锦江丨丨连丨丨石室书斋彻五更】遨头宴集【成都逰赏之盛甲于四蜀俗好娱乐凡太守岁时宴集骑从杂防车服鲜华倡优鼓吹出入拥导四方竒技幻怪百变序进于前以从民乐岁率有期谓之故事及期则士女闻道嬉游以坐具列于广庭谓之遨床谓太守为丨丨】蚕市药市【成都古蚕丛之国其民重蚕事故一嵗之中二月望日鬻花木蚕器于某所者号丨丨五月鬻香药于观街者号丨丨鬻器用者号七寳市】形胜西抗吐蕃【元和志西川节度使云云南抚蛮獠】东接广汉【华阳志云云北接汶山西接汉嘉犍为州治大城郡治少城】上络东井【河图曰岷山之地上为井丨帝以防昌神以建福郭璞云岷山之精云云作纪南夏】外负铜梁【蜀都赋云云宕渠内函要害膏腴】华阳西极【扬雄益州箴云云黒水南流】靣越负秦【成都记左巴右凉云云】岷嶓鎭其域【华阳志蜀之为邦天文井络辉其上地理云云五岳华山表其阳四渎汶江出其徼蕃衍三州广土万里】包玉垒以为宇【蜀都赋夫蜀都者盖肇基于上世开国于中古豁灵关而为门云云带二江之防流抗峨眉之重阻水陆所凑兼六合而交防焉丰蔚所盛茂八区而庵蔼焉○灵关今在雅州玉垒今在茂州】以褒斜为前门【河图括地象云云熊耳灵关为后戸玊垒峨眉为城郭江潜绵络为地泽汶山为畜牧南中为园苑】缘以劔阁【蜀赋却皆华容北指昆仑云云阻以石门】金城石郭【同上赋云云兼匝中区既丽且崇实号成都】云门陆泽【同上其封域之内则有原隰坟衍通望弥博演以潜沬浸以绵络沟洫脉散疆里绮错黍稷油油粳稲莫莫指渠口以为云门洒滮池而为陆泽虽星毕之滂沱尚未齐其膏液注言水自渠而灌田指渠口为丨丨犹云来则雨至也滮池畜水池也言自此而洒田实为丨地之润丨】地称天府【华阳志丨丨丨丨原曰华阳】坤维大都防【范謩砌街记市区栉比衢遂棊布太少二城云云陈子昻传蜀为西南一都防国之寳府】地大且要【苏明允吴职方书蜀之云云无如益与嘉眉为诸郡纲领】一人守隘【蜀赋若临谷为寨因山为障峻岨塍埒长城豁险呑若巨防云云万夫莫向公孙跃马而称帝刘宗下辇而自王由此言之天下孰尚故虽兼诸夏之富有犹未若兹都之无量也】二九之门【同上辟丨丨丨通丨汉元鼎间立大城九门少城九门】扬一益二【见广陵志】土产蜀牋【有薛涛十色牋涛蜀妓也以纸为业○南部新书云元和之初薛涛好制小诗惜其幅大不忍长賸乃狭小之丨中才子后减诸丨因号为薛涛牋○李义山送崔珏诗卜肆至今多寂防酒垆从古擅风流浣花牋纸桃花色好好题诗咏玉钩○杨文公谈苑载韩浦与弟洎皆有辞藻洎语人曰吾兄为文譬如绳枢草舍聊避风雨予之为文是造五鳯楼手因寄丨丨仍赠诗曰十様蛮牋出益州寄来新是浣溪头老兄得此浑无用助尔添修五凤楼】蜀锦【锦江桥之水濯锦则鲜明】嘉鱼【细鳞蜀中谓之拙鱼】海棠【本出蜀中而杜甫独无此诗故郑谷诗云浓淡方春满蜀鄊半随风雨断莺肠浣花溪上堪惆怅子美无情为发扬○陆务观驿舍见故屏风畵丨丨有感云成都二月海棠开锦绣褁城迷巷陌燕宫最盛号花海覇国雄风有遗迹】桐花鳯【桐花中有小鸟红翠碧相间生于花间人畵丨丨丨扇即此也】山川雪山【一名雪岭在城西又名西丨○杜甫诗雪岭界天白见万百桥注又云东郭沧江合西山白雪髙】武担山【在城北二百歩一名武都山蜀记云武都山精化为女子蜀王纳为妃不习水土而死王遣五丁于武都山担土为冡故曰丨丨今丨有石照表其门焉开明悼念不已为作臾邪之歌龙归之曲今成都及毗桥有一折石长三丈相传是五丁担土担】圣灯山【在广都县东南四十里世传鄊人茍瑜奉释敎于此普贤丨丨出现蜀太后有看圣灯诗所恨风光看未足却驱金翠入城】大塔山【在广都县东四十里有阿育王塔因名】天涯石【与昭觉寺相对】地角石【见罗城记】支机石【因话録载汉书张骞穷河源言其奉使之逺实无天河之说惟张茂先博物志説近世有人居海上每年八月见槎来不违时赍一年粮乘之到天河见妇人织丈夫饮牛遣问严君平云某年某月某日客星犯牛斗即此人也后人相传云得织女丨丨丨持以问君平今成都严真观有一石呼为丨丨丨余寳厯中下第还家于京师途中逢官差逓夫舁张骞槎不知是何物相袭讹谬纵出杂诗亦不足据也】石笋【在城内寰宇记蜀之五丁毎一王死辄为立大石长三丈重千钧以为墓志今丨丨是也○杜甫诗君不见益州城西门陌上丨丨双髙蹲古来相传是海眼苔藓蚀尽波涛痕雨多往往得瑟瑟此事恍惚难明论恐是昔时卿相墓立石为表今仍存惜哉俗态好蔽亦如小臣媚至尊政化错迕失大体坐看倾危受厚恩嗟尔丨丨擅虚名后生未识犹骏奔安得壮士掷天外使人不疑见本根】石犀【去城三卜五里犀浦太守李氷作五丨丨沉江以压水怪○杜甫诗君不见秦时蜀太守刻丨立作三丨牛自古虽有厌胜法天生江水向东流蜀人矜夸一千载泛溢不近张仪楼今年灌口损户口此事或恐为神羞终借隄防出众力髙拥木石当清秋先王作法皆正道诡怪何得参人谋嗟尔三犀不经济缺讹只与长川逝但见元气常调和自免洪涛恣凋瘵安得壮士提天纲再平水土犀奔茫】石牛【在成都县邓艾庙之南即秦恵王所遗蜀者】石妇【在锦城门西十五里昔有妇守节后人刻丨象之○白居易诗至今为丨者见者孝心生不比山头石空有望夫名】石镜【在武担山○杜甫诗蜀王将此镜送死至空山冥漠怜香骨提携近玉顔众妃无复叹千骑亦虗还独有伤心石湮沦玊宇间】三江【一名汶江一名流江经县南七里蜀守李氷穿二江成都中皆可行舟溉田万顷蜀中又谓流江为笮桥水此水濯锦鲜于它水○皇朝郡县志初太守凿离堆乆开二渠由永康过新繁入成都谓之外江一渠由永康过郫入成都谓之内江髙骈未筑罗城内外江皆从城西入自骈筑城遂从西北作縻枣堰堰外江绕城北而东注于合江复回内江水循城南而与外水俱注○又名锦江杜甫诗锦江春色来天地玉垒浮云变古今】沲江【在新繁县禹贡岷山导江别为沲】岷江【支流过温江县西二里东南分入成都防流县界】浣花溪【在城西五里一名百花潭按吴中复冀国夫人任氏碑记云夫人微时以四月十九日见一僧坠汚渠为濯其衣百花满潭因名曰百花潭】觧玊溪【在大慈寺之南韦臯所凿用其沙觧玊则易为功】皂水【在温江县李膺记云相林寺前清丨二丨是也】粉水【一名都江水在郡城西水宜造粉】池井跃龙池【在成都县东南十二里隋开皇中欲伐陈凿大池以敎水战○伪蜀王衍干德元年以丨丨丨为宣华苑即此○隋蜀王秀取土筑广子城因为池有胡僧见之曰摩诃宫毗罗盖胡僧谓摩诃为大宫毗罗为龙谓此池广大有龙耳又云摩诃池或云萧摩诃所开○杜甫陪严武泛舟有诗云湍驶风醒酒舡回雾起隄】诸葛井【孔明欲通井络王气故为井】通仙井【在严真观相传此井与广汉绵竹县君平宅井相通往岁有人淘井得铜钱三径可二寸因恍惚不安复投井中立愈或谓此君平掷卦钱也】楼台锦楼【在龟城之上前瞰大江岸列花木西眺雪岭东望长松二江合流白敏中尝登其上有诗】锦宫楼【在制司佥防吕大防建】筹边楼【在府治】雪锦楼【在大慈寺门元宵守帅游赏于此】丹霞楼【杜光庭续记云王建作即梼杌所载孟知祥宫人乞巧之所】散花楼【李白登锦城丨丨丨诗日照锦城头朝光丹霞楼金牕夹綉户珠箔悬防钩飞梯緑云中极目散我忧暮雨向三峡春江绕防流今来一登望如在九天游】张仪楼【李膺记即宣明楼也重阁复道跨阳城门故左思赋云结阳城之延阁飞观榭乎云中】琴台【即司马相如宅寰宇记在华阳县市桥西成都志云在浣花溪之海安寺南今为金花寺城内非其旧○杜甫诗茂陵多病后尚爱卓文君酒肆人间世丨丨日暮云野花留寳靥蔓草见罗裙归凤求凰意寥寥寂不闻】草元台【岑参诗吾悲子云居寂寞人已去娟娟西江月犹照丨丨处精怪憙无人防旴藏老树○图经云即今中兴寺有载酒亭及墨池郫县有子云读书堂赵清献为记】读书台【在广都县顺圣寺南盖叚文昌遗址】写经台【在新繁县汉末茍居士于台上援笔书空曰吾为诸天丨丨雨降则苔上不沾湿丨侧有石砚】望乡台【隋蜀王秀所筑○杜甫诗神交作赋客力尽丨丨丨】宅舍君平宅【在府城西今为严眞观一名丨丨丨肆其后有井名通仙相传君平所浚○岑参诗君平曾卖卜卜肆芜已乆至今杖头钱时时地上有不知支机石还在人间否】杜甫宅【在浣花溪○丨丨丨居诗浣花流水水西头主人为卜林塘幽已知出郭少尘事更有澄江销客愁○西郊诗时出碧鸡坊西郊向草堂市桥官栁细江路野梅香傍架齐书帙看题减药囊无人竞来往疎懒意何长○茅屋为秋风所破歌八月秋髙风怒号卷我屋上三重茅茒飞渡江洒江郊髙者挂罥长林梢下者飘转林塘防南村児童欺我老无力忍能对靣为盗贼公然抱茅入竹去唇焦口燥呼不得归来倚仗自叹息俄顷风定云墨色秋天漠漠向昏黒布衾多年冷似鐡娇児恶卧踏里裂床床屋漏无干处雨脚如麻未断絶自经防乱少睡眠长夜沾湿何由彻安得广厦千万间大庇天下寒士俱欢顔风雨不动安如山呜呼何时眼前突兀见此屋吾庐独破受冻死亦足○黄鲁直浣花溪图引云拾遗流落锦宫城故人作尹眼为青碧鸡坊西结茅屋百花潭水结冠缨故衣未补新衣绽空蟠胸中书万卷探道欲度羲皇前论诗未觉国风逺干戈峥嵘暗防县杜陵韦曲无鸡犬老妻稚子宜眼前弟妹飘零不相见此心乐易真可人园翁溪友肯卜邻邻家有酒邀皆去得意鱼鸟来相亲浣花酒舡散车骑野墙无主看桃李宗文守家宗武扶落日蹇驴防醉起厌闻觧鞍脱兠鍪老儒不用千戸侯中原未得平安报醉里眉攅万国愁生绡铺墙粉墨落平生忠义公寂寞児孙不苏驴尖脚犹恐醒来有新作常使诗人拜畵图煎胶续经千古无】桥梁七星桥【李氷造上应丨丨李膺记一长星丨今名万里二员星桥今名安乐三玑星桥今名建昌四夷星桥今名笮桥五尾星桥今名禅尼六冲星桥今名永平桥七曲桥今名升仙】万里桥【在成都县之东按寰宇记昔诸葛亮送费袆聘吴至此曰丨丨之路始于此矣又刘光祖丨记云孔明于此送吴使张温曰此水下至扬州万里不同又唐史载元宗狩蜀至成都过此问桥名左右对曰丨丨丨上因叹曰开元末僧一行谓朕曰更二十年国有难陛下当逺游至万里之外此是也由是驻跸成都○杜甫诗丨丨丨南宅百花潭北庄层轩皆靣水老树饱经霜雪岭界天白锦城曛日黄惜哉形势地回首一茫茫】升仙桥【桥次有送客亭司马相如葺题柱云不乘驷马车不过此桥】市桥【在州西四里常璩云石牛门曰丨丨后汉吴汉征公孙述而延岑渡丨丨挑战袭击大破之即此桥杜诗谓丨丨即此】鴈桥【龟城中水出金鴈因名】佛寺中兴寺【成都志唐髙僧智浩于此寺甞诵法华经邻有龙女祠龙每夜聴之一夕施一寳珠浩曰僧家无用龙以神力化六圆石榴而去今以水浇之则龙宫石寳四字隠隠可见】梵安寺【在成都县南与杜甫草堂相接毎岁四月中澣前一日太守宴集于此吕大防建草堂绘少陵像张焘尽取少陵诗勒石刻置焉】安福寺塔【成都志人中间建塔十有三级李顺之乱塔燬于火祥符间重建仍十有三级初取林岷山得青石中隠白尽浮图像十有三级梁柱栏楯皆厯厯可观此建塔之神异也】道观玉局观【道经二十四化上应二十四气六十甲子分之玉局化其一也彭乘记后永夀元年李老君与张道陵至此有局脚玉床自地而出老君升座为道陵説南北斗经既去而座隠地中因成洞穴故以玉局名之○子瞻送戴防赴成都丨丨丨将老焉诗云拾遗被酒行歌处野梅官栁西郊路闻道华阳版籍中至今尚有城南杜我欲归寻万里桥水花飘叶暮萧萧芋魁径尺谁能尽桤木三年已足烧百岁风狂定何有羡君今作峨眉叟纵未家生执防郎也应世出埋轮手莫欺老病未归身玉局他年第几人防待子猷清兴发还湏雪夜去寻君】天师观【在广都县北张道陵之祠也今坛下有井名伏鬼井○阅道记华阳县衡山有井妖怪藏其中道陵运石以镇其井鬼妖乃絶邑人为立祠植杖井旁今为乔木曰戒鬼木又有晒经坛】青羊观【蜀王本纪老子谓闗令尹喜曰后于丨丨丨中相寻因立观也】祠庙盘古祠【元和志在成都县东三十里徐整三五厯记云天池浑沌如鸡子盘古生其中八万四千嵗天地开闗阳清为天隂浊为地丨丨在其中一日九变神于天圣于地天日髙一丈地日厚一丈盘古日长一丈如此满八万四千岁天极髙地极深丨丨极长后乃有三皇数起于一立于三成于五盛于七处于九故天去地九万里也】蚕丛祠【蜀王丨丨氏祠也今呼为青衣神在圣夀寺丨丨氏敎人养蚕作金蚕数十家给一蚕后聚而弗给瘗之江上为蚕墓○南史齐永明间始兴王萧鉴为益州刺史于州园得古冡有金为蚕数斗鉴一无取复为起冡且立祠焉】望帝祠【在州西五里杜宇自立为蜀王号丨丨有墓在郫县南一里与鼈灵墓相对○杜甫诗云君不见昔日蜀天子化为杜防似老乌寄巢生子不自啄群鸟至今为哺雏虽同君臣有旧礼骨月满眼身覊孤业工窜伏深树里四月五月偏号呼其声哀痛口流血所诉何事常区区尔岂摧残始发愤羞带羽翮伤形愚苍天变化谁料得万事反复何所无万事反复何所无岂忆当殿羣臣超】周公祠【前代以丨丨为先圣至唐正观始从房元龄等议更祀孔子至开元册諡为文宣王位南向自是号文宣王殿而周公之祀遂废然旧象犹存帅袁説友乃为殿祀之】金马碧鸡祠【在金马坊前汉宣帝闻益州有丨丨丨丨之神遣諌议大夫王褒持节醮祭而致之本朝赐为昭应庙封其神为灵光侯】关张祠【俱在府西七里恵陵左右】江渎祠【在成都县南四里○郊祀志载秦并天下立江水祠于蜀至今岁祀焉○太祖平蜀依唐志立夏日祭丨丨于成都】蜀先主庙【成都记在府南八里○杜甫诗惨澹风云防乘时各有人力侔分社稷志屈偃经纶复汉留长策中原仗老臣杂耕心未已欧血事酸辛覇气西南歇雄图厯数屯锦江元过楚劔阁复通秦旧俗存祠庙空山泣鬼神虚檐交鸟道枯木半龙鳞竹送青谿月苔移玉座春闾阎儿女换歌舞岁时新絶域归舟逺荒城系马频如何对摇落况乃乆风尘孰与关张并功临耿邓亲应天才不小得士契无邻迟暮堪帷幄飘零且钓緍向来忧国泪寂寞洒衣巾○刘梦得诗天下英雄气千秋尚凛然势分三足鼎业复五铢钱得相能开国生児不象贤凄凉蜀故妓来舞魏宫前】武侯庙【在府西北二里今为乘烟观孔明表云薄田十顷桑八百株即此地孔明初亡百姓遇节朔各私祭于道上李雄称王始为庙于少城内桓温平蜀夷少城独存孔明庙后封武兴王庙至今祠祀不絶○杜甫诗丞相祠堂何处寻锦官城外柏森森映阶碧草自春色隔叶黄鹂空好音三顾频繁天下计两朝开济老臣心出师未防身先死长使英雄泪满襟】张忠定祠【淳化咸平间公两治蜀自蜀召归尝留畵一轴遗僧希白曰后十年开僧闻讣开视乃公像衣布褐大绵巾褁自为賛曰乖则违俗崖不利物乖崖之名聊以表德嘉祐四年建祠于马务街】张文定祠【苏老泉作畵像记至和元年秋蜀人传言有冦至边边军夜呼野无居人妖言流闻京师震惊方命择帅天子曰母养乱母助变众言朋兴朕志自定外乱不作变且中起既不可以文令又不可以武竞惟朕一二大吏孰为能处兹文武之间其命往抚朕师乃惟曰张公方平其人天子曰然公以亲辞不可遂行冬十一月至蜀至之日归屯军彻守偹使谓郡县冦来在我无尔劳苦明年正月朔旦蜀人相庆如他日遂以无事又明年正月相告留公像于浄众寺公不能禁眉阳苏洵言于众曰未乱易治也既乱易治也有乱之萌无乱之形是谓将乱将乱难治不可以有乱急亦不可以无乱弛惟是元年之秋如器之欹未坠于地惟尔张公安坐于其旁顔色不变徐起而正之既正油然而退无矜容为天子牧小民不倦惟尔张公尔繄以生惟尔父母且公尝谓我言民无常性惟上所待人皆曰蜀人多变于是待之以盗贼之意而绳之以盗贼之法重足屏息之民而以碪斧令于是民始忍以其父母妻子之所倚頼之身而弃之于盗贼故每每大乱夫约之以礼驱之以法惟蜀人为易至于急之而生变虽齐鲁亦然吾以齐鲁待蜀人而蜀人亦自以齐鲁之人待其身若夫肆意于法律之外以威刼齐民吾不忍为也呜呼爱蜀人之深待蜀人之厚自公而前吾未始见也皆再拜稽首曰然苏洵又曰公之恩在尔心尔死在尔子孙其功业在史官无以像为也且公意不欲奈何皆曰公何事于斯虽然于我心有不释焉今夫平居闻一善必问其人之姓名与其邻里之所在以至于其长短小大善恶之状甚者或诘其生平所嗜好以想见其为人而史官亦书之于其传意使天下之人思之于心则存之于目存之于目则其思之于心也固由此观之像亦不为无助苏洵无以诘遂为之记公南京人为人慷慨有大节以度量雄天下天下有大事公可属系之以诗曰天子在祚岁在甲午西人传言有冦在垣庭有武臣谋夫如云天子曰嘻命我张公公来自东旗纛舒舒西人聚观于巷于涂谓公暨暨公来于于公谓西人安尔室家无敢或讹讹言不祥往即尔常春尔条桑秋尔涤西人稽首公我父兄公在西□草木骈骈公宴其僚伐鼓渊渊西人来观祝公万年有女娟娟闺门闲闲有童哇哇亦既能言昔公未来斯须弃捐禾麻芃芃仓庾崇崇嗟我妇子乐此岁丰公在朝廷天子股肱天子曰归公敢不承作堂严严有庑有庭公像在中朝服冠缨西人相告无敢逸荒公归京师公像在堂】古迹太城【府子城张仪所筑】少城【张仪既筑太城后一年又筑丨丨唯西南北三壁东即左城之西墉○容斋续笔晋益州刺史治太城蜀郡太守治少城犹言大城小城耳】芙蓉城【孟昶在蜀僣拟宫苑城上尽种丨丨谓左右曰真锦丨也】锦官城【一名锦里言丨丨犹合浦之珠官也】龙坛【在万岁池唐开元中有僧诵法华经有老叟来聴僧问之曰我池中龙也僧曰今方旱何不降雨叟曰凡须天符不尔天诛之今当为师降雨师其葬我是夕大雨质明池邉大蛇斩而两僧取焚之为立塔呼为丨丨】名宦李氷【秦昭王时为守宋祁作庙碑云氷为蜀凿离堆遂捍水以溉所及常无旱年西人德之因言氷身与水怪闘闘不胜死自是江无暴流蛟蜃怖蔵人恬以生故侈大房殿岁击羊豕雉鱼伐鼓啸籥倾数十州之人奔走鼓舞以娱悦人】文翁【景帝末为守宋祁作庙碑云翁之治蜀开学校以诗书敎人澡熨故俗长长少少亲亲尊尊百姓顺頼其后司马相如王褒扬雄以文章倡张寛以愽闻显严遵李仲元以有道称何武入为三公汉家号令典章赫然与三代等蜀有儒自公始初公为礼殿以舍孔子及七十二子之象殿右庑作石室舍公像于中】王尊【先是王阳为益州刺史至九折坂叹曰奉先人遗体奈何乘此险遂以疾去官后丨丨为刺史至坂自叱其驭驱之曰王阳为孝子丨丨为忠臣】张堪【成都志云光武伐公孙述拜堪蜀郡太守去职之日乘折辕车布被嚢而已】王褒【蜀人何武传宣帝时天下和平益州刺史丨丨颂汉德作中和乐职诗武年十四五与成都杨覆众等习歌之】廉范【建中初为太守民歌之曰廉叔度来何暮不禁火民安作平生无襦今五袴】王濬【为广汉太守夜梦三刀悬于屋梁上湏臾又益一刀濬甚恶之李毅曰三刀为州字又益一刀者明府其临益州乎果迁益州刺史】严武【武节度劔南东西川甫往依焉武再帅劔南表甫为参谋检校工部员外郎武以世旧待甫甚善亲诣其家甫见之或时不巾而性褊躁傲诞尝登武床瞪视曰严挺之乃有此児武亦暴猛外若不为忤中衘之一日欲杀甫及梓州刺史章彛集史于门武将出冠钩于帘三左右白其母奔救得止独杀彛】杜甫【居严武幕】皇朝张咏【知成都府尝曰前日李顺胁民为贼今日吾化贼为民不亦可乎在蜀有録曹参军老病废事公责之曰何故不归明日参军求去且以诗留别其略曰秋光多似官情薄山色不如归兴浓公惊叹曰吾过矣同僚能诗而吾不知留而慰荐之○麈史乖崖守蜀兵火之余人懐反侧一日令军旅大阅始出众遂嵩呼者三乖崖亦下马东北望而三呼复揽辔行众不敢谁何】赵抃【知成都神宗召知諌院故事自成都还者必更省府大臣以为疑帝曰吾頼其言耳及谢帝曰闻卿匹马入蜀以一琴一鹤自随政简易亦称是耳未几擢为参知政事熈寜五年再知成都屏去龟鹤止一苍头执事张公裕以诗送之云马谙旧路行来滑龟放长江不共来】宋祁【东轩笔録子京知成都府带唐书于本任刋修每宴罢盥潄毕开寝门垂一帘燃二椽烛媵婢夹侍和墨仲纸逺近观者皆知尚书修唐书望之如神仙焉】薛奎【天圣四年守蜀蜀人以比张公咏而不苛○薛简肃公知成都范蜀公方为举子一见爱之即于府第俾与子弟讲学每曰范君廊庙人也公益自谦退乘小驷至铜壶阁下即歩行趍府门逾年人不知为帅客也简肃还朝载蜀公以去或问简肃曰自成都归得何奇物曰蜀珍产不足道吾归得一伟人耳】文彦博【庆厯间以宻直知益州多燕集有飞语至京师御史何郯圣从谒告归蜀上遣伺察之张俞少愚潞公客也迎见圣从于汉州同郡防有营妓掦其姓者善舞圣从喜之少愚因取其项帕题诗曰蜀国佳人号细腰东台御史惜妖娆从今唤作杨防栁舞尽春风万万条后数日圣从至成都颇严重一日潞公大作乐以燕之迎其妓杂府妓中歌少愚之诗以酌圣从圣从每为之醉圣从还朝潞公之谤乃息此与陶谷使江南邮亭词颇相类云○潞公少时从其父赴眉州幕官过成都潞公入江渎庙祠官接之甚勤且言夜梦神令洒埽祠庭明日有宰相来公笑曰宰相非所望若为成都当使庙宇一新及知益州谒江渎庙若有感焉即经营改造忽江涨大木数千章蔽流而下取以为材庙成壮观甲于天下并闻见録】张方平【为守奏减横赋四十万】冯京【知成都夷人冦鸡标闗京出兵夷人惧请降议者欲荡其巢穴京禁侵掠给稼器粮饷使归夷人出大豕盟愿世为汉藩召知宻院以疾未至神宗梦京造朝甚慰乃赐京诏有渇想仪刑不忘梦寐之语】司马池【寜武志云池为郫县尉邑人妄传蛮人将入冦富室争瘗金玉避于山谷间池摄县事上元乃张灯作乐縦民游观凡三日民心遂安】人物司马相如【字长卿成都人尝慕蔺相如之为人更名相如着子虗赋上林赋武帝有朕不得与此人同时之叹详见卭州】栾巴【后汉人为尚书郎正朝大防得酒不饮西南噀之有司奏巴大不敬巴谢曰臣本县成都失火故喷酒以为雨后成都奏火得而防雨中作酒气也】扬雄【字子云蜀郡人着法言及太经】严遵【字君平按西汉王贡叙传君平卜筮于成都市以为卜筮者贱业而可以恵众人有邪恶非正之问则依蓍龟为言利害与人子言依于孝与人弟言依于顺与人臣言依于忠各因势导之以善从吾言者已过半矣裁日阅数人得百钱足自养则闭肆下帘而授老子博覧亡不通依老子庄周之指着十余万言扬雄少时从防学其论曰蜀严湛冥不作茍见然未尝仕其风声足以激贪励俗近古之逸民也】李白【蜀郡人】皇朝梅挚【新繁人庆厯中为御史尝论张尧佐縁宫掖以进恐上累圣德仁宗曰挚言事有体】范鎭【华阳人神宗朝论新法不合遂请致仕司马温公言勇决不如范景仁】范祖禹【鎭从侄温公辟同修通鉴进帝学政典唐鉴之书绍圣初责化州卒与范鎭范百禄号曰三范】成都隐者【二程侍父入蜀至大悲寺有箍桶者口吟易数就揖之挽归质所疑酬答如响问其姓名不答竟去】宇文虚中【广都人建炎二年使北朝不如所请遂不与还每宻令人怀蜡弹奏虚实愿早为北伐之讣和议既定金人来取虚中一家秦桧发往尽为所害】名贤李郃【南郑人善河洛风星为郡候吏和帝遣二使微行至蜀宿郃候舍郃问曰君来时寜知二使何日发耶二人怪之郃指星曰有二使者入益部】题咏蜀道之难【李白歌云噫吁嘻危乎髙哉蜀道之难难于上青天蚕丛及鱼鳬开国何茫然尔来四万八千岁不与秦塞通人烟西当太白有鸟道可以横絶峨眉巅地崩山摧壮士死然后天梯石栈相钩连上有横河断海之浮云下有冲波逆折之囬川黄鹤之飞尚不得过猿猱欲度愁攀縁青泥何盘盘百歩九折萦巗峦扪参厯井仰胁息以手抚膺坐长叹问君西逰何当还畏途巉巗不可攀但见悲鸟号古木雄飞雌走绕林间又闻子规啼夜月愁空山蜀道之难难于上青天使人聴此凋朱顔连峰去天不盈尺枯松倒挂倚絶壁飞湍瀑流争喧豗砯崖转石万壑雷其险也如此嗟尔逺道之人胡为乎来哉剑阁峥嵘而崔嵬一夫当闗万夫莫开所守或匪亲化为狼与豺朝避猛虎夕避长蛇磨牙吮血杀人如麻锦城虽云乐不如早还家蜀道之难难于上青天侧身西望长咨嗟】西蜀称天府【隋卢思道诗云云由来擅沃饶云浮玉垒夕日映锦城朝南寻九折路东上七星桥琴心若易觧令客岂难要】分土跨梁岷【禇亮列宿光舆井云云】公来雪山重【杜甫八哀诗云诸葛蜀人爱文翁儒化成云云公去雪山轻】吴蜀水相通【杜甫咏蜀道畵图诗日临公馆静畵列地图雄劔阁星桥北松州雪岭东华夷山不断云云兴与烟霞防清樽幸不空】阁道通丹地【杜甫送严公入朝诗鼎湖瞻望逺象阙宪章新四海犹多难中原忆旧臣与反安反侧自昔有经纶感激张天歩从容静塞尘南图囬羽翮北极奉星辰漏鼓还思昼宫莺罢啭春空留玉帐术愁杀锦宫人云云江潭隠白苹此生那老蜀不死防归秦公若登台辅临危莫爱身】説尹终在口【杜甫遭田父泥饮美严中丞诗歩屧随春风村村自花栁田翁遭社日邀我尝春酒酒酣夸新尹畜眼未见有语多虽杂乱云云】万里至扬州【武元衡诗蜀国春与秋岷江朝夕流长波东接海云云】政简坤维静【司马君实寄成都吴龙图同年诗云云仁深络井安】情依节制尊【杜甫寄严公诗迹忝朝廷旧云云】旧俗接鱼蚕【苏子瞻诗遗民悲昶衍云云】文章四子盛【雍陶诗云云道路五丁开】元戎小队出郊坰【杜甫严中丞见过云云问栁寻花到野亭川合东西瞻使节地分南北任流萍扁舟不独如张翰皂帽应兼似管寜寂寞江天云雾里何人道有少微星】鱼知丙穴由来美【杜甫寄严郑公诗得归茅屋赴成都直为文翁再剖符但使闾阎还揖逊敢论松竹乆荒芜云云酒忆郫筒不用沾五马旧曽谙小径几回书札待潜大】枉沐旌麾出城府【杜甫奉酬严公寄题野亭诗云拾遗曽奏数行书懒性从来水竹居奉引滥骑沙苑马幽栖真钓锦江鱼谢安不倦登临费阮籍焉知礼法疎云云草茅无迳欲教锄】竹里行厨洗玉盘【杜甫严公仲夏枉驾草堂携酒馔诗云云花边簇马立金鞍非闗使者徴求急自识将军礼数寛百年地辟柴门逈五月江深草阁寒看弄渔舟移白日老农何有罄交欢】重鎭还须济世材【杜甫呈严大夫诗殊方又喜故人来云云常怪偏禆终日待不知旌节隔年囬欲辞巴徼啼莺合逺下荆门去鹢催身老时危思防靣一生襟抱向谁开】锦里逢迎有主人【杜甫寄严公诗雪山斥堠无兵马云云】甘棠终少海棠多【范至能有诗云手开花迳锦城窠浩荡春风载酒过来岁游人应觧笑云云】少城风物似扬州【范至能诗十里珠帘都卷上云云】石犀江下春波緑【陆务观云云金雁桥边夜烛红】桑麻接畛无余地【王介甫送人赴成都诗槃礴西南江与岷石犀金马世称神云云锦綉连城别有春】四六【庭扬成涣　辍贤禁甬　疏恩北阙　疏渥天庭阃制全坤　作鎭少城　作牧西陲　出鎭坤轴距上国万里之遥　跻班禹阁　进直奎文　火井沉荧为西蜀一都之防　宅牧蜀都　借留井络　雪山増重其民务本而力穑　天有井络　宣扬兊泽　眷此坤方其士好学而有文　地称坤维　告戒坤垠　号称天府许以金城之便宜　仰止髙才　帝念岷峨　井鬼名疆尽防玉关之疆埸　屹然方面　地连关陕　岷峨防府况从汉栈之嚣阗　维蜀一方　扪参厯井　梦协三刀不见秦兵之耐战　去天万里　挹斗翕箕　恩覃两劔方谨戍西山之雪　有可福虚危之次　拥元戎之小队何因近南斗之星　谅何惮参井之扪　布方国之细书张忠定严明为政　天使为入蜀之星　长沙千里之平赵清献简易临民　人已卜擒蛮之月　成都万事之好召从瞿唐滟滪之间　驾风鞭霆已上蓬莱之岛归奉阊阖明光之对　扪参厯井遂登蜀道之天非天府前腴而后瘠　就日望云不觉长安之逺殆雪山昔重而今轻　扪参厯井重经蜀道之难去来关雪山之重轻　遮日而走长安几穿破履出入系蜀道之难易　登天而攀蜀道忽得旧氊益州疲弊民不聊生　古来天府之腴莫如益部剑阁峥嵘君谁与守　今使雪山之重是在我公惟汉有文翁廉范之规　万瓮万牛窘韦臯之去镇在唐有德裕元衡之略　一琴一鹤欠清献之乘轺惟真学士象十二月之班　星纪一周未皇皇而奠枕而大府帅总六十州之重　风寒数处屹在在之长城逾沔入渭两经鸟防之邦　蚕丛启国鱼鳬羽化于湔山歴井扪参再造鱼鳬之国　望帝开基鼈灵复生于岷水松陵笠泽虽賖故国之归期　周家地官方赖小司徒之职锦江草堂聊窃老师之补处　益州天府遽勤大元帅之行临民简易有赵清献之余风　千二百里之边面威令风行驭下严明继张忠定之遗躅　六十余郡之人心驩呼雷动江路市桥想已遂碧鸡之访　孔明用蜀府中实委之费祎天梯石栈得无怜黄鹤之飞　严武镇川幕下因谋之杜甫云门陆泽夙称要害之膏腴石栈天梯素忌吮磨之牙血】
　　【厌承明劳侍从乆陪工雍之祠望太白横岷峨爰驰谕蜀之檄】
　　【出鎭逾岁月共期裴相之来归小队驻郊坰复喜严公之因任】
　　【抚五十四州之军民疮痍帖泰壮一百八盘之门戸气色晶明】
　　【三分筹防小试渭滨耕战之谋百二山河行复闗中帝王之业】
　　【鱼鳬以来几千年素称用武之国貔貅之众百万骑今为足食之谋】
　　【载惟鱼鳬之国几千岁今则不殊使有熊罴之士不二心谁其敢侮】
　　【惟成都夙称陆海海已近于扬尘而益部旧号使星星今同于陨石】
　　【谓江汉朝宗于海必导岷而导嶓当荆益跨有之时欲保吴则保蜀】

　　方舆胜览卷五十一
　　钦定四库全书
　　方舆胜览卷五十二　　　　宋　祝穆　撰
　　崇庆府【晋原　新津江原　永康】
　　建置防革【禹贡梁州之域秦地天官东井舆鬼之分野入参一度秦置蜀郡在汉为蜀郡之江原县莽曰卭原后汉复曰江原晋因之李雄据蜀分为汉原郡晋穆帝改晋原郡南齐为晋康郡西魏平蜀移为犍为郡理立多融县后周废郡以县入蜀郡隋改属益州唐分益州四县地于晋原县立蜀州改唐安郡复为蜀州唐末及五代蜀王氏建孟氏昶有其地皇朝平蜀地归版图以髙宗潜邸陞为崇庆军节度绍兴陞府今领县四治晋原】
　　事要郡名蜀郡　晋康　唐安【并郡志】风俗轻易褊阨【汉志民食稲鱼亡凶年之忧俗不愁苦而云云】尚侈好文【益州记其风俗丨丨而丨丨】俗好歌舞【常璩志云云危促管声尤防切】形胜土地肥美【周职方巴蜀广汉云云有山林竹木蔬食草实之饶】连山特起【张俞学记武阳西鄙云云】四相牧州【唐张柬之钟绍京李岘王缙四公皆牧是州唐刺史皇甫澈壁记】三千官栁【剑南诗藁云蜀人谓唐安有云云四十琵琶故诗云归心日夜逆江流官栁三千忆蜀州】山川查山【去永康县五里上有寺】龙华山【唐诗纪事郭震留题云最好寺边开眼处叚文昌有读书堂】鹤鸣山【在晋原县西八十里絶壁千寻李膺益州记张道陵登仙之所尝有白鹤游其上】天国山【在永康县左连大面右连鹤鸣前临狮子后枕大隋等山有龙池及融照寺青城山有八大洞此乃第五洞也有山曰香炉峰】翠围山【在水康县西八里上有院前有绳桥乃古王仙柯烧丹之处】石门山【在永康西七里上有天池及石龙又有化成寺县人以元旦游礼焉】蟇頥山【在永康县西七里山有穴类丨丨丨中多鹿号鹿市】天社山【在新津县南三里北枕大江南接连岭益土有难人多依焉】稠稉山【在新津南八里有草名稠稉服之长生不死】鄩江【自青城县南流入县界】味江【入永康县界注白马文井两江旧经蜀主征西畨有野人以壶酒献王王使投之江中三军饮之皆醉因名】白马江【自晋源县界入新津县界】东湖【有赵清献留题】西湖【在郡圃盖皂江之水皆道城中环守之居因潴其居以为湖云】黑水【在永康县西十一里流入青城县溪石皆黒故名】皂水【自江源县流入天社山下】文溪【自永康县白崖流出大溪】夜郎溪【在新津北七里】亭阁浮觞亭【在西湖文与可辑之范蜀公有诗】东阁【杜甫招裴廸登东亭送客见梅丨丨官梅动诗兴还如何逊在扬州此时对雪遥相忆送客逢春可自由幸不折来伤岁暮若为看去乱乡愁江边一树垂垂发朝夕催人自白头】桥梁北桥【杜甫诗望极春城上开筵近鸟巢白花檐外朶青栁槛前梢池水观为政厨烟觉逺庖西山供望眼唯有此江郊】竹桥【杜甫陪李司马皂江上观造丨丨诗伐丨为丨结构同褰裳不渉往来通天寒白鹤归华表日落青龙见水中顾我老非题柱客知君才是济川功合欢却笑千年事驱石何时到海东】寺观修觉寺【在新津县南五里○杜甫新津寺寄王侍郎诗何限倚山木吟诗秋叶黄蝉声集古寺鸟影度寒塘风物悲游子登临忆侍郎老夫贪佛日随意宿僧房○游丨丨丨诗野寺江天豁山扉花竹幽诗应有神助吾得及春游径石相萦带川云自去留禅枝宿众鸟漂转暮归愁○寺忆曾游处桥怜再渡时江山如有待花栁更无私野润烟光薄沙暄日色迟客愁全为减舍此复何之】龙门院【在永康县六里青城大面三十六峰嵯峨万仭尽在轩槛间张天觉记其本末且赋诗云四时积雪瞻岷岭三飞泉出洞天】太平院【在府城有范镇留题】妙眞观【在永康县西四十里昔有女子于此上升有眞仙洞圣水池有烧药炉】投龙观【在新津县南六里枕夜郎溪及白木水上有龙穴祈雨有验】祠庙蜀先主庙【在晋原县西二里有唐碑乃房琯文】杜工部祠【在江源县邑宰赵抃建昔杜甫依髙适寓于此颇多题咏故为立祠】文潞公祠【在判官防盖公之父在天禧时来作判官令公受业于晋原大夫张锡之客任君后为立祠】名宦髙适【为蜀刺史】张柬之【为守○皇甫澈诗周厯革元命天歩値艰阻烈烈张汉阳左袒诛诸武休明神器正文物旧仪覩南向朔大君西宫朝圣母茂勲着钟鼎江山食茅土至今称五王卓立迈千古】皇朝赵抃【皇祐初宰江源与邑之张景通游有诗题其堂】人物钟绍京【皇甫澈诗清宫阊阖启涤秽氛沴灭紫陌重昭回皇天新日月从容庙堂上肃穆人神恱唐元佐命功辉焕何烈烈】张令问【本唐兴人隠居不仕号天国山人与杜光庭诗试问朝中为宰相何如林下作神仙一壶美酒一炉药饱聴山中清昼眠】皇朝张商英【字天觉新津人为童子时日记万言十四嵗从其兄唐英游学梁山乡先生向子山见而大惊妻以女资使入京登治平第崇寜中入相以力诋蔡京之奸入元祐党籍】题咏城阙辅三秦【李百药送林少府之任蜀州诗云云风烟望五津与君离别意同是宦游人】烟绵剑道微【宋之问送赵司马赴蜀州诗饯子西南望云云桥寒金雁并林曙碧鸡飞】外邑水足野田芸鼓急【永康令国表民题天林寺诗讼连多雨绿苔荒胜事闲随日月长云云风回山焙茗旗香】
　　四六【疏荣汉札　惟蜀地之奥区　赵清献分符之地擢守唐安　有晋康之古郡　张丞相毓秀之乡剖西川之符竹可谓胜游　导玻瓈万顷之江委诸汶井赋东阁之官梅未妨佳致　驻峨眉半轮之月照此唐安】
　　简州【阳安平泉】
　　建置防革【禹贡梁州之域秦地东井舆鬼之分野秦属蜀郡地汉武分蜀郡置犍为郡今州即犍为郡之牛鞞县也属益州东汉及晋因之南齐于此置牛鞞戍又置县西魏置资州及武康郡后周移资州于汉资中城隋文帝于此置简州炀帝废州唐分益州复置简州又改阳安郡复为简州号清化军国朝割金水县怀安军今领县二治阳安】
　　事要郡名阳安　简池　风俗有邹鲁风【刘昊记土厚水深民和俗阜云云】四出大魁【图经云王归璞伪蜀时状元皇朝许将张孝祥及许奕云云皆此邦之人】成都不如【唐刺史韦宗卿壁记揆以气较似土宜虽云云也】东之朴西之文【关耆孙碑隂记东普慈西成都有丨丨丨有丨丨丨盖尝出磊落瑰奇之士】人多工巧【隋志云云绫锦雕镂之妙侔于上国】郡治之古【郡志设防栋宇尽唐制梁上题唐寳厯元年简州刺史张炎建抵嘉定之壬午已三百九十有八年矣】不被兵火【郡守题名序云简之先民有言蜀屡叛独我州云云自唐贞观丁亥距今开禧丁夘五百八十有一年】形胜东界普慈【关耆孙碑隂记】南距赤水【郡守郭由中丛桂楼记云云东距鴈江二水合流是为阳安之郡治】东望汉江【赵汝霖志民亭记丨丨丨丨云烟连绵西望前溪林壑茂美】控扼巴峡【折栁亭记宻迩川府云云】山不险而川平【沈璞平泉县题名记山峙而不险水流而且平】土地肥美【汉地理志】盐饶而田瘠【灵恵庙记】土产盐【郡守江见礼撰制置胡公生祠记淳熈六年有旨简之郡产丨为最虚额尤多毎嵗计豁除折估钱五万四千九百五十余万皆胡公奏蠲免】山川頼山【去阳安五十里又名頼憨】东山【在东江之外州治之左】逍遥山【在元都山去城三十里景德间有杨用晦者隐居此山其北有层崖命工发之得东西二室西室后刻二灶若养丹之所又凿二窟中可坐五七人东西二壁镌二孔雀二神人有汉安元年四月十八日防仙字自汉安至景德二年已九百二十余年矣】南岩【在阳安县有光孝寺前敞飞阁尽览江山之胜左有洞可容数十人】北岩【在州北有寺及洞】牛鞞戍【在州城西岸西齐于此置戍】赤水【在阳安县南七十歩】鴈水【在阳安县】东溪【姚孳碧波亭诗赖简池台两蜀夸东溪别是一仙家令人却忆康王谷坐看珠帘溅雨花】三溪【刘巨济云三溪号一郡之胜前溪在阳安县治之北南溪在夀昌寺之侧防江行一里许是为东溪最胜】三池【郡以丨丨名或指赖简池栁池鳯池以足三者之数】頼简池【在阳安县九十里隋髙祖立州名取此】堂院清忠堂【在倅防以赵丨献范丨宣尝按临斯郡故以为名】西州道院【绍兴间黎持道院记阳安隣于防府而有江山之胜处于髙仰而有鱼稻之饶民事狱讼比之旁郡十无一二凡隐于吏者乐趋马人目之为云云】楼榭望湖楼【在州治道院之后湖光山色交相辉映轻舟小艇时时撑出栁隂之中不谓重冈垒嶂间乃有潇湘苕霅之景也】江月楼【在郡治下临鴈赤二水之间】小桃源【在郡洽以桃花最多故名天水相接放目无际为西州之絶景】防胜亭【在郡治西北角绘赵清献公像龛于壁公将漕西蜀按部至此赋诗词十五年帅蜀复和前韵今皆刻于亭中】琴轩【在报恩寺以僧能琴故名赵清献聴琴诗云辍饮搘笻防胜亭溪山佳处古琴横凭君倾耳慇懃聴一弄清风四座生】桥梁忠宣桥【熈寜间运使范丨丨公廵按始命架此丨】折栁桥【在朝天门外旧名情尽○唐刺史陶雍诗从来只説情难尽何事敎名情尽桥自此改名为折栁任敎离恨一条条】寺观东岩院【在阳安县东五里唐智通禅师卓庵之地院居两山之间溪流其中又有县溜清响不絶旁有洞又有古柏可二十围为一郡之望刹】景德观【在郡南一里黄鲁直诗序云觉范道人种竹于所居之东轩使君杨梦贶题其轩曰也足取古人所谓但有岁寒心两三竿也足者仍为之赋诗余辄次韵诗云道人手种两三竹使君忽来吐珠玉不湏客赋千首诗若是赏音一防足世人爱处但同流一丝不挂似太俗客来若问有何好道人优昙逺山绿】天光观【在阳安县东二十里仙人李八百炼丹于此有圣灯】名宦何遐【随侍父世英为平原主簿尝平朱泚之乱德宗在奉天命羣臣射鴈遐一发防鴈应而落韦臯赠诗曰腰间寳劔七星文掌上弯弓挂六钧箭发云中防鴈落始知秦地有将军其子孙因家于平泉】刘昊【其先秦人也唐僖宗时为平泉令因家焉尝遇异人告曰刘氏自是官矣既而子讽登第而子孙之登第者七世九人焉】皇朝利师道【为倅】任孜【为平泉令苏子瞻赠诗曰平泉老令更可悲六十青衫贫欲死】人物皇朝刘讽【为都官郎官年六十三致仕宋景文赠诗云称疾本避事辞官终引年还家三径在敎子一经传子孝孙为侍御史】许奕【庆元廷试为第一】题咏城下江流金鴈水【漕荣湮诗云云亭中人弄玊琴】参差草树连巴国【熈寜间李珣诗云云依约云烟绕楚台】两江回合东南隅【程端临郡城好处西州无云云】东溪清絶人最夸【李良臣诗简州何处景最佳云云】
　　四六【涂鸦禁省　维此东溪　地僻左而非走集之地分虎简池　冠于西蜀　山周绕而皆焼埆之田地产不丰所恃牢盆之利　江山颇胜曽标道院之名民生甚朴亦稀狴犴之奸　人物所钟亦有抡魁之彦】
　　嘉定府【龙游　夹江　犍为峩眉　洪雅】
　　建置防革【禹贡梁州之域东井舆鬼之分野秦为蜀郡今府即汉犍为郡之南安县地也梁武帝开通外徼立青州取青衣以为名西魏改青州为眉州取峨眉山以为名后周复曰青州又改曰嘉州取汉嘉郡以为名隋改嘉州为眉州唐复为嘉州改犍为郡复曰嘉州皇朝因之以寜宗潜邸陞嘉定府及嘉庆军节度今领县五治龙游】
　　本路提刑置司
　　事要郡名汉嘉【李巽岩作雅州学田记昔公孙述据蜀青衣不賔光武嘉之后因改青衣曰汉嘉】嘉阳　嘉陵　犍为　南犍【韩魏公诗云主人独恋南犍乐只恐期未肯归】风俗地灵人秀【鲜于绘议道堂记汉嘉背负三峨襟带二江为西南州最清归处云云○任熈明教授题名记云蜀为西南巨屏繇汉以来号为多士莫盛于眉益二邦而嘉定次之】人士俊乂【华阳国志益州以蜀郡广汉犍为三蜀土地沃美云云】为风月主人【海録碎事伪蜀欧阳郴守嘉州曰青山緑水中为二千石作诗饮酒丨丨丨丨丨岂不佳哉】形胜西有熊耳【华阳国志云云南有峨眉】东接江阳【同工云云西接广汉南接朱提北接蜀郡】地大且要【苏明允上吴职方书蜀之云云无如益与嘉者】非汉夜郎【舆地广记汉武帝开夜郎置犍为郡而汉史地理志夜郎故县乃属防牱郡则知今嘉州犍为县非夜郎故地后世徒见嘉州名犍为郡又领犍为县遂以为夜郎国失其真矣】分巴割蜀【华阳国志盖汉时云云以成犍广二郡】当荆蜀渝泸要道【字文粹中万景楼记】畵八景图【太守吕昌朝得宋复古丨丨丨丨来嘉州而其目曰洞庭晚霭庐阜秋云平沙鴈落逺浦防归暗江村雪藏山麓泉严古柏石岸孤松故东坡有八咏继东吴之句】三峨之胜闻天下【杨辅贡院记汉嘉江山雄秀云云】土产荔支【吴中复诗莫爱荔子红岁作嘉州孽】橘柚【文选蜀都赋户有丨丨之园注曰出犍为南安县】山川防山【禹贡梁州之山四岷嶓蔡丨西丨背岷北山背嶓南山背蒙峨眉之在禹贡则山之首也】九顶山【在城左有九峰曰凤集栖鸾灵寳就日丹霞祝融拥翠望云兊説防昌以前峯各有寺今惟存报恩一寺】乌尤山【一名离山在九顶山之左旧名乌牛突然于水中如犀牛状至山谷题涪翁亭始谓之乌尤】髙标山【一名髙望乃府之主山岿然髙峙万象在前】海棠山【在石碑山上皆植海棠为郡守宴赏之地】梨花山【过西津桥五里有寺】金灯山【即至乐山其趾有渊每嵗人日郡守于此修油卜故事谓以油洒水靣观其文騐一岁之丰歉】掦雄山【在府治西有洞深邃子云隠居于此今为延祥观】古像山【在城西有石防弥勒佛如凌云像而小或谓初作此以为大像之式】锦江山【在龙游县北四十里江自成都经此山】大峨山【在峨眉县南百里两山相对如峨眉山记云其山周匝千里有石龛百一十二大洞十二小洞二十八南北有台○凡游大峨者自县胜峯门出至华严院恰十五里前代于峨眉山剏寺六光相居山之絶顶为游山之底华严居山之前峯为游山之向导○陈子昻诗浩然坐何慕吾蜀有峨眉念与楚狂子悠悠白云期○李白登峨眉山蜀国多仙山峨眉邈难匹周流试登覧絶恠安可悉青冥倚天开彩错疑畵出泠然紫霞赏果得锦嚢术云间吹琼箫石上弄寳瑟平生有微尚欢笑自此毕烟容如在顔尘累忽相失倘逢骑羊子携手凌白日○李白峨眉山月歌峨眉山月半轮秋影入平羗江水流夜发清溪向三峡思君不见下渝州○苏子瞻诗峨眉山西雪千里北望成都如井底春风日日吹不消五月行人冻如蚁○田锡诗髙髙百里一屈盘八十四盘青云端○宋白诗不知立防髙多少只见星辰在下头○陆务观诗三峨旧不到郡斋留与诗人供几案】中峨山【在峨眉县南二十里又名覆蓬山有葛仙洞一穴初容人行数里渐寛其蝙蝠大如箕】小峨山【在峨眉县南三十里一名铧刄山又有季仙洞是为三峨】龙门山【在峨眉西十里分两崖峭峙其形如削仰视青天余一鏬】修文山【在洪雅县西八里雅江所注惊湍怒涛名曰龙潭渔者不敢入】阿咤山【在洪雅县西四十里有寺防石罗汉一百八身】隐防山【在洪雅县南晋处士厐居士字防处此】张纲山【在犍为县东北五里以张纲墓在其侧后汉乆讨张婴以功授广陵太守到郡一年卒百姓五百余人素服行丧送至此山负土成坟】东岩【在城东佛峡山明水秀冇洞曰丨丨泉冝酿酒坡诗一时何与丨丨酒谓此也】圣岗【即郡治前岗○杜甫诗逺村通后径一郡隔前岗】白云洞【在白崖山赵清献为漕曽逰焉】方响洞【在丁东院洞腹有水如环佩声黄鲁直改今名】大江【一名汶江俗名通江自平县界流入】渎江【即岷江也】阳江【蜀南方之水所交会】明月湖【在州东】大渡河【一名沬水源出嶲州入龙游县界艺祖得天下以所持玉斧画舆地图自大渡为界此外吾不有也故二百年无外患逺虑如此】汉水【汉成帝时得古磬十六枚于水滨】青衣水【出卢山徼外东南流径严道洪雅夹江至龙游与岷江合青衣以县名一名防水以山名一名大渡以溪名又曰雅州以江名】夷惜水【源出嶲州有嘉鱼每年二月随水而下八月逆水而上】璧玉津【隋置玉津县以江有璧玉故名】龙【在龙游县】井泉八卦井【在城内皆晋郭璞所凿】楼亭明月楼【在谯楼之右下瞰明月湖郭璞防欝姑欝姑将州对洛都但看千载后变成明月湖后隋欝姑将军开此湖】荔支楼【陆务观诗山横瓦屋披云出水自防牁裂地来】璧津楼【在城东南隅下瞰三江三峨九岭森列左右】澄江楼【在宪司左窥龙右瞰乌尤髙明爽垲得江山之胜】万景楼【在郡治安乐园太守吕由诚建诸邑邉寨一目可尽○范至能诗若为唤得涪翁起题作西南第一楼】涪翁亭【在万景楼之前○黄然诗清音妙絶东坡老方响名髙太史公水绕乌尤谈笑外江连洪雅畵图中】竞秀亭【陆务观诗竹叶泝江舡春荠隔树烟】太白亭【在平鎭锦江寺之侧】清音亭【在九顶山苏子瞻书额】寺观凌云寺【在府之南山唐开元中僧海通于渎江沬水蒙水三江之合悍流怒浪之滨凿山为弥勒大像髙逾三百六十尺建七层阁以覆之至韦臯时积十九年而工始偹臯有大像记又有清音亭邵博记天下山水之胜在蜀蜀之胜曰嘉州州之胜在丨丨丨寺之南山又其胜也苏子瞻名其亭曰消音又南山之胜也○岑参诗寺出飞鸟外青峰载朱楼壁跻半空喜得登上头始知宇宙濶下看三江流天晴见峨眉如向波上游○薛能诗像阁与山齐何人致石梯万烟生聚落一崦露招提○司空文明题诗春山古寺绕沧波石磴盘空鸟道过百丈金身开翠壁万龛灯防隔烟萝云生客到侵衣湿花落僧禅覆地多不与方袍同结社下归尘世竟如何○陆务观凌云谒大像诗出郭寻幽一笑新旋呼艇子截烟津不辞疾歩登重阁聊欲今生识伟人泉镜正涵螺髻緑浪花不犯寳趺尘一泉然正在髫下每岁水涨不能及佛足始知神力无穷尽丈六黄金果小身观无尽量经云或现小身丈六尺】光相寺【自白水至寺歴八十四盘山径如线可通登跻如是者六十里至峯顶即普贤示现之处寺屋皆以板为之】石洞院【在小市黄太史自叙南经此有所作墨竹记】东津院【有黄鲁直草书圎照太师小碑诗云赤旃檀塔六七级白菡蓞花三四枝禅客相逢只弹指此心能有几人知】能仁院【陆务观诗能仁院前有石像丈余盖作大像时様也诗云江阙欲开千尺像云龛先定此规模斜阳徙倚空三叹尝试成功自古无】天庆观【在城北有唐元和铜钟重千斤】祠庙花将军庙【在州之西○邵氏闻见録云庙史匣藏唐郑丞相告云花敬定将军也○髙适传梓州副使叚子章反以兵攻东川节度李奂适率州兵与西川节度崔光逺攻子章斩之西川牙将花敬定者恃勇既诛子章大掠东蜀天子怒之○杜子美戯作花卿歌成都猛将有花卿学语小児知姓名用如快鹘风火生见贼惟多身始轻绵州副使着柘黄我卿扫除即日平子章髑髅血模糊手提掷还崔大夫李侯重有此节度人道我卿絶世无既称絶世无天子何不唤取守京都即此也】名宦杜轸【晋人弟列俱为犍为太守】岑参【唐人为守陆务观读岑嘉州诗汉嘉山水邦岑公昔所寓公诗信豪伟笔力追李杜】赵昱【尝隠青城山隋炀帝起为嘉州太守时犍为潭中有老蛟为害昱率甲士千人夹江鼓噪昱持刀入水有顷江水尽赤昱左手执蛟首右手持刀奋波而出隋大乱隐去不知所终后嘉陵水涨蜀人见昱青雾中骑白马从数猎者于波面过太宗赐封神勇大将军庙食灌江口】皇朝吴中复【为犍为令土产红桑紫竹荔枝三香为民害作三戒诗勒诸石】宋白【为玉津县有贻田表圣诗云玉津县里三年闷金粟山前九月愁又竹底衙人吏花间押簿书】石介【为军事推官魏华父作祠记云昔欧公嗜先生之文尝为诗曰后世果不公至今无圣贤又曰我欲犯众怒为子记此寃呜呼后世必有发于斯言者矣】杨仪之【刘光祖县学记峩眉自杨文荘为之邑长田公谏议客其门流风所被文敎兴焉】人物楚狂接舆【费士戣歌凤堂记云按晋皇甫谧作髙士传宋刘孝标注世説唐陈子昻赋感遇诗皆以为避楚入蜀隠于峨眉接舆姓陆名通接舆其字也】李宻【犍为人晋武帝召为洗马以祖母老上陈情表固辞宻与人交常公议其得失而切责之尝言吾独立于世顾影无俦】皇朝田锡【第二人及第仕至諌议大夫苏子瞻为文集序曰田公古之遗直也公洪雅县人属嘉眉二州】题咏犍为古佳郡【唐诗云云山水宜不恶】萦我是犍为【薛能初发嘉州诗云云南征又北移唯闻杜鹃夜不见海棠时】巉巉九顶峯【苏子由初发嘉州诗放舟沬江滨往意念荆楚击鼓树两旗势如逺征戍纷纷上舡人防急不容语余生虽江阳未省至嘉树云云可爱不可住飞舟过山足佛脚见江浒舟人尽敛容竞欲揖其拇俄顷已不见乌牛在中渚移舟近山隂壁峭上无路云有古郭生此地苦笺注区区辨虫鱼尔雅细分缕洗砚去残墨遍水如黒雾至今江上鱼顶有遗墨处覧物悲古人嗟此空自苦余今方南行朝夕事鸣防至楚不复留上马千里去谁能居深土永与禽兽伍此事谁是非行行重回顾】不见故人十年余【杜甫寄岑嘉州诗云云不道故人无素书愿逢顔色关塞逺岂意出守江城居外江三峡且相接斗酒新诗终自疎谢朓每篇堪讽诵冯唐已老聴吹嘘泊舡秋夜经青草伏枕青枫限玉除眼前所寄选何物赠子云中防鲤鱼】重疉江山绕城郭【李尧夫嘉州地僻天西南云云】犍为城下防牱路【陈羽城下闻夷歌云云空冡滩西贾客舟此夜可怜江上月夷歌铜鼓不胜愁】竹篱西畔是云南【杨徽之俗遇腊辰持药献吏逢衙日隔花参耆宿因来问封部云云】聊将八咏继东吴【苏子瞻送吕昌朝知嘉州诗不羡三刀梦蜀都云云卧看古佛凌云阁勅赐诗人明月湖得句会应缘竹鹤思归寜复为莼鲈横空好在修眉色头白犹堪乞左符】颇愿身为汉嘉守【苏子瞻送张嘉州诗少年不愿万户侯亦不愿识韩荆州云云载酒时作凌云游虚名无用今白首梦中却到龙口浮云轩冕何足言唯有江山难入手峨眉山月半轮秋影入平江水流谪仙此语谁觧道请君见月时登楼笑谈万事真何有一时付与东岩酒归来选受一大钱好意莫违黄髪叟】公事无多厨酿美【陆务观诗平江水接天流凉入帘栊已似秋云云此身端不负嘉州】
　　四六【防恩北阙　对月半轮好似汉嘉之太守分牧南犍　披云五朶乃是潇湘之罪人】
　　【风俗甚美有岑杜石典型之尚在髙山良美与彭蜀汉境土之相连】
　　【太白对影成三人更弄平之明月东坡不愿封万户只寻古佛于凌云】















　　方舆胜览卷五十二
　　钦定四库全书
　　方舆胜览卷五十三　　　　宋　祝穆　撰
　　眉州【眉山　彭山丹棱　青神】
　　建置防革【禹贡梁州之域觜觽参主益州秦地井鬼分野秦属蜀郡之武阳县汉武帝分蜀地置犍为郡武阳县焉昭帝时武阳为犍为郡治王莽改武阳曰戢成后汉仍以武阳为郡治齐分置齐通郡梁立青州取汉青衣县为名西汉改青州为眉州因峨眉山为名后周复曰青州改为嘉州隋又改为眉州又为眉山郡唐复曰嘉州又别置眉州寻移令治所改为通义郡复为眉州皇朝陞为防御今领县四治眉山】
　　事要郡名眉山　眉阳　峩眉　通义　风俗俗近古者三【见苏子瞻逺景楼记】学者独盛【张刚通义儒荣图序后世以蜀学比齐鲁而蜀之丨丨亦丨丨于通义政和御笔西蜀惟眉州学者最多】以诗书为业【修谯楼记其民云云以故家文献为重夜燃灯诵声琅琅相闻】以名节相尚【华阳志公孙述据蜀时犍为拒守不屈述攻之曹朱遵逆战死任永忠闭戸费贻素隐光武嘉之曰士大夫之郡也图经云唐张文纪出于武阳名节卓荦照映古今本朝士大夫尤盛元祐之党而此州乃有八人焉元符之党而此州有二十六人焉靖康之祸而眉之忠义死守者犹有四人焉】举礼部者四十五人【苏子瞻上范舍人书通义蜀之小州眉山又其一县去岁云云得者十三人其他可知矣】蚕市【二月十五日村人鬻器于市因作乐纵观以为丨丨○苏子瞻诗蜀人衣食常苦艰蜀人游乐不知还千人耕种万人食一年辛苦一春闲】形胜古犍为之地【毛敏列仙楼记】介岷峨之间【张刚序通义云云前揖三峨后通岷江】象耳镇于后【唐卢拯罗城记云云峨眉列乎前】山秀水清【通义志昔人评吾州丨不髙而丨丨不深而丨】通衢平直【同上吾邦之胜似乎洛阳眉之云云广衍夹以槐栁绿隂蓊然】山川峨眉山【在眉山县详见嘉定府】蟇頥山【在眉山县东七里状如蟇頥因名有至德观有氽朱淘丹泉传记所载以为轩辕氏丹宅山腹有穴曰龙洞传者以为四目老翁唐末有杨太虚得道于此今祠中有三仙像四目居中焉人日出东郊渡江游丨丨丨眉之故事也苏子瞻诗人日东郊尚有梅】石佛山【在眉山之南苏子瞻寄子由诗卜田向何许丨丨丨下路下有氽家山千畦种秔稌山泉宅龙蜃平地流膏乳】熊耳山【在青神县蜀志曰望帝以褒斜为前门丨丨灵关为后戸】崌崃山【在彭山县东二十里】象耳山【在彭山县有杨祐甫十事记一曰丨丨丨二曰彭祖宅三曰大悲道场四曰寳现磨鍼二溪五曰太白书台有石刻太白留题云夜来月下卧醒花影零乱满人襟袖疑如濯魄于氷壶也六曰师俉志栖二大士会昌寺七曰薛范二诗八曰龙池蠏泉九曰千嵗松柏十曰石恪畵防法身】金华山【在彭山县东五里有丈六佛像夜多神灯】盘石山【在彭山县有普照寺岩腹有石室○范文忠公留题云穷幽访盘石细径入荒凉踏叶履屦湿触花衣袂香】平葢山【在彭山县北二十四化之一也李文简平盖观诗平盖神仙院武阳山水乡】打鼻山【在彭山县南十余里山形孤起东临大江昔周鼎沦于此或见其鼻故名】鹅山【在长泉北五里长泉士人毎登科而归乡人迓之于此三酌史干诗云龙泉五盏张防去鹅三杯衣锦归寄语长泉后生者年年盛事莫相违】上岩【去中岩五里唐末有佛刹号垂拱寺相传岩下龙聼僧讲经于此由是建寺】中岩【在青神县诺矩罗尊者道场逰者渡江入岩口有唤鱼潭循山三里许始至寺中有罗汉洞即牛头以木钥扣石笋处】下岩【冯当可题三峯诗古院无人僧作佛碧潭有水鱼化龙当年矩诺小逰戯一石击碎成三峯】小桃源【小南城门村家多竹篱桃树春色可爱桥之下流皆花竹杨栁之舟其间乡人谓之丨丨丨苏子由诗彷佛城南路繁香扑市桥】蜀江【在城外一名玻璃江舆地志后汉安帝以蜀郡广汉犍为为三蜀故名丨丨○苏子瞻送杨孟容诗我家峨眉隂与子同一邦相望六十里共饮玻璃江○陆务观诗玻璃江上栁如丝行乐家家要及时只怪今朝空巷出使君人日宴蟇頥】大江【一名汶江李膺记山下有滩昔周衰鼎沦没其一每云开风息则晓然见之】导江【在眉山县东四里源出岷山】芙容溪【在青神县岸有芙容因名】磨鍼溪【在象耳山下世传李太白读书山中未成弃去过是溪逢老媪方磨鐡杵问之曰欲作针太白感其意还卒业妪自言武姓今溪傍有武氏岩】系龙潭【在彭山县北四里旧经后汉汉安元年仙人瞿君武入峨眉山得道乘龙还家每年往丨丨于丨○厐籍诗巢鳯阁邉劳逺梦丨丨丨下认前题】唤鱼潭【剑南诗藁云在中岩客至抚掌鱼輙羣出○陆务观诗春枕悠然梦何许两枝笻杖丨丨丨】鱼蛇水【在青神县二十里源出陵州木梓山合导江有鱼似蛇故名】玉津【陆务观舟过丨丨诗玻瓈江上送残春疉鼓催帆过丨丨】井泉猪龙泉【渔隐丛话载苏子瞻云青神县百年前有牝猪伏于此化为二鲤在泉中而莫有见者余一日偶见之以告妻兄王愿愿疑余诞余因祷于泉已而二鲤复出】老人泉【梅圣俞寄苏明允诗泉上有老人隐见不可常苏子居其间饮水乐未央渊中必有鱼与子自徜徉渊中茍无鱼子特翫沧浪日月不知老家有雏鳯皇百鸟戢羽翼不敢言文章去为仲尼叹出为盛时祥方今天子圣母滞彼泉傍】楼阁逺景楼【苏子瞻记云吾州之俗有近古者三其士大夫贵经术而重礼教其民尊吏而畏法其农夫合耦以相助葢有三代汉唐之遗风而他郡莫之及也始朝廷以声律取士而天圣以前学者犹袭五代之弊独吾州之士通经学古以西汉文词为宗师方是时四方指以为迂阔至于郡县胥吏皆挟经载笔应对进退有足观者而大家显人以门族相尚推次甲乙皆有定品谓之江乡非此族也虽贵且富不通婚姻其民事太守县令如古君臣既去辄畵像事之而其贤者则记录其行事以为口实至四五十年不忘富商小民常储善物而别异之以待官吏之求家藏律令往往通念而不以为非虽薄刑小罪终身有不敢犯者岁二月农事始作四月初吉谷稚而草壮耘者毕出数十百人为曹立表下漏鸣鼓以致众择其徒为众所敬畏者二人一人掌鼓一人掌漏进退坐作惟二人之聼鼓之不至至之不力皆有罚量田计功终事而会之田多而丁少则出钞以偿众七月既望斩艾而草衰则仆鼔决漏取罚金与偿众之钱买羊酾酒以祀田祖作乐饮食醉饱而去岁以为常其风俗盖如此故其民皆聪明才智务本而力作易治而难服守令始至得其言语輙了其为人其明且能者不复以事试终日寂然茍不以其道则陈义秉法以讥切之故不知者以为难治今太守黎侯希声轼先君子之友人也简而文刚而仁明而不苛众以为易事既满将代不忍其去相率而留之上不夺其请既留三年民益信遂以无事因守居之北墉而増筑之作逺景楼日与宾客僚友逰处其上轼方为徐州吾州之人以书相往来未尝不道黎侯之善而求文以为记嗟夫轼之去乡乆矣所谓逺景楼者虽想见其防而不能道其详也然则人之所以乐斯楼之成而欲记焉者岂非尚有易治之俗也哉孔子曰吾犹及史之阙文也有马者借人乘之今亡矣夫夫是二者于道未有大损益也然且録之今吾州近古之俗独能累世而不迁盖耆老昔人岂弟之泽而贤守令抚循教诲不倦之力也可不录乎若夫登临览观之乐山川风物之美轼将归老于故丘布衣幅巾从邦君于上酒酣乐作援笔而赋之以颂黎侯之遗爱尚未忘也】清风阁【苏子瞻记云文慧大师应符居成都玉溪上为阁曰丨丨求文为记天地之相磨于虚空与有物之相推而风于是焉生执之而不可得也逐之而不可及也汝为居室而名之吾又为汝记之不亦惑欤又云风起于苍茫之间彷徨乎山泽激越乎城郭道路虚徐演漾以泛汝之轩窓栏楯幔帷而不去也汝隐几而观之亦有得乎力止于所激而不自为力故不劳形生于所遇而不自为形故不穷尝试以是而观之】临风阁【唐沈逈有诗烟霞生座右林沼匝城隈】明霞阁【在蟇頥山至德观又有春风楼】嘉祐阁【枕罗城绘三苏于上刻和陶诗于壁间】堂榭大雅堂【丹棱人杨素从黄鲁直逰黄谪戎州尝曰安得一竒士而有力者尽刻杜子羙东西川及防州诗使大雅之音复盈三巴之耳哉素闻之欣然拏舟访黄于戎请攻坚珉募善工作华堂以宇之黄伟其言悉书子美诗遗之因以大雅名其堂且为之记】借景亭【黄鲁直文集在青神尉防下瞰史家园尝有诗云当官借景未伤民恰似凿池取明月】披风榭【在郡治】祠墓孟拾遗祠【在蟇頥山僖宗幸蜀政事悉出内侍田令孜之手左拾遗孟昭图右补阙常濬上防论事昭图坐贬令孜遣人投之蟇頥津赐濬死后人为立祠裴澈诗一章何罪死何名千载推君与屈平从此蜀江烟雨夜杜鹃应作两般声】张纲墓【在崌崃山东】花卿冡【渔隐丛话载黄鲁直云在丹棱之东馆镇至今有英气血食其乡】老泉墓【苏明允葬于蟇頥山东二十里地名老翁泉】名宦苏味道【杨绘题名序丨丨丨练逹台阁王方庆深明礼典】髙仁厚【中和二年以西川牙将讣罗夫子之乱凡出军六日贼皆平】张琳【许昌人蜀梼杌载五代前蜀时为眉州刺史修章仇通济堰溉彭山通义青神田万五千顷民被其惠歌曰前有章仇后章公疏决水利秔稲丰南阳杜诗不可同何不用之代天工】山行章【卢拯记行章摄守眉州时郡无罗城山侯合五县之力城之逮淳化中李顺之乱攻围半载竟不能下】皇朝梁周翰【太祖时以左拾遗通判眉州】叚思恭【眉城人干德三年全师雄之党攻眉州思恭募先登者许以厚赏贼遂败走思恭矫诏出上供钱帛给之其后度支劾思恭上嘉其果干命知军事】李简【淳化中为守四年盗起防州郡冦至设方略坚壁固守贼力屈解围去】人物苏洵【眉山人号老泉先生二子轼仕至翰林学士礼部尚书辙仕至门下侍郎天下号曰三苏】苏轼【贬黄州筑室于东坡自号东坡居士○赠太师制云朕承絶学于百圣之后探微言于六籍之中将兴起于斯文爰缅懐于故老虽仪刑之莫觌尚简册之可求掲为儒者之宗用锡帝师之号故礼部尚书端明殿学士赠资政殿学士諡文忠丨丨养其气以刚大尊所闻而髙明博观载籍之传几海涵而地负逺追正始之作殆玉振而金声知言自况于孟轲论事肯卑于陆贽方嘉祐全盛尝膺特起之招至熈寜纷更乃陈长治之防叹异人之间出惊谗口之中伤放浪岭海而如在朝廷斟酌古今而善干造化不可夺者嶤然之节莫之致者自然之名经纶不防于生前议论尝公于身后人传元祐之学家有眉山之书朕三复遗书乆钦髙躅王佐之才可大用恨不同时君子之道闇而彰是以论世傥九原之可作庶千载以同风惟而英爽之灵服我衮衣之命】苏辙【致仕卜筑于许号頴濵遗老○王元之賛受之于天超出乎万物之表而充塞乎天地之间者气也施之于事业足以消沮金石形之于文章足以羽翼元化惟轼为不可及矣故置之朝廷之上而不为之喜斥之岭海之外而不为之愠迈往之气折而不屈此人中龙也辙之名迹与轼相上下而心闲神至学道有得是以年益加而道益邃道益邃则于世事愈泊如也不有所守而然哉】杨绘【题名序杨紫微以諌诤显】孙抃【字梦得权御史中丞内侍任守忠建节抃奏罢之张贵妃卒追册为后且议建陵庙抃固争丞相陈执中嬖妾笞杀婢抃防十二上罢执中抃喜藏书为楼置书其上号书楼孙氏】任孜【字师圣伋字师中东坡谓之大任小任】陈希亮【字公弼早孤其兄使治息钱三十余万希亮悉召逋家焚劵从学登天圣第复知凤翔时东坡为佥书子慥字季常号方山子孙与义有简斋集行于世】唐庚【字子西丹棱人张商英荐其才后坐贬恵州】杜莘老【甫十三世孙迁殿中侍御史论王继先泰桧】任尽言【秦桧死推汤鹏举为侍御史尽言以启贺曰敢以三尺之童连冠两科之士老牛防犊溺爱谁先野乌为鸾欺君孰甚】程仁霸【苏子瞻记其外祖丨公逸事云公讳丨丨眉山人以仁厚信于邻里蜀平中朝士大夫惮逺官阙选士人有行义者摄公摄録事参军眉山尉有得盗芦菔根者而所持刀误中主人尉幸赏以刼闻狱掾受赇掠成之太守将虑囚囚坐庑下泣涕衣尽湿公适过之知其寃咋谓盗曰汝寃盍自言吾为直之盗果称寃移狱竟杀盗公坐訹囚罢归不及爿尉掾竟暴卒后三十余年公昼日见盗拜庭下曰尉掾未定服待公而决前此地府欲召公暂对我叩头争之曰不可以我故死公是以至今公夀尽今日我为公荷担而往暂对即生人天子孙夀福朱紫满前矣公具以语家人沐浴衣冠就寝而卒某防时闻此语已而外祖父夀九十舅氏始贵显夀八十五曾孙皆仕有声而狱掾之子孙微矣绍圣二年三月九日某在恵州读陶渊明所作外祖孟府君传云凯风寒泉之思实钟厥心意凄然悲之乃记公之逸事以遗程氏亦庶几渊明之心也】李焘【丹棱人孝宗朝仕至礼侍同修国史本朝典故尤为该洽续资治通鉴长编千卷号巽岩先生子垕中贤良壁参政亦为参政】题咏剑门倚青汉【贾岛送眉州穆少府诗云云君昔未曽过日暮行人少山深异鸟多狖啼和峡雨栈尽到江波一路白云里飞泉洒薜萝】江花照锦衣【司马君寳送石昌言诗乡树迎朱毂云云临卭不足并荣耀古今稀】江山秀气聚西眉【李熈绩诗云云人有儒宗学有规】郡斋闲静似僧居【李熈绩诗民俗畏公无讼事云云】王署归封诏检泥【厐籍诗眉山秋色无多恋云云】峨眉翠埽余天【苏子瞻寄黎眉州诗胶西髙防望西川应在孤云落照邉瓦屋寒堆春后雪云云】白鱼紫笋不论钱【苏子瞻有诗云想见青衣江畔路云云】外邑官闲日闭门【仲昻丹棱即事虑澹常髙枕云云】主人王事简【文与可留题彭山县诗公馆静寥园亭景物饶溪光明短钓树影映危谯山鸟忽防下池鱼时一跳云云文酒且逍遥】四六【东坡故国　西眉古垒　今得蟇頥通义名邦　右蜀名区　大似鸡肋】
　　【或秉耒而耦耕　名山大川钟苏氏一门之秀亦戴经而弦诵　皇天后土鍳坡老千古之忠】
　　【家有眉山之书　丙穴维舟竟欲归耕于谷口人知元祐之学　庚书传置顾令改牧于峨眉】
　　【为政未善盖负薪必议于市中读书不知虽斵轮亦笑于堂下】
　　【然四蜀衣冠之郡宜烦礼乐之英在三苏翰墨之乡合着文章之守】
　　【然好文而慕权势至今余西汉之风其事守如古君臣近世异北墉之记】
　　隆州【仁夀　井研贵平　籍】
　　建置防革【禹贡梁州之域东井舆鬼分野鹑首之次秦为蜀郡治汉武置犍为郡又为蜀郡后汉三国因之晋仍属犍为及蜀郡宋属犍为寜蜀二郡齐因之梁置怀仁郡西魏置隆山郡置陵州因张道陵井为名隋炀帝为隆山郡唐为陵州改仁夀郡复为隆州国朝平蜀陞为团练废为陵井监改仙井监陞为隆州今领县四治仁夀】
　　事要郡名隆山　陵阳　风俗有古淳质之风【郡县志俗愿慤而好静公议而无私云云】地左俗朴【韩子苍进士题名记其土瘠故无万钟之家其丨丨故无千金之贾其俗朴不乐迂徙】地塉而力耕【何丞相防作仁夀县学记云云】侧耕危获【文同复二井记】家贫而好学【仁夀学记】颇慕文学【隋志云隆山风俗与汉中不别而云云】形胜牛鞞在其东【隆山志前距汉嘉后距广都云云鼎崌崃在其西】南临盐井【元和志州城东北二面悬岸斗絶西面显厰云云】州以跨鼇名【李石超觉寺记云云者居三嵎山之概也】居三嵎中【图经郡治丨丨丨之中两山环合有自然之势】在髙山上【苏子瞻玉堂砚铭曰文与可将赴陵州孙洙巨源以玉堂大砚赠之子瞻为之铭又曰砚大如四砖许而陵州云云难得水故以戯之】土产盐井【古名陵井寰宇记按图经汉时有山神号十二玉女为道人张道陵开盐井因此名陵州今有玉女庙甚灵若以火坠井中即雷引沸涌烟气上冲溅泥漂石甚可畏也或云井泉傍通江海微有败舡木浮出其井煎水为盐歴代因之唐万歳通天二年右补阙郭文简奏卖水一日得四十五函半百姓贪利失业长安二年停卖水依旧税盐先天二年加课利岁有三千六百二贯伪蜀井塞国朝乾德三年平蜀陵州通判贾琏重开旧井一昼一夜汲水七十五函每函煎塩四十斤日获三千斤至雍熈元年春冬日妆三千八百一十七斤秋夏日三千四百四十七斤盖水源之有长短也○郡国志云井乃东汉张道陵所开曰狼毒井有毒龙蔵井中及盐神玉女十二为崇天师以道力驱出毒龙禁玉女于井下然后人获盐泉之利又云在仁夀县纵广三十丈深八十丈益部盐井甚多陵井最大以大牛皮囊盛水引出之役作甚苦以刑徒充役后废陵井更开狼毒井今之煑井是也又有正井官有两灶二十八镬一旦夜收盐四硕又有营井蒲井在籍县及研井棱井律井在井砚县○沈存中笔谈云陵州盐井隂气袭人入者輙死雨入井则随雨施工后人以木盘满中贮水底凿小窍酾水如点设于井上谓之盘终日不絶井榦于是一新○张天觉治平生主文是邦阅其山川起伏盘礴谓此英灵秀粹之气必生异人熬波出素利及全蜀非所称也】山川印山【在跨鼇山之扪膝先生喻公故居之工】麟山【与井砚县治相对】鳯山【与井研县学相对登科者题名于此】山【在井砚县南】鐡山【在井研县东北六十里出鐡诸葛亮取以为兵器其鐡刚利堪充贡焉】鼎山【在仁夀县南一里其山隆起又曰隆山州葢以此得名】三嵎山【在仁夀县之东南隅三山相对去盐井一里东曰飞泉南曰翳嘶西曰跨鼇即州衙坐山也民謡云三嵎青陵阳荣三嵎翠陵阳贵郡守何公尝于东山之下作靑荣台以表之○张绍祖山扉记曰有冈北来莫穷所自不亟不徐势趋东南欲薄城下岐而为三行且五里虎踞盘礴不复去此陵阳之所谓三山也】飞泉山【旧名东嵎山隋仁夀元年獠乱百姓城于山顶避乱其上无水百姓致祷丨丨涌出由是建庙于山顶立二碑以纪其灵焉】跨鼇山【上有跨鼇亭每岁上元重九太守率僚属燕其上】玉屏山【距城西二十里西山环聚玉屏为之冠虞丞相父祺功德院在焉】石城山【在仁夀院石壁似城絶顶望见峨眉山】瑞云山【在仁夀院东四十里丞相何公始生之日此山夜半有红雾亘天】执笏山【在井砚县南五里一峰突出下有青阳氏登科不絶】唱车山【在贵平县南九里汉宋辰为巴郡守有恵于人州人送辰到蜀廻至此为辰立庙以其山近咸井闻推车唱歌之声故名】艳阳洞【在州城至道观之后昔天师既誓玉女于井因藏去其衣念藏之未固径取锁之石室或谓之蔵衣洞洞在重岩之下防岈幽晦明变化千态万状虽距阛阓不数举武而若与世隔盖张道陵修炼之所也】石姥【在跨鼇山顶岁旱里人转徙之天即黯靉四注文同尝赋之云上簪岑之飞泉兮披荟蔚之榛莾爰有石之跂跂兮旁无他而相伍其逺睨之若人兮廹犹疑其蹲虎里俗神而甚恭兮号相尊而曰姥】息壤【在籍县南一里有地畆余踏之软动】蟠溪【在飞泉山下丞相何公居其侧】兰溪【在贵平县北四十里唐末隐士张鸿所居】亭阁乐道园【在州东鳯门外城中游赏惟此最盛文与可有诗】蓬莱阁【在艳阳洞之前○秦少游诗千寻杰阁跨峥嵘席上风云指顾生千里胜形归爼豆七州和气入箫笙人游晚岸朱楼逺鸟度晴空碧嶂横今夜请看东越分藩星应带少微明○程公辟次韵半天钟鼓宴峥嵘早晚晴隂景旋生湖暖水香春载酒月寒云白夜闻笙金鼇破海头争并玉露排烟阵自横我是蓬莱东道主倚防先占日初明】平云阁【在郡圃○文与可诗云陵阳郡事全稀少嬾守长嬴半日闲晚后须来上髙阁就中无厌是云山】祠庙玉女祠【在仁夀县今名灵真夫人郡国志昔张道陵于此得盐井后人因祀玉女于井内初丨丨无夫每年取一少年掷置井中不尔水即竭又蜀郡西山有大蠎蛇吸人上有丨号曰西山神每嵗土人庄严一女置祠傍以为神妻蛇輙吸去周氏平蜀宇文贵为益州总管乃择日设乐送玉女像以配西山神自是之后无复此害】翳嘶神庙【相传为巴郡太守严顔之祠】名宦皇朝贾琏【再辟陵井】孙明复【为倅】文同【梓州人为守尝奏盐井为民害乞从买朴】苏恊【为州推官其子易简生于官舍中】张商英【司文是邦】人物范雍【籍县人张咏冦准所荐天圣间拜枢使】黄千【井砚人以选人上书诋时相入党籍】陈祐【为谏官后入党籍】李新【仁夀人元符上书入党籍】喻汝砺【靖康初为祠部员外郎不附割三镇之议金贼立张邦昌遂挂冠号扪膝先生】何防【政和五年状元及第后为相不肯割三镇死于国事与兄棠弟榘号为三鳯】虞允文【仁夀人事亲笃孝嗜学好修绍兴三十一年冬完顔亮入冦以中书舍人督视府参谋督师败之于采石自此名闻一时歴兵部尚书四川宣抚荆襄制置还朝为佥枢参政知院宣抚四川召还拜相】韩驹【字子苍】题咏岳牧用词人【杜甫送陵州路使君诗云王室比多难髙官皆武臣幽燕通使者云云国待贤良急君当防擢新佩刀成气象行盖出风尘战伐乾坤破创痍府库贫众僚宜防白万役但均平霄汉瞻佳士泥涂任此身秋天正揺落回首大江濵】俊髦始接迹【员安舆有诗云国初吾乡民万戸一缝掖盖自咸平后云云】萧条官宇岩岭上【文与可送通判喻郎中诗前年请郡得隆时不谓其州陋如此云云零落民家坑谷里】近日簿书全简少【文与可诗云云吏人惟聴两衙休归来便只寻冠履绕遍林亭山上头】寂寥都不似州城【同上可笑山州为刺史云云若无书籍兼图便不教人白发生】
</div>
    <div class="pagination">
<a href="方舆胜览_page25.html">上一页</a><span>...</span><a href="方舆胜览_page21.html">21</a><a href="方舆胜览_page22.html">22</a><a href="方舆胜览_page23.html">23</a><a href="方舆胜览_page24.html">24</a><a href="方舆胜览_page25.html">25</a><span class="current-page">26</span><a href="方舆胜览_page27.html">27</a><a href="方舆胜览_page28.html">28</a><a href="方舆胜览_page29.html">29</a><a href="方舆胜览_page30.html">30</a><a href="方舆胜览_page31.html">31</a><a href="方舆胜览_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
