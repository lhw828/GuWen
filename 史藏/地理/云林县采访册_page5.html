<!DOCTYPE html>
<html>
<head>
    <meta charset="UTF-8">
    <title>云林县采访册 - 第 5 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云林县采访册 - 第 5 页/共 21 页</h1>
    <div class="content">　　同治元年地时震。是年戴万生反。
　　光绪七年地大震。后数年，法寇犯台，境内安堵无害。 
　　●大槺榔东堡
　　大槺榔东堡，在县西南四十五里；东以莿仔仑与白沙墩堡分界，西以万兴埔仑与尖山堡分界，南以笨港大溪与嘉义县打猫堡分界，北以虎尾溪与海丰堡分界。堡内东西相距二十二里，南北相距二十里。
　　积方
　　其中田园甲则，均附载斗六首堡册内。
　　堡内共三十三庄：
　　北港街七千一百五十户、四万零九百三十七丁口。
　　北港新街四十八户、一百九十九丁口。
　　后沟仔庄二十三户、九十八丁口。
　　顶廍庄一十六户、四十二丁口。
　　布袋嘴庄一十八户、八十四丁口。
　　抚番社三十三户、一百零三丁口。
　　兴化店庄二十五户、八十八丁口。
　　扶朝家庄一百四十五户、七百九十丁口。
　　竹围仔庄二户、十三丁口。
　　盐水埔庄七十六户、二百四十三丁口。
　　海埔藔庄一百十户、三百九十丁口。
　　涂间厝庄四百二十六户、三千二百七十七丁口。
　　树仔脚庄九十六户、三百三十一丁口。
　　水漆林庄一百五十六户、七百八十丁口。
　　船头埔庄二十三户、一百零七丁口。
　　过沟皂庄八十四户、四百零七丁口。
　　蒜头藔庄一十八户、五十二丁口。
　　考试潭庄居民另徙，现无户口。
　　车巷口庄五十八户、二百二十一丁口。
　　春牛埔庄九十六户、五百二十四丁口。
　　西升庄八十五户、四百四十一丁口。
　　海丰庄三十二户、一百十五丁口。
　　番仔厝庄一百四十六户、六百五十丁口。
　　红毛路庄五十八户、二百六十九丁口。
　　大北门庄五十四户、一百四十二丁口。
　　番仔沟庄一百四十三户、三百九十五丁口。
　　沟皂庄一百四十三户、二百零一丁口。
　　奄猪社庄一十三户、七十五丁口。
　　好收庄四十八户、四百七十五丁口。
　　口庄六十五户、三百二十六丁口。
　　刘厝庄一百十七户、五百六十丁口。
　　草湖十一庄一百二十一户、四百十八丁口。
　　山仔脚庄五十六户、二百八十二丁口。
　　以上共九千六百八十四户、五万二千九百三十五丁口。
　　沿革
　　大槺榔东堡，旧属嘉义县。光绪十四年，改隶云林县。
　　山（无）
　　岭（无）
　　屿（无）
　　溪
　　北港溪即笨溪，在县西南四十五里，南隶嘉义，北属云林，为二邑分界之所。源出沙连堡之清水溪，由大坵田通济圳，入白沙墩之鹿藔庄，纡回而至北港。从兴化店盐水埔西南出口，入尖山堡之无尾墩山仔汇而入下湖港出海。
　　港
　　北港即笨港，在县西南四十五里，源通洋海。金、厦、南澳、澎湖、安边等处商船常川来往，帆樯林立，商贾辐辏。因水浅沙凝，洋船不能进口，故每次海防均无夷患。
　　潭
　　番仔沟潭在本堡西南，为大槺榔、白沙墩泄水之所。春冬旱涸，多生水草，褰裳可涉；夏秋则浍两堡之水，潭水顿盈。产■〈鱼逮〉鱼、杂鱼、虾、蛤之属甚多，不须放种，而鱼自生，贫民资以为利。
　　廨署（无）
　　仓廒（无）
　　番社（无）
　　街市
　　北港街即笨港，因在港之北，故名北港。东、西、南、北共分八街，烟户七千余家。郊行林立，廛市毘连。金、厦、南澳、安边、澎湖商船常由内地载运布疋、洋油、杂货、花金等项来港销售，转贩米石、芝麻、青糖、白豆出口；又有竹筏为洋商儎运樟脑前赴安平转儎轮船运往香港等处。百物骈集，六时成市，贸易之盛，为云邑冠，俗人呼为小台湾焉。
　　铺递（无）
　　营汛
　　北港汛隶嘉义营属，千总一员。
　　桥
　　北港无桥，惟街西南番仔沟潭，地势卑下，春冬水涸，于潭上编竹为桥，以利行人。
　　渡
　　北港渡凡三，皆以竹筏为之，于街外东南、西南溪港中，以载行旅。
　　义塚
　　一在兴化店庄，新旧二所，系公置民园，方长一里；一在树仔脚庄，凡十一所，横直五里。
　　圳（北港地通洋海，潮汛可至，故无水圳）
　　坡（无）
　　书院（生童于社学会文，未建书院）
　　义塾
　　每年由绅民筹备膏火，延请塾师于联甲局内教授本街幼童。
　　社学
　　聚奎社在街西北文昌庙内，为同社诸生会文之所。艺成，则送品学兼优者第其第次，互相切磋。
　　祠宇
　　旌义亭在街中。乾隆五十二年林爽文围嘉义，扰及北港，绅民结垒自固，屡挫其锋。五月三十日，贼设伏陷垒，遇害者百有八人。事闻，纯庙御书「旌义」二字以赐，绅民敬谨钩摹，建亭志感；即其后为义民祠，祀死事诸人，后复以戴逆案内死难者从祀。光绪十七年，祠以岁久失修，为风雨所侵，倾坏将圯。绅民集捐，于二十年重修，增扩后堂一进。春秋祭祀，香火甚盛。
　　天后宫在街中。雍正庚戌年建。乾隆辛末年，笨港县丞薛肇广与贡生陈瑞玉等捐资重修，兼扩堂宇。咸丰十一年，训导蔡如璋倡捐再修，扩庙廷为四进：前为拜亭，兼建东西二室；二进祀天后；三进祀观音大士；后进祀圣母。庙貌香火之盛，冠于全台。神亦屡着灵异，前后蒙颁御书匾额二方，现今钩摹，敬谨悬挂。每岁春，南北居民赴庙进香，络绎不绝。他如扞灾、御患、水旱、疾疫，求祷立应。宦绅匾联，多不胜书。宫内住持僧人供奉香火，亦皆恪守清规。
　　文昌庙在街西北。堂宇二进，东西两廊。道光十九年，贡生蔡庆宗倡捐巨资兴建，奉祀文昌帝君，以为会文讲课之所。光绪元年，贡生陈缨宏等劝捐重修；十三年，里绅蔡庆元等集捐兴筑垣墙数十丈。
　　弥陀寺在街东，一拜亭、一堂，祀阿弥陀佛。相传前因溪有溺儿，每于白昼现形，曳人落水，街民恐惧，视为畏途。嘉庆三年，王福基由此经过，为鬼所困，几濒于危；朗诵阿弥陀佛数声，鬼遂隐；乃告街众立石焉。后五年，居民于黄昏时，每见石现火光，遂鸠资建寺。同治五年，增广生郑来臣等劝捐重修，颇着灵应。
　　碑
　　旌义碑在义民祠前进。长三尺七寸二分，阔一尺七寸三分。乾隆五十二年，御赐「旌义」二字，以奖义民。敬谨钩摹，砌石建亭志感。
　　坊（无）
　　匾
　　「神昭海表」匾在天后宫，嘉庆间御赐。
　　「慈云洒润」匾光绪十二年嘉邑大旱，知嘉义县事罗建祥屡祷不雨，适县民自北港迎天后入城，罗素知神异，迎祷之，翌日甘霖大沛，四境沾足，转歉为丰，详经抚部院刘公具题，蒙御书「慈云洒润」四字。今敬谨钩摹，与嘉庆年所赐共悬庙廷。
　　「海天灵贶」匾道光十七年，本任福建水师提督王得禄统兵渡台，舟次，外洋忽得台风，祷神立止，兼获顺风以济，遂平台乱；上匾志感。
　　风俗
　　与斗六首堡同。
　　科贡
　　黄登瀛：光绪丁丑科进士。
　　黄登瀛：同治甲子科举人。
　　蔡锡嘉：光绪乙亥科恩贡。
　　许鸿书：咸丰己酉科拔贡。
　　梁栋材：同治癸酉科拔贡。
　　洪时配：咸丰癸丑科岁贡。
　　职官
　　文职（无）
　　武职
　　千总一员。
　　宦续（无）
　　流寓（无）
</div>
    <div class="pagination">
<a href="云林县采访册_page4.html">上一页</a><a href="云林县采访册.html">1</a><a href="云林县采访册_page2.html">2</a><a href="云林县采访册_page3.html">3</a><a href="云林县采访册_page4.html">4</a><span class="current-page">5</span><a href="云林县采访册_page6.html">6</a><a href="云林县采访册_page7.html">7</a><a href="云林县采访册_page8.html">8</a><a href="云林县采访册_page9.html">9</a><a href="云林县采访册_page10.html">10</a><span>...</span><a href="云林县采访册_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
