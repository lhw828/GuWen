<!DOCTYPE html>
<html>
<head>
    <meta charset="UTF-8">
    <title>大元一统志 - 第 7 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大元一统志 - 第 7 页/共 45 页</h1>
    <div class="content">
　　大元大一统志卷第五百四十四 
　　残本三终 

　　●大元大一统志卷第五百四十五 

　　残本四 
　　奏进　集贤大学士资善大夫同知宣徽院事臣孛兰肹 
　　昭文馆大学士中奉大夫秘书监臣岳铉等　上进 

　　鄜州 

　　◆鄜州 

　　古迹 
　　宦迹 
　　人物 
　　僊释 

　　○古迹 

　　秦长城 
　　在洛交废县 【今并入州】 东南四十里史记云秦将蒙恬所筑唐鲍容赋诗蒙公虏生人北筑秦氏冤祸兴萧墙内万里防祸根城成六国亡宫阙启千门生人半为土何用空中原奈何天下人骨肉尚酬恩投沙拥海水安得不久飜乘高惨人魂寒日易黄昏枯骨贯折铁河中如有言万古骊山葬谁知野火燔 
　　翟道故城 
　　在中部县西北四十里故城是也周三里有余址后汉省宇文周曾于此城置利人县寻废 
　　杏城 
　　在今洛交废县 【今并入州】 汉将韩胡伐杏木为栅以抗北边 
　　雕阴县地 
　　在今洛交废县雕山之阴故曰雕阴唐诗人韦庄赋一绝云雕阴寒食足游人金凤罗衣湿麝熏肠断入城芳草路淡红香白一羣羣 
　　朝冄??肤施 
　　在洛交废县汉书云匈奴南侵至朝冄??肤施谓此地也 
　　夏太后城 
　　在洛交废县南三十六里赫连勃勃闻刘裕灭姚泓令其子义真等守自将兵入长安留太后于此筑城居之 
　　赤沙城 
　　在中部县西七十里古戍城也 
　　故洛交县 
　　元三乡本汉雕阴县地属上郡雕山在西南故曰雕阴魏省上郡晋为戎翟所居苻坚时为长城县后魏及周为三川县隋文帝分三川以洛水交会之所故置县以洛交为名唐宋因之金亦仍旧 
　　国朝至元四年以土旷人稀并入鄜州唐诗人韦庄游州寒食城外醉吟一绝云满街杨柳绿丝烟画出清明二月天好是隔帘花影动女郎撩乱送秋千土产龙须席赋麻布 
　　三川废县 
　　州西南六十里三乡本汉翟道县地按翟道县在中部县古城是也地理志云翟道属左冯翊苻秦于县南长城原置长城县属长城郡后魏废帝三年改为三川取古三川县为名属中部郡隋开皇三年隶鄜州唐因之宋熙宁三年省入洛交县为镇 
　　直罗废县 
　　在州西南九十里三乡本汉雕阴县地魏省雕阴县晋时戎翟所居后魏置三川县隋使户部尚书崔仲方筑城居之唐武德三年分三川洛交于此置县因城为名宋因之金亦仍旧 
　　国朝至元四年以土旷人稀并入鄜州 
　　鄜城废县 
　　州东一百二十里三乡本汉鄜县地属左冯翊后汉省后魏于此置敷政县属敷城郡隋大业元年改敷字为鄜属鄜州唐武德二年改属坊州唐末李茂贞建为翟州梁开平三年改为禧州又改其县为昭化县后唐同光元年复为鄜城县仍隶鄜州宋康定二年即此县置康定军使金废之 
　　国朝至元四年以土旷人稀并入洛川 
　　故升平县 
　　唐天宝十二载剌史罗希奭奏析宜兴县西北界升平乡等三乡以置之以乡为名东南去宜君县二十五里寻以吐蕃侵据移县在横棒川宋熙宁二年省为镇属宜君县 
　　故坊州城 
　　禹贡雍州之域古白翟国秦属内史汉书云朔方为西部都尉休屠为北部都尉渠搜为中部都尉故此为中部郡焉又郡国志云鄜城本秦高奴县地翟道故城是也俗称高楼城即春秋白翟所居魏晋陷于戎羯刘石苻姚时于州西七里置杏城镇恒以重兵守之后魏文帝改镇为东秦州孝明改为北华州废帝改为鄜州后周天和六年世祖元皇帝作牧鄜州于州界置马坊结构之处尚存唐武德二年高祖驾幸于此圣情永感因置坊州取马坊为名天宝元年分为中部郡干元元年复为坊州元领中部宜君升平鄜城四县割鄜城入鄜州宋熙宁元年又废升平为镇中部宜君富有药材魏泰东轩笔录云古词芳洲渐生杜若谓芳香之洲渚生此香草宋天圣间朝旨下坊州取杜若虽一时文移之误亦宰相不学故也宜君有矾场此州地产龙须席弓弦麻非他郡所及金因之 
　　国朝至元六年并州入中部县属鄜州 
　　玉华宫 
　　在宜君县西四十里唐贞观十七年于宜君县凤凰谷置正殿覆瓦余皆葺茅其地本县人秦小龙宅太宗曰小龙出大龙入当时以为清凉胜于九成宫永徽二年废宫为寺即以玉华为名西有驻鸾崖东有石室甚奥外有水散漫流下状如珠玑号曰水帘寺内有肃成殿玄奘法师于此院译经每言此阎浮之兜率也 【寰宇记云】 杜子美避难至鄜过此赋诗云溪回松风长苍鼠窜占瓦不知何王殿遗构断壁下阴房鬼火青坏道哀湍泻万籁真笙竽秋色正潇洒美人为黄土况乃粉黛假当时侍金舆故物独石马忧来藉草坐浩歌泪盈把冉冉征途间谁是长年者苏轼注云梁隐过此披览遗迹了无故碑考验往事蜀土石马在浅草间可叹也 
　　杏城镇 
　　姚苌置此镇在中部县东七里 
　　开元坡 
　　在鄜州城外唐韦庄诗云开元坡下日初斜拜扫归来走钿车可惜数枝红艳好不知今夜落谁家 
　　鄜台 
　　在鄜城旧县之东园宋元佑二年杜纯佑来为令筑台名以鄜有诗云两载鄜城着小冠一台高筑地平宽向阳花木齐教放天下无春似此间 
　　保大军楼 
　　即谯楼也蔡挺为郡守日建尝修润唐武元衡诗云三川会合古鄜州纡绂来宽宵旰忧静守化条无一事东风独上夕阳楼金时犹存正大末兵废 
　　尘玉亭 
　　竹溪诗话云康识守鄜州日建谓唐诗人罗虬作鄜坊从事赋比红儿一解为绝唱其诗曰花落尘中玉堕泥香魂应上窈娘堤欲知此恨无穷处长倩城乌夜夜啼摘尘玉二字以名亭金时厄于兵火今犂为田矣 
　　苇谷 
　　谷有水东南流入三川 【三川今属洛交废县】 唐郑玉诗云水会三川漾碧波雕阴人唱采花歌旧时白翟今荒壤苇谷凄凄风雨多 
　　凤凰谷 
　　唐地理志宜君县在此谷在玉华宫北四里 【详见前注】 
　　杜甫工部故宅 
　　在鄜州南六十里三川今存遗址工部观三川水涨有诗二十韵末数联云不有万穴归何以尊四渎及观泉源涨反惧江海覆漂沙坼岸去漱壑松柏秃乘陵破山门回斡裂地轴交洛赴洪河及关岂信宿应沈数州没如听万室哭秽浊殊未清风涛怒犹蓄何时通舟车阴气不惨黩浮生有荡汨吾道正羁束人寰难容身石壁滑侧足云雷此不已艰险终更局普天无津梁欲济愿水缩因悲中林士未脱众鱼腹举头向苍天安得骑鸿鹄又有鄜州月夜诗末云何时倚虚幌双照泪痕干又自序云寄家鄜城身陷贼中于一百五日对月感叹而作云无家对寒食有泪如金波子美脱身至行在得左拾遗奉诏归鄜州挈家有诗云青袍朝士最困者白头拾遗徒步归又作北征古风七十余韵东坡苏子瞻曰子美北征诗识君臣大体忠义之气与秋色争高可贵也 
　　黄原祠 
　　在三川废县有水发源于破罗谷南流经祠东合苇川是也 
　　杨班祠 
　　在鄜城废县周地图记姚苌时立节将军杨班居黄梁谷北其谷西有小谷由来无水夜中忽有人语就班借车牛十具云欲移徙我是湫神寻则声绝班即备车牛十具置门前至明车湿牛汗乃寻车辙至干谷中忽有水方二百余步其水极深叵测冬亦湛然每水旱祈祷有应今按杨班湫水周一里余二十步 
　　轩辕庙 
　　在桥陵东五里官为三岁一祀唐姚酢诗有遗庙空山草木长之句 
　　鄜畤祠 
　　此汉郊祀之所也春秋白翟故地汉志云秦文公东猎汧渭梦大蛇止于鄜畤以问史敦敦曰此上帝征君祠之于是作鄜畤用三牲郊祀白帝焉杜甫北征诗有坡陁望鄜畤岩谷互出没之句 
　　汉武庙 
　　在洛交废县有僊宫城今相思川也 
　　凤山寺 
　　方舆记云山在鄜城尝有五色雀见因以立寺久废 
　　玉华寺 
　　即玉华故宫也前已详杜少陵诗注者云鄜州有此宫即隋仁寿宫按九成宫在凤翔府麟游县西一里而注者盖误今不取 

　　○宦迹 

　　尉迟敬德 
　　唐武德初自同州剌史封鄂国公改鄜州都督敬德为唐名将寻移夏州授开府仪同三司 
　　王承元 
　　自检校工部尚书义成军节度使徙鄜坊丹延等节度使承元镇鄜奉公守法于州民有爱利未几移镇凤翔 
　　李愬 
　　自太子中允出为坊州剌史治行异等改晋州 
　　刘几 
　　宋治平二年六月辛未以东上合门使嘉州团练使知鄜州事几初权泾原副都总管与转运使陈述古交讼既罢而代几者遂发几过用公使库钱诏几赴永兴军听劾御史中丞贾黯言国家任用将帅当责以捍边御寇之效细故宜略可以得死力况今西戎数扰方当以恩威御诸将所宜思太祖宽待李汉超等而惩庆历中罪尹洙等之失若几苟无大过愿赦而不诛仁宗纳其言故有是命几在郡威惠兼用兵民怀之夏人不敢犯塞后移守凤翔 
　　种世衡 
　　自同州佥书判官改鄜州判官初康定元年夏人犯延安王师不利朝论以堡障众多有分兵之患其间有远不足守者即令罢之寇骄而贪益侵吾疆百姓受害世衡时为大理丞领鄜州幕府建言延州东北二百里有故宽州请因其废垒而兴之以遏寇冲左致河东之粟右固延安之势北图银夏之田有是三利朝廷从之以世衡董役事世衡与兵民暴露数月且战且城然处险苦无泉水议不可守凿地百有五十尺始至于石工徒拱手曰是不井矣世衡曰过石而下将无泉耶尔其屑而出之凡一畚偿尔百金工复致其力过石数重泉发饴甘而不耗万人欢呼曰神乎虽夏兵重围我无困渴之患用是复作数井兵民马牛皆大足自是而陲患无泉者悉仿此大蒙利焉既而朝廷署故宽州为青涧城授以内殿承制知城事 
　　种诂 
　　世衡长子以西上合门使知鄜州先是守镇戎护边政成给饷无乏朝廷谓诂有干力故命之守鄜寻告老提举上清太平宫 
　　种谊 
　　诂之弟先守岷州能俘获鬼章青宜结献于朝迁西上合门使徙知鄜州夏人将犯延安帅赵卨以谊统制诸将贼闻谊至皆溃鄜州谓得谊胜重兵二十万改知兰州 
</div>
    <div class="pagination">
<a href="大元一统志_page6.html">上一页</a><span>...</span><a href="大元一统志_page2.html">2</a><a href="大元一统志_page3.html">3</a><a href="大元一统志_page4.html">4</a><a href="大元一统志_page5.html">5</a><a href="大元一统志_page6.html">6</a><span class="current-page">7</span><a href="大元一统志_page8.html">8</a><a href="大元一统志_page9.html">9</a><a href="大元一统志_page10.html">10</a><a href="大元一统志_page11.html">11</a><a href="大元一统志_page12.html">12</a><span>...</span><a href="大元一统志_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
