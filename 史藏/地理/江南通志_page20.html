<!DOCTYPE html>
<html>
<head>
    <meta charset="UTF-8">
    <title>江南通志 - 第 20 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 20 页/共 731 页</h1>
    <div class="content">
　　宁国府图説
　　宁国府天文斗分野星纪之次东距建平西接青阳南抵绩溪北连姑孰自昔推为名胜之郡其山之脉有三南由黄山者厯太平旌徳之东宁国之西而抵于郡治东南由天目者一厯广徳西南至郡治之东一自溧水南界建平西界而出于南湖之北西南由九华者厯泾县之西而北至于南陵若府治之陵阳敬亭柏枧华阳麻姑行廊宁国之文脊紫山泾之水西承流太平之黄山陵阳南陵之工山朗陵皆名山也水之源亦有三南由绩溪丛山及天目北麓者厯宁国至郡治为句溪与宛溪合西由太平泾川者至郡治为青弋江东由建平者潴于南湖西合宛句二溪及青弋江而西防于黄池又北流至芜湖入于江他若宁国之东西二溪泾县之赏溪藤溪太平之麻川旌徳之徽水南陵之小淮水皆巨川也其险阨形势被山带江襟池负歙为东南要郡焉
















　　池州府图説
　　池州府天文斗分野星纪之次其地东距南陵西连彭泽南届祁门北抵桐城大江自西流入境马当山横枕其中为彭泽东流分界之所昔以为兼太行吕梁之险者由此而东迳郡城北又东迳铜陵县鹊头山六朝置戌于此以为重镇江北岸则安庆桐城及无为州之境也郡襟带江山控扼肥皖居金陵之上游当江滨之孔道称要会焉山之著者曰九华水之美者曰秋浦所谓九华之秀秋浦之清也郡之西南二百余里崇山峻岭壌界徽饶青阳东通山越建徳南接鄱阳俱为岭隘崇峻之地其滨江要害则上自东流之紫矶下抵铜陵之燕支夹凡四百八十里矶嘴森列焉郡地山多而泉寒田亩既少近江之区稍称沃衍而蒹葭万顷且浮于通郡之田矣


















　　太平府图説
　　太平府天文斗分野星纪之次其地东界溧水西接厯阳南连宁国北距金陵辖三县枕大江江水西南自池州府入繁昌县界有赭圻战鸟山三山矶及鹊尾虎槛二洲皆舟师屯营之所江水又东北经芜湖西过蟂矶其北岸即无为州又北迳府治西博望山在其西南与和州梁山对峙相去不过数里遥望如门故谓之天门山其西北则牛渚山在焉北对和州横江江面甚狭易于津涉江水又北入江宁县故自上游来者则天门当其要害自横江渡者则牛渚扼其咽喉所谓天限岩峻江津之襟要矣郡境之水则江徽宁池广徳诸溪流滙为石臼固城丹阳三湖而丹阳为最大郡之巨浸也其山则繁昌之山皆自南而北尽于丹阳之阴当涂之山皆自北而南尽于丹阳之阳芜湖则滨丹阳而县故县南山接繁昌而县北山接当涂回环奥区皆称磐固之邑
















　　庐州府图説
　　庐州府天文斗分野星纪之次其地东距含山西阻灊邑南界桐城北接定逺为淮右之襟喉长江之唇齿江南要郡也江自桐城东行百八十里抵无为州江中有蟂矶与太平之芜湖分界又东三十里至裕溪口入和州境裕溪者即濡须水之分流也巢湖周四百余里占合肥舒城庐江巢四邑之境为淮南巨浸濡须水出焉东南流经濡须七寳二山之间中有石梁通流即东闗口也其水出闗口东注大江江流至此阔而多夹阔则浪平夹多则无风威最利津渡故自昔号为三吴之要害焉又有大小二岘在府治东自和州西趋夀阳自夀阳东抵金陵此为要路而小岘与含山连脉尤称险塞又三公山在无为州西南界庐桐通英霍连亘数百里亦称深险至若府境南阻大江北带淮肥内拥巢湖夏秋暴涨动成泽国而平原旷野又以旱干为病是在守土者
















　　鳯阳府图説
　　鳯阳府天文斗分野星纪之次怀逺虹县奎娄分野降娄之次宿州房心分野大火之次其地东距滁城西接汝阴南界居巢北连萧邑淮水西自颍上县流至夀州有峡石山控其两岸又东北厯怀逺则荆涂二山对峙而涡水自西北来流入于此所谓淮有涡口之险是也又经鳯阳临淮而东入泗州之境其东南则浍潼漴沱所滙而入也郡上连汝颍下通楚泗为金陵之肩背南北之腰膂而其形胜则繋乎长淮一水焉临淮居两淮之中夀州称淮南都防辐辏水陆襟带淮淝故夀春钟离号为重镇云其淮以北之灵璧虹县则汴睢诸水所经宿州为徐泗冲要古所谓符离之塞者也葢郡山川厐厚有中原之风土而壤地膏腴前代耕屯厯有成效其后斥卤弥望民或呰窳媮生有广土而无良田遭遇隆平重农积谷讲求水利则芍陂之遗利有不可胜用者矣
















　　颍州府图説
　　颍州府天文房心分野大火之次霍丘斗分野星纪之次其地东距鳯阳北抵徐州南接巢庐西南界跨中州淮水自河南固始县流入霍丘又东北经颍上而至夀州颍汝二川俱于此入淮地势平旷襟带长淮津梁汴宋舟车四达南北冲要也昔人称其土厚水甘又称其水直而清曲而漪风土之美秉中和之气多焉霍丘之南冈峦郁积南接英六西连楚豫亦险塞之地矣亳州平衍无山其水皆东流入涡以达于淮太和之沙河下流为颍水其境多湖荡水利治则成沃壤防城前襟黄河后绕涡水葢钟离之藩翼云





</div>
    <div class="pagination">
<a href="江南通志_page19.html">上一页</a><span>...</span><a href="江南通志_page15.html">15</a><a href="江南通志_page16.html">16</a><a href="江南通志_page17.html">17</a><a href="江南通志_page18.html">18</a><a href="江南通志_page19.html">19</a><span class="current-page">20</span><a href="江南通志_page21.html">21</a><a href="江南通志_page22.html">22</a><a href="江南通志_page23.html">23</a><a href="江南通志_page24.html">24</a><a href="江南通志_page25.html">25</a><span>...</span><a href="江南通志_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
