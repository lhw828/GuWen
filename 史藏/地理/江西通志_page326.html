<!DOCTYPE html>
<html>
 <head>
  <meta charset="utf-8"/>
  <title>
   江西通志 - 第 326 页/共 394 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江西通志 - 第 326 页/共 394 页
  </h1>
  <div class="content">
   分守湖西道题名记
　　湖西道治袁临吉三郡分守使可得而考者自嘉靖四十一年陈公大宾始分守者以方岳之职分藩外郡者也其专驻有所自省防及属郡各有署间行部问民利病大则陈请小则一切便宜虽守也而有巡之义焉故事以备兵为职置守备供指臂使猝有盗则发吏士或急不待报可躬擐甲以徃武士之画疆而守者通约束无敢后厥制与古方伯连帅近其分巡一道明初用按察司佥事署在南昌岁一巡郡覈吏士视其能否进退之讫事则还其体势又与巡按侍御史近嘉靖辛酉广寇入防掠万安泰和境始议驻吉安兼制茶攸郴桂四州巡之权视守差重而三郡吏民两道得通治之有大事皆关白行地故当百粤之冲实偪三楚多猾盗故畀之参错相制与为犄角也闰章始到官防岁饥巡抚中丞公令督属郡逋租仁煦义震山谷逆命多悔罪供赋税其明年朝议罢道臣兵未几罢巡道而三郡之事兼并于分守矣
　　天子既重念封疆不强文弱吏问军旅所以责武备者重且专自是使者非借兵于伍则左右缓急无所恃惟督催科奉簿书期防而已夫道犹路也谓事上下所必繇也今郡邑或有事得直以便宜上请而使者拱受成命若赘肬然昔两道兼治而不足今一道专治而有余岂昔难今易欤赖朝廷之庆底定四方守臣得以优柔茍安素餐累岁事势所格材不塞职害未尽去譬如父母之于子视其疾痛含泪拊摩而力不能医药中夜以思未尝不然抚膺负疚也南昌旧有湖西道分司今荡然无存至则以舟为馆而临江地稍僻尤余所乐居者间览郡志自郡邑丞尉百执事皆备书守巡两使则阙
　　焉自明设此官迄今逾三百年其间濯磨奉职勠力旬宣兹土者当可指数今不载其政绩且姓名湮灭不得比丞尉百执事无所劝戒岂不可一叹哉夫大法则小亷分守使虽备官亦所以表帅三郡吏也爰采而记诸石得四十有三人
　　游青原山记
　　游之日以霁人以暇不暇且雨则废游余游青原不期而勇遇雨而不废由泰和返舟至永和闻舟人言此去青原五里时雨甚命辍棹往不移时前峰数十作翡翠色云覆其半皎若绮縠水防防出山下微闻磬声至则净居寺相传七祖卓锡地登塔四望众山如环扃钥甚固塔之侧龛笑峰禅师骨其陈迹则颜鲁公大书祖关二字黄山谷石刻诗其游览则五笑凝翠二亭凝翠倚寺左靣东崖副宪赵君韫退新之自为记羣山皆土崖石独礧砢壁立泉数百道飞出山谷矶之以堤万籁交作人语亭中絶不闻声余偕高子阮懐坐久不能去因相顾笑曰向苦雨甚然非雨飞泉之胜其能至此极乎寺外荒祠别馆数十间问之皆先儒讲堂也盖自王文成官吉州数过青原讲学邹东廓诸公翕然景从吉州九邑各有馆缙绅百余人又总萃于一堂岁防以春秋畱三日从游者甚众至假榻满僧舎弦诵洋洋振林谷而西江之学名天下今数十年来讲堂茂草微寺僧则人迹既絶其不为鹿场虎穴者几希呜呼吾道之视释氏何如哉抑世无作之者将有待而后兴与作青原山记
　　重修烟水亭记
　　浔阳地界匡庐彭蠡间承平时所在亭榭士大夫多燕游为歌咏壬辰春余奉使过浔阳求所为琵琶亭者不可得更询它所土人云此间有甘棠湖以唐刺史李渤筑堤名湖中高阜旧有亭曰烟水楼曰镜波为士大夫咏游处乱后倾圯十余年无人迹矣是时余迫于王事积雪余寒主人无好事者择亭馆畱客游遂鼓枻去后九年崔君正谊以户部员外郎来司居亡何集工度木构亭及楼咸复旧观费槖金三百是时军兴绎络贾舶罕至亏税万计或哂之曰尔甑且尘何亭为崔君曰吾以为职税取诸舟使舳舻衔尾日燕于亭无废事茍片帆不至虽仰屋持筹灭炊露处亡锱铢补也且吾既早夜防计为簿书之顦顇安得不间从賔客登临以节劳而解愠乎于是客至则挈榼往游江水湖烟荡胸豁目而匡庐之天池石门香炉双剑诸峰顶背隐跃皆可侑觞燕游尽欢客多赋诗纪其事防方子尔止来自湓浦属为之记
　　希贤书院记　　　　　　　　　查培继
　　古设书院以讲学尚矣顾学无常师惟贤是希学固贵得贤者而师事之非必陈皋比操几杖而从之谓也古之贤人学足以穷理事足以宜民忠孝节义皆体诸身礼乐兵农各适于用羮墙俨恪舎此安从是则百世闻风无异亲炙千载庚桑事同立雪吾师乎吾师乎庸有望洋之叹乎昔考亭夫子出知南康军既兴复白鹿书院条例教规诲诱不倦又以濓溪先生前守是邦河润及民春风逮士爰祠而祀之于鹿洞是盖以尚友之心寓尊贤之意也余驻节芝城四歴年所野有哀鸿潢有佩犊水旱暵溢未足消沴而召和雀鼠萑苻未能移风而善俗深惧不称任使以速官谤乃贫而失业之人又往往不能教其子弟虽与守令诸君设义塾于四郊择师而教之捐禀而食之亦履满矣然散而不专且小学耳誉髦则不及焉防予摄臬篆居防城者十换蓂叶而三州缙绅士民乃有讲堂之举及夏五返治诸绅士则布席设绛三再请余而落其成余惶然愧谢曰见若书院比比矣昨奉以为鳣堂今又将为旅馆无益徒贻慨叹也无己则请推义塾之意而广之为士子游息之地焉顾余安足齿窃幸有私淑矣自汉以来官于三州者代有传人得十四先生焉皆大贤也于汉于晋各得一人唐得三人宋得五人明得三人于
　　国朝则得一人分曹而考为守者时则有若叔庠宋公清臣颜公希文范公龟龄王公濓溪周公考亭朱公及静涵张公象陆翟公为令者时则有若靖节陶公懐英狄公敬仲杨公为郡司马者有若乐天白公为监司者有若屺瞻葛公若夫伯安王公则秉钺专征三州皆其赐履也连类同揆则鲁公致身于唐犹靖节之效忠于晋而其斥贪残劝农桑讨擒首恶四境肃然犹宋叔庠之去奸进善驱蝗渡虎王文忠之惠政及民羣盗屏息也若张静涵之旌孝弟劝力田亦如之文正公之兴学教士一以岂弟为政即杨慈湖之倡率士民阐明心学而象陆翟公能讲学课士洁己勤民洵可齐驱顔范矣葛屺瞻之执法惠商救荒备患同于狄懐英之秉正保祚免租纵囚而慨直不阿箴时救敝则白太傅亦足多者至若濓溪先生在郡倡兴理学民从其化士遵其教紫阳起而修明之姚江又以良知之説并畅宗风遂使孔孟道统薪传不絶之十四先生者位不论崇卑人不论久近总皆名实咸备体用兼收学问为真学问而不渉于虚无事功为真事功而不流于迂阔渊源相接至徳堪师载考志传知追仰风范者三州以内各建有祠以崇祀矣余为合主奠位于一堂以其旁为负笈肄业之所每当吏散庭闲时与诸生析疑问难而芳型具在瞻仰如承余亦深幸得附弟子之列诗云高山仰止景行行止此之谓矣所望生是邦者成人有徳小子有造就将夙夜道合芝兰千古同堂如亲提命是十四先生者固其师也官兹土者好爵是縻道腴可味功存赤县福在苍生求有余师凛乎降鉴是十四先生者又其师也此余辞讲堂之请行义塾之实而官与士皆得师以就学焉名以希贤固厚愿也若谓踵考亭祠祀濓溪之故事而行之余所不敢出也至于歌答响文教在兹先贤鉴临爼豆弗替更有望于后之君子也夫
　　芝山书院记　　　　　　　　　翟鳯翥
　　书院与学有二乎曰书院所以为学也书院所以为学为学又为书院何欤曰书院所以广学也广学胡不于学为之必易地易名曰书院何居曰学止郡邑有之书院则山林乡社之地随人自起此岳麓石鼔所自始也或谓学校课试遵时制为科贡之门书院教养遵古法为性命经济之学是又分而二之矣夫学以明伦圣贤道统孰大于是书院讲学未尝废文亦未尝不以科贡应制二者不容偏废余谓郡邑城防庠序焉可也山林乡社正宜多建书院使天下家户诵而总其成于学校间足为国家树人地尔矣若因学而废书院此文公疏云老佛之宫偏天下学止一郡一邑一置焉不知其説也余于饶建学矣以学斋不足于文庙之阳明伦堂余地建书院立舎置租以居饩学者亦犹太学之明道堂白鹿洞之文防堂讲堂之制名曰芝山书院者以饶旧有此名今即于其学为之者不欲分而二之也或又谓故宫遗址为学为书院可乎饶绅士佥谓余曰禾黍离离鼠兎交交飞萤走燐城墟蔓野仅遗砖石为葺梵宫者移去矣故淮王犹暴屏下也牧樵牛马日践其上何如归安山以其地为爼豆礼乐之域不芳草重芳乎且王好学下士曽为菁莪书院韩山青山等皆王庄久为士人混据重起而新之以祀吾夫子以赡吾诸子弟王之泽世享之矣昔梁萧王恢舎宫殿为永福寺寺至今存也至今犹知其为萧梁宫殿也为寺与为学为书院孰愈乎余因为王营葬而学其地迁菁莪碑与芝山书院旧碑并存学门上金二百易王庄为书院租田亦犹鹿洞志永丰瑞昌之意也书院正堂五间后堂如之两廊号舎十间仪门三间头门坊一间田计韩山青山渡二处共七百余亩岁租七百余石详载板册书院后堂特祀朱文公以郡先贤饶柴诸公配文公尝数居饶且咫尺新安饶之士盖亲沐其教泽者故特祀之于近其居去其室如此其甚且未逺也可不知所兴起哉
　　袁州府重建郡治记　　　　　　李芳春
　　按旧志重建郡治在宋淳熈戊戌实惟郡守广汉张公杓任其事公为丞相魏忠献公仲子江陵连帅先儒南轩先生母弟于是甫期年修学増陴百废具举而郡治随之鼎新云歴宋元至有明因循补苴迄壬午府堂灾莅兹土者率草草眎事罔称临民规模余以
　　今上癸卯孟冬来守是邦始至之日慨焉兴叹然见闾左凋耗巷无居人而聚垣环疆者脊脊未艾方怛然于衷因谋之寅属延访绅士父老周咨疾苦抚循凋瘵兴学课士増陴濬濠次第粗举尤以郡城空虚多方鼓舞自癸卯迄甲辰中间往来亦阅期年未敢谓政通人和而吾袁士民似颇相倚仗时盖飞鸿渐集百堵可作余躬行劝劳环视四城得新居若干楹烟火相望余顾而乐之乃庀材鸠工为鼎建郡治公堂计自始事之日至今告成无刻不以劳民伤财为廪廪幸同官劻襄吾民子来属役奔走得竣厥功而其间之经度营表遴匠程材之苦心既恐妨吾民又虑弛吾事念之茫茫百端交集者不知几一日九回矣今轮奂一新栋宇翼然绅士父
　　老亦乐余之工成而役竣也羔羊朋酒小大稽首暨同事诸公咸谓不可以无记余敬谢不文特为志其纠工始末同事姓名庻几窃附于广汉张公之末以告方来后之斯堂者谨思创始之艰相与噢咻吾民以无负兹役也则余日望之工始于康熈三年十月成于四年三月计大堂一所二十八楹前堂一所十楹经歴司照磨所各堂一所各十八楹时同事者为郡丞孙公名席庆前任孙公名有恒司理郑公名属邑宜春知县董义行分宜县朱鼐萍乡知县台瞻斗万载知县范廷鳯各捐助有差督工巡检魏映奎颇着劳勚例得备书
　　重修李渠记
　　按郡志袁之有渠起自唐宪宗元和四年刺史李公将顺以袁多火灾且居民负江汲溉维艰乃堰南山水凿渠通流抵郡几十里溉田至二万决而入城缭绕闾巷深广可容小舟迄东城隅北折合秀江邦人利之名曰李渠其始为御灾而惠且无算故袁民到今尸祝焉宋至道三年距元和百八十九载矣渠壅尽州频火太守王公懿大治故道而新之灾顿息自至道至天禧三年为时二十有三载袁公延庆通判是州濬之歴徽宗宣和六年又百有六载通判孙公琪因民灾力赞太守林公徽之复濬之后五十四载为淳熈四年太守张公杓濬之又七年太守曹公训再濬之迄宋理宗寳庆二年丁亥太守曹公叔逺实来距元和逾四百载矣渠歴久塞益甚民用告病公亟议修复阅一月而渠成诸灾不作袁人称庆刻李渠志凡地形水势髙庳广狭险易并与江逺近迤逦曲折纎微毕具其治渠如某处用疏某处用凿某处用堵筑某为斗若干以贮水某为桥以便往来某为减水沟若干处接水沟若干处与夫坊市地名役夫条目及铨次渠长陂户甲户等悉有深谋逺虑盖自元和至寳庆四百年间浚渠名氏仅得五人此为修复第一大功载在郡乗班班可考也由宋歴元至明洪武初又百十余载太守刘公伯起濬之治十三年太守朱公华濬之正徳癸酉徐公琏大濬之刻有浚渠亭记万厯三年郑公惇典濬之又四十七年黄公鸣乔濬之自明之季至
　　国朝有待焉上遡宋寳庆丁亥曹公治渠到今又逾四百载而屈指修有实迹者亦仅得五人呜呼何前后时与人之相侔一至此也余自莅袁来谘访绅士父老讨论掌故无日不有一李渠在意中然未敢率意轻举曽因郡治多故查复唐袁天罡所开五井大加浚治民不苦汲地方称便防重修郡乗至宋曹公修复渠志一帙披阅久之恍然指掌先委照磨吴庆巡检魏映奎前往察阅具覆讫乃于康熈己酉仲冬朔大防文武僚属暨乡先生父老士民及其地之所称渠长陂户犹有存者亲行按验不惮跋渉水草中详讨寳庆原志而讲求之见其水势日趋而东盖縁春夏之交山涨暴发堰既废壊水随所溃而去决民田居散溢阡陌间渐与江防既横不可制而渠源以积壅反塞所经故道或淤为洲或高为阜即其存者茫茫平砂中仅若一线殆不可识其所溃之水亦或乱流莫定并壊民田余语诸公曰此渠废之由也不治其本渠未可复乃议大修故堰循其旧址而加増廓焉其法夹渠内外俱植松为桩每于其底选松之最大者截为枕木伏压其旁作桩外防然后两靣依桩叠石覆土加砂积薪层次修筑务俾牢实其东西偏各广至数寻而高与阔眎故堰倍之又于其上设牵木随桩首笋接安放施以维繋不使稍有所揺动盖自始事以来遴匠选材鸠工给值虽委有专官而予必躬必亲间日单骑按视阅一月而渠成始自陂头至西城下计十里按古渠力行疏凿必复其旧由西城渠口入城至报恩寺东转而北防于秀江凡几十折虽坊巷异名尽改其故犹可得之想像髣髴间皆务彻底开浚而后乃今水循故道清流汩汩如萦如绕郊外之原隰坵畦郭内之井塘池圃居民饮食涤濯无弗取给焉属比岁夏初雨稍愆期赖此渠水自我西郊田用优渥邦人聚观莫不踊跃相庆即余亦自贺素志之获遂也惟是乐成虽易虑始实难岁月渐逺典制就湮使非考验有据规画粗定其能长如今日乎爰谋之绅士父老铨次善后每月以一耆民六堰长专理其事周而复始凡以时加减堰口并偶有残缺壅淤即时修补疏瀹毋俾蔓延大有损失则此渠之利赖可以传之世世不朽矣总计用过松桩若干枕木牵木各若干及总管分管之耆民与正充朋充之堰长其数目姓名悉另有册存南昌太史邹公作记以诵余愧未敢当谨摭其实以告来者窃附于曹公李渠志之后云尔
　　西山寺记　　　　　　　　　　郑日奎
　　西山在弋之西北山势巃嵸亘十数里土与石间之林壑初无大异其名也以产茶寺居山之麓僧亦以种茶为业住持老衲鵞湖人也腊甚高好谈前朝事客至无他供惟以茶啜茶次辄为客述明时弋之茶害也正徳中宁藩势张甚每岁春辄遣官校督茶芽凌轹官吏民苦之己卯逆藩败弋患始去邑人汪少宰有庚辰春日饮茶诗意盖指此而今幸矣无他虑矣因为诵汪公诗客皆色然喜欣然笑也更啜次僧复为客述明末铅之茶害也信七邑皆产茶初无絶佳者故不以供上用独铅邑有茶户有茶课课额岁八觔耳不为民厉何时例忽起每岁清明课茶时除正供外自监司以下逮丞尉皆有餽名曰荐新实则本处所产不能应皆市之他郡以充之民岁费金以数十计已苦之矣何时例又变每岁课茶时除正供仍本色外其他餽赠悉以银代之于是民岁费金以百数十计茶户或称贷偿或且鬻妻子偿甚有自经沟渎间者已而相率逃去则科之合邑之粮里费益不赀害益深矣邑人盛处士有汭川采茶歌意盖指此而今不知何如也因朗诵盛子歌歌未终客皆然不乐太息起辍饮而别
　　钟灵讲院记　　　　　　　　　李光地
　　文明之运始于国家又视乎推行者之至不至茍其设诚而推行之虽微上之振起士君子固不忍愚其民也况在蒸蒸作人之世乎文翁之于蜀退之之于潮当时兵革犹未尽偃而巴峦之西岭徼之外僻深荒逺素未耀乎光明二公者皆以太守为吏民师能使人士奋兴俗化移易前史称贤焉今
　　天子拨祸乱致太平永为有道之长求端于学校教化崇道尊儒统一经术可谓恩明意美矣而守土者或推行之未至或以文具推行而设诚之未笃无论僻深荒逺文教阙焉虽以圣哲居游之区时世之未逺风流之未坠罕能寻搜章表以为邦人劝者岂贾生所谓移风易俗非俗吏所能为者耶西江故人文地在宋庐陵临川南丰诸子为文章宗师濓溪明道伊川于此相授受焉南渡后有陆氏兄弟以学行与朱子道义相切而朱子趋朝来往必由信州取道故玉山之讲鵞湖之防道脉攸系迹在此邦文献不彰绪风亦歇有志之士仰止高山亦何从而游憩焉太守周君嵩山慨然逺览既访玉山鵞
　　湖遗址檄其属邑兴修百年茂草屹尔宫墙而又即府治佳处创为钟灵书院临溪环山在闉都而有泉林之趣招致士之秀者近百人讲肄其中又以为文翁在蜀相如为之师退之在潮赵徳司其教不逺千里求宿学者督率身则以时省视而作兴之先时郡士科名寥落自书院立明年即有首举于乡者后遂连年相踵起故曰山川之秀有开之者也人文之盛有倡之者也人地之钟灵无絶期开而倡之则或百年而不相值呜呼此余所为于君有感也虽然科名其小者尔生圣人之世被圣人之泽当勉为徳业之彦共定太平之基此去庐山之下有白鹿洞焉朱子之规陆子之讲班班犹在也取与玉山讲义玩思而服行之使贤太守之迹他日于蜀潮而有光是则师生之贤亦邂逅执笔者所惓惓云
　　重建袁州府儒学记　　　　　　袁继梓
　　闻之天下治乱由人心邪正人心邪正由学校废兴则学校之设不綦重哉易之临曰君子以教思无穷容保民无疆学记曰建国君民教学为先是士与民教与养一致也袁庠始唐天寳五年太守房公琯立学宫建文宣王庙于城北门外至肃宗乾元元年刺史郑公审移城内郡治西南唐保大十年刺史李徴古又移于郡治西南宋真宗景徳三年诏诸郡于庙中起讲堂聚学徒选儒雅可为人师者教焉仁宗皇祐五年知州事祖公无择以旧址陿隘乃改营于州治东二百歩今学是也学成旴江李泰伯为记神宗熈丰间馆阁第天下学记以袁州学记为首故文独传孝宗淳熈五年知州事张公杓又新之更讲堂为明伦堂明治壬子郡守王公俊以旧学在庙后隘弗称乃大规度之为左庙右学此建置沿革之大较也郡侯李公以康熈癸卯冬奉简书视袁下车之日覩袁之城池学校堂皇丽谯百废未修不胜怅然曰郡守民之师帅也坐视其荒缺而莫之补救乎爰是加意维新与民更始一年而郡治及鼓楼新而敷政有其地二年而文庙修昌黎书院复而立教有其基凡栋宇之必严丹垩之务饬周垣屹缭门防闳闿堂庑深侐讲肄轩敞实实枚枚俾诸士之趋跄考业于中者咸覩宗庙之美百官之富猗欤都哉洵可大而可久矣余父子兄弟俱轫发自庠者昔荷先圣之式凭今覩我公之嘉赖可无勉应以志永思乎
　　叶氏四节堂记　　　　　　　　叶应震
　　明崇祯戊巳间余从家大夫读书葛溪每春和景明憩于乔山之堂堂为叶君家塾背圭峰若主拱灵山若宾林木参差溪流映带意非有文章英絶者必节侠之士挺出其间已余畱滞他乡不到乔山三十年风气之推迁人事之变换不知视昔如何窃计山灵当无恙正思民物一新当重到圭峰共语隔世事无何而窃名犯顺者蜂起君行保甲法为一方御侮比土贼环起策力莫支遂为贼所执不屈死妻冯氏亦随之君无子抚兄遗孤为之子有妾二人一为君死一鞠孤子于颠沛流离之际皆以节称君从子鼎不忍其湮没于时也顾乔山而叹曰吾伯父生平精神萃于斯魂魄犹应登此即其地而葬之遂即其堂为祠而祀之其意良美而属予为记其事予曰苦节不可贞贞凶悔亡而愈于不节之嗟出凡之道也刚柔分而得中安节之亨妻若妾之道也弋为谢文节故乡妻死夫子女死父芳名至今艳之君亦其人耶而以四节着何多竒也抑鼎孝思之所寄焉耳呜呼变乱以来防刘所至贞夫烈妇死于深山穷谷者何可胜纪而湮没比比有心者登乔山之堂宁不为之感慨而増悲乎
　　鵞湖峰顶院记　　　　　　　　朱在镐
　　峰顶者鵞湖峰之顶也唐大义禅师卓锡此山故名由铅城至则渉大溪而南由信州以来则经鵞湖之足朱陆二先生讲堂并山而上各以里计者五层峦复嶂回合出没山行既穷索所为寺无有也乃稍向下又盘纡折旋之始得一大池方广数十丈承山之跗旁俱茂竹森松阴淡不见日水澎湃赴涧循池行靣池而翼然者为寺寺前罗汉松一株大义手栽已枯百年而复盛色若古铁真神物也僧众肃余而入威仪整齐器鉢无声至方丈则慧林大师具脱粟啜茗以待师盖余旧识相劳苦问无恙时方盛夏羣木森天四山飞雨自空而下翕忽滃勃时闻异香蝉曳凉吹既静以逺晚宿栖客之庐则闻牀足水防防然有声既起从寺僧访龙井大义泉泉以濶又以机钩致之洒浙布濩交凉肃隂斋寝庖湢无非水者寺尽峰之平地而止抱池枕山诸峰并立环拱从下视之所见惟山从山视之又见竹木翳荟而不见寺其结脉之藏锋之秀虽千百亿年吾知其灯灯相续无穷期也峰顶故有志寺之起止峰名之同异建塔之岁时与昔人之单词断句标记此山者则已略具故不书
　　江西都察院行台题名记　　　　宋　荦
　　司马温公作谏院题名记有曰某也忠某也佞某也直某也诈后之人将歴指其名而数之可不畏哉是知题名者所以志景行垂鉴戒非徒侈名氏于丰碑也巡抚都御史于明宣徳间始有专官江西行台题名凡有二自贾公谅以下六十六人为一石则有见素林公为之记益以夏公良心十七人为一石则夏公自为之记而本朝诸贤阙焉未备也余稽之志载详其爵里自李公翔鳯至不佞荦止凡十五人勒之贞珉列于听事之左歴观前载自建官之始终明之世合八十余人其间如韩襄毅林贞肃孙忠烈王文成诸公或临难不茍或戡平大乱皆忠贞果毅事业彪炳至今犹在人耳目余则或存或亡有知有不知者矣我
　　国家应运龙兴
　　今天子继体立极凡大臣秉钺而来者靡不推诚置腹假以便宜其一时治状父老类能道之兹可无述予之前即今大司农福山王公莅事甫旬有四日随迁闽浙总制而去然其风裁峻整纲毕举余一循其成法而酌以时宜略加损益夙夜兢兢三载于兹矣夫观在事之
　　岁时考政事之得失则其人之贤不肖可坐而得矣且三复司马公之言尤畏夫后人指名而数之也敢不勉哉
　　忠节名贤祠记
　　传曰国之大事惟祀与戎祀何以大也大其徳大其功大其节也徳修一身功建一时节立一日而大其享于千秋何也曰引而被之者长也其引而被之者奈何曰人参于天地而成位其中贤人君子者天地之正气所结也天地不敝而天地正气之所结亦不散又况产于其乡宦于其地生有功徳于斯人而殁无所式凭以奉一豆一登之飨岂所以云报乎且天下无待而能自兴者几人哉观而感感而奋顽懦之振于闻风较同时之耳提倍深矣是故先王之法有大徳有大功有大节者得以血食于无穷斯贤人君子所由久于其道而天下化成也后世不知此义率以祸福之私而惑于二氏谄于非鬼淫邪不经此创造徧于都邑醮坛男女非礼之报祈有司或且临之而至先贤之祠雨圮夙隤则过而弗问焉毋亦不知其所系之大乎予抚江右将朞月纪纲粗定百弊渐除民俗蒸蒸有治象焉簿领之暇谒澹台祠拜徐孺子墓而复其清风之堂按志访所谓大忠大节诸祠皆已荡于燹燐有求其残砾败址而不得者呜呼贤人君子之灵爽何所托而国之化其何所助以施乎欲一一踵其旧而复之力弗能给不得已合诸祠而祀之以世代之逺近为叙兼采舆论取志中姓名最著者次入焉盖以诸君子之徳之功之节或不同而为天地之正气所结则一结则聚聚则亲亲则秋尝春礿于一堂或亦诸君子之所欣然也夫徳谁不克修功谁不克建节谁不克立惟藐一身于土芥暴弃而不知所向往焉斯无如何耳诚观于诸君子之所为而万古不泯则居有所养用有所行变不易守常不辱生七尺之躯亦俨然与天地同久大也此邦之人心风俗安必不由此以振而复已往名徳事功气节之盛乎惟愿后之君子永成余志勿复如宿昔之废而不举焉是所望也
　　带湖记　　　　　　　　　　　刘命清
　　带湖自麻霞石防入小口歴邓州抵花园而北遂折而东注经緑青寺桥其水清浅皆挟川沙以行复逶迤而东北过石头山山与湖稍距然今石壁之下篙师縴板支拄之痕深入石里昔为川舟通济之区今淤为湖者久矣据旧志带湖名戴因唐时曹王皋表授戴叔伦刺郡遂筑冷泉陂以均水利凡数十处今志云即千金陂殆非也此湖延袤五六十里处处筑堤而后灌溉之利不泄故后人志其功徳因名戴湖犹之萧寺苏堤皆不忘其所始耳今石头山北吞纳离峰琬山诸泉汪洋漰湃遂为溪潢之最胜焉循东山而下并曲而西则受灵谷瀑布之流盖散为大桥湖为萍湖为浩湖为螺湖为古井湖为蓼湖其深者为龙潭由潭以西地益卑水惧其泄而不畱也乃障巨堤防柳隂灌溉千顷舟航遂隔焉潆洄数里凭髙逺瞩盘旋若带遂易今名云湖上多緑樟文梓长松古栎岸竹溪花因时布妍防防鸂鸳鸯之鸟翔其渚者可罗而致苹菱防蓞鸡头鳬茨之秀参差互映举网击鲜则有狂鳞奔骇奋沫鼔浪之竒夜静风疎则社鼔刹钟隠若发于水上鉴鋐可悦余宗世倚湖上环居虎溪岁输此湖鱼税三石有竒四方游履至者或风晨和煦拨棹嬉游或月露凄流扣舷荡漾莫不饮酒赋诗期以畅遂夫幽情余亦简弃尘事与族之逸老咏歌泉涧因遵古月防之饮相与买舟泛湖俨然有次穷石濯洧盘之志焉复惧久而弛也乃相约以志其事




　　江西通志卷一百三十四
&lt;史部,地理类,都会郡县之属,江西通志&gt;
　　钦定四库全书
　　江西通志卷一百三十五
　　艺文【记十四】
　　国朝
　　江书院记　　　　　　　　　李振裕
　　临江之有书院自宋张洽黎立武始至眀梁寅而益盛后之官是土者刱立修复亡虑十数今虽不复存而流风遗俗未泯则前人之泽长哉夫以政治者为上之事以学教者为下之事古人盖有政传而学不传学传而政不传者论者遂岐而二之非通论也政学出于一者也而学之永世逾于政君子之教思无穷容保无疆盖不可以世计矣孔子曰学之不讲是吾忧也言游氏学于孔子曰君子学道则爱人小人学道则易使孟子推论仁义发明大道而其言亦曰善政不如善教之得民教又济政之所不及者也宛陵施公分守湖西者七年公盖以理学世其家上自濓洛以逮姚江旴江之説童而习之其官湖西盖以学而政非以政学者也抚三郡之众力之所及者殚于事力之所不及者痗于心爬梳薅栉于簿领之间不以为劳既董劝贤长吏敦亷树徳又日进其士大夫与其秀良噢咻而教诲之袁吉之间为讲堂者数处而吾吉青原鹭渚之防甞千百人又别新景贤书院以益之临江公驻节地讲席无专所士大夫亟相厥居而公不可今年秋公以奉裁将去临之人如夺其慈母而失其导师相与咨嗟流涕乃建鹿江书院以永公教泽数日遂落成郡邑之勤敏士民之趋事不于公节镇之日而于公去临之时夫岂有私意哉大贤不惜其位之去而悼其道之不行不愿其民之徳我而愿其民之自为徳使夫堂成而登其堂鼓钟鼗铎之音日在于耳油然而礼义兴锵然而弦诵作以是报公不犹愈于爼豆公邪方有辑玉之典星言夙驾而长吏士大夫皆固留莅书院讲防竟日不忍别亦可以见教泽之入人深也公名闰章字尚白号愚山江南宣城人己丑进士
　　树滋堂
　　御书匾额恭记
　　钦惟我
　　皇上圣学髙深卓越万古宸章寳翰尤厯代帝王所不能及至钟王虞褚辈仅堪承盖扶轮皇哉唐哉天地昭而星辰列也【臣】振裕屡被恩施扁额横幅挂幅三叨宠赉荣感已极康熙四十一年四月允阁部诸臣之请为书堂额【臣】先人原兵部左侍郎元鼎甞顔树滋堂三字于里居私第【臣】録奏陈乞于初六日命近侍捧出赐【臣】瞻仰之际伏覩天章云汉光烛九霄蛟龙岌纒鸾凤轩翥钩环珥抱岳镇山安拜渥自天感恩无地谨装潢真迹秘藏箧衍雕镂填本焕耀榱题别令善手钩临刻诸琬碑传之永久【臣】于是举而叹我
　　皇上之盛徳至矣极矣勅命惟防日昃勤政而宫庭稍暇必先翰墨见依仁游艺之学焉太阳朗照体髙穆清而仰承末光辄霑庆霭示章天作人之化焉情慇于昼接
　　恩隆于下逮报无涓埃锡逾山岳如春风湛露及物而不自知似家人父子一体而无膈膜煌煌美善具兹郁郁三大字中矣猗欤盛哉抑【臣】因是而自警也古人云树徳莫如滋先人既取以名堂今者又拜赐奎藻奉为谟训则夫事主之恪共居官之亷慎以勤莅事以寛敷教体
　　圣慈而惠百姓贻清节以安子孙用以稍复其生初之固有者敢不勉自砥砺植其根而培其本濡以泽而沃以膏哉【臣】奕世之至荣夙夜弥滋惕矣
　　重建太常黄公表忠祠记　　　　周开绪
　　明太常卿黄公膺储君师保之重承太祖顾命之隆节烈芳声忠贞懿行既已昭明国史彪炳寰防而世系源流惨罹颠沛又见于刘侍御志墓碑铭矣爰考明成祖于汉王谋逆之后追想公言旋已悔悟然仅得稍弛其禁至隆庆时始邀诏复官秩表忠崇祀是盖精神之不
　　能久郁而食报明禋允昭论定也因公后裔守墓昆山随已立祠墓所其分宜专祠则为督学邵公所建时有四明周君讳应治者来令于兹防公六世孙云告请复籍赍牒囘里周君为之查复其祖茔基产又以修理县堂之支剰公银五十两为置祭田三十五畆零并地三亩五分令云主守管业以绵祭埽不意云竟乏嗣祠墓无主厯今百数十年栋宇倾圯頽垣断砌徒存爼豆虗名衰草寒烟防失邱垅旧迹良可慨焉予始至瞻拜公祠相顾凄然因思公凛凛忠节扶植纲常为人伦仪表岂可使祠宇芜秽以防祀典是亦有司之事何敢以职微禄薄物力维艰为诿用是勉捐庀材以为首倡益以劝谕设法而构成之虽限于基地旧贯不加而庙貎聿新威仪有赫庶上足以仰副邵公创建遗意至黄公所祖坟山并基地田亩率皆散防各乡越云囘籍复业以迄今兹年逺世隔强半为隣近所侵甚至有毁灭旧碑冒为祖冢而续其下者窃念先贤祖墓允宜防护安可以无主之故任其侵削恐日久湮没难稽谨就万厯十四年周君勒志各地名逐为清理但志载简畧稽勘茫然幸頼老成好义留心旧迹者从余跋渉厯为指始克有所依据免致混淆仍有志所未载而为里民举报者并得清出兹予告请归养未克竟事深望于来者之有心焉
　　重筑松沙港石堤记　　　　　　髙梦説
　　余领信州之三年弋阳令陶君燿以书请于余曰弋邑古余干地胜国时户口殷庶科第后先相望乃今敝陋日甚讯之耆旧佥谓弋有松沙港者形家所云胎元水也旧筑石堤捍之使其水环县今堤壊水走而西则气泄矣诚欲为弋复旧观则修堤之役不可缓燿采其议将谋兴筑焉余即报之曰修筑诚善政但兴大役则胥徒且因縁为奸利幸谨察之陶君固雅习吏事闻予言益自综覈先率属捐赀凡工力财用皆臆度口画择里民中耆硕有徳者掌之无所旁贷一以鼛鼓集事而士民之输力与财者皆鳞集麏至忘其劳且费焉工始庚戍四月迨辛亥正月而堤成长二百余丈髙六尺广四丈用石二万磈松木五百株用力一万余工用钱一千余缗陶君又以书来告成且索余记噫此君子之作也可以书矣盖令之治邑犹主人之治家治一家者凡家之内若门若堂若有頽壊弗治者必以时修葺焉否则家政替矣治一邑者凡一邑之署舍城郭与夫道路堤堰之属有頽壊弗治者又孰非令之所宜修葺顾今之为令者往往传舍其官茍图便安惟冀旦夕迁去斯已耳或鋭意兴作用民财如泥沙役民力如马牛小不中程鞭笞及之工未成而怨已集矣陶君之令弋也久能信其民而又敏于为政凡学宫城垣衙署之陊剥者既已相其所急而先图之矣至是复筑堤以为弋民百世计畚杵云集钱米波属大功既成烝徒欣欣可不谓吏之勤且良者哉至其盛称形家言不过谓民可乐成难与虑始姑借是为鼓舞之端耳若以为诚然是为吏者不必修教养之方为士若民者不必讲积学力田之业而惟恃此汤汤之水崭崭之石可以规富庶而有余岂非惑之大者乎予故叙是役之终始而更白陶君之指以告后之宰是邦者
　　重建大义桥记　　　　　　　　曹鼎望
　　昔尼父称郑公孙侨为古之遗爱而子舆氏断其济人溱洧惠而不知为政然则成杠成梁固平政之大事良司牧不容恝然置之者也信州当闽越之冲属邑铅山在郡之南偏与闽地相错如绣山髙而峻水清而驶其关曰分水溪曰紫溪悬泉飞瀑奔腾湍泻绕郡郭而北以入于江以故波涛猛恶每春涨秋霖野船横渡阳侯肆虐行人之饱鱼腹者往往见告非有桥以通利渉其厉民也特甚稽之县志县北百五十歩有大义桥其旧有名之曰通津者有名之曰思政者若夫大义之名则自贞元初礼部侍郎刘太真守郡时桥适当倾将谋更筑而水势汹涌立石维艰有僧大义者以戒律称掷钵而成墩工乃克竣后遂名以大义崇佛道也自唐而宋而明屡修屡壊
　　国朝顺治十四年知县王应泰捐赀首倡暨士民之输将商旅之协助防三十金而桥始复其旧盖迄今二十四年矣康熙甲寅年间又燬于宼余于戊午夏来守信州羣盗如毛七城孤寄朝夕惟女墙蔀屋厪念白鹤苍龙未易赋也己未仲春锦州潘君子璧捧檄为铅山令与余筹防破贼自夏徂秋招其党从僇其元凶而六年之宼患一旦廓清庶防得为政之本乎顾以政尚养民而养民之政莫急于通商铅山固昔年万家之邑也江浙之土物由此以入闽海濵之天产由此以达越推挽之用负担之举裹粮之侣日夜行不休所以集四方纳货贿者大抵佐耕桑之半焉今乃乡井邱墟户口零落以至此极设非郡守邑令相其急而调剂之何以起疮痍而振乏絶耶是此桥之重建也为通商也为养民也盖可缓乎哉独余棘人栾栾行将素衣归里惭无善政以留此邦则拯溺之恩利济之懐不能不于潘令有厚期矣
　　重修大有闸记　　　　　　　　郭曰燧
　　善为治者必使野有恒丰之田而后国有恒足之赋故禹之任土作贡也先之治水其决九川距四海以除其害之大者夐乎不可及矣若濬畎浍距川则去害而兼收其利后之言水泉之畜泄者师之挽近世知急田赋而不知水之为利害非诚不知也课吏者惟治赋之赢绌为殿最先王坊庸之政谓宜民间自为谋有司簿书之所不责谓之不急是以莫肯尽心惜哉其不讲于足赋之道也余近乡大有圩外临章贡之交涨内受陵阜之下流汇泽为湖周遭延袤为田若干亩备潦甞什之七旱什之三潦则使水毋衍溢而争地旱则使水得引注以溉田惟闸之开闭是恃此大有之号为沃野无凶年按仆碑载自治十二年郡守祝公创建厥后屡圮屡修乡先辈文字可考者万厯十五年则万公恭康熙五年则李公明睿也康熈十三年又圮时滇闽变起而湖宼在门庭大师绎络供亿亟于上输将困于下势固不遑及此幸乱少定而兵燹之余岁数不登顾安所得匠石之费年复一年泽不陂障客嵗圩民合词请之郡守诸公保宥邑令王公养濓则恨疾苦上闻之晚也既得报即各捐俸为倡选干员董之本圩相劝计亩出赀圩长领其事又得行僧六頴六素为之广募时多好义乐施者工讫有成呜呼世甞以愚民难与虑始至若仰事俯畜之产无嵗奚资况乃王税之不供身搒系妻孥为鬻可谓急矣然而十姓百族之子非登髙而招虽家到户説如筑室于道谋求其一心齐力也难昔人又谓在位者重举事而乐因循故郑国之役谓足疲秦西门豹之治邺渠人亦烦苦由是言之则长吏以民事为已任尤难得也今观我郡邑之长不以簿书之所不责而鳃鳃然惟恐不及宜下之懽忻鼓舞所为而成由是此一方者田赋之源以裕所谓有恒丰之田斯有恒足之赋无复有逋负以累长上者矣孰谓簿书之所不责者无益于殿最哉募僧来属余作文以记之夫余之言语气力不足动人曷克追踪万李两公而不能已于言者君子之举事也必计久逺始事者莫不欲其长存而其后或至于怠废自昔贤智为民捍患兴利者遗迹往往而在使后人皆如前人之心则民之受其赐者诚未有艾虽谓之万世之利可也是不可无记以告来者
　　兴国县学初建明伦堂记　　　　杨　颙
　　学以明伦为本所以纳民于善而逺于邪非仅讲章句课文字已也汉唯京师有太学宋庆厯间庙祀孔子如唐乃诏郡县各立学而士不满二百者不与焉是以有无学之县兴国固小邑宋始建学于南门外其后迁徙不一绍兴中再迁而建于北隅即今址也明嘉靖壬子迁于治平观十年而复天启癸亥迁于大乗寺十有七年而复然唯先师庙落成顺治戊子罹于兵燹康熙甲寅罹于宼庙貎仅有存者辛酉壬戍前令黄君惟桂乃建先师庙两庑防门暨启圣祠规模畧备独明伦堂尚缺有待呉江张君尚瑗以翰林出宰斯邑始至谒先师庙见诸生无讲肄之地慨然倡鼎新之议适岁荒未果迨朞月政洽民和乃于庙右隙地荆榛瓦砾之塲建明伦堂计工论费邑诸绅士皆蒸蒸乐输君捐俸强半设册以稽数选匠以任工工值视民间稍厚以鼓舞其用力召诸生之有行谊与吏之能者董其役朝夕亲往督之堂东西各两楹堂之后为尊经阁前为仪门各五楹始于康熙乙酉九月成于丙戍三月帅县之耆老子弟共登斯堂每朔望亲讲
　　圣谕诵训饬士子文敦励品行又以二程及诸子遗书性理大全上溯汉唐宋儒经学注疏村塾俗师茫然未晓者大声而提命之定为规制月必有课阅文定其甲乙君甲申履任值科试童子就县试者不满三百人今丙戍余奉命督学檄至兴国是秋之试于县者四百人矣夫学以明伦为本君之设教也讲章句课文字民之应
　　也如响是将由文学以进求夫致知力行之实乎呜呼教亦多术矣君之才为不可及也兴国之为县七百余年其学屡迁其有眀伦堂也实自今始夫兴虽小邑昔程太中过化之地二程趋庭定省于兹得周元公不传之秘为道学渊源所自始张君之为令也以化民为先以造士为急急其所先务而以道学昌明为己任以追太中之遗迹则兹堂也其用意讵可量哉往者张君在翰苑学问文章为一时领袖其出而为令也余与同官多惜之今观其所为若此是且以昔之所不及为者将始于一邑而推之天下而大行焉乃知向之惜之者所见之小而不足以知张君也遂援笔而为之记
　　烈妇田氏记　　　　　　　　　申毓来
　　烈妇田氏者闾巷中贫女里民萧荣先之妻也守贫力穑俯仰不给无怨詈声生子一女一甫离襁褓无何荣先中道而殁田氏环顾二稚牵衣而泣不忍遽死者欲抚此孤防以延萧氏之一线耳奈岁不登势难存活就食于夫之同母弟而叔欲强夺嫂志毅然不从又以姑命临之廹使去而甘心焉氏仰天泣曰我若改节是负夫也若守志是违姑也且更难自给死于饿与死于义孰轻孰重曷若先死以报吾夫于泉下乎康熙戊子三月二十一日夜将半乃拜辞夫灵擕弱子稚女赴河濵以偕殉焉郡侯陈公奕禧将为立碑建亭防公殁不果嗟乎氏死之日方二十五龄耳以里巷贫女素未知经史而舍生取义若此虽防眉丈夫犹或难之有云从亡之妇例不赐旌以其轻于戕生也然推氏当日守节之志甚坚向使其姑与叔稍识大义不驱而夺之俾全其誓死靡他之志得抚藐孤以终天年则孀妇之节完而萧氏之宗祧不斩矣此其情可悯而其志又可共白也余忝莅兹土方欲振励风化而忍令其湮没不彰乎因撮其烈迹付之贞珉建亭于墓用以垂后焉呜呼若田氏者亦庶防不死矣
　　重修秀峯寺大殿并置　　　　　白　潢
　　御书楼香火田记
　　山岳之秀灵钟自天地而封表之权必有待于亶聪作则之元后在易山上于火其象为贲夫以敦艮植其体离明发其光故象传曰文明以止人文也观人文以化成天下圣人用贲之道焕乎大哉我
　　皇上圣神天纵加以重道崇儒嵗丁卯颁赐朱子学达性天扁额悬诸白鹿洞书院庐山真面目固已蔚然改观矣癸未春六飞南廵所过名山大川琳宫梵刹靡不沾洒翰墨慰其望幸之诚匡庐僻处江右五百僧房未得嫓于髙旻灵隠乃王心在宥虽逺弗遗
　　特命抚【臣】躬赍
　　御书心经一卷于开先古刹供奉此御书楼所由建也丁亥二月阅视河工寺僧超渊迎銮淮上从至云间复蒙
　　勅赐御书秀峯寺额夫匡庐叠嶂九层崇冈万仭竒峰甲乎东南唐开元中纵加使者封号而祀典不经岳神有灵未必甘与祝融为役蜿蜒磅礴之气积之又久得荷
　　圣天子表厥幽龙章载锡从兹五老双劔香炉石镜诸峰争竒竞秀耀日月而迓休祥出云雨而化灾眚匪直为开先一寺之光荣已也【潢】滥膺简命抚绥是邦戊戍之秋仰承
　　圣主惠商徳意开濬武曲港为泊舟之所往视工役取道庐山入寺瞻拜御书流观殿宇由丁亥迄今未加修葺寳额髙悬大惧风雨剥蚀失臣子敬共之谊爰偕司道捐俸鸠工储材运甓腐者新之漫漶者丹之垩之经始于孟冬上旬越己亥季春告竣恭遇
　　万夀诞辰即于寺中启建祝厘醮坛斋宿之夜伏念宸翰所贮荣光烛霄自当天龙拥防亿万年钦承无斁而山寺荒寒必有田以赡香火庶乎缁侣云集六时汛埽宣赞可为福国佑民之一助以语学使王公永斋所见亦同因各捐俸买田如干亩俾住持僧世守之言虽无文谨志其事且勒诸石使四方贤士大夫游屐所经瞻赐额而仰御书之楼金碧辉煌羙轮羙奂知我朝人文化成之盛不特儒林再辟兼令佛地重光夫岂偶然之数哉粤考开先寺址本南唐中主景读书之台以彼业就偏安乃自诩其得土之有祥比于圣人之清明在躬亦云妄矣其迹旋兴旋废迨善暹行瑛主席以来髙僧辈出佛法虽国恩未沐云汉天章自今伊始盖
　　上稔知超渊为天童法嗣定慧具足故所以宠渥之者若此诚哉千载一时极盛之遭逢也而岂东林神运之殿黄龙华藏之函所得合美擅胜者欤
　　白公堤记　　　　　　　　　　朱　轼
　　树徳于民而借言以传非徳之至者也徳之至者不传以言而言以传此吾以白公堤乐得而有言也堤曰白公者何中丞白公捐资筑堤民徳之遂以名焉中丞为国抚民为民兴利宜也民之徳之以食福于是堤者众而向之困于无堤者甚且久也堤属临之清江十六七八九四都而南昌之丰城瑞州之髙安接壤焉袁贑两
　　河之水交防于是沿河百余里土田污下以堤为命岁辛巳堤决水大至漂没田庐无算厥后旋筑旋圮迄无宁岁居民莫敢托足膏腴数万顷草惟宅之而按亩徴赋格于常制无能寛假上下交困十有八年于兹矣我白公甫下车谘访利弊以次兴除尤惓惓农田水利凡溪港支潴蓄堤防宜濬宜疏宜闸宜筑饬所在有司查察于是吾三邑人士以斯堤请公单车亲临阅视慨然叹曰民病若此不识莅此土者何以为心乃量度料物工徒捐俸数千金檄临江太守汪君南安司马毛君董其事两君体公意栉风沐雨经画尽瘁始事于康熙戊戍孟冬迄己亥季夏凡五阅月而工竣于是向之弥望汪洋者原隰井然矣向之哀鸿嗷嗷者其究安宅矣向之芜秽不治者黍与与而稷翼翼矣三邑之人徳公无已田而食曰此我公赐之食也蚕而衣曰此我公赐之衣也屋而居曰此我公赐之居也闾井洽比父老子弟岁时斗酒相劳则曰吾侪之保聚而安全者公之惠也而实无非此堤之功则又指其堤曰此非前此之堤而我公之堤也此白公堤所由名乎犹未己也且将勒碑以纪之驰书走二千里乞余为言余以桑梓受庇所以徳公岂有异情矧兹不朽盛事微乡人请能已于言乎且夫工筑之役固非易事守土者每畏而委之曰非吾咎也否则曰非予一人任不然则曰为之无资奈何嗟乎国计民生之不可问尽此三言中矣今公切饥溺由己之思捐清俸以卫民务为久计无遗后患尽反乎三者之见人之度量相越岂不逺哉抑余闻是堤屡修屡溃每风狂雨骤若有怪物昻起顷刻木石俱沈公自为文祭祷而后兴工工成岁余风雨不为堤患是又至诚之所感孚非偶然也余吏于浙悯浙民之久罹海患筑塘为捍经画累年卒未有效以是益叹公之才徳为不可及遂忘其固陋而不禁有味乎其言之也自今以往常有公之堤则亦常有公之徳常有公之徳则亦常有余之言余言何足传其亦借公之徳以传也公讳潢号近薇奉天籍嵗丁酉以中丞节廵抚江右汪君名清字澄庵奉天人毛君名士仪字抑斋浙江遂安人备书之者重公之知人善任而两君能不负所使也是为记
　　雨公亭记　　　　　　　　　　王思训
　　今上御极五十八年久道化成湛恩洋溢薄海内外万彚昭苏豫章在大江之右
　　帝心眷顾有加歳丁酉命大中丞近薇白公来抚兹土剔除弊政百废具举清风亮节大小畏懐其所以泽润斯民者至矣明年夏旱公祷雨有应时以为适然耳迨今夏旱甚苗防槁民忧方剧公恻然念曰穑未报而旱吾民胡获以养也岁之不登吾民胡赋以税也爰致斋建坛躬诣以祷焚祝册而云油油而雷殷殷节甫廻而雨大沛弥昼夜乃止千数百里外悉快霑足三农以上至诸僚属式歌且舞咸以大有为公庆公谦让不受居无何复旱公再祷即日雨再大沛官民慰庆如前观察使鹤亭祁公作喜雨诗以志之余惧其有美弗传无以劝后于是就东湖之上宋髙士苏云卿种蔬处今心壁上人栖息之憩云庵前作亭刻诗以纪其盛亭成无以名之维大田之诗曰雨我公田遂及我私民望雨欲先及公田民情殷矣今民以雨望公公一诚格天天即以雨雨民则是雨也天盖为公而雨也不然何以其应如响至是哉先是公于进贤门左建书院教育生儒又修讲武堂于百花洲上皆与亭南北相望也他日公课士治兵之暇偶登斯亭城郭闾闬郁葱眇忽映带于风帆云树间逺瞩西山峻窈飞碧送青近与湖光上下槛外烟霞澄鲜争欲袭人襟袖顾而乐之思与民同则其所以泽润斯民者更未有极而是邦之父老子弟歳时来游感公之徳不可谖谓郇侯之膏桑田之驾未易侔此也岂区区分颖合穗流为一时之惠政乎哉书云若歳大旱用汝作霖雨
　　圣天子霖雨天下微公谁属西江不先有明徴乎时余岁校毕旋省亲觏而诚恱之名其亭曰雨公即民之情见
　　天之心纪其实且以志颂也后之君子其亦将有所感而兴起焉
　　兴国县修城记　　　　　　　　张尚瑗
　　潋濊二水流至兴国北隅而合始建县者因其漘以为垣东垣自北而南其下行者不得骈肩西垣则小春涧之水若抱若折绕南闉出双桥以合于潋江故兴之为县三面瞰水也城北冈峦坡陀南趋而势痹南北垣相去才里许髙下已数仞小春之壕狭不容舠夏秋甞涸为陆春潦至则湓涌突荡溢壕而齧城潋江受濊水之合固泱然江也潴于龙王潭以平川为名其实崄仄激疾不能纡徐容纳春夏之交水潦骤发渚涯两涘不辨阡陌孤城之不胜其冲暴有由来矣自前令黄君惟枝丁巳力起修之后二十六年无问版筑者余甲申履任之春四望鲜有完堞霪霖四阅月汀贑诸郡邑载胥及溺壤田庐隳城郭水入兴国南门髙七尺城之东南崩者四十丈再南而崩者二十余丈西南十七丈城居如坐鱼笱羊牢日以攘窃流移为惧救荒政举秋获有成乃召工计之工以难告讯其故曰始筑者基未固也陆城之法拟于筑墙水城之法拟于筑堤顾堤法亦有二江河之堤其下土也故用埽用桩以御其冲溃谿涧之堤其下石也石与石相承不防之基矣今始为城者未谙其法欲树不防之功非穷其底不可余曰诺吾志也乃发民夫劚土深数尺而山根露凿坎以承石登登而筑之土下筑基之石较土面培垣之石费加三分之二其四十丈当水之冲突所糜工费较他处独当五分之三所役之夫起于烟灶程以日计石取于泷下水数以船计甎与石灰则召陶人而为甓凡沙石甎灰之值工匠之工皆视齐民惟工佣半给之起十月朔至十二月下浣八十余日为费四百缗耆老里民劝输居三之一官独捐其二而城以完丙戌之夏雨甚城复毁毁于甲申之未缮者数处而新缮之处亦有二焉余慙而诘诸工工日非石工之罪操墁者之责也城之厚裁及丈甎石甃其外而土实其中验城之址凡石筑者无毁而上之近女墙者多毁由圬墁之偷窳未能合中边而一之也于是春溪涨盛召泷下伐石者出谷以收其乱石络绎百余艘委积于城下秋潦涸而复起工石之用抵陶人之甎数十金以连歳兴作不复募之民间或好义者仍乐助不以登数所捐橐百余金夫役视昔鸠工同日而以十二月初旬终事西闉之壕水从小春磵来者过三台岩经利济桥疾注城下寻丈之地甞輣冲箭激乙酉水发岸尽溃城幸未动余作水障三以杀水始为木橜竹藩效桞埽之制歳一更之蕲以全岸今亦易以石不虞冲荡矣嗟乎坏城郭完隄防备水潦皆先王之政守土者所宜有事而修陴缮隍昔贤每以此彰治绩焉以蕞尔小邑区区拮据于寻丈之间又一劳之未艾而至于再举尤无足称道惟匠石所陈之言或足为山陬水郭备营之一法而节啬民财谘询一得因地随时以自竭其心力则庶几黾勉不敢告劳焉至于土疏而易溃谿滩迅驶决齧不常南楚瘴湿淫涝为害是在任事者思艰图宁以求无负乎保障而必谓此城之屹如金堤冀他年得免于胼胝又非余之所敢知也
　　重修陆方伯祠记　　　　　　　查慎行
　　豫章名宦林立若以方伯而建有专祠者则惟当湖元白陆公贻芳最久蔽芾甘棠勿翦勿拜美哉其二南之嗣响欤按明史馆所纂列传公讳长庚万厯庚辰进士厯任江西左右布政凡八年补苴宗禄改折京绢京布蠲南昌一府门税弛长河五所渔禁以救灾黎歳庚戍改官南府尹士民怀其徳建祠于章江门内西大街后为戍卒所踞康熈癸丑公之曽孙阁学讳葇者始清复之髙闳立防堂构一新既而管祠李翼如物故其弟宗益诡言甲寅兵燹而后寝成墟不可究诘栗主则犹供奉中堂也乙未春宗益私以祠宇鬻于沙井刘姓越五年公四世孙奎勲客游豫章防逢大中丞近薇白公重辑江西通志查勘境内先哲故祠郡守海门汪君亷得盗卖情实立销契断归陆氏舆论大悦服奎勲乃择吉鸠工重建祠屋三间门楼三间其后寝堂故址则力未能而姑待焉藩伯孝超许公顔其堂曰功业流香而丽牲之碑乞余详纪其事余惟祭法云法施于民则祀之曲礼云有其举之莫敢废也汉初齐民为栾公立社其后夏承曹全之碑版共藏弆以为珍公祠迄今百有余歳而兴复者再此固頼当路诸君子能以表先哲为己任亦足觇公之惠政及人遗爱未湮也公当莅任时曽建韦武阳专祠为文勒诸石由今观之岂非秉彛好徳之公心先后若合符节者欤又览阁学公雅坪诗集拳拳于江右先祠有句云好与横山祠并守遗民都胜子孙贤是举也新建孝亷裘曰菊勷力为多南昌诸生刘淑埙等释奠如礼洵乎西江人士怀贤念旧不啻栾社召棠而子孙堂构之思亦当百世而未艾也已
　　游梅田洞记　　　　　　　　　李　绂
  </div>
  <div class="pagination">
   <a href="江西通志_page325.html">
    上一页
   </a>
   <span>
    ...
   </span>
   <a href="江西通志_page321.html">
    321
   </a>
   <a href="江西通志_page322.html">
    322
   </a>
   <a href="江西通志_page323.html">
    323
   </a>
   <a href="江西通志_page324.html">
    324
   </a>
   <a href="江西通志_page325.html">
    325
   </a>
   <span class="current-page">
    326
   </span>
   <a href="江西通志_page327.html">
    327
   </a>
   <a href="江西通志_page328.html">
    328
   </a>
   <a href="江西通志_page329.html">
    329
   </a>
   <a href="江西通志_page330.html">
    330
   </a>
   <a href="江西通志_page331.html">
    331
   </a>
   <span>
    ...
   </span>
   <a href="江西通志_page327.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
