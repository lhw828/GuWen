<!DOCTYPE html>
<html>
<head>
    <meta charset="UTF-8">
    <title>太平寰宇记 - 第 11 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平寰宇记 - 第 11 页/共 120 页</h1>
    <div class="content">









　　太平寰宇记卷十九
<史部,地理类,总志之属,太平寰宇记>
　　钦定四库全书
　　太平寰宇记卷二十
　　宋　乐史　撰
　　河南道二十
　　登州
　　登州文登郡今理蓬莱县禹贡青州之域古莱子之国春秋齐侯灭莱至汉为东莱郡汉武帝封齐孝王子渫为牟平侯此即渫之邑也按牟平在今蓬莱县东南九十里牟平故城是也后魏武定元年分东莱县于黄县东一百歩中郎故城置东牟郡高齐天保七年废东牟郡自今昌阳县东五十三里长广故城移长广郡理中郎城隋开皇三年改为牟州大业三年为郡废州唐武徳四年又置州后因文登县人不从贼党遂于县理置登州贞观元年牟州及牟平县登州俱废麟徳二年析文登县地于东牟故城置牟平县如意元年又于牟平县置登州领文登牟平黄三县神龙三年自牟平徙登州于蓬莱镇南一里析黄县置蓬莱县于州理即今登州所理也天宝元年为东牟郡乾元元年复为登州
　　元领县四
　　蓬莱　文登　黄县　牟平
　　州境
　　东西四百九十五里　南北一百六十三里
　　四至八到
　　西南至东京一千九百五十里　西南至西京二千三百七十里　西南至长安三千里　东至文登县界大海四百九十里　南至莱州昌阳县二百一十里　西至大海四里当中国往新罗渤海大路北至大海三里　东南至海州四百六十里　西南至莱州四百里　正北防东至海北岸都里镇五百三十里
　　户
　　唐开元户二万二百九十八皇朝户主一万五千四百五十六客一万七千四百五十八
　　风俗
　　与青州同
　　人物
　　【阙】

　　土产
　　文蛤　牛黄【已上旧贡】　水防席【今贡】　纱布
　　蓬莱县依旧五乡本汉黄县地属东莱郡昔汉武帝于此望海中蓬莱山因筑城以为名在黄县东北五十里唐贞观八年于此置蓬莱镇神龙三年析黄县置蓬莱县在镇南一里即今登州所理是也　羽山在县南十五里尚书云殛鲧于羽山孔安国注云其山在东齐海中即此也　九目山在县东南七十里按晏谟齐记云山有九窍因名　沙门岛在县北海中五十里　之罘水在县南一十五里源出羽山与石门水合流入海鲧城在县南六十里古老相传云是魏将田预领兵御
　　呉将周贺筑之葢近殛鲧之地因名　乌湖戍在县北海中二百六十五里置乌湖岛上唐太宗贞观二十年为伐东夷当要路遂置为镇至永徽元年废　大谢戍在县北海中三十里周一百二十二歩亦唐太宗征高丽时与乌湖戍同时置　咸泉池其泉咸百姓取之为盐　牟平故城汉为县理于此在县东南九十里故城是也高齐天宝七年移于今黄县东七十三里马岭山南置隋废唐武徳三年又置贞观元年又废
　　文登县东南二百八十里旧十二乡今五乡本汉牟平县在今黄县东一百三十里牟平故城是也本属东莱郡自汉迄魏皆为牟平县地高齐后主天统四年分牟平置文登县属长广郡取县界文登山为名隋开皇三年废长广郡文登县属莱州唐武徳四年于此置登州领文登观阳二县六年以观阳属牟州又置清阳廓定二县属登州贞观元年废登州又废清阳廓定二县入文登县神龙三年徙登州于蓬莱镇文登县又焉之罘山在县西北百九十里史记曰秦始皇二十九年登之罘刋石勒功三十七年又自琅琊使徐福采药福言常苦大鱼为患于是连舟下海登之罘山射巨鱼还自平原郊祀志曰齐有八祠之罘山为阳主武帝太始三年幸琅琊礼日成山登之罘山称万嵗子虚赋曰射乎之罘是也其山在海中山东南海水中有垒石俗传云武帝造桥有两石铭仍在山高九里周回五十里召石山在县东八十五里三齐略记云秦始皇造石桥渡海观日出处有神人召石下城阳一十山石遣东下岌岌相随如行状石去不驶神人鞭之皆见血今验召石山之下其石有色尽赤焉　铁官山在县西百四十里按此山去牟平城百里铜铁之处犹存汉置铁官石桥海神在县南六十里县北百里县东百八十里三面俱至于海县东北海中有秦始皇石桥伏琛齐记曰始皇造桥欲渡海观日出处海神为驱石柱始皇感其惠通敬于神求与相见神曰我丑莫图我形当与帝防始皇从石桥入海四十里与神相见帝左右有巧者濳以足画神形神怒曰帝负约可速去始皇转骂之前脚犹立后脚随崩仅得登岸今验成山东入海道可广二千歩时有石往往相望似桥柱状海中又有石桥柱二所乍出乍没俗云汉武帝所作也　东牟故城在县西北一十里东汉牟县地也属东莱郡有铁官盐官高后六年封齐悼惠五子与俱为侯至宋省　道路西北自黄县界更经乌趣石阜二山之间又东经县理东达于海海东诸国朝贡必由此道　文登山在县东二里古老相传秦始皇东巡召集文人登此山论功颂徳因名　鸺鹠山在县东南二十里此常山有鸺鹠栖止石门山在县东南八十里山有二石耸立高二丈东
　　南相去一丈望之如门　五垒山在县南五十里其山南北成形入海如垒焉　白鹿山在县北四十里唐神龙三年白鹿复见刺史毕元恺入进　鸡鸣岛在县东北一百三十里晏谟齐记云不夜城北有鸡鸣岛　昌阳汤在县西南四十里周回十二歩南流入黒水此县都有温汤七所　秦宫在县东北一百八十里古老相传云秦始皇所造东南两面临海南有七井水　望海台在县东北一百八十里古老相传云秦始皇在成山垒石造此台望海伏琛齐记云始皇欲渡海立此石标之为记　成山史记秦始皇二十八年行郡县上泰山乃立渤海以东过黄腄穷成山郊祀志齐八祠成山为日主　斥山尔雅东北之美有斥山之文皮焉　昌山按宋永初山川记云昌阳县有昌水郡国志云昌阳县有巨神岛有祠能行云雨崔琰避黄巾贼于此山　不夜城即春秋时莱子所置邑以日出于东故以不夜为名汉县属东莱在今县东北八十里有不夜故城有成山祠莽曰夙夜后汉省并昌阳故城东北五十一里有鸡鸣岛即海也　育犂城汉立县后汉省并入牟平按汉志注云东莱腄县有之罘山祠并丹水所出东北入海是也葢在今县西七十里清阳水侧近与海畔之罘山相对　海牛岛郡国志云不夜城北有海牛岛无角紫色足似龟长丈余尾若鮕鱼性捷疾见人则飞赴水皮堪弓鞬脂可燃灯　海驴岛岛上多海驴常以八九月于此岛乳产皮毛可长二分其皮水不能润可以御雨时有获者可贵
　　黄县西南五十三里旧十七乡今三乡古莱子国都于此汉县属莱郡莽曰意母故城在今县东南二十五里故黄城是也高齐天宝七年移于今理唐武徳四年属牟州神龙三年置登州黄县割属焉按汉书曰秦欲伐匈奴运粮使天下飞刍挽粟起于黄腄琅琊负海之郡输北河率三十钟而致一石黄即今黄县腄即今文登县汉并属东莱即北河朔方已北六斛四升曰钟计道路所费凢用百九十二斛乃致一石　故黄城在县东南二十五里古莱子之国春秋传云齐侯灭莱杜预注云今东莱黄县是也　大入故城在县东北二十里司马宣王伐辽东造此城运粮船从此入今新罗百济徃还常由于此　蓬莱镇在县东北五十里　海渎祠在县北二十四里大入城上　莱山封禅书云齐之八祠莱山为月主一云莱阴山多仙圣所居　九目山连接县界蹲狗山在县西南三十里山上有石如蹲狗伏氏记
　　云山极灵刘宠防时途由此石犬吠之后为太尉　大海在县北三里又县西至海四里当中国往新罗渤海大路由此　故徐乡城汉县成帝封胶帝共王子炔为侯后汉省其城即今邑县界已失其故城遗址　惤汉县在今县西南二十五里有惤故城存即高齐天宝七年省入黄　中郎城郡国志云石勒遣中郎将石同筑此城以防海故曰中郎城　士乡城后汉书云齐有士乡越有君子里谓此
　　牟平县东二百里旧十乡今三乡本汉县也属东莱郡有铁官盐官王子侯表曰齐孝王子渫为牟平侯后汉属郡不改晋属东莱国在牟山之阳其地夷坦故曰牟平高齐天保七年自牟平故城移县于今黄县东北七十三里改属长广郡隋开皇三年改长广郡为牟州牟平县仍属焉大业二年废牟州属莱州唐武徳四年又于中郎城置牟州牟平县属贞观元年州县俱废麟徳二年析文登县于此重置牟平县属登州　卢山在县东十八里北与东牟县岘山相连岘山上正北至海一百里有望海台　岘山在县东北二十里与卢山相连上有东牟侯祠按晏谟齐记云卢山东北有东牟大岘山　系马山在县东四十里古老相传秦始皇游此山揽草系马至今山中草春生并皆垂屈若人系结之状俗云系马础　大昆仑山在县东南四十里按仙经云姑余山因麻姑曽于此山修道上升有余址尚在因以为名后代以姑余昆仑声相而俗名又有小昆仑相连　两欹山在县西南六十里其山两峯欹侧相背为名
　　莱州
　　莱州东莱郡今理掖县禹贡青州之域禹贡曰嵎夷既略莱夷作牧注云夷嵎地名用功少曰畧莱夷可放牧也即莱子之国左传曰齐侯伐莱莱人使正舆子赂夙沙卫以索马牛皆尺齐师乃还后齐复入莱共公浮柔奔棠晏弱围棠灭之迁莱于郳在国之东故曰东莱按古莱子国在今黄县东南二十里黄城是也周之九州又为幽州之境职方氏幽州其泽薮曰貕养按貕养泽在今长阳县界史记曰周武王封太公于营邱莱侯闻之遂与太公争营然则莱为殷时诸侯也秦置三十六郡为齐郡汉高帝四年韩信虏齐王广分齐郡因置东莱郡领县十七理掖县属青州后汉移理黄县魏不改晋武帝太康四年徙辽东王防为东莱王郡复理掖宋时郡改理曲成后魏初亦然及皇兴四年分青州置光州取界内光水为名领东莱郡州与郡同理掖县高齐及后周不改隋文帝罢郡仍改光州为莱州炀帝二年罢州复为东莱郡唐武徳初为莱州天宝元年改为东莱郡乾元元年复为莱州
　　元领县四
　　掖县　莱阳　即墨　胶水
　　州境
　　东西一百二十里　南北二百四十五里
　　四至八到
　　东南至东京一千五百四十里　西南至西京一千九百二十里　西南至长安二千七百六十五里　东至登州四百四十五里　东北至登州四百五十里　南至青州三百四十五里　正南防西至宻州三百六十二里　西至大海二十九里北至海五十里　东南至海二百五十二里
　　西南至青州界一百二十九里　西北至海二十一里
　　户
　　唐开元户二万六千九百九十皇朝户主一万五千五百二十三客一万六千五百八
　　风俗
　　土疎水阔山高海深人性刚强志气缓慢语声形容大此水土之风也
　　土产
　　牡砺　决明　海藻　绵　绢　麻布　茯苓　牛黄贡　文蛤贡　石器贡
　　人物
　　李忠字仲都东莱黄人光武以为右大将军　刘宠东莱牟平人迁防稽太守有善政　刘岱字公山弟繇字仲礼所谓骋骐骥于千里　太史慈东莱人北海相孔融敬之
　　掖县旧十四乡今五乡本汉旧县也属东莱郡按掖水出县东南三十五里寒同山故县取为名后属郡不改晋属东莱国宋属东莱郡隋开皇三年罢郡属莱州望海台秦始皇所造　沙邱城纣所筑始皇崩处　胶东庸生宅在县界　坠星石在县东北七十里　海水在县北五十二里水经注曰平故县有土山北眺巨海杳冥无际　轮井在县东北十里石穴下洞于泉口如车轮无雕琢之迹自然而成故号　天井能兴云雨人多祈祭　海神祠在西北十七里地理记云东莱郡有海祠谓此也　掖水在县西南七十五里北流经土山西注于海　三山在县北五十里海之南岸史记封禅书云八祠三山为阴主其城见在此山　万里沙汉书郊祀志云武帝元封元年大旱祷万里沙又封禅书云天子既出祷万里沙还祀太山按沙长三百里据史记云在县东北三十里夹万嵗河两岸是也　成山武帝太始三年幸东海作朱雁之歌拜日于成山还而下恤鳏寡又齐记云成山有牛岛常以五月有海狸上岛产乳逢人则化鱼入水　当利故城汉志注云有盐官在今莱州西南三十六里有当利故城高齐天宝七年废曲城故城汉县废城在今县东北六十里晋改为曲城大业二年废武徳四年复六年又废　转附左思齐都赋曰转附朝儛竒观可説又晏子春秋景公谓曰吾欲游转附朝儛循海而南是也　燕台在县东北二里南燕慕容徳以东莱掖城为青州理所筑　故临朐城汉故城在郡北二十三里临朐故城是也后汉省郡国县道记云临朐有海神祠今故城北去海二十里南去海神祠约五六里与汉志注同　阳乐汉县后汉省并当利按十三州志云在当利县东北二十里葢在今莱州西南二十里内是其地　故阳石汉县成帝封胶东共王子度为陵石侯后汉省并当利又十三州志云当利县东有陵石城陵为阳字之误葢在今县南当利故城东即其地也　盏石在县北五十七里北临大海有一磐石方圆三歩上有污蹲状名盏石古老相传云秦始皇于此凿盏以盛酒醢祈祭有神
　　莱阳县西南一百八十里旧十三乡今五乡本昌阳县属东莱郡置在昌水之阳故曰昌阳有盐官后汉属郡不改晋无昌阳县按此前昌阳县理在文登县西南三十里昌阳故城是也顾野王曰晋惠帝元康八年复立昌阳县属长广郡今理是也宋及后魏同高齐文宣天保七年废长乐郡复以昌阳县属东莱郡隋开皇三年罢郡昌阳县属莱州按今县兼有汉长广掖县观阳卢县四县之地后唐庄宗同光元年避国讳改为莱阳县黄银坑在县东一百四十里隋开皇十八年牟州刺
　　史辛公义于此坑冶铸得黄银献之大业末絶唐贞观初更沙汰得之　七子山在县东南九十三里山有八峯大峯居中七山在侧俗谓之七子山若大峯七子也五龙山在县南二十里有水五道于山中下合流穿
　　入于南海俗以五龙为名　韮山在县南二十里周回三里多藿菜尔雅云藿山韮也　高丽山在县西南九十里魏司马懿讨辽东于此置戍以高丽为名　废莱阳城在县东南二十三里隋大业中筑属东莱郡唐永徽元年水淹破　挺城在县南七里汉书地理志挺城属胶东国后入东莱郡　奚养泽汉书地理志云长广县西有奚养泽周礼职方幽州之泽薮曰貕养故长广城亦汉县属琅琊郡后汉改属东莱郡高齐天保七年因长广郡自胶东城入中郎城复移长广县于胶东城此城遂废故城在今县东五十里有莱王山祠貕养泽在西也
　　即墨县东南二百三十里旧八乡今二乡汉旧县属胶东国城临墨水故曰即墨在今胶水县东六十里田单败燕兵之处隋文帝开皇十六年于古不期城东北二十七里置今县所理城复古即墨为名莱州史记苏秦云东有琅琊即墨之饶也　天井山在县东十三里周回二里顶上有一井水味甘美因号天井　阴山在东南八十里上有石池深三寸旱不灭雨不涨冬夏清彻曽无滓秽也东石有马蹄迹又有五石人广数围高一丈古老相传云秦始皇幸琅琊因至牢威山望蓬莱葢立马于此又遣石人驱牢山不得遂立于此石人诸山往往有之　中祠山在县东南五里汉书云不期山有太一仙人祠九所此即一也　不期山在县东南四十五里三齐记云郑教授于不期山下生草大如薤叶长一尺余坚靭异常土人名曰康成书带　女姑山在县西南三十八里其山北旧有墓基古老相传云此为明堂汉地理志不期太乙仙人祠九所及明堂武帝所起不期城西南有七神号曰女姑即此是也　臯虞故城在县东北五十里汉书元封九年封胶东康王子建为臯虞侯子孙相承六代王莽簒位改为盈庐　田横岛在县东北百里横之众五百余人俱死于此岛四面环海去岸二十五里可居千余处　天室山汉书云即墨县有天石山祠　大劳山小劳山郡国志云夫差登之得灵宝度人经齐记云太山自然高不如东海劳昔郑康成领徒于此神仙传曰乐子长好道遇仙人受以神胜赤散方仙人曰蛇服此药化为龙人服此药老成童子长服之年八十色如少女入海登劳山仙去山高十五里周八里在县东南三十八里　海在县东四十三里又在县南百里　温汤在县东北三十里平地涌出有三穴焉风若西北来汤极热不可入　壮武故城在县西六十里古夷国汉壮武县又晋封张华为壮武侯至宋省　沽水左氏云聊摄以东姑尤以西其为人也多矣姑尤即齐界也　不期城汉县属琅琊在县西南三十七里古城是也今约周十余里后汉改属东莱郡晋于此置长广郡高齐天保七年省地理志有太乙仙人祠九所及明堂皆武帝所起亦因山名　古冢郡国志云即墨城北有古冢或发之有黄牛从埏门出犯之即吼不可动也　夏侯臯墓郡国志云昔徐诞弟子夏侯臯死后有人遇臯以手巾寄信与诞视之乃棺中物也
　　胶水县东八十里旧八乡今三乡本汉胶东国之地按汉胶东国在今县东南六十里即墨故城是也后汉省胶东国为县属北海国后魏属北海郡高齐及周不改开皇三年罢郡属莱州仁夀元年改为胶水县取县西胶水为名　即墨故城在县东南六十里古东夷之地史记苏秦曰齐有琅琊即墨之饶此其处也齐威王召即墨大夫语之曰自子之居即墨也毁言日至然吾使人视即墨田野辟民人给官无留事东方以宁是子不事吾左右以求誉也湣王时燕得乐毅伐齐下七十余城唯莒即墨不下田单东保即墨六年田单设竒防破燕军迎襄王于莒尽复齐地封单为安平君汉书汉高帝元年项羽徙齐王田布于即墨为胶东王田荣怒杀布于即墨自立为王遂并三齐之地汉胶东郡领八县理即墨此其城也　故平度城汉县在今县西北六十七里平度故城后汉省有胶水经故城又北流入大海卢乡故城汉县故城在今县西北五十里高齐天保
　　七年并入胶东　大豁山在县西北二十里按伏琛齐记云卢乡城东南有豁口故曰大豁口即此也又有小豁山相连　嵖岈山在县北三十里其山形势嵖岈为名　明堂山在县东北四十八里齐记云卢乡城东三十里有明堂山与巨青山连出乌头天雄　墨山在县东北六十里石色如墨又有墨水出焉　金泉山在县东南四十里其山出桔梗及防风　药石水在县西北五十里源出明堂山合石渎河　胶水在县西八十里源出宻州诸城县东卷山按山海经云胶水县东有故县有胶水出焉西流经掖县入海　定渚渠在县南七十里西流入胶水汉书武帝征和四年正月行幸东莱临大海三月上耕于钜定即此　乐毅城在即墨城北史记乐毅攻田单即此城　戚冢在县西六十里齐记云东亭西亭西北七十里有戚冢因山为坟俗呼为鸣角阜仙人台在县东北五十里青山下列仙传胶公沙宿饮白鹤泉得仙常游石台之上即此也其台四絶今不可渉


　　太平寰宇记卷二十
　　钦定四库全书
　　太平寰宇记卷二十一
　　宋　乐史　撰
　　河南道二十一
　　兖州　莱芜监
　　兖州鲁郡今理瑕丘县禹贡兖州之域星分奎娄自娄五度至胃六度于辰在戌厯奎娄胃为鲁之分野春秋时为鲁国史记武王即位封周公子伯禽于曲阜为鲁公六国时属楚秦灭楚属秦秦以鲁为薛郡汉髙祖更立鲁国以封公主又立泰山山阳二郡后汉改为任城国以泰山山阳郡地兼置兖州晋改为鲁郡宋武帝平河南兖州治滑台文帝元嘉十三年治邹山又寄治彭城二十年省兖州三十年立兖州于瑕丘后魏宣武正始年又置南兖州于谯城孝明孝昌二年又置西兖州于定陶城北齐为任城郡隋大业二年改为鲁郡唐武德五年平徐圆朗置兖州领任城瑕丘平陆龚丘曲阜邹泗水七县贞观元年省曲阜其年又省东泰州以博城县来属八年复置曲阜十四年置都督府管兖泰沂三州十七年以废泰州之金乡方舆来属长安四年置莱芜县天宝元年改为鲁郡乾元元年复为兖州自唐末至汉并为大宁军节度周广顺二年降为防御州以慕容彦超叛命仍平故也
　　元领县十　今七
　　瑕丘　曲阜　邹县　莱芜　龚丘　干封　泗水三县割出
　　任城入济州　金乡入济州　鱼台入单州
　　州境
　　东西一百七十里　南北三百一十九里
　　四至八到
　　西南至东京六百里　西南至西京一千里　西南至长安二千里　东至沂州三百八十五里　南至徐三百九十六里　西至济州一百五十里　北至齐州三百三十里　西南至单州三百二十里　东南至徐州三百四十里　东北至淄州三百七十里西北至郓州一百八十里
　　户
　　唐开元户六万七千三百九十七皇朝户主一万二百十一客八千四百八十
　　风俗
　　汉书云周封周公子伯禽为鲁侯有圣人之敎化故孔子曰齐一变至于鲁鲁一变至于道言近正也俗既益薄孔子悯王道将废乃修六经以述三代之道是以其人好学尚礼义重廉耻周公遗化销微庠序衰壊地狭人众颇有桑麻之业无休泽之饶其俗俭啬爱财趋商贾好訾毁多巧伪其丧葬之礼文备实寡然而好学犹愈于他俗货殖传云鲁人俗俭啬而丙氏尤甚富至钜万邹鲁以其故多去文学而趋利姓氏
　　鲁国郡七姓　夏　孔　唐　车　顔　粟　宰山阳郡三姓　巩　郄　蹇
　　【阙】郡五姓　胡　周　羊　曹　孙
　　平昌郡三姓　管　孟　牟
　　【阙】郡五姓　邵　　徐　史　钱
　　人物
　　春秋臧僖伯　臧文仲　展禽　梓慎　众仲　孔子　顔囘　孟轲　前汉孔光　邴吉　史丹　韦贤　孟之后　朱云　后汉王龚　檀敷　魏应　羊续　范式字巨卿烈士也可以托死　刘表山阳髙平人鲁恭王之后　髙堂隆　王灿　晋有羊祐郄隆　唐彬　郄鉴　魏舒　宋有羊欣　孔淳之齐有檀起　后魏有羊敦　已上并鲁人　梁羊
　　侃泰山梁父人挽弓二十石为侍中　唐有徐洪字彦伯兖瑕丘人　郄士美髙平金乡人与顔真卿对论应对如流
　　土产
　　禹贡漆丝织文　汶阳之篠可以为笙　今贡花镜绫绢　绵　防风　紫石英　茯苓
　　瑕丘县旧十四乡今四乡春秋谓以邾子益来囚诸负瑕杜注云鲁邑髙平郡南平县西北有瑕丘城汉立县属山阳郡今兖州　洙水东北去县二十二里　泗水东自曲阜县界流入合洙水　淮安王神通营在瑕丘城中唐武德五年平贼徐圆朗屯兵之处　尧祠在县东南七里洙水之西　杏坛乡因夫子杏坛为名樊县故城汉县废城在今县西南按郡国志云卿士
　　樊仲皮国也
　　曲阜县东三十里旧八乡今三乡春秋之鲁国伯禽所都之地古炎帝之墟按郡国志云仲农氏自秦徙都于此昔大庭坡故有大庭之库存焉汉为鲁县魏为曲阜委曲长七八里故曰曲阜　仍山在县东二十五里髙二里　防礼记孔子母合葬于防史记孔子父叔梁纥死葬于防在鲁城东　女陵山在县北二十六里相传云秦始皇东巡女死葬于此山因名今山顶坟陵俱存其山多美石　九山在县南三十里其山有九峯因以为名　崄水在县北四十二里源出九山东南流入洙水其溪涧崄隘左氏经云桓十二年公防杞侯莒子盟于曲池注云鲁国文阳县北曲水亭今在县常流不絶地理志汉旧县也王莽改曰汶亭　达泉沟在县东南十里流出县东南平泽西南流合卜沙沟共流数里同入于沂左传庄三十二年僖叔饮酖归及达泉一名连泉　灵光殿髙一丈在鲁城内县西南二里鲁共王余之所立　古鲁城春秋之时鲁国都也其城凡有十二门东有二门其北名上东门今名始明门按左传定公八年公敛处父师成入自上东门入注云鲁东城之北门也又国语臧文仲祭爰居于鲁东门之外皆此门也古鲁城门鲁城伯禽邑也西五门第一曰鹿门即臧
　　孙纥斩鹿门关以出第三曰稷门即圉人荦能投盖于稷门按鲁国志云古城凡有七门东西有三其最北者名莱门左传哀公六年公子阳生请于南郭具千乗出莱门而告之故注云鲁郭门也次南第二门名石门按论语云子路宿于石门注云鲁城门外吕氏春秋云宋有桐门右师鲁有石门即此门也南面有一门不详其名北面有三门最西者名子驹门按左传文公十一年获长狄侨如埋其首于子驹之门注云子驹鲁郭门次东二门无名　阙里在县西南三里鲁城东北出洙水百余步　洙泗二水在县北五里泗水东自泗水县流入在县与洙并流南为泗水北为洙水二水之间即夫子所居也　孔子家在故鲁城中归德门内阙里之中背洙面泗瞿相圃之东北也后汉明帝东巡狩幸焉古邾城无濠堑在县东北四十里邾鲁之附庸国左传哀公七年鲁击柝闻于洙注云言近也邾人于北筑小城以备鲁故名洙城　古汶阳城在县东北四十里左传桓公十二年盟于曲池注云鲁国汶阳县北有曲水亭又舆地志汉旧县王莽改曰汝亭　雩门左传谓公子偃曰宋师不整可取也自雩门窃出蒙臯比而先犯之大败宋师于乘丘即此门　泮宫二池在县南二里泮宫台南按诗鲁颂颂僖公云思乐泮水薄采其芹鲁侯戾止在泮饮酒　奄中续汉书郡国志云古奄国史记云从廓出鲁奄中张茂先云即鲁之奄里　穷桑郡国志云少皥自穷桑登帝位按穷桑在鲁国之北后徙曲阜颛顼亦自穷桑陟帝位又干宝云征在生孔子于空桑之地今名孔窦在鲁南山之阳　伯禽墓髙四丈四尺在县北七里左传定公四年成王因商奄之民命以伯禽西封于少皥之墟注云少皥墟在鲁城内书序云鲁侯伯禽宅曲阜是也　鲁文公冡髙五丈五尺在县南九里冡北有石人四兽二　鲁恭王墓髙一丈在县南九里汉书云恭王余景帝程姬之子封之于鲁谥曰恭王　孔子墓髙一丈二尺在县西北三里史记云孔子葬鲁城北泗上弟子三年心丧毕相决而去惟子贡庐于冡上凡六年弟子及鲁人从冡而家者百有余室因命曰孔子墓皇览冡墓记云孔子冡茔百亩本无祠堂茔中树以百数皆异种鲁人世世无能名其树者民传言孔子弟子异国人各持其方树来种之茔中不生荆棘及刺人草今惟有柞树成林更无异木论衡云孔子当泗水而葬水为之却流　伯鱼墓在孔子墓东一十步　顔囘墓在县东二十里方山下　孟轲墓在县南四十里元属邹县界唐贞观八年大使杜正伦置曲阜县入曲阜　顔叔子墓在县东南三十五里亦名清陵坟　三良冡郡国志即二桃杀者梁父吟曰问是谁家冡田疆古冶子　陈博达墓在县西北二十里前有石兽四石碑一齐郡刺史武平五年立　宰我墓在县西南二十里郡国志云宰我鲁人为临淄大夫与田常作乱夷其族孔子耻之　庄公台在鲁城内县西北二里按左传庄公三十二年筑台临党氏见孟任即此台也　昭公台髙二丈九尺在庄公台西南五十步魏地形志鲁有昭公台是也　东门襄仲台周四十步髙五丈在县东三里鲁城内建春门南故以姓氏为台之名　季武子台髙三丈五尺在县东二百五十步按春秋左传定公十二年公山不狃率费人袭鲁公与三子入于季氏之宫登武子之台是也　鬭鸡台二所髙一丈五尺相去各四步在禹门内县西三里左传昭公二十五年季郈之鸡鬬季氏介其鸡郈氏为之金距注云二家相近也　孔子祠一名阙里汉髙十二年过鲁以太牢祀之在鲁城内今县西南二里即钟离意发县瓮张伯藏壁皆此祠累代修之不絶郡国志云阙里背洙面泗有夫子状前有石砚一枚石作甚朴云夫子平生所用物唐干封中祀岳东囘驻辇亲祀于庙开元中封王　两观台各髙一丈在县东五十步左传定公二年雉门及两观灾杜注云阙也孔子诛少正邜于两观之下　寿丘髙三丈在县东北六里按皇甫谧帝王世纪云黄帝生于寿丘长于姬水居轩辕之丘山海经地在穷桑之际西射之南史记舜作什器于寿山　大庭氏库髙二丈在城内县东一百五十步春秋昭公十八年梓慎登大庭之库以望气曰宋卫陈郑火注云大庭氏古国名也炎帝神农氏居大庭　矍相圃周二万一丈在鲁城内县西南二里孔子庙西南孔子射所陋巷在县城西南二里孔子庙北二百步按论语云
　　贤哉囘也一箪食一瓢饮在陋巷人不堪其忧囘也不改其乐　义妇宅昔齐欲伐鲁鲁师至郊见一妇人抱一儿携一儿军至弃小者抱大者而去军乃问何弃小抱大妇人曰大者亡兄之子小者妾所生去妾所生亡父嗣不可絶也军义之与食而去军乃旋师曰鲁有义妇者若此　五父衢在县东南二里左传襄十一年季武子将作三军盟诸僖闳诅诸五父之衢杜注云五父衢道名在鲁东南　季桓子井深八十八尺在县中法集寺中按史记季桓子穿井得土缶即此也　臧武井深六十尺在县东南一百步按白褎鲁记云鹿门有两井稍小于季桓子井在鹿门西四里一为季桓子所穿者　舞雩坛在沂水之南当县南六里临沂水论语云浴乎沂风乎舞雩咏而归又樊迟从游于舞雩之下有坛墠树木于下可游焉　南郊圆丘在县南七里按孝经云昔者周公郊祀后稷以配天礼记明堂位曰成王封周公于曲阜地方七百革车千乘孟春之月祀帝于郊周公得郊天故有圆丘
　　邹县东南六十里旧十四乡今五乡汉为驺县属鲁国莽曰驺亭即邾山之地曹姓二十九世楚所灭因鲁缪公改邾作驺县复以山为名按郡国志云驺县本邾娄之国鲁缪公改为邹即邾人获公胄悬于鱼是此邑峄山在县南二十里亦名邹山史记秦始皇东行郡县上邹山泽立石与鲁诸儒议刻石颂秦德鲁缪公改邾作邹山从邑故谓之邹山峄阳犹多桐栢也李斯所刻石领名曰书门始皇乘羊车登之其路犹在黄河去邹山三百余里晴明日望之才见又郡国志邹山之右峄山也有穴遥与洞庭通其孔可以逃难晋大尉郄鉴避胡越于此山下有大驿名郄公驿　鳬山在县东南三十八里诗曰保有鳬绎遂荒徐宅　邹城叔梁纥所治之邑汉为县又曰南平阳县今废城存　邾国黄帝后陆终之曹姓封于邾其后终絶武王复之故国城在今县东南周四里上冠山峯下瞩岩壑穷制国之胜景一目邾国数处今黄州亦是也
　　莱芜县东北二百六十里旧八乡今二乡本汉县属泰山郡后汉书范史云为政之所按水经云莱芜昔齐灵公灭莱莱人播流此谷邑落芜没故曰莱芜范史云曾为此县长百姓歌其清俭至晋废后魏移古羸县于此唐贞观元年废入博城县至长安四年又于废嬴县置莱芜县取汉旧名属兖州元和十四年六月兖海节度使曹华奏以县在山路三百余里人戸絶少官吏名数亦与大县不殊虚置无所取请并入干封县诏许之后复置　韶山在县西北二十里其山出铁汉置铁官至今鼔铸不絶　汶水出此邑即闵子所谓则吾必在汶上矣是也西南流入沛　双石郡国志云莱芜县南夹道有石长二丈双石即汉昭帝时自立也
</div>
    <div class="pagination">
<a href="太平寰宇记_page10.html">上一页</a><span>...</span><a href="太平寰宇记_page6.html">6</a><a href="太平寰宇记_page7.html">7</a><a href="太平寰宇记_page8.html">8</a><a href="太平寰宇记_page9.html">9</a><a href="太平寰宇记_page10.html">10</a><span class="current-page">11</span><a href="太平寰宇记_page12.html">12</a><a href="太平寰宇记_page13.html">13</a><a href="太平寰宇记_page14.html">14</a><a href="太平寰宇记_page15.html">15</a><a href="太平寰宇记_page16.html">16</a><span>...</span><a href="太平寰宇记_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
