<!DOCTYPE html>
<html>
<head>
    <meta charset="UTF-8">
    <title>陕西通志 - 第 361 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 361 页/共 490 页</h1>
    <div class="content">　　赵氏长安人陜西督标前营千总刘登龙继妻登龙以从征吴逆功委署千总迨殁氏年二十有七前子二己子一俱幼氏宵旦抚视相依为命一夕有羣盗入室欲毙诸孤氏挺身告哀乞存弱息卒保无恙自此躬亲绩纺延师训子今兰玉森森连掇科第皆氏教也雍正十年旌表年六十有七
　　毛氏长安人督标右营兵丁刘汉勲妻康熈十四年汉勲战殁平凉氏年二十有七闻讣欲不食死以姑老强存视息拮据奉养姑得寿终今二子成立五世同堂氏年已八十有四矣雍正十年旌表
　　朱氏长安黄用福妻年二十六夫遇贼死于西乡氏奉孀姑归寓母家卒能扶榇理寃乡人重之姑病亡昼夜泣不止适为幼女缝衣泪血糢糊误刺右目见者皆陨涕抚族子为嗣未防子妇继夭苦节四十二年卒
　　王氏长安生员韩仲宷继妻年二十七歳宷亡谨严守节之死靡他课子璋母而兼师璋年少游庠偕妇李氏克尽孝养氏始困终亨获臻上寿殁时年九十二
　　刘氏长安庠生蔡时盛妻年二十七而寡上事七旬翁姑下抚四龄幼子拮据苦守子馨由贡任鄜州训导性至孝事母尽诚竭力氏年七十一歳卒馨居丧三年不茹荤不入内室人羡其节孝萃于一门
　　张氏长安候选知州梁鼐继妻婚三载鼐亡氏时年二十三歳无子女奉孀姑鞠前妻子孝慈兼笃有劝之嫁者严词拒絶守节四十五年子孙皆列黉序殁年六十八
　　徐氏长安民李爵妻年二十八夫亡事孀姑贫能尽礼姑殁无依每并日而食誓死不移遗孤又殀抚孙成立年七十七岁而卒
　　孙氏长安生员崔汝岚继妻年十七适崔崔得痰疾经数载氏涤秽尝药不少倦崔殁前妻子方十歳氏子生未朞氏恸絶剪髪剺面以自励卒之日短鬂蓬飞颊上刀瘢歴歴可指年六十七歳苦节四十一年而殁
　　杜氏长安民戴琮继妻年十九归戴事病姑克尽妇道越五载夫亡矢志抚孤服缟茹素姻戚不敢以非礼语进子王祐宦安阳潘舆迎养跪进酒肉氏坚却弗御年七十六卒王祐事祖母及母俱以孝闻作吏亦多善政
　　宋氏长安民李金秀妻年二十四秀亡遗孤甫四歳翁早逝姑老多病氏奉侍汤药五载如一日教子慈严并至诸孙耕读成家年八十五卒
　　张氏长安人署千总赵连城妻年二十九而寡侍姑以养志闻歳荒就食兴安艰苦万状归里后姑殁贫不能殓氏拮据成礼教子义方守节四十一年卒
　　白氏长安人王运旦妻夫卒氏年二十七歳守节歴五十三年
　　杨氏咸寜庠生荔松妻年二十六松亡氏励志守节康熈二十六年旌表年九十一歳卒
　　刘氏咸寜生员王之翼妻年二十五夫亡奉老姑抚幼子足不逾阃者四十余年康熈二十六年旌表
　　胡氏咸寜民傅宷妻年二十七夫亡子幼守节不渝事舅姑曲尽其礼姑疾侍汤药无间寒暑歳荒二亲继逝典营葬乡党为之流涕守节四十余年卒雍正七年旌表
　　王氏咸寜人武进县主簿何噐妻噐卒于官氏时年二十四歳携子扶柩而归哭不絶声行道伤之教子慈不废义二子俱成立坚操歴四十余载雍正七年旌表
　　郑氏咸寜民王明学妻年二十七而寡家甚寒氏竭力女红抚诲三子备尝艰苦卒年六十六雍正八年旌表
　　王氏咸寜民刘显妻年二十七而寡遗孤甫周坚心苦守姑欲嫁之氏剪髪毁容以誓雍正八年旌表
　　翁氏咸寜民王臣妻年二十六歳夫亡事舅姑以礼姑病祷北辰求代矢志完节训子有成雍正八年旌表
　　韩氏咸寜诸生任征妻年二十九歳征殁氏夙娴礼训抚孤守节阃范肃然教子读书有成年六十七卒雍正九年旌表
　　师氏咸寜民张宗孔继妻婚甫期而寡抚前妻子洙泗艰难备歴守节五十七年雍正九年旌表
　　张氏咸寜民李环妻年二十七而寡誓死守节姑年逾九旬卧疾三载氏奉养不衰康熙二十九年陜大饥夫兄某暨夫叔祖母郭氏叔母吉氏俱年迈无子氏迎养于家及殁殓葬皆如礼雍正九年旌表年七十四歳
　　程氏咸寜国学生徐伯龄妻龄殁氏年甫十九矢志不二事姑以孝处妯娌以和教养子侄以慈雍正九年旌表时年六十有五
　　姚氏咸寜民唐雯妻年二十七歳夫亡氏纺绩糊口坚志不移因生计艰难子稍长知书即令逐什一以谋衣食家业渐裕训饬子妇门庭肃然雍正九年旌表年六十矣
　　苏氏咸寜民郑君芳妻夫亡年二十六子文斗丈升俱幼舅失明氏扶持保抱朝夕罔倦康熈三十年大祲以木实草根自给卒无异志年七十七终次子文升亦早殁妇朱氏守节抚子仁克底成立姑夙患痰喘亲侍汤药二十余年不少怠姑殁设木主朝夕哭奠歴四十四年终子仁亦以孝显并雍正十年旌表
　　牛氏咸寜民纪之冕妻冕亡氏年二十二矢志守节代夫养亲频遭歉歳不致失所丧葬尤尽礼雍正十年旌表年八十歳
　　盖氏富平人咸寜民髙继藩妻年二十一而寡防死者数矣以舅姑在乃强起奉事乡党称其节孝抚一女既长适诸生刘瑅又乞族子成勲为嗣亦成立雍正十年旌表时年五十三歳
　　齐氏咸寜民魏礼妻年二十三而寡遗孤在襁褓守节四十余年值逆李破城投身井中三日其子被掠逃囘覔母至井旁闻有声息拯之出得不死后数年以寿终
　　侯氏咸寜民崔光惠妻夫亡氏年二十二遗腹生子安贫力作抚孤成人守节三十九年而殁
　　王氏咸寜民侯一龙妻年二十七而寡寿歴八旬卒孙氏咸寜民曹振声妻年二十八夫亡坚心守节继姑性严厉婉容敬事始终无间值歳不登茹茶集蓼抚诲幼子成人殁年六十七歳
　　宋氏咸寜民牛志善妻婚三载夫亡氏年甫十八矢志不二侍养翁姑始终尽礼鞠遗腹子艰辛备至寿六十五卒
　　卢氏咸寜人福建瓯寜廵检徐崇勲妻徐亡时氏年二十六翁姑早逝家计维艰坚志抚孤子琮登雍正丙午贤书卒年六十有四
　　辜氏咸寜生员王有章妻早寡只一子未防殇氏哀痛不欲生防山冦乱慨然曰此吾从夫地下时也至山中投崖而死
　　席氏咸寜民杨酉妻夫亡氏恸哭三日不食以剪刀自刺死御史梁熙碑表其墓
　　夏氏咸寜民家女许字未嫁年十七有狂暴艳氏色强投以聘家人不能却里党畏咸莫敢撄氏度不免从容诀父母姻戚自缢死乡人哀之为立碑于城东葬所
　　冯氏咸阳民王兴京妻年二十三而寡姑失明晨昏奉事无违值歳祲苦守不二卒年七十二歳雍正三年旌表
　　茍氏咸阳歳贡刘曰铎妻铎亡时氏甫二十一歳翁病汤药亲尝以妇兼子后抚两侄为嗣朂之学皆获游庠雍正六年旌表
　　许氏咸阳民杨梓妻年二十七舅与夫俱客死时祖姑在堂氏亲操井臼养老抚孤同居五世人无间言歴三十四年卒雍正十年旌表
　　李氏咸阳人户部员外郎刘元勲母罗氏其庻母也元勲父疾革时二氏环泣许从死李时年二十八罗年才十九既殁争愿以身殉已而罗挽元勲前谓李曰谁与为育此者人言死易立孤难妾请独为其易李黙念殊未决顷之罗自经死矣李抚哭尽哀于是上奉舅姑下抚孩稚百忧俱萃刘氏不絶如线越十年而翁复逝妇姑惸惸一灯对绩督课元勲无少懈歳己亥元勲成进士入词林二母之节大着士大夫争为诗歌以遗之今所传双节编是也
　　王氏咸阳人永新令薛人龙妻年二十五夫亡悲不欲生有妾子方二周生母殁氏抚育遗孤决志坚守苦节至六十七歳卒
　　王氏咸阳民刘建贵妻年二十六而寡服阕翁姑以家贫议嫁之媒妁至氏毁唇伤目矢死不从膳亲育子年六十六歳卒
　　南氏咸阳民郭文华妻年二十一歳夫殁氏敬奉髙堂遗孤甫二龄诲育备至食贫苦守殁时年五十八歳
　　谷氏咸阳民侯昭妻年二十八歳夫亡氏御穷操作事二老亲抚二幼子矢志不夺卒时年七十有八
　　赵氏诸生魏国鼐妻陈氏诸生张翼轸妻康氏诸生张所知妻皆咸阳人夫亡时赵与陈年二十七康年二十八赵守节三十九年陈守节三十七年康守节三十一年学政觉罗逢泰并给匾以旌其门
　　赵氏泾阳人咸阳程君濓妻夫亡氏年二十七苦节自守敎子有成尤好施与遇歉歳周恤不年九十余而终
　　董氏咸阳生员王鼐妻年二十五歳鼐亡家贫姑老滫瀡无亏课子读书以绩纺自给守节五十八年卒
　　魏氏兴平民岳登显妻年二十九而寡继姑欲夺其志屡加棰楚氏终始不变食贫力作略无怨辞歴五十四年而终雍正九年旌表
　　赵氏兴平人吕宗端妻夫故时氏年二十三翁痛子成疾数载亦逝祖姑暨姑俱年迈氏奉养惟谨教子力学为名诸生守节凡三十五年卒雍正九年旌表
　　康氏兴平民吉正廸妻年二十夫与舅姑相继逝氏无子欲继侄为嗣夫有三兄皆不欲辗转二十年氏愤鬰成疾防不起戚属来唁氏呜咽良乆曰未亡人不死者兾为夫立后耳今且死然竟无后死晚矣言讫恸絶室中人皆哭失声顷之苏夫兄允廸立命次子瑞嗣之自此疾愈今瑞已成诸生氏年亦六十七矣雍正九年旌表
　　陈氏兴平民符玉妻年二十三歳夫亡同姓皆利其再适氏矢死靡他朝夕纺绩以事髙堂育防子现年六十五嵗雍正九年旌表
　　何氏兴平民孟伯芝继妻年甫十八婚四月而夫亡鞠前妻子学孔成人娶妇范氏学孔又亡范氏年二十五事孀姑抚幼子一门双节寿皆逾八旬而卒
　　张氏兴平民于天良妻天良业农与再从叔存娃者比屋而居存娃艳氏色欲圗之未有间也雍正九年夏存娃父嘱其子蚤起于田存娃乘天未曙呼天良同出堡复潜入天良室氏惊起遽取防下刀欲斫之存娃度不能脱夺刀斫氏氏立殒十年存娃正法氏建坊入祠
　　张氏兴平吴某妻年十六夫亡誓必死父母晓譬百端矢志不二至百日防之愈宻氏忽饮食如平时朝夕与家人处无忤色父母以为歴时既乆无意于死稍防疎氏中夜自缢死
　　李氏临潼民朱康国妻年二十二歳夫死子甫一周家贫甚或讽之嫁氏以死誓舅亡事姑益谨昼夜勤纺织子八歳就傅于外祖李显春学乃有获姑年八十五卒临终执氏手不忍释其孝慈相倚为命如此有司以
　　闻建坊旌表
　　郑氏临潼民王运正妻年二十四生女乏乳寄哺于邻人李如城妻如城瞷妻外出绐以哺乳招郑氏氏入室不见乳妇急奔避如城扄户调之氏忿骂不从如城夺女摔死举车木瓯氏殒命有司以
　　闻寘城大辟氏奉
　　诏旌表
　　宋氏临潼民冯璧喜妻璧喜家贫早逝兄嫂令他适氏时方二十嵗乃抱子泣辞而止守节四十年终
　　刘氏临潼李师白妻师白苦学成疾年未二十而夭氏痛夫无子早丧抚侄为嗣苦节坚守寿八十三终
　　屈氏髙陵民刘文魁妻年二十八嵗夫亡姑老子幼氏纺绩事姑年荒奉姑就食南阳姑死氏鬻髪扶榇归葬抚子成立守节四十余年雍正五年旌表
　　蜡梅姓赵氏髙陵人父明道早卒雍正九年八月母仝氏适他往邻人阮廷义者知蜡梅独与幼妹小娃在室欲诱之懐枣至其家入厨中蜡梅方持刀理蔬廷义好语之投以枣随挑之蜡梅觉怒叱之廷义遽前拥求合蜡梅峻拒恐不免即以手中刀斫廷义指廷义夺刀还斫遂殒小娃闻姊声趋至大惊呼姊死廷义斫之亦仆地廷义随趋屋后将遁去为邻人所获顷之仝氏归小娃犹张目视指廷义杀人贼语毕亦殒命事
　　闻廷义伏法蜡梅入节义祠建坊旌表
　　李氏鄠县民王忻妻庄敬孝友乡里重之年三十夫殁矢志抚孤勤苦备尝鞠养二幼侄无异已出闻盩厔李颙学术醇正命子心敬从学务使禆益身心时人比之陶孟苦节五十余载寿八十二卒雍正三年旌表
　　王氏鄠县生员陈调元妻幼失恃事继母尽孝年十六归陈夫亡子生才六月誓以死守值歳荒倾赀赈济其子为仇人诬搆氏鬻产营救得免后子列成均孙防南宫皆氏六十年苦节所致雍正六年旌表
　　戴氏鄠县民王收妻年二十八夫亡抚孤守节姑性严事之惟谨节衣缩食稍能自给怜侄奇窘与己子均析家赀卒年七十有九雍正八年旌表
　　戴氏鄠县民王模妻年二十三而寡翁姑怜其少欲嫁之氏闻即自缢頼救获苏孝亲育子荼苦备尝卒年七十六歳雍正八年旌表
　　王氏鄠县民刘创业妻结褵甫数月而寡生遗腹子匏声舅姑惧氏有异志具酒醴至氏家恳氏父母乞令弗再醮俟一二年后子能饮食始议之氏闻言恸絶复苏誓死不二舅姑喜慰过望爱之如己女氏亦曲意承欢孝养备至舅姑俱年八十五而卒氏卒年七十四歳雍正九年旌表
　　髙氏鄠县民牛义心妻年二十二夫亡氏长斋绣佛矢志抚孤孤既长娶媳生孙子妇又相继殁孙腾云生未朞氏辛苦鞠育迄于成立雍正九年旌表时年六十有七
　　张氏鄠县民李哲妻性孝谨事舅姑能得欢心夫亡后薄产尽鬻頼纺绩以供朝夕雍正十年旌表时年六十有六
　　李氏鄠县民杨孟弼妻秉性端严夫有堂弟杨孟重逞暴强奸氏坚拒不从以致殒身雍正八年旌表
　　陈氏鄠县民张岸妻婚六载岸故子生甫三月翁姑俱老值歳饥氏脱簮珥勤纺绩以为养子惰学輙涕泣不食自二十七孀居苦节三十余年卒
　　王氏鄠县民魏声一继妻年二十五而寡无子父母欲夺其志氏不从抚侄为嗣苦节歴四十年声一弟仪一妻亦王氏年二十一孀居生子甫三月教育成人备尝艰苦年五十七歳卒一门双节有司咸表其闾
　　刘氏鄠县民骞炯斗妻年二十三嵗夫亡越翼日遗腹生子氏零丁孤苦奉孀姑鞠孤子艰辛备尝垂殁时五孙绕膝寿七十有六
　　温氏鄠县民何腾蛟妻年二十四嵗而寡家故赤贫向恃腾蛟樵采以给朝夕腾蛟殁益防防无倚逾年舅姑继殂氏艰辛营葬抚孤成立志操弥坚年七十余卒
　　王氏鄠县民杜宗韩妻年甫十九而寡翁姑髙年又生长邑城饮食皆有常性夫亡后资生计穷氏力勤织纫或制韈履带囊之属鬻市以供甘脆苦守至六十二嵗卒
　　张氏鄠县生员魏棨妻年二十四歳棨亡子甫三龄氏抚孤操作不辍苦节三十三年而殁
　　崔氏鄠县民刘孔蔚妻年二十六嵗夫殁无子女恸不欲生私念有姑当养乃止及姑终絶粒数日不死又自缢叔孔芬夫妇救苏迎养于家年七十五卒
　　陈氏鄠县民王永年妻性聪頴精女红善书畵年十九夫亡杜门守礼苦节弥坚卒年六十五歳
　　魏氏生员陈治征妻朱氏民刘于陛妻皆鄠人顺治二年贺贼至鄠二氏皆被掠逼之不从遂见杀又王郢妻赵氏王郓妻史氏居平妯娌相爱闻贼警共誓必死既被掠赵投火死史投井死
　　邢氏鄠县王敎成妾贺贼自汉中冦西安所经郡邑靡不残破鄠城陷教成遇害氏见夫死大恸与十四嵗女同投井死
　　彭氏鄠县民王鹭妻贺珍之乱闻贼至避兵城楼贼登城氏知不免坠城死
　　王氏鄠县生员仝调鼎妻顺治初流孽未靖刼掠时闻调鼎率乡人与贼格鬭以众寡不敌被杀氏哭泣呕血死
　　李氏鄠县民韩光隆妻为山贼所掠逼之氏骂不絶口因杀死
　　刘氏鄠县屈崇山妻夫死无子女矢志养姑康熙三十年嵗荒姑劝之嫁不从未防饥益甚乡人多鬻身以乞活姑泣谓氏曰我死在旦夕盍自鬻尚可活我氏泣不应良乆姑大恸曰死耳夫何言氏复哽咽乆之忽起曰如姑命遂鬻于豪家得银审实付姑乃号泣登车而去入豪家亲邻竞酾酒称贺家人懽呼氏乘间入厠自缢比觉则死已乆贺者相顾惊叹去豪家大恨以败藁褁尸弃野外积骸中乡人闻者多泣下
　　王氏鄠县民王可吉妻年二十六嵗夫殁一子甫生含哀鞠育备歴艰辛子四嵗而殇氏零丁无倚浃旬后值夫丧三周悲哀致祭翼日沐浴自缢死
　　王氏蓝田生员张慈妻慈殁二孤俱幼氏痛絶亲族怜而慰之少苏泣曰吾不及从夫地下者姑老与子幼耳遂一意事姑毎语及夫平日事輙哽咽不敢对恐滋姑痛也姑殁殡送如仪抚二子俱成立氏年九十六卒顺治十一年旌表
　　靳氏蓝田廪生臧魁选妻事继祖姑及舅姑皆能色养夫故氏年二十八翁姑又相继逝惟继祖姑在堂孝养愈笃长子教以力田仲叔俱业儒入泮雍正二年旌表
　　李氏蓝田民李加封妻年十六归李越三载夫故子方周家业萧条氏苦守织纺事姑孝养抚子成立雍正四年旌表
　　康氏蓝田民张光宗妻年二十四而寡上有迈姑下有三子扶哀字幼笃志靡他雍正八年旌表
　　李氏蓝田民韦锡畴妻年二十四而寡逾年子女皆殇老姑复失明旁无依倚氏食贫力作劲节弥坚年六十二病革时姑年八十有三氏悲不获终养丁寜堂叔托以尸饔其孝思可悯如此雍正八年旌表
　　王氏蓝田民韩云灿妻生一子云灿病革语氏曰吾亲死嘱我以幼弟我死将谁嘱乎氏泣而颔之暨殁抚其叔与己子无二视苦节四十九年年六十八嵗雍正九年旌表
　　陈氏蓝田民尚隅妻年二十八而寡所遗薄田十数亩姑老子幼屡经歉歳氏朝耕夕纺艰苦百出卒无他虞今二子四孙森森玉立氏年亦届古稀矣雍正九年旌表
　　张氏蓝田举人荣鸣珂继妻韩氏鸣珂子廪生衮妻康熙三十一年鸣珂殁明年衮又殁二氏各抚一孤相依为命家素贫敝庐数椽不蔽风日值冬夜各置子懐中背倚坐败草上寒声恒逹曙康熙四十六年大疫母子俱病卧二氏仰天号曰我姑妇可死我子不可死也翼日果瘳乡人以为诚感张氏现年六十二嵗苦节三十九年韩氏现年六十四嵗苦节三十八年并雍正九年旌表
　　李氏蓝田民张守爵妻年二十五嵗夫亡抚孤坚操不二守节三十有八载
　　刘氏蓝田民萧翀妻年二十四而寡子女俱无氏专心孝养二亲冰操终始如一卒时年六十有八
　　李氏泾阳儒士张士杰妻婚二年夫死无子氏甫十九苦心守节毎夜藏利刃于枕侧以厉清白嗣子早殇复求夫伯兄子为嗣伯兄欲坚其撡曰俟十年后当以吾孙继之氏益厉冰霜不渝初志卒嗣之守节三十余年康熙四十四年旌表
　　李氏泾阳儒士牛光璿妻归未三载璿殁氏矢志守节事孀姑抚嗣子霜操弥劲年六十一嵗卒
　　岳氏泾阳生员髙鼎新妻年十八而寡氏奉老字幼孝慈无愧子游庠孙曾环膝氏终时七十有一嵗
　　丁氏泾阳民康运晟妻年二十三嵗夫亡子兆吉甫周氏御穷鞠育身心俱瘁兆吉念母苦节奋志勲名随征西陲以军功议叙孙亦采芹人皆谓氏四十年冰操之报
</div>
    <div class="pagination">
<a href="陕西通志_page360.html">上一页</a><span>...</span><a href="陕西通志_page356.html">356</a><a href="陕西通志_page357.html">357</a><a href="陕西通志_page358.html">358</a><a href="陕西通志_page359.html">359</a><a href="陕西通志_page360.html">360</a><span class="current-page">361</span><a href="陕西通志_page362.html">362</a><a href="陕西通志_page363.html">363</a><a href="陕西通志_page364.html">364</a><a href="陕西通志_page365.html">365</a><a href="陕西通志_page366.html">366</a><span>...</span><a href="陕西通志_page362.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
