<!DOCTYPE html>
<html>
<head>
    <meta charset="UTF-8">
    <title>元和郡县志 - 第 6 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县志 - 第 6 页/共 85 页</h1>
    <div class="content">　　乐蟠县【中北至州三十二里】
　　本汉畧畔道地今县理北五里略畔故城是也后汉及晋为虏所侵逼此地无复郡县后魏文帝于此置蔚州周武帝置北地郡隋开皇二年罢郡以彭阳襄乐二县属宁州义宁元年分合水县置乐蟠县属化郡取乐蟠城为名也百官表云县有蛮夷曰道按畧畔乐蟠皆指此城方言讹舛故不同耳
　　马领县【中东南至州六十七里】
　　本汉旧县属北地郡汉末为虏所侵至后魏为朔州之地隋大业元年分合水县于此置马领县复汉县之旧名也【案汉书地理志马领县顔师古注曰川形似马领因以为名领颈也据其説则隋唐二书作马岭似皆后人所改师古注汉书于贞观中是时县名必仍旧作马领】十三年陷贼县废二年于今县理北四十里百家堡置马领县属化郡以县西一里有马领坂因名
　　秦长城在县西北一百二十六里即防恬所筑也合水县【中西至州五十里】
　　本汉略畔道之地在今县西南三十八里故城是也自后汉至晋此地皆无郡县至后魏为襄乐县之地武德六年分合水县置蟠交县以城临大小乐蟠二水交口因以为名天宝元年改为合水县
　　华池县【下西南至州一百五十里】
　　本汉归德县地也按汉归德县今洛源县是隋仁寿二年于今县东北二里库多汗故城置华池县因县西华池水为名属庆州皇朝因之
　　子午山旧名翟道山在县西四十五里
　　同川县【中下东至州八十里】
　　本汉郁郅县地隋义宁二年分宁州之彭原县西南十五里三泉故城置三泉县属化郡武德元年改为庆州县属焉仍改为同川因同川城为名
　　洛源县【中下东南至州二百七十五里】
　　本汉归徳县地属北地郡后汉更始二年封岑彭为归德候谓此地也后汉迄晋无复郡县后魏文帝大统元年复置归德县隋大业元年改为洛源县因洛水所出为名皇朝因之
　　洛水源出白于山一名女郎山在县北三十里
　　延庆县【中南至州四十里】
　　本汉郁郅县地后魏于今县理置朔州隋开皇中改置合水县武德六年移丰州户住此仍分合水县置白马县以西临白马川水为名天宝元年改名延庆县方渠县【中下东南至州一百八十里】
　　古庆匡州仓在马领川内因渠为名景龙元年置取汉县为名县西北马领山诸谷水东南流经县新置方渠堡因名之【案方渠本汉县旧名属北地郡后汉废隋为庆州马领县地唐景龙元年分置方渠县此云古庆匡州仓在马领川内因渠为名又云新置方渠堡因名之意义未明疑有脱讹】
　　怀安县【下南至州一百六十里】
　　右居近党项藩落开元十年检逃户所置故以怀安为名







　　元和郡县志卷三
<史部,地理类,总志之属,元和郡县志>
　　钦定四库全书
　　元和郡县志卷四
　　唐　李吉甫　撰
　　关内道
　　鄜州【洛交上】
　　【开元户三万一百八十五　乡五十一元和户七百五十　　　　乡十二】
　　今为鄜坊观察使理所【管鄜州坊州丹州延州管县二十三　都管户四千三百四十七】
　　禹贡雍州之域春秋时属秦至始皇时地属上郡汉为上郡雕隂县之地按汉雕隂在今洛交县北三十里雕隂故城是也暨晋陷于戎羯不置州郡苻姚置杏城镇后魏孝文帝废镇改为东秦州孝明帝改为北华州废帝改为鄜州因秦文公梦黄蛇自天降属于地遂于鄜衍立鄜畤为名隋大业二年改为鄜城郡后改为上郡武徳元年复为鄜州贞观二年加为都督府十六年罢府州城旧名立交城
　　州境【东西二百六十七里南北二百七十三里】
　　八到【东南至上都四百七十七里东南至东都九百五十九里】
　　【南至坊州一百二十五里西至庆州三百九十八里】
　　【北至丹州一百八十三里北至延州一百五十里】
　　贡赋【开元贡　龙须席赋　布　麻】
　　管县五
　　洛交　洛川　三川　直罗　甘泉
　　洛交县【】
　　本汉雕隂县地属上郡雕山在西南故曰雕隂魏省上郡晋为戎狄所居苻坚时为长城县后魏及周为三川县隋开皇十六年分三川洛川二县置洛交县属鄜州洛水之交故曰洛交皇朝因之
　　洛水在县南一里
　　秦长城在县东北三十里
　　伪夏太后城在县西三十六里赫连勃勃闻刘灭姚命其子义真等守长安大悦自将兵入长安留太后于此筑城以居
　　洛川县【上西北至州六十里】
　　本汉鄜县地后秦姚苌于此置洛川县以县界有洛川水为名后魏置敷城郡隋开皇三年罢郡以县属鄜州三川县【中东北至州六十里】
　　本汉翟道县地古三水郡以华池水黑源水及洛水三川同会因为名苻坚时于长城原置长城县属长城郡后魏废帝改为三川属中部郡隋开皇三年属鄜州直罗县【中下东至州一百里】
　　本汉雕隂县地后魏因之魏省雕隂县晋时戎狄所居后魏置三川郡隋开皇三年使户部尚书崔仲方筑城以居之城枕罗原水其川平直故名直罗城武德三年分三川洛交于此置县因城为名
　　大槃山在县西北一百一十里
　　罗川水在县南二里
　　甘泉县【中下南至州七十五里】
　　武德元年分洛交县于伏陆城置县取城为名天宝元年改为甘泉县本汉雕隂县城今在县南四十里伏陆山在县理东北有阿伏斤谷其水出又潜流伏川陆故号伏陆天宝元年改为甘川谷
　　坊州【中部下】
　　【开元户一万五千七百一十五　乡四十四元和户一千八百四十三　　　乡十二】
　　禹贡雍州之域古之翟国秦属内史汉为左冯翊翟道县之地魏晋陷于夷狄不置郡县刘石苻姚时于今州理西七里置杏城镇常以兵守之后魏孝文帝改镇为东秦州孝明帝改为北华州废帝改为鄜州元皇帝【髙祖之父】以周武帝时天和七年放牧于今州界置马坊结构之处尚存武德二年髙祖驾幸于此圣情永感因置坊州取马坊为名
　　州境【东西三百八十九里南北一百三十九里】
　　八到【东至上都三百五十里东至东都九百里】
　　【东南至同州二百五十里西南至邠州三百一十里】
　　【东北至丹州二百六十里北至鄜州一百五十里】
　　贡赋【开元贡　龙须席　枲麻　弓麻案前同州载开元贡赋复载元和贡而他州无之当是同者不复载也此坊州与后灵会盐诸州并不载开元赋必由写遗缺】
　　管县四
　　中部　宜君　升平　鄜城
　　中部县【上】
　　本汉翟道县之地属左冯翊魏晋戎翟所居后秦姚兴于今县南置中部县后魏文帝移入杏城后周改为内郡属鄜州武德二年置坊州改为中部
　　杏城在县西南五里相云汉将韩胡伐杏木为栅以抗北狄因以为名
　　宜君县【上东北至州一百里】
　　前秦苻坚于祋祤县故城置宜君防军后魏太武帝改为宜君县文帝大统五年又移于今华原县北贞观十七年废县地入雍州二十年置玉华宫仍于宫所置宜君县属雍州永徽二年与宫同废龙朔三年坊州刺史窦师伦奏再置
　　玉华宫在县北四里贞观二十年奉敕营造其地本县人秦小龙宅太宗云小龙出大龙入当时以为清凉胜于九成宫永徽二年有诏废宫为寺便以玉华为名寺内有肃成殿永徽中奉敕令奘法师于此院译经毎言此寺即阎浄之兜率天也
　　升平县【上东至州九十里】
　　天宝十二年刺史罗希奭奏割宜君县西北三乡置去宜君县三十五里
　　鄜城县【上东至州一百里】
　　本汉鄜县地属左冯翊后汉省后魏于今县理置鄜城县属鄜城郡隋大业元年改属坊州
　　丹州【成平上】
　　【开元户一万二千四百二十二　乡三十五元和户八百十六　　　　　　乡十二】
　　禹贡雍州之域春秋时为白翟所居【隋图经云义川本春秋时白狄地今其俗云丹州白室胡头汉舌其状是胡其言习中夏白室白狄语讹耳近代号为步落稽胡自言白狄之后】秦置三十六郡属上郡汉因之魏文帝省上郡其地晋时戎狄居之苻姚时为三堡镇后魏文帝大统三年割鄜延二州地置汾州理三堡镇废帝以河东汾州同名改为丹州因丹阳川为名领义川乐川县隋大业三年废丹州于义川县置延平县十三年为胡人刘步禄所据义宁元年于义川县置丹阳郡武德元年改为丹州九年置都督府贞观元年罢府为州永徽二年移于赤石川
　　州境【东西一百九十九里南北一百七十三里】
　　八到【西南至上都五百五十里东南至东都九百二十里】
　　【东至同州三百五十里南至坊州二百六十里】
　　【西至鄜州一百八十里北至延州二百五十里】
　　贡赋【开元贡　麝香　蜡烛　龙须席赋　布　麻】
　　管县四
　　义川　云岩　汾川　咸宁
　　义川县【上郭下】
　　本秦上郡之地二汉因之魏省上郡其地至晋为戎狄所居后魏文帝大统三年置义川县属义川郡因川为名隋大业三年废丹州义川属延州义宁元年于旧城复置丹阳郡县在城内永徽二年移于今理
　　云岩县【中东南至州七十三里】
　　武德元年分义川县置在库利川南有云岩山因以为名
　　库利川在县郭南昔有奴贼居此川内稽胡呼奴为库利因名之
　　汾川县【上西南至州七十里】
　　本秦上郡地二汉因之魏省上郡后魏孝文帝置安平县理薛川属乐川郡文帝改安平为汾川隋开皇三年罢郡县属丹州大业二年属延州武德元年复属丹州黄河在县东七里河岸顿狭状似槽形乡人呼为石槽盖禹治水凿石导河之处石槽长一千步阔三十步悬水奔流鼋鼍鱼鼈所不能游
　　咸宁县【中下西南至州四十五里】
　　本秦上郡之地后魏孝文帝太和十八年于白水川置永宁县属义川郡在今县东二十里永宁故县是也文帝改为太平县移于今所隋开皇三年罢郡属丹州十八年改太平县为咸宁以界内有咸宁镇为名
　　延州【延安望中都督府】
　　【开元户一万六千三百四十五　乡六十元和户九百三十八　　　　　乡十八】
　　禹贡雍州之域春秋时白翟所居秦置三十六郡属上郡在汉为上郡髙奴县之地今州理即上郡髙奴县之城也项羽三分秦地以董翳为翟王都髙奴即其地也魏省上郡至晋陷为戎狄其后属赫连勃勃后魏灭赫连昌以属统万镇孝文帝置金明郡宣武帝置东夏州废帝改为延州以界内延水为名置总管管丹延绥三州隋开皇八年废总管但为延州炀帝以为延安郡隋氏丧乱陷于残寇武德元年百姓归化置总管府开元二年为都督府寻罢府为州
　　州境【东西四百四十九里南北三百五十一里】
　　八到【西南至上都六百七十四里东南至东都一千一百里】
</div>
    <div class="pagination">
<a href="元和郡县志_page5.html">上一页</a><a href="元和郡县志.html">1</a><a href="元和郡县志_page2.html">2</a><a href="元和郡县志_page3.html">3</a><a href="元和郡县志_page4.html">4</a><a href="元和郡县志_page5.html">5</a><span class="current-page">6</span><a href="元和郡县志_page7.html">7</a><a href="元和郡县志_page8.html">8</a><a href="元和郡县志_page9.html">9</a><a href="元和郡县志_page10.html">10</a><a href="元和郡县志_page11.html">11</a><span>...</span><a href="元和郡县志_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
