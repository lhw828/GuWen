<!DOCTYPE html>
<html>
<head>
    <meta charset="UTF-8">
    <title>畿辅通志 - 第 825 页/共 974 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>畿辅通志 - 第 825 页/共 974 页</h1>
    <div class="content">　求人可使报秦者未得宦者令缪贤曰臣舍人蔺相
　如可使王问何以知之对曰臣尝有罪窃计欲亡走
　燕臣舍人相如止臣曰君何以知燕王臣语曰臣尝
　从大王与燕王会境上燕王私握臣手曰愿结交以
　此知之故欲徃相如谓臣曰夫赵强而燕弱而君幸
　于赵王故燕王欲结于君今君乃亡赵走燕燕畏赵
　其势必不敢留君而束君归赵矣君不如肉袒伏斧
　质请罪则幸得脱矣臣从其计大王亦幸赦臣臣窃
　以为其人勇士有智谋宜可使于是王召见问蔺相
　如曰秦王以十五城请易寡人之璧可予不相如曰
　秦强而赵弱不可不许王曰取吾璧不予我城奈何
　相如曰秦以城求璧而赵不许曲在赵赵予璧而秦



　不予赵城曲在秦均之二策宁许以负秦曲王曰谁
　可使者相如曰王必无人臣愿奉璧徃使城入赵而
　璧留秦城不入臣请完璧归赵赵王于是遂遣相如
　奉璧西入秦秦王坐章台见相如相如奉璧奏秦王
　秦王大喜传以示美人及左右左右皆呼万岁相如
　视秦王无意偿赵城乃前曰璧有瑕请指示王王授
　璧相如因持璧郄立倚柱怒发上冲冠谓秦王曰大
　王欲得璧使人发书至赵王赵王悉召羣臣议皆曰
　秦贪负其强以空言求璧偿城恐不可得议不欲予
　秦璧臣以为布衣之交尚不相欺况大国乎且以一
　璧之故逆强秦之驩不可于是赵王乃齐戒五日使
　臣奉璧拜送书于庭何者严大国之威以修敬也今
　臣至大王见臣列观礼节甚倨得璧传之美人以戏
　弄臣臣观大王无意偿赵王城邑故臣复取璧大王
　必欲急臣臣头今与璧俱碎于柱矣相如持其璧睨
　柱欲以击柱秦王恐其破璧乃辞谢固请召有司案

　图指从此以徃十五都予赵相如度秦王特以诈佯
　为予赵城实不可得乃谓秦王曰和氏璧天下所共
　传寳也赵王恐不敢不献赵王送璧时齐戒五日今
　大王亦宜齐戒五日设九宾于庭臣乃敢上璧秦王
　度之终不可强夺遂许齐五日舍相如广成传舍相
　如度秦王虽齐五日决负约不偿城乃使其从者衣
　褐懐其璧从径道亡归璧于赵秦王齐五日后乃设
　九宾礼于庭引赵使者蔺相如相如至谓秦王曰秦
　自缪公以来二十余君未尝有坚明约束者也臣诚
　恐见欺于王而负赵故令人持璧归间至赵矣且秦
　强而赵弱大王遣一介之使至赵赵立奉璧来今以
　秦之强而先割十五都予赵赵岂敢留璧而得罪于
　大王乎臣知欺大王之罪当诛臣请就汤镬唯大王
　与羣臣熟计议之秦王与羣臣相视而嘻左右欲引
　相如去秦王因曰今杀相如终不能得璧也而絶秦
　赵之驩不如因而厚遇之使归赵赵王岂以一璧之故



　欺秦耶卒廷见相如毕礼而归之相如既归赵王以为
　贤大夫使不辱于诸侯拜相如为上大夫秦亦不
　以城予赵赵亦终不予秦璧其后秦伐赵石城
　明年复攻赵杀二万人秦王使使者告赵王欲与王
　为好会于西河外渑池赵王畏秦欲无行颇蔺相
　如计曰王不行示赵弱且怯也赵王遂行相如从
　颇送至境与王诀曰王行度道里会遇之礼毕还不
　过三十日三十日不还则请立太子为王以絶秦望
　王许之遂与秦王会渑池秦王饮酒酣曰寡人窃闻
　赵王好音请奏瑟赵王鼓瑟秦御史前书曰某年月
　日秦王与赵王会饮令赵王鼓瑟蔺相如前曰赵王
　窃闻秦王善为秦声请奉盆缻秦王以相娱乐秦王
　怒不许于是相如前进缻因跪请秦王秦王不肯击
　缻相如曰五步之内相如请得以颈血溅大王矣左
　右欲刃相如相如张目叱之左右皆靡于是秦王不
　怿为一击缻相如顾召赵御史书曰某年月日秦王

　为赵王击缻秦之羣臣曰请以赵十五城为秦王寿
　蔺相如亦曰请以秦之咸阳为赵王寿秦王竟酒终
　不能加胜于赵赵亦盛设兵以待秦秦不敢动竟罢
　归国以相如功大拜为上卿位在颇之右颇曰
　我为赵将有攻城野战之大功而蔺相如徒以口舌
　为劳而位居我上且相如素贱人吾羞不忍为之下
　宣言曰我见相如必辱之相如闻不肯与会相如每
　朝时常称病不欲与颇争列已而相如出望见
　颇相如引车避匿于是舍人相与谏曰臣所以去亲
　戚而事君者徒慕君之髙义也今君与颇同列
　君宣恶言而君畏匿之恐惧殊甚且庸人尚羞之况
　于将相乎臣等不肖请辞去蔺相如固止之曰公之
　视将军孰与秦王曰不若也相如曰夫以秦王之
　威而相如廷叱之辱其羣臣相如虽驽独畏将军
　哉顾吾念之强秦之所以不敢加兵于赵者徒以吾
　两人在也今两虎相斗其势不俱生吾所以为此者



　以先国家之急而后私雠也颇闻之肉袒负荆因
　宾客至蔺相如门谢罪曰鄙贱之人不知将军寛至
　此也卒相与驩为刎颈之交是岁颇东攻齐破其
　一军居二年颇复伐齐几拔之后三年颇攻魏
　之防陵安阳拔之后四年蔺相如将而攻齐至平邑
　而罢其明年赵奢破秦军阏与下赵奢者赵之田部
　吏也收租税而平原君家不肯出赵奢以法治之杀
　平原君用事者九人平原君怒将杀奢奢因说曰君
　于赵为贵公子今纵君家而不奉公则法削法削则
　国弱国弱则诸侯加兵诸侯加兵是无赵也君安得
　有此富乎以君之贵奉公如法则上下平上下平则
　国强国强则赵固而君为贵戚岂轻于天下耶平原
　君以为贤言之于王王用之治国赋国赋大平民富
</div>
    <div class="pagination">
<a href="畿辅通志_page824.html">上一页</a><span>...</span><a href="畿辅通志_page820.html">820</a><a href="畿辅通志_page821.html">821</a><a href="畿辅通志_page822.html">822</a><a href="畿辅通志_page823.html">823</a><a href="畿辅通志_page824.html">824</a><span class="current-page">825</span><a href="畿辅通志_page826.html">826</a><a href="畿辅通志_page827.html">827</a><a href="畿辅通志_page828.html">828</a><a href="畿辅通志_page829.html">829</a><a href="畿辅通志_page830.html">830</a><span>...</span><a href="畿辅通志_page826.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
