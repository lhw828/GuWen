<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 149 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 149 页/共 479 页</h1>
    <div class="content">　　首山堡司西十五里。以近首山而名。又南沙河堡，在司西南三十里。又有北沙河堡，在司北八十里。○鞍山堡，在司西南六十里，以地有鞍山而名。亦为鞍山驿，西南去海州九十里。

　　柳寨堡在司北。旧为柳条寨。弘治中，始增置营堡于此。又莲花泊堡，在司北九十里。又长勇堡，在司北百五十里，其西为长胜堡。○长营堡，在长勇堡东北。《边防考》：堡南有毛得山，为屯兵按伏之所。又长安堡，在司西北五十余里，其西为长定堡。又西南为长宁堡，又西为长靖堡。

　　甜水堡司东南九十里。亦曰甜水站，辽海卫铁场百户所置于此。又南八十里曰草河堡。又有青苔峪堡，在司南百五十里，以当青苔峪而名。○东丹堡，在司东百二十里，其相近者曰白泽山。○马根单堡，在东丹堡东三十里，其相近者曰静宁墩，贼冲也。《志》云：马根单堡与清河堡、咸场堡、阳堡，相距皆七十余里，中间有乾河、王老诸岭，皆险隘。

　　清河堡司东南三百里。南临太子河堡，西有白塔佃，可按伏。又西有威宁营，可屯兵。其东接鸦鹘关往来边路。《志》云：清河堡东境有松山，军士采木处也。《舆程记》：出清河路三十里即鸦鹘场，又三十里至响花岭，五里为撒石寨，十里无狼寨，十里旧鸦鹘关，十里一哈河，十五里乌鸡关，二十里林子岭，二十里错罗必寨，又三十里即建州老寨矣。其旧鸦鹘，路坦无林，四马可进。乌鸡关头道扣栅，有悬崖相抱，二道砌石横木，止容一人俯行，骑不能过。林子岭树虽稠密，亦四马可行也。○散洋峪堡，在清河堡西。嘉靖二十五年增置。又一堵墙堡，在清河堡东，亦嘉靖二十五年置，当鸦鹘关之冲。又司东南三百七十里有硷场堡，近堡有金人寨，可按伏。又有孤山堡，在硷场堡东南，亦嘉靖二十五年置。

　　阳堡在司东南四百余里。近堡有汤头溪，可按伏。又新安堡，在阳堡西。近堡有石岭儿、梁家峪，皆设险处也。又洒马吉堡，在新安堡东北，与孤山堡相接。《舆程记》：出阳路三十里至古北河，八十里至半岭，七十里为一赤董古寨子，五十里为头道大岭，二十里二道大岭，四十里凹儿哈寨，又七十里即建州老寨矣。其古北河夹峙深林，小河数十道，冬涸夏涨。头道、二道岭高岩陡绝，大树纷错，凡二百余里，并无别径可抄，险道也。

　　险山堡司东南四百余里，嘉靖二十五年增置。堡北有双岭台堡，东有石坌口，锁果直等台，贼冲也。○宁东堡，在险山堡西南。其南又有江沿台堡，亦嘉靖二十五年增置，当打探峪、瓦子峪等一带贼冲。又汤站堡，在险山堡西，其西南与凤凰城接界。《边防考》：贼从石岔口循短错江入掠江沿台，离汤站仅八九十里，亦冲要处也。又凤凰城西北六十里曰镇夷堡。又南有镇东堡，即成化十七年所置。

　　宽奠堡司东南五百里。万历六年筑。其东有通夷关，又东北有松子岭、林刚谷，俱接建州塞。堡东又有晾马佃，亦曰晾马台，贼冲也。○长奠堡，在宽佃南百里。其东北五十里为永奠堡。又大佃堡在宽佃东南三十里，又东为石岔口驿。又宽奠北三十里曰新奠堡，俱万历六年置。《边防考》：宽奠新疆，逼近建州，边人谓之张其哈剌佃子。万历中，李成梁弃其地为建州耕牧。《舆程记》：宽佃一带，皆在建州东面，若从镇江路径长奠，永奠，三十里而至沙松排子，又三十里至分水岭，三十里至八家子，二十里转山头，十里鸦儿河，二十里稗东葛岭，十里稗东葛岭寨子，三十里牛毛岭，二十里牛毛寨，二十里董古寨，十里马家寨，四十里深河子，三十里大家寨子，三十里凹儿哈寨子，四十里家哈寨，三十里为建州老寨，此皆小径深林也。从宽奠路则十五里至古洞，二十里至小佃子，三十里团团佃子，二十里八家子趋转山头。其小佃、团佃、八家子，皆伐林可通。而牛毛岭、家哈寨林深岩峭，稗东葛岭路夹大崖，皆难行之路矣。

　　牛毛寨在司东北塞外。其北又有马家寨。万历四十六年，大帅刘纟廷从宽奠堡出边，至牛毛寨，复深入至马家寨，即此。《志》云：牛毛寨相近有万遮岭。又有葛禄寨，亦在宽奠塞外。又有董古、阎王等寨，皆近建州老寨。○修火寨，在司东南塞外。成化三年，大帅赵辅等讨建州叛族，分军历宋产、八李等寨，追至摩天岭。别将攻修火寨，袭败贼于张亦升、松林，皆建州境内地也。又鸭儿匮，亦宽佃塞外地。万历八年，建州族犯阳、永奠等堡，官兵追奔出塞二百余里，至鸭儿匮，大破之。

　　甬道在司西辽河上。隋大业八年伐高丽，起浮桥渡辽水，因筑甬道于河旁。唐贞观十八年，伐高丽，李世军发柳城，多张形势，若出怀远镇者，而潜师北趋甬道，出高丽不意，度辽水至玄菟，即隋所筑甬道也。怀远镇，见直隶废大宁卫。

　　海州卫司西南百二十里。南至盖州卫百二十里，西至广宁卫二百四十里，东南至鸭渌江五百八十里。

　　秦汉时辽东郡地。后魏末，为沃沮国地。高丽为沙卑城。渤海号南京南海府。辽为海州南海郡。金曰澄州。元废。明洪武九年，置卫。今改曰海城县，属奉天府。

　　卫襟带辽阳，羽翼广宁，控东西之孔道，当海运之咽喉，辽左重地也。

　　○沙卑城即卫城。亦曰卑沙城，高丽所筑，叠石为城，幅员九里，或讹为卑奢城。自登、莱海道趣高丽之平壤，必先出此。隋大业十年，来护儿出海道，至卑奢城，败高丽兵，将趣平壤，高丽惧而请降。唐贞观十九年，伐高丽，张亮帅舟师自东莱渡海袭卑沙城，其城四面悬绝，唯西门可上，唐兵攻拔之。总章初，复得其地。后没于勃海，置南京南海府，兼置沃州，领沃沮、鹫岩、龙山、滨海、升平、灵泉六县。辽改置临溟县，为海州治。金为澄州治，元州县俱废。明洪武九年，改筑卫城，周六里有奇。

　　新昌城在卫东。汉县，属辽东郡。后汉因之。永宁二年，高句丽与鲜卑寇辽东，太守蔡讽追击之于新昌，战殁。晋亦为新昌县。咸和九年，慕容仁自平郭趋新昌，都护王宇击走之，遂徙新昌入襄平，时仁与慕容相攻也。○居就城，在卫东北。汉县，属辽东郡。后汉省。晋复置。咸和九年，慕容击其弟仁于辽东，入襄平，居就及新昌皆降于。

　　析木城卫东南四十里。汉望平县地，属辽东郡。后汉因之。晋改属玄菟郡。勃海置花山县。辽改曰析木，属辽阳府，寻置铜州广利军治焉。金皇统三年，州废，以县属澄州。元省。

　　辽队城卫西六十里。汉县，属辽东郡。队，读隧。后汉初废，公孙度复置。曹魏景初元年，幽州刺史丘俭击公孙渊，屯辽东南界，渊逆俭于辽队，会天雨十余日，辽水大涨，俭战不利，引军还右北平。明年，司马懿伐公孙渊，渊使其将卑衍、杨祚屯辽队，围堑二十余里，懿佯出其南，而潜军济水出其北，径指襄平。晋废。《水经注》：辽队县在辽水东岸。是也。渤海国置永丰县。辽曰仙乡县，属辽阳府。金废。

　　耀州城卫西南二百里。勃海置椒州于此，领椒山、貂岭、澌泉、尖山、岩渊五县。辽改置耀州，仍属海州南海军节度。金废。《志》云：岩渊城在卫西南百里，即渤海所置县也，金废。○滨州城，在卫西北百二十里。勃海置晴州于此，领天晴、神阳、莲池、狼山、仙岩五县。辽改置滨州，仍属海州南海军。金废。

　　○三角山卫南二十里。又卫东南三十里有白山，东三十里有滑石山。

　　○辽河在卫西南五十五里。自辽阳界流入，又南注于海，谓之三岔河。当东西往来之冲，亦谓之辽泽，或谓之黄水。晋咸和八年，慕容仁举兵平郭，袭慕容于棘城，至黄水，知事露乃还据平郭。胡氏曰：黄水在险渎故县界，盖即辽渎之异名。

　　南北通江卫西百八十里。源出卫东滑石山，自东而西，横度辽河，折而南流，又折而东，复入于辽河，其间有阆洲，方十余里，可以耕稼。

　　散水河在卫北。源出塞外，西流经卫境，下流入太子河。又新开河，在城西七十里。城西二百九十里，又有开通河，下流俱汇于辽河。

　　勃错水在卫西北。唐贞观十九年，亲征高丽，攻安市城，不克，引还。至辽东，渡辽水，辽泽泥淖，车马不通，命长孙无忌剪草填道。至蒲沟，驻马督填道，诸军渡勃错水，暴风雪，士卒沾湿多死者。胡氏曰：蒲沟、勃错水，皆在辽泽中也。

　　○梁房口关卫西南七十里。又东南九十里，即盖州也。海运之舟，由旅顺口达者，于此入于辽河。旁有盐场三：其二属沈阳卫，一属辽海卫，各置百户所屯戍。○大片岭关，在卫东百十里，向亦置官军戍守。

　　永丰堡卫西南六十里。又西有临清、广积、保宁、镇海等四堡。○东胜堡，在卫北。其西南为东昌堡，堡东有赵皮湾，向为屯兵设伏之所。

　　牛家庄驿卫西北九十里。又西北八十里为沙岭驿。西至广宁七十里。又耀州驿，在卫南六十里。又南六十里，即盖州也。○杜家屯在卫西北，辽河东岸，亦与广宁接界。又卫西南九十里有盐场，卫东九十里有铁场。向各置百户所司之。

　　盖州卫司西南二百四十里。南至复州卫百八十里，西北至广宁卫三百六十里，东至鸭渌江五百五十里。

　　秦汉时辽东郡地。高丽为盖牟城。唐置盖州。勃海因之，又改为辰州《志》云：以路通辰韩也。辽初，为长平郡，寻为辰州奉国军。金初，改军曰辽海军，寻又改州曰盖州，军仍曰奉国。元初，为盖州路，寻复为州，以州治建安县省入，属辽阳路。明洪武九年，废州置卫。今改为盖平县，属奉天府。

　　卫控扼海岛，翼带镇城，井邑骈列，称为殷阜。论者以为辽东根柢，允矣。

　　○盖牟城即卫治。本汉平郭县地，汉、晋以后属于高丽。亦曰盖葛牟城。唐贞观十九年，伐高丽，取盖牟城，因置盖州。《辽志》云：州治建安县，元省入州。明洪武五年，改筑今城，周五里有奇。

　　平郭城在卫南。汉县，属辽东郡。后汉因之。曹丕封公孙恭为平郭侯，即此。晋省县而城存。大兴四年，慕容以其子翰镇辽东，仁镇平郭。咸和八年，仁据平郭以叛慕容。咸康二年，袭仁于平郭，自昌黎东践冰而进，凡三百余里。至历林口，舍辎重，轻兵趋平郭，遂克之。历林口盖在卫西北，昔时滨海要口也。七年，又使其子恪镇平郭城，后魏时废。隋大业九年，复伐高丽，修辽东古城以储军粮，即平郭城矣。○建安城，在卫东南，汉平郭县地，高丽置建安城于此。唐贞观十九年，伐高丽，张俭进度辽水，趋建安城。又李世言：建安在南，安市在北，安市先下，然后向建安。二城盖相近也。仪凤初，徙熊津都督府于建安故城，其百济户口先徙徐、兖等州者，皆置建安。《旧唐志》：自辽东城西南行三百里，至建安城，故平郭县也。辽置建安县，盖循故名耳，非即旧城也。

　　安市城卫东北七十里。汉安市县，属辽东郡。后汉及晋因之。高丽亦曰安市城。唐贞观十九年，征高丽，攻安市城，不克，引还。咸亨三年，高丽余众复叛，遣将高侃击之，败之于安市城。后置安市州。渤海改置铁州，领位城、河瑞、苍山、龙珍四县。辽仍为铁州，亦曰建武军，改置汤池县。《志》曰：在东京西南百六十里。金州废，以县属盖州。元省。今为汤池寨堡。又后黄城在卫东，亦高丽所置。唐太宗攻安市，先拔其后黄、银城二城。胡氏曰：高丽东境城也，与安市相近。时又拔其横山、磨米、麦谷等数城。

　　秀岩城在卫东南。亦汉平郭县地。辽时，本名大宁镇。金明昌四年，升为秀岩县。泰和四年，废为镇。贞四年，复为县，属盖州。元废。又兴辽城，在卫东。《辽志》：汉平郭县地。勃海置长宁县。辽曰兴辽县，属辽阳府。金废。○乌骨城，在安市东南，近大海。《唐史》：自登州东北海行，至乌湖岛。又行五百里，东傍海需，有道至乌骨江。唐贞观中，太宗围白岩城，乌骨城遣兵为声援。又太宗围安市不下，群臣皆言宜释安市，并力拔乌骨城，度鸭渌水，直取平壤。是也。

　　熊岳城在卫南六十里。《辽志》：勃海杉卢郡也，领县五，曰山阳、杉卢、汉阳、白岩、霜岩。辽改置卢州玄德军。金州废，以州治熊岳县，属盖州。元废。《志》云：县西至海十五里，傍海有熊岳山，今为熊岳堡，下有熊岳河。

　　西安平城亦在卫东南。汉县，属辽东郡。后汉及晋因之。咸康七年，石虎将王华帅舟师自海道袭燕安平，破之。即此城也。○文城，在卫西。汉置文县，属辽东郡。后汉改曰汶县。晋省。咸和八年，慕容遣将攻其弟仁于平郭，败于汶城之北。胡氏曰：汶城在平郭之西。

　　永平监城卫南百五十里。永乐七年建，城周三里有奇，有东西南三门。《志》云：旧有升平、新昌等监六，甘泉、安山、河阴、古城等苑二十四。后惟存永宁一监，清河、深河二苑，仍属辽东，行太仆寺及苑马寺，寺皆置于镇城内。

　　○驻跸山在卫东。《唐史》：本名六山，在安市城外。贞观十九年，征高丽，攻安市城，高丽将高延寿等来救。帝曰：彼若勒兵连安市而壁，据高山，取城中粟食之，纵掠吾牛马，攻之不可下，此上策也。及延寿至，距安市四十里而屯。帝曰：虏堕我策中矣。既延寿又进一舍，至城东南八里，依山为阵。上命李世将兵陈于西岭，长孙无忌将奇兵自山北出狭谷，以冲其后，自将步骑挟鼓角，偃旗帜登北山。上命诸军闻鼓角齐出奋击。及战，高丽兵败，无忌断其归路，延寿乃降。因名其山曰驻跸。或曰：卫东分水岭诸山，即太宗驻跸处也。又六山，今广宁无闾山之别名。

　　石城山卫东北十五里。上有石城，城中有泉，相传唐太宗征高丽，土人筑此城以避兵。又平山，在卫北五十里，三万卫盐场百户所置于此。又北十里有关山。○灶突山，在卫东南十五里，群山环绕，中有孤峰特起，若灶突然。又布雾山，在卫东南百四十里，其山最高，常有云雾在其上。又有城子山，在卫东南百七十里。

　　青泉山卫南九十里。或曰即泉山也。唐咸亨二年，高丽酋钳牟寻叛，立安舜为王，诏高侃、李谨行讨之，破其安市城。三年，又败之于泉山。即此。或云：复州卫城南四十里有龙泉山，即故泉山云。○望海山，在卫西南三十五里。登山可以望海。又卫西南五十里有孛罗铺山。

　　分水岭卫东百四十里。绵亘数百里，山下有泉，东西分流，因名。又有七盘岭，在卫东百十里。○陡松岭，在城南百里。又南十里为猫儿岭。又锅儿峪，在卫东南五十里。《边防考》：卫又有猪儿峪，明初叶旺等败敌处。

　　○清河卫南五里。源出卫东分水岭，西南流经此，一名州南河。又西流合于泥河。《志》云：卫南有柞河，或讹为梓河，即明初叶旺败敌处。或以为即清河之支流也。○泥河，在卫东七十里，亦曰芋泺，以水多{艹轩}芋草也。或谓之氵贝水，误矣。又五重河，在卫东北百五十里，源亦出分水岭，流经城东北，有杓子河流合焉，下流汇清河、泥河之水为临江，注于海。《志》云：临江在卫东南三百里。

　　毕里河卫东南百八十里。《一统志》：源出卫东南山谷间，南流经复州卫入海。本作毕列河，唐乾封元年，诏李为辽东道行军大总管，伐高丽，又诏独孤云卿出鸭渌道，郭待封出积利道，刘仁愿出毕列道，金待问出海谷道，并为行军总管，受节度。毕列道盖以此水名，俗讹为毕利河。其相近者有将军山，即明初叶旺败敌处。

　　鸭渌江卫东南五百里，与朝鲜分界。○八角湖，在卫西近海，铁岭卫盐场百户所置于此。

　　海卫西十里。又西十里为归洲。又西南百十里曰苇子套，波涛险恶，不利行舟。《志》云：卫南海口有马石津，晋咸和九年，遣使者由海道致命于慕容，船下马石津，皆为慕容仁所留，时在棘城，路由平郭始达也。《新唐书》：自登州大洋东北行，过大谢、龟歆等岛，北渡乌湖海，至马石山东之都里镇。所谓马石津，当即此处也。

　　○连云岛关卫西十五里，置关以控海滨之险。又梁房口关，在卫西北九十里。又有梁房口堡，向设兵戍守，与海州接界。○石门关，卫东七十里，向亦有官军屯戍。

　　曷苏馆在卫东南。契丹移女真部落数千家于此，置馆领之，谓之熟女真。金亦置曷苏馆路节度使，后徙于宁州，寻废。宁州在三万卫。

　　背阴寨堡卫西北十五里。又西北有平山堡、八角湖堡。卫南百二十里有五十寨堡。又卫东北九十里有排山寨。东二百五十里有岫岩寨。○盐铁场，《志》云：卫西四十里有盐场百户所，北九十里有铁场百户所。

　　复州卫司南四百二十里。南至金州卫百八十里，西北至广宁卫五百四十里，东南至海二百四十里。

　　秦汉时辽东郡地。唐没于勃海。辽置复州怀德军。金仍曰复州，元废。明洪武十四年，置卫。今并入盖平县。

　　卫山海环峙，川原沃衍，亦辽左之奥区也。

　　○永康城今卫治。辽置永宁县，复州治焉。金大定七年，更名永康。元废。洪武十五年，因旧城修筑。永乐四年增修，周四里有奇。

</div>
    <div class="pagination">
<a href="读史方舆纪要_page148.html">上一页</a><span>...</span><a href="读史方舆纪要_page144.html">144</a><a href="读史方舆纪要_page145.html">145</a><a href="读史方舆纪要_page146.html">146</a><a href="读史方舆纪要_page147.html">147</a><a href="读史方舆纪要_page148.html">148</a><span class="current-page">149</span><a href="读史方舆纪要_page150.html">150</a><a href="读史方舆纪要_page151.html">151</a><a href="读史方舆纪要_page152.html">152</a><a href="读史方舆纪要_page153.html">153</a><a href="读史方舆纪要_page154.html">154</a><span>...</span><a href="读史方舆纪要_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
