<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 203 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 203 页/共 479 页</h1>
    <div class="content">
　　附见：

　　归德卫在府城内。洪武二十三年置，辖左、右、中、前、后五千户所，属中都留守司。

　　睢州府西一百二十里。南至开封府陈州二百里，西北至开封府一百七十里，北至山东曹州一百七十里。

　　春秋时宋、陈二国地。秦置襄邑县。汉属陈留郡。晋属陈留国。刘宋属谯郡。后魏属梁郡。东魏属阳夏郡。隋属宋州。唐初，属杞州。贞观初，属宋州。宋属开封府。崇宁四年，升拱州，建为东辅亦曰保庆军。大观中废。政和四年，复置。金改睢州。元因之。明初，以州治襄邑县省入编户四十里，领县二。今仍曰睢州。

　　州界梁、宋之中，据汴河之会，土田平衍，舟车络绎。宋人置州于此，屏卫京邑。兖、豫有事，此亦驰驱之所矣。

　　○襄邑废县今州治。故宋承匡、襄牛之地。《左传》僖二十八年，卫侯出居于襄牛。又襄十年，楚、郑伐宋，卫侯救宋，师于襄牛。后以宋襄公葬此，亦曰襄陵。战国时，属魏。《魏世家》：文侯三十五年，齐伐取我襄陵。《齐世家》：威王使田忌伐魏襄陵。又魏惠王十九年，诸侯围我襄陵。楚怀王六年，柱国昭阳将兵攻魏，破之于襄陵，得八邑。秦置襄邑县。汉因之，属陈留郡。更始二年，立成丹为襄邑王。建武二年，封更始子述为侯邑。晋仍旧，后废。魏景明元年复。东魏属阳夏郡。北齐省入雍丘县。隋开皇十六年，复置。唐因之。宋为拱州治。金为睢州治。明初省。州城周十里有奇，有门四。

　　承匡城在州西三十里。《左传》文十一年，叔仲、惠伯会晋缺于承匡。《战国策》：犀首以梁与齐战于承匡。秦为承匡县，后以承匡之地卑湿，徙县于襄陵，城遂废。亦曰匡城。○广乡城，在县东。圈称曰：襄邑有蛇丘亭，即广乡也。后汉顺帝封挚填为侯国。

　　○金锁岭在州治后。昔人避水患者，多居其上。又骆驼冈，在城西，有襄公台，其形起伏如驼。冈后有西湖，周回十四里。

　　○黄河在州北七十里。自开封府仪封县流入境，又东入考城县界。

　　汴河在州北四十五里。自开封府杞县东流至此，又东入考城县界。今堙。

　　睢水在州北。自开封府陈留、杞县之南境，流入州界，又东入宁陵县境。今上流渐淤矣。○巴河，在州北五十里。旧自仪封东南流入境，达宁陵县，入于河。今堙，其余流自州境至考城县，西北入于河。

　　东涧在州东。晋太和四年，桓温伐燕，不克而还，燕兵追之，及于襄邑。慕容德伏兵东涧中，与慕容垂夹击温处也。

　　○巢亭在州南二十里。春秋时郑地。又有曾阝亭，在州东南，亦郑地。《左传》襄元年，晋会诸侯伐郑，东诸侯之师次于曾阝，以待晋师。晋师自郑以ガ之师侵楚焦夷及陈，是也。焦夷，见江南亳州。

　　滑亭在州西北。《春秋》庄二年，次于滑。杜预曰：襄邑西北有滑亭。又有盂亭。《左传》僖二十一年，诸侯会宋公，盟于盂。

　　首乡在州东南。《春秋》桓十八年，齐侯师于首止。僖五年，齐桓公会王世子于首止。成十五年，楚侵卫，及首止。又十七年，诸侯伐郑，楚子重救郑，师于首止。杜预曰：即首乡也，卫地。○葵丘驿，在州城南，明洪武初置。

　　考城县州东北九十里，西南至开封府杞县九十里，北至直隶东明县百二十里，东至山东曹县七十里。本周之戴国。《春秋》隐十年，郑取戴。《陈留风俗传》曰：秦置县，汉改为甾县，属梁国。东汉章帝改名考城，属陈留郡。晋省。后魏改置考阳县，属北梁郡。北齐省入成安县。隋开皇十六年，复置考城县，属宋州。唐初，置东梁州，寻废，以县属曹州。五代梁改曰戴邑，属开封府。后唐复曰考城。宋因之。崇宁中，改属拱州。大观中，仍属开封府。金复属曹州，又改今属。城周五里有奇，编户十一里。

　　○考城故城在县东南五里。本汉之甾县。王莽遣兵击翟义，东至陈留甾。后汉曰考城。后魏永安二年，梁将陈庆之送元颢北还，至梁国。魏元晖业军于考城，庆之攻拔之。唐元和十三年，宣武帅韩弘讨淄青叛帅李师古，围曹州，拔其考城。皆此城也。明正统十三年，以河患徙今治。

　　成安城在县东北。《汉志》有成安县，属陈留郡。后魏孝昌中，复置成安县，为北梁郡治。北齐废郡，以考阳县省入，属济阴郡。隋初郡废。开皇十六年，又省县入考城县。

　　斜城在县东。《陈留风俗传》考城县有斜城。又东三里有周坞，旧汴水经坞侧。《续述征记》：晋义熙中，刘公遣周超之自彭城缘汴故沟，斩树穿道七百余里，以开水路。停泊于此，故兹坞流称矣。

　　○黄河在县北三里。自开封府仪封县而东，县为冲决之所，堤防最切。

　　汴河在县南。《水经注》：汴水东经考城县故城南，而为获渠。亦兼丹水之称。《竹书纪年》：宋杀其大夫皇瑗于丹水之上。今为平陆矣。《汉志》注：获渠，自蒙县东北至彭城入泗，过郡二，行五百五十里。

　　黄沟在县西。《水经注》：河水旧于白马南，通濮、济、黄沟。鲁惠公败宋师于黄，黄，盖沟名也。又《国语》吴子掘深沟于商、鲁之间，以会晋公午于黄池，亦即此矣。薛瓒曰：外黄以黄沟而名。盖沟近外黄。《汉志》注：考城县有黄沟。《寰宇记》：在县西三十六里。

　　○葵丘亭在县治东。《左传》僖九年，齐桓公会诸侯于葵丘。杜预曰：在外黄东。盖晋省考城入外黄也。今县西去故外黄城四十里。○蒲亭，在县界。东汉仇香为蒲亭长，即此。

　　柘城县在州东南九十里。东北至宁陵县七十里。古朱襄氏邑。春秋为陈株野地。战国时为楚柘邑。《史记》：陈涉攻楚柘、谯，皆下之。汉置柘县，属淮阳国，以邑有柘沟而名。后汉属陈国。晋废。隋开皇十六年，复置，改曰柘城，属宋州。唐贞观初，省入熟、宁陵二县。永淳初，复置，仍属宋州。宋属应天府。崇宁中，改属拱州。金属睢州。今县城，明初〔筑〕，周十二里。嘉靖二十一年，水坏重筑，周五里有奇。编户九里。

　　○鄢城在县北。《汉志》有鄢县，属陈留郡。应劭曰：郑伯克段于鄢，即此。《寰宇记》：柘城县北三十里，有故鄢城。又藏甲城，在县西三十里。相传项羽藏兵于此。城西有冈，亦曰霸王冈。

　　○睢水在县北。自睢州流入境，北接宁陵县界。○泓水，在县北。《寰宇记》：鄢城北里许有泓水。《春秋》僖二十二年，宋人及楚人战于泓，是也。

　　涡水在县南三十里。自太康县流经县境，又东南入鹿邑县界。

　　附见：

　　睢阳卫在州城内。洪武二十二年置，辖左、右、中、前、后五千户所。

　　◇汝宁府东至江南颍州三百里，南至湖广黄州府五百里，西至南阳府二百九十里，北至开封府许州二百六十里，东北至开封府陈州二百里。自府治至布政司四百六十里，至江南江宁府一千二百五十里，至京师二千三百里。

　　《禹贡》豫州之域。春秋时为沈、蔡二国地。战国时为楚、魏二国之境。秦属颍川郡。汉置汝南郡。后汉、魏、晋因之。刘宋立司州于汝南元嘉末，侨置于此，号其城曰悬瓠《唐书》作垂瓠，以为重镇。后魏得之，改为豫州东魏置行台于此。后周亦曰豫州置总管府，后改曰舒州，寻复曰豫州，又改溱州时改洛州为豫州，因以豫州为溱州，复改曰蔡州，而汝南郡如故。隋初废郡，仍曰蔡州。大业初，复改为汝南郡治汝阳县。唐初置豫州。天宝初，改汝南郡。乾元初，复为豫州。宝应初，又改蔡州避代宗讳也。是后为淮西节度使治所。寻又曰淮宁军，后又为彰义军，皆治此。宋仍曰蔡州亦曰汝南郡淮康军。金因之亦曰镇南军。元仍为蔡州。至元三十年，升汝宁府《志》云：元以汝水泛溢，截断上流，水患得宁，因改今名。明因之，领州二、县十二。今仍曰汝宁府。

　　府北望汴、洛，南通淮、沔，倚荆楚之雄，走陈、许之道，山川险塞，田野平舒，战守有资，耕屯足恃，介荆、豫之间，自昔襟要处也。春秋时，楚文王县申、息，朝陈、蔡，封畛于汝，与晋争郑，夹颍水而军。是时楚之强，中国诸侯皆惴惴焉，其能与楚竞者，惟有晋耳。秦汉以降，汝南皆为雄郡。及晋室多故，南北瓜分，悬瓠之地，恃以屏蔽淮、泗，控带颍、洛。宋大明中，悬瓠丧败，而淮北之地，遂成荒外，中原声闻，日以隔远。历齐、梁、陈之际，南国之势往往折而入于北者，悬瓠不复之故也。唐之中叶，淮西抗命，李希烈纵横搏噬，河、洛、淮、汉之交，诸州悉被其患。其后吴元济以申、光、蔡三州，拒天下之兵，四面攻围，四年乃克。说者谓：自希烈据蔡，以迄于元济，蔡州不被王化者，几四十年，其风俗犷戾，虽居中土，过于奚貊。此亦山川险厄，有以致之矣。秦宗权以狼戾之资，窃有蔡州，肆其凶虐，毒螫所及，几半天下。朱温平之，遂成篡夺之势。宋人南渡以后，岳武穆自安、随北出，克复蔡州，大河以南，次第响应。陈亮亦尝欲以荆、襄之师，进规颍、蔡，为复取京、洛之计。及女真之衰，乃寄息蔡州。宋人会蒙古之兵，犄角益进，而后克之。然则蔡州之险固，争衡于南北门者，所必有事也。乃怅望三京，卒不复振。宋之覆辙，可深慨哉！

　　汝阳县附郭。汉为上蔡县，属汝南郡。晋初因之。东晋徙汝南郡来治。宋、魏因之。隋改故汝阳为殷水。大业初，遂改故上蔡为汝阳，仍为汝南郡治，即今县也。自唐以后，皆为郡治。编户三十三里。

　　○女阳城即府城也。汉女阳县，在今陈州商水县境。今城本汉上蔡县地。东晋时，谓之悬瓠城。兴宁二年，燕李洪等攻汝南，败晋兵于悬瓠，郡守朱斌弃城走宋。元嘉二十年，魏人入寇。时豫州刺史南平王铄镇寿阳，遣其属陈宪行汝南郡事，守悬瓠。魏人力攻，坏其南城，宪随方拒守，积四十余日，卒不能拔。明年，魏人南寇，陷悬瓠。寻复得之。泰始三年，汝南太守常珍奇以悬瓠降魏。齐建武末，魏主宏取沔北诸郡，复如悬瓠，既又诏州郡发兵集悬瓠。梁天监七年，魏悬瓠军主白皂生杀其豫州刺史司马悦，求救于梁。徐州刺史马仙卑遣兵赴之，寻复为魏邢峦所取。中大通三年，南、北司二州刺史陈庆之围魏悬瓠。太清初，侯景降梁，自颍州引兵屯悬瓠，既而梁将羊鸦仁入悬瓠，诏以悬瓠为豫州。明年，侯景败于涡阳，鸦仁以东魏兵渐迫，弃悬瓠还义阳，顿军淮上。自晋以来，尝为汝南郡治。隋始改置县于此，仍为汝南郡治。后因之。城东北有月旦里，汉许虔、许邵所居，亦名二龙乡。今城，明初洪武六年置，周五里有奇，惟东西南三门。八年，拓为九里有奇，增辟北门，又为水门二，一在南门之东，一在北门之东，以泄城中积水于汝河。成化二十年，增筑高厚。正德九年，流寇薄城，知府毕昭以砖石，增埤浚隍。隆庆三年，又复修治。崇祯七年，复增置守御之备，益浚旧隍，开南堤石门，引汝入壕，颇为完固。十五年，为贼所陷。

　　平舆城在府东南汝水北岸。春秋沈国地。定四年，蔡灭沈。《史记》，蔡昭侯十三年，与晋灭沈，是也。后属楚。秦始皇二十二年，李信攻楚平舆。明年，王翦击荆，取陈以南，至平舆。汉置县，为汝南郡治。光武封姚铫为侯邑。晋仍为平舆县，属汝南郡。高齐县废。隋大业初，析新蔡县复置，仍属汝南郡。王世充置舆州。唐初州废，县属豫州。贞观初，县废。天授二年，复置。宋仍属蔡州。元省入汝阳县。杜预曰：平舆县北有沈亭，古沈国也。沈，当作阝。近《志》：平舆城，在府东南七十里。又江南《颍州志》：州西百四十里有平舆城，与新蔡县接界。

　　宜春城在府西南。汉县，属汝南郡。东汉改曰北宜春，安帝封后父阎畅为侯邑。晋亦曰北宜春县，属汝南郡。后省。《括地志》：在府西南六十七里。

　　安成城在府东南七十里汝水南。汉为安成县，武帝封长沙定王子苍为侯邑，属汝南郡。三国魏豫州治安成。晋平吴州，徙陈国，而安成仍属汝南郡。后魏因之。高齐废。又富波城，在府东。汉县，属汝南郡。光武封王霸为侯邑。晋省。

　　阳城县城在府界。汉县，属汝南郡。东汉初，岑彭封此，后省入汝阳。又汝南城，在府城西。后魏兴和中，置县，属汝南郡。高齐废。唐贞元中，复置。元和中，省入汝阳。

　　○天中山在城北三里。亦名天台山。高止尺余，上土下石，以在天地之中，故名。自古考日景，测分数，以此为正云。

　　○汝水在城北。自开封府许州郾城县界，流经西平、上蔡县界，又东南流经此，入新蔡固始县界，又东入于淮。《水经注》：汝水自上蔡县东径悬瓠城西北，汝水枝别左出，西北流，又屈西东转，又西南会汝，形若垂瓠，因以名城。魏主宏太和二十二年，得疾于悬瓠，彭城王勰密为坛于汝水之滨，祈以身代，既而疾间，乃发悬瓠，舍于汝滨。梁天监七年，悬瓠来降，魏将邢峦渡汝水，围悬瓠，复取之。太清初，司州刺史羊鸦仁自义阳趣悬瓠，应接侯景前军至汝水，侯景遂自颍川出屯悬瓠。秦观曰：汝水故道已亡，惟存别枝，水潦暴降，郡城恒有涨溢之患。今城西北有黄公堤，又有岳公堤，皆在汝河东岸，逶迤五十里，广四丈，高倍之。水涨时，百里内皆蒙其利。万历中，按察司黄炜、邑令岳和声所筑，因名。余详大川汝水。

　　练水在府西十里。亦曰练江，一名黄酉河。源出确山县之乐山，东流至府西，有断济河、寨河、冷水诸小川汇入焉，至府城西北，入于汝。或曰：旧有练家河，流合于此，因兼练江之名。宋端平初，孟珙会蒙古兵攻金蔡州，珙决柴潭，蒙古决练江，即此。

　　氵意水府东四十里。俗名洪河。源出西平县周家泊，东流合汝水支流，又东南经上蔡县东，而入于汝。复支分而东南出，经府东北十里，有洪河桥跨其上，复东流至新蔡县，入于汝。○荆河，在府东北二里。源出天中山，汇悬瓠池水，经城北大堤外，东流六十里，南入氵意水。又府西北十二里有马常河，亦东流入于氵意水。

　　溱水在府南十八里。源出南阳府桐柏县之桐柏山，一名沙河。东流经朗陵故城西，又径宜春故城南，又东北经溱口店入汝。复分流东南出，径平舆、安城故县北，又折而南入真阳县境，复东南流入息县界，又东北经新蔡县之官津店，复入于汝。梁中大通二年，陈庆之围悬瓠，破魏兵于溱水，即今府西南之溱口矣。

　　氵亲水府西北三十里。俗名泥河。源出南阳府唐县之中阳山，流经舞阳、泌阳县境，而入遂平县界，至县南狼家口，分二流：一东北出，至府西北四十里黄埠西，复折而南入汝；一东南受傅家沟诸水，至府西姚家湾，亦入于汝。又半截河，在府西南十六里，一名英河，下流亦入于汝。

　　南湖在府城南。周十余顷，长堤亘其前。又西湖，在城西南。城东北又有三角湖，中多菱芡，俗谓之菱角湖。城北十里有十家湖，水产鱼、莲，旱种粳稻，居民赖之。《宋志》谓之车辋湖。

　　鸿陂在府东十里。淮北诸水，溢为大陂，郡以富饶。汉成帝时，关东数水，陂溢为害。翟方进为相，议决去陂水，其地肥美，省堤防费而无水忧，奏罢之。后岁旱，民失其利。建武十八年，邓晨为汝南太守，修复旧陂，使许扬掌其事。扬因高下形势，起塘四百余里，数年乃立，郡以沃饶。亦曰鸿隙陂，亦曰鸿池陂，又为洪池陂。安帝永初三年，诏以鸿池陂假与贫民，自是陂遂废。宋秦观曰：鸿池陂非特灌溉之利，菱芡蒲鱼之饶，实一郡潴水处也。陂既废，水无归宿，汝水所以散漫为害欤。○青龙陂，在府东。《志》云：府东百三十里有亢陂港，自青龙陂入汝。又府南二十里有汶河，源出真阳县境，亦自青龙陂入汝，今谓之汶口。

　　贾侯渠在府东。魏贾逵为豫州刺史，南与吴接，修水战之具，遏鄢、汝之水，造新陂，又通运渠二百余里，时称为贾侯渠。又城西南有苍陵堰。唐刺史夏夔堰汝水，灌田千顷。今废。

　　柴潭在城南三里。宋绍定六年，孟珙与蒙古共攻蔡州，珙进逼柴潭，立栅潭上，遂夺柴潭楼。蔡州恃潭为固，外即汝河，潭高于河五六丈。珙凿潭堤，决入汝水，潭涸，实以薪苇；蒙古亦决练江。于是两军皆济，攻破其外城，又堕其西城，蔡州旋拔。

　　鹅鸭池在城北。汝水之曲也。李夜袭蔡州，击鹅鸭池，以乱军声。一名悬瓠池。○栗渚，在城西南。汝水之湾，有地数顷，树栗其中，谓之栗洲。傍有溪曰锦绣溪。

　　○杨埠关府东八十里。有巡司。亦曰杨埠镇。下临洪河。○韩庄店，在县西。正德六年，贼刘六等犯境，千户方瑶拒战于韩庄，败死。万历十二年，守备熊世锦击盗史世华于韩庄，擒之。又汝阳驿，在府城西，洪武中置。
</div>
    <div class="pagination">
<a href="读史方舆纪要_page202.html">上一页</a><span>...</span><a href="读史方舆纪要_page198.html">198</a><a href="读史方舆纪要_page199.html">199</a><a href="读史方舆纪要_page200.html">200</a><a href="读史方舆纪要_page201.html">201</a><a href="读史方舆纪要_page202.html">202</a><span class="current-page">203</span><a href="读史方舆纪要_page204.html">204</a><a href="读史方舆纪要_page205.html">205</a><a href="读史方舆纪要_page206.html">206</a><a href="读史方舆纪要_page207.html">207</a><a href="读史方舆纪要_page208.html">208</a><span>...</span><a href="读史方舆纪要_page204.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
