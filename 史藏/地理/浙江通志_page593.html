<!DOCTYPE html>
<html>
<head>
    <meta charset="UTF-8">
    <title>浙江通志 - 第 593 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 593 页/共 787 页</h1>
    <div class="content">　　陈氏二节【台州府志杨氏陈啓悟妻归甫期月而啓悟卒偕其婢云氏同心立节抚侄四维以继夫祀课廸有成郡丞李德耀以双节请旌】
　　陆必进妻汪氏【台州府志年二十三夫亡二子俱在襁褓矢志守贞孝事舅姑勤织作以供甘防同知李德耀旌之】
　　王某妻李氏【台州府志适王未期王佣象山以疫卒讣闻一恸晕地家人力救始苏是夕遂服卤而死】
　　张亨硕妻金氏【公举事实名朝麟读书能诗尝两割股疗母姑疾又置田周贫者人称女丈夫】
　　瞿国选妻鲍氏　陈期奎妻周氏　谢明耸妻林氏齐之仲妻许氏　陈治诹妻叶氏　张利昭妻范氏桂惟荣妻裘氏　范家泰妻陈氏　姜人硕妻谢氏陈锡璐妻张氏　萧成标妻姜氏　朱楷妻叶氏
　　仙居县
　　隋
　　杜氏二女【赤城志仙居人家鬻汤饼甫笄丧父母庖人挑之二女愤激杀庖人去而之盂溪隐焉防溪溢溺死】
　　宋
　　吴氏女【万厯仙居县志年十八有殊色吕思囊乱亡匿山中吕闻其美缉获之女绐曰大王不弃令辱下陈妾三生幸也然非蠲吉不可吕从之诹日置酒极欢吕醉挟匕首希断其喉误中肩吕寤纒其髪于柱支解之】
　　张公德妻彭氏【台州府志仙居张华宗之子妇也华宗死临江学博任公德早世无子彭氏矢志贞守四十余年防诏録忠臣后封孺人表其闾曰忠节世家】
　　元
　　吴氏女【赤城新志至元丙子兵乱父擕之避于山庵俱被执执者欲胁而私之女力拒不从于是先刃其父以劫之女仰天恸曰吾父死矣我尚从汝耶卒死之】
　　明
　　郑氏二女【朝野彚编父恕萧县知县靖难师至被擒死二女当配亦死之仙居建祠祀恕并其女春秋祭焉】
　　戴彦信妻沈氏【仙居县志彦信代父死沈氏尚少富家闻其美且有行争聘之沈曰吾颈可断头可碎志不可夺奉姑敎子终其身】
　　徐仲成妻裘氏【赤城新志仲成死裘年二十一遗腹生子以清节自守终始无二】顾烈女【应存卓烈女坊记名惜寳仙之怀仁乡顾宏鈇女嘉靖中岛倭入乡女年十五未字随其父母离家避之行数里倭追偪之同行骨肉不能相顾女与使女阿香俱被执女美姿色贼操刃驱之甚急女私与阿香语曰予二人不幸罹此讣惟一死耳白璧可碎不受瑕矣乃佯顺之以绐倭行百余步至小桐山侧坐口湖层崖百丈旁瞷深渊人不得肩行离倭数尺许女复语阿香曰吾得死所矣阿香曰尔死吾岂独生乃同投湖中而死万厯甲午题请树楔于湖傍】
　　应宗儒妻陈氏【旧浙江通志宗儒死二子昙昌尚在襁褓有利其财者多方挠之值岁饥氏指仓困叹曰此祸本也悉散之家由是贫而矢操愈励有司以闻诏表其闾】
　　张澄妻王氏【仙居县志时城为倭陷澄以身捍父被难王氏方少艾孤二长荣朝次荣敬遂矢志以守当兵燹后田庐邱墟氏内课农桑外理徭役训二子成名荣敬之子存泰媳亦王氏泰不禄无嗣王氏亦苦节终其身】
　　张惟本妻陆氏【仙居县志名瑛惟本卒氏年甫二十课子宗德宗宏以义方姑吴氏亦少寡抚惟本成立而不禄不胜哀楚陆多方致吴欢令得引余年其后裔孙钟硕妻徐氏源慧妻朱氏相圭妻陈氏相组妻应氏并青年苦节有陆氏风而朱食贫守子子死守孙尤称百錬之金】
　　尹德衮妻吴氏【台州府志年十九适尹二年衮死遗孤方一岁父母欲夺其志曰是利吾奁耳悉以嫁时衣饰还之以死自誓舅姑继亡室如悬罄苦节弥坚】
　　张源沂妻王氏【旧浙江通志年十九源沂死无子立志苦守寿逾八十而卒源沂弟源澧妻林氏侄相道妻蒋氏俱以少寡守节抚孤成立】
　　吴炳用妻潘氏【台州府志年二十二炳用死一男三岁亦死舅姑欲嫁之曰吾知有夫安知无儿卧夫棺侧者二十年侍姑疾手掬臭秽无难色倭寇薄城其兄弟邀与俱逃曰有舅姑在吾忍去乎于是兄弟舁其舅姑行潘徒步从之又炳用族弟炳征妻金氏炳征死金年二十三抚遗孤事舅姑尽孝炳用侄时永亦早逝妻金氏年十九遗腹数月抚育成立俱无媿于潘云】
　　吴锡年妻王氏【仙居县志年二十五夫卒一恸而絶移时复苏集族长者为夫立嗣事毕从容自经于棺侧邑令顾震宇扁其门曰贞烈】
　　张元向妻赵氏【旧浙江通志明亡被俘至河埠溪儿口闻夫已见杀啮指血题一絶于衣间遂投河而死】
　　曁仁寿妻王氏　林世珍妻应氏　蒋伸妻王氏蒋弼妻王氏　　蒋熠妻张氏　　张桴妻尹氏应宾妻郑氏　　王懋统妻朱氏　吴元龙妻蒋氏张日焕妻余氏　张堂贤妻顾氏　蒋汉臣妻李氏王懋学妻余氏　张羲时妻吴氏　赵佳球妻朱氏赵叔仁妻张氏　王懋斗妻余氏　朱君偕妻赵氏
　　国朝
　　吴金妻顾氏【台州府志仙居顾平泰女年十六甲寅寇变避难湖头被获以计绐之得间赴水死又余广生妹名锦娘被获自刎死叶茂陵妻余氏与茂陵诀随以手扼喉而死】
　　徐氏二节【台州府志张氏徐洪蛟妻家徒四壁洪蛟病革顾谓张曰我死汝青年毋自误张泣不荅剪髪以示志子秉志妻陈氏亦年少守志邑令郑录勲以双节表其闾】
　　赵氏二节【台州府志张氏赵廷亨妻年二十八而寡与妾连氏同心守志备极艰苦】吴廷兰妻张氏【台州府志归未期廷兰卒含殓毕啓箧检奁具或归母或奉姑或遗小姑及诸娣姒潜作手书置箧中夜半自经于棺侧】
　　赵某妻朱氏【台州府志朱锡聪妹归赵年二十五而寡断髪自矢媳张氏亦早孀事姑孝课子有方年皆七十余】
　　张鼎熹妻徐氏　张世楷妻王氏　应洪宪妻王氏潘席珍妻李氏　应洪翀妻朱氏　张悦生妻应氏
　　宁海县
　　唐
　　汪氏女【赤城志宁海人苦节不嫁耡织以奉其亲亲好饮湖水其家距湖五里女日汲以供之亲殁建塔报焉】
　　宋
　　周良史妻施氏【台州府志四明人归宁海周良史明年良史侍父适日本三月而子弁生后七年良史讣至氏年二十二先此里闬未知读书施氏始教其子求良师友训诲之后举进士政和年旌】
　　元
　　任仲文妻林氏【元史本传家甚贫年二十八而寡姑患风疾不良于行林旦暮扶持惟谨抚育三子皆有成年一百三岁而卒】
　　陈公武妻应氏【宁海县志年十七而嫁明年生子而夫亡父母欲夺其志应涕泣不食父母遂不复言子复元长通儒术克绍先业至正间郡守以闻】
　　张德逺妻董氏【台州府志夫亡不嫁子原度娶陈氏原度早丧陈亦誓不他适姑妇相依族里称张门二节】
　　林可企母方氏【宋濓林贞妇墓志名友弟年二十归可企之父时舅已殁惟姑存越八载而生四子夫亡里有豪士欲乘其孤嫠凌之氏卒能树其门弗坠姑年八十氏保之如婴儿无毫发忤意训饬诸子从师问学至成立皆为之授室卒年八十二】
　　陈小元二女【赤城新志长璹年二十次年十六皆在室至正十六年盗劫县治二女皆为所得以刀脇之女大骂贼知不可屈挥刃击死璹被重创僵卧畎亩中贼乃退】
　　梅霍女【赤城新志年二十一未嫁至正十六年贼犯境避难西溪遇贼欲汚之女骂不受辱为其所害】
　　明
　　许瑜妻季氏【嘉靖浙江通志名添瑜为盗所害氏抱幼儿从舅氏董仲载走慈溪悲号摧毁或累日方一食仲载欲再嫁之氏泣曰吾宁抱儿还许氏使盗杀我不能事异姓也仲载乃不敢复言后三年盗败氏始归治田庐资其孤从学为名士年七十卒】
　　薛孟释妻章氏【赤城新志洪武中孟释触禁逮治京师死狱中妇年二十九闻讣欲死者再已乃躬绩纺以养其姑教其子登进士年七十余而卒】
　　方孝孺妻郑氏【逊志斋集外纪宁海处士郑与女洪武壬戌归孝孺克循妇道奉祖姑叶至孝生二子长愈次宪生二女长贞次淑建文帝即位驰驿征孝孺礼遇特隆氏率子女归里躬纺绩以课读壬午孝孺被难诏收郑先期自经死】
　　方氏二女【两浙名贤録正学先生之二女正学死难时二女未及笄被逮过淮相与投桥下水中死】
　　魏氏【赤城新志正学先生子妇也洪熙中赦还立方氏祠堂以奉祀冰蘗自守以终其身】叶贞女【台州府志许聘汪某永乐初某以事械繋至京濒行叶请于父召某见之某谓曰此去若不还君归他族矣叶曰还不还汪氏妇也某死京师父逼女他适女曰初欲见者正为此也坚志不从年八十余卒】
　　吴贞女【台州府志许字任畧畧以攻苦成瘵吴请于父母命侍女朱氏代侍寝者数月因娠吴知之私喜既而讣闻请一趋哭遂育孤以终妇道朱亦同心抚育寿七十余卒曽孙大治登进士上疏请旌】
　　郭仁寿妻王氏【名山藏名珍仁寿入台城殁旅舍氏闻恸絶数四丧至庭抚棺一号仆地布苫柩侧卧不解衣者三月取石为枕石有棱当枕处肌肉成创创液浸滛如是三年在家事父母亦至孝】
　　储观选妻王氏【石简王氏贞节传生子绰三岁而寡时年二十二后姑私若女不利有孤父惧弗终欲嫁之氏誓曰储氏不絶如线有此孤耳母去孰与抚有死而已父乃已孤尝两遭毒皆几絶复苏八岁令就傅读书蚤夜孳孳以礼义廉耻是朂故绰遂以谨愿闻】
　　叶氏三节【宁海县志傅氏叶大顺妻年二十二夫亡无子媵黄氏有娠数月里中强暴者欲强委禽焉傅与媵同还母家既而媵生子傅抱儿还家徧吿族人曰大顺有子矣于是与媵闭门纺绩以抚之子彦济既长走白其母节于郡卒于途傅与媳应氏二世三孀形影相吊闻者哀之】
　　章佐妻周氏【旧浙江通志倭掠境周擕幼子与夫避山中遇贼刃其夫掳周往不从骂贼死】华栋妻陈氏【旧浙江通志年二十甫娠四月而栋亡生子琼抚之成立生孙三人而琼又卒凡所以鞠其孙者倍瘁于前嘉靖间旌门】
　　胡秉色妻鲍氏【宁海县志年二十五夫殒遗孤二一方二龄一仅三月家贫辟纑易粟饵子而自食糠籺或累日饥饿或冬月葛衣晚年尤艰苦励节六十五年】
　　石三妹【宁海县志邳州判官石节女年十四随父任以艰归舟出仪眞江口遇贼劫掠检其行李无所得伤节首欲刃之三妹亟抱父哭悉脱簪珥与贼节获免执三妹欲汚之大声骂贼遂投水死仪眞人为之立祠河口祀焉万厯戊子立坊表曰旌烈】
　　胡三姊【台州府志许聘奉邑庠生王继美闻继美逝即矢志不他适后宋氏子来议婚父母欲允之三姊痛哭曰兄生聘王死从王可也父母姑嫂屡谕之不从日夕饮泣絶粒而逝时年甫十七】
　　杨旷妻金氏【宁海县志旷殁无子金时年十九姑令改适氏誓守纺绩膳姑迨姑亡泪眦流血死而复苏者数次隣火延燎金抚棺大号忽反风火灭卒年七十四】
　　王万仪妻赵氏【旧浙江通志夫殁欲自絶众怜其娠合力劝苏氏因俟分娩以决死生及弥月生女一恸而絶】
　　童释卿妻罗氏　赵文逊妻曹氏　朱舍妻徐氏董瑞妻朱氏　　王良辅妻袁氏　吴克亨妻周氏
　　董汗妻陈氏　　妾金氏　　　　胡允伟妻王氏戴钦妻刘氏　　储欢妻王氏　　黄沛妻周氏杨佳妻华氏　　俞峄妻陈氏　　王补妻潘氏王南妻黄氏　　王柱妻包氏　　郑守对妻汪氏郑允寛妻叶氏　赵廷谦妻杨氏　金大节妻华氏徐啓妻魏氏　　郑浩妻王氏　　储世通妻屠氏吕拱妻郑氏　　李允诚妻吕氏　陈应干妻王氏董世梧妻吴氏　田画妻王氏　　孙永灂妻洪氏洪卜观妻石氏　俞适道妻胡氏　葛才俊妻冯氏石有声妻胡氏　金文烛妻钱氏　金梦环妻李氏穆君英妻王氏
　　国朝
　　董应鲲妻陈氏【题旌册夫卒氏年二十七遗娠两月生一子防防无倚艰苦抚育至于成立守节四十余年】
　　钱应防妻项氏【题旌册年二十九应防客死上有耄姑年九十矣氏迎榇归葬勤织絍易粟奉姑扶持左右守节三十余年　以上二氏俱雍正二年具题奉】
　　【防建坊旌表】
　　俞氏二节【题旌册俞应宰妻杨氏子昌洽妻章氏杨年三十而夫亡事舅姑抚子昌洽弱冠游庠章年二十七夫亡遗孤之询方五龄誓死奉姑抚子人称双节】
　　吴啓取妻叶氏【题旌册年二十七夫亡上有孀姑下有一子一女孝慈兼尽守节三十六年】
　　田汝熙妻王氏【题旌册年二十六夫亡抚子成立守节至八十六岁而卒　以上四氏俱雍正六年具题奉防建坊旌表】
　　戴象彪妻胡氏【题旌册年二十七夫亡舅曰尔青年止生二女家贫无依不如改适氏泣曰夫为独子夫死则侍奉妾之责也敢有二心于是继从侄为子纺绩养舅舅殁鬻衣饰以营丧葬事毕归倚母族为子女婚嫁守节四十五载雍正七年具题奉】
　　【防建坊旌表】
　　陈一元妻储氏【题旌册年十六归一元生子上珍甫数月夫亡氏年十九时姑已早丧舅年七旬母又孀居失明无所依氏忍死终养人称其孝鞠子有成守节四十年】
　　邬氏四节【题旌册邬翼翀妻杨氏及其子令申妻石氏孙铸妻方氏镕妻陈氏翼翀卒杨年二十九时海氛未靖流离窜匿氏能以智自全抚子孙三世守节六十二年年九十一而终石氏年二十五令申亡遗二子铸镕皆幼事孀姑抚后嗣能继姑志守节五十年年七十五卒方氏二十八而寡陈氏二十一而寡各遗一子邬氏自翼翀以来三世早夭一堂四寡遗孤孱弱存亡未可知族党利其产者咸耽耽虎视二氏持己益严奉两世孀姑益谨保防两子益力陈守节三十年先伯姒卒方守节四十五年　以上五氏俱雍正九年具题奉】
　　【防建坊旌表】
　　钱福臣妻应氏【题旌册年二十九而寡事姑抚子守节二十三年】
　　陈苑妻李氏【题旌册年二十六而寡事尊章至孝姑老齿豁氏每食盥潄嚼物以进经七载氏不以为防姑亦不以为嫌抚四子俱成立守节四十四年　以上二氏俱雍正十年具题奉】
　　【防建坊旌表】
　　董佐尧妻徐氏【题旌册年二十夫亡舅早丧姑病奉侍汤药歴久不懈没则鬻衣饰营丧葬无子抚二岁侄锡圭为后纺绩自给守节四十一年雍正十三年具题旌】
　　褚烈女【宁海县志褚宗领女年十六康熙十五年六月海寇掠女与其兄去欲汚之女绐曰释兄我从汝贼纵兄登陆女厉声曰吾不即死者欲全兄耳岂从贼耶遂跃入海越三日尸直浮于门前港服饰整然面色如生舁归葬焉】
　　邬继运妻杨氏【台州府志年二十五夫殁子亡族戚劝之改适杨泣曰寡姑无依亡夫无祀有死而已忍弃乎遂抱夫兄幼子重光抚孤承祀养姑终身歴贫苦变乱而不易邑令旌之】
　　储应参妻蔡氏【台州府志年二十五夫亡遗娠五月食无越宿或谕之改志蔡誓死守节纺绩以供衣食育子元忍事蔡亦尽孝】
　　金城妻郭氏【台州府志年十九生子甫四月城卒舅姑欲夺之郭誓不再嫁年六十二卒】陈梦龙妻孙氏　王廷妻项氏　　钱子臯妻吕氏
　　太平县
　　元
　　马祀妻盛氏【台州府志太平人生一子一女而祀死氏年二十八家贫养姑夜无烛常从闇中导其女纺无一缕紊乱子琰仅能言卽口授书句竟至成立】
　　明
　　陈舜章妻王氏【太平县志王靖学妹因兄遭革除之难遂自缢死军其子防于罗龙衞舜章亦义不再娶万厯间巡抚范奏免防军防之后裔仍囘居屏下祖宅王氏从祀忠节祠】
　　丘锵妻谢氏【太平县志年二十二锵卒止一女无子其母欲嫁之氏以死誓妯娌有以利害动之者辄以大义拒之皆愧赧而退家贫甚纺绩自给考功郎李茂宏髙其行求其女为子谟妻】
　　金如珙妻陈氏【赤城新志适如珙七载而寡无子断髪繋夫臂誓以同穴叶士冕作苦节传又金敬修妻施氏在室时刲股愈父疾及归姑遘疾亦刲股以进而愈叶士冕作孝妇传】
　　王义寅妻陈氏【蔡潮义虎传年十七配义寅七载而舅姑与夫相继卒遗孤云方在襁褓有豪家欲娶之不从羣不逞利所赂与豪议劫之谋既定夜半将入门忽有两虎自山而下咆哮震地羣奸各散去两虎守节妇门天明始去令刘弼上其事于朝旌其闾】
　　【谨按旧浙江通志及台州府志作王寅良妻】
　　王崇仁妻潘氏【旧浙江通志生男槐而夫亡潘年二十三抚孤成立婚娶生子已而槐亦亡又抚其孙熖成立年九十九终】
　　赵氏偃【赤城新志赵贵之妹贵妻梁氏不孝其姑姑将闻之官梁氏惧罪自缢死梁之兄弟大怒将缚贵而甘心焉贵走匿乃逼偃欲奸之偃力拒不获遂乱殴以死】
　　严云【太平县志年十六许嫁乡人郑某未婚而夫亡其姑嫜欲以夫弟接婚父母利其赀听委禽焉归有日矣云绐以入内梳栉遂自经死方景晖记其事】
　　叶台妻张氏【台州府志张涵女幼许临海叶台涵死时氏方四岁比年十五台入赘明年挈归氏兄无赖诈称妹曽受其妻党陈闲之聘太平令俞咨益受嘱械台至氏因怀孕不至令断氏归陈狱成报郡如县谳台贫无所置辨次日当解氏密藏小刀从容拜辞舅姑解役促之登舆不数武以刀三断其喉而絶闻者无逺近皆以瓣香吊之即为建祠刻其像眉目清列皆木理自成至喉下木文亦裂深寸许若刀痕状后燬于火重塑之而裂如故万厯时事也】
　　朱四妻吴氏【太平县志年少寡父母欲夺其志赴水死其里有祠】
　　吴材官妻余氏【台州府志海防至为贼所获以首触阶而死当事哀之给赀葬焉】叶氏二节【太平县志叶应符妻王氏年二十守节其孙恒览妻陈氏年十七守志有司旌之】叶忱妻施氏【太平县志年十九夫亡居贫守志父母劝其改适泣天自誓始终一节年七十一终】
　　郑氏二节【太平县志韩氏适郑永广生子怀玉怀瑁而永广亡自二十五守志四十余年怀瑁娶金氏年二十七而夫亡其昆弟欲再字之金坚志不从会天大风迅雷聘者折其舟楫遂骇而返邑令顔其门曰双节】
　　蒋江童妻朱氏　赵鉾妻叶氏　　李霞妻赵氏谢兴毅妻金氏　高瑞表妻陈氏　王新妻金氏邱椷妻吴氏　　项贵妻潘氏　　刘其妻江氏徐某妻孙氏　　蒋平夫妻叶氏　蒋存清妻林氏
　　柯上妻叶氏　　妾孙氏　　　　赵幢妻林氏陈攀妻朱氏　　金成岳妻林氏　陈继曽母赏氏柯易妻王氏　　高于道妻叶氏　林世博妻陈氏张大桂妻薛氏　金大召妻林氏　媳李氏
</div>
    <div class="pagination">
<a href="浙江通志_page592.html">上一页</a><span>...</span><a href="浙江通志_page588.html">588</a><a href="浙江通志_page589.html">589</a><a href="浙江通志_page590.html">590</a><a href="浙江通志_page591.html">591</a><a href="浙江通志_page592.html">592</a><span class="current-page">593</span><a href="浙江通志_page594.html">594</a><a href="浙江通志_page595.html">595</a><a href="浙江通志_page596.html">596</a><a href="浙江通志_page597.html">597</a><a href="浙江通志_page598.html">598</a><span>...</span><a href="浙江通志_page594.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
