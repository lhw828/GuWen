<!DOCTYPE html>
<html>
<head>
    <meta charset="UTF-8">
    <title>南平县志 - 第 122 页/共 188 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南平县志 - 第 122 页/共 188 页</h1>
    <div class="content">	

请补宋罗李二先儒从祀庙庭呈议奏疏

	

	

	

明　林钿

　　为恳奏请补入真儒从祀，以尊道统，以光盛典事。窃唯圣贤学问，在继往而开来。帝王阐明，先崇功而报德。故问授受於一脉之相承，则渊源必溯。而极推尊於百世之定论，则俎豆弥光。钿生长双剑之邦，私淑(一)四贤之泽久矣。乃杨中立、朱晦翁既已登祀庙庭，而罗仲素、李愿中尚未与列从祀。此从来之缺典，而议礼者所不容缓也。溯自杨中立载道而南，为后世学士之鼻祖。其衍中立之心传者，罗仲素也；承仲素之嫡派者，李愿中也。由罗、李以递传於朱夫子，见知闻知，统系相接。师传弟习，前后一源。譬之河流，杨中立星宿发脉也。而罗、李以及朱子，亦犹历济、漯、淮、汉，以达於海者也。在昔，宋元丰七年，进孟子与颜子配享。其后，议者谓：孟子受业於子思，子思受业於曾子。咸淳三年，遂以曾子子思，四贤并配，至今称千古至当之礼。今尊朱夫子之道，而未及其相传从来之自。是进孟子而忘曾子子思也，其可乎哉？昭代礼明乐备，即薛文清、王文成、陈白沙，皆得从祀，而况承先启后，可师百世，如罗、李二先儒，其有功於道脉，尤章章较著者哉。谨按，宋及性理诸书。罗从彦字仲素，沙县人，徙家南平。从学杨时於萧山，既而筑室山中，绝意仕进，充然自得。朱子曰：“龟山先生，倡道东南，士之游其门者甚众。然语其潜思力行，任重诣极，如罗公，盖一人而已。”又曰：“先生教学者，静坐中看喜怒哀乐，未发谓之中，未发时作何气象？真能探索本原，洞见道体。”周氏垣曰：“先生在罗浮山坐三年，穷天地万物之理。注遵尧录，撮要提纲，无非理乱安危之大者。公之学，其明体适用，略可推矣。”李侗字愿中，剑浦人。结庐山中，谢绝世故。馀四十年，饮食或不充，而怡然自得。朱熹师事焉。朱子曰：“先生少游乡校有声，已而闻郡人罗仲素，得河洛之学於龟山之门，遂往学焉。累年受春秋、中庸、语、孟之说，从容潜玩，有会於心，尽得其所传之奥。”又曰：“先生从仲素学，讲论之馀，危坐终日，以验夫喜怒哀乐未发之前，气象为何如。”又曰：“先生资禀劲特，气节豪迈。而充养纯粹，无复圭角(二)。精锐之气，达於面目。色温言厉，神定气和，语默动静，端详闲泰，自然之中，若有成法。”邓氏迪曰：“愿中如冰壶秋月，莹澈无瑕。”盖二儒者，其衍道南之脉，即以衍千圣之传绪於不坠。其开紫阳之统，即以开六经之日月於中天。兹遇宗师大人，主张风教，羽翼宗盟。乞将地方真儒，奏请从祀庙庭。庶崇儒重道之典益光，而仰止景行之心均慰。地方幸甚，斯文幸甚！
　　【注】
　　(一)私淑：对自己所敬仰而不得从学的前辈，常自称“私淑弟子”。
　　(二)圭角：圭玉的楞角。犹言锋芒。

	

奏补罗李二儒从祀疏

	

	

	

明熊　汲　提学副吏

　　臣惟崇儒重道，帝王之美节。而继往开来，举百年之遗，以昭一代之盛，非大圣人有作莫之能也。恭维陛下圣神文武，应运中兴。心法之传，上符尧舜。敬天法祖制礼作乐，陈艺极而昭道轨。固已极其明备，而巍然焕然，无以加矣。乃稽古右文，祀周孔於殿庑。录颜曾之末裔，於道统之传，尤致意焉。海隅苍生，咸熙熙然鼓舞於不识不知之治，真千载一时也。乃有学术明备，道统攸传，如宋罗从彦、李侗，一代真儒，应从庙祀。未蒙采录，得非儒绅建议之未及乎？要之，公论久而不泯，圣道待人而传。则所以倡明而主持者，不有望於今日欤。臣惟周礼大司乐，掌成均之法，以教国子弟。凡有道德者，则以为乐祖，祀於瞽宗(一)，此祭法先师所由始。若孔子道高德厚，接尧、舜、禹、汤、文、武、周公之传，六经(二)垂宪，功德在人，宜万世食报无穷焉。故得尊祀学宫，以为先师。一时及门，如颜、曾、由、赐辈。私淑诸人，如孟轲氏闻道虽有不同，要之均有得焉者，则四科十哲，列德譔次，侑食配享，礼不容己。汉董仲舒、隋王通、唐韩愈、宋周敦颐、程灏、程颐、张载、邵雍、杨时、朱熹、胡瑗、司马光诸儒、前后论列，咸得从祀，固以有功於孔门，於道相为发明，亦礼不可改矣。乃若罗从彦者，受业於杨时，以承濂、洛之传。李侗者，受业於从彦，以启朱熹之学。是二儒者，其为道统绝续之机，一脉相承，而从祀报功之典，安可缺也？以罗从彦言之，观其自幼颖悟，不为言语文字之学。初师事审律吴仪，闻杨时得程氏之学，徒步往从之。见时三日，惊汗浃背曰：“不至是，几虚过一生。”既卒业，筑室山中，绝意仕进。终日端坐，时行溪上，吟咏而归，充然自得。朱熹尝谓杨时倡道东南，士之潜思力行，任重诣极，惟从彦一人而已。以李侗言之，观从彦好静坐，退人室中亦静坐。於静中验喜怒哀乐，未发以前气象。久之，於天下之理，该摄洞贯，以次融释，各有条序。虽饮食不充，怡然自适。闺门内外，穆若无人，众事自理。尤接引后学不倦，尝曰：“学问之道，不在多言。但默坐澄心，体认天理。若见虽一毫私欲之发，亦退听矣。”是二儒者，人品学术，光明正大。而潜心默识，身体力行。不动而敬，不言而信。列之孔门，当在德行之科矣。宁不可以备从祀之列乎？况其充养有道，圭角浑然，亦非无意於世用者。如从彦遵尧一录，洞悉宋代治乱之迹。深辟元丰功利之人。天下无不是父母之言，又足以扶三纲立人极，潜消乎逆乱篡弑之祸。李侗忧国伤时，每以三纲不正，义利不分为言。而深慨王安石用事，陷溺人心。惓惓於明天理，正人心、崇节义、励廉耻，以为治本。使得各表见，以致之用，必有可观。虽身不获用，未究厥施。而议论风采，闻者自足以兴矣！宋臣杨栋特请於朝，乞将二儒，昭示宠褒，各赐美谥。(以下阙)嘉靖二十四年八月日具琉。
　　【注】
　　(一)瞽宗：殷代乐人的宗庙和学校。西周时的大学，亦称“西学”。
　　(二)六经：六部儒家经典。

	

请从祀疏

	

	

	

明周木　南京行人

　　谨奏为崇儒重道事内一件。臣闻从祀之典，凡先儒有功於圣门者，咸与其列。而况得夫圣统之正传者乎。臣窃见宋儒延平李侗，得传伊洛道学之妙。徽国文公朱熹实师尊之，讲明正学，其有功於圣教甚大。绍熙五年十二月，熹年六十有五，始作沧洲精舍告成。释菜先师孔子，以颜子、曾子、子思、孟子配；以周敦颐、程灏、程颐、张载、邵雍、司马光及侗七人从祀。时升祀之典，未有举也。先是淳熙七年三月，熹守南康，申省转闻，乞升泗水侯孔鲤，於从祀时，不果从。及熹既没，至理宗淳祐元年，以手诏升敦、颐、灏、颐、载及熹於从祀。度宗咸淳元年入太学，又升雍、光於从祀。二年又升泗水侯於从祀，悉取熹故事行之。而独不及於侗焉。当时宰执宜有所请而不闻者，此无他，有其君而无其臣故也。臣窃以为侗之学，其传历有所自。而熹之师，亦非侗一人。沧洲之祀，独推於侗，而不及他者，是必有深意也。厥后熹之门人蔡沈，及元儒许衡、吴澄，一则得熹小学读之，敬信如神明；一则得熹所注大学读之，即知为治之要。是沈之与衡与澄皆亲炙私淑於熹者也，今亦升於从祀久矣。况熹自言：“侗为义重恩深之师。”历宋於今未之有请者，此无他，盖侗之学，超然独得於心性隐微之间，而非言语文字之末，宜人之所不及知者。惟熹得而真知之，故沧洲之祀独与焉。此无足怪者，性与天道，子贡之资，犹不可得而闻也。昔孔子之门，其徒三千，唯颜子终日如愚，而独称为好学。然考其验，则曰：不迁怒贰过而已。答其问仁，则曰：“克己复礼。”然问其目，则曰：非礼勿视听言动而已。至於箪瓢(二)陋巷，不改其乐。三月之久，心不违仁。故周子以为发圣人之蕴，教万世无穷。曾子之学，专用心於内，故动必求诸心。其所传大学开端，用力莫先於明德之格物。中庸之书，子思子忧道学之失其传而作。其用力指要，莫切乎戒、慎、恐、惧、於喜怒哀乐未发之前。孟子之书，只是要人正人心，使人存心养性而已。故尝曰：“学问之道无他，求其放心而已矣。”又引孔子之言曰“操则存，舍则亡。”七篇之要，毋踰於此。故侗於四子之道，发明其义者，则见於熹之集注。躬行其实者，则散见於宋史。侗传及熹之语，类与熹之年谱所载。从游之详，文集所载。侗之行状，祭侗之文，挽侗之诗书。周子通书后语文，沧洲精舍告先圣文，合而观之，则侗之学道之妙，熹之师传之益，与侗之有功无功於世教，盖自有不可掩者。或者以著述少侗，昔胡安国尝请以程颢从祀，其略曰：颢虽未及著述，而门人质疑请益，答问之语，存於世者甚多，是可专以著述为哉。且圣贤之学，率性而已。侗真得圣人之正学，沧洲之祀，熹尝尊其位与敦颐等，并列於颜、孟之下矣。而至今不得列於性恶荀况之下者何哉？臣愚不知其所谓也。臣又闻熹尝集侗之言行为一编，名曰：延平问答，历岁既久，今虽世儒之家，多不能有其书。伏睹国朝性理大全1、五伦书所采录者，是皆性命道德之言，精纯明备，使学者不得见侗之全书，尤为可惜！是宜世之知侗者少也。伏望陛下敕付大臣，讨论故事。加侗封爵，升祀孔子庙庭。仍诏内阁，检求其书，校正颁行，便於学者传习，羽翼(二)正学。大明孔子之道於人，使天下之学术，一出於正，岂小补哉。臣何幸躬逢其盛。成化二十七年七月日。
　　【校】
　　1.大全：原本作“大金”，今据改。
　　【注】
　　(一)箪瓢：安贫守俭之辞。
　　(二)羽翼：辅佐，维护。

	

请从祀疏

	

	

	

明邑人　游居敬　刑部侍郎
　　为乞表章先儒，崇祀庙廷，以示正学，以益光圣化事。职闻诸礼经，皮弁祭菜，示敬道也。故圣王於学校，重祀典焉。先师之庙，主之以夫子。配之以大贤。翼之以十哲，而及於洙、泗群弟子，汉、唐以来诸儒焉。此历代所沿袭，圣祖迨先帝世系所考正裁定，通之千百世而无异议者也。顾於宋大儒罗从彦、李侗而犹未与从祀焉。已累有建言，达於朝廷1，而未有定议。则以先臣考按之未详，而拟议之未精故尔。职按：罗从彦，字仲素，学者号为豫章先生；李侗，字愿中，学者号为延平先生，俱南剑州人。俱一时崛起，以倡明圣学为己任。上溯孔门邹、鲁之绝学，中缵濂、洛、关、闽之道统，而下开浙瓯、江右继起之真儒，二儒之功居多焉。今考河南二程伯仲，得统於周濂溪茂叔氏，而将乐杨时、中立受学於二程之门，而得其统以归闽。故程伯淳送之曰：“吾道南矣。”杨时之在南也，一传而为罗从彦，再传而为李侗氏，三传而为朱熹氏。至朱熹而集诸儒之大成，功则伟矣。而其师友渊源之所自，譬之水也，则杨时肇其端，罗从彦浚其流，李侗洪其派，而朱熹汇其波澜，而要其止宿者也。道之南也，而得四大儒。神而明之，故今五经、四书、理学之指归，遍满於海内。家而授之，童而习之，为之句读，为之训诂(一)。伊谁之功，四大儒授受之正，有以开之也。而今崇祀先师庙廷者，惟杨时、朱熹二儒，而罗、李二儒阙之，此岂所以报功德，而劝士习哉？况罗、李二儒之在当时也，各稽古，而著述不少，问答而发明良多。称罗从彦者则曰：“潜心力学，任重诣极，性明而修，行完而洁。”见於宋史所载。称李侗者则曰：“冰壶秋月，莹彻无瑕。”见於渊源录所纪。罗从彦常令学者，验喜怒哀乐未发之前，作何气象？而求所谓中者。李侗亦以其言授朱熹，且曰：“学问之道，不在多言；但默坐澄心，体认天理。若见虽一毫人欲之私亦退矣。久用力於此，庶几渐明，讲学始有益耳。”其他议论指授，皆推本性命之懿，而究极内圣外王之全。阐明洙、泗之指，而会通下学上达之秘。故朱熹会其指趋之邃，以上承尧舜，精一执中之语，孔门博文约礼之训，孟子知言养气之言，咸贯而通之。上继往圣，下开来学，其有功吾道大矣。朱熹晚年作为精舍，私祀先圣先师，以周、程、张、邵、司马、延平七先生从祀，其推尊道南诸儒，以继邹鲁，固熹报功崇德私心，实天下之公心也。非特一时人心之公，实后世人心之公也。前此，屡有以罗、李二儒，从祀庙庭为请。而礼官翰林议礼之官，无从申请者，岂非熙朝之阙事，而今时所宜厘正者哉。夫礼有当正，踵袭而不行，非作述之宜也。义有当举，因循而惮迁，非继述之善也。圣明在上，会群言而折衷之，斯其时已。职今不避庸陋，直述彝议於丹扆之前。伏乞敕下礼部，并翰林院讲读诸臣，及今熙朝之时考集，先令建议斟酌裁订，将宋时罗从彦、李侗二儒，请自圣裁，崇祀庙廷，春秋从祀。仍通行天下各州府县各学校，恪遵举行。使天下士子，咸知正学之为宗而迈往，以求义理之当，躬行之急，而中行以复秉彝之粹。其於标表渊源之地，诚加之意，而礼教益兴固如此。
　　【校】
　　1.朝廷，原本作“朝宁”，今据改。
　　【注】
　　(一)训诂：解释古书中词句的意义。

	

请谥罗豫章先生议
	

	

	

宋陈　协太常博士

　　生有爵，死有谥。故爵隆者，然后得谥，所以示其节也。至於蕴德邱园，而其立言，有补於当世，可传於后学。则节惠之典，出於朝廷之特命，又不可拘以常制也。若罗公从彦，可谓有德有言之隐君子矣。初龟山得伊洛之学，倡道东南，士之游其门者甚众。其潜思力行，任重诣极，辈流中，推公一人而已。当徽庙时，居乡授徒，守道尤笃。而同郡李公侗传其学，厥后朱文公熹又得李公之传，其道遂彰明於世，学者仰之如泰山北斗者，其端皆自公发之。公延平人，既没之后，家无子孙，故其遗言，不多见於世。嘉定七年，郡守刘允济始加搜访，得公所著遵尧录八卷，进之於朝。其书四万言，大要谓艺祖开基，列圣继统，若舜禹遵尧而不变，至元丰改制，皆自王安石作俑，创为功利之图，寖兆裔夷之侮。是其畎亩不忘君之心，岂若沮、溺辈索隐行怪之比耶？谨按谥法，道德博厚曰文，言行相应曰质。公师友渊源，洞明天理，可谓道德博厚矣。清介绝俗，著书有闻，可谓言行相应矣。请谥公为文质，云云，谨议。

	

覆谥议

	

	

	

宋周　坦

　　士有处身隐钓，而道德学问，足以师表来世。虽生无一命之爵，身没之后，斯道之传，愈久愈光，所以力人心纲常之标准者，关系甚大。则沿流溯源，节惠之典，安可缺也？罗公从彦，不求闻达於世，胸次抱负，不少概见。独得其大者，所谓道德学问之渊源，上承伊洛之正派，下开中兴以后诸儒之授受，昭然不可泯也。公受学龟山之门，其潜思力行，任重诣极，同门皆推敬之。理义之学，正郁於时，一线之绪，赖是得以仅存。观其在罗浮山静坐三年，所以穷天地万物之理，切实若此。著遵尧录一篇，述皇朝相传宏规懿范，及名臣硕辅，论建谟画。下及元丰，功利之人，纷更宪度，贻患国家。撮要提纲，无非理乱安危之大者。公之学其明体适用，略可推矣。奉常谥公曰文质，於法为宜。五月二十四日，奉旨依议。

	

请从祀议
</div>
    <div class="pagination">
<a href="南平县志_page121.html">上一页</a><span>...</span><a href="南平县志_page117.html">117</a><a href="南平县志_page118.html">118</a><a href="南平县志_page119.html">119</a><a href="南平县志_page120.html">120</a><a href="南平县志_page121.html">121</a><span class="current-page">122</span><a href="南平县志_page123.html">123</a><a href="南平县志_page124.html">124</a><a href="南平县志_page125.html">125</a><a href="南平县志_page126.html">126</a><a href="南平县志_page127.html">127</a><span>...</span><a href="南平县志_page123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
