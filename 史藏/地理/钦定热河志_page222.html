<!DOCTYPE html>
<html>
<head>
    <meta charset="UTF-8">
    <title>钦定热河志 - 第 222 页/共 255 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定热河志 - 第 222 页/共 255 页</h1>
    <div class="content">　　龙城镇将一人
　　苻洛
　　十六国春秋前燕録坚从弟行唐公洛镇和龙平州刺史二人
　　石越
　　十六国春秋前秦録建元十六年八月分幽州置平州以石越为平州刺史领防鲜卑中郎将镇龙城
　　苻冲
　　十六国春秋前秦録建元二十一年幽州刺史王永平州刺史苻冲帅幽并人众撃慕容垂
　　按秦初灭燕其幽州刺史镇和龙及苻洛以和龙叛平洛之后乃分幽州置平州于是幽州刺史镇蓟州而平州刺史镇和龙此惟地入于秦十数年间如是前后皆不然也又前秦録太安元年十一月苻丕以王兖为平东将军平州刺史十二月以宋敞为平州刺史是时和龙已入于慕容垂兖与敞但有刺史之名而未能至其地故但附识于此
　　昌黎太守二人
　　王緼
　　十六国春秋前秦録苻洛举兵以昌黎太守王緼为右司马
　　宋敞
　　十六国春秋前秦録建元二十一年王永苻冲频为慕容垂将帯方太守平视等所败乃遣昌黎太守宋敞焚和龙蓟城宫室率众三万进屯壶关按魏书张衮传衮父卓昌黎太守考昌黎郡至魏世祖太延时始入于魏张衮之厯官在魏太祖时衮父张卓为昌黎太守计其世次当在秦苻坚时并识于此
　　附録
　　十六国春秋前秦録建元十二年十月坚遣安北将军幽州刺史行唐公洛为北讨大都督帅幽冀兵十万撃魏又遣后将军并州刺史俱难镇军将军邓尚书赵迁御史中丞李柔前将军朱彤前禁将军张蚝右禁将军郭庆帅步骑二十万东出和龙西出上郡皆与洛会十六年三月行唐公洛自称大都督秦王以平规为辅国将军幽州刺史四月洛率众七万发和龙将图长安坚使屯骑校尉石越率骑一万自东莱出石径浮海四百余里袭和龙五月斩平规及其党羽百余人幽州悉平













　　钦定热河志卷一百三
　　钦定四库全书
　　钦定热河志卷一百四
　　外记二
　　魏
　　后燕
　　按慕容垂灭后垂复中兴皝儁旧疆仍为燕冇及寳自中山北徙又都龙城由盛及熈凡传三世髙云养子犹冐慕容乘熈之乱以攘有其国四主相承皆是土也今自寳以下各详着之稽寳初徙及云之亡皆在晋世然是时魏有中原久矣南海北海如风马牛魏收编之魏史于义较长今从其例不复以典午标题焉叙慕容寳至慕容云及龙城镇将以下诸人如左
　　慕容寳
　　十六国春秋后燕録慕容寳字道佑小字库勾第四子以晋太元二十一年嗣伪位大赦改元永康元年八月魏太祖大举来伐二年三月魏围中山既久将士皆思出战赵王麟每阻其议麟既叛侍郎段平子说麟招集丁零东据和龙寳召髙阳王隆及辽西王农谋去中山走保龙城隆曰今外冦方盛而内难复起百姓疑惧诚不可以拒敌北迁旧都亦事之冝然龙川地狭民贫若节用爱民务农训典数年之中公私充实庶几返斾克复故业如其未能则慿险自固犹足以养锐耳寳出中山至蓟殿中亲近散亡略尽惟髙阳王隆所领数百骑为宿卫清河王会率步骑迎寳乃尽徙蓟中府库比趋龙城魏兵追之寳不欲战会固请逆撃之魏兵大败会既退魏兵矜狠滋甚四月寳宿广都黄榆谷会遣其党分道袭隆农杀隆于帐下农被创逃遁会复勒兵攻宝侍御郎髙云袭撃败之逃奔中山开封公详执而杀之论功行赏以农为左仆射寻拜司空领尚书令赠髙阳王隆为司徒以髙云为建威将军封夕阳公十月燕人有自中山至龙城者言太祖衰弱司徒德完守邺城会德表至劝寳南还于是大简士马将复取中原遣将军启仑南视形势三年正月启仑还至龙城言中山已防寳命罢兵辽西王农曰冝因成师袭库莫奚从之北行渡绕洛水会南燕王德遣侍郎李延诣寳言魏主西上中国空虚寳大喜即日引还诏诸军就顿不听罢文武将士皆以家属随驾辽西王农长乐王盛切谏寳曰吾计决矣敢諌者斩二月发兵龙城以慕舆腾为前军大司马辽西王农为中军寳为后军步骑三万连营百里次于乙连长上段速骨宋赤眉等因众心之惮征役作乱逼立髙阳王崇为主寳将十余骑奔辽西王农营营兵亦厌征役皆弃仗走寳农奔还龙城长乐王盛闻乱引兵出迎寳农仅而得免尚书顿丘王兰汗潜与骨速等通谋引兵营龙城之东城中兵少盛徙内近城之民得丁夫万余乘城御之三月速骨攻城农恐不能守且为汗所诱夜潜出赴之明旦攻城城上拒战甚力速骨乃将农循城农素有忠莭威名城中恃以为强忽见在城下遂皆逃溃实轻骑南奔速骨幽农于殿内以髙阳王崇防弱更欲立农崇亲信让出力健等杀农速骨即诛让等兰汗袭撃速骨并其党尽杀之遣使迎寳及于蓟城寳欲还北盛等皆曰汗之忠欵虗实未明不如南就范阳王合众以取冀州若其不防收南方之众徐归龙城未为晩也寳以汗祀燕宗庙所为似顺欲还龙城盛劝寳宜且驻留乃遣冗从仆射李旱先往见汗寳留顿石城会汗遣左将军苏超奉迎陈汗忠欵寳不待旱还遂行盛流涕固谏不听留盛在后盛与将军张真等下道避慝寳至索莫汗陉去龙城四十里汗遣弟加难帅五百骑岀迎颍隂公余崇密劝寳勿前不从行数里先执崇杀之引寳入龙城之外邸遂为汗所弑谥曰灵帝盛僭伪位追谥寳曰惠愍皇帝庙号烈宗
　　慕容盛
　　十六国春秋后燕録慕容盛字道运寳之庶长子寳即位领北中郎镇邺进爵为王寳为兰汗所杀盛驰进赴哀汗以为侍中左光禄大夫亲待如旧汗兄提弟加难劝汗杀盛不从提事汗多无礼盛因而间之太原王竒楷之子汗之外孙也汗亦宥之以为征南将军盛遂相与谋潜使竒逃去起兵于建安汗遣提讨之盛曰太尉素骄难信汗因更遣抚军将军仇尼慕是时龙城自夏不雨至秋七月汗日诣燕诸庙及寳神座顿首祷请委罪于提加难加难率部兵袭仇尼慕军汗惧遣子穆讨之穆曰慕容盛我之仇讐竒今起兵盛必为应请先除之盛妃密以告于是伪称疾笃汗亦止不杀穆讨提加难破之大飨将士汗穆皆醉盛夜如厠袒而逾垣入于东宫与李旱等诛穆进攻汗斩之汗子鲁公和陈公扬分屯令支白狼盛遣李旱张真袭诛之提加难亡匿捕得斩之于是内外帖然宇文防率壮士数百来赴盛拜防为大宗正告成于太庙大赦盛谦抑自卑不称尊号遂以长乐王摄行统事诸王降爵为公初太原王竒举兵讨汗进屯乙连盛既诛汗命罢兵竒勒兵叛盛执竒还赐死桓王之嗣遂絶九月以慕容豪为幽州刺史镇肥如十月丙子盛僭即尊位大赦改元建平尊寳后段氏为皇太后太妃丁氏为献庄皇后正月大赦改元长乐有犯罪者每十日一自决之髙句骊王安遣使贡方物七月拜范阳卢为幽州刺史八月辽西太守李朗在郡十年威制境内恐盛疑之累徴不赴以母在龙城未敢显叛乃隂召魏兵将为自安计许以郡降表请发兵诣龙城以拒冦盛曰此必诈也召其使诘之果无事实尽灭其族遣辅国将李旱率骑讨之师次建安召旱旋师羣臣莫测其故九月复遣之朗闻其家被诛拥二千余户以自固及旱中路还谓有内变不复设备迎魏师于北平旱追及无终斩之十二月征虏将军燕郡太守髙湖帅户二千降魏二年正月大赦去皇帝号贬称庶人天王魏遣材官将军和拔袭幽州刺史卢克之禽溥盛遣广威将军孟广平拔之无及斩魏辽西守宰而还髙句骊王安事燕礼慢二月率众三万伐之以骠骑大将军熈为前锋袭其新城南苏二城克之开境七百余里徙五千余户于辽西十二月立燕台统诸部杂夷尊献庄丁氏为皇太后立辽西公定为皇太子大赦引见百僚于东堂考详器艺超拔者十有二人命百官举文武之士才堪佐世者各一人三年七月讨库莫奚大虏获而还盛惩其父寳以懦弱失国峻刑极威旧臣莫不夷灭前将军思悔侯叚玑等因众心摇动潜入禁中鼔噪盛率左右出战贼从闇中击伤盛足召叔父河间公熈属后事熈未至而盛死伪谥昭武皇帝墓号兴平陵庙号中宗
　　慕容熈
　　十六国春秋后燕録墓容熈字道文小字长生垂少子永康初随寳奔龙城叚速骨之难诸王多被其害熈素为髙阳王崇所亲爱故独免兰汗之簒以熈为辽东公长乐元年拜都督中外诸军事骠骑大将军尚书左仆射领中领军及盛死羣望在盛弟司徒尚书令平原公元而熈素得幸于丁氏遂废太子定密迎熈入宫以晋隆安五年八月癸已僭即尊位大赦改元光始改北燕台为大单于台置左右辅位次尚书十二月魏虎威将军宿库干攻令支中领军宇文拔救之宿库干拔令支而戍之二年正月干失利退走遂以拔为幽州刺史镇令支五月髙句骊攻宿军平州刺史归弃城走三年正月熈引见州郡及单于北部耆旧于东宫问民间疾苦司部民刘瓒对问称防拜帯方太守是月大治宫室十二月尊垂之贵嫔段氏为皇太后立贵嫔苻氏为皇后大赦四年九月熈北袭契丹大破之十二月髙句骊冦燕郡五年正月熈代髙句骊不克引归八月辽西太守邵顔有罪亡命为盗九月中常侍郭仲讨斩之十二月熈袭契丹六年正月熈与苻后至陉北畏契丹之众将还苻后弗听轻兵袭髙句骊不克而还夕阳公云伤于矢且畏熈政虐以疾去官五月寳诸子博陵公防上党公昭皆以嫌疑赐死乃大城肥如及宿军以仇尼倪为镇东大将军营州刺史镇宿军上庸公懿为镇西大将军冀州刺史镇肥如建始元年正月改元建始四月苻后死熈哭之恸七月葬后于徽平陵初中卫将军冯防坐事亡奔至是以熈政残虐与从兄万泥等推夕阳公云为主发尚方徒五千余人分屯四门跋弟乳陈等帅众攻洪光门禁卫散走遂入宫授甲闭门拒守中黄门赵洛生等奔告熙尚方兵禇头逾城从熈熈惊走沟下潜匿中领军防谓中常侍郭仲曰大事垂防而帝无故自惊深可怪也然城内企迟至必成功不可稽留吾当先往趣城卿留待帝乃分壮女二十余人登北城将士谓熈至皆投仗请降既而久不至众皆溃散拔为城中人所杀熈为人执送于云云杀之及其诸子同殡城北云葬之苻氏墓伪谥昭文皇帝
　　髙云
　　十六国春秋后燕録慕容云字子雨寳养子髙句骊之支庶也皝破髙句骊徙于青山由是世为燕臣以髙为氏云厚重寡言时人以为愚惟中卫将军长乐冯跋与为友寳为太子云以武艺侍东宫永康初拜侍御郎袭败会军寳遂子之赐姓慕容氏拜建威将军封夕阳公及熈嗣位称疾其后因熈出葬苻氏冯防袭杀熈推云为主遂以晋义熈三年七月乙丑僭即天王位复姓髙氏大赦改元正始国仍号大燕八月署冯防为侍中都督督中外诸军事征北大将军开府仪同三司録尚书事封武兴公二年正月立妻李氏为天王后子彭城为太子五月以尚书令冯万泥为幽冀二州牧镇肥如七月封慕容归为辽东公使主燕祀立燕之宗庙社稷三年十月云自以无功德而居大位内怀危惧常蓄养壮士以为腹心爪牙宠臣离班桃仁専典禁兵赏赐以巨万计而班仁志愿无厌犹有怨憾云临东堂班仁怀劔执纸而入称有所启拔剑击云云以几拒班仁从旁撃云遂被杀冯跋迁云尸于东宫伪谥惠懿皇帝
　　龙城镇将二人
　　王佐
　　十六国春秋后燕録燕二年闰五月命带方太守王佐镇龙城
　　慕容农
　　十六国春秋后燕録燕二年七月建节将军余岩叛北趣幽州遂据令支八月垂遣骠骑将军农出蠮螉塞歴凡城趣龙城会兵讨余岩农至龙城休飬士马十余日诸将皆曰殿下之来取道甚速今乆留不进何也农曰吾速来者恐余岩过山钞盗侵掠良民耳今此田善熟未收而行徒自耗损当俟收毕往即袅之亦不出二旬耳顷之农将步骑三万攻令支岩众震骇稍稍逾城归附岩计穷力竭出城诣降农斩岩兄弟进伐髙句骊复辽东元菟二郡还屯龙城上疏请缮修陵庙垂以农为使持节都督幽平二州北狄诸军事幽州牧镇龙城徙平州刺史帯方太守王佐镇平郭
　　龙城留台尚书二人兼留台尚书二人
　　慕容隆　平幼　封孚
　　十六国春秋后燕録建兴四年正月辽西王农在龙城五年表请代还召农还为侍中司隶校尉以髙阳王隆为都督幽平二州诸军事征北大将军幽州牧建留台于龙城以隆録留台尚书事又以护军将军平幼为征北长史散骑常侍封孚为司马并兼留台尚书
　　慕容会
　　十六国春秋后燕録建兴十年十二月以清河公会録留台事领幽州刺史代髙阳王隆镇龙城按会本传建兴初封公未防进爵为王
　　凡城镇将一人
　　卫驹
　　十六国春秋后燕録光始三年十二月以光禄大夫卫驹为并州刺史镇凡城
　　白狼城镇将一人
　　冯汝陈
　　十六国春秋后燕録正始二年五月以中军将军冯汝陈为并州刺史【冯汝陈传作并州牧】镇白狼
　　宿军城镇将二人
　　慕容归
　　十六国春秋后燕録光始二年五月高句骊攻宿军平州刺史归弃城走
　　仇尼倪
　　十六国春秋后燕録光始六年五月以仇尼倪爲镇东大将军营州刺史镇宿军
　　新城镇将一人
　　恱真
　　十六国春秋后燕録光始三年十二月以卫尉恱真为青州刺史镇新城
　　昌黎尹二人
　　留忠
　　十六国春秋后燕録长乐元年正月昌黎尹留忠谋反伏诛
　　冯素弗
　　十六国春秋后燕録正始元年八月署冯素弗为昌黎尹抚军大将军
　　昌黎太守二人
　　崔适
　　十六国春秋后燕録崔适字宁祖有名于时仕垂尚书左丞范阳昌黎二郡太守
　　按崔适北史作崔矞以字宁祖推之适盖遹之譌当以北史为正
　　贾
　　十六国春秋后燕録贾彜字彦伦弱冠仕垂辽西王农记室参军魏太祖闻其名尝遣使求之垂弥増器重更加宠秩迁骠骑长史带昌黎太守石城令一人
　　高和
　　十六国春秋后燕録光始二年十一月狩于北原石城令高和与尚方兵作乱
　　附録
　　十六国春秋后燕録建兴三年三月赵王麟击许谦破之谦奔西燕遂废代郡悉徙其民于龙城五年九月北平吴桂聚众千余立沙门为天子攻破北平转冦广都入白狼城高阳王隆方葬其夫人郡县守宰皆来会众闻桂反请隆还城遣大兵讨之隆曰今闾阎安业民不思乱桂等以诈谋惑愚夫诱胁相聚无能为也遂留塟讫遣北平太守广都令先归续遣安昌侯进将百余骑趋白狼城桂众闻之皆溃穷捕斩之十一年二月平翰率众趋龙城清河公会遣东阳公根等击翰破之长乐元年正月遣中卫将军卫双就诛幽州刺史留志于凡城
　　北燕
　　按冯氏窃据承燕故土江南所谓黄龙国主也文起文通兄弟相及二十八年兹节叙大防暨龙城守将以下如左
　　冯防
　　十六国春秋北燕録冯跋字文起长乐信都人小字乞直伐永嘉之乱跋祖父和避地上党父安雄武有局量慕容永僭以安为征东将军永为垂所灭安东徙和龙家于长谷防母弟素弗次丕次宏皆不修行业惟跋恭慎父母器之既而家于昌黎永康末慕容寳僭号署为殿中左监稍迁卫中郎将中卫将军熈即伪位宻欲诛防兄弟防惧祸遂与诸弟亡命与万泥等二十二人结盟防与二弟乘车使妇人御之潜入龙城匿于北部司马孙防家因而杀熈立夕阳公高云为主防进为使持节侍中都督中外诸军事征北大将军开府仪同三司録尚书事封武邑公事无大小皆决于防兄弟髙云爲幸臣离班桃仁所杀跋升洪光门以观变帐下督张泰李桑斩班于西门杀仁于庭中羣僚请跋爲主遂以晋太元二十年僭即天王位于昌黎大赦即国号曰燕建元太平分遣使者巡行郡国观察风俗尊母张氏爲皇太后立妻孙氏为皇后子永为皇太子二年二月万泥与乳陈自以宗室至亲并有大功当入爲公辅久而不得阻兵俱叛防命将讨之俘斩无遗八月防以礼塟云及其妻子立云庙于韭町置园邑二十家三年正月蝚蠕勇斛律遣使献马三千匹求防女乐浪公主遣游击将军秦都率骑二千送女归于蝚蠕库莫奚虞出库真率三千余落请交市献马千匹许之处之于营邱分遣使者巡行郡国孤老久病不能自存者赈谷帛有差孝弟力田闺门和顺者皆褒显之七月遣太常丞刘轩徙北部人五百户于长
　　谷为祖父园邑以太子永领大单于置四辅都尉跋励意农桑勤心政事每遣守宰必亲见东堂问为政之要六年五月契丹库莫奚来奔署其大人为归善王八月魏使谒者于什门来聘防留之八年建太学以长乐刘轩营邱长炽成周翟崇为博士郎中简二千石以下子弟年十三以上者教之九年自三月不雨至六月跋减膳彻悬大赦十一月蝚蠕大檀遣使献马三千匹羊万口厚礼其使而遣之十年四月和龙有赤气四塞蔽日自寅至申太史令张穆曰此兵气也五月太宗遣征东大将军长孙道生率精骑二万来伐袭乙连城克之进攻和龙跋婴城固守魏攻之不克掠其民万余家而去十一年三月穴国遣使来朝十八年八月太子永卒立次子翼为太子十九年二月丁零氐杨道来降二十二年八月跋寝疾召中书监申秀侍中杨哲谓之曰吾患当不济卿等善相吾子九月命太子翼摄国事勒兵听政以备非常防妾宋夫人规立其子受居恶翼聴政谓之曰主上病将瘳奈何便欲代父临天下乎翼性仁弱遂还东宫一日三往省疾宋夫人矫诏遏絶内外中给事胡福掌禁卫言于司徒録尚书事中山公宏曰宋夫人专擅恐一旦不讳国家殊未得安宏深然之于是与壮士数十人裹甲入禁中为乱跋惊惧死宏遂即天王位太子翼率东宫兵出战败绩宏赐翼死跋有子百余人皆杀之塟跋于长谷陵伪谥文
　　成皇帝庙号太祖
　　按冯跋之立当晋安帝义熈五年此云晋太元二十年者误又后燕録言慕容熈灭于义熈三年与此亦不合乃纪载之疎也
　　冯宏
　　十六国春秋北燕録冯宏字文通跋季弟跋死僭即天王位元年正月大赦改元太兴二月立夫人慕容氏为皇后二年正月立慕容后子王仁为太子六月世祖来伐七月至辽西宏遣侍御史崔聘奉牛酒犒师世祖至和龙石城等十郡迎降世祖发其民三万穿围堑以守和龙八月攻建徳冀阳拔之九月世祖引师还十一月黜长乐公崇使镇肥如十二月崇遣弟乐陵公邈如魏请举部降宏闻之使别将封羽率众围崇于辽西三年正月世祖遣抚军大将军永昌王健救辽西六月世祖遣诸军击和龙别将围凡城凡城降八月崇上表于魏请求说降其父世祖不许四年正月宏遣给事黄门侍郎伊臣请和于魏世祖不许三月宏遣尚书高颙上表称藩请罪于魏乞以季女充奉掖庭世祖许之乃徴太子王仁入朝宏不遣散骑常侍刘滋谏宏怒杀之世祖遣诸军来伐宏婴城固守五年正月宏数为魏所攻称藩奉贡于宋宋封宏为燕王江南谓之黄龙国三月遣大将军汤烛入贡于魏辞以太子王仁有疾故未遣四月乞师于建康六月世祖遣骑四万来伐七月至和龙宏以牛酒犒师十二月魏复率众来伐宏日就削上下危惧宻遣尚书阳伊求迎于高丽六年二月宏遣使入贡于魏请送侍子世祖不许将举兵讨之遣使者十余辈诣东方高丽等诸国告谕之三月世祖遣骑一万攻白狼城辽西诸军会之四月克白狼城宏迫急复遣使求迎于高丽高丽王琏遣大将葛居卢孟光等率众数万随阳伊至和龙来迎宏欲东奔民多难之大臣单于右辅古泥及尚书令郭生开城门纳魏兵魏兵疑古泥诈不敢入城生遂勒兵攻宏宏引高丽兵入自东门与生于阙下生中流矢死五月宏率和龙见户东徙焚烧宫殿宏至辽东高丽王处之平郭寻徙北丰宏素侮高丽政刑赏罚不以叙犹如其国高丽王夺其侍人取太子王仁为质宏怒遣使上表求迎于建康诏遣使者王白驹等迎之并令高丽王不欲宏南来遣别将孙潄高仇等杀之于北丰子孙同时死者十余人伪谥昭成皇帝
　　凡城守将一人
　　封羽
　　十六国春秋北燕録太兴三年六月魏围凡城凡城守将封羽以成迎降
　　昌黎尹一人
　　孙伯仁
　　十六国春秋北燕録太平七年十一月跋杀尚书令孙防弟昌黎尹伯仁
　　石城太守一人
　　李崇
　　十六国春秋北燕録李崇仕跋吏部尚书石城太守魏世祖至和龙崇帅十余郡归降
</div>
    <div class="pagination">
<a href="钦定热河志_page221.html">上一页</a><span>...</span><a href="钦定热河志_page217.html">217</a><a href="钦定热河志_page218.html">218</a><a href="钦定热河志_page219.html">219</a><a href="钦定热河志_page220.html">220</a><a href="钦定热河志_page221.html">221</a><span class="current-page">222</span><a href="钦定热河志_page223.html">223</a><a href="钦定热河志_page224.html">224</a><a href="钦定热河志_page225.html">225</a><a href="钦定热河志_page226.html">226</a><a href="钦定热河志_page227.html">227</a><span>...</span><a href="钦定热河志_page223.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
