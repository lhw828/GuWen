<!DOCTYPE html>
<html>
 <head>
  <meta charset="utf-8"/>
  <title>
   大清一统志 - 第 48 页/共 202 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大清一统志 - 第 48 页/共 202 页
  </h1>
  <div class="content">
   钦定大清一统志卷七十六
&lt;史部,地理类,总志之属,大清一统志&gt;
　　钦定四库全书
　　钦定大清一统志卷七十七
　　安庆府【二】
　　名宧三国呉吕防【汝南富陂人拜偏将军领寻阳令数进竒计佐吴定皖即拜庐江太守】晋陶侃【鄱阳人徙家寻阳庐江太守张夔召为督邮领枞阳令有能名迁主簿防州部从事至郡欲有所按侃曰若鄙郡有违自当明宪直绳不宜相逼若不以礼我能御之从事即退】唐张镇周【舒人武徳中拜舒州都督甫至置酒召亲戚相与酬饮如布衣时凡十日既而分赠金帛泣与之别曰今日犹得与故人饮酒明日则舒州都督治百姓耳自是亲戚故人犯法一无所纵境内肃然】张万福【魏州元城人大厯中贼陈庄陷舒州节度崔圎令万福摄舒州刺史督淮南盗贼穷破株党】独孤及【洛阳人代宗时舒州刺史嵗饥旱邻郡逋亡什四以上舒人独安以治课加检校司封郎中赐金紫】麴信陵【呉县人贞元初为望江令有仁政嵗亢旱以铁板丹书沈江祷于神曰必也私欲之求行于邑里惨黩之政施于黎元令长之罪也神得而诛之岂可移于人而害其嵗祷毕雨立降及代民遮道留得再任卒官白居易作秦中吟哀之】韩震【元和中桐城令邑自开元中徙治山城地多猛虎毒蛇震焚薙草木其害遂除】宋李炳【肥乡人太祖时以殿中侍御史出知舒州时进征金陵縁淮供亿惟舒不匮以劳加御史】冯瓒【齐州厯城人太祖时知舒州境内有菰蒲鱼鼈之饶居民采以自给防御使司超尽征其入瓒奏请蠲除之】刘沆【吉州永新人天圣中通判舒州有大狱厯嵗不决沆数日决之章献太后建资圣浮圗内侍挟诏命督役严峻沆奏罢之】李迪【濮州人仁宗时知舒州】王琪【舒人仁宗时通判舒州嵗饥奏发廪救民未报可先赈以公租守以下皆不聴琪挺身任之】李孝基【迪孙通判舒州舒吏受赂鬻狱以杀人罪加平民孝基劾治得其情乃抵吏罪】杨希元【元丰中知舒州近城有大泽出灊山注北门外暴水漂居民希元筑捍水堤一千一百五十丈置泄水斗门二遂免淫潦入城之患玺书奬谕】李师中【楚邱人神宗时知舒州去之日民拥道遮泣马不能行】黄庭坚【分宁人徽宗时知舒州以徳化民不事棰楚尝游山谷寺石牛洞乐其林泉之胜自号山谷道人】孙知微【通判舒州绍兴初贼刘忠入境执以去不屈贼脔而食之】喻樗【南昌人建炎中言议和非便忤秦桧出知舒州懐宁县】赵师传【绍兴中知望江县创纯孝亭于南台寺侧合祀王祥孟宗徐仲源三孝子以风励民俗后淳熙中赵师循为令更绘三贤像祀之在官亦有嘉政】萧服【庐陵人望江令治以教化为本访古迹得王祥卧氷池孟宗泣笋台皆为筑亭又刻唐县令麴信陵文于石碑民知所向】游酢【建州建阳人知舒州】黄干【闽县人宁宗时知安庆府至则金兵破光山民情震恐乃请城安庆以备战守不俟报即日兴工城成后二年金兵破黄州沙窝诸闗淮东西皆震独安庆安堵如故继而霖潦月余巨浸暴至城讫无虞舒人相谓曰不残于兵不蹈于水生汝者黄父也】夏椅【安庆通判瀛国时金兵至仰药死】元戴昌【以举人为宿松尹立县治建学校筑坛壝辟田野庶政修举】翟居仁【汴人至正间为太湖尹县北多水民田尽汚莱居仁筑隄障之田大稔遂名翟公堤】程宗杰【淝川人至正间为望江尹立学宫表徐仲源墓建麴大夫祠杜行田骚扰之弊立差役五等法邑民永赖】余阙【庐州人至正十三年领兵守安庆于时南北隔絶兵食俱乏抵官十日而寇至拒却之乃议屯田战守计浚隍増陴引江植栅时羣盗环布阙居其中屹然为江淮保障如是五年陈友谅兵薄城下阙简死士力击屡却之贼恚甚复来攻四面蚁集阙徒步提戈为士卒先斩贼无算身亦被数十创城防引刀自刭堕清水塘中妻雅卜氏及子徳生女安安皆赴井死甥童福亦从死雅卜氏旧作耶卜氏今改正】韩建【辽西人至正中知安庆路陈友谅破城一家被害建方卧疾骂贼贼执以去不屈死同时不从贼而死知名者万户李可宗纪守仁陈彬金承宗元帅府都事特穆尔布哈万户府经厯叚桂芳千户和斯布哈李廷玉葛延龄邱卺许元琰奏差阿都玛勒百户黄寅孙安庆推官黄多伦台经厯杨恒知事余中懐宁尹陈巨济凡十八人　特穆尔布哈旧作帖木补化和斯布哈旧作火失不花阿都玛　勒旧作兀都蛮多伦台旧作秃伦反俱改正】明胡俨【南昌人建文初知桐城县凿桐陂水溉田为民利邑有虎伤人俨斋沐告于神虎遁去桐人祀之朱邑祠】俞益【余姚人永乐中知潜山县地僻陋鲜学者益亲为教督勤于民事而持已以廉卒于官贫无以敛民助给之】谢骥【成都人永乐中知宿松县于城外黎协桥西开濬小河注学宫凡四境渠堰有资灌溉者次第修举】周济【洛阳人正统中知安庆府时嵗比不登民间鬻子女充衣食方舟而去者相接济借漕粮以赈而禁鬻子女者且上疏请免租诏许之全活甚众又为定婚丧制禁侈费愆嫁期者有罚风俗一变卒于官民皆罢市巷哭云】陈恪【归安人成化中知宿松县募民垦荒得田四百九十三顷粟二千七百余石悉以偿虚赋又积谷三万二千石修塘堰数百区由是逃亡归籍者五百余户】袁庆祥【雩都人成化中知潜山县山□多负固梗法庆祥谕之以义皆帖然不敢动惩豪右之吞噬贫民者日进父老于庭谘以利弊后迁官民遮留不得去】宗信【平度州人成化中潜山县丞县西有髙地五万余亩小旱辄无获信率其民凿河三十余里引呉塘水以溉之乃获屡丰】孙衍【余姚人成化中知宿松县邑多荒田积逋赋不能偿衍请按实悉蠲除之】姚岳【长兴人治中知宿松县豪民逋赋岳捕坐如法正徳时中珰用事有司入觐率以贿行多取诸民间岳独秋毫无扰民有道献者悉却之】张防【黄岩人宏治中任望江教谕立企徳亭于学尝督筑西圩尽心筹画民咸徳之】张文锦【安邱人正徳中知安庆府度宸濠必反预为备御敌计及宸濠果反浮江南下文锦虑其攻南都令军士登城诟之宸濠乃留攻卒不能克始解去玺书褒美擢太仆少卿】王诰【霸州人正徳中知懐宁县之官甫十日宸濠来攻城诰振励士气独守城北面贼攻城辄先犯城北昼夜督战数设奇击败之贼解围去城赖以全】杨锐【其先萧县人正徳时守备安庆与知府张文锦治战舰日督士肄水战及宸濠反奄至城下锐率众御之江浒已收兵入城被围锐军城西尤要冲昼夜拒战却之贼悉众号十万来攻宸濠自督战锐等殊死战焚其攻具袭杀过当旬有八日而围解累功擢都督佥事】沈教【慈谿人正徳中知桐城县邑正外粮有羡米三千余石教奏蠲之建桐溪书院置学田定祭器及古乡射礼编为风教録】胡缵宗【泰安人正徳中知安庆府境内尝苦旱缵宗为筑龙坝开吴塘乌石堰以备蓄泄民享其利建射圃进诸生行乡射礼一时文教兴焉】李逊【新建人嘉靖中知安庆府桐城民以陂池为业后属之官且加课又芦课亦于常额外嵗増千金逊力请于官悉免之】石简【宁海人嘉靖中知安庆府地当冲要民苦供亿简为裁损嵗省费四万遂为定式民立祠祀之】陈于阶【遵化人嘉靖中知桐城县邑城久圯于阶重筑砖城陈家洲地沃衍濵大江于阶曰此可障而耕也筑隄成田嵗获万计】文阶【南充人嘉靖中知望江县时景王就邸湖广过望江供亿甚繁阶裁以定式中官惮之职其部弗敢哗】蔡防【汉阳人嘉靖中知望江县修筑西阡甚赖其利邑苦田赋不均防履亩清文民始免无田之税】于廷采【莱阳人万厯中知潜山县甃西隄挽南河以防东流修筑石闸民赖其利】陆元锡【仁和人万厯中知潜山县干理精敏尤留心水利筑沙河清凉二堤嵗乃常稔至今称为陆公堤】呉之才【新昌人万厯中知懐宁县嵗苦蝗之才遣人分捕计石给银米以为赏格捕者争赴蝗患立除县尝被水力请蠲赈民赖以苏】张廷拱【同安人万厯中知懐宁县县苦摇役田赋不均多为贫民累廷拱始定亩四丁一之制着为令咸服其平】常自裕【鄢陵人天启中安庆府推官时三王之国议折毁河溍民居以开縴路又取縴夫数千人民间骚动自裕抗言力争皆得免】呉畅春【汉阳人崇祯中为潜山县天堂砦巡检时流贼正炽畅春练乡兵悉力防御被执不屈死赠府经厯乾隆四十一年　　赐諡烈愍】潘可大【江宁人崇祯中懐宁县守备随搃兵陈龙勦贼遇流防于鄷家店以三千当贼数万困守一月矢尽可大自刎死龙亦自刎乾隆四十一年】
　　【赐諡节愍】杨尔铭【筠连人崇祯中知桐城防流防渡河城被围尔铭以民兵格之贼退亡何贼势愈炽围城以为常尔铭率士民登陴警柝缮垒七年如一日孤城卒完】张利民【侯官人崇祯中知桐城县贼张献忠百道来攻凡四十昼夜利民挥涕登陴率士民死守援兵至围觧又城中驻兵三千民既苦贼复苦兵利民委曲调剂始安堵】李孕嘉【沈邱人崇祯中知潜山县流贼贺一龙等攻防城执孕嘉及典史沈所安去索贿以赎孕嘉曰死即死耳以贿免是辱朝廷也贼索其印系之腰间骂不絶口与所安父子俱被害乾隆四十一年赐諡烈愍】金应元【山隂人崇祯中知太湖县流贼犯境据大濠以守奸人导贼渡濠应元被执斫之未殊自经死乾隆四十一年赐諡烈愍】李盛英【榆林人崇祯中知太湖县流贼余孽万余掠县之西北盛英率守备徐际相御之许家寨初多斩寻贼势益众与徐相俱力战死乾隆四十一年赐諡烈愍】扈永宁【霍邱人崇祯中太湖训导贼犯城或劝其去永寕不贼至犹闻诵读声遂遇害乾隆四十一年】
　　【赐入祠】施元绪
　　朱万年
　　张起阳
　　【畧夜半流贼来攻云梯已及城下起阳逻察守兵甚严知贼至击走之】王治心【沂州人崇祯中为安庆同知性狷介在署种蔬以自给巡抚　王配元荐为亷吏第一后　左良玉兵溃入城治心朝服坐廰事贼至大骂之遂被害】
　　本朝黄熙缵【晋江人顺治中为安庆府推官精习吏事豪猾敛手民无寃狱尝摄知府事会海贼大至以伪檄招之熙缵缚寘之狱众感其羲同心坚守援兵至贼遁去熙缵率水师追击大诐之】常大忠【太原人知潜山县邑苦田赋不均大忠履亩清丈以田均里积顷清建三立书院以来学者置学地赡之每乡立眺台以备守望由是苻无警诵不絶】
　　人物汉朱邑【庐江舒人尝为桐乡啬夫亷平不苛以慈利为行未尝棰辱人存问耆老孤寡遇之有恩所部吏民咸爱敬焉后官至大司农病且死属其子曰我故为桐乡吏其民爱我必葬我桐嫏后世子孙奉我当不如桐乡民及死其子葬之桐乡郭外民果共为起冡立祠其地嵗时祭祀不】
　　【絶云】三国吴陈武【字子烈庐江松兹人从孙策渡江征讨有功拜别部司马防破刘勲多得庐江人料其精锐以武为督所向无前及孙权统事转督五校仁厚好施乡里远方客多依托之尤为权所亲爱累功进位偏将军从击合肥奋命战死子修拜别部司马授兵五百人时诸将新兵多有逃叛而修抚循得意不失一人权竒之拜为校尉建安末追録功巨后封都亭侯为解烦督】陈表【字文奥武庶子少知名侍东宫徙太子中庶子拜□正都尉兄修亡后表母不肯事修母表曰兄修不幸早亡表统家事当奉嫡母母若能为表屈情承顺嫡母是至愿也若母不能直当出别居耳由是二母感寤雍穆表以父死敌场求用为将领兵五百人欲得战士之力倾意接待士皆爱附迁无难右部督封都亭侯以继旧爵表皆陈让乞以传修子延权不许又以所受赐复人二百家乞还官充足精锐权甚嘉之累功拜偏将军进封都乡侯卒家财尽于养士妻子露立太子登为起屋宅子敖年十七拜别部司马】王蕃【字永元庐江人博览多闻兼通术艺始为尚书郎去官再为散骑中常侍加驸马都尉使至蜀蜀人称焉孙皓初复入为中常侍蕃气体髙亮不能承顔顺防时或迕意积以见责甘露二年被诛丞相陆凯上疏曰常侍王蕃黄中通理知天知物处朝忠蹇斯社稷之重镇大吴之龙逢也皓徙蕃家属广州二弟着延皆作佳器】唐徐仲源【望江人事母至孝贞元间旌其门】曹松【字梦徴其先桐城人光化中登进士第同榜五人年皆七十余时号五老榜授校书郎有诗集三卷】五代髙勗【舒州人唐末杨行密使掌书记时军兴乏费将以茶盐易民布帛勗谏曰兵火之余不可渔利困民盍尽我所有易邻道所无选守令课农桑仓库自寔行密从其言遂富强】南唐周本【舒州宿松人有勇力尝独格猛虎隶吴武王帐下勇冠三军领精卒七千大破抚州军擒危全讽江西始定唐庄宗入洛召为雄武统军拜太尉封西平郡王烈祖将受吴禅其子祚代署表上之本初不知愧恨卒】宋李公麟【字伯时舒州人第进士厯长康南垣尉泗州録事叅军用陆佃荐为中书门下省详定官好古博学长于诗多识竒字自夏商以来钟鼎尊彞皆能考定世次辨测欵识致仕归老肆意于龙眠山岩壑间雅善画襟度超轶名士交誉之黄庭坚谓其风流不减古人然因画为累故世但以艺传】李元中【桐城人元祐中举进士工书翰与李公麟李亮工同时登第号龙眠三李】吴栗【字子寛望江人绍兴间两应进士举不第防彗星见诏求直言上封事极陈时政得失髙宗览而异之寻补迪功郎即拂衣归】张汉卿【桐城人监兴国军管库与太守论事偶不合即和陶潜归去辞归来隠三十年后宰相赵汝愚特荐之不起】刘源【字叔清潜山人景炎中与张徳兴起义兵立寨司空山复黄州夀昌军元将昻吉尔领兵来攻源坚守三年至力竭死之昻吉尔旧作昻吉儿今改正】傅髙【太湖人景炎中张徳兴起义兵髙率众应之后为元将所破髙被执不屈死】元冯三奇【懐宁人至顺间进士任光山尹迁翰林编修预修宋违金三史】王幼学【字行卿望江人博览经史宋程朱之学至元间躬耕慈湖之坂与学者讲道不辍纂述朱子纲目为集览五十九卷学者称慈湖先生】陈道夫【懐宁人余阙守安庆时辟道夫为本县尹甚得民和及陈友谅破城与阙同死】贾良【宿松人工文章笃于风义余阙尝延入署训其子弟阙阖门殉节良为文纪其事后借以徴信焉】明曹镛【懐宁人母病割臂肉以疗者三皆获愈妻王氏亦刲肉以疗姑疾洪武中旌表】方法【字伯通桐城人为四川都司防事以方孝孺党逮入京语家人曰至安庆告我次望江家人以告再拜于舟中曰我得望先人乡可矣遂沈于江】甘霖【懐宁人洪武中举人建文时官御史成祖破京城与同官诸城谢升俱不屈被诛霖从容就戮子孙亦不复仕本朝乾隆四十一年　　赐諡节愍】栁升【懐宁人初为燕山护卫百户大小二十余战累迁左军都督佥事永乐中从定交阯还封安逺伯捕倭青州海中大破倭追至白山岛从北征以神机火器为先锋礟发震数十里每矢洞二人大败敌进封侯仍世伯总京营兵帝凡五出塞升皆从有功宣徳初复讨交阯叛寇黎利败殁升质直寛和善抚士卒正统中赠融国公諡襄敏】吴升【字亨晦懐宁人宣徳进士擢工科给事中遇事敢言闽浙间矿徒为盗势甚炽授升浙江右参议督往辑至则捕其酋斩之扑其党不二载贼屏息政绩着闻后致仕】檀郁【字子复桐城人幼孤母汪氏守节郁事甚谨及母卒贫无以或赠以山多石不可穴梦神告以涌泉穴得之山麓遂而结庐焉忽石罅出泉丧毕而涸正统中旌表】俞鉴【桐城人天顺二年进士授职方主事扈从英宗北征死土木之难】方佑【字建辅桐城人天顺进士擢御史巡按畿辅锦衣官校惮其风裁廵按湖广时洞蛮反率兵攻城患兵少祐令兵出东门入南门贸甲易械如是数四蛮相顾错愕遂遁巡抚呉桢隠匿军情祐劾罢之风采甚着成化初以事廷杖终桂林知府】呉本清【懐宁人为诸生母丧庐墓有甘泉芝草之瑞成化中赐旌】方向【字与义佑从子成化进士擢给事中治初疏劾大学士刘吉依附固宠徐溥巧圗进用尚书周宏谟善逢迎而诋宦官陈祖生辈尤力竟为宦官所陷下狱谪官终琼州府知府以防介称】王瑞【字良璧望江人成化进士授吏科给事中倜傥敢言尝于文华殿抗言内宠滋甚词气鲠直帝震怒同列战栗瑞无惧色寻以言事被杖久之论传奉冗官之害又论中官尚铭萧敬李荣之罪直声甚振终湖广防政】钱如京【字公溥桐城人宏治进士正徳中以御史按畿辅后父庆阳伯夏儒乞清河地三千三百顷如京勘之言清河止徳府退地七百顷足以畀儒他皆民产不当夺诏遣中官史宣崔通织造南方刘允迎佛乌斯藏皆与同官力諌嘉靖时累官华盖殿大学士赠太子少保】周玺【字天章太湖人宏治进士官吏科给事中疏劾刘瑾瑾嗾锦衣指挥杨玉诬奏玺罪遂下狱令玉自鞠杖三十不少屈瑾闻益怒复杖之遂死狱中嘉靖初赐祭廕其子】汪銮【懐宁人正徳间宸濠叛攻城北銮遇贼被执脇令谕城中出降且诱以官銮至城下大呼曰王师已破南昌可坚守贼杀之诏旌其门】余【字徳辉桐城人正徳初进士擢御史乾清宫灾疏陈政极指义子西僧之谬巡盐长芦疏陈灶丁及民户困乞蠲逋寛政帝从之寻以发奄防奸利事为所诬下狱谪官嘉靖初再擢四川副使应诏陈时事渐不克终者十语极剀切帝不能用终四川按察使】齐之鸾【字端卿桐城人正徳进士改庶吉士授给事中帝将于京城西偏置肆之鸾极言不可应州奏捷帝降勅称縂督军务威武大将军縂兵官朱夀寇有功特加公爵复偕同官切諌及将南巡之鸾等谏不报更伏阙俟命乃止不行宸濠反张忠许泰等南征命之鸾从军纪功力白王守仁诬忠泰株引无辜多所开释请蠲田赋停力役寛逋负帝颇采纳世宗初言补救之道在定圣心广言路寻谪外厯河南按察使卒官】张泽【字大被桐城人嘉靖中由选贡生厯沅江巫山知县迁衢州通判广安知州皆盛着政绩吏部察其防能书名于壁以治行卓异超擢云南佥事武定土酋鳯继祖叛围武定新城督兵驰救被执使作书乞抚泽叱之寻见杀事闻赠光禄少卿】彭宝【字惟善桐城人为诸生父母怒则泣涕叩头得解乃起父母不和寳终日跪以求解妻胡氏事姑稍不敬辄欲出之妻悟悔卒以妇道称后居丧哀毁卒遗言以衰服敛邑人以寳与朱文林并祀孝子檀郁祠文林尝刲股庐墓者也】周聘【桐城人为诸生父母殁以未得十年不释衰绖知县李某赙金为营或言当诣县庭谢聘曰此李侯自为治邑计吾何谢讫犹未释服曰为人子而以亲丧烦长吏吾何安又三年乃释服】龙涌【字本一望江人家失火出祖母于烈焰中父疾刲股疗之嘉靖中旌表】张淳【字希古桐城人隆庆中进士授永康知县县素多奸黠健讼淳至剖决如流吏民骇服巨盗卢十八剽库金十余年不获御史以属淳淳刻期三日必得盗及擒十八报御史仅两月耳民有睚眦嫌辄以人命讼淳验无实即坐之自是无诬讼者嵗旱严禁刼夺有夺五斗米者淳洋取死囚杖杀之而榜其罪曰是刧米者众皆慑服累官浙江副使时议散浙东召募兵兵皆汹汹淳请汰其老弱留其壮勇则可免乱从之遂定官终陜西布政】汪道亨【懐宁人万厯进士累迁广东布政使平钦州贼有功入为应天府尹以右副都御史巡抚宣府顺义王封事成加兵部右侍郎缮修亭障抚辑邉人塞上无警】昝学易【字心源懐宁人万厯间举人防介不茍取有方士善黄白之术欲私相授学易笑却之故人为临川知县值嵗歉遗以金复载粟数十斛相饷俱不纳性至孝父教甚严年六十犹挞之则跪受惟谨父年及耄恐独居不乐常侍左右以太子少詹事徴不就卒】金忠士【字丽阳宿松人万厯进士为御史屡疏陈时事言皆鲠直出按贵州浙江河南三省定水西平路苗降思南劾奸弁袁顺时中官邢隆立寝徴税一十五万徽宁民获更生以劾潞王不法事忤防出为福宁参议迁榆林副使防济农索金币犯邉忠士击败之擢佥都御史巡抚延绥奏行筹邉七议威名大着卒官赠兵部右侍郎济农旧作吉能今改正】马孟祯【字泰符桐城人万厯进士授分宜知县防恵得民秩满将内召以徴赋不及四分被劾镌秩民闻其获谴争先输纳甫三日逋悉完授御史疏陈通壅蔽録直臣决用舎恤民穷急邉饷五事怡神殿灾陈时事可虑者三皆不省孟祯遇事敢言其持议尝与党人相榰柱深为所忌遂出为广东副使天启初起太仆卿为魏党所劾削籍崇祯时复官】左光斗【字共之桐城人万厯进士擢御史巡中城捕治吏部豪恶吏获假印假官甚伙辇下震悚出理屯田大兴水田之利北人始知艺稻光宗崩李选侍据乾清宫欲专大柄光斗上疏极言杨涟力佐之选侍遂移宫熹宗登极晋佥都御史与杨涟正色立朝中外倚重连劾魏忠贤二十四罪光斗疏欲继上忠贤伺知与涟俱削籍被逮下诏狱酷讯与涟同日为狱卒所毙崇祯初赠都御史谥忠毅】方大镇【字君镇桐城人万厯中进士以大名府推官入为御史疏陈五事具言章奏寝阁矿税害民巡抚罢职数年不代内府采耗费无已皆切中时弊天启初进大理寺少卿与元标冯从吾讲学首善书院生平恬于势利事亲以孝闻子孔昭举进士官至右佥都御史湖广巡抚】夏子孝【字以忠桐城人初明恩六嵗失母持服如老成人九嵗父病危潜刲股为羮以进父疾遂愈翼日创卧父诘知大号邻里趋视叹异闻于官前一夕知府胡麟梦王祥来谒诘旦牒至召见易其名曰子孝达之学使为诸生父丧庐墓后师事玉畿等学使耿定向将疏闻于朝力辞而止】徐尧莘【潜山人万厯进士厯荆州知府中官陈奉开矿沙市道路以目尧萃约其驺从不得逞大帅刘綎征播调兵数省途出于荆民争避之尧萃为经纪信宿地皆获安堵神宗嘉其劳赐以银巵厯广东按察使广西布政使】何如宠【字康侯桐城人万厯进士累官礼部右侍郎协理詹事府魏广微恶之夺职归崇祯初起礼部尚书进东阁大学士袁崇焕下狱帝欲加族诛以如宠力解获免籍其家得尺牍一箧如宠请付阁中已而帝问之对曰焚之矣如宠固未尝与崇焕通问也未防乞休疏九上乃允周延儒罢政憾温体仁排已谋于内侍起如宠任之固辞如宠操行恬雅与物无竞福王时加赠太保諡文端兄如申官户部郎中督饷辽东有清操军士请复留二载终浙江右布政】张秉文【字舍之淳之孙万厯进士累官福建右防政与平海寇李魁奇进山东左布政崇祯十一年冬大清兵自畿辅南下本兵杨嗣昌檄山东巡抚即移师徳州济南空虚势弱不足守巡按御史宋学朱方行部章邱闻警驰还与秉文率僚属共议城守而连章告急于朝嗣昌无以应督师中官大将皆观望不救　大清兵狗下州县十有六遂临济南城秉文又与学朱等分门死守昼夜不解甲外围急援兵竟不至明年正月二日城破秉文偕妻方氏妾陈氏投水死赠太常卿本朝乾隆四十一年　　赐諡忠节】龙应鼎【字禹九望江人崇祯间领乡荐知海门县性至孝以养亲归邑嵗饥罄家财赈济全活甚众着有五经四书讲义】阮之钿【字实甫懐宁人崇祯中嵗贡授谷城知县総理熊文灿主抚贼令张献忠屯牧谷城之钿密启文灿劝令设备文灿不聴果复叛之钿刺血题壁端坐防事贼至脇降之叱曰我命吏岂降贼乎遂遇害事闻赠尚宝少卿本朝乾隆四十一年　　赐諡忠节】龙子甲【字汝成望江人以贡生官济阳知县县有马政嵗耗万金子甲厘其妖贼邹胜作乱隣邑无坚城独济阳守御有方得不破母徐氏年九十殁居丧犹孺子泣晚年好著书尤邃于易】方以智【字宻之桐城人崇祯庚辰进士官检讨负文章重名所着有周易图烹雪録通雅等书凡数十种子中徳中履中通中发俱淹通博学能世其业】张清雅【潜山人家贫力学崇祯中张献忠来犯清雅守父柩不去贼疑其内藏金银欲剖之清雅抚棺哀泣贼断其手子超艺年十六求免贼复斫之俱死棺得不剖仆云满敛之亦不食死本朝乾隆四十一年　　赐諡节愍】汪之璞【字石生潜山人崇祯间邑人立寨昆仑推之璞为长张献忠来攻之璞屡出奇谋多所斩获寨赖以全尝上抚八防于巡抚王配元召致麾下防归寨遇贼被执大骂不屈贼支解之本朝乾隆四十一年赐谥节愍】王九鼎【字在徳潜山人崇祯间仪封知县创筑砖城流寇莫敢犯寻补故城县城薄不可守寇至自瘗其印死之本朝乾隆四十一年　　赐諡节愍】夏统春【字元夫桐城人崇祯间以国子生授黄陂丞摄黄梅县事流贼逼黄陂统春率士民固守凡十五昼夜城陷又率众十人巷战力屈被执骂贼不絶口贼支解之本朝乾隆四十一年　　赐諡烈愍】尹楷【字圣木桐城诸生性至孝崇祯末贼杀其母楷与子守母尸三日贼复至楷奋身击贼遂被杀本朝乾隆四十一年　赐諡节愍】雷縯祚【字介公太湖人崇祯庚辰进士特用刑部主事治狱多所平反皖荒人相食縯祚疏请蠲赈乡人赖以生累官山东按察司佥事尝与阮大铖有隙大铖既复官诬以罪赐死】
　　本朝姚文然【字弱侯桐城人明崇祯癸未进士授翰林顺治初擢礼科给事中康熙初掌工户二科印条奏皆闗国计请寛大臣提解一疏尤为得体累晋刑部尚书理寃清滞多所平反卒谥端恪雍正中祀贤良祠】张秉彞【字孩之秉文弟明季诸生为文一本经术以秉文官于外父母年老遂絶意仕进家居奉养极意承欢秉文殉难山东泣走数千里携孤扶榇以归及亲丧庐墓上墓树交花人谓孝感以子英贵赠翰林院学士兼礼部侍郎】
　　【赐祭后又赠文华殿大学士兼礼部尚书】刘若宜【字宜之懐宁人明崇祯丁丑科进士厯官职方郎中明亡遁居嶒山三十余年未尝入城中又桐城诸生张载字子容周岐字农父皆博雅工诗文以髙隠着】左国材【字子厚桐城人光斗季子隠龙眠山所着有易学诗学杜诗解颐】黄之麟【字端白宿松人顺治初以贡知江西兴国县县界楚闽粤久为贼巢之麟招降其渠王大勇击巨贼孙可贵灭之平梅窖洞曽拱辰寇乱始息寛免赋额垦田粮二千八百石有奇民深徳之】金继望【字又吕望江人顺治六年以拔贡授宜阳知县兵荒之后招集劝垦民遂乐业擢兖州府管河同知周厯河干修筑石香炉梁家楼新月诸堤厯九江府知府】汪吉【字迪庵太湖人顺治初以军功授荆州游击贼小李等突犯当阳我兵驻防者寡吉奋勇无前挺身直冲贼中坚手杀十数人身被数十创殁于阵事闻　赠廕　赐祭】韩应震【字伯卿太湖人顺治己丑授广东信宜知县三年擢兵马指挥未出广寓寇犯信宜守将田自强叛为内应防应震送寇营脇降之应震大骂不屈而死】张英【字敦复桐城人秉彞子康熙丁未进士官翰林初设南书房简英日入直以资讲论厯晋大学生英学问醇正操行洁清一时典诰之文多出其手及辅政悉心献纳知无不言圣祖称其老成敬慎始终不渝有古大臣风所着有易书哀论及存诚堂笃素堂诗文集引年致仕卒于家谥文端雍正中祀贤良祠子廷瓒字卣臣康熙己未进士厯官少詹事文行为馆阁所推廷璐字寳臣康熙戊戌进士第二名厯官礼部侍郎视学江苏九年以介自矢以诚感人士林颂之着有咏花轩诗集廷瑑字桓臣雍正癸夘进士厯官工部侍郎亦视学江苏称得士廷璐子若需字树彤乾隆丁巳进士官至侍讲有文学能世其家】杨汝谷【字令贻懐宁人康熙庚辰进士初为浦江县有善政行取入为礼部主事厯都察院左都御史疏免河南荣泽县塌地钱粮三千余两及除河北太和山香祝民咸便之晚致仕卒于家　　赐谥勤恪】张廷玉【字衡臣大学士英次子康熙庚辰进士改庶吉士授编修厯官大学士三等伯】
　　【世宗宪皇帝特诏配飨】
　　【太庙乾隆十四年年八十致仕自行奏请配飨复不亲赴宫门谢　　恩削伯爵仍以大学士衔休致家居五年卒　　赐諡文和仍蒙　　恩令其配飨太庙子若霭字景采雍正癸丑进士二甲一名即授翰林院编修厯官内阁学士能诗工画以才着于乾隆九年扈从　　巡幸五台回卒于途次奉　　防褒恤　　恩礼有加其弟若澄字镜壑乾隆乙丑进士由庶吉士厯官内阁学士亦工笔札】赵焕文【懐宁人官陜西白水县典史康熙戊午兴安贼叛上官檄焕文招抚贼执而胁之焕文厉骂乃拔舌刳目弃尸井中事闻　赠主簿　赐祭廕一子】潘江【字蜀藻桐城人工诗古文四方从游甚众康熙己未以博学鸿儒荐母老不赴隠居著述以自娱所着有六经蠡测字学析疑记事珠古年谱及本斋诗集等书】方舟【字百川桐城诸生弟苞字灵臯康熙丙戌进士厯官内阁学士俱湛深经术负文章重名艺林称二方先生】方观承【字遐谷桐城人雍正十年以监生随平郡王赴北路军营掌书记十三年还京赐中书衔乾隆元年授内阁中书直军机处三年迁兵部】
　　【主事陞至吏部郎中七年出为直清河道厯藩臬二司十三年擢浙江巡抚明年晋直縂督并管河务寻加太子太保三十三年卒于官諡恪敏观承学问淹贯通达事体恪勤奉职督畿辅凡二十年创留养局以绥老病建义仓以备荒歉简练军实教育士子筹办河务亦得机要所着有东闾剰稿宜田彚稿海塘志入塞集松汉草薇香草燕香兰圃二集归田草又与秦蕙田纂辑五礼通考若干卷】
　　流寓晋王祥【临沂人汉末扶母携弟览避地庐江隠居三十余年不应州郡之命母终居丧毁瘁杖而后起】唐李白【成纪人天宝中安禄山反白往来宿松间】毕諴【偃师人尝寓舒州读书主簿山】罗隠【余杭人偶游至皖爱小茗山莲花峯筑室隠焉兴至则泛小舟载酒肴酣饮终日而后返】宋舒雅【宣城人好学善文自江南归宋出知舒州秩满请掌灵仙观事优游山水遂家于潜】王珪【华阳人寓舒州】潘阆【少工诗自号逍遥子以事得罪避舒州潜山寺中为行者题书钟楼云顽童趁暖贪春睡忘却登楼打晓钟孙瑾见之曰此必潘逍遥也令寺僧呼之已亡去】陈瓘【沙县人少寓潜读诗彰法山后登第黄庭坚名其所居阁为擢秀】徐俯【洪州人黄庭坚甥也从庭坚寓同安与洪驹父胡少伋相赋咏甚适】龙起澐【江西人避兵居太湖之凉泉键户著书深明性理之学与子仁夫偕隠州郡交辟不起遥授庐州教授】元萨天锡【雁门人登太湖中司空山太白台爱之庐其下】
　　列女宋安庆老妪【黄干知安庆府筑城成防元日张灯有老妪百嵗二子舆之诸孙从至府致谢干礼之命具酒灸且劳以金帛妪曰老妇之来为一郡生灵谢耳太守之赐非所冀也不受而去】黄徳全女【潜山人许聘张大中未嫁而大中卒无何徳全亦故女年十九母议欲改适女抱父木主痛哭以簪刺其目七日不食死】元李忠妻王氏【懐宁人忠溺死氏求尸殓毕即自经】步善庆妻陈氏【懐宁人善庆病卒陈哀痛欲絶除服夫家无可依父欲其改适陈氏闻即自经】明钱时妻孙氏【桐城人洪武中时官刑部主事与同官疏白李善长寃太祖怒连坐赐死孙年二十七与时诀拔髪为绳系其臂以示无他诏问死者之妇安归孙氏伏地请曰有老姑愿不死以终养诏许之乃负时骸骨归生遗腹子恵守节四十余年卒】陶氏四节妇【桐城人陶镛以罪谴卒于外妻钟氏年二十五子继甫在抱负骨四千里归断髪杜门年八十二终继亦早卒妻方氏年二十七生子亮甫二嵗方誓死守节亮举乡试业于太学又卒妻王氏年二十八妾呉氏年二十二皆无子食贫纺绩自给抗节终身事闻诏旌三代称陶氏四节】汪世衡妻戴氏【桐城人正徳间遇流贼欲驱掠之戴抱栁树不动贼以刀砺其颈戴厉声曰何不杀我贼怒遂杀之又同县璩伯昆妻王氏石应魁妻徐氏呉先攀妻舒氏张景文妻方氏妾陈氏钱秉镫妻方氏许方炎妻黄氏马孟重妻黄氏马锡妻齐氏呉光耀妻许氏齐邦祚妻汪氏某妻呉氏方象干妻苏氏汪世茂妻胡氏杨防逊妻周氏项鸿妻程氏刘蕃妻阮氏张士纲妻章氏方佩妻施氏汪瑞龄妻华氏呉大偮妻王氏戴宏锡妻杨氏及董七贞　李庄某氏妇俞方煜媳王氏方氏女蕡荣俱遇寇不辱死】方说妻姚氏【桐城人年十七归説说殁服斩缞自经死正徳中诏旌又同邑呉孟传妻姚氏周见妻桂氏胡效俊继妻程氏詹伯妻储氏周一脉妻陆氏洪锦妻汪氏许圣徳妻徐氏潘遇妻某氏夫亡俱自经又李暕妻张氏暕亡投水下溺死】髙文学妻王氏【桐城人文学早殁王之父道美来吊王哭之恸父曰无过哀事有三等在汝自为之耳辍泣问之父曰其一从夫地下为烈次则氷霜以事舅姑为节三则恒人事也王即键户絶粒七日而逝又同邑钱巨瞻妻周氏方九思妻呉氏方祥甫妻尹氏方如珽妻汪氏叶士琏妻呉氏夫亡俱不食死】呉仲淇妻杨氏【桐城人夫亡家贫舅姑谋于其父母将以偿债杨仰天叹曰以吾口累舅姑不孝无所助于贫不仁失节则不义吾有死而已因咽髪而死又同县周显祺妻方氏夫亡无子触棺死叶某妻戴氏夫亡伏刄絶吭死】吕怡妻雷氏【太湖人怡死富儿李懋欲夺之雷闻自经死又同邑朱芝妻申氏朋至明妻侯氏夫亡俱自经死吕荐妻宋氏荐赴郡试卒柩归宋以首触柩死韩歆妻康氏歆殁不食死】胡聚成妻王氏【安庆卫人聚成卒即不食自经死事闻旌表】王应宿妻陈氏【潜山人许字应宿未嫁宿病父母求娶氏往毁容侍药八月见宿病必不起自经死后六日而宿亦殁事闻旌表又同邑胡干妻徐氏未嫁干殁自经死熊梦篆妻金氏梦篆殁金不食以首触柩死】盛世英妻许氏【桐城人世英卒许自矢立孤舅姑欲夺其志遂潜引刀刳左耳六十余嵗终又同邑方启煜妻王氏启煜殁断发毁耳鼻苦节三十年终】陈自妻程氏婢重贞【懐宁人自为贼害程骂贼同死婢重贞在流离中弃己子而育程子焉】呉道震妻姚氏【桐城人少寡守节贼至见执奋骂被杀崇祯中旌表又同邑王天璧妻郎氏寇至跃入龙潭死】王曰善妻左氏【桐城人早寡苦节流寇至缢夫柩旁崇祯时旌又同邑汪氏女寇至恐辱投莲池死】王彭年妻童氏【桐城人崇祯末彭年父为贼所执彭年救父左颊被刺童夺贼刀伤二贼父子得逸去童被杀】姚检妻某氏【桐城人家贫编茅为墙夫他出邻少或以语挑之氏哭呵之退乃曰以此墙壁难御强暴遂自经死】黄氏三节妇【潜山人黄辅时妻陈氏辅时早没陈抚孤朝屏课书授室朝屏又殁妻张氏与姑相守寇至不辱张遇害朝屏次子廷才妻丁氏避寇白岩寨寨破丁抱子坠崖死又同邑熊应辉妻卢氏王自鑨妻陈氏及鑨弟妻谢氏撡髙极妻聂氏同媳陈氏朱嘉兴妻余氏王维宁妻严氏桂昌之妻张氏孙玉妻金氏丁一骧妻石氏孙万程妻徐氏陈铉妻胡氏陈应聡母李氏吴之雅妻杨氏刘琼妻张氏王承商母汪氏熊继妻某氏金道全妻刘氏夏赞妻王氏桂明命妻黄氏崔胜濬妻王氏王素科妻徐氏俱骂贼死】黄氏二节妇【太湖人黄之正祖母王氏与子妇刘氏避贼匿儒学中贼索得之王赴火死刘赴泮池死诏旌之又同邑戴君徳妻沈氏子妇卢氏及两孙女贼陷城同赴水死胡翥鸾妻余氏余从礼妻程氏俱为贼所执自经死】方氏女【太湖人父为寇所执女请身代度父行逺投清水塘死敛时懐中有诗云我本苹藻器遭落戎马间沈无诉处清水与青天其死盖豫定云】刘余谟妻阮氏【懐宁人余谟官给谏阮娩身方半日贼突至欲曳去阮夺刀自刎贼并其二幼子杀之】张明炜妻游氏【懐宁人城防贼执炜游乃出曰幸释夫愿以身从贼喜游腉炜行逺遂奋骂不屈贼磔杀之】韩鼎应妻刘氏【懐宁人城渍舅姑双柩殡于堂家人尽散刘独守不去贼疑棺内有所藏欲剖视又欲纵火而数盻其十三嵗女刘绐之曰茍不惊先柩女非所惜贼喜携女去刘送女目门外池示之女即投池贼怒杀之诏建二坊旌表】詹大启妻何氏【太湖人少寡抚孤世祥贼至何被执不屈贼杀之世祥负母尸投崖死又同邑陈所学妻唐氏章于国妻蒋氏沈文枢妻萧氏方兆依母李氏方训义妻程氏及女祝大士妻凌氏聂亨祚妻黄氏王亲宠妻陈氏俱骂贼死】呉之瑞妻张氏【宿松人城陷被执欲汚之张绐免其夫与二子触石死又同邑刘之馥妻石氏被防去自马上倒堕潭中死又同邑李开妻余氏袁详妻何氏媳周氏张瓒妻刘氏徐行妻唐氏呉旵妻殷氏汪泽妻胡氏王登妻李氏及张氏二女俱遇流贼不屈死】刘若寓妻呉氏【懐宁人贼杀寓氏大骂贼剜其胸而死又同邑钱镳妻刘氏以子授姑赴火死李秀野妻余氏以长子属夫懐幼子赴火死方都韩妻吕氏韩救父为贼执吕同遇害叶橒妻汪氏贼将至母家来迎义不舎舅姑去自缢死刘蕃妻阮氏贼至恐已为夫累投水死蔡克复妻江氏自母家奔回省姑被执厉骂贼支解之呉宗孔母胡氏贼执其姑胡出抱持痛哭同遇害顔某妻刘氏时左兵焚掠男妇杂行出避刘不屑奔投江死戴尧封妻刘氏游必常妻鲁氏髙陞妻刘氏钱文炳妻顔氏何仲妻许氏戴防妾毛氏陈尚炳妻何氏唐顺妻杨氏徐宪武妻林氏张起鳯继妻黄氏陈毓纯妻黄氏张继新妻罗氏金汝旸妻黄氏汪之广妾汤氏刘若寛妻黄氏王真卿妻梅氏张梦鼎妻某氏叚志髙妻李氏胡绍虞妻蒋氏张麟母徐氏雷泽母杨氏郭邦宰母刘氏秦鉴母刘氏俱城溃遇贼不屈死】徐益晋妻石氏【潜山人防贼骂不絶口贼支解之又林见妻张氏避寇虎头寨贼攻将破张投岩死刘允若妻萧氏望江人夫为贼所杀骂贼触刄死又同邑甘尚珍妻袁氏见贼杀其夫投火中遂骂贼赴火抱夫尸死曹某妻徐氏被掠从马上抱女跃入水中死】李允执妻何氏【懐宁人明季城防允执滞金陵氏与九歳子守姑柩兵至大掠曳氏出骂不絶口遂寓害子伏侍尸哭义婢何贞弃己子负幼子以逃得延李祀又同里杨应渐妻王氏渐宦游氏家居城溃誓死不出氏素爱庶子坛坛亦恋母不去贼杀氏坛枕尸哭数日亦卒周嘉聘妻何氏贼至携两女随嘉聘遁郛外道遇寇刼聘氏以身代寇杀氏及两女乃释聘其子于防沟间收遗骸以葬髙孝铭妻呉氏汪应巍妻王氏张清譔妻江氏汪受之妻倪氏韦文光妻丁氏韦文炜妻呉氏龙应宗妻髙氏陈九春妻王氏秦荣先妻陈氏俱遇流寇不辱死路琼妻周氏牛宗元妻路氏俱殉夫死】雷永祈妻汪氏【太湖人明季城破被执不辱遇害本朝顺治八年旌表】
　　本朝劳瑞寰妻李氏【懐宁人夫病刲股以救夫卒适城溃氏被重创伏积尸中三日得免两孤被掠后逃归而家已毁结茒纺绩守节六十余年年九十六嵗又同邑汪必裕妻胡氏必裕以公车道卒氏毁容夫节值城陷氏懐必裕主将狥于火贼搜得主加敬礼相戒无犯窜身山中闻夫侄在贼营鬻产赎之事舅姑以孝闻王賔我妻董氏黄瑞贞妻方氏陈元通妻杨氏刘承麒妻夏氏詹启宗妻郝氏阮濩妻方氏李杲妻汪氏媳汪氏盛启宗妻周氏方正旭妻詹氏朱学亨妻陈氏陈应忠妻呉氏邓应宗妻王氏王国宰妻徐氏聂时乗妻余氏鲁杰生妻张氏程郭式妻张氏朱正顔妻许氏妾蒋氏聂永贤妻戴氏周自镐妻桂氏许廷镕妻余氏王大任妻朱氏王兆贤妻詹氏钱梦曦妻彭氏钱昌鼐妻张氏王尔瑞妻范氏胡文治妻张氏叚志道妻刘氏饶延禧妻汪氏韦台衡妻舒氏掲辅明妻叶氏李吉生妻曹氏叶汝阳妻汪氏劳尉宗妻汪氏陈子诚妻呉氏李宏勲妻汪氏苏衡母张氏汪符元妻刘氏周维士妻沈氏汪若栋妻钱氏邓若重妻陈氏俱夫亡矢志苦节又同邑曹亚六妻汪氏刘宗英妻叶氏张维坤妻刘氏柯铎妻饶氏胡文法妻沈氏曽玉显妻江氏方希鼎妻周氏江国顺妻詹氏冯子陟妻朱氏雷文灿妻许氏汪公美妻呉氏黄道升妻潘氏张纲妻许氏阮廷魁妻舒氏刘余谟侧室李氏黄光猷妻陈氏张朝绶妻汪氏何景福妻张氏张世鉴妻李氏产时叙妻钱氏郭闵苍妻陈氏黄嗣缙妻周氏王国槐妻任氏任奕鍹妻产氏叶胜长妻童氏毛有璧妻周氏叶为圻妻曹氏程邦容妻刘氏詹洛妻方氏任国正侧室李氏俱夫亡守节雍正年旌表又同邑呉锐妻叚氏褚国琏妻胡氏全彤侧室邵氏刘从逺妻从氏汪之华妻闵氏杨文】
　　【谟妻陈氏黄晨妻饶氏路正康妻方氏张培妾陈氏蒋顺焵妻许氏潘启烈妻丁氏丁昌祀妻孙氏郑礼若妻鲁氏何植妾田氏何荣典妻江氏卢正绅妻吕氏胡士鉁妻杨氏江之望妻刘氏汪显道妻江氏方世臣妻陈氏刘从矩妻黄氏陈哲臣妻张氏余辛若妻张氏赵必义妻陈氏余嗣恒妻张氏孟璞妻胡氏张有玱妻陈氏李真宪妻杨氏魏自爽妻朱氏曹世镛妻秦氏文绘妻沈氏闻美五妻呉氏何珸妻路氏张昭闻妻黄氏杨世型妻何氏孙国妻刘氏韦台衡妻舒氏舒汉妻刘氏陈维垣妻丁氏谷宗珍妻方氏阮烇妻聂氏杨一观妻陈氏曹嘉梁妻李氏孟振宩妻李氏王祚徳妻陈氏胡铎妻李氏盛自台妻米氏孙嗣权妻李氏宋必仕妻唐氏黄一鹤妻黄氏苏应楷妻余氏杨家玺妻朱氏陈昌达妻程氏江尚涵妻何氏黄一鹄妻陈氏黄廷机妻朱氏沈天珲妻李氏张超枢妻杨氏黄中镐妻张氏许子云妻张氏洪纬妻李氏黄嗣瑶妻湖氏朱廷玺妻李氏丁昌达妻田氏何秩万妻王氏何象干妻陈氏姚鹏妻郑氏邓士洛妻潘氏沈代佳妻胡氏任奕□妻洪氏刘忠妻洪氏罗世华妻江氏何士正妻方氏沈国祥妻任氏蒋正寅妻方氏孙可任妻夏氏方文绚妻任氏张承妻杨氏郑道富妻余氏江炽妻丁氏金宗畧妻李氏钱元吉妻髙氏李士□妻蒋氏张可昱妻谢氏刘声珏妻叶氏谢恩徳妻郑氏赵一鼎妻陈氏俱夫亡守节乾隆年　旌表又同邑徐景堂妻丁氏江振明妻张氏俱夫亡身殉乾隆年　旌表】汪氏女【懐宁人许字毕和和流落二十八年不归奸民毕三托名谋娶女自经死又有同邑戴氏女许字赵天永夫亡守志不嫁以苦自终乾隆年旌表】　江迥妻夏氏【桐城人逈以诸生应试殁邸榇归夏水浆不入口死顺治十五年　旌表又同邑江铎妻束氏未婚铎死束自刎未殊复以指防咽死陶亢宗妻周氏未婚亢宗殁周絶粒死周芬熊妻光氏嫁八月夫殁自刎死又同邑钱燃妻朱氏戴圣哲妻方氏呉鸿志妻方氏李楫妻髙氏孙荩臣妻方氏光廷瑞妻王氏詹大功妻王氏江天锡妻杨氏汪士宏妻王氏方西抚妻王氏项绍芳妻潘氏桂有章妻朱氏左和妻钱氏齐方越妻吴氏左之干妻马氏俱殉夫死顺治年　旌倪嘉善妻何氏江柱妻姚氏戴期鹏妻孙氏马方思妻姚氏姚士垐妻方氏呉日宥妻刘氏呉用鉁妾沈氏姚文炱妻江氏呉兆武妻沈氏呉憙妻张氏姚孔鋐妻马氏潘仁树妻张氏姚文然妾张氏徐宏典妻李氏邓永祐妻□氏胡志焜妻殷氏马日思妻何氏姯孔钦妻呉氏王天球妻都氏潘金芝妻吴氏郎方里妻潘氏万毕妻徐氏江之永妻丁氏王孔修妻左氏光之信妻蒋氏左光斗妻余氏姚孔釬妻江氏姚孔钥妻左氏朱芳鑢妻方氏丁世増妻施氏张廷瓒妾周氏张廷营妻姚氏王玉盘妻髙氏张若仑妻夏氏姚文燮妾欧氏张士綗妻范氏方季雅妻周氏张廷妻姚氏姚孔键妻呉氏张克俨妻姚氏潘仁标妻左氏赵坚妻倪氏左国防妻戴氏阮周臣妻金氏吴兆逑妻倪氏陈徽鉴妻彭氏王晟妻左氏左文圗妻马氏邓芝妾呉氏陈冕妻孙氏呉治生妻髙氏张廷瑊妻叶氏张寓妻方氏张英妾徐氏姚孔钏继妻钱氏钱淇妻左氏李祚襄妻酆氏左文圃妻周氏赵之谟妻汪氏姚文焱妻陆氏姚孙榘妾陈氏张友敬妻方氏崔清妻阮氏汪邵妾傅氏方衍芾妻史氏谢峋妻祁氏姚士班妻钱氏何丹鳯妻左氏姚孔鉁妻呉氏王先抡妻左氏金文煇妻方氏叶金妻张氏杨泰楷妻呉氏李昌祚妻周氏方防非妻呉氏陈轩鉴妻张氏方世咸妻呉氏俱夫亡守节雍正年　旌表史正斐妻王氏张友敬妻方氏王之信妻呉氏许尧恺妻朱氏方云贶妻徐氏王国松妻汪氏蒋应春妻胡氏姚兆可妻左氏姚孔籛妻方氏方速妻陈氏徐正谊妻方氏方铣妻胡氏姚成钰妻倪氏徐鸿模继妻赵氏张竑妻左氏胡祖安妻杨氏方名世妻程氏潘大培妻夏氏李国盛妻都氏陈祖镫妻姚氏王原峝妻髙氏邓廷诰妻姚氏李祚昌妻周氏王廷灿妻胡氏呉日鸾妻王氏胡璧蛟妻姚氏方锡书妻李氏胡忭妾王氏陈应瑞妻甘氏陈永禧妻张氏陈家楷妻许氏范拔士妻姚氏杨騛継妻阎氏光耀継妻姚氏胡思永妻张氏赵琨妻邓氏呉之铎妻饶氏江世茂妻呉氏姚士安妻詹氏张国铎妻潘氏崔清妻阮氏呉子云妻徐氏方于宣妻姚氏杨嘉正妻叶氏杨泰阶妻呉氏陈亮公妻项氏左国昌妻何氏胡彦妻璩氏彭文鉽妾贾氏王彭年妻童氏杨标妻李氏方世庚妻孙氏陈润防妻姚氏李必茂妻刘氏呉国穆妻程氏孙曰琰妻何氏童友恺妻胡氏李国贤妻陆氏孙曰焕妻胡氏汪文墙妻胡氏彭文锦继妻方氏孙曰瑰继妻方氏胡大斐妻刘氏呉芳元妻张氏李迪麟妻洪氏陶之后妻童氏徐之哲妻王氏刘大猷妻方氏孙中彖继妻文氏呉耀祖妻许氏钱遵诒妻张氏左之琯妻程氏姚孔鉽妻马氏王居敬妻胡氏方作砺妻叶氏孙逢选妻张氏金殿周妻都氏王逢选妻孙氏方云存妻王氏张延和妻胡氏呉旦人妻齐氏王凝妻齐氏钱嗣禹妻王氏姚孔铸妻呉氏邓森乔妻叶氏张公鉴妻何氏张克忠妻陶氏何士行妻光氏呉三柯妻方氏王世琥妻胡氏王式文妻呉氏江自峵妻陶氏胡士骢妻刘氏王元任妻许氏戴安世妻刘氏胡合隲妻呉氏方济亨妻李氏呉占一妻姚氏胡本沂妻江氏江有□妻左氏呉希圣妻王氏呉祖积妻王氏呉希烈妻汪氏倪化妻姚氏钱伊妻王氏张廷瓘妻章氏江栋妻方氏胡玉台妻黄氏黄振翼妻徐氏孙循纯妻潘氏潘仁攀妻张氏张若霦妻姚氏光御宠继妻冯氏胡舜裔妻刘氏赵助国妻印氏叶枝杨继妻李氏许应玚妻刘氏叶芸妻方氏呉叔度妾张氏王之璞妻朱氏呉诏环妻杨氏呉而强妻倪氏刘玉树妾程氏姚孔镛妻王氏张芝麓妻唐氏郭焕章妻方氏方文焕继妻张氏方仲履妾徐氏江氏方杨妻熊氏孙本洙妾郭氏倪士达妻童氏刘玉振继妻姚氏施应赋妻周氏齐登闳妻倪氏叶葵孙继妻张氏陈惟湛妻崔氏左世扬妻陈氏魏兆权妻朱氏陈绶妻邬氏孙循誉继妻姚氏姚兴汭妻呉氏赵坚妻倪氏彭种玉妾吉氏齐永执妻陈氏汪尚源妻唐氏呉应旦妻胡氏呉生集妻唐氏江圣道妻殷氏张木妾周氏唐季逺妻徐氏姚孔箓继妻叶氏邓森如妾尹氏李文聚妻陈氏唐嗣寅妻呉氏殷钦妻杨氏汪廷秀妻束氏陆士龙妻陈氏汪昌瑞妻胡氏倪钜妻朱氏陶曰旵妻童氏齐贲妻倪氏余奏继妻李氏胡吉征妻唐氏余廷楫继妻都氏呉笃行妻胡氏徐士麟妻张氏都象吉妻呉氏马元辅妻叚氏姚仁纯妻黄氏胡祚荣继妻倪氏方防泽妻张氏李乔妻呉氏方防泗妻左氏方厚选妻祝氏安贞应妻罗氏孙循健妻呉氏方元文妻方氏姚兴沅妾刘氏齐邦祚妻汪氏张克士妻李氏张留妻潘氏周文藻妻安氏王臣禄妻余氏戴永旐妻汪氏程汾妻呉氏洪超妻孙氏洪明生妻张氏彭启烈妻胡氏黄襄周妻张氏彭文达妻杨氏桂章妻朱氏呉来賔妻陆氏周邦翰妻方氏刘文锐妻朱氏李徳夀妻戴氏桂之铭妻朱氏张英妾徐氏姚浩妻王氏张若□妻姚氏呉承誉妻张氏杨云际妻伍氏叶元美妻髙氏张鸿选妻左氏余日扬妻王氏王璧继妻郭氏王璞妾姜氏汪孔源妻酆氏髙廷柯妻陈氏赵延庆妻姚氏安维崧妻汪氏呉允举妻江氏呉先攀妻舒氏张若防妻左氏袁恢亨妻赵氏齐世恒妻叶氏方辅怀妻戴氏赵有庆妻叶氏都盙妻陈氏呉书广妻詹氏呉启行妻王氏姚象穆妻王氏谢荣宗妻施氏叶钟继妻倪氏左绳祖妻章氏徐茂才妻方氏姚兴法妻张氏姚效曽妻呉氏呉文炳妻韦氏张元禧妻姚氏俱夫亡守节乾隆年　旌表】王家俊妻髙氏【桐城人未嫁家俊殁髙缞绖奔丧守贞以终康熙中　旌表又同邑叶文元妻方氏张若烺妻呉氏王士瑶妻姚氏章弥六妻周氏冯某妻童氏胡尚虞妻许氏王士璜妻姚氏邓子妻左氏刘士逺妻陈氏戴元文妻张氏董俊妻赵氏邢中和妻赵氏束国藻妻姚氏马寄生妻方氏俱未婚守节乾隆年　旌表】汪启臯妻江氏【潜山人乙酉左兵防皖抱夫神主投饮马塘死】龚自成妻蘓氏【潜山人自成逺游有暴客突入欲汚之苏力拒被伤以免絶粒死康熙十一年　旌表】林茂芝妻蒋氏【潜山人夫亡服阕自经死又同邑孙瑛妻刘氏瑛省试溺死刘不食死又同邑徐熙经妻杨氏桂明旭妻程氏周光升妻何氏杨世元妻余氏陈伊士妻许氏凃年兴妻叶氏王旦相妻许氏储志瑞妻聂氏黄徳产妻唐氏刘庆圜妻熊氏熊良佐妻郝氏徐家孟妻丁氏徐千惺妻黄氏操宗城妻丁氏俱夫亡守节雍正年旌表又同邑杜应麟妻操氏蒋明恳妻王氏张家绶妻夏氏王承珂妻储氏徐千桴妻陈氏刘秀升妻产氏方延儒妻马氏储良玉妻蒋氏储良岸妻刘氏叶士珠妻徐氏徐熙岸妻刘氏冯毓超妻陈氏熊防璇妻涂氏妾汪氏汪宗哲妻黄氏叶士桐妻陈氏叶代鼎妻熊氏叶永祺妻孔氏马道逺妻韩氏王见璋妻万氏叶士国妻丁氏熊防珠妻胡氏方延庸妻纪氏汪世溶妻潘氏王启柽妻桂氏刘前烈妻叶氏叶诗雅妻时氏汪文为妻方氏汪伯偀妻周氏刘永清妻朱氏林恩锦妻范氏全禀中继妻曹氏王聡哲妻陈氏王梃相妻徐氏王祖谟妻程氏李藻妻赵氏黄邦选妻丁氏王应让妻左氏黄国维妻汪氏张伯滚妻卢氏程应椿妻徐氏徐千易妻桂氏徐枝琼妻胡氏徐余波妻汪氏葛宗辉妻汪氏桂景山妻王氏李大麟妻黄氏李超妻夏氏李永恒妻桂氏徐千胜妻朱氏徐縁从妻程氏熊捷妻王氏黄华潮妻陈氏俱夫亡守节乾隆年　旌表又同邑徐益晋妻石氏夫亡身殉雍正年　旌表熊应辉妻卢氏夫亡身殉乾隆年旌表又同邑张大忠妻叶氏未婚守节雍正年旌表张大参妻丁氏汪华清妻杨氏徐縁渭妻操氏俱未婚守节乾隆年　旌表】余氏三节妇【太湖人余宣妻冯氏年十九夫亡抚二子之吉之星成立之吉娶詹氏之吉亡詹呕血死之星生子旦娶王氏被贼寇执自刎死又同邑董焕妻汪氏汪世承妻殷氏朋长易妻张氏俱夫亡自尽刘品妻王氏张苞妻仇氏俱遇强暴不辱死】汪兴妻严氏【太湖人夫亡毕并夫之祖若父即自经死又同邑孙天祐妻张氏年二十天祐亡自经死又同邑萧如瞻妻王氏袁谟妻甘氏袁世道妻王氏王海添妻严氏马瑜妻章氏范孙绳继妻刘氏路致中妻沈氏张朝臣妻王氏余熙臣妻汪氏俱夫亡守节雍正年间　旌表余瓒妻黄氏马人龙妾巢氏张天眷妻杜氏张羣仕妻吕氏张祥妻金氏叶志妻董氏宋正璟继妻王氏宋惟谟妻章氏章钟玉妻郑氏吕俊周妻韦氏陈于谨妻周氏黄宗颛妻汪氏查希浩妻卢氏黄正基妻曹氏张羣鼎妻陈氏刘达妻李氏张朝莪妻仇氏张又绪妻髙氏查任妻刘氏张又给妻朱氏赵养贤妻陈氏赵比贤妻路氏朋长昊妻张氏刘洪铨妻曹氏余学诗妻刘氏路鋆妻沈氏李应翘妻余氏孟学迪妻何氏雷廷濬妻章氏蒋逢年妻李氏李忠妻何氏鲁象枢妻周氏朋长敬妻张氏曹士京妻李氏曹士鼐妻赵氏卢应龙妻阮氏叶景智妻汪氏叶景贤妻欧阳氏章敏妻黄氏周邦鸾妻吉氏曹嵩妻陆氏聂绍庵妻曹氏胡若禹妻李氏章钟素妻殷氏曹昌映妻王氏吉干生妻凌氏姜南庚继妻汪氏吉天相妻呉氏刘一俊妻呉氏刘一杰妻陶氏刘一仕妻汪氏叶隆梃妻欧阳氏周邦学妻姚氏雷廷仪妻陈氏刘维妻方氏刘维诗妻罗氏刘维綋妻王氏刘维绪妻徐氏路开妻聂氏胡祚儁妻呉氏周正黉妻黄氏赵学洙妻刘氏韦秉珩妻王氏金时泗妻殷氏阮専妻陈氏吕桂周妻严氏刘国明妻周氏曹天祐妻李氏李杰三妻苏氏俱夫亡守节乾隆年　旌表又同邑余之吉妻詹氏夫亡身殉雍正年　旌表又同邑汪世承妻殷氏杨玉南妻汪氏殷大镛妻陈氏唐肇周妻毕氏夫亡身殉乾隆年　旌表又同邑章钟祥妻周氏欧阳惟南妻陈氏叶泰成妻石氏俱未婚守节乾隆年　旌表】方才妻田氏【宿松人才殁守志九载方徳逼之改嫁自刎死雍正年　旌表又同邑张沛妻呉氏刘杲妻张氏俱殉夫死叶逢源妻孙氏方门田氏赵门余氏孟育妻洪氏俱夫亡守节雍正年　旌表又同邑陈元善妻石氏张门唐氏王门梁氏袁门刘氏张琮妻袁氏唐门熊氏呉逺文妻石氏吴徳亨妻沈氏王象妻黄氏汪永思妻杨氏张文光妻周氏舒尔珍妻何氏罗晟妻刘氏罗昺妻柴氏陈谟妻毕氏余文浩妻尹氏余鋐延妻蒋氏呉贺井妻潘氏黄椅妻呉氏徐烱妻常氏苏洪经妻徐氏孟复妻洪氏石遇妻呉氏张大合妻周氏罗景运妻李氏呉贺拔妻万氏张兴运妻叶氏项賔妻王氏又同邑龚廷翰之女雁媖夫亡身殉呉三元妻黄氏未婚守节俱乾隆年　旌表】朱绍先妻虞氏【望江人夫亡絶粒死又同邑何兆熊妻宋氏亦夫亡絶粒死何振伊妻宋氏夫客死闻讣自经死又同邑周维礼妻徐氏夫亡守节雍正年　旌表胡徳智妻王氏邬肇蕙妻虞氏檀志枚妻金氏檀启佺妻钱氏金诚白妻陈氏方正都妻胡氏张天锡妻周氏汪有适妻张氏俱夫亡守节乾隆年　旌表又同邑余郭妻虞氏夫死身殉周令荣未婚妻张氏夫亡不嫁以苦节终俱乾隆年　旌表】
　　仙释梁白鹤道人【梁武帝时道人爱舒州潜山奇絶有浮屠寳志亦欲之武帝命二人各以物识其地得者居之道人以鹤止处为记宝志以卓锡处为记已而鹤先飞止忽闻空中飞锡声遂卓于山麓而鹤止他处遂各以所识筑室焉】唐僧灿【自达摩入中国以衣鉢相传至灿为三祖讲法于舒州之皖公山卒葬山谷寺唐元宗锡谥智鉴禅师】崔之道【为真源宫道士尝见二仙人对奕与一子令吞之自此言祸福辄騐后尸解】闾邱方逺【宿松人学修真出世之衍唐昭宗累召不赴赐号妙有大师天复中尸解后有见之仙都山者】大同【懐宁刘氏子初参翠微顿悟遂隠投子山三十余载干化中示寂】
　　土产纻布【各县俱出唐书地理志舒州同安郡土贡纻布王存九域志土贡白纻布二十疋】酒器【唐书地理志舒州同安郡土贡酒器】铁器【汉书地理志皖有铁官后汉书郡国志皖有铁唐书地理志舒州同安郡土贡铁器】蜡【唐书地理志舒州同安郡土贡蜡】茶【太平寰宇记舒州土贡开火茶府志六县俱有茶以桐之龙山潜之闵山者为最】长春藤【明统志太湖县司空山出唐天寳中常遣使采取】石斛【唐书地理志舒州同安郡土贡石斛】白术【宋史地理志安庆府贡白术明统志白术各县俱出】百合【明统志各县俱出】葛粉【府志南境出】秋石　果子貍　鲟鱼　鮰鱼　貛皮















　　钦定大清一统志卷七十七
&lt;史部,地理类,总志之属,大清一统志,徽州府图&gt;
&lt;史部,地理类,总志之属,大清一统志,徽州府图&gt;
　　徽州府表















　　钦定四库全书
　　钦定大清一统志卷七十八
　　徽州府【在安徽省安庆府东南五百七十里东西距三百九十里南北距二百二十里东至浙江杭州府昌化县界一百二十里西至江西饶州府浮梁县界一百七十里南至浙江严州府遂安县界一百里北至寜国府太平县界一百二十里东南至严州府淳安县界一百十里西南至江西饶州府乐平县界二百七十里东北至寜国府寕国县界百五十里西北至池州府石埭县一百六十里自府治至　京师二千八百五十里】
　　分野天文南斗分野星纪之次
　　建置沿革禹贡扬州之域春秋属吴后属越战国属楚秦属鄣郡汉改丹阳郡都尉治歙后汉仍属丹阳郡建安十三年孙权分属新都郡【时郡治始新县今严州淳安县是】晋属新安宋齐因之梁末分置新寜县【见李吉甫元和郡县志案南史太平二年封陈十郡陈有扬州之新寜府志承圣二年置治海寕】省新寜仍属新安郡【案陈书文帝纪天嘉三年以新寜郡属东扬州蓝其后省也】隋开皇九年平陈省新安郡始改置歙州治黟县大业三年改歙州为新安县移治休寜县【案自晋至陈新安郡皆仍旧志至是移其名于今府　而改故新安为遂安今为严州府】义寜元年始移治歙县唐武徳四年置歙州总管府贞观元年改府天寳元载复曰新安郡乾元元年复曰歙州属江南西道五代初属杨呉后属南唐宋属江南东路宣和三年改为徽州元至元十四年升徽州路属江折行省二十五年眀太祖改兴安府吴元年改徽州府直隶南京
　　本朝属安徽省领县六
　　歙县【附郭东西距百四十七里南北距二百二十里东至浙江杭州府昌化县界百十里西至休寜县界三十七里南至浙江严州府淳安县界一百里北至寜国府太平县界百二十里东南至严州府遂安治百七十里西南至休寕县界三十里东北至绩溪县界六十里西北至太平县界百八十里汉置歙县属丹阳郡为都尉治后汉因之建安十三年孙权分属新都郡晋属新安郡宋齐困之梁末分属新寕郡陈仍属新安郡隋开皇九年省入休寕县十一年后置大业初属新安郡义寜元年土人汪华据郡自保始自休寕县安山移郡治于此唐为歙州治五代因之宋为徽州治元为徽州路治明为徽州府治　本朝因之】休寜县【在府西六十里东西距七十七里南北距百八十里东至歙县界三十七里西至黟县界四十里南至浙江衢州府开化县界百二十里北至黟县界六十里东南至浙江严州府遂安县治百七十里西南至婺源县界七十里东北至歙县界三十里西北至黟县治八十里汉歙县地后汉建安十三年孙权分置黎阳休阳二县属新都郡三国吴时避孙休讳改休阳为海阳晋平吴又改海阳为海寕皆属新安郡刘宋大明八年省黎阳入海寕齐因之梁未分新寕郡治此陈郡废县仍属新安县隋开皇郡于中置歙州十八年改县曰休寕大业初为新安郡治义寕初移郡治歙以休寜为属县唐属歙州宋属徽州元属徽州路眀属徽州府　本朝因之】婺源县【在府西南二百四十里东西距二百里南北距一百四十里东至浙江衢州府开化县界一百十里西至江西饶州府浮粮县界九十里南至饶州府徳兴县界三十五里北至休寕县界一百五十里东南至徳兴县界三十里西南至饶州府乐平县界八十里东北至休寕县界一百二十二里西北至浮梁县界九十五里汉歙县地三国吴休阳县地自晋至陈皆为海寕县地隋为休寕县地唐开元二十八年分休寕之西南界至源县属歙州宋属徽州元亢贞元年升婺源州仍属徽州路明洪武初复为县仍属徽州府　本朝因之】祁门县【在府西一百八十里距一百六十里南北距一百四十里东至休寕县界六十里西至池州府建徳县界一百里南至江西饶州府浮梁县界九十里北至池州府石埭县界五十里东南至休寕县界六十里西南至浮梁县界一百里东北至黟县界六十里西北至石埭县界八十里汉黟县南界地唐永泰元年草贼方清据此置昌门县二年讨平改曰祁门分黟浮粮二县六郷广焉仍属歙州宋属徽州元属徽州路眀属徽州府　本朝因之】黟县【在府西北一百四十里东西距六十五里南北距七十五里东至休寜县界四十里西至祁门县界二十五里南至休寕县界四十五里北至寕国府太平县界三十里东南至休寕县治八十里西南至祁门县治六十里东北至太平县百三十五里西北至池州府石埭县治百五十里汉置黟县属丹阳郡鸿嘉二年为广徳王国后汉复为黟县建安十三年分属新都郡晋属新安郡宋始名黟县齐因之梁末属新寕县陈还属新安郡隋开皇中县废十一年复置大业初属新安邵唐属歙州宋属徽州元属徽州路眀属徽州府本朝因之】绩溪县【在府东北六十里东西距一百里南北距五十五里东至浙江杭州府昌化县界八十五里西至歙县界十五里南至歙县界二十五里北至寜国府寕国县界三十里东南至昌化县治一百六十五里西南至歙县治六十里东北至寜国县治一百六十五里西北至寜国府旌徳县界四十里汉歙县地晋至宋齐因之梁大通元年置梁安县陈废仍为歙县地唐大厯五年始分歙县置县歙州五代因之宋属徽州元属徽州路眀属徽州府　本朝因之】
　　形势笼吴楚之封疆领江湖之气象【唐张友正披云亭记】郡在山岭川谷﨑岖之中【王安石碑文】山峭厉而水激清【朱子新安道院记】东有大障之固西有浙领之塞南有江滩之险北有黄山之隘即山为城因溪为隍【明罗伦徽州府城记】
　　风俗人性过刚而喜鬬君子务为高行竒节尤以不义为羞【朱子新安道院记】地隘人稠力耕所出不足以供徃往仰给四方【通】山多田少以货殖为恒产善识低昂时取与贾之所入视傍倍厚其家居也朴啬而务蓄积女人尤号能勤俭多贞洁【府志】
　　城池徽州府城【周十里有竒门五东西北三靣有濠南及东南据山为险　本朝康熈二十一年乾隆十年十七年二十九年増修】歙县城【县附郭旧治在郭外明嘉靖三十三年创筑西南倚府城周七里门八　本朝乾隆十年十七年二十九年修】休寜县城【周九里有竒门四宋时始筑明嘉靖中重筑　本朝康熙二十一年乾隆十年増修】婺源县城【周五里有竒门八明嘉靖四十五年修筑　本朝乾隆十年增修】祁门县城【周五里三百二十步门八明嘉靖四十五年修筑】黟县城【周四里二十步门五明嘉靖四十五年修筑　本朝乾隆二十九年重修葺】绩溪县城【周四里三百二十步门四水门二眀嘉靖四十五年修筑　本朝康熙十一年乾隆六年九年屡修】
　　学校徽州府学【在府东北隅明初因宋故址建　本朝康熈三年五十四年雍正十一年屡修入学额数二十五名】歙县学【在歙县东明初因宋元故址建　本朝顺治四年康十一年雍正十年屡修入学额数二十】休寜县学【在休寜县治南宋绍兴六年建　本朝顺治十八年康熈十七年雍正九年屡修入学额数二十名】婺源县学【在婺源县治西宋端平中建　本朝康熈十一年二十六年五十七年重修入学额数二十名】祁门县学【在祁门县治西南元建　本朝顺治十五年重修入学额数十六名】黟县学【在黟县治北宋初建县在南元燬明改建今所　本朝康熙九年三十年雍正八年十一年重修入学额数二十名】绩溪县学【在绩溪县治西元建　本朝顺治十五年雍正八年重修入学额数十六名】紫阳书院【在府治东宋淳祐间郡守韩为朱子建理宋书额赐之　本朝康熙三十二年圣祖南廵】
　　【颁赐学达性天额乾隆九年御书道脉薪传额又休寜县还古书院明万厯十九年建海阳书院　本朝乾隆十九年邑令万世寜建婪源县明经书院无至大初邑人胡淀建官设山长主之今废祁门县东山书院即汉将梅鋗故宅明正徳末郡守留志淑创建又各县俱设有义学】
　　【杜学】
　　户口【原额民屯人丁共二十一万四千三百九十滋生民屯人丁二百五十六万四千六百七十四】田赋【田地山塘共二万五千六十五顷七十八畆六分四厘额徼地丁银十八万八千二百九两三钱八分四厘米二万九千三百四十五石九斗六合五勺豆一千六百二十五石三斗三升九合一勺】
　　山川黄山【在歙县西北与太平县接界原名北黟山唐天寳六载改今名李吉甫元和郡县志上北黟山在县西北百六十八里宣歙二州分界处乐史太平寰宇记在县西北百六十里高千一百七十丈丰乐水出焉浙之东泗歙池饶等山皆此山之支祝穆方与胜覧山峯三十六水源亦三十六溪二十四洞十二岩八水流而下合扬之水为浙江之源世传黄帝□与容成子浮邱公合丹于此其后又有仙人曹院之属栖焉明统志今山浮邱容成诸峯溪有曹阮之名王象之舆地纪胜黄山诸峯有如刚成烟霭无际雷雨在其下黄山志山时有铺海之奇白云四蔼弥望如海忽迸散山高出云外天宇旷然县志天都峰水曰香水溪錬丹峯水曰洗药溪竒鸾峯水曰采药源紫石峰水曰汤泉源泉□如汤鉢本峯有仙曾洞阴夕有光如星谓之圣灯水曰掷鉢源桃源花峯水曰桃花溪朱砂峯有锦霞洞水曰香林源莲花峯有莲花洞水曰莲花源石人峯有驾鹤洞水曰白鹿源云际峯有蔵云洞水曰乳水源叠障峯有石乳岩水曰白云溪浮邱峯水曰浮邱溪容成峯水曰容溪轩辕峯有仙人洞水曰紫云溪仙人峯有洞上升峯有阮公岩水曰阮公溪清潭峯水曰锦鱼溪翠微峯有洞水曰青牛溪仙都峰水曰仙都源望仙峰水曰歌溪九龙峰有岩有洞水曰九龙溪圣仙峰水曰汤池其水入甘泉溪石门峯水曰石门溪拱石峯水曰拱石源石柱峯水曰石壁源云门峯水曰云门溪布水峰水曰红泉溪石牀峯水曰石室源丹霞峰水曰丹霞溪云外峰水曰红杏源松林峯水曰松林溪紫云峯水曰榆花溪芙蓉峯隔溪有马迹石采石峯水白龙源】问政山【在歙县东五里方舆胜覧唐有于方外者弃妻学道其从弟徳晦刺歙州为筑室于此号闻政山房絶壁有宋黄台题诗云千寻练帯新安水万仞花屏问政山一名华屏山山椒有高眉峯】紫金山【在歙县东三十五里方舆胜覧旧名金紫山暮夜每见异光因改今名】篁墩【山在歙县西三十里有晋新安太原黄积墓一名黄墩】金竺山【在歙县西四十里回环如列屏有南唐舒雅读书墩幞头石诸迹】城阳山【在歙县城南二里山椒有穿云亭礼斗坛仙海谷丹地浴仙池诸胜山上有许仙宫太平寰宇记在县南环通孔高为城郭之襟带居郡之南故号为城阳即许宣平得道之所李白寻之不遇今山上遗迹犹存焉】石鼓山【在县南方舆胜覧天欲両徃徃闻鼓角声】孔灵山【在歙县南二十五里晋书孔愉传避地入新安山中方舆胜覧有孔愉读书故址】石耳山【在歙县南四十里孤秀瓌异峯石倒埀如莲瓣多产药草】云郎山【在歙县北七里明统志唐时汪华葬此亦名云岚山】鳯鳯山【在歙县北十五里王存九域志歙州有鳯鳯山方舆胜覧尝有鳯来集故名旧产香草名甘白香今絶】篛岭山【在歙县北八十里岭极高峻眀统志富资之水出焉唐汪华凿为二道一通旌徳一通太平冈岭起伏亘六十里径皆险】黄蘗山【在歙县北九十里篛岭之东接绩溪县界周百里有射之水实出于此】飞布山【在歙县北一名勤山亦名主簿山元和郡县志布射山在县北二十里一名勤山即吴时金珂屯处唐书地理志歙有主簿山太平寰宇记飞布山布射水源出焉旧名主簿山昔因防乱有歙县主簿率百姓保据此山唐天保六载敕改今名旧志山高百七十仞周二十七里实府治后障左支为骡唐山右支为飞岑山中支为鸡冠山　案后汉郡国志引魏氏春秋歙县有安勒乌邪山安勒山当即此勒山也】乌聊山【在歙县城内东南隅三国吴志贺齐传歙贼帅毛甘万户屯乌聊山元和郡县志黟县乌聊山在县东北二百六步上有毛甘故城三国吴时歙县已治此其山为泉水所凑西麓有四水合流山下有落星石明统志一名富山盘砖治城由治城望其北曰荐山东北曰斗山一名七星山山冈聨七累如贯珠又东曰东山皆在府城内】黄牢山【在歙县西南三十里山极高峻】玉屏山【在歙歙城内东北旧名石璧山明太祖取徽时驻跸其下改名驻跸山】灵山【在歙县西北二十里太平寰宇记山在灵村生灵香草黄精木其上有灵檀凡所祈请不焚香自然芬馥又有□石高数丈上有石盖眀统志周七十里大小毋堨水出焉】万安山【在休寜县东七里旧名万嵗山宣和中改为万安今亦曰古城岩下有巨石高丈余宋知县事邹补之书磨崖碑至今磨榻者不絶】灵鸟山【在休寜县西二里一名鳯鳯山趾方顶平三国吴初以休阳县治此吉阳夹汉之水所经傍有小池曰鳯池】南当山【在休寜县西三十六里南当水出焉】白岳山【在休寜县西四十里高三百仞周三十五里竒峰四起石壁五彩状若楼台为休阳西镇山其西曰石门岩唐乾元中道士袭栖霞隐此山之南曰宻多岩见隐逸传】齐云山【在休寕县西四十余里白岳之西北高二百仞中峯有峻岩凭地而上三靣并絶壁有峭峯峯顶广四十畆有石室学道者居之明嘉靖十一年勅改岩为山程敏政逰齐云岩记自白岳西南五里至桃源岭重崖夹峙上结小屋曰中和亭亭下曰石鼈坞坞之旁曰桃花磵石里余至独耸山峭壁横截近西有石罅方广若门入石罅东南聨岩如城曰弥陀岩观音岩有鹦鹉石曰罗汉洞深二十余里曰龙上岩岩上飞泉如雨曰珍珠帘曰龙池山西巘有虎迹曰黒飞岑里余至车谼岭其峻视白岳倍之南二里余至元武观后一山天正立齐云岩也观左峰一曰石鼓右一峯曰石钟夹屏两峯曰箄路皆以形名观前溪水常流南数百歩一峯抜出曰香炉峯桥西数百歩曰舍身崖崖西二里余曰五老峰西北有沉香洞人迹罕至】独耸山【在休寜县西五十里山岭有池可资灌溉有洞极深窈旧志唐乾元中尝投金龙于此】岐山【在休寕县西六十里方舆胜覧一名石桥岩泉水竒胜】鹿脾山【在休宁县西一百五十里太平寰宇记□有采药者入于此山中遇一老父指灵药示之仍遗之以鹿脾因名原坑水出焉】玉几山【在休寜县南三里一名塔山两旁峯有十二丈笔五峯筑自宋元巽丙丁峯筑自明代为县靣山】岐阳山【在休寜县南五十里又名旗山发脉马金岭璜源佩琅二水夹山而流】白际山【在休寕县南八十五里脉从婺源五岭来东连歙县危峯方吴查水诸岭界及浙江严州之遂安衢州之开化境益犀山之纲颌也汉水出焉　案元和郡县志休寜县有横鄣山在县东南八十四里浙江水源出于此今县界诸山无横部之名案其道里惟此山可以当之又太平寰宇记有率山在县东南四十里率水出焉山海经三天子山在率东即此山也今县界亦无此山葢即婺源之之车山而分跨両县也】方源山【在休寕县南一百十八里本名黄土山唐天宝六载赐名亦名马金岭周三十里根脉五岭璜源之水出焉其隂水则北流入率江其阳水则东入遂安西入常山总朝宗于浙江焉案宋罗心遂安县志分黄土方源为二山误】松萝山【在休寕县北三十里九域志歙州有松罗山明统志南与天保山相连休之巨镇曹学佺名胜志山牢石壁悬空松萝交映有唐时松萝庵】仙游山【在休寕县东南三十五里明统志一名响山平地突起南有石塈削成数百尺呼声辄应如响故名浙水吉阳水会焉】仰山【在休寕县东南五十七里穷源邃谷一迳荣纡陟而复降其中平衍众山环映形如芙渠又曰莲花山】捎云山【在休寕县东北二十五里明统志旧名即山唐天寳中改今名周五十里武洪之水出焉】顔公山【在休寕县西南六十里王存九域志昔有顔公隐此因名府志周三十八里发脉五岭自麓至巅可三十里山半有二池分清浊有湖广三畆其中荇藻交横多逰鱼】石圻山【在休寕县西北四十里其山中折故名夹溪水出焉】蚺城山【一名小石城山在婺源县城内五阜起类蛇亦名军营山有五代时屯兵营址】屏障山【在婺源县东九十里方时如屏古杭水出焉下开平壤曰大阪为旧驿道】大鳙山【在婺源县东一百里接浙江开化县界相尧时洪水有鳙鱼上逰至此水涸鳙枯鳞骨山积故名天水出焉】石老山【在婺源县西六十里三峯耸峙顶上平广数百畆中有龙潭祷雨輙应其东为古城山亦名狮城山其形如城外峻中平口仅文许宋岳飞尝驻军其中】山灵山【在婺源县西九十里】浙源山【在婺源县北九十里由回岭觉岭迤逦而来名折岭高三百余丈周二十余里浙源之水出焉有戴公三岭霓源九湾】回岭山【在婺源县北百里有峯髙耸为趋府间道】
　　【武溪水出焉相接者曰觉岭】金刚山【在婺源县北百里黄村水所出】九阳凹山【在婺源县北百里从高湖山转起双峯东西并峙中开如门北界休寕县有辅峯理源水出焉】庐岭山【在婺源县北百里有长清源庐源之水出焉】高湖山【在婺源县北一百十里界接休寕与浙江山相连前有湖寛六七畆四时不涸从山后上即摩天岭有水北入于浙溪】桃源大冲山【在婺源县东南六十里山有黄冈悬崖飞瀑转西有龙窟旱祷辄应】小敛山【亦名小亷山在婺源县东南七十里浙江开化县界小文之水出于此】石耳山【在婺源县东南九十里接开化县界高峻隐天有水北入大鳙之水出焉】善山【在婺源县西南元和郡县志在县南五十里与恶山隔溪对耸俗谓之夫妇山太平寰宇记高下寰一里】福山【在婺源县西南四十五里又名太极山外翕内辟隐成城郭厥土左刚右柔左有总灵洞明湛水若尝讲学于此】防崌山【在婺源县西南一百里周廻数十里西接江西太平县界漕溪水出焉宋张敦頥许月卿元程文相继读书于此附近有仙女岩峯最崒嵂有金境岩其水清皎若镜】濬源山【在婺源县西南一百十里西接江西乐平县界又名鳯游山蜿蜒起伏广濬源之水出傍傍有大安洞】五珠山【在婺源县东北四十里山形横峙五起五伏如贯珠故名】斜山【在婺源县东北八十里斜水出焉】朗山【在婺源县东北八十里一名阆山西连回岭趋府城捷径】龙尾山【在婺源县东北百里周三十里产砚方舆胜览唐开元中猎人叶氏见山石莹洁由是世传寳之一名罗纹山以石理所似为名又名砚山曹继善歙砚説案图经龙尼山在婺长城理】石龙山【在婺源县西北十七里太平寰宇记山东北靣有石龙洞洞两畔有石对耸为门如镌凿所成就溪水出焉】鹅峯山【在婺源西北六十里曾峦　耸翠总名狮山桃溪水出焉】梅源山【在婺源县西北九十里西北接江西浮梁县界本名梅山产杨梅充贡梁时任昉守郡奏罢之唐天寳中改今名梅源出水焉西有梅岭为□饶通衢又有松洞】率山【在婺源县西北一百二十里一名大障山又名张公山脉由五岭而北重冈复岭有百余里高千四百余仞东北界休寜西北界祁门西界江西之浮梁上有清风岭瀑布泉那伽井龙井张公洞西行二十里有雷风峯仰天台诸胜旧志案山海经三天子障在闽西北海又庐浙二水皆出三天子都亦曰天子障汉地理志浙江水出黟县南蛮中唐时卢藩解山海经引汉以南蛮中为县南率山始有率山之名今案东至曰觉二岭南至望山岩同岭相接寔为一山盖皆古三天子都之地　案三天子都诸説不一以水源核之则惟率山水分阴阳其阴水东流为浙东南至海寕入海其阳水南流为庐西南至彭蠡入湖与山海经及水经合郭璞谓即歙东之三王山山郦道元谓即寻阳之庐山顾野王谓即永康之进云山明吴时宪又谓黄山为天子都匡庐率山大障山为其东南西山障皆似非也】厯山【在祁门县西八十里絶顶一池中有石马北有管公仙坛大北港之水出焉又见池州府石埭建徳东流三县】新安山【在祁门县西九十里竒秀甲于羣峯郡因以名】榉根山【在祁门县西百里迤逦建徳县界】九峯山【在祁门县西百里】九龙池山【在祁门县西百四十里自西峯至江家山为龙者九巉崖峭壁人迹断灭小北港之水出焉亦名九龙山】道人山【在祁门县北十五里九域志昔学道者居之故名明统志石壁中有岩有池】大共山【在县北十五里与石埭县接界大共之水出焉亦作大洪山】祁山【在祁门县东北一里高四十仞周十五里太平寰宇记三靣石壁有石室高五丈濶二十丈号□□岩旁有涌泉号乳泉】三新妇山【太平寰宇记在祁门县东北上有三石峯状若人形春雨初晴朝阳辉映有若彩服靓妆之餙因名明统志在县东北三十里与黟县武山相接】主簿山【在祁门县西北六十里太平寰宇记昔有黟县主簿巡乡诣此爱其□竒遂觧印绶隐居其中因名】鱼亭山【太平寰宇记在黟县南二十五里每嵗江西鱼船至祁门县舍舟登陆止此山东水次故名顾祖禹方舆纪要鱼亭水出焉西十里即祁门县榔木岭】复山【太平寰宇记在黟县南三十六里山甚孤峻石壁四絶亦谓之五硠砾两邉皆石坛中央有沟长五六尺许东南流入休寜县界县志一名阜岩周三十里即鱼亭之支也】戢兵山【在黟县北十五里太平寰宇记旧名石鼓山唐天宝中改今名邑图经云山有石如鼓鸣则县官不利后凿破之遂不复鸣】牛泉山【在黟县北三十七里頋野王舆地志云牛泉峤通故广阳县自下上至山顶九里一顿凡九顿山有风树至合抱而高不至大当顶有泉俗云牛跪所至　亦犹虎跑泉也旧志髙九百余仞东接太平县界】　五溪山【在黟县北六十里峯峦耸峻常为云雾所隐分五溪故名山半石崖下有龙湫凡雩祷时逺近请水以壶置其上水涌壶中霖雨以时至】石门山【在黟县东南三十里凿石为门下瞰溪潭壁立千仞沿岩凿路仅可通步防处以禾济之名曰云栈阁】林厯山【在黟县西南十步三国呉志三齐传黟帅陈仆祖三等二万户屯林厯山山四靣壁立高数十丈径路絶狭贼临高下石不可得攻欧阳忞舆地广记吴贺齐讨山贼贼保临厯山四靣险絶齐使以铁杙防山而升遂平贼太平寰宇记山在县南十里方舆纪要东有石洞西有千文北有毛尿岩瀑布】武亭山【西南十八里明统志周五十里接祁门界危巅削壁过者难之宋时有黄元晖铲凿以便徃来今为通道横江水出其南】吉阳山【在黟县东北十五里太平寰宇记一名二姑山山有三峯故名三年野火一烧非其时烧之即□吉阳水出焉新安记云天将两此山先闻鼔角之声】碧山【在黟县西北八里北连孟山南靣霭峯为黟镇山山麓有桃花流水有泉曰灵泉】石盂山【在黟县西北十余里山有巨石广以　数十丈中坳如孟防中有泉四时不竭】章山【在黟县西北二十里章水出焉】大彰山【在绩溪县东六十里周百五十里为邑镇山山海经三天子障山郭璞注在今新安歙县东谓之三王山浙江出其邉太平寰宇记一名玉山在县东南八十里吴越于此分界府志相连有湖口山浙江水出焉旧志如唐歙州刺史卢藩以丹阳旧名彰郡由此山实与故彰不远也　案三天子都以庐浙二源考之为婺源之山无疑其以为绩溪之山者则后人误据郭璞山海经注之讹文也郭璞既云今在新安歙县东谓之三王山浙江出其邉也又云浙江出新安黟县南蛮中东入海一谓在歙一谓在黟又似黟即为歙郭璞必不若是背缪且郭璞自云三王山浙江出其邉又云浙江出黟黟是歙县东三字为黟县南讹文而三王山亦在不在歙可知今之浙口虽绕绩溪之东而上源歙休婺二三百里之水出自婺源并非发源于绩况绩溪之山并无庐水西入彭蠡可以与山海经　以庐江出三夫子之文而相乱耶】龙须山【在绩溪县东二十里高五百仞周三十里顶一池四时不竭右为飞龙台有石门石梯飞泉瀑布石□石笋】七姑山【在绩溪县东三十五里上列七峯如栉】大石门山【在绩溪东四十里有石崔嵬数十丈夹峙如门又十里为小石门宋寳祐间开为磴道凡五里余由此东道浙江临安县】龙塘山【在绩溪县东百余里麓有小径萦纡崄巇悬絶不通去则寄木架桥鱼贯而进当径有石如门上有石洞最上有池】大防山【在绩溪县西五十里高耸特出羣山之上陟其巅可逺望太平宣池之境】苍龙山【在绩溪县北二十里有苍龙洞瀑布从洞上飞落大壑上有石城环绕中涯为石潭渊深莫测】大獒山【在绩溪县北六十里周百里前踞潭水蹲形矫首有犬之象山半有岩名仙人岩中产异菜俗呼刘隐菜下有洞曰白龙洞】石照山【在绩溪县东南二里有石壁明莹鉴人毛髪石罅中有泉涌出曰白水泉多葛蒲石楠】唐金山【在绩縘县东南十里山北有登源洞亦曰长乐洞三靣临水四周如环中有穴潜通大溪为唐汪华祖居】梓潼山【在绩溪县东南一名楼台山上有白石宛似人形又曰大屏山山势如列屏】郎防山【又在绩溪县东北一十五里太平寰宇记下有绩溪驿路在焉两崖石壁长数百步直下数百尺不生草木明统志今名翡翠岩】石金山【在绩溪县东北二十里絶顶有庵逺眺千里】巃嵸山【在绩溪县东北一名砻丛山太平寰宇记砻丛山在县北二十九里其山四合交凑中有大路向寜国县宣歙二州分界焉县□旧有寨人呼为丛山闗下有巧溪亦名扬溪流为杨之水】绩溪山【在绩溪县东北八十里周八十里东连寕国西接龙嵸登水出□】徽岭山【在绩溪县西北元和郡县志徽岭山在泾县东南二百五十里经水所出明统志在绩溪县西北十五里一名晕岭旧名大犬山周三十里东北接仙人岩东南扺障山西北连新岭为南北通衢水源有二阳水入歙浦阴水入谨徳故有岭南岭北之分太平广记绩溪有大徽村改州为徽取此】新岭山【在绩溪县西北三十里与徽山岭连地称险隘】芦山【在绩溪县西北四十里南北有二水分注】古塘山【在绩溪县西北四十五里一名葛罗山昔有塘溉田十顷】蒿山【在绩溪县西北五十里与古塘山麓相连西至黄石山为旌徳县界】危峯岭【在歙县南九十里西接休寕白际山其东为方吴岭石门之水出焉岭巅小岭十二可通浙之新水皆阨要之处】昱岭【在歙县东南九十里接浙江开化县界为往来通衢宋元时常置闗】容岭【太平寰宇记云任休寕县东有木石塘出树空石罅中梁书任昉为新安守郡界宻容岭出糖长吏每遣百姓就采之昉以所处险逺罢焉】黄竹岭【在休寕县西一百六十一里张公山西支也与江西浮粮县接界地当阨塞尝置巡司】新岭【在休寕县南七十里周二十里西连婺源芙蓉诸岭名五岭往来通道岭南有地名黄茒可由小径直达为防御地】谭公岭【在婺源县东七十五里本名金竺岭旧经府城道经芙蓉岭人苦险峻明知县谭昌言闗此视芙蓉稍平徃来称便因名与芙容等称境内五岭】芙蓉岭【在婺源县东八十五里周三十里一名灵山山岭为芙蓉峯与对镜岭鬬羊岭塔岭及休寕新岭称五岭为通府险道县志宋初驿道由县东中平寨经大畈违休寕之黄毛防涧曲折各水暴发则桥道皆壊其后里人汪绍开路从芙蓉对镜羊鬬塔岭直抵黄茅较旧路近十五里具无水　患元末汪同复开拓之遂成通衢】对镜岭【在婺源县东北九十五里又羊鬬岭在婺源　　县东北一百五里项极险峻】平鼻岭【在婺源县北百里浙源大湾内与休寕县接界为祁黟二县间道】塔岭【在婺源县东南一百十五里北至休寕八十里周九十里明正徳中知县唐勲败姚元洞贼于此改名得胜岭】榔木岭【在祁门县东五十里县东镇也接黟县界通志岭下水分东西东入浙江三百六十滩西入彭湖亦三百六十滩岭虽平坦地势极高】武陵岭【在祁门县西唐书地理志祁门西四十里有武陵岭元和中令路旻凿石为盘道】赤岭【在祁门县西百里周十五里大北港水出焉方舆胜覧岭下有溪昔有渔人为梁取鱼鱼夜飞越岭而去渔人复张纲岭上鱼飞不过者化为石遇雨则赤故名而浮梁县亦縁此取名在思吴都赋文鳐夜飞而触纶葢此类欤】禾戍岭【在祁门县北五十里接太平县界柏溪之水出焉】西武岭【在黟县西三十里今称西武闗遏岭为石埭县界】墨岭【在黟县南山出石墨县以此得名旧唐书地理志黟县南墨岭山出石墨太平寰宇记墨岭在县南十八里岭上有穴中有石墨色碧软臧土人取以为墨又有石墨井云是昔人采墨之所今为悬水所淙其井转深】绩溪岭【在绩溪县城东五十里为浙界山又东十里曰闻钟岭】佛论岭【在绩溪县西北四十里周四十里练溪之水出焉】披云峯【在歙县西南二里高百仞周五里俗谓之西风唐贞元末观察副使魏洪简建亭峯上曰披云下有歙州司马吕渭读书堂址存焉】王公峯【在祁门县南二十五里高出千丈不与羣峯接南唐谢诠叶官居其下】霞峯【在黟县南十里唐李白诗霭峯尖似笔明一统志上有五色云气望之霭然故名】顶游峯【在黟县西南十里林歴　山西一名□峯亦曰南山】东密岩【在休寕县南三十五里絶壁如城周回瓌卫唐干符间黄巢防郡邑人程云寨保此岩上有元帅府址下有落箭邱】逍遥岩【在绩溪县东八十里巑岏絶为通浙江杭州小径】十里岩【在绩溪县东北十里壁立竒险又东二十五里曰百丈岩有石方广百丈壁立如屏下临深潭凿石为桥】船槽峡【在婺源县北五十里为县治龙胍过峡处右有日山左有月山日山麓有青萝洞】跳石【舆地胜记在歙县西北五十里溪水中】临溪石【在绩溪县北三里太平寰宇记石临溪岸方圆二丈其平如砥溪水甚宜浣纱数里内妇女悉来浣纱去家既逺遂于石上绩而守之方舆纪要县北三里有浣纱溪溪涯有浣纱石一名临溪石】灵岩三洞【在婺源西北一百二十里大彰山之西其东北曰庆云洞西曰莲花洞南曰含虚洞又北曰琼芝洞水予题名在焉洞口险仄人迹罕至新安志三洞皆皆襟带浙岭聫络率山旧説者以为天子都在率东岂为是耶有洞曰灵磨集仙鱼龙张公垂钟会仙合前为九】石燕洞【在黟县东二十五里函防开敞容百余人】祥云洞【在绩溪县西十里上下二洞盘曲相通其上洞奥旷如履可坐百人顶有牖螺旋而上又去四十余里有圣泉洞右两山对峙下临絶壑其上又有石相接如桥】浙水【即渐江水源出婺源县北浙源山东流迳梅溪口又东迳祁门县东南之李源仍入婺源县东北境三十里至浮溪口受祁门之浮溪水又三十里受祁门之上水又东迳休寕西七十里之江潭务又东南合五城水汉水至县东三十五里与吉阳水会曰寜口是为屯溪又东四十里迳歙县东南十五里之歙浦口与练溪水合谓之新安江又东南四十里为深渡又五十里为街口渡东南流入浙江淳安县界水经渐江水出三天子都注山海经谓之浙江也地理志云水出丹阳黟县南峦中北经其县又北厯黟山又北迳歙县东与一小溪合又东北迳建徳县南太平寰宇记浙溪水出浙岭下至休寕县西一百十里又从扬之水下抵深渡名曰八十里苦溪其中乱石碊碊洪港斗浙淙流腾激其急如箭虽三夹恶溪不足方其险图经自浙江桐庐以上抵歙浦皆曰新安江中有滩三百六十婺源县志浙有三源一出望仙岩流至梅溪口一出冯村遢石门至梅溪口合流东二十里至流口一出高湖光流出大连小连经注村过桑园潭出影沍坑口又二十里至流口合流入休寕县界一名渐溪旧志此浙水出源也自郭璞以阵山在歙东元和郡县志谓浙江出休宁横障山方舆胜览谓浙有四源其说纷纷要当以山经地志为正案县志所云浙水三源即通志之率水二源旧志以率山为即古之三天子障其説良是】吉阳水【一名黔水亦曰白鹤溪源出黟县吉阳山南流合牛泉水又东南流经县东南三十五里之噎潭又东至白茒渡会横江水又东南流径休寕县西灵鸟山下与夹溪水合曰双溪口又东南迳县南一里曰夏纹溪又东经富郎潭古城岩又南至率口入浙水】绵溪水【在歙县东源出绩溪佛论岭东南流迳歙县东南五十里违深度入新安江】布射水【在歙县北源出黄蘖山南流合富资水】富资水【在歙县北源出篛岭山南逾昉溪经跳石注丰口会布射水入练溪】昌溪水【在歙县东南源出桞亭山东南会新安江】武洪水【在歙县西南源出休寕县捎云山经武洪村南流入歙境合练溪】大小母堨水【在歙县西北源出灵山南入练溪】丰乐水【在歙县西北源出黄山南流至府城西三里入练溪方舆胜覧浙水四源一出歙之黝山即丰乐水也】原坑水【在休寕县西源出鹿髀山南流入浙溪】南当水【在休寕县西源出南当山北合吉阳水又东南注浙溪】夹溪水【住休寕县西源出石坼山南流会吉阳水】汉水【在休寕县南出白祭山曰佩琅水北流与璜原水会为汉水经岐阳山又北流二十里入浙溪旧志案其道理即元和志所谓浙水也太平寰宇记有率水亦疑此】璜原水【在休寕县南源出方源山阴北流四十里会汉水入浙溪又出扬之水东别为遂安西别为常山会于京华入浙水】五城水【在休寕县西南源出五岭及顔公山　　二水合流由龙湾溪口过鱼滩东北浙溪】大鳙水【在婺源东源出大鳙山山有二水东水东流迳开化过兰溪县入浙江西水西北流二十里与石耳芙蓉山水会于中平又西遇江湾与武　溪水会于汪口又西南与浙源西水秦曰武中】古坑水【在婺源县东源出屏障山后绕南麓西合济溪水注鳙溪】婺水【在婺源县西出大广山东东南流二十五里为莒径水四十里合施村水至清华合月岭水又合浙源沱川二水又至武溪会汪口水又径石门滩南绕县治太平寰宇记婺水源出县西北大亷山南流九十里至县绕城与斜水合又南入乐平县界】桃溪水【在婺源县西源出鵞峯山南行三十里合考川水过高安绕扶乔尖至福阳合庐水又梅源水　出梅溪山杭溪水出石龙山皆入卢水】漕溪水【在婺源县西源出防崌山南流三十里过乌龙潭注为漕溪亦曰澧溪至槽村入庐水】小敛水【在婺源县东南源出小歙山西流迳县南五里注庐水】濬源水【在婺源县西南源出濬源山南会吴山水入庐水】武溪水【在婺源县东北源出回岭觉岭诸山西来者曰叚莘龙防水源出对铙羊闘诸山东来者曰外庄溪头水四水前后合流至汪口合大鳙水即古斜水】庐源水【在婺源县西北源出庐岭山南流五里至双路口合浙源西水又南合沱水又南合婺水东合武溪亦曰大溪又南绕县治为绣水又西南合小敛桃溪梅源漕溪濬源诸水南流迳江西徳兴县及乐平县界为乐安江入于鄱阳山海经庐江水出三天子都入彭泽即此】浙源西水【在婺源县西北源出浙源山西西南流十五里至双路口合庐源水】沱水【在婺源县西北有三源一出金刚山为黄村水一出平鼻为燕山水一出九阳黼峯为理源水三水南合于三溪口又南至沱口合浙源西水入于清华会武口】大共水【在祁门县东源出大共山南流合武亭水迳祁山麓又南合赤溪榔木岭诸水又西南流西迳县西南十三里为昌门滩称路公溪又西会鳙溪卢溪大北港小北港诸水入江西浮梁县界为昌江】榔木岭水【在祁门县东源出楖木岭至城南合大共水】武陵岭水【在祁门县西源出武陵岭岭有二水俱与大共水会】大北港水【在祁门县西源出赤岭良禾岭厯山三处西南会于大共水】小北港水【在祁县西源出榉根九峯西峯九龙池及新安山东南会大共水】王共峯水【在祁门县东南西流出灵山口与大共水合】禾戍岭水【在祁门县北源出禾戍岭南流厯柏溪抵胥岭北与大共水会】卢溪水【在祁门县西南源出梅南山迤西北流会大共水】新安水【在祁门县西南源出新安山流迳小北港会大共水】武亭水【在祁门县东北源出黟县武亭山西流为伯溪又西南合禾戍岭水入大共水】横江水【在黟县南源出武亭山东南流合章水又东过鱼亭口又东合吉阳水南流至休寕县界入浙溪】鱼亭水【在黟县南源出鱼亭山分二水东流至鱼亭口入横江水西流为赤溪西入祁门县合大共水】牛泉水【在黟县北源出牛泉山迳石鼓麓东南会吉扬水】章水【在黟县西北源出章山东南注横江水】徽水【在绩溪县西源出翚领山山有二水山阴之水注于旌川山阳之水过蘓渡南入绩溪又南入常溪又西会于清溪注练溪】芦山水【在绩溪县西源出芦山南流入之水又常水在县西北源出黄蘖山南流会之水】大障水【在绩溪县东南源出大障山郭璞所谓浙江水也西南流至象山下合扬之水为临溪又西南流迳歙县界　为练溪绕府城西又南至歙浦与防水会】扬之水【源出绩溪县东北巃嵸山南流合乳溪水又西南入徽溪曰徽溪亦名绩溪又西南会】
　　【大障山临溪又西南迳歙县东北界上又西南会布射富资大小母揭丰乐四水谓之练溪自城西环绕而东南过吕公滩又南违歙浦与浙水会南流为新安江】登水【在绩溪县东北源出借溪山南流合大障山水】乳溪水【在绩溪县东北元和郡县志县北有乳溪水与徽溪相去一里并流离而复合有如绩焉县以为名】黄墩湖【在歙县西南太平寰宇记黄墩湖在县西南四十五里梁末程灵洗助湖中蜃射品胡蜃处也曹学佺名胜志县西南四十里有篁墽在湖濵其地产竹旧志黄墩湖今名篁墩湖一名相公湖亦曰蛟潭东北流经府西南日南冈浦合于练溪水】阳湖【在休寜县东南四十里屯溪南岸为众水所聚会】吕公滩【在歙县东南唐书地理志歙东南十二里有吕公滩本车轮滩湍悍善覆舟刺史吕季重以体募工凿之遂成安流方与纪要吕公□即歙溪下流长二里亦名曰车论湾】阊门滩【在祁门县西南唐书地理志祁门县西南十三里有阊门滩善覆舟元和中令路旻开斗门以平其隘号路公溪后斗门废咸通三年令陈甘节以俸募民穴石积木为横梁因山渠余波入于干溪舟行乃安舆地广记祁门县有阊门滩太平寰宇记夹滩两岸有大坛石连至中流对涌相向故号为阊门】釡底潭【在歙县南太平寰宇记歙县釡底潭在县南二里扬之水中周二百尺其靣正平下圆如釡底有斜穴潜与殷公井通】洞井潭【在歙县东北四里一名石壁潭周二百尺】富郎潭【在休寕县东二里旱祷即应】千秋潭【在休寕县东十七里名胜志从落石台而东循溪二十里曰千秋潭潭广十丈余深不可测每天旱祷之龙自潭出风雨交至潭之东曰仙掌上有古松五株】石牛潭【在休寕县南十里旧志旁有巨石如牛嵗旱涂其背则雨】温泉【在歙县西北黄山第四峯下为硃砂泉浴之可以疗疾太平寰宇记歙县汤泉在县北北勲山东峯下香溪泉口如大碗出于石涧中熟可燖鸡】罗公泉【在绩溪县南二十五里自地中腾涌直上数尺王圻续文献通考罗公泉大旱不竭灌田百余顷】殷公井【在歙县太平寰宇记歙县殷公井在县南罗城内井底有二泉穴一通县北石壁潭一通县南釡底潭每井有遗物多于二潭得之初为殷公所作故名】少保井【在府城内相传唐少保薛稷为令时所凿】五井【在婺源县西七十里有仁义礼智信五井义井泉最甘】
　　古迹歙县旧城【今府治汉置县隋开皇中废寻复置太业中为县人汪华所防始自休寕移郡治于此唐因为歙州治咸通六年即城之西北为隄以御水光化中因隄増筑为城名曰新城宋宣和中为睦冦方腊所陷事平筑新城于溪北三里因民不便复还旧城即故址修筑元至正十七年明师取徽州将军邓愈因旧城营葺】婺源故城【在婺源县北唐置元和郡县志歙州婺源县东北至州二百九里本休寕县西南界开元二十六年平妖贼洪氏始置此县以婺水绕城三面因以为名太平寰宇记县本休寕西南之回玉乡开元二十四年乡人洪贞叛据此及平置县县志县旧治清华镇唐中和二年杨行宻将陶雅来守歙县人汪武据弦髙镇以拒之天祐中武死雅以朱为新县制置使遂治于髙而改旧县为清化镇九域志婺源县有清化镇是也今镇在县北二十五里】祁门故城【在祁门县西唐置元和郡县志祁门县东至歙州一百七十九里本古昌门地汉黟县之南境永泰元年贼方清于此伪置昌门县刺史长孙全绪讨平之因其旧城置县耻其旧号以县东北一里有祁山因改为祁门县大厯五年又移于东靣临大溪西枕小山旧志今县治本黟县之赤山镇也】黟县故城【在黟县东汉书地理志黟成帝鸿嘉二年为广徳王国诸侯王表广徳王云客中山宪王孙懐王从子鸣嘉二年封一年絶又广徳王榆广川惠王曾孙元始二年莾簒位废隋书地理志新安郡黟平陈县十一年复太平寰宇记有旧城今在县东五里】绩溪故城【今县治唐置元和郡县志县西南至歙州六十六里大厯二年刺史长孙全绪奏分歙县地置太平寰宇记县治即歙之华阳古镇也】北野废县【在歙县北太平寰宇记在歙县北三十五里唐永徽五年置于合五山上大厯五年废　按唐书地理志绩溪本北野永徽五年析歙置】【后更名宋罗愿新安志云北野旧城在今歙北三十五里其地与绩殊不相直若据绩溪以永泰二年置则北野在当时尚未废也据此】【则唐志实不如太平寰宇记之确又罗志以永徽二年作永泰疑亦传冩之讹】归徳废县【在歙县西南唐书地理志休寕永泰元年盗方清防州州民拒贼保于山险二年贼平因析置归徳县大厯四年省太平寰宇记在歙县西南五十里　案旧唐书地理志在休寕而寰宇记在歙县葢二境相接也】休阳废县【在休寕西汉建安中孙权置元和郡县志休寕本秦歙县地后汉建安中贺以讨黝歙山贼分置休阳南其后频有改易隋开皇中改为休寕太平寰宇记休阳废县今在休寕县西二里杨村东三里灵鸟山上三国孙休时废之至今城基南存】黎阳废县【在休寕县东南宋书州郡志新安太守海寕令孙权分置黎阳大眀八年省并入海寕府志县东南有黎阳乡在屯溪率口之间】海阳废县【在休寕县太平寰宇记休寕县海阳废县今在县东十三里孙休改休阳为海阳仍移治于万嵗山晋武帝平吴改为海寕县志其城隋末汪华所筑唐天寳九年又移今治】梁安废县【在绩溪西南元和郡县志梁大通元年置梁安县武徳中废旧志县南及休寕县北宋元时皆有良安乡葢即梁安之讹也】五城【在休寕县西南界太平寰宇记五城水旁有五城村古之大镇有五城斜隅相对城傍有大坟有人发之其坟上铁厚二尺鐡才破雷雨晦防人惧而止旧志元置五城务明初废】梅鋗城【在祁门县西十五里县志项羽在绩溪东登梅鋗十万户侯巴于此】汪王城【对呉芮源唐初汪华所筑】孔灵村【太平寰宇记在歙县南二十五里新安山以晋孔愉得名】任公村【太平寰宁记在歙县北四十里梁时新寕太守任昉行春至富资溪上爱其云溪縁源寻幽累日百姓因名其溪为昉溪溪旁村为昉村唐大中十二年刺史卢藩改曰任公村任公溪】断石村【在休寕县西南三里悬崖絶壁巨石队下如台状宋治平中知县事吕大防书断石二字于上今称落星台】张村【旧志在祁门县西十里唐张志和隐此】谯贵谷【太平寰宇记在黟县西北至今有数十家同为一村称小桃源舆地志黟县北縁岭行得谯贵谷昔土人入山至一斜穴廓然周三十余里云是秦人入此避地方舆胜覧谯作樵唐李白诗黟县小桃源烟霞百里间地多灵草木人尚古衣冠】仆城里【在黟县西十八里顾野王舆地志黟帅陈仆屯林厯山今山下有仆城里】吴山里【太平寰宇记吴村在婺源县西七十五里昔吴为越所防勾践流夫差二子长子鸿处此死因葬焉遂名葬处为吴山里寻改婺女里】朱家巷【在歙县西南篁墩宋朱子先世所居朱子茶阮谱后序先世居歙之篁墩】程灵洗宅【太平寰宇记灵洗佐陈武帝有竒功以佐命与周文育侯安都为三杰宅在歙县西篁墩湖东二里明统志在歙县仁爱乡为水所滙磉石宛然洪涛不漂砂石不涨称一方之胜迹】黄孝子宅【在歙县西府志唐黄芮故居今称孝行里】浔阳台【在黟县南亦名李白钓台】蔵书阁【在婺源县儒学后宋庆厯间建朱子记婺源县学宫讲堂之上有重屋焉榜曰蔵书而未有以蔵莆田林宓知县事始出其所寳若干卷以填之后又益广书凡千四百余卷以俾肄业者得以讲教诵习】紫翠楼【在府治内舆地纪胜宣和间建】梅花初月楼【在歙县石门元学士朱元升建眀太祖御书梅花初月顔之】太白酒楼【在歙县太平桥府志昔李白访许宣平于此因名楼瞰澄江分川合流碎月滩在其下】溪山第一楼【在婺源县城内元翰林待制马敬祖建】拥青楼【在祁门县治内宋景定间建】松圆阁【在歙县长翰山诗人程嘉燧栖止于此】景蘓楼【在绩溪县治中宋绍兴时知县事曹训慕前令苏辙之贤摹其遗像并及所为诗镌于石建楼贮之名曰景蘓】黄山堂【方舆胜覧黄山堂自唐以来有之眀统志在府治后旧有黄山楼北望天都诸峯而后以为堂】舍盖堂【府志宋时郡守多以正堂不利避勿居绍兴二十九年洪适更修之名曰舍盖以延四方徃来之士范成大为记】风月堂【在府治宋绍兴间监郡章浩建洪适为记】芙蓉堂【在府治内宋时建】相儒堂【眀统志在府学大成殿东宋相程元鳯读书处碑尚存】清风堂【在婺源县治内方舆胜覧宋崇寕中叔孙元功建】中山书堂【在祁门县南明汪克寛与弟时中读书处也】嵗寒亭【方舆胜覧在歙县苏辙有诗今刻石亭上】流芳亭【在婺源县西二十里宋淳熙初江大正建张栻记】翠眉亭【在绩溪县西门外前有二小山对峙自亭而望妩然如眉元丰末苏辙为县时徃游焉辙去邑人思之即亭为祠韩旡咎作记】汉铜坑【明统志在歙县西南仁爱乡外险阻而内广平相汉末郡人避兵处】阶坑【明统志在歙县东百二十里相传孙吴废太子和所居之地阶迹犹存】
　　闗隘五岭闗【在祁门县南一百里为浮梁入县之道自此抵县皆高山峻壁】马岭闗【在婺源县东北屏障山两山对峙当休婺二县界宋初置闗】佛岭闗【在绩溪县东十五里又梅岭闗在县东南三十里】徽岭闗【在绩溪县西北十五里太平镇旧志于县西二十里新岭明正徳间移此】丛山闳【在绩溪县北三十里嵸山地名永安镇接寕国泾县界最称险要】海口隘【在婺源县南九十里接徳兴县界为徃来要口】街口镇巡司【在歙县南一百里东至淳安县八十里即新安江所经有衔口渡明置巡司又置梅口批验茶引所成化十四年并入巡司】王干寨巡司【在歙县东百二十里昱岭东至昌化县九十里】黄山巡司【在歙县西北百二十里】□履巡司【在休寕县东南三十里屯溪明初置黄竹巡司在县西南百余里之黄竹岭嘉靖四十四年移驻县东南五十余里白际岭之□履今又驻屯溪】大鳙岭巡司【在婺源县东八十里大鳙山西当国浙之冲旧设巡司乾隆二十八年移驻城县练潭镇】太白巡司【在婺源县西南七里旧设巡司乾隆二十八年移驻懐寕县三桥镇】项村巡司【在婺源县西旧志县西九十里浇岭后移县西北七十里严田明万厯九年移驻今所】大洪岭巡司【在祁县北五十里又旧有良禾镇巡司在县三十里良禾岭后移县西北二十七里苦竹港明嘉靖中裁】濠寨巡司【在绩溪县西北三十里冯村】新馆镇【在歙县东三十里宋初设官酒之所后废】岩寺镇【在歙县西二十五里宋设官收酒税初置税课局兼置岩寺巡司洪武十四年废】三吴镇【在婺源县东七十五里】高砂镇【在婺源县西南三十里无置高砂税务至正十二年燬】鱼亭镇【在黟县东南三十五里宋置驿及巡司于此元废】庙口镇【在黟县西二十里又西十里在西武镇皆宋置明废】东山营【在歙县东山本朝顺治二年建】朱塘营【在休寕县东南屯溪镇】五城营【在休寕县西南五十里五城相去五十里明嘉靖四十四年置】深渡寨【在歙县东南四十五里宋置明初置巡司后废太平寰宇记深度在县东一百十里与睦州分界从新安江上崇山峻流实百城之襟带】管界寨【在县西北八十里宋置明尝置巡司寻废】中平寨【在婺源县东北九十里为往来孔道宋置巡司明洪武十八年废】西坑寨【在绩溪县东六十里元置镇守军营于此明初改置巡司正统初废】贵溪务【在祁门县南七十里又柏溪务在县北皆宋置元废】
　　津梁渔梁桥【在府城南三十里即宋放生池也丰乐富资诸水会流于此宋时郡守宋济所造】紫阳桥【在歙县南五里长数十丈为宋时郡守陈时济所造】洪桥【在歙县西岩镇后街旧名洪福明成化间建长五丈三尺上为屋五楹两岸砌路四十余丈】紫阳桥【在歙县南五里长数十丈】河西桥【在歙县西西门外宋端平初剏浮梁亘五十丈名曰庆丰元季兵燬明洪武二年梵石为之改今名】佘翁桥【在飮县西岩镇丈几山侧长四十丈】孙翁桥【在歙县西岩镇后丰乐溪上石洞凡九构屋五十楹】防口桥【在休寕县南四十五里一名会源桥】清漪桥【在休寕县南四十五里】内翰桥【在休寕县西二里宋保庆间程珌磶】【石架水为屋三十楹明洪武间周石重建】蓝渡桥【在休寕县西二十五里元置税务于此曰蓝渡务】屯溪桥【在休寕县东南三十五里】万安桥【在婺源县西临江门外】竹林桥【在婺源县西南竹林元儒程复心建】平政桥【在祁门县治东】桃源桥【在祁门县西上构亭二十间】东溪桥【在黟县治东宋庆元间建】鱼亭桥【在黟县东南三十五里】驷归桥【在黟县东北四十里宋卢諌誐故居祠前】石防桥【在绩溪县东三十五里元至正中建有亭二十余楹】南闗桥【在绩溪县南门外通志桥下有倒流朝县水约九步谚曰九歩流东水是也】临溪桥【在绩溪县西南二十五里】岑山渡【在府南十五里】率口渡【在休寕县南三十五里】来苏渡【在绩溪县西徽溪津相传苏轼视其弟辙于县故名】
　　瑅堰张公堤【在府城外府志城北西南三靣濵水滛霖骤涨徃往漂没居民明知县张涛伐石堤之高丈许延纡数里中垒白石为桥曰练影防以杨桞民徳之呼张公堤】鲁公堤【在休寕县西五里明万厯中知县鲁筑】苏公堤【在绩溪县西门外宋苏辙筑】渔梁【在歙县南二里丰乐富资布射扬之水四水会流斗防而下无复停畜故为石梁以缓水势通志宋嘉定间郡守宋济创建绍定四年袁甫筑城明宏治中屡修后复圮　本朝康熈二十七年重修】兖山堨【在休寕县东南明天顺县人汪世寕筑】
　　陵墓汉吴王芮墓【在休寕县防汀郷鸡笼石】梅鋗墓【在祁门县南二里】三国吴孙王墓【在休寕乡审口孙王山】晋程元谭墓【在歙县西十余里土人名地曰双石】南北朝梁萧王墓【在歙县西南累土如冢凡二十三处民间请雨必祭】隋程灵洗墓【在歙县西南黄牢山】唐汪华墓【在歙县北云岚山】吴少防墓【在休寕县西鳯凰山】黄苪墓【在歙县西南】吴仁欢墓【在祁门县西】五代陶雅墓【在歙县东】宋朱文公祖墓【在婺源县有六处其一在连洞一在官坑一在扬村一在黄桥一在岭下一在小港宋绍兴淳熈间朱子归省郷里表识各墓而去】祝确墓【在歙县南紫阳山】凌唐佐墓【在休寕县南门外】程秘墓【在休寕县南万松山】罗源墓【在歙县西北】汪立信墓【在休寕县下坦】元胡一桂墓【在婺源县西南梅田唐帅坞】郑玉墓【在歙县西狮山】陈栎墓【在休寕县西陈村】胡炳文墓【在婺源县西北考川】明汪克寛墓【在祁门县东盛村】赵汸墓【在休宁县北鱼坑】程敏政墓【在休寕县二里车田】金声墓【在歙县充山】
　　祠庙三夫子祠【在歙县堨田祀宋二程子朱子又婺源县治后有三贤祠祀同子二程子本朝乾隆二十六年赐洛闽遡本匾额】朱韦斋祠【在歙县紫阳山祀朱子之父】朱文
　　阙里庙【在婺源县南每嵗二丁致祭　本朝康熙三十二年】
　　【圣祖赐学逹性天匾额雍正十三年重建又有祠二一在歙县紫阳山一在婺源县治西曰乡贤祠】梅侯祠【在祁门县悟怯寺左祀汉梅鋗】尚贤祠【在歙县南门外祀晋程元谭梁任昉明陈彦回孙遇张祯彭泽何歆张芹留志淑王继礼益以梁徐摛共十一人】世忠庙【在歙县西南黄墩祀陈程灵】忠烈庙【有二一在歙县城内乌聊山上一在休寕县西北东山祀唐汪华】
　　梓山庙【太平寰宇记在绩溪县南一里相传初于山下置良安郷城池将创旧有双白石忽为双白鸟飞向山遂于山上鸟栖处立庙】薛公祠【在黟县治东庑祀唐县令薛稷】张金吾祠【在祁门县西祀唐张志初】三贤祠【在祁门县南祀唐吴仁欢路旻陈甘节又有吴长史祠专祀吴仁欢】飞布庙【在歙县北飞布山一名主簿山昔防乱主簿葛显同县丞率民保障筑寨此山土人立庙祀之唐天寳二年敕谥明惠灵惠二神赐庙额曰飞布宋寳祐中各晋封公】蔺将军祠【在府治水门郭外郭内祀隋将军防亮】吕司马祠【在歙县西南祀唐歙州司马吕濵】苏文定公祠【在绩溪县新西街祀宋苏辙一名颍渭祠】忠勇丛祠【在婺源县北芦源宋宣和中詹巨源光国芝瑞彦逺等死义郷人立祠祀之】卾王庙【在祁门县西四十里东松庵前祀宋岳飞尝提兵赴洪州遇此明宏治中建庙　本朝乾隆二十八年重修】三贤祠【在休寕县南祀宋程珌程若庸程洙】仰山祠【在绩溪县东祀宋胡舜陟】双湖祠【在婺源县东门祀元儒胡一桂】云峯祠【在婺源县北祀元儒胡炳文】表忠祠【在绩溪县南祀明程通】襄毅祠【在休寕县南山庵祀明程□】文毅祠【在休寕县中街祀眀汪伟】孝女祠【在歙县南刘村祀唐章氏二女】
　　寺观兴国寺【舆地纪胜在歙县西南寺门踞西峯间下瞰溪流州西胜处也唐大厯时吕渭为州司马尝读书于此通志在练水西唐至徳中建宋太平兴国中改修】祥符寺【在歙县黄山之天都峯下舆地纪胜唐刺史李敬以风疾入浴感白龙而疾瘳乃作龙堂其后刺史陶雅建汤院通志大中祥符寺唐开元间建宋改今名】南源寺【在歙县长陔唐太和年建寺后有五峯前有三瀑布朱子尝书新安大好山水六字镌石壁】普满禅寺【在休寕县西南唐咸通中建】建初寺【在休寕县西南唐咸通中建】万夀寺【在婺源县西唐干符初建】福山寺【在婺源县西宋熈寜中建】悟法寺【在祁门县西宋大中祥符中赐额】灵泉寺【在祁门县北唐干寜中建】广安寺【在黟县北梁时建名永乐寺宋大中祥符中改今名】太平寺【在绩溪县南宋太平兴国中建明洪武初改今名】紫阳观【在歙县紫阳山宋天圣初勅赐额】紫虚观【在婺源县治北隅南唐保大间建宋政和平改今名】许仙宫【在府城南阳山许宣平修真处】太素宫【在休寕县西二十里齐云山眀嘉靖中赐额】新安道院【在休寕县东宋祝禹珪建朱子有记】






　　钦定大清一统志卷七十八
&lt;史部,地理类,总志之属,大清一统志&gt;
　　钦定四库全书
　　钦定大清一统志卷七十九
  </div>
  <div class="pagination">
   <a href="大清一统志_page47.html">
    上一页
   </a>
   <span>
    ...
   </span>
   <a href="大清一统志_page43.html">
    43
   </a>
   <a href="大清一统志_page44.html">
    44
   </a>
   <a href="大清一统志_page45.html">
    45
   </a>
   <a href="大清一统志_page46.html">
    46
   </a>
   <a href="大清一统志_page47.html">
    47
   </a>
   <span class="current-page">
    48
   </span>
   <a href="大清一统志_page49.html">
    49
   </a>
   <a href="大清一统志_page50.html">
    50
   </a>
   <a href="大清一统志_page51.html">
    51
   </a>
   <a href="大清一统志_page52.html">
    52
   </a>
   <a href="大清一统志_page53.html">
    53
   </a>
   <span>
    ...
   </span>
   <a href="大清一统志_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
