<!DOCTYPE html>
<html>
<head>
    <meta charset="UTF-8">
    <title>重修台湾府志-清-范咸 - 第 98 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重修台湾府志-清-范咸 - 第 98 页/共 109 页</h1>
    <div class="content">　　浪言矢志在澄清，博得天涯汗漫行。山势北盘乌鬼渡，潮声南吼赤嵌城。眼明象外三千界，肠转人间十二更（自厦至台，计十二更）。我与苏髯同不恨，兹游奇绝冠平生。

　　晓起漫成

　　百瓮余虀禄料贫，闲阶散步不沾尘。如哀如诉车音远，相唤相呼角语频（车轮脆薄，其音甚楚；市卖吹角，若相和然）。舞影日翻沙燕乳，细香风袅树兰春。年来绝塞烽烟惯，博得沧洲耳目新。

　　晚眺

　　他乡莫望远，独立况黄昏。落日熔天海，归舟刺岛亹。鷾鸸无缓翦，鱼虎不空翻。此际忘机者，心情孰与论！

　　病后书怀寄筱岫

　　病余秋气总阴森，一卷庄、骚苦竹林。海日斜时潮水阔，山风起处瘴云深。偶从甘蔗逢佳境，忽见芭蕉赋卷心。消受短檠人静后，守宫轧轧草虫吟。

　　中秋夜对月

　　海阔偏宜月，天南不觉秋；自怜家尚在，甘与梦同游。香瘴潜浮桂（桂树满山，人触香则病；亦瘴也）狂潮欲上楼。一杯乡国酒（沽酒不可饮，海船多载惠泉），休为看花留。

　　诸罗县即事

　　龟、佛山前八掌（溪名）舒，雕题绝国展皇舆。木城新建烦酋长，官廨初营似客居。北向彝巢环瘴海，西偏估舶就牛车。嗟余惯睹殊方俗，铅椠随身可自如。

　　三林海上即事

　　天外何争半日停，暂将蜑室作邮亭。雾沉秋嶂晓风毒，雨过海滩云气腥。万里浪边来视事，一条沙外去扬舲（此地铁沙一线，舟触之立败）。重阳节近休回首，那得登楼醉不醒！

　　返署

　　十日山中咏采薇，万山回首尚依稀。满城鸟语秋多暖，小院兰香人独归。生硬吏胥铺印席，疏慵僮仆启书帷。开樽不道登临事，唱出新诗兴欲飞。

　　感物候

　　客久澹无欲，无鹊非所望；断我近音信，无雁成两伤。燕骄不肯蛰，仲冬来草堂。菊以玉为蕊，榴如琴有房。傍帷鸣蝘蜓，依户守蛈蟷。宵深一叶堕，十月天未凉。寄言闺中子，毋念我衣裳！

　　春兴四首

　　霁晓空天散冷光，■〈风贝〉风三日断横洋。归营戌卒春逃瘴（南、北澹水瘴疠实甚，故于春、忧撤舟师），阅世山翁夜咤霜（粤东咤雪，台地咤霜）。红刺桐花围郡邑（名刺桐城），碧篔筜笋拂沧浪（笋稍下垂）。流年冉冉无聊赖，枉有高歌学楚狂。

　　北阙南乡思不禁，抛将身事任浮沉。宦情老隔鲲鹏路，归梦遥逢睍睆音。槛外花光红露满，门前春气碧云深。忘机习静饶生意，叶叶甘蕉展故林。

　　门有烟波屋有林，笥无华衮橐无金。芳春逸兴花同发，永夜遥情月共沉。鹦鹉螺前开笑口，蠹鱼编里问初心。散人乞得闲官职，天外应须着冷吟。

　　宜雨宜晴三月间，朝登岛屿暮沙湾。嘘云睨日千金缕，腹海边天两碧环。林下学占争唤鸟（番人闻鸟语而知吉凶），槛边闲译最深山（台山无正名，都从彝语译出）。一生心折陶元亮，「止酒篇」从此际删。

　　海外惊霜叱雪，无复寒林可观。秋日行经木冈山下，白茅作花，宛如朔雪晨霜，足补山川所不逮。率简澄庵宋明府

　　茫茫宿莽本流涂，行到瀛南胜画图。夹路霜华随野阔，到山雪色共云铺。风微灞岸飘杨柳，月澹江天冷荻芦。黄犊一鞍三榼酒，海邦秋兴未全无。

　　遣兴

　　齿颊添香生酒晕，槟榔古贲佐扶留。青青盛向金柈小，拾翠佳人减却愁。

　　玻璃浓露艳幽光，郑宅春芽斗粉枪；白嫩蛎房调最滑，绿肥龙虱细生香。

　　日入行

　　赤嵌东山高万丈，金方溟涨天为池。羲和驾驭火鞭疾，霞车虹靷来何迟？未旰登台望蒙谷，虞泉下掬临崦嵫。是日天海如无翳，冉冉崇盖观西驰。火轮渐低光转近，与海鳞甲交离离。初没半轮如合璧，神芒百道兼千丝；骊珠既堕萍实隐，九瀛化冶金镕时。踆鸟戢翼不我与，烛龙低首焉能为！阳气接戍便灰死，暡曚晻暧徒逶迤。巨浪翻光忽腾沸，万烽并举边人疑。谽呀豁豁舒长影，爚爚震震焚其逵。烈焰烘云烦煅炼，洪炉煮海还蒸炊。佛国明灯不知夜，神邱火穴良可窥。燊燊应符再中瑞，辉辉拟见连珠奇；空中长绳逝欲挽，河上杖策行当追。戈挥三舍战未已，射落九驭苏来随；西隅白虎其宿昴，功成宜退胡相稽？长留山头少皞语，天目未闭诸神嬉。伫立荒台莲漏下，燋烟灭尽星光垂。忆昔山东登日观，峰头道士能狂痴。天鸡一唱呼我起，岩峦远接扶桑枝。金柱红盆耀溟渤，三山隐见浮蛟螭。大地光明杳何极，梦魂往往亲重曦。焉知落拓沧洲外，断蓬却逐西倾葵。生死浮沉吁可怪，寸心炯炯无人知。

　　赠海客

　　头白不须怜，安居已是仙。闲门迟过鸟，孤屿得遥天。潮视盈亏月（潮之大小视月），风随顺逆船（海风不分南北，去来之舟可用）。此中堪翫世，知有太平年。

　　听海客言，寄嘲北庄友人

　　道是求仙历险艰，半思利涉半跻攀。千条歧路迷银矿，一片晴云想玉山。贪挹龙涎乘蟒葛，竞驱墨豹逐蜂蛮（以腰细得名）。非关海客谈言妄，纵到瀛洲未肯闲。

　　秋日杂诗十二首

　　八月浑如夏，冰纹枕簟斜。渴虹淹溽暑，毒雾莽风沙。破梦无名鸟，伤身未见花。自怜情漫浪，更拟着浮槎。

　　西偏惟落日，东向一烟峦。不爽针盘路，无形铁板关（渡海以指南为信，曰针路。又台郡无形胜可据，水底铁沙为要害云）。鱼舠纷似叶，战舸静如山。深隐成安宅，毋忧海国顽！

　　亦有奇情在，都疑梦里逢。潮生惊战鼓，日尽骇边烽（台郡东面皆山，不见初日；颓阳如烽燧递出，夜深方隐，奇观也）。挟火麒麟■〈风贝〉（海风有名麒麟暴者，风中有火。数年间作，竹树咸焦），摧云傀儡锋（傀儡山时有云气，其番成群，见人则戮）。秋容何处好？千里木芙蓉。

　　诸番多窟宅，深就瘴云安。竹坞疑云馆，茅居结马鞍。山荒朝猎豹，田熟夜防獾。此是羲皇上，文身似羽翰。

　　信此飘零眼，浮观别异同：四时无正候，百物有奇功。版籍翻稽妇（新集之民，迁徙不常，以有妇者为定户），蛮村浑贱翁（番人贵力食，老则安坐待哺，然每遭凌贱；化之不悛）。糟醨聊可啜，应笑学郫筒（番酒刳大竹酿之，味实不佳）。

　　海国多新意，生涯自不贫：清流环靛户，白水散■〈罒上令下〉人（海白则浅可渔，纳藉饷）。零露龙嘘槷，油云蜃积鳞（海外露浓如雨，暮云鲜肥）。所嗟铅椠客，风俗未相亲。

　　殊方今乐国，襁负自成邻。饧酿酬田祖，蛮讴赛水神。蓣苗田鹿喜，蔗叶野牛驯（山有野牛，网而絷之，驯以蔗叶）。经术能师古，「豳风」属此人。

　　秋雨滋熳箨，凄风养秀葽。醍醐闲伴少，榔枥野情遥。毂击煎饧灶，樯维煅蛎窑。喧嚣那可息，猿鹤漫相招！

　　物情殊熳烂，问俗竟何如？乐事喧鼍鼓，哀音转犊车。番荒逃火鹿（番藉鹿为粮，惊火奔散，谓之番荒），海熟上潮鱼（岁有鱼逆潮而上，谓之海熟）。生理无妨陋，安恬可瑟居。

　　欲补虫鱼注，徒多玩物情：文禽悬羽息（俗名倒挂鸟），沙蟹寄螺生（蟹生螺壳中）；守拙蟏蛸隐（蛛不张网），争雄蜥蜴鸣（声大如鹊）。大都观变化，蠢蠢只空名。

　　秋宵常独坐，宜楙漫相招（善睡之神）。积水光摇动，连林气郁陶。蝠飞迎月露，鸡唱逐风潮（潮上鸡则啼）。引领还空舍，余生本寂寥。

　　回首平生事，心将迹并奇：溯江曾学懒（杜诗：『懒心似江水』。大江源流，阅历已遍；故追忆之），入海为求诗（又杜句：『诗尽人间意，还须入海求』）。云水交相适，鱼龙两不疑。还丹无处觅，大火又西驰。

　　海市清言

　　白沙洲软长莓苔，盖屋青林不用栽。两乳燕投孤垒宿（海燕一岁再乳），四时花共一瓶开。巧人西域营工到，估舶东吴载酒来。解语鹦哥成五色，更无鸟译费疑猜。

　　暮春郊行，率尔有作

　　三春万事都如梦，今日行春客思赊。好雨偏能苏病骨，凉风似解逐轻车。山中渐长鱼苗水，溪上新开龙爪花。拂地榕须游户竹，黄鹂应恋野人家。

</div>
    <div class="pagination">
<a href="重修台湾府志-清-范咸_page97.html">上一页</a><span>...</span><a href="重修台湾府志-清-范咸_page93.html">93</a><a href="重修台湾府志-清-范咸_page94.html">94</a><a href="重修台湾府志-清-范咸_page95.html">95</a><a href="重修台湾府志-清-范咸_page96.html">96</a><a href="重修台湾府志-清-范咸_page97.html">97</a><span class="current-page">98</span><a href="重修台湾府志-清-范咸_page99.html">99</a><a href="重修台湾府志-清-范咸_page100.html">100</a><a href="重修台湾府志-清-范咸_page101.html">101</a><a href="重修台湾府志-清-范咸_page102.html">102</a><a href="重修台湾府志-清-范咸_page103.html">103</a><span>...</span><a href="重修台湾府志-清-范咸_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
