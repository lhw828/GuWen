<!DOCTYPE html>
<html>
<head>
    <meta charset="UTF-8">
    <title>续修台湾县志 - 第 54 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续修台湾县志 - 第 54 页/共 77 页</h1>
    <div class="content">
　　康熙三十五年（丙子）秋七月，新港民吴球谋乱，伏诛。

　　球，新港东田尾人，好拳勇。有朱佑龙者，诈称前明后裔，能遁法，数往来其家，阴集党伙谋乱。凤山县吏陈枢之妻，球妹也，枢侵蚀课粟，官督之急，称贷于球，球曰：粟不必完矣。吾即日机事成，仓贮悉吾有也。枢喜，因匿球家，尊佑龙为国师，招集渐众。其党余金声，约保长林盛同举事。盛佰诺许，夜奔赴俯首告。北路参将陈贵，率兵环其宅，获球、枢、金声等七人，讯之得实，皆杖毙，而佑龙竟莫知所向。

　　六十年（辛丑）夏四月己酉，南路贼翁飞虎等倡乱，丁巳败官军，进逼府治。五月辛酉朔总兵欧阳凯、水师副将许云、游击游崇功等战殁，府治陷。甲子，贼推朱一贵为首，据府僭号。庚午，总督觉罗满保，自福州驰驻厦门，檄水师提督施世骠进剿，以南澳总兵蓝廷珍统偏师佐之。六月辛丑，官兵集澎湖，丙午入鹿耳门，遂复安平镇。壬子，复府治。贼众逃散，闰月丁卯，获一贵、飞虎等，械送京师，磔之。余党各正法。

　　上年有高永寿者，首报傀儡山后朱一贵聚众谋逆，鞫之无实，枷示逐水。是冬，天寒地震，民多失业，钱粮追呼逼迫，郡邑谣言肆起。本年二月二十二日，总督觉罗满保折奏，知府王珍居官办事，任性不妥，请旨以汀州府知府高铎调补。未至。三月间，南路匪类吴外、翁飞虎等十六人，在槟榔林唱戏拜把，粤匪杜君英、陈福寿主之，诡称一贵在其家，远近喧传，盟党响应。王珍摄凤山县篆，遣其次男同役往缉，混将锯板采捕之人需索株连，各予重杖。吴外以他事被勾，逃入罗汉门内山。飞虎方负债，为势家所迫，乘机鼓煽，纠伙八十余人，四月十九日，捏一贵名，竖旗冈山，抢汛塘军器。旁午入庄派饭，遇南路营把总带兵游巡，大呼遂之。兵尽遁。报至府，总镇欧阳凯，遣右营游击周应龙带兵四百名，于二十一日往捕。时承平日久，台兵多募市井亡赖，内地抽拨者，半系换名顶替；仓皇调集，股栗不前。是夜风雨，将旗吹折。又调新港、目加溜湾、萧垄、麻豆四社土番挑运军装，沿途纵令抢掠，札二湳，杀良民四人；淫汉妇、燔民舍，复毙八人。于是各里社纷纷会立伪旗。官军顿楠仔坑，数日霪雨，多怨咨。邑治新港番众入府，沿街劫夺，县官跟役逃散，不能禁，阴听百姓殴杀之。二十五日，冈山贼遁过淡水溪。二十六日，官军进屯赤山。杜君英纠粤众二千，与冈山贼合，遂掠新园捣陴头。二十七日，与官军战于赤山。南路营把总林富、镇标右营领旗王奇生、革职把总江先达等为前队，俱陷殁。应龙乘坚舆，督兵发炮，贼伏地无一伤者，骤薄官军，莫能抵敌；又困泥泞，遂歼焉。南路尽陷，守将苗景龙奔匿万丹港渔庐，贼执杀之。守备马定国自刎死。应龙夜奔五十里，四鼓抵帅府。是日游击刘得紫率兵往助，遇败遽还。二十八日，总镇欧阳凯出驻春牛埔，文武各官，纷纷搬眷登舟。王珍欲为死守计，同知王礼入告曰：道宪已登舟矣。于是亦促装，相与登舟。镇军乏食，民有担糜往饷者。晦日贼抵府，镇军与战，水师副将许云自安平率其子方度、家丁吴国珍、千总赵奇奉、林文煌、把总李茂吉等入援，斩贼颇多。贼退却。游击游崇功自笨港奉调至，与云同驻南教场拒贼。五月朔黎明，府治内应，焚府库，贼众蜂起猬集，凯、云、崇功俱战死。诸偏裨或死或执，事详列传中。余或遇贼而遁，或因败而匿，凡三十余员不具录。是日北路亦陷，守将罗万仓死之；其妾蒋氏自缢以殉。惟淡水营都司陈策以阻远孤军自保。应龙逃回泉州。台协中营把总李硕，赤山被伤，奔府，复奔舟；道标守备王国祥在镇军前，贼冲之，奔道舟；千总许自重在南教场，战败走入万守备舟；水师中营游击张彦贤、守备凌进、左营守备万奏平、右营游击王鼎、守备杨进、千总朱明，各驾哨船，见贼陷府，扬帆去。中营千总刘清带兵三十名伏路；鲲身右备把总郑耀自打鼓港调回，协同伏路；见彦贤等去，相率随之。左营把总陈福、右营把总尹成，皆血疾，家丁扶入舟，跟■〈舟宗〉以逃。中营把总牛龙，分防蚊港奉调，初二日船抵鹿耳门，见府已陷，遂赴澎湖。左营把总陈奇通，从笨港奉调，带兵船二只，初三日到鹿耳门，亦收归澎湖。台厦道副使梁文煊、知府摄凤山县事王珍、同知王礼、知县吴观域、县丞冯迪、典史王定国、诸罗县知县朱夔、典史张青远，各挟印信，于初二、初三等日，齐抵澎湖。郡邑商民避难络绎，海上风恬浪静，轻■〈舟勺〉小艇，飞渡重洋，台航断绝。飞虎等议据府，难于统摄。有朱祖者，长泰人，无眷属，饲鸭凤山之大武汀，鸭甚蕃，贼伙往来咸款焉。乃以祖冒为一贵。初四日，自凤山逆居道署，越日诡言，洲仔尾海中浮出玉带七星旗，鼓吹往迎，以为造逆之符，僭号永和。盖虑贼党之相并也。十一日，祭天谒圣，岁贡林中桂等为之赞礼。各穿戴戏场衣帽，骑牛或以红绿色绸布裹头，棹帷被体，多跣足，不娴拜跪。是日远近孩童数百，聚观喧笑，忘乎其为贼也。然行令颇严，掠民财物者，闻辄杀之；或民自扑杀，贼党莫敢护。有粤贼先年聘女府治，女嫌其貌寝不许，及是乃夜持刀挟淫之。其母以告，一贵令捕杀于水仔尾。粤党以入府无所获，且乱自粤庄始；而一贵非粤产，因有异谋。飞虎等大杀之赤崁楼下，血盈渠。杜君英乃遁往北路，啸众割据，状杀闽人。南路粤民赖君奏等，亦纠粤庄竖旗，贼党遂成水火。总督觉罗满保闻变，一面具折奏闻，一面飞调南澳镇总兵蓝廷珍暨铜山营、闽安协中营，镇闽将军标右营、兴化右营、督标左营、抚标中营、各游击，陆路提标中营、右营守备、后营进击、福宁右营、漳州左营、汀州左营各游击，云霄营、兴化左营，泉州、漳浦、闽安各守备，管领陆路官兵，从水路齐赴厦门听令；不使沿途骚扰。初十日，轻骑减从，由省起程。十一日，水师提督施世骠亲统本标游击，带兵登舟出海。十四日，总督兼程抵厦，慰安居民；雇募船只，招纳乡勇，调遣将士。将梁文煊、王珍、王礼摘印看守。王珍于看守后病故，系其子跟究钱粮仓库着落。其文职吴观域等五员，武职周应龙、张彦贤等十六员，俱押赴军前，冲锋效力。十六日提督舟抵澎湖，金门镇右营游击兵船同到。提督在澎，操练军士，捐雇小艇，为拢岸之用。台湾霪雨连月，贼人坐困，总督密募商船入台侦探，多载鱼鲞。贼喜得鲞，酬以米粟。又令渔舟托言遭风漂泊，使壮士附船，用竹筒贮告示蜡封之，系腰间。至港，辄从海底潜行登岸，入府遍挂谕村庄市镇，有建大清旗号者，即为顺民。诸邑人等有写大清二字贴缝衣帽者，即免诛戮。由是各里社纷纷遵办，以候王师。六月初九至十一日，各路官兵集澎湖，凡万七千人，将领十余员，船六百余艘。十三日提督统大军放洋，总督在厦时传令诸将，从笨港、打鼓港、鹿耳八门三道进攻，以分贼势，仍各授锦囊，约澎湖放洋后启视；则令齐攻鹿耳。十六日黎明，王师蔽海而至，壮士洪就、王速跳海，寻港插标。澎协右营守备林亮、台协左营千总董方，催船入港。潮水骤涨八尺，诸船盘礁并进，巨炮轰天。守口贼目郑廷瑞等奔回府治。午刻抵安平镇，居民持香跪接，壶浆欢迎，遂登城。艨艟泊台江，贼从海岸发巨炮，炸而自伤。十七日，提督楼船进安平港。巳刻，贼千余人涉喜树仔至四鲲身，将犯安平；官军发炮，贼仍故智，辄伏沙中。炮弹入沙，尸首飞越，亟遁归。十九日辰刻，负载车轮，直犯镇城，男妇齐出堵御，官军奋勇杀贼百余，复遁归。自五月中，贼党既分，闽、粤屡相并杀。闽恒散处，粤悉萃居，势常不敌。南路赖君奏等所纠大庄十三，小庄六十四，并称客庄，肆毒闽人。而永定、武平、上杭各县之人，复与粤合。诸泉、漳人多举家被杀被辱者。六月十三日，漳、泉纠党数千，陆续分渡淡水，抵新园、小赤山、万丹、滥滥庄等处，图并客庄。王师已入安平，不之知也；连日互斗，各有胜负。十九日，客庄齐竖大清旗，漳、泉贼党不斗自溃，迭遭截杀，群奔至淡水溪。溪阔水深，溺死无算，积尸填港，后至者践尸以渡。生还者数百人。府治之贼，犹连日列阵海岸，南至盐埕，北至洲仔尾，凡十余里，如堵如林。二十一日，总镇蓝廷珍、守备林亮等，分兵从圆港、西港仔登岸，暗渡竿藔，遇贼于苏厝甲，败之。二十二日，复败之于木栅仔、茑松溪。是日水师前营守备林秀等，由七鲲身、濑口入，进击朱文、谢希贤等由涂墼埕、新街尾入。贼徒奔溃。已刻，各路官军并会府治。二十三日，提标行视郡中，宣布威惠。提督驻北教场，总镇驻万寿亭。二十七日，遣林秀等往北路剿捕。二十八日，遇贼大目降庄，截杀之。一贵等走湾里溪，夜遁下加冬，绝食，复遁月眉潭，贼徒尚数百。闰月初二日，再遣游击朱文略北路。先是提督自澎遣游击张駥带兵五百名，总督自厦、巡抚自省，共调兵千三百名，前往接应。北路淡水营之兵下府夹攻。于是都司陈策兼程而下，未至，府治已克。随饬朱文等相机剿抚。

　　初七日奉到六月初三日上谕台湾众民：『据督臣满保等所奏，台湾百姓似有变动。满保于五月初十日领兵起程。朕思尔等俱系内地之民，非贼寇之比，或为饥寒所迫，或为不肖官员克剥，遂致一、二匪类倡诱众人杀害，情知罪不能免，乃妄行强拒。其实与众何涉。今若遽行征剿，朕心大有不忍，故谕总督满保，令其暂停进兵。尔等若即就抚，自谅原尔罪。若执迷不悟，则遣大兵围剿，俱成灰烬矣。台湾只一海岛，四面货物俱不能到；本地所产不敷所用，祗赖闽省钱粮养生。前海贼占据六十余年，犹且剿服不遗余孽。今匪类数人，又何能为？谕旨到时，即将困迫情由诉明，改恶归正，仍皆朕之赤子。朕知此事非尔等本愿，必有不得已苦情。与其坐以待毙，不如苟且偷生，因而肆行掳掠。原其致此之罪，俱由不肖官员。尔等系朕历年豢养良民，朕不忍剿除，故暂停进兵。若总督、提督、总兵官统领大兵前往围剿，尔等安能支持。此旨一到，谅必就抚，不得执迷不悟，妄自取死。特谕钦此』！遵即于初八日，遣官招抚，而一贵、飞虎等为官军所迫，窜入诸罗县沟尾庄民杨旭家。旭与弟雄谋擒献，醉之以酒，诡集六庄乡壮为防护，密约义民王仁和、杨石秀，中夜尽缚之。是早交带兵官林秀，献俘军门。吴外等亦渐次擒获。杜君英等就抚，俱械送京师。九月，余伙黄辉、卓敬等，复纠众屯小冈山。十二月又有莿瓜成、苏清等竖旗为孽。总镇蓝廷珍随时捕获，俱斩之。明年二月二十二日奉旨，朱一贵、翁飞虎、王玉全、张阿山、吴外、李勇、陈印，凌迟处死。杜君英、陈福寿，既自行就抚，改为即处斩。其激变阵逃、失陷地方各文武员弁，分别治罪。南路竖大清旗之李直三、侯观德等，从优议叙。给台地守土义民札付一百一十五张，引兵杀贼义民札付三十六张，擒贼义民札付二十三张。雍正元年论功授赏，奉旨：总督满保着兼兵部尚书衔，提督施世骠着给与世袭头等阿达哈哈番，总兵蓝廷珍着给与世袭三等阿达哈哈番，阵亡副将许云着与拜他拉布勒哈番，参将罗万仓、游击游崇功着给与沲色拉哈番，欧阳凯着追赠太子少保。其余身故副将、游击、守备、千总、把总，均准荫一子监生。阵亡官兵，各赏赉有差。

　　乾隆三十五年（戊子）秋九月，大穆降庄奸民黄教谋乱，伏诛。

　　黄教素跳梁，为乡里所畏。庄左右多盗牛贼，而皆服于教。于是畜牛者必与教约，每畜一牛，岁纳粟一石于教，牛卒出入无患。顷之，教为许弼所控，恨甚，使人要弼，割其耳鼻，郡县莫之问。弼穷，乃控于制府，檄台郡守严缉，于是郡役四出捕教。教不就缚，乃与其党陈宗宝、郑纯、石桑、黄芳辈谋为乱。十月朔日，竖旗冈山，就近汛兵多被戕杀，南北摇动。郡守邹应元闻警，丞领壮役民番剿捕。事闻，有旨限四阅月荡平，乃获郑纯、黄芳置之法。教遁，巡道张珽被议夺职。继任者复令搜捕，有报教逸于番社者，求之不得；或云教拒敌，死于乱军之中矣。乃具报事熄。

　　乾隆五十一年（丙午）冬十有一月，北路贼林爽文谋乱，陷彰化、淡水、诸罗，南路贼庄大田应之，陷凤山。五十二年春正月，提督黄仕简、任承恩引兵剿之，弗克。三月，诏以两湖总督常青、江南提督蓝元枚，帅师剿贼。贼弗靖，元枚卒于军。冬十月，大学士陕甘总督嘉勇侯福康安、超勇侯海兰察，复奉旨帅师剿贼。五十三年春正月，平之，贼伏诛。

　　爽文，漳州平和人，徙居彰化大里杙。少充县捕，奸狡叵测。寻去役，纠诸亡命，行劫掠，为民害。大里杙去彰化五十里，逼近内山，溪墈围抱，匿奸其中，吏不能问。初，漳人严烟渡台，传天地会。其法随处聚众，少者数十，多则数百，设香案，歃血沥酒，誓为党援。爽文匪党素多，又入此会为联络，于是气类通四邑。初结会时，人已众，北路即分为三房。爽文为长房，蔡福为次房叶省为三房。而南路庄大田、大韭辈，亦为会焉。五十一年七月，巡道永福、知府孙景燧，遣有司会营缉治。石溜班把总陈和获匪党黄锺，解县。有杨光勋者，富民杨文麟养子也；既入会，其弟妈世与光勋不睦，乃创为雷公会，与敌焉。于是同知摄诸罗县事董启■〈王延〉，获文麟与光勋子杨狗。狗以贿释去，遂与其党谋杀陈和。适和又获匪党张烈，夜宿斗六门。狗与众纵火焚劫，遂杀和。巡道与总兵柴大纪，率兵捕之，获数十人。而启■〈王延〉所获杨光勋仍逸去。同知摄彰化县事刘亨基又获光勋，于是镇道欲小其事，改天地会为添弟会，谓光勋兄弟不睦，故为此会以相胜；而归罪于文麟一家，置爽文等不问。斩会匪何庆、杨辉等数十人。时按察使司李永祺来台勘审，亦如拟覆奏，旋内渡去。于是会党悉入大里杙愈啸聚，抗法不可制。时新任彰化县俞峻初莅事，谓此辈非急治不可，乃急捕之。获者即毙杖下。然竟不可遏，且益炽。十一月戊子，总镇使游击耿世文领军三百人往彰化，知府孙景燧与之俱行。丁酉夜，贼陷大墩，游击耿世文、北路副将赫生额、彰化令俞峻皆遇害。己亥，贼陷彰化，杀摄县刘亨基、知府孙景燧、同知长庚、都司王宗武、典史冯启宗皆死之。亨基女满姑骂贼死。十有二月庚子朔，贼陷淡水，署同知台湾县知县程峻、竹堑巡检张芝馨死之。贼众推爽文为盟主，伪号顺天，伪封王作为大元帅、王芬为将军。是日宴群贼。爽文以乌缎为冠，蟠金龙二，黄线结蕤，自顶垂背。掠取官幕袍服衣之。其众悉以乌布帕头。乙巳，贼陷诸罗，杀摄县董启■〈王延〉、原署诸罗县唐镒、典史锺燕超、南投县丞周大纶、罗汉门县丞陈圣传、猫雾拺巡检渠永湜、左营游击李中扬，均死之。郡城戒严。

　　台湾县知县王露病不能视事，台防同知杨廷理兼理府事，率员弁昼夜葺城栅，令街巷居民每数十家添置木栅。巡道永福遣俸满教授罗前荫、海东掌教粤举人曾中文、幕友刘绳祖，共往凤山，募粤庄义民，赴郡守御。同知杨廷理率经历罗伦、晋江监生郭友和，步行于市，手执大书招募义民旗，三日中得八千人。复至海口，招得水手一千人。鸠工匠制账房，整鎗炮、铸鉎子、造器械，分给民番，以备战守。报警踵至，廷理日促总镇出兵，不许。巡道、总镇皆自设大炮于衙署前，而无用兵意。廷理日跃马巡城警部伍，比复至总镇处促出兵，声色俱厉，更昼夜不归署。丙午，总镇柴大纪始领兵出城﹐留演武厅。丁未，守于盐埕。贼大至，并力御之，不胜。营中贮大铜炮一，乃乾隆四十七年海水漂出者，燃火发击，毙贼无算，贼乃退。越日，北路监生李安善，起义克复彰化城，擒伪将杨振国、高文麟、陈高、杨轩举，而幕宾寿同春亦举义攻复淡水，擒王作、许律、陈觉、郑加等。由是贼无斗志，爽文引而北。壬子，南路贼首庄大田陷凤山，知县汤大奎、典史史谦死之。参将瑚图里走郡城，众心惧。巡道遣典史易凤翊内渡请兵。同知杨廷理使诸生曾廷豪赴澎湖告警。癸丑，澎湖游击蔡攀龙领兵八百人至，遂出札城南之桶盘栈。南路贼踵至，同知杨廷理与经历罗伦、外委王国志，领民番出击之。贼奔。夺鎗炮器械无算。时南北路贼欲合谋郡东北大武垄。为南北要冲。于是同知杨廷理与守备王天植哨大目降以要之。千总沈瑞先行。甲子，遇贼于大湾。沈瑞战死，廷理、天植破围出。戊辰，南北贼会攻东门，以蔗叶枯藤，灌硫磺引火之物，密置城下，将以夜分烧城栅。比夜大雨达且，贼计窘。除日己巳，复四面攻城，于大东门纵火。廷理率义民，沿城扑救，城几陷。武举人叶显名率义旅，加砖土力堵，贼不能入。廷理乃率众出小东门，左关出小南门，与守备邱能成、李步云，斜冲互击之，贼败。适蔡攀龙亦领番兵至，夹攻之。贼大败，藏伏蔗林中，被火死者以千计。生擒陈允、蔡茂等，于是人心乃定。时内地以十二月六日闻警，总督常青驰驻泉州，奏请以水师提督黄仕简，率师自厦门赴台湾；陆路提督任承恩，率师自蚶江赴鹿港。巡抚徐嗣曾奏请以闽安协副将徐鼎士领督抚各标营官四十一员，水师兵一千八百人，同原任理番同知王隽，由五虎门赴淡水，均以风信不利，泊海口。五十二年春正月癸酉，黄提军以二千人至郡城。乙亥，任提军以二千人至于鹿港。壬午，黄提军遣海坛镇总兵郝壮猷领兵二千人征南路，游击蔡攀龙副之；台湾镇总兵柴大纪领兵二千人征北路，安平协副将林光玉副之。郝将赴南路，未行，凤山教谕叶梦苓、训导训导陈龙池，于埤头纠义旅出迎，猝遇贼，均死之。义民歼焉。贼势大盛，郝烧庄焚剿而往，卒不能进，驻兵于大湖。柴北行，鹿仔草武举人陈宗器，统同安义民为之前导；双溪口武举人黄奠邦，亦统义民为之接应。壬辰，遂复诸罗，获伪军师侯元当。其时，爽文方与众贼还攻北路，焚掠义民庄社，彰化再陷。丙申，兴化协副将格绷额，领兵一千六百人，从汀州镇总兵普吉保至。黄提军使往北路，会柴大纪攻斗六门。普趋鹿港，与任承恩深沟高垒，以屯守为计。贼势日盛，而郝壮猷困于大湖不进。顷之，福宁镇游击延山领兵一千人至，同知杨廷理言于黄提军，请以救郝，而使安平游击郑嵩领义民从水路协济。二月辛酉复凤山。未几复陷于贼。延山、郑嵩与隽死之，郝弃城走。语在郑嵩传。

　　丁丑，总督常青至，甫入鹿耳门，知凤山复陷，即飞札调兵，令同知杨廷理选募义民六千人，协守城池；游击蔡攀龙领兵九百人，仍守桶盘栈；游击曾绍龙、守备李步云，领兵六百人，守东门外草店尾；游击邱维扬、守备林象新，领兵七百人，守北门外柴头港；副将丁朝雄，领兵三百人防护海口；参将潘韬领兵五百人，与廷理守城中。奉旨：以黄仕简、任承恩调度失宜，递刑部治罪，斩郝壮猷以徇于军。以常青为将军，节制台湾。以江南提督蓝元枚为参赞，令飞渡鹿港。以李侍尧为闽浙总督。是时南北路贼势大盛，间日常来围攻。丁未，南路贼首庄大田率其众攻大东、小东二门。贼党庄锡舍攻大南门。番妇金娘攻小东门。北路许尚等分攻大小北门。自卯至午，箐、坎中贼众蚁聚，旗帜分列，鎗炮如雨。副将丁朝雄，于红毛城中得旧贮大炮十余位，复掘地得大炮子百枚，运致各营。贼至，辄轰击之，直达数里，贼死无算。庄锡舍者，泉人也，其弟达德，劝使归顺，使庄允持书告之。允以书示庄子才。时子才馆于道役，巡道永福廉知之，使杨廷理讯问，得其实，乃使赍札谕之降。及锡舍攻大南门，先夕遣来告，遂乘间入诣投诚。常将军使建功自赎。时贼四面攻击，日夕将退，锡舍倒戈相向，呼声动地，杨廷理与游击蔡攀龙乘势追杀，贼败去。锡舍南驻大湖，愿立功自赎。自是贼中有谋，锡舍皆泄于我。夏四月乙巳，广东肇庆协副将官福，领兵二千五百人，香山协副将谢延选领兵一千五百人，至郡北二十里。麻豆等三十八庄，守庄民乞兵告急，常将军以三百人应之。庄陷，千总庐思聪阵亡。五月丁丑，常将军克南潭庄，锡舍擒伪女军师金娘及其众，获南路伪元帅王坑郎及贼党林洪。乙酉，福州将军授参赞恒瑞与侍卫八人，领兵一千人，温州镇总兵魏大斌、副将詹田擢，以兵一千五百人往诸罗，困于鹿仔草。复令游击蓝田玉以千人由海道往。贼集如蚁，方攻诸罗。柴大纪发大炮击之，毙贼叶省，大斌不能进。秋七月庚辰，大斌自鹿仔草请济师。癸酉，以侍卫二人及参将特克什布、游击张万魁领兵一千四百人，往大斌军，复进战不利，不能达诸罗。丙戌，广东游击马文龙领兵一千人至。八月庚子，按察使李永祺来，奉廷寄饬令进兵诸罗，擢柴大纪为水师提督，授参赞。丙午，广东副都督博清额、江宁将军永庆领兵至。辛亥，常将军遵旨北征。时霪雨连旬，水平四野，我军自内地来者，十病五、六，郡城以外，尽为贼踞。署知府杨廷理与众会议，谓大兵一动，贼必乘虚攻郡，轻重得失，不可不审，遂以白于将军。已而城外之贼，已侦知我兵将行，分三路直犯大营。将军亲统大兵出战，贼退，乃不果行。癸丑，提督蓝元枚卒于鹿港。甲寅，贼攻大营。于是遣兵将相继援诸罗，霖雨中田水阻深，军装尽湿，鎗炮不施。副将贵林辈军陷于正音庄。贵林及诸将皆战死，惟副将蔡攀龙、参将孙全谋溃围入于诸罗。语在攀龙传。北路贼前后陷乡庄，不可胜计。贼党分踞牛稠山、大埔林、打猫、斗六门、水沙连、庵古坑诸处。诸罗困围日久，民食草根荳■〈艹〈黑告〉〉，而贼营米榖堆积。诸罗民有夜出偷米者，贼众获见，爽文必杀之，无有释者。募获偷米民者有重赏。由是诸罗民甘于死守。九月，擢同知杨廷理为台湾府知府。

　　先是，八月中有旨以大学士陕甘总督嘉勇侯福康安为将军，超勇侯海兰察领队大臣普尔普、舒亮、四川将军鄂辉为参赞，统领巴图鲁侍卫一百二十余员，调湖南兵二千人、贵州兵二千人、广西兵三千人、四川屯练番兵二千人，赴台湾剿贼。冬十月二十有九日癸亥，至于鹿港。先使驰檄招徕，凡不从贼者，给与盛世良民旗一杆，领归守庄，得无罪。于是侯定计先清北路。十有一月丁卯，贼败于八卦山。已巳解诸罗围，癸酉搜剿诸罗近山贼庄，皆破之。癸未攻复斗六门，乙酉，进兵水沙连，尽破山内贼庄。丁亥，灭大里杙。十有二月丁酉，破集集埔，缚爽文父林劝、母曾氏，妻黄氏及其弟垒。辛亥剿小半天，擒贼林追、林二、林添、孙东海、王若敬等。爽文遁入番社。福侯使通事领番兵守阿里山，将军恒瑞、总兵许世亨守小半天山下，总兵普吉保守科仔坑口，领队普尔普守科仔坑，将军鄂辉、总兵穆克登阿守小半天，副将格绷额守清水沟。又使参将张奉廷防淹水庄，参赞舒亮防归仔头，参将琢灵阿防集集埔，游击叶有光防卢厝庄，翼长六十七、游击吴琇分防大里杙，守备潘国材分防东大墩，都司敏禄防军功寮，副将徐鼎士防沙里巴来，游击裴起鳌防犁头店，同知徐梦麟由三貂横截蛤仔难。知府杨廷理督运各路粮饷。福侯自与参赞海兰察遍搜山谷番社。数日间擒杀六千余贼，获鎗炮刀矛数千。余匪四散。五十有三年春正月

　　四日丁卯，获北路贼首林爽文于老衢崎及其弟跃兴、贼党何有志。癸酉，巡抚徐嗣曾抵台湾。丁丑，嘉勇侯进兵剿南路。丁亥复凤山城。二月戊戌，获南路贼首庄大田于琅■〈王乔〉及其弟大韭、母黄氏，贼党简天德、许光来、许尚辈四十余人。大田囚至郡，病亟，即磔之。其养子天仪、天养，孙阿若，妻卢氏，媳陈氏，与北路贼党蔡福、谢桧、叶省辈各家属，及爽文弟林勇，又贼党陈宁、陈秀英、陈泮等凡数百人。至传会之严烟，首陷大墩之刘升，皆缉获，槛致京师。余咸斩于市。是役也，台南北千余里，贼众不下百万，自福侯至，凡三阅月，兵无停机，奸无漏网。深山穷谷，搜剔靡遗。过郡城不入，马无息足。其所经略措置，具详福侯传，不复载。南北路悉平。庚戌，嘉勇侯福康安班师，入台湾郡城。超勇侯海兰察、领队普尔普及侍卫巴图鲁，俱领兵内渡。将军常青、恒瑞奉旨入京。柴大纪贻误军机，革职拿问。按察使李永祺、巡道永福，俱被议。以蔡攀龙为水师提督，梁朝桂为陆路提督，张芝元为建昌总兵，普吉保补台、澎镇总兵。以新授福州将军魁伦渡台协理善后事宜，以台湾府知府杨廷理护理台湾道，以淡水同知徐梦麟署台湾府知府。其余官将，各升赏有差。义民首有功者，俱得擢用。其它奏办事宜，悉见福侯传。

　　嘉庆十年（乙丑）冬十一月二十四日，海逆蔡牵由沪尾入踞鹿耳门。十二月二十四日，浙、闽水师提督李长庚，统舟师至鹿耳门困蔡牵。十一年丙寅二月，蔡牵逸去。三月初一日，广东将军赛冲阿，自江西道中奉旨剿贼入城。五月，蔡牵再来，复逸。十三年戊辰，以王得禄提督浙、闽水师。十四年己已八月十八日，追击于黑水外洋，蔡牵落海死。

　　蔡牵，泉之同安人。初佣工自食，继为寇，出没海上，遂成巨憝；为浙、粤、闽三省大患。其来台湾，入鹿耳门，始嘉庆五年。越九年四月又至，乘雨登岸，北汕炮不得发。戕游击武克勤，仍罄商船所有而去。是年十一月继至，十年二月去。四月再至，皆不惜重赀，与山贼洪四老等联络声势，辗转招致；而船中被掳稍知书之徒，又以天时人事，散布谣言。于是蔡牵伪造逆示，自称镇海威武王，于十一月起事沪尾。署都司守备陈廷梅与战不利，死之。伤前淡防厅同知胡应魁。十有七日，郡城得报戒严。十八日总镇爱新泰提兵援台北，翌日知府马夔陛同往援；而蔡牵自至沪尾，即遣其党径至凤山。或由东港，或趋旗后港。凤山贼吴淮泗首应之。巡道庆保乃檄台防厅钱澍，于二十一日率把总曾瑞、王正华等，领乡勇屯番往援。蔡牵以二十四日入鹿耳门。二十七日，爱总镇归保郡城。马知府留守嘉义，而大小槺榔、咸水港、萧垄、北埔诸庄，山贼俱起。署千总陈安、陈登高等往御。十二月初一日，遇贼于木栅，杀义首陈凤，黄兴被掳杀于船，陈安伤回。贼进据洲仔尾。自是南北路声息不通。

　　台湾令薛志亮乃屏舆从，自海口步入武馆街，开诚申大义劝众。岁贡生韩必昌、陈廷璧等，首率众领义旗于令。计得义首二百五十人，义民逾万。巡道先遣岁贡生游化往东路和闽、粤庄，再于海口添建木城，起小西门，越大西门，迄小北门，计千二百丈。成以三日夜，费白金六千有奇。从三郊总义首布司经历衔陈启良之请也。先是凤山失守，巡道命守备陈名声，假游击三品顶戴以行。比至，而同知钱澍及凤山令吴兆麟已遁入粤庄，嗣陈名声亦收兵至，同知等因共谋回埤。既行（十一月二十九日），粤兵送至淡水溪南止。吴令过溪为前队，突遇贼，击之；后队同知军药桶火遽发，队乱，贼截杀吴令于砖仔窑庄。同知发眉尽热，仅以身免，与陈名声入处粤之内埔庄。南路贼陈棒、叶豹、黄灶、李琏、卢章平等，遂率党攻游击吉凌阿于楠梓坑。时凌阿援凤山，屯兵在此，仅三百人，屡败贼。会粮尽，凌阿以计拔营归。比贼觉，已入郡城矣。蔡牵在沪尾，速于登岸，独至郡城观望，踞舟中，旬日不出。至十二月初五日，始出攻安平，初六攻郡城；而郡城奉道檄，备战守器械、增设栅门，内外布置，亦渐周密。惟变乱初经，民心惶惑。是日贼既退附郭，居民挈家入城，哄动城门。城内外咸罢市，一日中数传贼入城。守城门官有私易服散去者。守西关木城陈鸿禧镇稿房，鸿猷之弟也。鸿猷有异志，欲召禧以乱军心，诡言于总镇，急召入，天色已晚，禧出不意，与众争赴城门，军装尽失，迨郊民男妇扶老携幼至，已闭不得入，相与哭拥街衢。继喧传贼入木栅门、海口陷，益惶恐，不知所为。时都司许建斌屯兵草藔后，三郊总义首陈启良探知木栅门扃锁如故，乃以三十兵请于都司，复与义首郭振春等分鸠义民八十名，协守木城毕，即偕洪秀文夜启关入，白巡道。巡道急诣总镇，鸿猷惧，遣禧出赴木城，而所遗军装得，并得通贼白旗，乃治鸿猷罪。巡道因是内防益密。自移镇城南，痛自抑损，收纳群策，城门渐次闭塞，惟开大西门，以通郊民。城坊栅门轮夜固守，荒堆隘巷，严防放火。城上下巡行络绎，街市列炬，夜明如昼。奸细虑无所容，卒不敢动。山贼逢三、六、九日，必攻城；或连日出攻，俱以大炮击退。二十四日，总镇会中营，分路出哨失利。贼杀千总薛元勋，总镇被困。吉凌阿趋至，力救出。会浙、闽水师提督李长庚统舟师至，困蔡牵于鹿耳门。二十五日官军再出哨，把总郭建生伤亡。十一年丙寅正月二日，贼攻大南门，既退，修卫炮木栅，盘获南坛僧澄潭，临讯并供获林柏，皆约贼内应者。同日置于法。初五日，水师会攻洲仔尾匪船。护金门镇许松年，澎湖协王得禄，由安平大港入。未刻利风势，遽引军冲击贼船，中火礶，悉焦头烂额被获。余船退保洲仔尾，而山贼攻城愈迫。十六日黎明分路至，义勇四面援应，伤亡八人。十八日有言贼将以夜半拔营攻城，令都司许建斌移札木城。贼知有备，径向南鲲身，陆路攻安平。有巡军骤见发炮，众觉，急据土墙，御以大炮。贼回攻大北、小北二门。二十一日忽喧传，内地大队兵至，收复洲仔尾。马太守随后入城。其言来自洲仔尾鬻槟榔者。巡道临视小北门，署中营吉凌阿领兵出哨，且设备。未几贼大至，得不败。初，贼出攻不敢迫城，后皆薄城门，皆倚菻荼以避鎗炮。二月二日，巡道伐菻荼，郊义首领众先出；知县薛志亮闻知郊众出，督所部乡勇亦出；署中营吉凌阿、都司许律斌、守备护游击官赞朝等俱以伐菻荼出，与郊众遇。众请攻洲仔尾，并言可复状。嗣总镇至，众以告。总镇意决，遂下令郊众先行过凹仔社，有贼藔，焚之。贼奔归。比洲仔尾得信，而近家之贼，以是日归寿福德神，其远贼在藔，又毫无设备，而官军义勇突至，泊内港舟师亦登岸，贼急施鎗炮相拒。少顷后面火起，巢穴既失，首应蔡牵伪授将军之周添受、陈番等，各逃命去。翌日，总镇统兵勇，收桶盘栈，贼首陈棒得洲仔尾败信，不战而溃。又翌日，总镇出哨大穆降。蔡牵知为山贼所误，于初六日暗谋脱身，官军力拒不得出，乃落帆放椗，夜遣人密驾杉板船，探路潜拔椗起帆。天色微明，不施鎗炮，循前路急遁。兵船以起驾不及，尽发鎗炮轰击，黑焰遮天，对面莫辨。贼船无烟障蔽，得躲避冲出，计三十有八号，顺风而南。南路贼首陈棒，自初四日桶盘栈溃归，屡出战不利；十四日再回埤，败走桃仔园，仍回生番社。吴淮泗逃入逆船。有许姓绰号和尚者，贼据凤山时，为大股头，曾悬赏格购获。至是与陈番以次擒献，皆伏诛。十二日，爱总镇会新到之延平协张良槐、北协金殿安、参将英琳等，领兵南下，次埤头。粤人探知，于十五日至埤城迓总镇。守备陈名声、同知钱澍俱至自内埔庄，与总镇会剿余贼，而凤山平。十六日蔡牵复泊鹿耳门，仍避李提军去。二十一日，知府马夔陛至自嘉义。三月初一日，钦差将军赛冲阿入城，同日至者翼长参将庆熙、翼长游击如柏、汀漳龙道清华、平潭同知署直隶龙岩州江楠、布司经历借补建阳县丞邹贻诗、候补江西布政司经历温邦达、理问范玉琳。初十日，将军劳义首凡十人。十四日同知钱澍至目埤头。四月二十五日，将军巡台北驻嘉义，前卸事淡防厅胡应魁领乡勇冒险援郡城，阻兵嘉义。南北路既通，以嘉义令陈起鲲署凤山，胡应魁摄县事。五月十七日，蔡牵再入劫商船。报至，将军自嘉义回郡城督战。值海涌，舟师不得前，将军怒，遣千总林青高持令箭出督，于是福宁镇张见升、澎湖协王得禄，率众军直迫蔡牵。蔡牵急挥旗，招众船冲浪出，溺死无数，为六月一日。自是蔡牵不复来。

　　其先时战守员弁镇、道各随功入奏。由将军奏者，有功义首分别给顶戴。兼水师义首候补郎中吴春贵，加一级纪录二次。廪生黄化鲤以获许和尚授训导。武生林玉和以获陈番授千总。具载「学志」内军功题名。其奉旨续查出力人员，署凤山令陈起鲲、摄嘉义令胡应魁、典史任元■〈与上土下〉、台湾县学教谕郑兼才、训导黄对扬，皆由巡道保举。将军巡嘉义，则裁应魁、元■〈与上土下〉名入奏。起鲲赏戴蓝翎，兼才、对杨以应升之缺升用，巡道庆保赏戴花翎，并给玉牌荷包，旋升本省臬司。以青华为台、澎道，同知钱澍赏戴花翎，擢知府加道衔。知县薛志亮赏给知州衔。总镇爱新泰赏以云骑尉世职，以劳瘁殁沪尾。续至翼长武隆阿代焉。游击吉凌阿升参将，病终官署。都司许律斌赏戴花翎。千总林青高等擢守备道。幕布司经柯纬章以同知升用。宋炳授知县。知府马夔陛以他事有旨撤回，调建宁府知府。高叔祥至病殁前发戍。杨廷理返自伊犁，奉旨驰驿继其任。蔡牵既遁去，李提军督师穷追。十三年二月二十五日战于黑水外洋，几成擒，提军忽中炮身亡。事闻，上震悼，追封伯爵，赐谥壮烈，并赐祭葬，予专祠。命总镇王得禄，提督浙、闽水师。十四年八月十七日同提督邱良功连■〈舟宗〉南下，追蔡牵遇于鱼山外洋，即招集闽浙两省护总兵孙大刚、护副将谢恩韶、参将陈登、护游击陈宝贵等各兵船，奋力追击。十八日至黑水深洋，贼船节次击沈，遂并力攻蔡牵船。蔡牵及其妻并伙党数十人，俱落水死。奏入，王得禄晋封子爵，赏给双眼花翎。邱良功晋封男爵，各赏赉有差。总督阿临保、巡抚张师诚，均从优议叙，巡抚加赏大小荷包等物。其余各官俱以次升用，或开复原职，而海寇悉平。

　　丛谈

　　宋朱文公登福州鼓山，占地脉曰：『龙渡沧海，五百年后，海外当有百万人之郡』。今归入版图，年数适符；熙熙穰穰，竟成乐郊矣（「赤嵌笔谈」）。

　　明都督俞大猷讨海寇林道干；道干战败，舣舟打鼓山下。恐复来追，掠山下土番杀之，取其血和灰以固舟，以航于海；余番走阿猴林社。相传道干有妹，埋金山上，有奇花异果。入山樵采者，摘而啖之，甘美殊甚。若怀之以归，则迷失道；虽识其处，再往则失之（陈小崖「外纪」）。

　　明崇祯庚辰，闽僧贯一居鹭门（即今厦门）；夜坐见篱外陂陀，有光连三夕，怪之。因掘地得古砖，背印两圆花突起，面刻古隶四行。其文曰：『草鸡夜鸣，长耳大尾。干头衔鼠，拍水而起。杀人如麻，血成海水。起年灭年，六甲更始。庚小熙皞，太和千纪』。凡四十字。闽县陈衎盘，生明末，着「槎上老舌」一书，备记其事。至国朝癸亥，四十四年矣。识者曰：鸡，酉字也；加草头大尾、长耳，郑字也。干头，甲字；鼠，子字也。谓郑芝龙以天启甲子起海中为群盗也。明年甲子，距前甲子六十年矣。庚小熙皞，寓年号也。前年万正色克复金门、厦门，今年施琅克澎湖，郑克塽上表乞降，台湾悉平。六十年海氛，一朝荡涤。此固国家灵长之福，而天数已预定矣。异哉（「池北偶谈」）！

　　台湾土番，种类各异。有土产者、有自海舶飘来及宋时零丁洋之败遁亡至此者。聚众以居，男女分配，故番语处处不同（「沈文开杂记」）。

　　郑成功起兵猖獗，有僧识其前因，语人曰：『此东海大鲸也』。问何时而灭？僧曰：『归东即灭矣』。凡成功兵到处，海水皆暴涨。顺治辛丑攻台湾，红毛先梦见一人冠带骑鲸，从鹿耳门入；未几，成功突至，红毛遂遁。明年五月，其辖下人复梦一鲸鱼冠带乘马由鲲身出海外，而成功遽卒；正应「归东即灭」之语。异哉（「旧志」）！ 

　　荷兰为郑成功所败，地大震。郑克塽灭，地亦震。朱一贵于辛丑作乱，庚子十月地震。维时南路傀儡山裂，其石截然如刀划状；诸罗山颓，其巅喷沙如血。土人谓两山相战（「赤嵌笔谈」）。

　　一元子玉带流传民间且久；玉版凡二十枚，碾成百鹿。良玉善工，足宝也（「海东札记」）。

　　郡人谭艺者，必推沈斯庵。往岁范九池侍御修「郡志」，采其诗文入志者甚多。颓唐之作，连篇累牍，殊欠持择也。考斯庵，名光文，字文开；鄞人，明副榜。由工部郎中，晋太仆寺少卿，命监军广东。顺治辛卯，自潮州航海至金门，总督李率泰阴招之，不赴。将入泉州，舟过围头洋，遇风瓢至台湾；郑成功礼以宾客，不署官。及经嗣，以赋寓讽，几罹不测；遂变服为僧，入山。台平不能归，因家焉。意此君官唐、桂藩，事败渡海依郑氏者。观其序东吟社稿有云：『郑延平视同田岛，志效扶余』。可想见已。他如王忠孝、辜朝荐、沈佺期、庐若腾、李茂春、张士郁、张灏、张瀛辈，均以故绅遯迹岛屿者。志家列诸此郡「流寓」，论其世，原其志可耳（同上）。

　　南北路任载及人乘者，均用牛车。编竹为箱，名曰笨车。轮圜以木板，板心凿孔，横贯坚木，无轮与辐之别。盖台地雨后潦水停涂，有辐辄障水难行，不如木板便利也。车辙纵横衢市间，音脆薄如哀如诉；侵晓梦回时，尤不耐听（同上）。

　　「使槎录」云：『郡中鴃舌鸟语，全不可晓。如刘呼涝、陈呼淡、庄呼曾、张呼丢、吴呼袄；黄无音，厄影切，更为难省』。「小流求志」云：『台地字多意造，为字书所不载。如番檨之「檨」字、泥■〈鱼卖〉之「■〈鱼卖〉」字，管■〈犭豪〉之「■〈犭豪〉」字，啊乳酒之「啊」字、茄荖网之「荖」字、台风之「台」字、兽善走为■〈抛，代扌〉之「■〈抛，代扌〉」字，不一而足，尤难枚举。愚谓形声舛异，此类尚多；二书特举其概耳』（同上）。

　　海外昼日，视中土较长。盖迤西巨瀛无际，阳曦无有蔽亏故也。有谓男女暴长，年十四、五即如中土年二十许；且有男九女十之谚。以为地居东方，生发气盛所致，未必尽然（同上）。

　　台地多用宋钱，如太平、元佑、天禧、至道等年号钱，质小薄；千钱贯之，长不盈尺，重不逾二觔。相传初辟时，土中有掘出古钱千百瓮者，或云来自东粤海舶。余往北路，家僮于笨港口海泥中得钱数百，肉好深翠，古色奇玩；乃知从前互市，未必不取道此间，果竟邈与世绝哉？然邈来中土不行小钱，洋舶亦多有载至者（同上）。

　　武林郁沧浪撰「伪郑逸事」颇详核；长耳草鸡，后先窃踞，一甲子中，本末具在。虽不足为海外故实，然禹鼎铸其神奸、楚史号为「梼杌」，要亦鉴古者所不慭置也（同上）。

　　台湾人称内地曰唐山、内地人曰唐人，犹西北塞外称中土人曰汉人。盖塞外通于汉、海外通于唐，名称相沿，其来久矣。至土人呼府城为仙府、乡村为草地，则辟郡治始有此称（同上）。

　　按此下八条，订稿俱删。谢君来书云：『丛谈中采辑杂家，必注明出于何氏，示有据也』。彼时以陈生廷瑜力陈乐善巷之事，其事当书，而苦于无所安顿。又陈生震曜呈送先人事实，亦有可取。乃许以录入「杂记」，因「槟榔闲话」之名，附于志书。此属附会未妥，与韩君「识小录」一并割删。但遗乐善巷事，于心不安。台湾事多有可传者，总收入「槟榔闲话」，俟后人采取可也（所删八条，仍据「薛刻本」补列如后--编者）。

　　台湾郡学明伦堂上，旧有牓联。其左方云：『学以行道，行尧、舜、禹、汤、文、武、周公、孔子之道』；其右方云：『堂曰明伦，明君臣、父子、夫妇、昆弟、朋友之伦』。客或指其右方曰：『此语似赘，复何消说』。博士慨然曰：『日日说，时时说，尚且懵然忘之；况不说乎』（「槟榔闲话」）！

　　台湾隶于狡横，倚为奸恶，习俗已久。至书吏中亦多内地人士，试弗售而求食于此，故往往有笔墨清隽、志行可观者；而士林中辄弗与齿，岂与人为善之道！庶人在官，自古有之，今功令，吏得试为官；则固仕途中人，岂尝薄之耶？要人以贤否为贵贱耳。桂林陈中丞作「居官法戒录」以教，为吏者固将引而进之也。台邑陈植圭者，其先晋江人。幼嗜学，工吟咏；家贫，以炷香影读书。后游台，为道署书吏；有余赀，周恤亲党，多购书教子。所与交多善士，然诺必信。其治家慈孝恭俭，祭祀必诚。暇日辄潜取巾帚入文庙，扫尘秽，洁诸龛舍而归。有子震曜，补嘉义学弟子，亦优文行。植圭既死，而家法严肃，内外井井有规；非有余泽者不能也。植圭试为吏时，有寄友蔡某诗云：『公门修好行，此事视人为』。佳哉！其言固桂林先生之所与耳（同上）。

　　海寇蔡骞聚党数十艘，横行溟渤，频年扰台湾。骞妇某氏，泉人婢也；勇而有谋，为其众所服。寇劫海上，不杀商民。其党获妇女不敢犯者，妇之谋也。甲子冬，寇率众艘犯凤山，庆太守捐赀具战筏，先士卒围贼于东港。会骞舟搁浅沙，几获之；比众贼小舟蚁附，牵去。妇出桅头，亲掷火礶；太守发大炮击之，中贼妇胸乳迸□。北窜，创剧而毙。由是，寇益恣睢，自速其祸。众皆谓妇亡，贼必败；然不知歼贼妇者，太守之力也（同上）。

　　郡城乐善巷，陈张氏珍娘居也。珍娘为贡士陈应魁妻，家富而好施与，立规以赈孤贫丐者。每月朔望后次日，散给钱米；岁终，人给棉衣一袭、米斗，以为常。珍娘死，留产以治其事。子孙守之，久不废；至今称其巷曰「乐善巷」。妇人之仁而巷无居人，可以劝男子之知大义者矣（同上）。

　　岛上谈诗，名宦则以高观察、孙司马为最；而张、书、六范数御史，并有可观。至蓝鹿州呈黄玉圃数篇，在此地为经济绝作；乃台湾之治经，而不可以诗目之矣。其隐而在下者，自逸客沈文开而外，所见葢鲜。「旧志」钞录，以孝廉陈辉为独多；然亦清稳完构而已。黄半偓（佺）语本性情，颇称特出；陈俊臣（斗南）五、七字中尚能完足，其它寂无闻焉。近人则有诸生游延元者，年八十余，落魄海外，妻子俱没。所作沉秀警健；然好为聱牙而入于蹇涩者，故少全壁。其佳句，如「旧社口」云：『凿径看人游草地，当门有犬吠桃花』；「罗汉门」云：『埔头家尽溪边竹，山脚人归雨暮村』；「半天寮」云：『银河卷幔寒冰入，草树梳烟猎犬还』；『「九芎林」云：『花开叶底春争绿，竹夹桃英酒换红』；「台南」云：『当寒不雪犹春到，岁暮还耕恍夏前』；自述云：『学鱼多懒羞为妇，作鸟无能祗信天』；皆极遒警。廷元负性气，独孝廉潘振甲常与游焉（同上）。

　　人有疑事，虔祷灶神，怀镜出听街谈巷语，以卜休咎，颇着灵验；不知昉于何时。然古诗有「镜听词」，则是事相沿已久。乾隆壬寅秋，彰邑漳、泉人以一钱兆衅，遂分气类械斗，蔓延诸罗，死者以数千计。虽镇帅与郡守北上弹压，而梗顽不化，互寻报复；若不知其所以然者。有老媪于静夜祀灶镜听，闻有『杀到完了便歇』之语；卜于神筄良是。诰朝语于众，俱怀隐忧；谓『果尔，则靡有孑遗矣！后械斗之祸至诸邑之湾里溪便歇（台地湾与完同音），其语始验。殆所谓「有其诚，则有其神」欤（「识小录」）？

　　至诚之道必有前知；然亦有数存焉。乾隆丙午春，有委弁换班兵渡台，洋中遇飓风，祷神获安。抵岸，悬棹楔于郡城隍庙，叩谢神佑，颜曰「福海春台」。是冬，彰化奸民林爽文变起仓卒，连陷三邑。围困郡城，屡殒师徒；各省调兵拨饷，致烦庙算。及大将军公中堂福康安、参赞海兰察统领春宁等来台，解围捣穴，献俘内渡，而台湾始平。可见未来之事，己兆于机先云（同上）。

　　乾隆丙午冬，林、庄二逆构乱；郡守秋汀孙公在彰遇害。时海防同知双梧杨公兼权府事；明年春正月，福防同知冶堂杨公奉委来台视府事；其三月，原任台湾道蘅圃杨公奉旨补授台湾府知府。郡人相庆曰：『三阳开泰，贼不足忧也』。贼平，双梧公历任府道，在台十年，调剂补救；以乙夘秋缘事去。后十年，而有蔡牵之变。蔡牵者，洋匪也。劫掠商船，官兵捕之急，遂窜台；勾结南北陆匪，攻陷凤邑，逼围郡城。维时将寡兵单，民情惶惑；庆观察佑之同薛侯耘庐招募义勇堵御。传言内地檄委双梧公押饷来台协剿，以安抚人心；并调游击吉公凌阿援南之军回守郡城。吉公能军，辑和兵民，每挫贼锋；舆人歌曰：『文有薛、武有吉，任尔蔡牵来，土城坚似铁』。嗣乱定，上以洋匪未靖，台地屡变，欲得熟手为守，特简双梧公，令驰驿赴任；于丙寅冬至日入闽省。士民又相庆曰：『一阳来复矣』！迨抵任，则距传言押饷来台时已越一年云（同上）。  
　 

卷六

　　艺文（一）

　　著述奏疏檄文书议序跋客问

　　理足于中而辞达者，谓之文。岂以海外异哉！二百年来，名流撰述不下数十家，而多湮没不存，惜已！他有作者，上关乎治术政经，下裨乎人心风俗，斯其选也。昔司马长卿作「子虚」、「上林」，词虽工而意不足；然犹曰主乎讽谏，故足传也。善不足劝、恶不足惩，大之无关乎政俗、小之不本乎性情，则不在论次之列。于是乎述「艺文」终焉。

　　著述

　　奏疏

　　檄文

　　书

</div>
    <div class="pagination">
<a href="续修台湾县志_page53.html">上一页</a><span>...</span><a href="续修台湾县志_page49.html">49</a><a href="续修台湾县志_page50.html">50</a><a href="续修台湾县志_page51.html">51</a><a href="续修台湾县志_page52.html">52</a><a href="续修台湾县志_page53.html">53</a><span class="current-page">54</span><a href="续修台湾县志_page55.html">55</a><a href="续修台湾县志_page56.html">56</a><a href="续修台湾县志_page57.html">57</a><a href="续修台湾县志_page58.html">58</a><a href="续修台湾县志_page59.html">59</a><span>...</span><a href="续修台湾县志_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
