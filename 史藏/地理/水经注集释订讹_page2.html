<!DOCTYPE html>
<html>
 <head>
  <meta charset="utf-8"/>
  <title>
   水经注集释订讹 - 第 2 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注集释订讹 - 第 2 页/共 29 页
  </h1>
  <div class="content">
   河水又东迳皮山国北
　　治皮山之城西北去莎车三百八十里
　　其一源出于阗国南山北流与葱岭河合东注蒲昌海河水又东与于阗河合【朱云按玉海引水经其一源以下至蒲昌海是经文河水又东与于阗河合是注文】
　　南源于阗南山俗谓之仇摩置自置北流迳于阗国西治西域【按汉书当是西城】上多玉石西去皮山三百八十里东去阳闗五千余里释法显自乌帝西南行【朱云按佛国记作自□夷西南行】路中无人民沙【一作涉】行艰难所行之苦人理莫比在道一月五日得逹于阗其国殷庶民笃信大乘学威仪齐整器鉢无声南城二十五里有利刹寺中有石鞾石上有足迹彼俗信是辟支佛迹法显所不疑非佛迹也
　　又西北流注于河
　　即经所谓北注葱岭河也
　　南河又东迳于阗北
　　释氏西域记曰河水东流三千里至于阗屈东北流者也汉书西域曰于阗以东水皆东流
　　南河又东迳扞弥国北【汉书西域扞弥作杆弥注音乌】
　　治扞弥城西去于阗三百九十里南河又东迳精絶国北西去扞弥四百六十里
　　南河又东迳且末国北
　　又东右会阿耨逹大水释氏西域记曰阿耨逹山西北有大水北流注牢兰海者也其水北流迳且末南山又北迳且末城西国治且末城西通精絶二千里东去鄯善七百二十里种五谷兵俗畧与汉同又曰且末河东北流迳且末北又流而左会南河会流东逝通为注濵河注濵又东迳鄯善国北治伊循城故楼兰之地也楼兰王不恭于汉元鳯四年霍光使平乐监傅介子刺杀之更立后王汉又立其前王质子尉屠为王【原本譌作主】更名其国为鄯善百官祖道横【音光】门其王自请天子曰【汉书无其字】身在汉乆恐为前王子所害国有伊循城土地肥美愿遣将屯田积粟令得依威重遂置田以镇抚之敦煌索劢【何氏云索劢事他无所考疑其上有脱文】字彦义有才畧刺史毛奕表行贰师将军将酒泉敦煌兵千人至楼兰屯田起白屋召鄯善马耆兹三国兵各千横防注濵河河防之日水奋势激波淩冐隄劢厉声曰王遵建节河堤不溢王霸精诚呼沱不流水德神明古今一也劢躬祷祀水犹未减乃列阵被仗鼔噪讙叫且刺且射大战三日水乃回减灌浸沃衍胡人称神屯田三年积粟百万威服外国其水东注泽泽在楼兰国北扞泥城其俗谓之东故城去阳闗千三百里【当从汉书作六百里】西北去乌垒千七百五十里【按汉书作去都防治所千七百八十五里】至黒山国一千三百六十五里【按汉书作至山国千八百六十五里师古曰此国山居故名山国也据此则黒字属衍文三百当作八百】西北至车师千八百九十里土地沙卤少田仰谷傍国出玉【按汉书国下更有一国字】多葭苇柽栁胡桐白草国在东垂当白龙堆乏水草常主发负水担粮迎送汉使故彼俗谓是海为牢兰海也释氏西域记曰南河自于阗东于【衍字】北三千里至鄯善入牢兰海者也北河自岐沙东分南河即释氏西域记所谓二支北流迳屈茨乌夷鄯善入牢兰海者也
　　北河又东北流分为二水枝流出焉北河自踈勒迳流南河之北
　　汉书释氏西域曰【按汉书无所谓释氏西域且无此文则汉书二字是衍文当作记】葱岭以东南北有山相距千余里东西六千里河出其中暨于温宿之南左合枝水上承北河于踈勒之东西北流迳踈勒国又东北与踈勒北山水合水出北谿东南流迳踈勒城下南去莎车五百六十里有市列当大月氏大宛康居道释氏西域记曰【此句】衍国有佛浴床赤真檀木作之方四尺王于宫中供养汉永平十八年耿恭以戊巳校尉为匈奴左鹿蠡王所逼恭以此城侧涧傍水【按后汉书耿恭传作恭以防勒有涧水可固今云侧涧傍水似有脱误】自金蒲迁居此城匈奴又来攻之壅絶涧水恭于城中穿井深一十五丈不得水吏士渴乏笮马粪汁饮之恭乃仰天叹曰昔贰师防佩刀刺山飞泉涌出今汉德神明岂有穷哉整衣服向井再拜为吏士祷之有顷水泉奔出众称万嵗乃水示之虏以为神遂即引去后车师叛与匈奴攻恭食尽穷困乃煮铠弩食其筋革恭与士卒同死生【原本漏卒字】咸无二心围恭不能下闗宠上书求救建初元年明帝纳司徒鲍昱之言【按建初乃肃宗章帝年号今云明帝似误】遣兵救之至栁中以校尉闗宠分兵入髙昌壁攻交河城车师降遣恭军吏范羌将兵二千人迎恭遇大雪丈余仅能至城中夜闻兵马大恐羌遥呼曰我范羌也城中皆称万嵗开门相持涕泣尚有二十六人衣屦穿决形容枯槁相依而还【按后汉书耿恭比此较详附録于后○单于益兵围恭不能下初闗宠上书求救时肃宗新即位乃诏公卿防议司空第五伦以为不宜救司徒鲍昱议曰今使人于危难之地急而弃之外则纵蛮夷之内则伤死难之臣诚令权时后无边事可也匈奴如复犯防为陛下将何以使将帝然之遣兵救之建初元年正月会栁中撃车师攻交河城车师复降先是恭遣军吏范羌至敦煌迎兵士寒服羌因随所遣兵出塞羌固请迎恭诸将不敢前乃分兵三千人与羌从山北迎恭遇大雪丈余军仅能至城中夜闻兵马声以为虏大惊羌乃遥呼曰我范羌也汉遣军迎校尉耳城中皆称万嵗开门共持涕泣明日遂相随俱归虏兵追之且战且行发踈勒时尚有二十六人随路死没三月至玉门唯余十三人衣屦穿决形容枮槁中郎将郑众为恭以下洗沐易衣冠】
　　北河又东迳莎车国南
　　治莎车城西南去蒲犁一百四十里【汉书作七百四十里】汉武帝开西域田于此【疑当作屯田于此】有铁山出青玉
　　北河之东南迳温宿国
　　治温宿城土地物类与鄯善同北至乌孙赤谷六百一十里东通姑墨二百七十里于此枝河右入北河
　　北河又东迳姑墨国南
　　入姑墨川水注之导姑墨西北赤沙山东南流迳姑墨国西治南至于阗马行十五日土出铜铁及雌黄其水又东南流右注北波河又东迳兹国南又东左合兹川水有二源西源出北大山南释氏西域记曰屈茨北二百里有山夜则火光昼日但烟人取此山石炭冶此山铁恒充三十六国用故郭义恭广志兹能铸冶其水南流迳赤沙山释氏西域记曰国北四十里山上有寺名雀离大清净又出山东南流枝水左焉又东南水流三分右二水俱东南流注此河又东川水兹东北赤沙积梨南流【何氏云句读未详】枝水右出西南入兹城音屈茨也故延城矣【汉书有兹西域记有屈茨郦注合而诂之谓兹即屈茨也】西去姑墨六百七十里川水又东南流迳于轮台之东也昔汉武帝初通西域置校尉屯田于此搜粟都尉桑羊奏言故轮台以东地广饶水草有溉田五千顷以上其处温和田美可益通沟渠种五谷收获与中国同时匈奴弱不敢近西域于是徙莎车相去千余里即是台也其水又东南流右防西川枝水水有二源俱受西川东流迳兹城南合为一水水间有故城盖屯校所守也其水东南注东川东川水又东南迳乌垒国南治乌垒城西去兹三百五十里东去玉门阳闗二千七百四十八里与渠犂田官相近土地肥饶于西域为中故都防治焉汉使持节郑吉并防北道故号都防都防之起自吉置也【汉书注师古曰都犹总也言总防南北诸道】其水又东南注大河大河又东右防敦薨之水其水出焉耆之北敦薨之山在匈奴之西乌孙之东山海经曰敦薨之水出焉而西流注于泑泽出于昆仑之东北隅实惟河源者也二源俱道西源东流分为二水西南流出于焉耆之西经流焉耆之野屈南【疑当作而】东南流注于敦薨之渚右水东南流又分为二左右焉耆之国城居四水之中在河水之洲治员渠城西去乌垒三百里南防两水同注敦薨之浦东源东南流分为二水但涧澜双引洪湍濬发俱东南流迳出焉耆之东导于危须城西西去焉耆百里又东南流注于敦薨之薮川流所积浑水斯涨溢而为海史记曰焉耆近海多鱼鸟东北隔大山与车师接敦薨之水自西海迳尉犁国国治黎域【治下脱尉字黎当作犂域当是城】西去都防治所三百里北去焉耆百里其水又西出沙山铁闗谷又西南流连城别注裂以为田桑羊曰臣愚以为连城以西可遣屯田以威西国即此处也【汉书西域云自敦煌西至盐泽徃徃起亭而轮台渠犂皆有田卒数百人置使者校尉领防以给使于外国者】其水又屈而南迳渠犂国西故史记曰西有大河即斯水也又东南流迳渠犂国治渠犂城西北去乌垒三百四十里汉武帝通西域屯渠犂即此处也南与精絶接北与尉犂接又南流注于河山海经曰敦薨之水西流注于泑泽盖乱河流自西南注也河水又东迳墨山国南治墨山城西至尉犂二百四十里
　　河水又东迳注賔城南又东迳楼兰城南而东注盖发田土所屯故城禅【疑当作擅】国名耳
　　河水又东注于泑泽
　　即经所谓蒲昌海也水积鄯善之东北龙城之西南龙城故姜赖之灵【朱云当作虚】胡之大国也蒲海溢荡覆其国城基尚存而至【何氏云二字疑误】元晨发西门暮逹东门浍【何氏云以下必有脱误】其岸岸【疑当作崖岸】余溜风吹稍成龙形皆西面向海因名龙城地广千里皆为盐而刚坚也【朱云此注譌错难以意通据御覧所引凉州异物志云姜赖之虚今称龙城恒溪无道以感天庭上帝赫怒海溢荡倾刚卤千里蒺藜之形其下有盐累碁而生即此事也】行人所迳畜产皆布氊卧之掘发其下有大盐方如巨桃以次相累类雾气云浮寡见星日少禽多怪西接鄯善东连三沙为海之北隘矣故蒲昌亦有盐泽之称也山海经曰不周之山【注云此山形有缺不周匝处因名云西北不周风自此山出】北望诸毗之山临彼岳崇之山东望泑泽河水之所潜也其源浑浑泡泡者也【注云河南出昆仑潜行地下至葱岭出于阗国复分流岐出合而东流注泑泽已复潜行南出于积石山而为中国河也名泑泽即蒲泽一名蒲昌海广三四百里其水停冬夏不増减去玉门关三百余里即河之重源所谓潜行也浑浑泡泡水濆涌之声也衮咆二音】东去玉门闗一千三百里【按上郭注作三百余里】广袤四百里其水澄渟冬夏不减其中洄湍电转为隐沦之脉当环流之上飞禽奋翮于霄中者无不坠于渊波矣即河水之所潜而出于积石也【此下宜从禹贡锥指接前卷末条又出海外南至积石山有石门河水冐以西流经文海蒲昌海也】
　　又东入塞过敦煌酒泉张掖郡南【敦煌今肃州西八百里废沙州卫酒泉今肃州卫张掖今甘州衞】
　　河自蒲昌有隐沦之证并间闗入塞之始自此经当求实致也河水重源又发于西塞之外出于积石之山山海经曰积石之山其下有石门河水冐以西流是山也万物无不有焉禹贡所谓导河自积石也孔頴逹尚书防曰释水云河千里一曲一直则河从积石北行又东乃南行至于龙门汉书西域云河有两源一出葱岭一出于阗于阗在南山下其河北流与葱岭河合东注蒲昌海蒲昌海一名盐泽去玉门阳闗三百余里广袤三百里其水停居冬夏不増减皆以为潜行地下南出于积石为中国河　禹贡锥指曰导者循行之谓先儒皆以为施功故其説多误洪水为帝都切近之灾龙门未辟而先从事于积石舍近图逺无是理也汉志金城郡河闗县下云积石山在西南羌中河水行塞外东北入塞内【汉河闗县今陜西西宁衞西南塞外】西域云盐泽水潜行地下南出于积石为中国河后汉县属陇西郡志云积石山在西南河水出此禹贡之积石也叚颎自张掖追西羌且鬭且行四十余日至河首积石山出塞二千余里唐书侯君集等追吐谷浑王伏允至星宿川又逹柏海北望积石山观河源之所出是皆河闗县西南羌中之积石自隋大业二年平吐谷浑于赤水城置河源郡以境有积石山名唐仪鳯二年改置河源军在鄯州西百二十里【鄯州即西平郡治湟水县今为西宁衞治】又于浇河故城置积石军在廓州西南百五十里【廓州治化城县其故城在今西寕衞南百八十里元和志云积石军西临大涧北据黄河即隋浇河郡所治】而积石之名遂移于塞内杜氏通典云积石山在今西平郡龙支县内即禹贡导河积石蔡承其误曰地志积石在金城郡河闗县西南羌中今鄯州龙支县界也阎百诗为之辩曰汉河闗县宣帝神爵二年置后梁吕光龙飞二年克河闗凡四百五十七年为郡县后没入吐谷浑遂不复况积石又在其西南羌中乎当在汉西海郡之外是真当日大禹导河处龙支县近在今西寜衞东南八十里本汉金城允吾县地后汉为龙耆【音支】城元和志积石山在龙支县西九十八里南与河州枹【音孚】罕县分界枹罕今临洮府之河州积石山在州西北七十里积石闗则又在西北百二十里所谓两山如削河流经其中是较禹所导之积石河隔千有余里岂在其县界者乎县界之积石乃小积石山即郦注之唐述山耳大小积石之名莫明辩于唐人魏王泰曰大积石山在吐谷浑界小积石在枹罕县西北张守节曰河自盐泽潜行入吐谷浑界大积石山又东北流至小积石山李吉甫曰河出积石山西南羌中今人目彼为大积石此为小积石然则蔡当云何曰引地志下当云今鄯州西南塞外山也汉在羌中唐在吐谷浑界今河州枹罕县鄯州龙支县界有积石山虽河所经非禹所导者【按吐谷浑本辽东鲜卑种也在河湟之间即先零烧当诸羌故地积石在其西南南枕赐支河昔大禹导河自此始】
　　山在西羌之中烧当所居也延熹二年西羌烧当犯塞防羌校尉叚颎讨之追出塞至积石山斩首而还司马彪曰西羌者自析支以西濵河首【濵下当有于字】左右居也河水屈而东北流迳于析支之地是为河曲矣应劭曰禹贡析支属雍州在河闗之西东去河闗千余里羌人所居谓之河曲羌也
　　后汉书西羌西羌之本出自三苗姜姓之别也及舜流四凶徙之三危河闗之西南羌地是也濵于赐支至乎河首绵地千里赐支者禹贡所谓析支者也南接蜀汉徼外蛮夷西北鄯善车师诸国所居无常依随水草周之犬戎秦之义渠皆其种也羌无弋爰剑者秦穆公时为秦所执以为奴后得亡归秦人追之藏于岩穴中秦人焚之有景象如虎为其蔽火得以不死亡入三河间【三河即黄河赐支河湟河是也】诸羌见其被焚不死怪其神共畏事之推以为豪后爰剑种五世至研研最豪健自后以研为种号十三世至烧当复豪健其子孙更以烧当为种号　禹贡锥指曰渭按应劭云析支东去河闗千余里河首积石南枕析支则县距此山亦千余里可知矣自东晋以后县为吐谷浑所据遂以枹罕为华戎之界故唐初太子贤注后汉书误认龙支之积石为禹贡之积石【后汉桓帝纪延熹二年烧当等冦陇右防羌校尉叚颎追撃于罗亭破之注云东观记曰追到积石山即与罗亭相近今鄯州三年烧当羗叛叚颎追撃于积石大破之注云积石山在今鄯州龙支县南即禹贡导河积石是也】而中叶已知其非独杜佑不审耳宋咸平四年真宗指甘沙伊凉等州图谓辅臣曰此图载黄河所出之山乃在积石外与禹贡所述异盖亦以龙支之积石为禹迹也蔡氏承误以释经学者宗之故元都实穷河源仍以廓州西南之积石州为积石而至正中修宋史河渠志亦云黄河自贵德西宁之境至积石经河州昔郭景纯注山海经曰名实相乱莫矫其失习非胜是终古不悟此之谓矣汉志冯翊夏阳县下云禹贡龙门山在北刘昭注补郡国志云太史公曰迁生龙门韦昭谓在县北也水经注引魏土地记曰梁山北有龙门山后魏志夏阳县有龙门山隋改县曰韩城【今陜西西安府韩城县也】故括地志云龙门山在韩城县北五十里此河西之山东与壶口隔水相望通典云同州韩城綘州龙门二县有龙门山即禹所凿是河东亦有龙门山矣然经所谓龙门在雍域不在冀孔防谓积石在龙支又据释水之文故云至龙门三千余里然其实不止于此约计有四千三百余里若禹贡之积石更在龙支县西南塞外一千二百余里则自积石至于龙门当有五千五百余里也龙门以下记河行方向甚详而其上絶不言方向蔡云荒逺其所畧也今按龙门以上禹功所不加故数千里之河縂括为一句河自积石东北流至宁夏折而北至废丰州折而东至东受降城折而南方向不一难以属辞故略之非为荒逺也河自积石至于龙门所行皆雍州之域不可谓荒逺宋人见朔方西凉不入其版图遂以荒逺目之耳
　　东北迳歴敦煌酒泉张掖南应劭地理风俗记曰敦煌酒泉其水甘若酒味故也张掖言张国臂掖以威戎狄説文曰郡制天子地方千里分为百县县有四郡故春秋曰上大夫县下大夫郡至秦始置三十六郡以监县矣从邑君声释名郡羣也人所羣聚也黄义仲十三州记曰郡之言君也改公侯之封而言君者至尊也郡守専权君臣之礼弥崇今郡字君在其左邑在其右君为元首邑以载民故取名于君谓之郡汉官曰秦用李斯议分天下为三十六郡凡郡或以列国陈鲁齐吴是也或以旧邑长沙丹阳【何改杨】是也或以山陵太山山阳是也或以川原西河河东是也或以所出金城城下得金酒泉泉味如酒豫章樟树生庭雁门鴈之所育是也或以号令禹合诸侯大计东冶之山会计国名会稽是也河迳其南而纒络逺矣
　　河水又东自河曲迳西海郡南
　　汉平帝时王莽秉政欲耀威徳以服逺方讽羌献西海之地置西海郡而筑五县焉周海亭燧相望莽簒政纷乱郡亦废弃
　　禹贡锥指曰汉志金城临羌县西北塞外有僊海盐池古音西与僊同僊海即西海也一名卑禾羌海亦曰青海又曰鲜水海赵充国请治湟陿以西道桥令可至鲜水左右王莽诱塞外羌献鲜水海允谷盐池是也郡治龙夷城在临羌新县西三百十里元和志云鄯州西至西海三百七十里龙夷城即今西北三百五十里威戎城也今为西寜卫西塞外地临羌故城在衞西二百八十里浩亹河南
　　河水又东迳允川而歴大榆小榆谷北
　　羌迷唐钟存所居也永元元年【按后汉西羌当是五年】贯友代聂尚为防羌校尉攻迷唐斩获八百余级收其熟麦数万斛于逢留河上筑城以盛其麦作大船于河峡作桥渡兵迷唐遂逺依河曲永元元年【按当是九年】迷唐复与钟存东冦而还十年谒者王信耿谭西击迷唐降之诏聼还大小榆谷迷唐种人以汉造浮桥兵来无时故地不可居复叛居河曲与羌为讐种人与官兵击之允川去迷唐数十营止遣轻兵挑战因引还迷唐追之至营因战迷唐败走于是西海及大小榆谷无复聚落隃糜【县名属右扶风】相曹凤上言建武以来西戎数犯法常从烧当种起所以然者以其居大小榆谷土地肥美又近塞内与诸种相傍南得钟存以广其众北阻大河因以为固又有西海鱼盐之利缤出沿河【四字譌按当是縁山濵水】以广田畜故能强大常雄诸羌今党援沮坏【按当作党援坏阻】亲属离畔其余胜兵不过数百宜及此时建复西海郡县规固二榆广设屯田隔塞羌胡交闗之路殖谷富边省输转之役上拜鳯为金城西部都尉遂开田二十七部【朱笺云后汉书作开屯田二十七部列屯夹河】夹河与建威相首尾后羌反乃罢按叚国沙州记吐谷浑于河上作桥谓之河厉长一百五十步两岸累石作基陛节节相次大木纵横更镇压两边俱【字疑譌或作徃字】来相去三丈并大材以板横次之施钩栏甚严饰桥在清水川东也
　　锥指允川在西宁衞西南塞外大小榆谷即唐之九曲也东去积石军三百里水甘草良宜畜牧睿宗时杨矩为鄯州都督奏请黄河九曲之地以为金城公主汤沐之所吐蕃既得顿兵畜牧又与唐境接近自是复叛天宝中哥舒翰为陇右节度使复收九曲置浇河洮阳二郡髙适作九曲词以美其功
　　乂东过陇西河闗县北洮【从注当是浇】水从东南来流注之【陇西今临洮府河闗县在今河州西】
　　河水右【当是又】迳沙州北段国曰浇河【朱云国沙州记云洮水与垫江水俱出嵹台山而此注説浇水知经文洮字乃传冩之误耳】西南一百七十里有黄沙沙南北一百二十里东西七十里西极大杨川望黄沙犹若人委干□于地【太平御览引作若人委干糒于地】都不生草木荡然黄沙周回数百里沙州于是取号焉地理志曰汉宣帝神爵二年置河闗县盖取河之闗塞也风俗通曰百里曰同縂名为县县也首也从系倒首与县易偏矣言当静徭役也【朱云御覧引作静平徭役今本风俗通缺】释名又曰县也悬于郡矣【按释名云县悬也悬系于郡也】黄义仲十三州记曰县也以贞直言下体之居邻民之位【二句疑误居或当作君邻或当作临】不轻其誓施绳用法不曲如声近县故以取名今县字在半也汉帝元年令天下县邑城【按汉书髙帝纪六年令天下县邑城今云元年误】张晏曰令各自筑其城也
　　河水又东北流入西平郡界左合二川南流入河又东北济川水注之【后汉建安中析金城郡临羌等县置西平郡治西都县后魏置郑州隋改县曰湟水其故城即今西寕衞治元和志云湟水县本汉破羌县也】
　　水西南出滥渎东北流入大谷谓之大谷水北迳浇河城西南北流注于河
　　河水东又迳浇河故城北【南凉秃髪乌孤以河南地为浇河郡治此城唐于此复置浇河郡其东为积石军】
　　有二城东西角倚【当作掎】东北去西平二百二十里宋少帝景平中拜吐谷浑阿豺为安西将军浇城公即此城也【宋书吐谷浑阿豺表献方物诏嘉其慕义授安西将军沙州刺史浇河公】
　　河水又东北迳黄川城河水又东迳石城南左合北谷水
　　昔段颎击羌于石城投河坠坑而死者八百余人即于此也【按后汉书段颎延熹三年颎追虏至河首积石山出塞二千余里分兵击石城羌斩首溺死者千六百人与此稍异○后魏石城县废帝改化隆唐改化城廓州治焉元和志云黄河在县南八十里】
　　河水又东北迳黄河城南【黄河广违二城俱在廓州境内】
　　西北去西平二百一十七里
　　河水又东北迳广违城北又合马头川水
　　水发逺川引纳支津北迳城东而北流注于河
　　河水又东迳邯川城南【废廓州城东南有邯川城秃髪傉檀所置邯川防军也】城之左右歴谷有三水导自北山南迳邯亭注于河
　　河水又东临津溪水注之
　　水自南山北迳临津城西而北流注于河
　　河水又东迳临津城北白土城南
　　十三州志曰左南津西六十里白土城城在大河之北而为縁河济渡之处北魏凉州刺史郭淮【何氏云北字衍淮领雍州非凉州也】破羌遮寒【魏志作遮塞】于白土即此处矣【临津城在今河州西北一百二十里隋曰临津闗大业五年自将伐吐谷浑出临津闗渡黄河至西平即此城也白土城在今西寕卫南】
　　河水又东左会白土川水
　　水出白土城西北下东南流迳白土城北又东南注于河
　　河水又东北会两川右合二水
　　参差夹岸连壤负崄相望河北有层山山甚灵秀山峰之上立石数百丈亭亭桀竪竞势争髙逺望防防若攅图之托霄上其下层岩峭举壁岸无阶悬崖之中多石室焉室中若有积卷矣而世士罕有津逮者因谓之积书岩岩堂之内每时见神人往还矣盖鸿衣羽裳之士练精饵食之夫耳俗人不悟其仙者乃谓之神彼羌目曰唐述复因名为唐述山指其堂宻之居谓之唐述窟其怀道宗之士皮冠浄髪之徒亦徃栖托焉故秦州记曰河峡崖傍有二窟一曰唐述窟髙四十丈西二里有时亮窟髙百丈广二十丈深三十丈藏古书五字【朱云当作五笥】亮南安人也下封【朱云当作崖下】有水导自是山谿水南注河谓之唐述水【西寜衞东南八十里有龙支故城本汉允吾县地后汉置龙耆城和帝以曹鳯为金城西部都尉屯龙耆是也后魏于此置北金城县西魏改曰龙支○元和志积石一名唐述山今名小积石山在鄯州龙支县西九十八里河州枹罕县北七十里黄河在龙支县西南六十里枹罕县北五十里】
　　河水又东得野亭南
　　又东北流历研川谓之研川水又东北注于河谓野城口
　　河水又东历鳯林北【鳯林今在河州北隋志枹罕县有鳯林山元和志云在县北三十五里】
　　鳯林山名也五峦俱峙耆谚云昔有鳯鸟飞游五峰故山有斯目矣秦州记曰枹罕原北名鳯林川川中则黄河东流也
　　河水又东与漓水合
　　水导源塞外羌中故地理志曰其水出西塞外东北流歴野虏中迳消铜城西又东迳河列城东考地説无目盖出自戎方矣左右列水水出西北溪东北流迳列城北又入漓水城居二水之会也漓水又北迳可石孤城西西戎之名也又东北石【朱云当是右】合黒城溪水水出西北谿下东南流迳黒城南又东南枝水左出焉又东南入漓水又东北迳榆城东榆城溪水注之水出素和细越西北山下东南流迳于细越川夷俗乡名也又东南出狄周峡东南右合黒城溪之枝津津水上承溪水东北迳黒城东东北注之榆溪又东南迳榆城南东北注漓水漓水又东北迳石门口山髙崄絶对岸若门故峡得厥名矣疑即臯兰山门也汉武帝元狩三年骠骑霍去病出陇西至臯兰应谓是山之闗塞也汉书音义曰臯兰应在陇西白石县塞外河名也孟康曰山闗名也今是山去河不逺故论者疑目河山之间矣漓水又东北臯兰山水自山左右翼注漓水漓水又东白石川水注之水出县西北下东南流枝津东注焉白石川水又南迳白石城西而注漓水水又东迳白石县故城南王莽更曰顺砾阚骃曰白石县在狄道西北二百八十五里漓水迳其北今漓水迳东南注之而不出其北也漓水又东迳白石山北应劭曰白石山在东罗溪注之水出西南山下东入漓水漓又东左合罕开南谿水出罕开西东南流迳罕开南十三州志曰广大坂在枹罕西北罕开在焉昔慕容吐谷浑自燕历隂山西驰而创居于此漓水又东迳枹罕县故城南应劭曰故罕羌侯邑也十三州志曰枹罕县在郡西二百一十里漓水在城南门前东过也漓水又东北故城川水注之水有二源南源出西南山下东北流金细北岭北又东北迳一故城南【二句疑有譌误】又东北与北水水会北源自西南迳故城北右入南水乱流东北注漓水漓水又东北左合白石川之枝津水上承白石川东迳白石城北又东絶罕开溪又东迳枹罕城南又东入漓水漓水又东北出峡北流注于河地理志曰漓水出白石县西塞外东至枹罕入河【元和志石门山在鳯林县北二十八里漓水西去县二百步枹罕故城即今河州治白石故城在州西】
　　河水又迳左南城南【左南城今在西寕卫东南】
　　十三州志曰石城西一百四十里有左南城者也津亦取名焉
　　大河又东迳赤岸北
　　即河夹岸也秦州记曰枹罕有河夹岸岸广四十丈义熈中乞佛于此河上作飞桥桥髙五十丈三年乃就【河夹岸即今临洮府河州西北赤岸戍是也】
　　河水又东洮水注之
　　地理志曰水在塞外羌中沙州记曰洮水与垫江水俱出嵹台山山南即垫江源山东则洮水源山海经曰白水出蜀郭景纯注云从临洮之西倾山东南流入汉而至垫江故段国以为垫江水也洮水同出一山故知嵹台西倾之异名也洮水东北流吐谷浑中吐谷浑者始是东燕慕容之枝庶因氏其字以为首类之种号也故谓之野虏自洮嵹南北三百里中地草徧是龙须而无樵柴洮水又东北流迳曽城北沙州记曰嵹城东北三百里有曽城城临洮水者也建初二年羌攻南部都尉于临洮上遣行车骑将军马防与长水校尉耿防救之诸羌退聚洮阳即此城也【曽城即临潭故城在今洮州衞】洮水又东迳共和山南城在四山中洮水又东迳迷和城北羌名也又东迳甘枳亭歴望曲右西南去龙桑二百里洮水又东迳临洮县故城北【临洮县故城即今岷州衞治】禹治洪水西至洮水之上见长人受黒玉书于斯水上洮水又东北流屈而迳索西城西建初二年马防耿恭从五谿祥谷【一作榏谷】出索西与羌战破之筑索西城徙陇西南部都尉居之赤水城亦曰临洮东城也沙州记曰从东洮至西洮一百二十里者也洮水又屈而北迳龙桑城西而西北流马防以建初二年从安故五溪出龙桑开通旧路者也俗名龙城洮水又西北迳歩和亭北步和川水注之水出西山下东北流出山迳歩和亭北东北注洮水洮水又北出门峡歴求【朱云疑作东】厥川蕈川水注之水出桑岚西溪东流歴桑岚川又东迳蕈川北东入洮水洮水又北歴峡迳偏桥出夷始梁右合蕈垲川水东南石底岭下北歴蕈垲川西北注洮水洮水又东北迳桑城东又北会蓝川水水源出来歴川西北溪南流歴川东北流迳蓝川歴水城北东入洮水洮水又北迳外羌城西又北迳和博城东城在山内左合和博川川水出城西南山下东北迳和博城南东北注于洮水洮水北迳安故县故城西地理志曰陇西之属县也十三州志曰县在郡南四十七里盖延转击狄道安故五谿及羌大破之即此也洮水又北迳降狄道故城西【降狄道故城即今临洮府西南狄道故城也】阚骃曰今曰武始也洮水在城西东北下又北陇水注之即山海经所谓滥【郭注作槛】水也水出鸟鼠山西北髙城岭西迳厎【宋本作西迳陇坻】其山岸崩落者声闻数百里故扬雄称响若坻頽是也又西北歴白石山下地理志曰降狄道东有白石山滥水又西北迳武阶城南又西北迳降狄道故城东百官表曰县有蛮夷谓之道有公主谓之邑应劭曰反舌左袵不与华同须有译言乃通也汉陇西郡治秦昭王二十八年置应劭曰有陇坻在其东故曰陇西也神仙曰封君逹陇西人服炼水银年百嵗视之如年三十许骑青牛故号青牛道士王莽更郡县之名郡曰厌戎县曰操虏也昔马援为陇西太守六年为狄道开渠引水种秔稲而郡中乐业即此水也滥水又西北流迳注于洮水洮水右合二水左会大夏川水水出西山二源合合而乱流迳金栁城南十三州志曰大夏县西有故金栁城去县四十里本都尉治又东北迳大夏县故城南【元和志大夏县西北至河州七十里大夏川水经县南去县十步近志云大夏河即漓水谬也】地理志曰王莽之顺夏晋书地道记曰县有禹庙禹所出也又东北出山注于洮水洮水又北翼带三水乱流北入河地理志曰洮水北至枹罕东入河是也
　　又东过金城允吾县北【依注北当作南】
　　金城郡治也汉昭帝始元六年置【汉志注应劭曰初筑城得金故曰金城臣瓉曰称金取其坚也师古曰一云以郡在京师西故曰金城金西方之行】王莽之西海也莽又更允吾为循逺县【汉志注应劭曰允吾音铅牙】河水迳其南不在其北南有湟水出塞外东迳西王母石室石釜西海盐池北故阚骃曰其西即湟水之源也地理志曰湟水所出也湟水又东南流迳龙夷城故西零之地也十三州志曰城在临羌新县西三百一十里王莽纳西零之献以为西海郡治此城湟水又东迳卑禾羌海北有盐池阚骃曰县西有卑禾羌海者也世谓之青海东去西平二百五十里湟水东流迳湟中城北故小月氏之地也十三州志曰西平张掖之间大月氏之别小月氏之国范晔后汉书曰湟中月氏胡者其王为匈奴所杀余种分散西逾葱岭其弱者南入山从羌居止故受小月氏之名也后汉西羌曰羌无弋爰劔者秦厉公时以奴亡入三河羌为神推以为豪河湟之间多禽兽以射猎为事遂见敬信依者甚众其曽孙忍因留湟中为湟中羌也【此节録后汉西羌传殊未明白因附録原文于后羌无弋爰劔者秦厉公时为秦所拘执以为奴后得亡归而秦人追之急藏于岩穴中得免羌人云爰劔初藏穴中秦人焚之有景象如虎为其蔽火得以不死遂亡入三河间诸羌见其被焚不死怪其神共畏事之推以为豪河湟间少五谷多禽兽以射猎为事爰剑教之田畜遂见敬信羌人谓奴为无弋以爰剑尝为奴故因名之其后世世为豪至爰剑曽孙忍时秦献公初立欲复穆公之迹兵临渭首灭狄防戎诸羌畏徙忍及弟舞独留湟中】湟水又东右控四水道源四溪东北流注于湟湟水又东迳赤城北而东入经戎峡山右合羌水出西南山下迳防羌城东故防羌校尉治又东北迳临羌城西东北流于湟湟水又东迳临羌县故城北汉武帝元狩元年以封孙都为侯国【按汉书功臣表武帝元封元年封孙都为临蔡侯郦云临羌不知何本又按元狩元年别无封爵今云元狩亦疑误】王莽之监羌也【汉志临羌县注莽曰盐羌今郦注作盐羌未知孰是】谓之缓戎城非也湟水又东卢溪水注之水出西南卢川东北流注于湟水湟水又东迳临羌新县故城南阚骃曰临羌新县在郡西百八十里湟水迳城南也城有东西门西北隅有子城湟水又东右合溜溪伏溜石杜蠡四川东北流注之左会临羌溪水水发新县西北东南流历县北东南入湟水湟水又东龙驹川水注之水又出西南山下东北流迳龙驹城北流注于湟水湟水又东长宁川水注之水出松山东南流迳晋昌川晋昌川水注之长寕水又东南养女川水注之水发养女北山有二源皆长湍逺发南总一川迳养女山谓之养女川阚骃曰长寜亭北有养女岭即浩亹之西平之北山也乱流出峡南迳长寕亭东城有东西门东北隅有金城西平西北四十里【西平上疑脱在字或去字】十三州志曰六十里远矣长寜水又东南与二水合水出西山东南流水出南山【此四字疑衍】上有风伯祠春秋祭之其水东南迳长寕亭南东入长寜水长寜水又东南流注于湟水湟水又东牛心川水注之水出南南逺山【南南譌上南字朱本改其字】东北流迳牛心惟东【惟字疑误朱云按太平御覧湟水条云有养女岭彼羌多祷而祈女又有牛心堆皆湟水源山名则惟字当是堆字】又北迳西平亭西东北入湟水湟水又迳西平城北东城即故亭也汉景帝六年封陇西太守北地公孙浑邪为侯国【按史汉功臣表俱作平曲今云西平未知所本】魏黄初中立西平郡慿依故亭増筑南西北三城以为郡治湟水又东迳土楼南楼北倚山原峰髙三百尺有若削成楼下有神祠雕墙故壁存焉阚骃曰西平亭北有土楼神祠者也今在亭东北五里右则五泉注之泉发西平亭北雁次相缀东北流至土楼南北入湟水湟水又东右合葱谷水水有四源各出一溪乱流注于湟水又东迳东亭北东出漆峡山峡也东流右则漆谷常溪注之左则甘夷川水入焉湟水又东安夷川水注之水发远山西北迳控众川北屈迳安夷城西北东入湟水湟水又东迳安夷县故城有东西门去西平亭东七十里阚骃曰四十里湟水又东左合宜春水水出东北宜春溪西南流至于安夷南入湟水湟水又东勒且溪水注之水出县东南勒且溪北流迳安夷城东而北入湟水湟水有勒且之名疑即此号也【按后汉书耿防恭留击诸羌未服者首虏千余人获牛羊数万头勒姐烧何羌等十三种数万人皆诣恭降此之勒且当即勒姐也姐音紫其外尚有累姐牢姐彡姐等种】阚骃曰金城河初与浩亹河合又与勒且河合者也湟水又东左合承流谷水南入右会逹扶东西二溪水参差北注乱流东出六山名也东流期顿鸡谷二水北流注之吐□【朱云疑作那】孤长门【何云句读未详】两水南流入湟水湟水又东迳乐都城南东流又合来谷乞斤流二水左会阳非流溪细谷三水东迳破羌县故城南应劭曰汉宣帝神爵二年置城省南门十三州志曰湟水河在南门前东过六谷水自南破羌川自北左右翼注湟水又东南迳小晋兴城北故都尉治阚骃曰允吾县西四十里有小晋兴城也湟水又东与閤门河合即浩亹河也【按汉书地理志注浩亹水出西塞外东至允吾入湟水孟康曰浩亹音合门师古曰浩音诰浩水名也亹者水流峡山岸深诗大雅曰鳬鹥在亹亦其义也今俗呼此水为閤门河盖疾言之浩为閤耳】出西北塞外东入塞迳敦煌酒泉张掖南东南迳西平之鲜谷塞尉故城南又东南与湛水合水有二源西水白岭下东源发于白岸谷合为一川东南流至雾山注閤门河閤门河又东迳养女北山【北原本譌作此】东南左合南流川水出北山南流入于閤门河河又东迳浩亹故城南王莽改曰兴武矣阚骃曰浩读閤也故亦曰閤门水两兼其称矣又东流注于湟水故地理志曰浩亹水东至允吾入湟水又东迳允吾县北为郑伯津与润水合【按汉志令居县注涧水出西塞外至县西南入郑伯津今云润水恐是譌字】水出县北令居县西北塞外【令孟康音连师古音零原本譌作合】南流迳其县故城西汉武帝元鼎二年置王莽之罕虏也又迳永登亭西历黒石谷南流注郑伯津湟水又东迳允街县故城南汉宣帝神爵二年置王莽之修逺亭也县有龙泉出允街谷泉眼之中水文成蛟龙或试挠破之寻平成龙畜生将饮者皆畏避而走谓之龙泉下入湟水湟水又东迳枝阳县逆水注之水出允吾县之参街谷东南流迳街亭城南又东南迳阳非北亭又东南迳广武城西故广武都尉治郭淮破叛羌故无载于此处也【按魏志郭淮正始八年陇西诸羌相结叛乱攻围城邑凉州名胡治无载复叛应之据此则故字当是治字】城之西南二十许里水西有马蹄谷汉武帝闻大宛有天马遣李广利伐之始得此马有角为竒故汉赋天马之歌曰天马来兮历无草迳千里兮巡东道【按汉书礼乐志作天马徕歴无草迳千里循东道】胡马感北风之思遂顿羇絶绊骧首而驰晨发京城食时至敦煌北塞外长鸣而去因名其处曰马亭今晋昌郡南及广武马蹄谷盘石上马迹若践泥中有自然之形故其俗号曰天马径夷人在边效刻足有大小之迹体状不同视之便别逆水又东迳枝阳县故城南东南入于湟水地理志曰逆水允吾东至枝阳入湟河【汉书地理志逆水出允吾参街谷东迳枝阳】又东流注于金城河即积石之黄河也阚骃曰河至金城县谓之金城河随地为名也释氏西域记曰牢兰海东伏流龙沙堆在屯皇东南四百里河歩于【歩字疑譌】鲜卑山东流至金城为大河出昆仑昆仑即阿耨逹山也【元和志云湟水名湟河亦谓乐都水出青海东北乱山中东南流至兰州西南入黄河按兰州本汉金城县允吾浩亹枝阳今皆在其境州西百二十里有允吾故城后汉灵帝光和六年金城河水溢出二十余里即此河也】
　　河水又东迳石城南
　　谓之石城津阚骃曰在金城西北矣【今兰州西有石城津】河水又东南迳金城县故城北【按故城即今兰州治】应劭曰初筑城得金故曰金城也汉书集注薛瓉云金者取其坚固也故墨子有金城汤池之言矣王莽之金屏也世本曰鲧作城风俗通曰城盛也从土成声筦子曰内为之城外为之郭郭外之土开池髙则沟之命之曰金城十三州志曰大河在金城北门东流有梁泉注之出县之南山按耆旧【下疑漏传字】言梁晖字始娥汉大将军梁冀后冀诛入羌后其祖父为羌所推为渠帅而居北城土荒民乱晖将移居枹罕出顿此山为羣羌围廹无水晖以所执榆鞭竪地以青羊祈山神泉涌出榆木成林其水自县北流注于河也
　　又东过榆中县北【榆中今在兰州东北】
　　昔防恬为秦北逐戎人开榆中之地按地理志曰金城郡之属县也故徐广史记音义曰榆中在金城即阮嗣宗劝进文所谓榆中以南者也
　　又东过天水北界
　　菀川水出勇士县之子城南山东北流历此城川【疑作成】世谓之子城川又北迳牧师菀故汉牧菀之地也羌豪迷吾等万余人到襄武首阳平襄勇士至抄此菀焉【此句疑有譌误朱云焉疑作马】焚烧亭驿即此处也又曰菀川水地为龙马之沃土故马援请与田戸中分以自给也有东西二菀城相去七里西城即乞佛所都也又北入于河也【今靖远卫西有菀川城黄河自兰州界东北流越乱山中二百余里入衞界始泻落巨川如瀑布然土沿山引水灌田甚广】
　　又北过武威媪围县东北
　　河水迳其界东北流县西南有泉源东迳其县南又东北入河也【今寜夏中衞西南有温围水下流入黄河通鉴晋咸宁五年马隆讨凉州鲜卑渡温围水胡三省曰汉武威郡有媪围县此水或因以名媪譌温也】
　　又东北过天水勇士县北【今靖逺衞西二百里有勇士县故城】
　　地理志曰蒲福也属国都尉治【蒲福当作满福前汉地志勇士县注属国都尉治满福】王莽更名之曰纪德水出县山世谓之二十八渡水东北流溪涧萦曲途出其中迳二十八渡行者勤于遡涉故因名焉北迳其县而下注河又有赤川水南出赤蒿谷北流迳赤川又北迳牛官川又北迳义城西北北流歴三城川而北流注于河也
　　又东北过安定北界麦田山河水东北流迳安定祖厉县故城西北【汉志注应劭曰祖音罝师古曰厉音赖】
　　汉武帝元鼎五年幸雍遂逾陇登空同西临祖厉河而还即于此也【空同山名在今平凉府城西三十里】王莽更名之曰乡礼也李斐曰音赖又东北祖厉川水注之水出祖厉南山北流迳祖厉县而西北流注于河水【祖厉故城在今靖逺衞西南一百三十里麦田城在靖逺衞北晋咸和四年乞伏述延见赵亡惧自苑川迁于麦田即此○按晋书载记及十六国春秋俱云述延死子傉大寒立会石勒灭刘曜惧而迁于麦田则迁者乃述延之子傉大寒非述延也】
　　河水又东北迳麦田城西又北与麦田泉水合
　　水出城西北西南流注于河
　　河水又东北迳麦田山西【一云宋钞本西下有谷川二字】
　　在安定西北六百四十里
　　河水又东北迳于黒城北又东北髙平川水注之即若水也水出髙平大垄山若水谷建武八年世祖征隗嚣汉从髙平第一若水谷入即是谷也【按髙平第一乃城名汉志属安定郡】东北流迳髙平县故城东汉武帝元鼎三年【疑脱置字】安定郡治也王莽更名其县曰铺睦西十里有独阜阜上有故台台侧有风伯坛故世俗呼此阜为风堆【元和志秦长城在髙平县北十里今平凉府荘浪县西二十里有苦水川自静寜流入又北入镇原界为髙平川髙平故城在今平凉府固原州西二里明一统志云在镇原县东】其水东北龙泉水注之水出县东北七里龙泉东北流注髙平川川水又北出秦城【秦下疑脱长字】长城在县北一十五里又西北流迳东西二太【朱云太字疑误】娄故城门北合一水水有五源咸出陇山西东水发源县西南二十六里湫渊渊在四山中湫水北流西北出长城北与次水会水出县西南四十里长城西山中北流迳魏行宫故殿东又北次水注之出县西南四十里山中北流迳行宫故殿西又北合次水水出县西南四十八里东北流又与次水合水出县西南六十里醎阳山东北流左会右【疑譌或是若】水总为一川东迳西娄北东注若水段颎为护羌校尉于安定髙平若水讨先零斩首八千级于是水之上若水又北与石门水合水有五源东水导源髙平县西八十里西北流次水注之水出县西百二十里如州泉东北流右入东水乱流左会三川参差相得东北同为一川混涛历峡峡即陇山之北垂也谓之石门口水曰石门水在县西北八十余里石门之水又东北注高平川川水又北自延水注之西出自延溪东流历峡谓之自延口县之西北一百里又东北迳延城南东入髙平川川水又北迳亷城东按地理志曰北地有亷城县阚骃言在富平北自昔匈奴侵汉新秦之土率为狄场故城旧壁尽从故目地理沦移不可复识当是世人误证也川水又北若水注之水发县东北百里山流注髙平髙平又北迳三水县西肥水注之水出髙平县西北二百里牵条山西东北流与若勃溪水合有二源縂归一渎东北流入肥肥水又东北流违泉水注焉泉流所发导于若勃溪东东北流入肥肥水又东北出峡注于髙平川水东有山山东有三水县故城本属国都尉治王莽之广延亭也西南去安定郡三百四十里侍郎张奂为安定属国都尉治此【按后汉书张奂奂以举贤良对防第一拜议郎永夀元年迁安定属国都尉今云侍郎恐误当是议郎】羌有献金马者奂召主簿张祁入于羌前以酒酹地曰使马如羊不以入廏使金如粟不以入怀尽还不受威化大行县东有温泉温泉东有盐池故地理志曰县有盐官今于城之东北有故城城北有三泉疑即县之盐官也髙平川水又北入于河
　　河水又东北迳眴卷县故城【应劭曰眴音旬日之旬卷音箘辂之箘故城在今寜夏中衞东唐为灵州鸣沙县地】
　　地理志曰河水别出为河沟东至富平北入河河水于此有上河之名也





　　水经注集释订讹卷二
&lt;史部,地理类,河渠之属,水经注集释订讹&gt;
　　钦定四库全书
　　水经注集释订讹卷三
　　归安沈炳防撰
　　河水三
　　河水又北过北地富平县西【富平县即今灵州所地】
  </div>
  <div class="pagination">
   <a href="水经注集释订讹.html">
    上一页
   </a>
   <a href="水经注集释订讹.html">
    1
   </a>
   <span class="current-page">
    2
   </span>
   <a href="水经注集释订讹_page3.html">
    3
   </a>
   <a href="水经注集释订讹_page4.html">
    4
   </a>
   <a href="水经注集释订讹_page5.html">
    5
   </a>
   <a href="水经注集释订讹_page6.html">
    6
   </a>
   <a href="水经注集释订讹_page7.html">
    7
   </a>
   <span>
    ...
   </span>
   <a href="水经注集释订讹_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
