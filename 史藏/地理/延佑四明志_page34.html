<!DOCTYPE html>
<html>
<head>
    <meta charset="UTF-8">
    <title>延佑四明志 - 第 34 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>延佑四明志 - 第 34 页/共 72 页</h1>
    <div class="content">胡从义　张源 【霆振侄霆龙子】 　孙真孙
赵与（日夫）　赵必衢 【崇侇子】 　张应龙
张霆龙 【霆振弟】 　章介甫　俞道明
萧楠　卢天佑　史介之
李以兴　楼极　胡机
楼森圭　张虡　罗季禹
李以圭　干巽 【闶曾孙】 　王宝之
蒋演　王桂发　郑大津
桂壮孙
景定三年方山京榜
方山京　舒津　王山甫
王一桂　沈溎　刘扬祖
张光　张大圭　孙惠时
张润孙　沈芳（艼去丁改巳）　练睎颜
咸淳元年阮登炳榜
孙治凤　楼岩　姚梦荐
李檞　林子宣　曹一新
王镭　杨应祥　胡大浩
韩福孙　黄三接　叶梦牛
史蒙卿　徐十朋　陆觉
史唐卿
三学前廊赐进士释褐 【咸淳三年登极循资恩】 
沈震孙　蒋元　赵必昌
咸淳四年陈文龙榜
臧璧　赵必佑　楼岩
咸淳七年张镇孙榜
王叔龢　戴表元　赵孟何
任仲高
咸淳十年王龙泽榜
萧元澥　陈观　吴化龙
玉午龙
四明志卷第七
宋元四明六志弟五十九
元　袁桷　等　撰
　山川考
随山浚川禹所陈非琐言也治梁及岐后讫不能别何哉明郡以四明山得名其山范不能定或曰在越或曰亡是山唐一行作山河两戒深有旨矣四明山由越来至于慈溪东行至于鄞复折入奉化脉陇连属稽诸田野可考也江入余姚上三十里与四明水接更十里潮势已没古为堰限之吴潜为庆元恨庆元公卿多徙堰于上虞潮至旧堰上不一二尺舟楫蔽沙岸虽驿舟不可发使者数言而上虞谓新堰利益不肯改噫其果有是夫作山川考
　　山
　　　鄞县
四明山繇天台山北面起向东北一百三十里涌为二百八十峰中有三十六峰周回八百余里谢灵运山居赋注曰天台四明相接孙兴公赋曰登陆则有四明天台四明方石四面自然开窗其中区分中通一溪曰簟溪西引簟溪东入于海地在句章又云鄞江山有七峰相去各六十里云雾相通山东面七十峰状如惊浪曰惊浪之山境接句章郭璞言后五百年当立郡至开元置明州其言适符合梨洲洞水东出句章是四明东门山西状如奔牛曰奔牛山连脊起峰因以名之中有三朵峰铛足以立汉张平子居焉中有石室西南有五朵峰形如芙蓉峰相望各去六里中峰为四明山心梨洲溪生沙梨孙兴公与其兄承公游得梨以食因号梨洲杨修游四明山见一老人其言曰见两人把火且当获金刀修解之两火炎也加刀为剡因号剡溪其说诬怪后汉有刘阮二士怪不复录四明山南耸七十峰状如驱羊其峰蹲者曰蹲羊水源十丈有神蛇居之吐灵气如楼阁可祷雨山足一涧出南过一百二十里水归鄞江南源也此南洞一源四明山南门也溪号臼溪宋有捕鱼者恍不见日光因号为大晦山东复有一峰下有龙窟逸士陶源探望如楼观号小晦山西南八峰下有囊号八囊山山向北有两阵山如走蛇旧有人居之山之北门也梅福隐越游焉作记曰四明山四面二百八十峰周回八百余里东接句章西连舜窟南嗣天台北包翠碣其言不妄山有五朵峰东有一峰高六里周十里峰南一岩高一丈深七丈中有石穴通泉流于梨洲穴生甘草又多古杉柏瑞云居之西一峰高四里南有石室下有石枰相传刘阮居之南一峰高三里有石壁壁出数穴生石乳北一峰高四里峰顶有天井云气吐吞山四面各生一色树东生樟树西生松树南生柏树北生柽树及黄杨木其山顶上极平正每有云盖之晋沙门白道猷从天台入四明将筑居不敢居以还木虚梅福孟亮游最着其事荒忽不敢纪今因山记采其实而言之刘纲事见太平广记谢灵运山居赋天台桐柏方石太平二韭四明五奥三菁太平之北诸山神仙所居宋书孔佑至行通神隐于四明山尝见山有数百斛钱视之瓦石不异今父老相传以繇小溪以上为东四明由余姚而上为西四明由奉化雪窦以入者则谓之四明山盖山势蜿蜒连属与三境相犬牙
金峨山县南八十里州之案山也
太白山县东六十里视诸山为最高其巅有龙池云气翁勃生于水面不绝若丽日晴霄澄彻如镜或风振林木落叶纷纷过之无堕池中者每风雨时雷电多从山顶生天童山有支径可登此峰顶邦人旱暯必祷焉每有灵物变见雨随以至或曰山以太白星得名又曰近有小白岭故此为大白非太白也
舒亶题太白峰
题太白庵 【[按曰]二诗见集古考】 
天童山县东六十里晋永康中僧义兴结庐山闲有童子来给薪水久乃辞去曰吾太白一辰上帝遣侍左右言讫不见太白天童之名昉于此山前有玲珑岩石多嵌虚支径透其绝顶景象尤胜
舒亶题天童寺
王安石题天童寺 【[按曰]二诗见集古考】 
贸山县东三十里高二百八十丈按十道四蕃志云以海人持货贸易于此故名县居贸山之阴乃加邑为鄮
阿育王山在鄮山之东高数百仞阿育王见灵建寺其下因以名山 【详见本寺文】 寺有径路可上山腰有佛左足迹入石二寸余峰顶有极目亭望海中山如邱垤然
玉几山阿育王山之前自寺视之横陈如几
大梅山县东南七十里盖梅子真旧隐也 【按福本传王莽专政福一朝弃妻子去其后人有见于会稽汉时鄞属会稽而子真所隐亦不止此一山】 山中有石洞僊井药炉丹灶遗迹犹存山顶昔有大梅木在其上则伐为会稽禹祠之梁其下则为它山堰之梁禹祠之梁张僧繇图龙于其上夜或风雨飞入镜湖与龙斗后人见梁上水淋漓而萍藻满焉始骇异之乃以铁索锁于柱而它山堰之梁长三丈许去岸数丈岁久不朽大水不漂或有刀坠而误伤之者血出不已 【余见它山堰】 
灌顶山县西南七十里通远乡其山直上二十里方至顶有普净禅院岁纳学租故宋有采铁于此者朝旨禁之自天禧二年府学养士岁入钱三百贯延佑七年山民陈永等增租钞一十五锭后寺僧分佃一半今复通佃
它山即善政侯为堰之地水南沿流皆山至是始有一山在水北因两山相对堰得以成以其无山相接故谓之它山
亮阇梨题它山
截断寒流迭石基海潮从此作回期青山自在行人老涧阔水声无绝时
天井山在通远乡神龙所居有三井焉一岩突然而出者下瞰百仞之渊地仅容侧足缘萝可行如此者数十步至下井井之傍石皆光洁如龙物常行久而熟之之状又行三里至中井益险又三里至上井则难矣旱暯祈请得蜥蜴或蛇蟹之类自山下望之奕奕有光雨辄应每欲雨则云雾先兴于此山山有龙王堂张良臣记
响岩县西南五十五里句章乡岩石壁立下浸江水水北作声则岩中答之故曰响岩有影如佛像故又名佛影岩天寒有鸬鹚数百为群集于岩上故又名鸬鹚岩
北岩县南五十里句章乡岩中可容百人暑月清凉有频伽鸟巢其中
凤山县西南七十里通远乡
石臼山县西南五十里光同乡山坡有石圆而匾阔可二丈中有穴似臼世传葛仙翁炼丹之所傍有二足迹世谓之仙迹山下溪潭深迥杳不知其底有鱼如舟或见则必作阴雨或有见龙首枕于山麓潭上者仙隐山与此山相连魏文节公杞作碧溪庵于其上
芝山县南五十里光同乡
西石山县南六十五里通远乡出石
东石山一名稽山县东三十里出石
姜山县南三十里平原中崛起有石洞三其一最大曰后岩中可坐数十人洞后又有一小洞上有小穴形圆如月可仰窥天里人祠神像于岩中后分其祀于山前岩下号前岩庙
茆山县南五十里与姜山对峙
厉山县东三十五里
阳堂山俗曰青山县东四十九里舆地志云此山四面县绝下有鲍郎庙即鲍君生所居也
银山县西南四十五里地名小溪尝产银故名
锡山县西南五十里尝产锡故名
大含山县东南三十里
白鹤山望春山皆在广德湖
陶公山在东钱湖山下多朱姓居之世传陶朱公尝隐于此有钓鱼矶在焉宝庆三年守胡矩建烟波馆天镜亭于其上 【详见河渠考东钱湖内】 
隐学山在东钱湖其下有栖真寺放生池徐偃王隐学于此
二灵山在东钱湖有张王行祠
梨花山月波山百步尖皆在东钱湖有寺
大慈山在东钱湖下水岙宋丞相史鲁公葬母夫人之地以此著名
圣女山管公山皆在县西
珠山蹲跨山 【有瀑布】 佛陇山阮山朱长山皆在县东
东山黄山金文山五峰山皆在县东南
建岙山在县西南四十五里
白石山在县东三十里翔凤乡其山青秀与东钱湖相对人多游览焉山有白石故名
图经载亶洲山在县东四十五里按十道四蕃志云亶洲有虞喜冢晋屡召不至死葬于此东方朔十洲记云山有不死之草赤茎绿叶人死三日以草覆之即活按吴志黄龙二年春正月魏遣将军卫温诸葛直将甲士万人浮海求夷洲及亶洲亶洲在海中汉武洞穴记言秦始皇帝遣方士徐福将童男童女数千人入海求蓬莱神山及仙药至洲不还世相承有数万家其上人民时有至会稽货市会稽东县人海行亦有遭风飘至洲者所在绝远卒不可得至故卫温等但得夷洲数千人还今谓亶洲山去县四十五里实无此山世传今日本国即此洲然未知是否也又载鸡鸣山云山有石井上有铜瓶着石有大石鸡云从浮梁上飞来今犹鸣应扶桑晓太平寰宇记载动石山云有坚石高五六丈下有小石支之暴风雨则其石自动山行者闻隆隆之声又载灵山云山有石鼓临涧若鸣则野雉翔鸣故曰灵山今境内皆无之
　　　奉化州
四明山连会稽接天台跨慈溪鄞及州境详见前
镇亭山州西南一百里汉地理志注鄞有镇亭山西界于越跨于天台故其乡为连山
鲒埼亭山在东南四十里濒海之地与袁村相属汉地理志注鄞有鲒埼亭颜师古云鲒音结蚌也其长一寸广六分有小蟹在其腹中埼曲岸也其中多鲒故以名亭俗讹为戟埼
鄞城山州东五十里古鄞城在其下故名干道旧志载赤堇山在鄞县东四十里云山有草曰赤堇鄞县以此为名而加邑焉
天门山在州南六十里大海海外列障排空有两山对峙高入苍穹南亚于海汉地理志颜师古注云鄞县东南有天门水入于海有越天门山陶宏景真诰云天门在鄞县之南宁海之北半亚于海
雪窦山在州西北五十里四明山之南有千丈岩瀑布泉锦镜妙高峰含珠林宋理宗御书云应梦名山
丹小山在州西五十里四明山之南属剡源乡之三石村有三巨石故名三石山山有二洞上有丹霞二字如朱书洞如广厦中可容五六十人有深穴可容人身昔有入者行几半日闻水声如雷而返水涓涓岩罅闲其流迹皆赤色下有龙湫旱暵祷之岩后风从窦出常飙飙有声夏绝无暑冬则凛凛不可近俗号风洞云笈七签所谓丹山赤水是也
徐无岩在州西北七十里岩立数百仞瀑布飞下冬夏不绝下有潭上有鞠侯岩三大字刊于石
大小晦山在州西六十里即四明山南来之两峰左肩红岩山下有覆盆山宋时应则入山初甚秀丽既而冥晦故曰大小晦四明洞天记云两峰各有大小晦是也或作悔非
望春山在州西五十里其右文笔峰其左展旗峰
宝化山在州南三里古松如卧龙杜鹃花如翔凤题咏诗见慈氏教寺
汉城山在州东北二十里 【山有五代汉时城基】 
楼大参攻媿有诗云
城复于隍遗旧基山云漠漠草离离当时雷鼓声沈后留得寒岩伴落晖
南山在州东南五里
西山在州西南五里
马迹山在州南五十五里石上有马迹故名
三山在州南五十五里屹立大海中如三台然旁有数屿
</div>
    <div class="pagination">
<a href="延佑四明志_page33.html">上一页</a><span>...</span><a href="延佑四明志_page29.html">29</a><a href="延佑四明志_page30.html">30</a><a href="延佑四明志_page31.html">31</a><a href="延佑四明志_page32.html">32</a><a href="延佑四明志_page33.html">33</a><span class="current-page">34</span><a href="延佑四明志_page35.html">35</a><a href="延佑四明志_page36.html">36</a><a href="延佑四明志_page37.html">37</a><a href="延佑四明志_page38.html">38</a><a href="延佑四明志_page39.html">39</a><span>...</span><a href="延佑四明志_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
