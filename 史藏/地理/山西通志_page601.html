<!DOCTYPE html>
<html>
<head>
    <meta charset="UTF-8">
    <title>山西通志 - 第 601 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 601 页/共 700 页</h1>
    <div class="content">　　路史盂盂丙盂大夫祁氏汉县太原唐邢今阳曲东北八十里故盂城定八年刘子伐盂【读志云国】非衞东盂也【定十四年蒯瞆献齐者也又哀四年盂周地】若宋盂【僖二十一年公作霍谷作雩一作宇】
　　隋开皇十六年置原仇大业初改盂县有白鹿山唐太原府武徳三年以盂受阳置受州贞观元年省并州之乌河县入焉
　　金兴定中升为州听绛州元帅府节制置刺史寻复有白马山泉仇山滹沱水
　　元亦名州
　　张淑誉盂邑辨　仇犹国名见战国策作叴由即今之盂县是也县治东北里许仇犹故城基尚在赵之所谓原仇城即此按左传顷公十二年韩宣子卒魏献子为政分祁氏之田为七分羊舌氏之田为三盂丙为盂邑大夫此鲁昭公二十八年事也疑此时晋国别有盂邑非今之盂但未知邑治在何处旧志以今之盂为盂丙之食邑因误以盂丙即仇犹亡国之主似误又按史记通鉴纲目等书皆载荀瑶灭夙繇注曰翟国也战国策作叴由目曰初智伯欲灭夙繇而无道乃铸大钟方车二轨以遗之夙繇之君斩岸堙谷以迎钟赤艸蔓枝谏曰智伯贪而无信欲伐我而无道今师必随之不听赤草蔓枝曰为人臣不忠贞罪也忠贞不用逺身可也遂断毂而行至齐而夙繇亡所载甚明旧志以盂丙为仇犹之君以赤艸蔓枝为盂丙家臣亦误按旧志赵灭仇犹置原仇城此今之盂县无疑又云秦属太原汉于原仇西百里置盂县注云疑即抚城县或曰即大盂县未知孰是愚按此乃盂丙食邑之盂与仇犹无与又按旧志云春秋时在太原府东北八十里置大盂城注云即今黄鼠村然访之乃在黄鼠之北三十里此乃战国之盂盂丙所分或在是乎总于今之盂无与【与汉书注稍异】
　　日知録曰春秋地名盂者有五僖公二十一年宋公楚子陈侯蔡侯郑伯许男曹伯会于盂宋之盂也定公八年单子伐简城刘子伐盂以定王室周之盂也十四年衞太子蒯聩献盂于齐衞之盂也而晋则有二盂昭公二十八年盂丙为盂大夫今太原盂县哀公四年齐国夏伐晋取邢任栾鄗逆时隂人盂壶口此盂当在邢洛之间
　　乐平县
　　昭公二十二年晋荀吴使师伪籴者负甲以息于昔阳之门遂袭鼔灭之　杜注乐平沾县东有昔阳城
　　寰宇记荀吴假道于鲜虞遂入昔阳鲜虞在北昔阳在南晋恐肥为备故从北伪东南行往防齐师乃先还假道鲜虞遂入昔阳也
　　刘曰肥鼔并在钜鹿　有昔氏钜鹿昔阳城
　　按水经注一卷中昔阳城两见一在下曲阳一在沾县疑有二昔阳城盖肥都沾县鼔都下曲阳也
　　路史昔阳本肥【肥子后迁昔阳】今平定之乐平东五十里有昔阳故城昭十二年晋灭之故钜鹿境一曰夕阳开皇置昔阳于下曲阳今祁之鼓城
　　九域志赵鞅晋阳
　　列子襄子攻狄取左人中人应劭地理记中人城西北四十里有左人城左人之故邑　左人即今定之唐县
　　地形志乐平郡乐平注晋属真君九年并治孝昌二年复有象山祠沾岭八赋岭　乐平郡后汉献帝置真君九年治太原孝昌二年复治沾城领县三　辽阳乐平　石艾
　　汉沾县上党郡隋置辽州于此今治西南有城址隋志乐平注旧置乐平郡开皇初郡废十六年分置辽州及东山县大业初废州及山东县有臯洛山有清漳水
　　金兴定四年从辽州刺史行元帅府事郭文振请升乐平县为臯州
　　臯落城在东南七十里即春秋臯落氏所居汉置县今为臯落村
　　正定志鼓聚在晋州西汉书晋荀吴灭鼓昔阳亭即此日知録汉书地理志钜鹿下曲阳应劭曰晋荀呉灭鼓今鼓聚昔阳亭是也水经注泜水东迳肥累县之故城南又东迳昔阳城南本鼓聚十三州志曰今其城昔阳亭是矣京相璠曰白狄之别也下曲阳有鼓聚其説皆同史记赵世家恵文王十六年廉颇将攻齐昔阳取之夫昔阳在钜鹿故属之齐岂得越太行而有乐平乎
　　忻州
　　汉建安二年正月省云中定襄五原朔方郡郡置一县领其民合为新兴郡今故城址尚存　二十一年议者以南单于部久居塞内与编户同而不输贡赋浸难禁治单于入朝魏王曹操遂留之邺下使右贤王归统其国分其众为五部居北部于新兴郡
　　地形志肆州注治九原天赐二年为镇真君七年置州领郡三　永安　秀容　雁门秀容郡注永兴二年置真君七年并肆卢敷城二郡属焉领县四
　　秀容注永兴二年置有秀容城原平城肆卢城石鼓山神女郎神金山神防君神风神　石城注永兴二年置有大頺石神　肆卢注治新防城真君七年并三防属焉有清天神大罗山台城大防城　敷城注始光初置郡真君七年改治敷城有石谷山亚角神车轮泉神
　　旧通志肆州故城亦名秀容在西北五十里后魏肆州治此后周徙州治雁门县通考即积粟所在【肆卢川亦在此一名肆楼川】
　　尔朱氏世居北秀容道武初又令迁居南秀容羽健未迁仍后此北魏永兴置秀容郡后并肆卢敷城共领县四隋属楼烦郡唐属忻州定襄郡
　　按南秀容即今忻州北界北秀容三百里乃神池五寨岢岚县永宁州等境也
　　水经注魏土地记秀容胡徙居此立秀容防军东去汾水六十里
　　唐忻州定襄郡本新兴郡义宁元年以楼烦郡之秀容置
　　旧唐志秀容汉汾阳县地治郭下隋自秀容故城移于此因改为秀容县
　　宋志定襄郡团练属忻州
　　定襄县
　　汉建安中曹操驱塞下流民以实新兴郡始治定襄县地形志肆州永安郡注后汉建安中置新兴郡永安中改领县五定襄注前汉属定襄后汉属云中晋属新兴真君七年并云中九原晋昌属焉永安中属有赵武灵王祠介君神五石神圣人祠皇天神定襄城抚城　阳曲　平冦注真君七年并三堆朔方定阳属焉永安中属有鸡头山神祠三防河　蒲子注始光三年置真君七年并平河属焉永安中属有索山祠驴夷
　　北齐河清二年周将杨忠袭并州不克而还遂于古城北面筑城【先未有城】置定襄平寇蒲子三县其中移肆州于雁门
　　隋书定襄郡注开皇五年置云州总管府大业元年府废领县一大利注大业初置带郡有长城有隂山有紫河
　　隋开皇十年移平防于代州之崞县省定襄并秀容唐武徳二年刘武周将杨长材据定襄四年李大恩讨平之封定襄王析秀容复置定襄　旧唐志定襄汉阳曲县地后汉末移阳曲于太原界置乃于阳曲古城置定襄县后废武徳四年分秀容县复置有石门关
　　宋熙宁五年省定襄入秀容元祐元年定襄复为县入忻州
　　古定襄城在城外汉为县后废今县乃其内城也魏土风记夏后氏筑或曰赵襄子又曰石勒起兵筑相传通忻州刘家沟屠岸贾洞
　　定襄辨　今之定襄古阳曲也汉髙帝置定襄郡领县十二曰成乐桐过都武武进襄隂武臯骆安陶武成武要定襄复陆后汉以故属雁门之善无中陵与桐过武成骆定襄郡而以定襄县改属云中郡建安时移阳曲于太原界乃于其故城置定襄县新兴郡晋改晋昌县北魏定襄并云中九原晋昌三县来属隋省入秀容唐武徳初析秀容置定襄忻州贞观十四年自朔州北定襄城移云中置定襄县永淳元年移民于朔州开元二十年移云州仍改定襄为云中县属云中郡宋省入秀容后复为定襄金元因之此定襄郡县之始末也大抵古云中定襄地本相近古云中在朔郡边外古东胜界定襄在云中东南魏都定襄之盛乐【盛乐即成乐】背负隂山前带黄河后自云中徙都平城即今大同郡治雁门关外又有小平城皆雁门郡地东南有参合坡则属代郡唐徙定襄于云中后改云州亦即今大同地他如唐丰州之安乐戍永济栅大同川大同故城与古云中地近而与今大同相去数百里若指今大同为汉云中因指今定襄以槩古之定襄是一误且再误也夫定襄有郡县之分即定襄县亦南北屡迁汉书郡国志凡郡治所在县名必先书前汉定襄郡首成乐在今归化城唐书贞观十五年突厥思摩帅众兵渡河居于故定襄城即其地也后汉定襄郡首善无在今朔州十三州志所云旧定襄郡是也至汉定襄县前属定襄郡后属云中郡今右玉西有故城即故县大同忻州均非汉初定襄县地忻州有新兴故城肆州故城今定襄县有永安城抚城古阳曲城距县百里有古定襄城与魏地形志定襄注总合即旧唐书所云建安时于阳曲故城置定襄县者亦为有据大同县西北二十里有定襄城明一统志谓汉郡唐县皆治此按二汉郡治首盛乐善无不闻治平城若指此为唐贞观中所置定襄县后改为云中县者则得之矣又按唐书忻州析秀容置定襄意定襄既改云中而秀容之析在其后欤今以二汉定襄郡所属十二县五城按之近日郡县归化城近成乐朔州近善无右玉近桐过五寨近中陵其余则多在塞外【如武进有白渠水出塞外西至沙陵入河西部都尉治武臯有荒干水出塞外西至沙陵入河中部都尉治是也】缘置新兴郡后人民四散虽汉末驱塞外民实之惠帝又迁农三千户于此而自元魏时圗籍已多散失至于唐别置定襄都督府侨治宁朔领州四道通大同云中此又在夏州塞外云
　　静乐县
　　唐志静乐注武徳四年置管州仍析置汾阳六度二县五年曰北管州六年州废省汾阳六度以静乐来属有天池祠有管涔山北有楼烦关有隋故汾阳宫宪州本楼烦监牧岚州刺史领之贞元十五年别置监牧使龙纪元年李克用表置州领楼烦元池天池三县
　　按宪州当在宁武宁化间
　　宋宪州汾源郡军事初置楼烦咸平五年移置静乐军县遂废军又废楼烦改岚州熙宁三年废宪州以静乐县岚州十年复宪州仍领静乐县政和五年赐郡名　咸平九年废天池元池入静乐【天池县城在今县北百六十里唐志注天池即雁门关】
　　金兴定三年管州升防御
　　元初置河北路都元帅府后为下州冀宁路
　　元史唐以静乐置管州后州废属岚州后又为宪州宋为静乐军金为静乐郡又改为管州元太祖十六年以岚州之岢岚宁化楼烦并入本州至元二十二年割岢岚岚州而宁化楼烦并入本州
　　按元史则宋金元时之静乐所辖广矣
　　明于县北八十里置宁化守御所千户
　　黄圗昌曰宋置崇化火山岢岚楼烦四军岢岚虽重兵而移置岚谷楼烦虽旧号而颇近静乐葢岢岚本因岚谷得名而楼烦则自并北管后已渐南矣独崇化为今之宁化去宁武为近火山属有偏头去偏头为近
　　契丹占天池庙地知并州韩琦以曩时彼所求修庙檄正之
　　永安城旧为横水镇内有只吉大王殿明治间移为县后堂












　　山西通志卷一百七十八
<史部,地理类,都会郡县之属,山西通志>
　　钦定四库全书
　　山西通志卷一百七十九
　　辨证【四】
　　代州
　　山海经小咸之山敦水出焉梁渠之山修水出焉俱东流注于雁门北水行五百里至雁门大泽方百里在雁门北【水经注雁门水在直隶】
　　山海经雁门之水出于雁门之山雁出其间在髙柳北其山重峦叠巘霞举云髙连山隠隠东出辽塞其水东南流迳髙柳县故城北城在平城东南六七十里于代为西北也以地势度之非今雁门
　　髙诱淮南子注古之幽都在雁门以北
　　通典秦雁门郡今马邑之南境雁门之北境皆是也汉灵帝时胡大扰定襄云中等郡并流徙分散献帝时省入冀州魏文帝复置并州自陉岭以北并弃之今雁门郡及以北之地悉弃之
　　汉志太原郡广武注河主贾屋山在北部都尉治莽曰信桓师古曰贾屋山即史记所云赵襄子北登夏屋者　雁门郡平城注东部都尉治莽曰平顺　后汉志广武故属太原有夏屋山
　　地形志雁门郡广武注前汉属太原后汉晋属有东西二平原　东夏州注延昌二年置领郡四　徧城郡太和元年置领县二　广武注前汉属太原后汉晋属雁门后属有三城徧城　沷野注二汉属朔方晋罢后复属
　　周大象二年司徒于翼廵长城立亭障西自雁门东至碣石
　　隋志后周置肆州开皇五年改代州置总管府大业初府废　雁门郡领雁门繁峙五防崞灵丘五县　唐置代州雁门郡都督府　北有大同军本大武军调露元年曰神武军天授二年曰平狄军大足元年复更名其西有天安军天寳十二载置又有代北军永泰元年置　领县五雁门　五防　繁峙　崞　唐林注本武延嗣圣元年析五防崞置唐景龙元年更名　宋景德二年废唐林
　　宋雁门郡防御置沿邉安抚司
　　金天防六年置震武军节度使贞祐二年四月侨置西靣经略司八月罢领雁门五防广武繁峙等县　元中统四年并雁门县入代州
　　通典雁门汉广武县故城在西南又有故平县后汉末平城县也
　　广武故城在县西北汉置属雁门郡后魏移置上馆城今废一名古雁门城即雁门故县也隋避讳改雁门有东陉西陉二闗元省　平城废县在雁门县城西南汉县隶雁门郡
　　前汉书雁门郡注秦置勾注山在隂馆莽曰填狄领县十四首善无注莽曰隂馆第五县曰隂馆注楼烦乡景帝后三年置累头山治水所出东至泉州入海莽曰富代后汉雁门郡领十四城首隂馆注史记曰汉苏意军勾注应劭曰山险名也在县尔雅入陵西逾雁门是也郭璞曰即雁门山合前后注防之隂馆在勾注楼烦间应在朔州马邑之南管涔之北应州山隂亦其地云
　　按史记赵襄子灭代代即今之蔚州及雁门闗东北地皆是也今代州在雁门闗内去蔚州二三百里
　　五防县
　　汉志虑虒注师古曰音庐夷
　　地形志永安郡驴夷注二汉属太原曰虑虒晋罢太和十年复改永安中属有思阳城驴夷城仓城代王神祠【仓城今名白村】
　　隋大业初改名五防
　　虑虒城汉置县属太原郡晋时铁佛刘武居新兴虑虒之地
　　张公城十六国时张平筑
　　金贞祐四年升为防州有五防山虑虒水
　　繁峙县
　　汉志代郡卤城注滹沱河东至参合入滹沱别过郡九行千三百四十里并州川从河东至文安入海过郡六行千三百七十里莽曰鲁府　雁门郡繁峙注莽曰当要　太原郡葰人
　　后汉志雁门郡繁峙　卤城故属代郡
　　晋隆安二年二月魏主珪至自伐燕居繁峙宫尹耕曰必在盛乐或近盛乐地非今繁峙县也按昭成帝什翼犍即位于繁峙之北时或建宫且猗卢从刘琨求勾注陉北之地琨徙马邑隂馆楼烦繁峙崞五县民于陉南更立城邑则汉之繁峙本在雁门闗北也
　　地形志恒州繁峙郡天平二年置领县二　崞山　繁峙注二汉晋属雁门后改属
　　隋志后周废繁峙郡县开皇十八年复置县有东魏武州及吐京齐新安三郡寄在城中后齐改为北灵州寻废有长城滹沱小水唐山
　　旧唐志代州繁峙汉县东魏置廓州又废　汉雁门郡葰人县汉末荒废晋改置繁峙县周省隋复置　金贞祐二年升为坚州隶太原路元因之
　　崞县
　　古史考赵衰居原今原平县
　　汉志太原郡原平　雁门郡崞注莽曰崞张
　　后汉志雁门郡崞　原平　疆隂
</div>
    <div class="pagination">
<a href="山西通志_page600.html">上一页</a><span>...</span><a href="山西通志_page596.html">596</a><a href="山西通志_page597.html">597</a><a href="山西通志_page598.html">598</a><a href="山西通志_page599.html">599</a><a href="山西通志_page600.html">600</a><span class="current-page">601</span><a href="山西通志_page602.html">602</a><a href="山西通志_page603.html">603</a><a href="山西通志_page604.html">604</a><a href="山西通志_page605.html">605</a><a href="山西通志_page606.html">606</a><span>...</span><a href="山西通志_page602.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
