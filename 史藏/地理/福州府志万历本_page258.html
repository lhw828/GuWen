<!DOCTYPE html>
<html>
<head>
    <meta charset="UTF-8">
    <title>福州府志万历本 - 第 258 页/共 280 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志万历本 - 第 258 页/共 280 页</h1>
    <div class="content">　　卢　榕　字叔才，初名郁，永福人。宣和中擢第，调安仁令。绍兴初，剧寇曹成拥众数万，自江北掠湖南，时帅臣向子諲兵不敌，又无外援，寇鼓噪入。榕躬率民兵战死。诏赠宣教郎，官其子沂。沂复与贼战，死，又官其子铸倅。黄辅之哭以诗：“许国一心如铁劲，阖门万口等毛轻。”
　　曾　升　字孟高，福州人。入粟补吏。靖康中，虏骑犯边，升被檄，部士卒戌楚州，至昭信县，适遇金人，与战，死于阵，昭信赖以全。事闻，赠五官，与一子恩泽，立庙祀之。
　　高应松　字筼亩，长乐人。开庆元年进士。历官权礼部员外部，权直翰林院。元兵至临安，应松不肯草降表。及元兵入，举朝奔窜，从官留者九人，应松与同郡侍郎翁仲德，正言陈春伯、大理卿郭珙与焉。朝廷旌其忠，迁应松端明殿学士佥书，枢密院参知政事。及两宫赴北，应松扈从，至燕绝粒不语，七日死。
　　陈觉伯　字宗尹，长乐人。登咸淳进士，授泉州教授。景炎初，幼主航海，师次于泉，觉伯率同列奔问起居，遂从入广。宋亡，愤惋不食卒。觉伯与高应松为友，节亦相类云。
　　林　琦　闽人。德祐三年，元兵迫临安，琦于□山结壮士数千人防海，以功补宣教郎。文天祥开府南剑，琦往从之，及潮州移屯，俱被执。琦至建康，忧愤死。
　　林　同　字子真，别号空斋，福清人。公遇之子也，荫官家居，性慷慨好义。宋室将亡，同自以其先遹龙图学士、埏知杭州、瑑直宝章阁，累世事宋，耻臣于元。又有刘仝祖者，其妻，同女弟也。仝祖仕历督府监丞，亦耻臣元，遂与同谋起兵收复。仝祖即同宅开局募众，已复取福州、兴化、南剑三郡矣。未几，三郡叛降于元。仝祖知事不济，走他邑，自经死。元兵至，同盛服坐堂，啮指血书壁自誓，亦不屈而死。同、仝祖并祀本邑。《宋史》林同作永福人，误。[HT]
　　朱　牧　字子文，闽县人。举进士，为安溪主簿，调隆兴府法曹。宋亡，死之。乡人私谥曰文贞，祀学宫。
　　国　朝
　　叶　福　字叔畴，闽县人。建文庚辰进士，授刑科给事中。靖难兵起，福守金川门，死之。初，福见金陵势危，自期必死，乃遣家人归报其母，曰：“不得为孝子矣。”又尝语客：“孟氏所欲有甚于生，吾人心事不当尔邪?”建安杨文敏公与福同年进士，虽取舍异趣，然重其为人，福死二十余年，追铭墓。
　　林　英　字章叔，古田人，宋儒用中九世孙。洪武二十八年，以贡授监察御史。建文初，请抑宗藩，行主父偃之策。时李景隆用事，朝野震慴莫敢言，英奏劾之，谪知瑞安县。靖难师起，召英以旧职，与修撰王叔英募兵广德，比至，势不可为，乃拜言曰：“臣生无补于时，死有负于国。天命将移，力难以济。”遂自经死。
　　成祖登极，收死难诸臣家属，英妻宋氏系狱，亦自经。世称双节，友人王偁为铭其墓。
　　蔡　海　闽县人。洪武丙子乡荐，署象山教谕。海邃于文学。永乐壬寅，倭寇陷邑，老弱尽逃匿，海独正襟危坐。少顷贼至，海指贼骂曰：“丑徒当称贡，乃敢寇境掠民耶?”贼怒，刺之，海饮刃，骂不绝而死。
　　姚　铣　字孟声，侯官人。永乐甲辰进士。宣德间授刑科给事中，改工科。请告家居者久之。正统初，用大臣荐转兵科都谏。己已从征北肤，死于上木之难。先时铣自誓必死，在军中遣仆伯通归贻家人诗，有曰：“许国丹心今日尽，输忠白骨几时还。”海内士大夫闻而悲之。
　　周　杰　字文英，怀安人。正统丙辰进士，授户部主事，扈从北征，师溃于土木，死之。
　　陈　钝　字鲁若，侯官人。正统己未进士，授户部主事，扈从北征，师溃于土木，死之。
　　许天锡　字启衷，闽县人。弘治癸丑进士，改翰林庶吉士，授吏科给事中，历工科都给事中。天锡性豪爽，娴于文辞，居省中号敢言。当敬皇帝时，天锡前后条陈三十余疏，上嘉纳之。尝奉命勘宣府大同兵事，大臣武帅不职者多所劾罢。阅内厩马，刬剔蠹弊，岁省费四十余万。正德己丑，诏使安南，抵其国，世子郊迎。诏节欲由中门入，天锡谕以礼，乃从东阶，因责其典礼者。翼日开读，无再得罪，交人悚畏。事竣，王致金赆，辞以诗曰：“箐茅又喜重包贡，薏苡何须满载归。”交人敬天锡，不敢强，为竖却金亭。比归，逆瑾以其金多，不知其不受馈也。天锡查内库，条逆瑾罪上之。瑾积恨，遂矫旨逮问。时天锡侯命于西华门外朝房，是夜瑾潜遣人杀之，血流被面。乡人为之佥欠，悬橐而已。嘉靖十九年，天锡子许春赴阙讼冤请恤，诏特追赐祭葬。当天锡被杀时，其子方襁褓，即家人亦莫知所以死也。瑾势灼天，都人士缄口咋舌。正德庚辰《郡志》言：天锡知不免，惧祸及老母，一夕自经。”万历己卯《郡志》言：“天锡将死，夜草疏极论天下事，令一苍头晨击登闻鼓，已亡矣。”是皆未明天锡之死于瑾者也。余阅肃皇帝实录，得其繇，因叹天锡死百有余年而其冤始白。鸣呼，此与田令孜沈孟昭图何异?
　　林公黼　字子质，长乐人。正德丁丑进士，授大理评事。公黼少沈敏力学，事亲孝，平生所为，无不可质诸鬼神者。十四年，上将南巡，瑾诛死，彬与宁同在上左右，群臣或谏，彬辈每劝上杖之。时上方大怒言者，公黼又约同官以疏谏。或谓公黼且必重谴，不听。疏入，命系诏狱，五日又杖下，舁至旅舍卒。肃皇帝初褒死事，赠太常丞，赐祭，录其子为太学生。
　　论曰：夫士委质王家，庸必捐躯，乃共其位哉!顾时穷而节义现，则所欲有甚于生耳!叶给舍、林侍御、蔡广文杀身成仁，得其正而毙焉。若姚都谏与周、陈二郎署，均以扈从死于土木之难也，当其时，六飞覆辕，千官骈首，固非可以死可以无死者矣。至林廷评之谏南巡，死于杖也；许都谏之纠逆珰，死于被杀也，则当车溅血，空怀啣橛之忧，匕首揕胸，竟罹指鹿之祸。彼苍者天，歼此良人。静言思之，寤辟有标。]


　
人文志四
　　风　概
　　

　　宋
　　陈　葵　字伯响，闽县人。崇宁试上舍，优等，登大观进士。蔡京籍元符上书王定等十八人奏乞编置，葵其一也，谪归衡州。二年，雷震元祐党人碑，得释还。后授乐清尉，再调官，以陈瓘门人，又为京党劾罢。高宗即位，访求元祐党人，有荐之者，授承事郎将作监丞。寻召对，除诸王官教授。逾年，又以赵鼎党罢归。葵屡蹶而不改操，时论高之。
　　梁岩老　字允济，一名汝霖，永福人。政和进士。靖康间，金人犯阙，岩老佐帅守城有劳。明年，诏使金，虏欲臣之，不屈，虏怒，幽之荒寺，月给饮食。食余辄私晒之，复留余饮渍其壁，久之壁坏，乃挟乾糗南奔，昼伏夜行，竟全节而归。高宗嘉之，除直秘阁，知泉州，寻卒。
　　吴元美　字仲寔，永福人。宣和六年进士。绍兴中，历太常寺簿，出为两路机宜。有文名，尝作《夏二子传》，二子，盖指蚊蝇也。其乡人进士郑炜与有隙，以上之丞相秦桧，诬其指斥国家，讥毁大臣。高宗特宥之，谪容州，再谪南雄州，卒。其后杨椿、洪遵等为言于朝，特旨官其子。
　　陈刚中　字彦柔，闽清人，祥道从子也。建炎二年登第。性慷慨，敢论事。绍兴初，官迪功郎，上言“民力凋瘵，请罢冗食，去虚文，以足国用。”迁大府寺丞，应诏，又乞议恢复，大忤丞相秦桧意。未几，胡铨以劾桧贬韶州，刚中作启贺其行，有曰：“屈膝请和，知庙堂御侮之无策；张胆论事，喜枢庭经远之有人。”又曰：“身为岭海之行，名若泰山之重。知无不言，愿借上方之剑；不遇故去，聊乘下泽之车。”桧闻益怒，遂与张九成等七人同谪，差知安远县，士论惜之，有诗云：“同日七人俱去国，何时万里许还家。”刚中至县，适有岭寇，尽瘁抚定，冒瘴客死，家贫，榇不能归，葬杭州风篁岭。
　　陈　璟　字景玉，连江人。补太学生。绍兴间，故相张浚都督江淮，有重名，汤思退执政，忌之。其党王之望、尹穑遂诋浚，罢其兵柄。璟独慨然不平，与诸生张观等诣阙上书，乞正思退等误国罪。思退与之望、穑亦寻罢。璟负气磊落，当时名流执弟子礼者百余人，后覃恩授贵州文学。
　　郑　鉴　字自明，连江人。乾道间，补太学生，扣阍谏鞫毬事。淳熙初，除太学正，入对称旨，上谓龚茂良曰：“郑鉴议论甚切。”遂召试馆职对策，指大臣权幸干政，上又谓其策可取，除校书郎，迁著作，权郎官，屡有陈述。韩侂胄恶之，出知台州。及辞，东宫太子语之曰：“前后讲论，无如侍讲切直者。”后卒，朱文公称其为人有古争臣风，求之近世，则可媲邹、陈而无怍者也。
　　陈德豫　字子顺、连江人。登淳熙进士乙科，调建州户曹，试教官，分教宣城，累迁诸军粮科院，官终大理卿。德豫居官，每抗疏论事，切时务。理宗尝因旱求言，德豫上封事，以致灾之由在讳天变、讳人言，宜更其政，识者伟之。常有胡僧入觐，锡予甚丰，德豫力陈梁武之失，异端不足信，即日有旨出胡僧于国门。德豫少好学，博通诸子百家，而能不诡于正。在宣城时，方禁程氏学甚严，命所在毁其书，郡学旧有二程遗文，德豫护藏惟谨。著有《讷斋稿》。
　　王益祥　字谦叔，闽县人。淳熙间进士及第，历桂阳、建康教授。有作人功，用陈傅良、张杓荐，擢监簿、编修、说书。出知宁国，改处州。时严伪学之禁，丐祠去，迁江东提刑。以里人陈自强进相位，弃官归。
　　黄　唐　字雍甫，闽县人，为考功郎。韩侂胄为其父请谥，唐不肯，复议，遂辞官。
　　邓　林　字楚材，福清人。淳熙五年登第，调太和簿，有文名，朱熹、吕祖谦、陈傅良、戴溪皆与为友。凡三上书讥切时政，其略曰：“今朝廷无元气，中国无生气，士大夫无英气，故夷狄客气扌寿虚而入，阴阳沴气乘间而起。”由是朝议忌之，授石城丞。有《虚斋集》。
　　杨宏中　字充甫，侯官人。庆元中，台城李沐希韩侂胄意，劾丞相赵汝愚逐之，祭酒李祥、博士杨简上疏论救，有旨补外。宏中为太学生，与同邑徐范彝父、罗源张彳巛日亍周甫《宋史》字用叟谋救祥等，而明汝愚无罪。时诸生中多有欲与者，闻侂胄将置重辟，或怖不肯列名，徐范毅然曰：“业已具疏，何惧之有?”疏上，侂胄果大怒，俱编管远方，禁锢十余年。侂胄诛，始皆进用。宏中登开禧进士，为太学正，因旱，上封事，指切无隐，时论益壮之，官终知武冈军。徐范登嘉定进士，官终朝奉大夫。尝通判泽州，湖湘大旱，范赈饥民，多所全活，卒赠朝请大夫、集英殿修撰。张彳巛日亍官终泰和令。当时同宏中上书，又有林仲麟、蒋传、周端朝，天下号“六君子”。仲麟，福宁人。
　　陈　缜　字师文，罗源人。淳质有守，少慕伊洛、考亭之学，屡试礼部，独以正心诚意为说，俱见黜。后以时务对，遂擢第。及廷试，慨然曰：“今得对天子之庭，可负所学耶?”复以诚意正心对，始终发明伊洛之旨。孝宗见策，嗟叹良久，擢特奏名第一。
　　敖陶孙　字器之，福清人。少倜傥有大志，为文章援笔立就。韩侂胄用事，朱文公贬外，陶孙时游太学，首以诗送之。赵汝愚死贬所，陶孙哀之以文，又揭诗于通衢云：“左手旋乾右转坤，云何群小肆流言。狼胡无地容姬旦，鱼腹终天葬屈原。一死固知公不免，孤忠赖有史长存。九原若遇韩忠献，休说渠家末代孙。”侂胄大怨遣捕，陶孙变姓名亡命得免。后登庆元进士，终温陵通判，有《月翟庵集》。
　　潘　牥　字廷坚，以字行，闽县人。端平进士。时对策者百余人，牥对，独以济邸事为言，有曰：“陛下承休上帝，不宜皈德匹夫。”又曰：“陛下手足之爱，生荣死哀，反不得视士庶人，宜厚东海之恩，裂淮南之土。”其言皆人所不敢言也。殿中侍御史蒋岘阿执政意，劾牥策语不顺，欲置之法，上不许，调牥镇南军节度推官，迁潭州通判。会日食求言，牥又上封事：“熙宁日食，诏郡县掩骼。今故王一抔，其为骼甚矣。请葬以王礼。”丞相游似心善其言，不能用也。牥疏远小臣，屡犯时忌，虽颠沛犹不忘纳忠。后游丞相欲收用牥，而牥卒矣，士论甚惜焉。牥廷试策传，京师为之纸贵，识者皆曰：“子韶、龟龄辈人也。”著有《诗集》、《古乐府》。
　　张　疆　字定叟，一字弱翁，古田人。以《易》义补太学生。常叩阍上书，力诋史嵩之擅政。嵩之欲置之死，赖理宗见察得免，嵩之亦旋以是罢。后释褐登第，累迁国子监书库官。又率同列丁应奎等上疏论丁大全误国，并谏迁都之失，理宗特嘉纳之。疆性慷慨，勇于立功名，时时论国家大事，以风节著云。
　　郑所南　字忆翁，一名思肖，连江人也。以太学生应博学宏词科。会元兵南下，宋将亡矣，所南犹叩阙上书。元人争物色之，遂变名思肖，而隐示不忘赵也。侨居吴下，坐必向南，时时望临安旧都，野哭若狂。终身誓不见朝士，或坐上闻北人语，即引去。尝有诗云：“不知今日月，但梦宋山川。”又题《寒菊》云：“宁可枝头抱香死，不曾吹落北风中。”
　　国　朝
　　邬　孟　福清人。洪武癸酉乡荐，拜四川道御史。孟居官以廉著，风裁凛然，屡直言时政。后坐忤旨死。
　　吴　实　字中美，后复姓林，长乐人。永乐辛卯进士，授监察御史。立朝直言，不避权要，时谓之吴铁面。处州民因坑冶事挟仇讦告，连蔓甚众，实奉命按狱，微服廉之，出无辜者百五十人。奉天殿灾，应诏陈六事：惜民力，节财用，重爵赏，慎刑罚，择贤才，严考课，皆切时弊。迁广西按察司佥事致仕、有《朴斋集》。
　　韩　弘　字士毅，福清人。永乐乙未进士，授户部主事，擢韩府长史，改宁府。弘好直谏，王不悦，诬以事，被逮，槛至京，江西省臣为白其情，得释。调永平府同知，以绩最升扬州府知府。弘在郡恺悌正直，民怀之。转山东右参政，浙江左参政。
　　陈　傅　字岩说，闽县人，宋陈忠肃韦华八世孙也。正统丙辰进士。授行在刑科给事中。当英庙初，傅鲠直言事无所讳。值虏警，进安边四策，上采纳焉。又劾会昌伯孙忠骄恣、应城伯孙杰贪淫，福建参议颜择之科索、御史丁俊阿纵、都督王瑜挠监禁，皆逮问，中外服其风采。寻奉命册封琉球，却其馈无所受，事竣还，适外戚周氏夺民田，民诣阙诉，遣傅按之，追田还民，而绳其诸不法者。刑部尚书魏源蔽周氏，论傅凌蔑皇亲，下诏狱。于是科臣交章，言“贵戚当抑，以全国恩，直臣当容，以彰国纪”，竟谪大同戌。已巳，上北狩，至大同，诏文武官员谪其地者，赐复职，而傅卒矣。迨英庙复辟，嘉傅忠直，追赠太常寺少卿。
　　陈叔绍　以字行，侍读叔刚之弟。正统乙丑进士，选监察御史，擢湖广副使，卒于官。叔绍少无宦情，精于《春秋》，有司欲以明经辟之，弗就也。年三十余，学士刘球素与叔刚善，雅闻其弟名，乃以属督学者，令补弟子员，叔绍于是始有仕进意。在台中，当景泰之初，海内多故，凡有建白弹击，皆叔绍倡之，为一时名御史焉。天性孝友，母林尝病，朝夕侍侧，衣带不解。侍读卒，孤炜甫十岁，叔绍抚而成之。
　　谢　琚　字仲玉，怀安人。正统戊辰进士。授南京兵科给事中，数上疏，论事剀切，出为浙江参议。所至抑中官，黜墨守，风节凛然。年四十余，即自陈归田里，陋巷一室，衣敝茹淡，人所不堪，处之泰然。
　　陈鸿渐　字廷仪，连江人。景泰辛未进士。授刑部主事，察狱明，用法恕。历广东司郎中，广东司主锦衣列校讼狱，权贵人倚势，辄有请托，鸿渐一切拒以法，权贵人怒，欲中伤之，然鸿渐持身慎，莫能害也。尝奉命谳狱常州，其罪人欲入重贿，而同事者权要武臣，鸿渐曲为之防，卒不得交一言而去。天顺末，诏庶僚有年未至而愿致仕者听，鸿渐时年三十九，即以亲老丐归，家居二十余年，始终一节。
　　高　瑶　字廷坚，闽县人。景泰丙子乡荐，授荆门州学训导，改宜兴。成化初诣阙，陈言十事，请复景帝庙号，其言曰：“在昔已巳之变，先帝蒙尘，社稷如发。仗景皇帝继统，戡定祸乱，巩固河山，俾銮舆之返有期，靖康之耻顿雪。其功非小，夫何先帝复辟，贪天功者，于景皇帝厚加诋诬，俾一切典礼俱从减杀。伏维陛下以至公之心，特敕礼官集议，增加庙号，以慰在天之灵。”时左春坊黎淳极诋景皇帝，引鲁隐公为比，议遂寝。后升番禺知县，奏罢贡献，建学立社，民甚德之。天台陈选负海内重名，为广东左布政使，察瑶治行，古循史也。瑶母寿，选绘图为诗以赠，其见重如此。市舶太监韦春纵下不法，选符瑶治之，瑶籍其资。中贵势方炽，遂诬奏选罪，瑶亦被逮，士民泣送者轵于道。戌永州，释还，卒于家。瑶天性刚直，气节至老不衰。早丧父，事母尽孝。居官二十年，无异寒士。所著有《松坞集》。
　　陈崇德　字季广，长乐人。成化辛丑进士。授清江令，选南京监察御史，同官杨茂元以直谏忤旨，祸且不测，崇德抗疏救之。擢广西兵备副使，会柳庆獞寇内侵，督府讨平，用军赏擢参政，官终浙江右布政使。
　　郑锡文　字禹范，长乐人。弘治癸丑进士。授义乌令，邑有秀湖潴水，灌民田若干亩，久为豪家所据，锡文至，始复焉，民德锡文，立祠湖侧。秩满，选南京监察御史，以病请告。逆瑾夺其官。瑾诛，起云南佥事，土官治兵相攻，锡文单车谕之，咸服其罪。历官三十余年，苦节不渝，终广西布政。子源涣，字与聚，正德丁丑进士。授刑部主事，偕邑人林评事公黼、陈主事谈谏武皇南巡，俱廷杖几毙，而公黼竟不起，源涣匍匐为治其丧，士论韪之。后官止建昌郡守。
　　郑善夫　字继之，闽县人。弘治乙丑进士，弱冠登第，授户部主事。时逆瑾乱朝政，善夫以病告归，居六年，起补礼部。武宗末年，嬖人江彬导上南巡，杖谏官王巩等下狱，善夫上疏切谏，上怒，罚跪午门五日，杖三十，幸不死。当善夫罚跪时，犹草疏匿怀中，谓郎中方豪曰：“死则上之。”无何驾发，善夫怒曰：“已矣，无所容吾言矣。”随再请告归，遍游名山，筑室南湖，颜其堂曰“迟清”以见志。嘉靖改元，用荐起南京吏部郎，经武夷，穷历诸峰，为寒所中，抵家而卒，年三十九。善夫工于诗，以气格为主，忧愤时事，往往发之篇章，评者以为得杜之骨，与李梦阳，何景明相伯仲云。善夫死，汪文盛方守闽，为营葬，行其集于世。
　　陈　谈　字允默，长乐人。正德戊辰进士。十四年，上将南巡，谈为刑部郎，与同官上疏谏，杖阙下几死。尝奉命鞫囚，权贵人以私请，曰：“国宪也，孰敢为重轻。”权贵人遂不敢言。后擢知衮州，以病疏归，卒于途。
　　郑　宪　字有度，长乐人。正德丁丑进士。宪性颖悟绝人，而有雅量，人敬爱之。始授刑部主事，司寇江右，刘玉深器焉。丁内艰归，盖不入私室者六年。服阕，又请告在家，积十四年，犹以郎官谒选，其秉礼恬退如此。初，宪与学士方献夫俱为尚书郎，相善也。宪赴阙时，献夫以议礼骤致通显，佐吏部，宪见之，止一揖而出。献夫以为薄已也，啣之，遂移核稽违待报逾年，意在阻宪，宪终不为屈。时人重其风概，后迁光禄丞，卒于官。
　　载　亢　字师贤，闽县人。正德辛巳进士。初授户部主事，值肃皇帝入继大统，议追崇兴献帝礼，亢与同郡给事中谢蕡伏阙上疏谏，上入张孚敬言，怒杖之几毙。后转员外郎，监楚税，荆门巨猾负积逋，先藏金于官舍，亢置于辟，逋税毕输。出佥宪四川，忤当事，遂引疾归。复起补贵州，土官王呵响构乱，亢剿之，捷闻，拜白金文绮之赐。又以疾乞休。亢性狷介，历官有冰蘗声，家居杜门扫轨，卒年八十余。
　　张孟中　字道宗，闽县人。正德辛未进士。初授户部主事，时武皇帝好游娱，而内竖刘瑾日导上居豹房，设皇店以为乐。孟中应诏陈言，谏上慎起居，词甚切至。寻转兵部郎，复疏六事，请崇圣学，建储位，通言路，戒游幸，去小人，正名号。上大怒，廷杖之，仍夺其俸。孟中被杖创甚，越数月，寓邸舍卒。
　　舒　汀　字绍安，侯官人。汀为人简抗，重气节。嘉靖乙未进士。以行人选监察御史，奉命按两淮，按南直隶，锄击奸豪，风裁赫著。寻按浙，秉法惩恶，肃吏庇氓，矻矻犹昔。悬令市中，凡官吏抑取常例并私买者，俾民执以入告。时密侦探有一郡倅市帛于民，汀于其白事毕，问曰：“昨市帛有之乎?”倅惶恐，谢非敢侵，特平易耳。汀笑曰：“良然”。自是群吏相戒毋市物，而贵势习为横者夺魄抑首，浙父老以闻汀名，可止儿啼，真所谓烈烈矣。使还台，会北虏数寇云中、上谷，肃皇帝为旰食，本兵毛尚书置酒会客，汀劾其不忧边事，上怒，罢本兵而杖杀职方。严相嵩忌之，出汀为云南副使，又以大计谪为判官，寻卒。
　　陈良鼎　字廷器，闽清人。嘉靖初贡入太学。十七年，上将南巡，奉章圣皇太后附葬显陵。给事中曾烶、御史刘仕贵等谏止，上大怒，各夺俸。工部郎中岳伦复上疏谏，已而良鼎亦上疏，言：“帝王之孝在于爱养斯民，衍亿万载无疆之休，不在乎躬亲送葬之为孝也。”上大怒，俱命锦衣卫逮讯，革伦职为民，降良鼎杂职，寻又发为民。隆庆改元，录言事诸臣用之，时良鼎已老矣。有司为上其事，未命卒。
　　王应槐　字汝旦，闽县人。嘉靖戊子乡荐，初授高唐学正，服阕，再补太仓州。应槐敦尚气节，一以方正率士。州守廷辱士，应槐叱守，白其冤，即拂衣归，年三十余。以《尚书》教授子弟，家徒四壁，穷约终身。
　　陈　安　字勉夫，长乐人。嘉靖乙卯乡荐，为衡阳令。质直刚方，不能阿媚。衡山黄御史按浙，还过其邑，苞苴甚盛，以属吏礼凌视之。安不能平，发其箧，黄白充牣其中，遂以状闻，即弃官去，御史亦坐是落职。
　　郑云蓥　字邦用，闽县人。嘉靖丙辰进士，初授户部主事，累官左布政使。为郎署榷关，以冰蘗称。出为副使，督学两浙，持正不阿，人莫敢有所请托。擢湖广参政，楚世子幼，武冈王构飞语，将不利于世子，云蓥按治之，世子因得袭。时当主试事，江陵相以子为请，云蓥辞以疾，不往也。会河决淮邳，当事者承江陵风旨，议浚河五百里以通运，云蓥躬询利害，上河议数千言，事遂寝。迨江陵夺情，请假归，抚按藩臬，奔走数十里，道出于汴，云蓥郊迎外，无加礼也。江陵益啣之，言官希意，攻其短大计，调广西。云蓥以母老乞休，家居十余载，杜门侍养。两台十数荐，起为四川左布政，命下，云蓥笑曰。“岂有九十亲年而徇禄万里者乎?”方疏上，遘疾卒，祀乡贤。
　　陈　璧　字道良，福清人。万历丁丑进士。璧初为归德推官，以风裁著，入为刑礼二科给事中。上疏条陈八事，又劾都御史李材伪学，又请复言官，罢老臣，为执政所忌，出知太平府。郡民穿土得金穴，获黄白，璧辇归府藏，悉以修城垣，葺学宫，指无所染，廉声大振。迁广东提学副使，秉公衡文，士咸仰之。寻转湖广参政，山东按察使，所至风纪凛然。在楚值奸人王首仁诬亲藩，在齐值恶珰陈增诬益都令，众皆观望首鼠，璧独奋然持议不可夺。寻以右布政备兵淮扬，与珰忤，遂乞终养归，未几卒。璧政尚严肃，而操履耿介，时谓与郑方伯云蓥可方驾云。
　　郑梦祯　字开父，福清人。隆庆庚午乡荐。授宁晋教谕，卓有师范，士则之。徙国子博士，擢守蕲州。荆府护卫地久废为民居，恶少辈构王，欲归前地，梦祯奏“藩卫削矣，责地何为?臣不敢奉令”。王乃止。巨珰陈奉虐楚，其爪牙虎而冠，郡守而下皆伏谒，梦祯独前揖亡所诎。奉檄蕲包矿税，梦祯力排之。又遣其党王金吾开蕲迎山矿，且求赂，梦祯忿，猎缨起曰：“吾岂重去官哉？”遂乞休。蕲民群殴王金吾，奉益怒，以抗诏旨劾梦祯，谪为贵州按察司经历，随遣人尾其后，将甘心焉，州人拥护得免。梦祯守官肮脏，归不持一钱。忽疽发而卒，蕲民闻之，罢市巷哭，至有数十里赴吊者，祀之名宦。
　　论曰：“昔孟轲氏以妾妇斥仪衍，即能贞富贵贫贱之遇，罔惑其心矣，然必极于威武不屈者，始卓然以大丈夫与之。盖以富贵视贫贱，一顺一逆，见大者境易齐；以贫贱等威武，一生一死，守摇者志难摄也。三山先哲，吴中美、谢仲玉、陈季广六七君子，肃纪则著风裁，执法则斥权幸，较古之不畏疆御何以过焉?若高廷坚、陈岩说、陈廷器滨九死之祸，郑继之、陈允默、郑与聚控八骏之游，推其心虽鼎镬如饴，雷震罔避矣。郑邦用、陈道良二藩伯孤标独树，不逐颓波；郑开父刺史力抗暴珰，几罹虎口，斯非舍命不渝，均足以廉顽立懦者哉?世有依阿□涊窃取权势，甘妾妇如仪愆者，回视数君子，其人之贤不肖何如也?”


　
　人文志五
　清　操
　　

　　唐
　　林　勖　字公懋，闽县人。大中五年登科。为吉州刺史，于民无所取，饮吉水而已。宅艰归，后再刺吉州。
　　陈　粲　字德宣，福清人。唐历官水部郎中，辞荣还黄蘗山，世味淡然，终身不改其操。
　　宋
　　湛　俞　字仲谟，闽县人。累官屯田郎中，志洁行廉，年五十即归栖乌石之宿猿洞，三召不起。
　　郑　格　字迪民，福清人。初司理建州，有清操。豪贵有强取官地者，格力争之，卒复其地。景定初，转广东推官，操弥励。或讽之“子何以出岭，”格曰：“既能入岭，岂不能出岭耶?”子坚，字德操，亦以清介世其家。
　　王　勋　字克壮，闽县人。景定进士，官乐昌令。心淡欲寡，遇事剖决若流，久之公庭晏然，日焚香读书而已。秩满去，或问舟人何以载，曰：“吾贩一船清耳！”
　　国　朝
　　王　孟　字文浩，福清人。洪武中，以明经荐，按如阜教谕，改盐城，擢国子博士。永乐初，荐擢大理评事。文皇嘉其明允，御书“葵轩”二字赐之。出知沔阳州，有惠政。召修大典，卒于京。孟性劲直，居官所至，以清著名。
　　郑　阎　字公望，闽县人。博学善属文，与邑人林志齐名。永乐初，贡入太学，领应天乡荐，登壬辰进士。观政刑部，以议狱欲贷无辜，与尚书争不能得，遂乞教职，为安陆学正，改无为，擢广信教授致仕。所至作人为多，然性刚，嫉恶过严，致仕不达。其居乡也，贫如寒士，友人有为都御史归者，举行李十余役，阎犹薄之。众皆往贺，阎独不往，友人讶焉：“公望雅旧，又相去咫尺，奈何不过我?”阎语之：“吾似闻公资厚耳!”其介特如此。
　　王　善　字师舜，侯官人。永乐辛卯进士。授南刑部主事，明习法令。囚有诬奏其受赃者，文庙入朝留之，密使人检其家，唯得所赐钞，上大嘉叹。迁行在刑部郎中，寻擢云南参议。正统间麓川蛮反，诏兵部尚书王骥帅师往讨，值岁祲，乏军储，善为设方略，得谷数万石以济。四川土官刺马非与永宁土官南八争地，镇守黔国沐昂檄善居间，二土官俱心服仇解。善持身廉，有干济局，王威宁称其才，会秩满，当之京，奏留参军务。久之，以老丐归。
　　严　烜　字熙叔，怀安人。永乐中，以楷书预纂修，例授八品秩，乞归养。卒业后，领乡荐，登乙未进士。授监察御史，按山东，值岁荒，奏蠲税发廪，多所全活。既又按畿甸、四川、河南，皆著风裁。迁浙江按察司佥事。处州徐子举乱，其党连坐者五十余人，烜讯无辜，悉散遣复业。侍郎成均奉诏考察，庶僚有毁之者，遂乞教职便养，得金华府学教授，卒于官。烜性至孝，祖母陈疾笃，割股和粥以进。居官三十余年，家业不长尺寸。
　　陈　隆　字伯昌，连江人。正统辛酉乡荐，授松江同知。成化间，擢苑马少卿，累以疾丐归，转太仆致仕。隆所至以清著，居家不殖产业，无庸为子孙佚游资也。性好图书，终日静坐，纷华恬如也。
　　何　宜　字行义，福清人。正统戊辰进士，授户部主事，累迁兵部职方司郎中，职方主边务。成化初，虏孛罗数入寇，疆圉多故，宜从容区画，本兵赖焉，有大事皆倚以决。居久之，升浙江参政，转江西右布政。宜励志甘贫，淡约若寒士，性谨密，簿书一字不轻置，侍吏旁立，多欲僵。时王公克复为参藩，剖决如流，恒以细屑戒宜，宜安之，然俱以政事显。迨卒，克复为治丧，箧中惟图书数卷。见《江西通志》
　　王　佐　字彦弼，侯官人。景泰辛未进士，历刑部主事、员外郎、郎中佐。在刑曹十有六年，持法公平，凡讯鞫必比律。有指挥当论死，狱未上，伺佐暮归，投金一橐逸去，佐亟白尚书，置诸法。又有一富室诬加重辟，佐辨其冤，释之，其人来谢，弗见也。大司寇鄞陆瑜雅重焉，浙有大狱，荐佐往按，人咸称平。迁广东左参政，分治潮、惠，有平贼功。值岁祲，设法赈贷，全活甚众。佐子孙登科相继，人以为阴隲之报。
　　谢　瑀　字叔和，闽县人。景泰甲戌进士，历官户部主事，员外郎中，广东布政司参议，参政，布政使，致仕卒。瑀在户曹，奉使赈饥畿内，全活甚众。广东高、雷、廉三郡，值用兵征讨，瑀督其饷，以廉著声。性忠厚坦直，治家有法，能严而睦。
　　郑　同　字本初，闽县人。景泰甲戌进士。初授祁门县，清慎宽简，兴学爱民，不求赫赫声。擢海州守，既去，而民益思之。在州六年，政教兼施，德威并著，以守制归，民怀其惠，树楔表曰“一清。”后官至太仆寺丞卒。见《祁门志》、《海州志》。
　　[HT]郑克和　以字行，闽县人。天顺丁丑进士。历户部主事员外，部中有清名，居官二十余年。卒，无以为敛。
　　黄　寯　字世用，闽县人，成化丙戌进士。历武宁、当凃江山知县。寯，慈愿廉明，其在武宁也。民有钩致流尸折其胁骨，诬为仇家所殴，问官久不能辨。寯视之，曰：“骨而殴伤何以徙内而折外也”。诬者遂服，民间有水镜之谣。历当涂、江绵有惠政，转工部主事，改户部，董运河，药堽城坝，悉底绩，以不合归。囊无余资，时谓其人空归故乡云。
　　王有恬　字德安，长乐人，有恬幼颖慧好学。成化乙未进士，历南京户部郎，出为江西督粮参议。先时民逋税，大抵豪宗任为代输，以故久负。有恬至，始下令厘革，悉督入官。囗淮王之封国，道经九江，水陆费钜万，有恬酌省其半，以宽民力，后自免归，杜门三十余年，终身穷约，世味淡然。
　　郑蕴中　字德辉，闽县人。成化庚子乡荐焉，授石首教谕，其诲人，敦行为先，门下士多所造就，登弟者相继。擢贵池令，与上人议狱不合，拂衣归。蕴中性狷介绝俗，家居，夫妇织席以为食，有门生御史按闽，屡往候之，弗见也。一指挥防海，欲得善地，持厚贿丐关说，叹曰：“此言胡为及我?”再三恳之，蕴中怒，呼里人执之官，指挥跽请，“固御史意也”，蕴中终不纳。年九十余卒。
　　廖云翔　字鸣和，怀安人。弘治壬子乡荐。正德中令奉化，不以家自随。治民如处家，未尝妄鞭扑一人。镇守中贵人，守令谒者，必重币为贽，或劝云翔，云翔不听：“吾为令，不忍剥民以媚。”会当入觐，或又劝云翔当遗京师贵要人，奈何独不持一物往。云翔又弗听：“计吾归不至饥死，何必乃尔?”竟以挤调吴川，遂致仕归。贫居三十载，卒年九十有三，奉化人至今思之。
　　高文达　字思德，闽县人。弘治癸丑进士，授户部主事，请告家居。久之复起，历员外郎中丐休。铨曹上其贤，有旨擢浙江副使致仕。文达自其先，家饶于财，积而能散，乡人德之。既归，每自荷笠灌园，客有造其庐者，不识文达，以为仆也，问高副使安在，须臾乃束带出见，即灌园者，其狷介如此。正德戊寅，闽卒进贵乱，文德与林都宪廷玉两谕抚之。嘉靖末，诏立祠，与廷玉并祀。
　　王公大　字道行，闽县人。弘治甲子乡荐，授泗州学正，擢南户部郎，寻擢贰浙醝官，终都均府。公大性廉，大为运同时，盐课例有赢金千余，公大却不受。后迁滇南，以道远丐归养。家徒四壁，观风使者屡造庐礼之。
　　陈　墀　字德阶，闽县人。弘治乙丑进士。授东莞令，之官止一仆。廉以律已，慈以爱民。旧有引钱，令皆私入之，墀悉却不取。土寇黎巢哥大肆猖獗，墀奉檄克日讨平之。南海卫官谷储仓，典守军李清等坐腐缺额，力为请豁，政声籍甚。铨部以治行征，启行之日，指挥蒋世奇举其装曰：“明府行李萧然若是乎?”曰：“吾素性如此，家法如此。”墀世父方伯炜有重名海内，故云。后官终贵州按察司副使。
　　王希旦　字维周，侯官人，佐之孙。正德癸酉乡荐。希旦早有文名，与其弟昺竞爽，屡上春官，不第，遂谒选，太宰汪鋐阅其文，大奇之，欲授吏部主事选郎。寻故事，前此未有也。乃以为铨部幕，转礼部祠祭员外郎中。希旦在春曹时，御史杨瞻等请以薛瑄从祀，下部会议。霍韬、徐阶、邹守益等以为宜祀，独郭希颜曰：“瑄可为一时之豪杰，不可谬称理学之宗支，可飨一方明禋，不可滥叨圣门之礼乐，莫若罢之便。”而希旦以为求士于六经章明之后，则躬行为急，矧王上敬一有箴，而瑄之学实自敬始，宜如韬等议，论者以其言为正。希旦甘于贫，环堵一室，常至不能举火，而处之漠如也。后以忧归，寻卒。
　　王　昺　字文晦，侯官人，佐之孙。嘉靖壬午乡荐，授海门教谕，擢国子博士监丞，升户部主事卒。昺性恺悌，乐道人善，而阴护其短。门下士无贤不肖，皆乐亲之，俸入尽费之宗亲宾客，妻子未免饥寒。
</div>
    <div class="pagination">
<a href="福州府志万历本_page257.html">上一页</a><span>...</span><a href="福州府志万历本_page253.html">253</a><a href="福州府志万历本_page254.html">254</a><a href="福州府志万历本_page255.html">255</a><a href="福州府志万历本_page256.html">256</a><a href="福州府志万历本_page257.html">257</a><span class="current-page">258</span><a href="福州府志万历本_page259.html">259</a><a href="福州府志万历本_page260.html">260</a><a href="福州府志万历本_page261.html">261</a><a href="福州府志万历本_page262.html">262</a><a href="福州府志万历本_page263.html">263</a><span>...</span><a href="福州府志万历本_page259.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
