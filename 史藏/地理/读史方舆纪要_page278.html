<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 278 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 278 页/共 479 页</h1>
    <div class="content">　　大昌县府东北二百里。东北至湖广竹山县二百七十里。汉巫县地。晋置泰昌县，属建平郡。宋、齐因之。后周以宇文泰讳，改曰大昌，置永昌郡，寻废。隋县属信州。唐属夔州。宋端拱初，改属大宁监。元至元二十年，并入大宁州。明洪武十四年，复置。今县城周不及二里，编户二里。县今省。

　　○北井废县县东南二十五里。晋泰始初置，属巴东郡。五年，改属建平郡。宋齐因之。后周天和中，省入大昌县。又大昌废城，在县西。《北宋志》：县旧在大宁监南六十里，嘉定八年，移治水口，即今县也。

　　○金头山县东北四十里。山势高耸，冬月积雪不消。又县西南三里有聚奎山，亦高峻。○九水坪，在县东百二十里。《志》云：其下水流环汇，因名。

　　○大宁河在县南。自大宁县流入境，亦谓之昌溪。又东南流入巫山县界。

　　千顷池县西三十六里。波澜浩渺，分为三道，一道东流，经县西，为井源；一道西流，为云阳县汤溪；一道南流，为奉节县西水。又县南二十里有石柱潭，从岩岫间涌出，相传为龙湫。

　　○当阳镇在县西四十里。有巡司戍守。

　　大宁县府东北三百二十里。北至湖广竹县三百五十里。本太昌县地。宋开宝六年，以县之盐井地置大宁监。元至元二十年，升为大宁州。明洪武九年，降为县。城周二里有奇，编户三里。县今省。

　　○大宁城县北八里。宋盐监初置于此。丁谓《夔州移城记》：乾德中，伐蜀，师分剑、巫而入。时滟堆高，楼船难进，步骑自襄州西山裹粮兼行，林麓无际，涧壑相接，不知道路之所从，得蜀民诣王师献书，由大宁路直趣夔州。平蜀之师，实取道于此。后移监于今治。○永昌城，在县东南。《志》云：后周所置永昌郡盖治此。又永安城，在县治西。或曰，东晋置永宁县，属建平郡。刘宋初，废。即此城也。后讹为永安。

　　○凤山县治东。一名东山。木石苍翠，景物幽绝。又石钟山，在县东北十五里，与二仙山相望。上有大石如钟，因名。《志》云：二仙山在县东北十七里盐泉侧，山高百余丈，上下皆峭壁，有二仙洞，一名王子洞，深不可测，洞前有池，虽旱不竭。○石柱山，在县北二十里，一峰削成，与县东剪刀峰、道士峰相连，皆为奇胜。《志》云：县治东有道士峰，与东桂峰相近。又东南五里曰朝阳峰，北八里曰剪刀峰，以两峰对峙，形如剪刀也。

　　宝源山县北二十五里。气象盘蔚，大宁诸山，此独雄峻。山半有石穴，出泉如瀑，即盐泉也。○绣墩山，在县东北四十里。山形如墩，顶平旁峻，惟一径可通，昔人尝避兵其上。

　　○马连溪县西五里。源自达州万顷池流经县治西，历大昌县，入巫山县界，注岷江，即大宁河之上源也。溪中有大悲口。《志》云：大悲口在县治西，溪心两巨石对峙，上广下狭，旁有乞灵祠。谚云：船过大悲口，盐始为吾有。亦名南渊。

　　○袁溪镇县东北二十里。有巡司戍守。又县北二十里有大宁盐课司，掌盐税。○四十八渡，在县东二百三十里。水流曲折，为行旅之阻，道出湖广房山县。

　　云阳县府西百七十里。西南至万县二百五十七里。汉朐忍县地，属巴郡。晋属巴东郡。宋齐因之。后周改为云安县。隋属信州。唐属夔州。宋开宝六年，置云安军治焉。宋末，军废。元至元十五年，复隶云安军。二十年，升云阳州，以云安县省入。明洪武七年，改州为县。城周八里有奇，编户九里。

　　○朐忍城县西四十里。汉县。后汉兴平元年，刘璋遣赵韪击刘表，屯朐忍是也。晋改曰朐忍县，属巴东郡。阚る曰：朐，音蠢；忍，音闰；朐忍，丘蚓也。土地下湿，多朐忍虫也。颜师古曰：朐，音劬。章怀太子贤曰：云安西万户故城，即汉之朐忍县。后周改置云安县，朐忍并入焉。《志》云：旧城，宋为万户驿，今名万户坝。

　　云安监城县西北三十里。刘句曰：云安多有盐利，自汉以来，皆置官司之。唐末置云安监。五代唐长兴初，时云安、大昌、南浦皆有盐官，属东川。孟知祥请割云安十三监隶西川，以盐直赡宁江军屯兵。时西川分兵屯夔州，以拒荆南也。明年，知祥将李仁罕陷万州及云安监。宋亦置监于此，属云安军。熙宁四年，以云安监户口析置安义县。八年，户还隶云安县，复为监。元并入云安军。明置云安盐课司，即故监城矣。

　　○飞凤山在县南大江南岸，与县对峙。以形似名。又石城山，在县治北二里。○汉成山，在县北十五里。《志》以为仙真栖止之宅。

　　马岭山县北二十九里，与三牛山相对。汉初扶嘉言：三牛对马岭，不出贵人出盐井。今三牛山去马岭十里，皆近盐井。又马鞍山，在县北三十里，亦与三牛山相连。○上下岩，在县西百里，其下岩亦名燕子岩。

　　○大江县治南。自万县流入界，江中有碛，矫如游龙，亦谓之龙脊。又东入奉节县界。《志》云：大江经万户驿，旁有横石滩，上有横梁候馆。又有宝子塔，在治东大江中。古人凿石为塔，以为行舟之则。谚云，水浸宝塔脚，下舟休要错，即此。○小江，在县西六十里。源出新宁县界，流经开县，合清江入县境，又西南注于大江。亦谓之开江。对大江而言，谓之小江。

　　汤溪在县东，接奉节县界。常璩曰：水源出县北六百余里上庸县界，南流历县，翼带盐井一百所，巴川资以自给。粒大者方寸，中央隆起，形如张伞，因名伞子盐。有不成者，形亦必方，异于常盐。王隐《晋书·地道记》：入汤口四十三里，有石煮以为盐，大者如升，小者如拳。煮之，水竭盐成。盖蜀火井之伦，水火相得乃佳矣。汤溪下与檀溪水合，上承巴渠水，巴渠南历檀井溪，檀井入汤水，汤水又南入于江，所谓汤口也。○东，在县东北，流入云安场，下流入江。以水在县东而名，非奉节之东也。

　　天师泉县治西二里。每五月江水涨浊，一水自岩窦间溢出，甘洁清冽，一邑用之不竭，尽九月而止。又瀑布泉，在县南飞凤山之麓，下流入江。

　　○五溪镇在县西北。有巡司。旧《志》云：县北三十里有铁檠巡司，西北三十里则云安盐课司也。○巴阳水驿，在县西二十里。又有五峰水驿在县南。《舆程记》：自巴阳驿至五峰驿，水道凡九十里。五峰驿西有橘官堂故址。《汉志》朐忍有橘官。《元和志》云安县有橘官。此即其治所也。又百里而接于夔州之南沱驿。

　　万县府西四百五十里。西南至忠州二百六十里，北至开县二百三十二里。汉朐忍县地。三国汉建兴八年，置南浦县，属巴东郡。沈约曰，时益州牧阎宇表改羊渠立县，是南浦本名羊渠，蜀前此所置县也。晋仍属巴东郡。宋、齐因之。后周置安乡郡治焉，寻改县曰安乡，郡曰万川。隋开皇初，郡废。十八年，改县曰南浦，属信州。大业初，属巴东郡。唐武德初，仍属信州。二年，置南浦州。八年，州废，以南浦县属夔州。是年，复立浦州。贞观八年，改为万州。天宝元年，曰南浦郡。乾元初，复故。宋因之，亦曰南浦郡。元至元二十年，以南浦县省入州。明洪武七年，改州为县。今城周五里，编户四里。

　　○南浦城今县治。三国汉置县于此。刘句曰：后魏分朐貼县置鱼泉县。后周改为万川。今本志不载也。唐宋皆为州郡治。元省。今县城成化末筑，正德初增修。

　　武宁废县县西百二十里。汉巴郡临江县地。晋、宋以后因之。后周析置源阳县，并置南州及南都郡治焉，寻改郡曰怀德，县曰武宁。隋开皇初，州郡俱废，县属临州。唐属万州。刘句曰：县治即巴子故城也。宋仍属万州。元因之。明初省。今武宁巡司置于此。

　　○都历山在县治北。一峰突出众山之上，氵礻卑为平阜，气象融结，为县之主山。又南山在县治南，下瞰大江。《图经》云：面揖南山，背负都历是也。○天城山，在县西五里。四面峭立如堵，惟西北一径可登。一名天生城。相传汉昭烈尝驻兵于此，常璩所云小石城也。《纪胜》云：天城山三面峻壁，惟山后长延一脊，容径尺许，累石为门，俗亦谓之天子城，以昭烈名也。又县西三里有西山，上有太白岩，以李白名，岩下有池，为登临之胜。

　　羊飞山县西南五十里。《蜀鉴》云：三国时有羊渠县。盖置于山下。又人存山，在县西四十里，一名万户山。又县西十里有鱼存山，下广上锐，崖面有石，形如双鱼。又县北八里有狮子山。《志》云：山形如狻猊，四面险绝，惟鼻尖可登。○木枥山，在县西百里。相传洪水时，惟此山木枥不动，因名。又西百二十里有黄芦山，与忠州接界。

　　岑公岩在县南大江南岸。盘结如华。盖左为方池，有泉涌出岩际，盛夏注水如帘，隋末有岑道愿者隐此，因名。又县治西有古练岩，东二里有下岩，皆幽胜。○黄金岛，在县南三里，近江南岸，屹立江心，高数丈，土人淘金于此。

　　○大江县治南。自忠州东北流入界，经县治南，又东北入云阳县界。县西六十里有湖滩，水势险急，春夏泛溢，江面如湖。宋嘉熙中，蒙古渡湖滩，施、夔震动，即此。又有峨眉、盘龙诸碛，皆在县西江中。

　　溪县西五里。自梁山县流入界，春夏涨潦，则并舟为筏，济往来者。溪之上流有天生桥，巨石成桥，长与溪等，平阔如履平地，溪流出其下，下流注于大江。○彭溪，在县东八十里。《水经注》：彭溪经朐貼县西六十里，南入于江，谓之彭溪口。即今开江之下流也。旧设小彭驿于此。

　　北集渠在县东。《水经注》：源出高梁山，径新浦县西，又南百里入朐貼县，南入于江，谓之北集渠口，别名班口，又曰分水口。又有南集渠，出涪陵界，谓之于阳溪。至县南，北流注江，曰南集渠口，亦曰于阳溪口。

　　○西柳关在县西。北宋宝元年，蒙古渡汉江，寇万州，入西柳关，荆湖将高达拒却之。关今废。

　　集贤驿在县东五里，水驿也。又周溪水驿，在县东五十里。涂水驿，在县西北百里。《舆程记》：自忠州水程东行，九十里至漕溪驿，又六十里至途驿，又六十里至集贤驿，又六十里即周溪驿也。旧《志》以漕溪为巴郡、巴东之界。今属忠州。○分水公馆，在县西百里。《志》云：弘治末建。又递运所，在县东二十里。县治东又有盐厂，商贾辏集处也。

　　开县府西北四百七十里。西北至达州二百七十里，西南至梁山县百五十三里。汉朐貼县地。后汉建安末，析置汉丰县。三国汉，属巴东郡。晋废，后复置，仍属巴东郡。宋齐因之。梁仍曰汉丰县。西魏改曰永宁。隋开皇末，又改县曰盛山。大业初，属巴东郡。义宁二年，析置万州于此。唐武德初，改为开州。天宝初，曰盛山郡。乾元初，又为开州。广德元年，又改县曰开江县。宋仍为开州治，亦曰盛山郡。元省县入州。前朝洪武六年，改州为县。今城周二里，编户七里。

　　○开江城今县治。《地志》：后汉末，刘璋所置汉丰县也。《通典》曰：先主所置。隋曰盛山，唐曰开江，自唐以后皆为州郡治。元省开江县，明又改州为县。今县城，成化二十二年修筑，周三里。

　　清水废县县东六十五里。汉朐忍县地。刘宋置巴渠县，并置巴渠郡治焉。齐、梁因之。后周改县曰万世县，亦曰万世郡。隋开皇初，郡废，县属开州。大业初，改属通川郡。唐初仍属开州。贞观二十三年，改曰万岁县。宝历初，省，寻复置。宋初改县曰清水，仍属开州。元省。○新浦城，在县西南四十里。本汉丰县地。刘宋析置新浦县，属巴东郡。齐梁因之。后周置周安郡于此。隋开皇初，郡废，县属开州。大业中，属巴东郡。唐属开州。宋庆历四年，并入开江县。

　　西流废县县西北百五十里。《隋志》：后魏置汉兴县。西魏改曰西流，兼置开州及万安、江会二郡。后周省江会郡。隋开皇初，并废万安郡，而开州如故。大业初，州废，县属通川郡。唐武德初，改属开州。贞观初，省入盛山县。

　　○盛山县北三里。突兀高耸，为县主山，隋以此名县。又县治东有神仙山，东北五里有熊耳山，皆秀耸。《志》云：县南隔江有瑞贤山，群峰秀矗，俗呼州面山。○九陇山，在县西二十里。九峰连峙，势相起伏。其相近又有九折山，山形九折，俗名观音山。《志》云：县南二十里有射洪山，上有旧城址。

　　石门山县北百里。山有石穴，名盘头洞。洞有水，出嘉鱼。又鲤城山在县西百余里。四面悬绝，东面有城，城间有浦，多生鲤，因名。又有常渠水，流经山下。○崖飞山，《志》云：在县东北百四十里。崖势高悬，如飞鸟然。

　　○开江县南一里。《志》云：源出新宁县之雾山坎，流入县界，合于清江，又东南入云阳县境，即《水经注》所谓彭溪也。○清江，在县东北四十里。源出达州万顷池，流入县界，经县治东合于开江，谓之叠江。《水经注》：清水至汉丰县东，而西注彭溪，谓之清水口。是也。

　　垫江县南四十里。源出梁山县之高梁山，春夏泛涨，人多垫溺，流经渠口浦，入于开江，亦谓之浊水。○三潮溪，在县东北五十里温汤井侧。《志》云：井有三水，曰杉木，曰柏木，曰龙马，皆开湔盐课。溪水经其旁，一日三潮，冬温夏凉，颇为神异。又白水溪，在废清水县西南，下流亦注于开江。

　　○虎爪关县北三里。又县北五十里有金练关，百里有高桥关。○茅坡关，在县西九十里，又西三十里有豆山关，旧皆为戍守处。

　　梁山县府西六百里。东北至开县百五十三里，西南至忠州垫江县百六十里。汉朐忍县地。西魏置梁山县，属万川郡。隋属信州。唐属万州。宋开宝二年，置梁山军，以县属焉。元初，还属万州，寻复故。元至元二十年，升为梁山州。明洪武七年，省州入梁山县。今城周五里有奇，编户十里。

　　○高梁城在县西。《宋志》：开宝二年，以万州丕氏屯田务置梁山军同下州，亦曰高梁郡，因割梁山县隶焉。熙宁五年，又析忠州桂溪地益军。元初亦曰梁山军，寻升为州，皆治此。明初省入县。《志》云：县西有万川城。西魏取蜀，尝置万川郡于此。万川今见万县。《志》误也。

　　○高梁山县北二十里。《寰宇记》：山东尾跨江，西首剑阁，凡数千里。山长岭峻，其峰崔嵬，蜀中望之，如长云垂天，登者穷日乃至其顶。俯视众山，泯若平原矣。明正德中，贼方四等作乱，西攻重庆府之江津县，官兵击败之，追至高梁山，贼据险拒战。官军分六哨，由大垭、小垭、月垭关并进，直冲其巢，六面皆合，贼大败，溃走。又都梁山，在县北十五里，亦曰高都山。旧有高都驿，乃天宝中进荔枝之路。山壤腴而黄，民以种姜为业。○利山，在县西北五十里，俗名狐狸山。正德中，抚臣林俊以其丰腴改今名。又西北一十里曰小碧山，孤峰峭直，色碧如玉。

　　峰门山县东十五里。山有两崖对峙如门，顶有寒泉。又蟠龙山，在县东三十里。孤峙秀杰，突出众山之上，下有二石洞，洞有二石龙，首尾相蟠，旁有喷雾岩，洞中之泉下注，喷薄如雾。○七城山，在县西三十里。山有七峰，壁立如城。又县西百里有白云山，奇峰突出，势如卓笔，一名笔山。又西二十里有瓦城山，一名石瓦山。山顶坦平，居民耕其上。《志》云：县南百里有柏枝山，下有丙穴，出嘉鱼。

　　○桂溪县西南三十里。自忠州垫江县流入界，两岸多桂，因名。下流经万县境，入于大江。又蟠龙溪，在县南三十里。源出蟠龙山，下流合于桂溪。

　　○牛头寨在县西二十里赤牛山上。亦名赤牛城。宋淳二年筑，周三百六十步，敌楼百四十三座，四隅有门，盖戍守之处。

　　峡石市县东五十里。其北有书院峡，市因以名。峡中又有夫子崖、子贡坝，皆传讹也。《志》云：县有太平驿。嘉靖三十六年，自定远改属此。

　　新宁县府西北六百四十里。西至广安州大竹县二百二十里，北至达州百八十里。汉宕渠县地。梁置新安县，并置新安郡。西魏郡、县俱改曰新宁。隋初郡废，并县入三冈县。唐武德二年，复置新宁县，属通州。太和三年，改属开州。明年，还属通州。宋属达州。元因之。明洪武四年，省入梁山县。十四年，复置县，改今属。城周二里有奇，编户七里。县今省。

　　○三冈废县县西北五十里。梁置，属新安郡。西魏属新宁郡。隋属通州。唐因之。宝历元年，废。大中五年，复置。宋属达州。熙宁三年，省入新宁县。又新宁废城，在县西南十七里，故县治此。唐贞观八年，移治ク城，即今治也。ク，或作淙，误。

</div>
    <div class="pagination">
<a href="读史方舆纪要_page277.html">上一页</a><span>...</span><a href="读史方舆纪要_page273.html">273</a><a href="读史方舆纪要_page274.html">274</a><a href="读史方舆纪要_page275.html">275</a><a href="读史方舆纪要_page276.html">276</a><a href="读史方舆纪要_page277.html">277</a><span class="current-page">278</span><a href="读史方舆纪要_page279.html">279</a><a href="读史方舆纪要_page280.html">280</a><a href="读史方舆纪要_page281.html">281</a><a href="读史方舆纪要_page282.html">282</a><a href="读史方舆纪要_page283.html">283</a><span>...</span><a href="读史方舆纪要_page279.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
