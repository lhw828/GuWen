<!DOCTYPE html>
<html>
<head>
    <meta charset="UTF-8">
    <title>稀见地方志提要 - 第 44 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稀见地方志提要 - 第 44 页/共 61 页</h1>
    <div class="content">
　　清张扬彩纂修。扬彩字明瞻，永年县人，康熙十八年由举人任龙泉知县。龙泉为吉安府西南边属邑，即今之遂川县，界楚通粤，山高水深，形势险隘。据本志沿革，置县始于南唐时，升龙泉场为龙泉县。宋宣和间改曰钱江县，绍兴间复为龙泉，迄清未更。县志始于明景泰甲戌，久旷不修，此志继《景泰志》重纂，为县训导卢夔龙，及邑绅李士璜、郭远明、胡遵文、彭惟焯等分门纂辑，扬彩总集笔削成帙。据扬彩自序谓：“多凭绅士记忆其绪，综其大要汇而成帙。”按其书编次，总分十门，体裁未臻齐备；纪载为录耆老之回忆，与观察笔录，均未考证。与后修县志考核，此志谬误甚多。

　　赣州府志十二卷明嘉靖十五年刊本(天一阁藏)

　　明王世芳修，董天锡纂。世芳字齐美，太仓州人；正德十六年进士，授刑部主事，嘉靖七年任赣州知府，官至广东提学副使。天锡宁都人，弘治九年进士，官至廷尉。赣州建置，自晋太康三年置南康郡，隋改为虔州，宋淳化间始名赣州。元为赣州路，明洪武三年改为赣州府，领县十，隶江西承宣布政司。赣之名，盖取章、贡二水；《宋史·艺文志》载，李盛章《章贡志》十二卷，及周梦祥《赣州图经》。郡志修于元时者无可考。明有弘治、嘉靖、天启三志，《弘治志》久佚，嘉靖、天启二志，犹有传本。《嘉靖志》即此编，据世芳序谓：“创自正德丙子郡守当涂邢珣，延长汀李坚为之，属草已完，而殉擢官去。嘉靖元年金陵罗辂继任，属其门人欧阳诚者润色之，将付梓，罗以更任去弗果。嘉靖戊子世芳继修之，延天锡重覆考订；并增入近事，始刊成书。”按此志纂成于嘉靖丙申，乃天锡与教授陈英，举人李国纪参互考订而成。阅其书文笔颇就简约，据事直书，无夸饰之辞，能尽志乘核实之道，宋梁克家《三山志》之流亚也。

　　赣县志十六卷清康熙二十三年刊本(北京图书馆藏)

　　清刘瀚芳修，孙麟贵纂。瀚芳纂修《扶风县志》，已著录。麟贵字广成，邑人，康熙十七年举人，官清江县教谕，升陕西崇信知县。麟贵尝参纂《江西通志》，署名杨麟贵。因其父孙经世，遭丙戌之难，阖家死之，麟贵甫数令，为总兵杨继养子，故蒙二姓也。赣县为赣州府附郭县，郡以赣名始于宋，而县以赣名，早见于《山海经》。郭璞注汉高祖封淮南王，置豫章郡，而赣县隶焉。按赣县自汉以来其名未更，往事先载于郡志，县志肇于何年，未可详稽。据本志瀚芳序云：“县志则概乎未之闻，或云旧有弘治刻本，亦不可考。”查今存县志此书最早，执笔者为麟贵一人，取府志所载赣县事纂成县志。其书所纪山川、人物、城阙、台榭、田赋、仙释、方伎，则捃摭尤繁，琐细毕述。名宦纪宋周敦颐于嘉祐间为赣通判，而后邑士知文章道义。明王守仁于正德间尝巡抚赣省，至赣推行十家保甲法，以为邑之光宠耶。

　　兴国县志二十六卷首一卷清乾隆十五年刊本(徐家汇藏书楼藏，存卷五至卷二十六)

　　清孔兴浙修，孔衍倬纂。兴浙字晴江，浙江钱塘县人，贡生，乾隆庚午任兴国知县，调靖安。衍倬事迹未详。此书非完帙，北京图书馆藏有全书。据同治《兴国县志》序谓：“此志袭用张尚瑗《潋水志林》体例，以志地、志人、志政、志事、志言为总纲，细目庞杂。”按本志官师篇，有《张尚瑗传》，记尚瑗辑前乘，仿宁化李世熊体勒成一篇，命曰《志林》。多借邑之山水以写其沉抱也。

　　定南县志略六卷清顺治九年修，抄本(上海图书馆藏)

　　清祝添寿纂修。添寿三韩人，顺治间定南知县。定南建县始于明隆庆三年，都御使张翀准赣州知府黄扆议割龙南县之高砂、下历、横江三乡，安远县之大石、小石、伯洪三乡，信丰县之潭庆乡，置定南县，隶赣州府。万历十三年知县章莹始修县志十卷，此志继《章志》重修，其书分星野、气候、建置、沿革、城池、街巷、井坊、表、墟、市、疆域、山川、古迹、险塞、桥梁、陂塘诸门，叙述简约，故名曰志略。

　　南安府志三十五卷明嘉靖十五年刊本(天一阁藏)

　　明何文邦修，刘节纂。文邦字献卿，广东南海人，正德间南安知府。节字介夫，大庾县人，弘治十四年解元，十八年成进士，授兵部武选司主事。正德间以忤刘瑾谪知宿松县，转广德州判；瑾诛擢四川提学佥事，转云南兵备道，升广西按察使，历福建参政，浙江布政使，官至山东巡抚，年八十卒。辑有《广文选》《周诗遗轨》《两汉六朝文薮》诸书。此志为节纂成于嘉靖元年，文邦取而自为笔削；又经郡人秦锐校正刻成。其书体裁，尚属纯赡。按南安为今大庾县，唐虔州地，宋于大庾县置南安军，元为南安路，明改为府，领大庾、南康、上犹、崇义四县。郡志始于宋知军方崧卿，及军学教授许开，创修《南安志》二十卷，附《拾遗》一卷。明景泰间郡人蔡云翰重修，正德间郡守季斅，聘吉水曾焕，及郡进士刘潜又修。此志踵正德《季志》重纂，为南安郡志今存最古之书也。

　　上犹县志二十卷清乾隆五十五年刊本，卷十四至卷二十艺文志未刻(浙江省图书馆藏)

　　清贾文召修，蔡泰均纂。文召字仲官，甘肃伏羌县人；乾隆五十三年由举人任上犹知县，五十五年调建昌府泸溪知县去。泰均字章湖，上犹县人，乾隆三十七年进士，官工部都水司郎中，候补监察御史。按本志例言云：“《犹志》作于明嘉靖，康熙癸丑及丁丑修辑二次。至乾隆庚午邑侯方(求义)、李(珥)、李(都藩)三公，重加编辑，始有成书。然是时延泰和庶常梁君机为纂修，未告竣而梁君去，故其间仍不免有缺略。”其所叙上犹志乘之原委如是。此志之纂，因甲申岁上犹大水，旧志版片漂没无存，文召来官上犹，又延泰均纂辑，越四月志成，而文召去，知县黄宗祝继事刻成。其书体例，分图志、舆地、建置、官师、食货、祠祀、礼乐、兵防、选举、宦绩、人物、杂志、艺文十三门。据建置志谓：“犹邑隋属南康地，唐昭宗天祐二年，议建上犹场，南唐李璟保太十年上犹始为县，属昭信军。宋宁宗嘉定四年改上犹为南安，元至元十四年改南安路；明洪武元年改为南安府，太庾、南康、上犹属之，清因之。”按其所叙沿革，与南安府沿革有混淆。

　　瑞金县志八卷明嘉靖二十二年刊本(天一阁藏)

　　明赵勋修，林有年纂。勋字建之，广东番禺县人，嘉靖二十年由举人任瑞金知县。有年纂福建《仙游县志》，已著录。据本志序谓：“瑞金前无志乘，唐宋以前事迹远不可稽。”按此志之纂，但考典籍，参之府志，询之故老而成。全编分舆地、官制、学校、人物、宫室、祀典、文章、杂志八类，每类各有小序议论务实。舆地类建置篇云：“瑞金春秋、战国、秦、汉迄五代，皆为属雩封内地，名象湖镇。唐天佑元年始置瑞金监，以其地尝掘土得金因名。南唐保太十一年升为县，太平兴国七年割地益之，元元贞二年以县属会昌，至正十九年，汉王陈友谅遣将熊天瑞得赣，据守其地。明初常遇春平赣，天瑞降，洪武初置赣州府，瑞金隶之。”

　　石城县志八卷清乾隆十年刊本(徐家汇藏书楼藏)

　　清王士倧修，刘飞熊纂。士倧一名尔，汉军镶红旗人，雍正十一年进士，乾隆三年任石城知县。在官七年以忧去，服阕出仕，官至山东道监察御使。飞熊事迹未详。石城建置始于南唐，以四山多石，耸峙如城，以故得名。邑乘创于明弘治辛亥，崇桢癸未，邑令尚承业重修，清顺治已丑邑人董复辑有私志，庚子邑令郭尧京复修之。此志体例参尚、董、郭三志酌定，分舆地、经制、田赋、官师、选举、人物、纪事、艺文八门，子目八十四。

　　●稀见地方志提要卷十

　　长兴　陈光贻学

　　○福建

　　八闽通志八十七卷明弘治三年刊本(天一阁藏，不全，北京图书馆藏全书)


　　明黄仲昭纂。仲昭名潜，以字行，莆田县人；成化二年进士，授编修，以直言恉当时权贵，尝被杖，又谪其官。弘治初复起为江西提学佥事，未几乞归讲学，学者称曰末轩先生，所著有《末轩集》十二卷。闽省舆地之书，始自唐林谞撰《闽中纪》宋庆历中林世程重修之。南宋及元，皆无总志，仲昭始为此书，以统纪闽省八郡，故名曰《八闽通志》。八闽者，福建于元代始分福州、兴化、建宁、延平、汀州、邵武、泉州、漳州八路，明改为八府，故称八闽。仲昭之后，又有王应山为《闽大纪》，何乔远作《闽书》，明修《通志》，皆以闽为名。此志为巡抚陈道属仲昭为之，纂成于弘治三年，其书乃荟萃郡邑志书，参览历代著述以成，纪载闽地事物，最臻齐备之书。且下笔谨重，不为苟且之言，倘有考订未详，则宁缺无滥，以拯当时志乘冗杂之病。而闽省志书，亦因仲昭为之一振，如兴化、邵武二府志皆经仲昭定例，并称名书。此志原本，惜有缺卷，据闽侯萨士武编《福建方志考略》，载福州陈(郭)氏石遗室藏有完帙，今查无下落，存佚未卜，惟北京图书馆藏有全帙。

　　闽部疏不分卷明万历十三年刊本(上海图书馆藏)

　　明王世懋纂。世懋纂《三郡图说》已著录。此篇世懋官福建提学副使时所纂，记闽省诸郡风土、岁时、山川、鸟兽、草木之属。卷前有王樨登序略云：“寄仆吴门曰：往余不尝序足下《荆溪疏》乎(荆溪疏本《提要》江苏篇收)。盖无言不雠，请受报于予。”此语世懋曾为王樨登作序，而欲樨登为其《闽部疏》作序以报也。按此书仿樨登《荆溪疏》例，直笔记录事物，无引证考据，尽为自手所撰。世懋自序云：“岁甲申诏起为闽督学使，明年正月从福州出校汀州始，迄七月而毕八郡。”则此书纂成于万历乙酉岁，《王奉常杂著》收之。纪福建各郡之所见闻，不分篇目，分条纪载。此本外，商务印书馆《丛书集成》收之。

　　闽大记五十五卷旧抄明万历十年本(北京图书馆藏不全，上海图书馆藏抄本卷一至五十三，为最备)

　　明王应山纂。应山字懋宣，晋安人。福建自宋梁克家撰《三山志》，同时记地舆之书不下十数家，如《福建路图经》(见《通志艺文略》)、《福建地理图》(见《宋史·艺文志》)等，皆久佚。于明以黄仲昭《八闽通志》、王应山《闽大记》、何乔远《闽书》为最著。《闽大记》创纂于林贞恒，详定科条，未开纂而病逝，应山承其所定条例继成之。其书定例慎严，其义例有云：“《闽记》准迁、固而作，兹不赘灾祥兵事，所关大体书之，琐细不录。”按此记乃记闽中之大政大事，故曰《大记》。其书体例，首《闽记》，以闽省历代大事，用编年为次。次建置、吏治、选举诸表，以齐七政。建置表以藩司统所部八府二州，府州统属县，悉遵明制。若明以前因革，及郡名、里至、疆域、形胜之属，一览可鉴。如吏治表文武守土诸官，于明时巨细毕举，同异互见。于前代因官制不一，仅序其大略。选举表唐进士，闽人登科伊始悉书之。宋进士猥多，惟录举特奏诸科，余则不胜尽载矣。明以乡举为主，甲科大书之，不使一名而复出。次考，取法八书，若山川、风俗、食货、书籍，识其大者考述之。次世家，以《史记·闽越传》补郡志之略，如王氏割据不得不书，用欧阳修《五代史·世家》例。又次朱子，用《史记·孔子世家》例。次传，列传凡二十有八，分传首儒林，次孝子、隐逸、文苑、武功、善行、女德、仙释、伎艺。按其书编例以记、表、考、世家、传为五纲，系以子目，繁简不一，书前无总目，篇首亦惟仅标大纲，属目极不便，编缀不佳。

　　闽小纪五卷清康熙间周氏赖古堂刊本(上海图书馆藏)

　　清周亮工纂。亮工字元亮，一字缄斋，号栎园，学者称栎下先生、祥符县人。明崇祯十三年进士，官至御史。甲申之变，侍福王于南京，清师下江南，亮工降清，尝官福建左布政使，户部右侍郎；为闽督所劾，赴福建听审，会海盗犯福州，亮工有守城功，再起为江安粮道，后坐事罪论绞，以病卒，著有《赖古堂集》。亮工官福建久，以所见所闻，笔录之而成此书，不分志类。凡一百六十余篇，皆记闽省之物产、方言、里语、故实，其足备博闻，而名曰《闽小记》。如若罗舍之《湘中记》，宋子京之《益都记略》也。卷前有康熙五年汪楫序，及黄虞稷、孙汧如、罗耀诸序。此书为见闻笔录，记物产最多，然皆不及后之方志翔实。其值得参考者，如记汀城奇石，刊字与篆文颇异，不可辨识。又如记宗子湘(臣)为闽督学卒于官，儒生赴吊，于灵几吊诗三百首，并录其最工者几首。又如记闽省藏书家，有马寿、陈暹；马氏子孙能读能守，陈氏后昆寝微，书散如烟云矣。又有林懋和、王应钟亦藏书，咸有朱黄批点句读。又记邓原岳、谢肇淛，曹学佺有书嗜，邓则装潢齐装，触手如新，谢则锐志搜罗，不施批点；曹则丹铅满卷，三君各自有癖。如此之记录，足可备参考也。

　　福建通志六十四卷清康熙二十三年刊本(上海图书馆藏)

　　清金铉纂修。铉顺天府宛平县人，顺治九年进士，致翰林院庶吉士。康熙初巡抚福建，嘱闵人翰林院编修郑开极、广西苍梧道参政陈轼及浦田县举人陈学夔等，纂辑通志。书成于康熙二十三年，其体例分舆图、星野、山川、疆域、建置、城池、祀典、户役、田赋、学校、兵防、公署、封爵、职官、名宦、选举、人物、方伎、仙释、迁寓、列女、土风、物产、邮政、艺文、古迹、杂记、外岛二十八门，首列福建全省总图一，东至海岸一百九十里，南至广东潮州府海洋界一千九百里，西至江西建昌府新城县界八百十里，北至浙江温州府平阳县界七百四十五里，以福州为中。建置载：“闵当海澨，《周礼》职方氏辨邦国都鄙，以及七闽九络。郑康成注曰：闽蛮之别也，引《国语》史伯所云：芊蛮为证。周成王封熊绎于楚蛮，姓芊氏，居丹阳，其五世孙熊渠得众心，乃兴兵伐庸扬粤至于鄂；熊渠之后叔熊，自濮如蛮，后子孙分为七种，故谓之七闽。秦取百越，置闽中郡，汉高帝五年，封元疆七世孙无诸为闽越王，建安初始有侯官等五县。吴永定三年置建安郡，晋太康分建安为晋安郡，属建安者七县，晋安者八县，陈永定初置闽州刺史领之。隋为建安郡，唐武德八年置都督府，治泉州，开元十三年改为福州，上元元年置节度使，领建、汀、剑、漳、泉、福六州；寻罢节度，置都团练观察处，于是始名福州曰福建。五代晋天福、开运间，王延钧踞建州称闽王，以福州为东都，领福、泉、建、汀、漳、镛、镡七州，未几为南唐所灭，后并归吴越钱氏。宋太平兴国三年钱氏纳土，复为威武军，领福、泉、建、汀、漳、剑六州，雍熙二年改为福建路。迄元初俱治福州。世祖至元二十八年置宣慰使司，并江西行省，大德元年徙治泉州，三年仍徙治福州，顺帝至元后，福建诸路为陈有定所踞；明洪武二年置福建行中书省，寻改置承宣布政使司，清初因明制，为福建省，领福州、泉州、建宁、延平、汀州、兴化、邵武、漳州八府，福宁一州。”闽省通志，自黄仲昭始为《八闽通志》，所纪仅八府之地，其后王应山复为《闽大记》，省志稍稍而作，如《闽都记》《全闽记略》，皆草创未备。崇祯间何乔远荟萃郡邑各志，参考前代载记，以成《闽书》一百五十四卷，明代闽省通志之沿革如此也。此志乃踵《闽书》重修，是时台湾新归闽隶，州县亦新有增置，建置沿革与明志相较，每与今制不同。又台湾是属新隶，故志例别立外岛一门，特加详悉。如其金、厦二岛，虽与台湾具连海表，然原属泉州，故不另详。

　　三山志四十二卷明祟祯十一年重刊本(华东师范大学图书馆藏)

　　宋梁克家纂。克家字叔子，泉州晋江人；绍兴三十年廷试第一，授平江签判，召为秘书省正字，乾道中累官右丞相，封仪国公，卒谥文靖。此志纂成于淳熙九年，为出克家手裁，其为文深厚明白，彬雅可诵。三山为福建省城之别称，据曾巩《道山亭记》有云：“城中凡有三山，东曰九仙，西曰闽国，北曰越王。”三山之名，始见于此，此志是为纪述福州一郡之志，而主于载录掌故。其志例分为九门，曰地理、曰公廨、曰版籍、曰财赋、曰兵防、曰秩官、曰人物、曰寺观、曰土俗，定例精严简核。《四库全书提要》，谓其书自成志乘之一体。朱彝尊《曝书亭集》载此志跋，议其书附山川于寺观，未免失伦。论其体例，犹有余憾焉。按此志宋刻原本久绝，以晋安谢氏小草斋明抄本，传为最旧。此本原为武进盛宣怀所藏，湮而不可见者数十年，世以为明之重刻本亦绝矣。考此志宋刻以后，重刻者亦仅惟此本耳。按此志卷前，有万历癸丑林材序，及崇祯戊寅林弘衍序，据二序纪载林材得马恭敏家所抄宋淳熙《三山志》，遂谋授梓不果。后十余年材子弘衍再为考订重刻，而未言宋以后有重刻本也。又清钱大昕《潜研堂文集》卷二十九，有此志跋，谓：“《宋史·艺文志》之《长乐志》与此志其实一书，今本作四十二卷，其第三十一、第三十二两卷，进士题名，乃淳祐中，福建教授朱貔孙续，附于第三十之后，但云第三十中、第三十下，未尝辄更旧志卷第，后人析为四十二卷，又非貔孙之旧矣。”按貔孙之书仅增补，而未有重梓。

　　福州府志四十卷明正德十五年刊本(北京图书馆藏)

　　明林庭■〈木昂〉纂。庭榀纂《江西通志》已著录。按福州秦为闽中郡地，唐开元十三年置福州都督府，领辖实兼福建一省之地，二十一年改为福建经略使，治福州。明初改为福州府，领二州九县。福州郡志，始自东晋太元时，太守陶夔撰《闽中记》，唐贞元中郡人林谞，宋庆历中郡人林世程增修，俱仍陶书旧名。淳熙中梁克家撰《三山志》，元致和间又有续志，而今惟《三山志》独存。此志为庭棉丁父忧在里时所纂，成于正德庚辰，述及二州九县之事，体备而博。按此志原本久稀，见乾隆《福州府志》凡例载：正德志向藏闽人徐兴公家。据萨士武《福建方志考略》载：原本藏在连江刘氏东明楼，为徐■〈木昂〉旧藏本。按■〈木昂〉即徐兴公之名也。此志原本收藏之原委如此。

　　连江县志十卷首一卷清嘉庆十年刊本(徐家汇藏书楼藏)

　　清李菶修，章朝栻纂。菶字来邕，号韦坡，云梦县人，乾隆庚子举人，七试礼部未售，以大挑知县，分发福建海澄县，旋调连江县，以疾就闽省城就医卒。朝栻事迹未详。连江建县，肇自晋太康间；邑志始于宋嘉定间陶武纂修，咸淳间宋日隆增修。元延祐间李荣纂修，明嘉靖间唐桐，清顺治间赵国琳，均修之，康熙间陈润、郑霄又修二志，皆无可考。乾隆五年知县戚■〈山上〈弓攵〉下〉言修县志十三卷，其时前志皆佚，如同首创。此志踵《戚志》重修，志类凡二十有六，每类或析目，或不分目，采缀尚为简核。物产类尤详备，所列农产十属，为谷、蔬、瓜、果、花、木、草、藤、竹、药，及飞禽、走兽、鳞介、海错，亦弥不毕述。每以篇后引征历代词人诗文，称诵每物之昔产于连江者，以为之证，并详注每物之种类，及其形性。连江以产荔枝名，其中有桂林、鸡子、中冠、金钟、尚元红、火山、十八娘，皆为名种。如其所纪山川、风俗、水利、兵制，亦稽考详核。职官、名宦，明以来颇少缺漏。人物分目，则不免冗杂。

　　罗川志四卷明嘉靖二十四年刊本(北京图书馆藏)

　　明高相纂修。相江都县人，举人，嘉靖二十四年任罗源县知县。罗川即罗源县，置县自五代时闽王始，以长乐县之永贞镇升永贞县；宋乾兴初，改曰罗源。罗源旧有志，最古者，有宋人之《罗川志》，久佚，元代志书今无可考。明弘治时学谕萧夔具稿四卷，邑社师郑渭又为之增续；正德间知县徐珪创立体裁，重加纂正。此志为相官罗源时补《徐志》后四十余年之事，仍前志体例，凡二十一类，其书名亦仍前志曰《罗川志》。罗源邑乘，此志以前皆称《罗川志》，因邑有罗川所经焉，迄万历壬子，陈良谏修志八卷，始名为《罗源县志》，崇祯间章简又为增补。

　　古田县志十二卷明万历三十四年刊本(北京图书馆藏)

　　明王继祀纂修。继祀字懋承，归安县人；万历二十九年进士，授任古田知县。古田自唐开元间立县，至明万历十八年知县刘日旸始创修县志。继祀官古田时，又接纂其志条目悉加汇续，乃克成书，其体例仍依前志，以十二纲统八十余目。古田往昔人物事实，已大抵湮没无考，故其志脱漏者仍多。所核实者，惟赋役所载银矿铁冶，古田银矿，以宝兴银场，及龙岭银坑最著。宝兴在县新俗里二十九都，天禧二年始开采，明道元年岁收银九百二十五两，至绍圣二年废，明宣德、正统、景泰、天顺时，累开累罢。龙岭银坑在保安里，明嘉靖二年，太监高宷开采，以利微不偿停止。铁冶县有铁坑五所，铁炉五。风俗载：畲民系盘瓠氏之后，深居幽谷，其素艺则开垦荒巅山厓，自耕自食，并有栽靛者，其田三年将成，则又弃而徙之他处耕种，又三年亦若此，故谓之畲民。古田畲民，有雷、蓝二姓，男女均赴山耕作，腰束鱼■〈晶〉，捕捉鱼螺等物。

　　闽清县志十卷影抄清乾隆七年刊本(上海图书馆藏)

　　清姚循义纂修。循义号斐园，江西浮梁县人，雍正七年贡生，乾隆六年任闽清知县。《闽清县志》创修于明万历间，清顺治中知县姜良性修《闽清志略》。循义修此志时，称旧志久佚无考，今存者则推此志最旧矣，其刻本余未有见，抄本今存亦仅惟此本耳。其书编例，参省郡志书，立三十二门，细目庞繁，而纪述实为不多，全书只十卷。建置沿革载：“闽清本为汉侯官县地，唐贞元中观察使王翃，折侯官县北十里，置梅溪场；五代梁乾化初，伪闽王氏始升为闽清县，属长乐郡。清顺治十七年知县姜良性，始造城垣。”山川载台山为主山，沈子岩、起傅岩多胜迹。芹山有道观，名奎光阁；宋白玉蟾尝在此山炼丹成道。又古迹、人物传，皆记白玉蟾事迹也。坊里载：宋分二乡，统十里；元析宣政里为二坊，合居仁、护仁为居护里，而省苑丘里，凡八里。明初因之，后又分居仁护仁为二里，凡九里，后改二坊五都，统图七。顺治十七年，知县姜良性始分为升平、和丰、旌良、旌善、绥来、淳化、怀德七坊乡，乾隆二年将海防屯粮割归在县，又立为一乡，通共九坊乡，凡二十四都。人物盛于宋，而元明次之，诸传如许将、许汾父子，以文章政事著闻，陈祥道、杨旸兄弟，以理学称，萧德藻之才望，皆卓可称道。科目在宋时共计一百二十四人，内首胪唱者三人，可称极盛。及明代登甲乙榜者，尚有三十六人。自顺治后历百年间，仅进士一人，乡榜十二人。杂记载：闽清风俗，事事从厚，惟火葬相沿不改，因民穷苦于无地葬身，此风久不少熄。按此志纪述，尚为简该，定例执笔者，皆出于循义一人。

　　兴化府志五十四卷明弘治十六年刊本(天一阁藏，存卷一至九，卷十五至五十四)

　　明陈效修，周瑛、黄仲昭纂。效字志学，直隶南陵县人；成化十七年进士，弘治十二年以南京户部郎中，知兴化府事。瑛字梁石，号翠渠，莆田人；成化五年进士，官至四川布政使，著有《翠渠摘稿》。仲昭纂《八闽通志》已著录。宋始置兴化军，划泉州之莆田、仙游二县隶焉。元改为路，设总管府，领县三，莆田、仙游、兴化。明初改为府，领地如元；至正统间省兴化县，领莆田、仙游。志乘创修于宋绍熙壬子赵彦励撰《莆阳志》十五卷，元延祐庚申赵敬叔又为翻刻。明永乐、景泰有岳、彭二公相继修辑，皆未成书。郡志实为此志肇创，据瑛序谓：瑛纂总志，仲昭纂人物志，仲昭又别为义例。”按此志体例，定吏、户、礼、兵、刑、工六纪，每纪提其要以为纲，叙其事以为目。凡六纪、六十五纲，二百五十七目，体裁繁浩。以户纪叙述尤详，列物产、山川、乡里、赋役等纲，物产分海物考、山物考二篇。每篇又分上篇下篇，上篇分目，有谷部、菜部、药部、竹木部、草花部；下篇分目，有毛部、羽部、虫部、鳞部、介部，非惟分目之细，而记述甚详尽。山川则考述历来河川之变迁原委，以及水利之兴废。乡里一纲定例，以街巷、乡村、市镇、坊表，皆随里附入，使查索明晰，此纲述明时之乡村城镇规划制度甚详。赋役一纲，记宋时置军，有军学二赋，而与府州赋法不同，徭役分用力、用财二类，皆为宋时置军时之制也。六纪之后附《货殖旁考》一篇，记莆阳诸利之足以资养生者，并论及鱼盐布货植种饲畜之利，此篇宜附于户纪后，不宜附于书后。又人物志，附于礼纪，如职官选举入礼纪则宜，而以人物传附礼纪，以体例论，殊若未当。按此志所分纪纲目属，甚繁而细，纪载亦详密明代志书，体裁如此精密者甚少。又查此志今存原刻本，惟天一阁藏者为原本，而缺卷十至十四，五卷。清同治十年兴化知府林庆贻，据郡人陈莲峰、陈实兄弟家藏抄本，校正重梓，全书赖以得传。

　　莆田县志三十六卷清康熙四十四年刊本(北京图书馆藏)

　　清金阜谢修，林麟焻纂。阜谢嘉善县人，康熙二十七年进士，三十四年任莆田县知县。麟焻莆田县人，康熙九年进士，历任四川典试副主考，顺天乡试同考官，贵州督学使等官。莆田为兴化府属县，而立县乃先于立郡；始于陈天嘉中置蒲口县，隋开皇九年改名莆田，县境有莆山，邑在山南，故称莆阳。宋人之《莆阳志》《莆阳比事》《莆阳人物志》，实兼记今兴化府一郡。邑之别出一志，盖为金阜谢此书始。其书所记，则限于今莆田县辖境，其书体例，凡十二门，每门各析子目，以学校祥异为附，不立门目，有失之所重，殊欠体裁，书中文笔考稽，亦非志乘上品，但其书为莆田首修之志，又为仅存孤本耳。

　　莆阳文献十三卷列传七十四卷明万历四十四年刊本(上海图书馆藏，存文献十三卷、列传卷一至二十)

　　明郑岳纂。岳字汝华，莆田人；弘治六年进士，官户部主事、江西左布政使，著有《山斋集》。是编辑录自梁、陈至明著作凡十三卷，又取名公事迹，为列传七十四卷，万历四十四年黄起龙为之刻行，其凡例有云：“名莆阳本莆口之地，古名莆举，则仙游、兴化二县兼之。”按此编为辑录莆田、仙游、兴化三县之艺文，及名人传记，其采辑诗文以年代为先后，作者名则列于题下。列传则见本传者录焉，无传者则详其字号爵里，附于其同时有本传之人以下：其书采辑艺文列传之多，过于历修邑乘之所载也。

　　仙溪志四卷清铁琴铜剑楼抄元至正重刊宋宝祐本(北京图书馆藏)

</div>
    <div class="pagination">
<a href="稀见地方志提要_page43.html">上一页</a><span>...</span><a href="稀见地方志提要_page39.html">39</a><a href="稀见地方志提要_page40.html">40</a><a href="稀见地方志提要_page41.html">41</a><a href="稀见地方志提要_page42.html">42</a><a href="稀见地方志提要_page43.html">43</a><span class="current-page">44</span><a href="稀见地方志提要_page45.html">45</a><a href="稀见地方志提要_page46.html">46</a><a href="稀见地方志提要_page47.html">47</a><a href="稀见地方志提要_page48.html">48</a><a href="稀见地方志提要_page49.html">49</a><span>...</span><a href="稀见地方志提要_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
