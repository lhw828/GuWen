<!DOCTYPE html>
<html>
<head>
    <meta charset="UTF-8">
    <title>保德州志 - 第 6 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>保德州志 - 第 6 页/共 86 页</h1>
    <div class="content">　　
　　驿递 本州旧非驿路，额设里马十八匹，传送文书。后并奉文裁减。康熙三十六年，圣驾西巡，由本州往宁夏，命于一带经过地方，安设驿站。本州东关因设正站一，驿马三十匹。念村（今名延年村）设腰站一，驿马二十匹。凡有使命经临应副不给，又所设驿马俱在别州县协济。不时替代，人马奔命，公私不便。四十八年，今知州王克昌条议，请令各州县应行协济之处，将驿递钱粮拔付本州，代为顾募夫役，置买马匹等项。上不费公家库帑，下不至各州县替换烦扰，甚属便宜。已奉府宪俞允转详。有原议，见公移。
　　
　　演武场 在城外东南，本宋时儒学旧址，正厅五间。（见通志）明弘治十五年建。崇祯八年，设立营伍守备衙门。后毁
　　
　　国朝顺治十六年，署守备郭衍嗣建演武厅三间。康熙元年，守备王在镐增卷棚，建关帝庙并火神、马王庙于厅东，筑将台一座。（有碑记）
　　
　　胡洵阳曰：署以公名，皆必不容缺者。土木之兴，讵曰得已。惟是征夫于市，民苦实甚，况偕称修衙动辄罚赎，是且因为利薮矣。年来，房夫尽蠲，载在石碣，乃公署亦未尝坐视其圮，岂神力鬼工哉。如无大兴作，则安享代耕者，足以辨此也，敢以是为用民力者告。
　　
　　杨永芳曰：州署之圮也，官居里巷，民为蹴赁，既费且扰。又每日莅事，往来街衢，体亦稍亵。今张公葺旧建新，前庭后寝，规模颇具。后之跻此堂者，勿传舍视之，则相继有攸宁之庆矣。
　　
　　白君琳曰：张公修署当时，民亦尝苦之。啧有烦言，卒之，享攸宁之庆，迄今永赖焉。所谓长城厉秦而利后也，传舍视者，固非然信而后劳，则于仁人有厚望耳。
　　
　　州治 旧有“安庆”、“赏心”二楼，今俱无。乾隆三十九年，知州虔礼宝借领养廉银两，补修大堂、二堂、会客庭三间。住房五间。
　　
　　乾隆四十八年，知州黄因，借各庙贮谷领捐建大堂、西仓十三间。
　　
　　乾隆十八年，吏目陆廷捐俸增修大堂后东屋三间。三十四年修内室四间。四十六年，吏目郭炳重修二堂并大门、土地祠。
　　
　　本州旧设老号马五十匹。夫二十五名。东关正站马三十匹。年延马二十匹。后因应副不给，奉派别州县夫马协济，不时更替，公私不便。康熙四十八年，知州王克昌详请：协济之永宁州、祁县等十六处驿递钱粮，拨付本州。代为雇觅夫役，置买马匹。共改本州马九十二匹。夫四十六名。后奉文陆续拨驿马七十八匹。夫三十九名。实存额马六十四匹。夫三十二名。
　　
　　东关马号，旧在大街北，租赁民地。乾隆三十八年，为河水漂没。署知州苏泰，卖街南民地改修。
　　
　　保德向无考院，雍正六年，知州王清详请建立考院于文庙之西。生员白为诚、王瑗等募阖学公建。本州旧入学八名，升直隶州入学十二名。廪生三十名。
　　
　　保德营都司，旧无衙署，乾隆三年，知州薛子璋奉文买置民宅一所，前后三院。在南门西大街。并建千总衙署于旧所遗址。
　　
　　○学校
　　
　　儒学 在旧城东南隅（见通志）宋熙宁初，知保德军高焕创建。后毁于兵火。金大定年，剌史高怀贞改创于州治之西。明昌年，刺史王嘉言、泰和年，刺史张令臣，俱重修。（有砷记）元大德年，知州王济、至正年，达鲁花赤慎得斤、知州许仲杰，俱重修。（有碑记）明知州任泰、陆庸、朱黄裳、胡楠、李胜之、张世熙，俱重修（有碑记）国朝顺治十年，知州杨士、学正刘衍民重修。康熙十二年，学正张凤羽，捐俸募金重修。二十年，知州高起凤，学正卫大衡重修。三十二年，学正刘瀚捐募增修，积工数年，焕然更新。
　　
　　先师殿五间，康熙二十三年， 御制 先师及四配、十哲赞，命大学士张玉书书，颁发直省学校刊刻。今书扁悬殿上各神座。
　　
　　两庑各七间。
　　
　　戟门三间。康熙二十三年，御书“万世师表”扁额，今悬门上。又门墩石左石上有古迹镌字，云：“池中古柏凌空翠”。康熙间，进士刘祖舜对：“城外长河接地灵”。今并刻于石。
　　
　　棂星门三座 以上俱元皇庆元年重修。明成化十年，知州骞璇重建。国朝康熙四十三年，学正刘瀚补修。
　　
　　启圣祠三间 旧在明伦堂右。
　　
　　敬一亭三间 在堂左。俱明嘉靖十三年建。万历四十二年，知州胡楠改建西斋之后。天启元年，改敬一亭于尊经阁左，启圣祠于尊经阁右。国朝康熙四十二年，学正刘瀚重修。
　　
　　尊经阁三间 在明伦堂后。明弘治间，知州周山建。万历间，知州胡楠重修。国朝康熙四十一年学正刘瀚刻御制《训饬士子文》，竖碑其中。又四十三年，知州唐文德增前后上下门窗。
　　
　　文昌祠 旧在东庑下。明弘治十七年，知州周山改为名宦祠。祀文昌于尊经阁下。——后废国朝康熙十年，学正张凤羽于东斋之北募建正祠三间，厩厦一间。四十二年，学正刘瀚重修。又开神路于东斋房后，建门楼、化龙坊，并立屏墙一座，移蛟龙云雨碑置其中。前竖旧龙鳞石。
　　
　　魁星楼 旧在儒学门外。后改建于学之西。明万历间，知州王甲又改建于先师殿东。国朝康熙三十八年，学正刘瀚于尊经阁后，接小楼一间，移魁星祀其上。又一在儒学南观音阁。又一在南关文昌阁南。（系新建）
　　
　　名宦祠 旧在东庑下。明弘治间，知州周山改文昌祠建。——后废改戟门外，神厨为之。
　　
　　乡贤祠 旧在西庑下，明弘治间，知州周山改致斋所建。——后废改戟门外宰牲所为之。万历四十二年，知州胡楠以两祠南向非制，申请修改。国朝康熙十二年，学正张凤羽改东向西，西向东，始协规制。
　　
　　致斋所 旧在西庑下，明弘治间，改为乡贤祠，遂废。国朝康熙十二年，学正张凤羽建于乡贤祠下。四十四年学正刘瀚重修。
　　
　　祭器库 即东斋下截地。后通名进德斋。——遂废国朝康熙十二年，学正张凤羽建于名宦祠下。四十四年，学正刘瀚重修。
　　
　　神厨三间向在名宦祠地。——久废今改置启圣祠西。
　　
　　宰牲所三间，向在乡贤祠地。——久废今改置《玉振坊》西。
　　
　　泮池 明天启元年，知州张世熙创开（有碑记）
　　
　　尊贤育才二坊 在棂星门外东西两边。明成化间，知州骞璇重修。弘治间，知州周山改“尊贤坊”为“德配天地”，“育才坊”为“道贯古今”。（后复废）国朝顺治七年寇毁。十一年，诸生醵金新建。颜曰“金声”、“玉振”。两围砖砌花墙与屏墙合抱。屏墙外大墙一面。明万历二十八年，知州韩朝贡建。四十二年，知州胡楠重修。天启间，诸生呈请所兵层筑沟，千户杨世乡督工修理。（有碑记）相传此墙蔽前沟冲风，于庠最利。三十五年，学正刘瀚捐俸增修，并将庙西旧学宅空地，周修土墙七十余丈，断行路往来，学宫肃清。
　　
　　祭器 旧储帐幔五副。铜爵一百四十九只。铜香炉一座。铁香炉大小七八座。铁花瓶三对。磁香炉大小三十二座。烛架六副。年久敝损，所存无几。明万历三十九年，知州胡楠各制新幛旧规，凡笾豆簋之属，每祭迫令磁户办送。胡公令生员耿毓英往五寨如式制木器大者四十八件，小者一百五十四件。立案发学给祭图一轴。令为式止留磁台一座，磁型三座，永除磁户苦累。又查出祭器虚冒价银。增入祭烛内大烛四枝，枝五斤。中烛六十枝，枝四两。小烛一百二十枝，枝二两。祭毕验跋。后木器复废无存，仍用磁器。崇祯八年，学正利万钟铸大鼎一座。国朝顺治间，添造帐幔五副，铜爵四十七件，铁香炉一十七座。——今存康熙七年，知州张光岳虔设祭品，督诸生肃将祗事，时称盛典。三十四年，学正刘瀚正殿内增制新帐十副。生员张溥、阎泰、佾礼生白庆，制铁灯台二座，铁火盆二座。——今存附康熙三十八年，礼部复准每学设乐舞生六十四名，歌章四人，乐生二十二人，执麾一人，引节一人，舞生三十六人。（今俱全设）
　　
　　明伦堂三间 明弘治间，知州刘渊重建。东“进德”、“修业”两斋，西“成贤斋”祭器库。东“治化本源”，西“文章渊薮”二栅，俱弘治间知州周山建。万历间，知州王甲将“明伦堂”增筑台基重修。又撤去“成贤斋”、祭器库，改为东西两斋各五间。东曰“进德”，西曰“修业”。又改东西二栅曰“礼门”、“义路”。顺治间，知州杨士、学正刘衍民修补。康熙十二年，学正张凤羽、二十七年学正卫大衡俱重修。四十二年，学正刘瀚，东栅建“元魁坊”。中道建“治化本源”、“文章渊薮”坊一座。两边砖砌小墙，留小侧门。
　　
　　儒学门三间 在文庙东。前有“青云得路坊”，“化龙坊”树其左。万历间，知州胡楠石水道，改而新之。国朝顺治六年，寇毁。十年，学正刘衍民修葺门楼。康熙十二年，学正张凤羽门内增甬道。三十三年，学正刘瀚增建屏墙。四十二年，又建宫墙，大门一座。
　　
　　龙鳞石 （州东卧龙沟石）初置州宅，万历二十四年，知州朱黄裳移置明伦堂左侧。建蛟龙云雨碑一通。二十八年，知州韩朝贡移置礼门外。康熙四十一年，学正刘瀚竖于蛟龙云雨璧前。
　　
　　儒官门 在棂星门之西。——久废
　　
　　学正宅 旧在文庙西，儒官门里，训导宅之中，久废不修，官止赁居。明万历间，知州胡楠创建于明伦堂后，尊经阁两傍。天启间，乡官（王所用、陈嘉荩）生员（王邵、马上行）复建文庙西。（有碑记）后毁，今仍赁居民房。
　　
　　训导宅 在文庙西，学正宅之两傍。（后训导裁久废）
　　
　　号房 旧在先师殿两傍，知州昝凤翔改建于明伦堂两傍。——久废
　　
　　射圃 在明伦堂号房之西。长二十五丈，阔四丈。内有“观德亭”三间。明知州周山建。后知州李春芳废，给乡民之愿入城者。知州高冈凤又移州治后，乐籍居之。殊属非体。
　　
　　典籍 前代颁《尚书》、《毛诗》、《礼记注疏》、《礼乐书》、《贞观政要》、《朱子语录》、《真西山读书录》、《刑统》、《列女传》；——久缺明颁《四书大全》、《书诗礼记》、《春秋大全》、《性理大全》、《为善》、《阴骘》、《孝顺事实》、《劝善书》、《五伦书》、《冠服图》、《正祀通考》、《通鉴摘题》、《圣门人物志》；万历四十年知州胡楠续添《四书主意二三场》、《程墨翰苑》。内《春秋传大全》知州刘希皋携去。余俱散失，今止存《制诰》、《为善》、《阴骘》，共三册。又《乡饮读律》二本，《乡饮图》一轴。
　　
　　石碑 旧存殿前四通。敬一亭内九通。戟门内外十二通。明伦堂内五通。尊经阁下御制训饬士子碑文一通。魁阁后檐前底一通。文昌祠门外一通。学门外一通。
　　
　　树 柏十九株。榆、柳四十余株。牛逆砍伐殆尽，后学正张凤羽、刘瀚多栽植。今止存柏树十株。榆树三株。青杨树二株。桃树一株。杏树一株。柳树二十余株。
　　
　　学田 明万历四十二年，知州胡楠用价二十三两二钱，买西庄贾名都等神堂峁、烟墩梁、上下梁家、窑峁、车道坪、陈家塔、嫂嫂峁、小塔子、小黄石峁、王书儿峁、榆林坪，共地一十二段。载粮四斗九升五勺。每年除完粮外，纳租谷六石。又用价银二十四两三钱，买陈乾济道沟上葫芦旦、井峁后截、李家坪上下截、李家坪桥头梁、斜岭子、秦地曲、陈家舍窠。又用银三两五钱，买王旌下葫芦旦。又用银一两，麦三斗，谷二石，买陈自登舍窠相连地，并桃树，共地一十二段，载粮七斗四升九合。后清出余粮抵除外，实粮二斗八升三合七勺九抄五撮。每年除完粮外，纳租谷一十二石六斗六升三合。载在石碑。今地荒，学户赔粮。
　　
　　附 廪粮存裁数目
　　
　　本州廪生三十名。旧每名支饩粮、膳夫银十两八钱。顺治十五年，奉文裁三分之二。康熙元年尽裁。止存膳夫银四钱二分。二十四年，饩粮、膳夫复支三分之一。在州领一半，在兴县领一半。
　　
　　学仓 在明伦堂西。明弘治十年，知州昝凤翔更建号房。十七年，知州周山建于训导宅后。——久废又万历庚戍，学道王公行，令动学仓支剩银，买谷一百五石二斗。令减价而粜，增价而籴。为诸生荒年之需，名常平仓。——今废
　　
　　养廉仓 明万历辛丑，按院赵公发银三十两，令春放秋收，加二行息。利给诸生，本仍收放。三十二年，署篆忻州同知常自修，增卖养济院空地，银一两一钱六分。三十八年，按院刘增银十两。四十二年知州胡南增谷五十石，亦加二取息给诸生。（今俱废）
　　
　　社学 一在太平巷。（见通志久废）一在教养巷。——久废明嘉靖间，知州高冈凤于城中、乡外，遍建社学。立章程、撰诗歌，躬为督率。在城者，一在西门内，匾曰“育才”。（即今土地庙）一在宝积寺东，匾曰“化龙”。（后改为赵公韩公祠）一在城隍庙西，匾曰“启蒙”。万历间独此尚存。知州胡楠延师教课。（后亦寻废）后改为固山刑部生祠。（今祠亦废）顺治间，署州事学正刘衍民，以药王庙前街房，申请为社学。康熙六年，知州张光岳、十七年，许国柱俱延师教课。二十七年，知州高起凤改芦公生祠为义学，在大寺胡同口北。后三十三年，知州唐文德、四十五年，今知州王克昌俱延师设教。
</div>
    <div class="pagination">
<a href="保德州志_page5.html">上一页</a><a href="保德州志.html">1</a><a href="保德州志_page2.html">2</a><a href="保德州志_page3.html">3</a><a href="保德州志_page4.html">4</a><a href="保德州志_page5.html">5</a><span class="current-page">6</span><a href="保德州志_page7.html">7</a><a href="保德州志_page8.html">8</a><a href="保德州志_page9.html">9</a><a href="保德州志_page10.html">10</a><a href="保德州志_page11.html">11</a><span>...</span><a href="保德州志_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
