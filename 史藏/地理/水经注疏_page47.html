<!DOCTYPE html>
<html>
<head>
    <meta charset="UTF-8">
    <title>水经注疏 - 第 47 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注疏 - 第 47 页/共 77 页</h1>
    <div class="content">本志令）云：「欲秋夏读书，冬春射猎。」郦《注》所引，四时有小异。《御览》四百六十八引王沈《魏书》云：「太祖告归乡里，筑室城内，习读书传，秋冬弋猎以自娱乐。」无「春夏」二字。《元和志》卷八所引较郦《注》略同。其文较裴《注》引文，多出「以议郎」三字。杨氏谓《元和志》亦有「春秋」二字，记忆之误，《志》正无此二字，不足为证。但下文按语考操称疾还乡里在徽为东郡太守不就后，则较《元和志》为密。　又按：裴《注》引文作「秋夏读书，冬春射猎」，较有据。操好射雉，尝于南皮射雉一日获六十三头（裴引《魏书》）。如以潘安仁《射雉赋》推类言之，则射雉在春末夏初也。
　[一八]「《晋书 谯王逊传》，子定王随立，薨」　按：杨引《晋书 逊传》如此。「薨」字无谓，当剪裁。宜删去，或移前于「子定王随立」上。
　[一九]「盖随字士会，又以字行，故此称士会乎？」　按：上一「字」字，原作「子」，今改。杨氏以士会为随之字，是也。《晋书》本传未出其字，但士会即春秋晋贤大夫范武子。初食采于随，故《左传》曰随会，曰随季，曰随武子，《檀弓》亦曰随武子。司马随子士会，可信。
　[二〇]「故吏别驾从事史右北平，无终年化」　按：赵氏谓「《隶释》引此作年化，年亦姓也」。杨氏但云《隶释》一本作「牟」。今按汪刻本《隶释》卷十及卷二十，「年化」都作「牟化」，赵氏或据俗本耶？当改「牟」。
　[二一]「垂惠聚……在今蒙城县西北二十里」　按：此《疏》盖据《清一统志》八十九引旧《志》文。《寰
宇记》十二云：「垂惠聚，汉为聚邑。废城在今蒙城县西北二十八里。」前引旧《志》与《寰宇记》文之两「今」字，一为清乾隆修《一统志》前旧《志》，《寰宇记》所谓「今」则北宋初。读者幸勿以为杨、熊作《疏》时也。
　[二二]「上引彪说，而此改引山松说，盖故以示博」　按：《疏》此语常见，读者幸分别观之。郦氏博采异文，有利于存旧说，考佚文，山松书已不存，赖此见其一鳞一爪，不宜轻率以衒博微辞评之。
　[二三]「然考《后汉书 王常传》，常已先封山桑侯矣」　按：《寰宇记》十七宿州临溪县下北平城引《水经注》云：「山桑邑俗谓之北平城，后汉王常封山桑侯，即此。」或郦《注》语耶？《注》 文钦，但云疑食邑于此。或郦《注》先 王常后 文钦，后人抄脱耶？
　[二四]「《后汉书 明帝纪》作汴」　按：事在《明帝纪》中元十二年四月遣将作谒者修。
　[二五]「《禹贡》九州岛之末，皆记入河水道」　按：「末」原作「水」，「水」当作「末」，据《禹贡锥指》五校改。《锥指》卷二有「九州岛之末各载其通于帝都之道」，即此意也。胡氏云：「今按所载皆达河之道……自周氏（希圣）之言（「天子之都必求其舟楫之所可至」）出而其义始定。」可作注 。
　[二六]「为出《禹》以后……四字」　按：「以」原作「之」，「四」字上钞脱原文二十七字：「苏氏引《高纪》文颖《注》而忘其出于《河渠书》也，又安知上之有自是之后」。当补。（省略号一段文今据台北本增。）
　[二七]「赵虽未改大梁作浚仪，但云」　按：赵未改字，但有按语，今补「虽未」、「但」字。
　[二八]「《寰宇记》引《舆地志》同」　按：《寰宇记》卷一开封县下引作「南临汴水」，不作「汴渠」。
　[二九]「《西征记》曰」　按：《方舆纪要》四十七作《述征记》，《清一统志》百五十引《水经注》文作《西征记》。
　[三〇]「《春秋 隐十年》伐戴，三《经》皆作载」　按：《公》、《谷》二《经》皆作「载《左氏经》」，《传》杜《注》皆作「载」。《疏》云「三《经》」盖据陆氏《经典释文》说也。（「伐戴」两字今据台北本删。）
　[三一]「《卢毓传》为梁郡太守，时在魏初」　按：《毓传》云：「出为济阴相，梁、谯二郡太守……上表徙民于梁国就沃衍。」则梁此时仍有梁国之称。
　[三二]「《括地志》故贯城今名蒙泽城」　按：《史记 田完世家 正义》引作「贯」字，孙氏岱南阁辑本字作「贳」。黄奭辑本亦皆作「贳」。
　[三三]「《括地志》三原县……」　按：见《史记 秦本纪》，岱南阁本三原县下漏辑。
　[三四]「其西有微子冢」　按：《寰宇记》卷十二宋城县下亦云：「微子墓在县西南十二里。」
　[三五]「尔勿复取吾先人墓前树也」　按：杨《疏》据「碑题祇云仙人王子乔，则先人二字非也。」非是。碑铭明明有：「笃孝，念所生（先人），岁终阕（冬十二月），发丹情，存墓冢，舒哀声。」则固王子乔之先人，非子乔之墓而云吾坟者，犹言吾家坟耳。
　[三六]「既在径见，朱作既有经见，赵改有作在，仍经」　按：郦氏《注》中用「径」字以别于《经》文纪水道之「过」字，则「径」可训为经过之「经」，上文亦有，然不经见，难得而详，则「经见」亦未必在
必改之例，抑赵、杨、戴亦无谓。窃以为有亦不必改。观上文云：「然不经见，难得而详。」此云：「既有经见，不能不书存耳。」一正一反，郦亭之重视目验，于此可见，何必改字！（「朱」字以下正文，今据台北本改。）
　[三七]「郦氏所见，皆是误本……《汉书 地理志》曰：获水也」　按：此说是也。《经》文不误，作「●」。而《汉书》误作「获」，蒙县下谓之获水。故郦亭存《经》文不误之「●」字而注之曰：「《汉书 地理志》曰获水也。」明《汉志》之获水即《水经》之●水矣。朱本、沈本皆讹作「获」，杨从孙校是也。
　[三八]「《注》碑下或当有云字」　按：如郦《注》碑下有「云」字，则不成文理矣。杨、熊二氏作《疏》功不细，然赵氏实其先河，功不可没。后贤突过前贤，宜也，然必以求胜之心出之，则非是，殆所云蠹生于木者耶？杨氏如增「碑云」二字则可，以详《注》所 似引碑文也。
　[三九]「汉县属梁国」　按：「汉」上原有「两」字。《元和志》八下邑县下云：「后汉无下邑县。」检《郡国志》梁国治此县，疑《元和志》无。
　[四〇]「砀县故城北」　按：《寰宇记》十二永城县下云：「砀山故城在永城县北五十三里。」又《记》十四砀山县下云：「砀，文石也，以其山出文石，故以为县名。」本小颜《注》。
　[四一]「砀中有千万人观之，戴千作可」　按：《御览》两引皆作「万人」无「千」字，戴以此意改作「可」，删「千」字是也。
　[四二]「《续汉志》注引《北征记》……南临汴水」　按：标点本作南临「污水」，未有校记。
　[四三]「皆同挾纊…… 而勉之」　按：今本《左传》作「皆如」。又，小字六字皆《注》文，钞胥漏钞补，应改大字。
　[四四]「山下有楚元王墓，故名」　按：此语出《明一统志》而《清一统志》引之。
　[四五]「于诸鬼神」　按：标点本《校记》改「于」作「役」，从《广弘明集》卷二改，据文同日造就八万四千塔，当役使鬼神之力。是也。
　[四六]「今洛阳、彭城、姑臧、临淄有阿育王寺」　按：「淄」原作「渭」，标点本「临渭」校改「临淄」，据《广弘明集》卷二、卷十五引《高僧传》卷十《佛图澄传》。今订。
　[四七]「孟康曰…彭城为西楚」　按：《文选》阮籍咏怀诗《湛湛长江水》篇三楚多秀士，李善《注》引孟康《汉书 注》曰：「旧名江陵为南楚，吴为东楚，彭城为西楚。」作「吴」而不作「陈」。
　[四八]「又《文选》……为三楚」　按：今本李善《注》无此文，但引孟康说。
　[四九]「登更筑之……登字疑误」　按：「登」字不误。登犹言登时。《焦仲卿妻》诗有登即相许和，登亦如此解。
《水经注疏》卷二十四
　　　后魏郦道元撰
　　　　　　　　　　　　　　　宜都杨守敬纂疏
　　　　　　　　　　　　　　　　　　　　　　　　门人枝江熊会贞参疏
　　睢水　　瓠子河朱、赵作水。　　汶水
睢水出梁郡鄢县，会贞按：《集韵》，睢，水名，在梁郡，盖本此。
睢水出陈留县西，蒗荡渠，戴荡改。会贞按：旧本《寰宇记》襄邑下，引此《注》作荡。《通鉴》汉高帝二年，《注》引亦作荡，不当改，说见《河水注》五。《渠水注》，渠水东南径开封县，睢水出焉。此则本《汉志》为说，陈留之西，即浚仪之东也。二县并详彼篇。《左传 僖十九年》杜《注》，睢水受汴，与言受蒗荡渠同。汴水自荥阳受河，与蒗荡渠互受通称，故《一统志》谓睢水，故汴水分流也。水出今陈留县西北。东北流。《地理志》曰：睢水首受陈留浚仪蒗荡水也。戴蒗荡作狼汤，盖依《汉志》改。会贞按：《通鉴》秦二世三年《注》，引《注》作蒗荡，[一]当是郦氏变《汉志》狼汤作蒗荡也。又《汉志》水
作渠。《经》言出鄢，非矣。会贞按：睢水自陈留东径雍邱、襄邑、宁陵等县，方径鄢县，则鄢县去水源甚远。故郦氏斥《经》出鄢之非。又东径高阳故亭北。守敬按：《续汉志》，圉有高阳亭，盖本属圉，详见下。《地形志》，雍邱有高阳城。《元和志》，高阳故城在雍邱县西南二十九里，颛顼高阳氏，佐少昊有功，受封此邑。《寰宇记》，雍邱，开封并载高阳城，盖在二县之交，在今祀县西。俗谓之陈留北城，非也。苏林曰：高阳者，陈留北县也。按在留，故乡聚名也。朱故讹作使。赵改云：《汉志》陈留县下《注》，臣瓒曰，留属陈，故称陈留。盖留本郑邑，为陈所并，是以郦释高阳为故留之乡聚名也。使字误，当作故。戴改同。守敬按：苏林说见《汉书 梁孝王传 注》。《寰宇记》，小陈留城在陈留县南三里。晋《太康地记》，陈留先有陈留县以北有大城，故此号小陈留城。苏林以高阳为陈留北县，盖因此致误。考《高帝纪》沛公过高阳。文颖曰，聚邑名，属陈留圉。臣瓒曰，《陈留传》在雍邱西南。又《史记 郦生传》，陈留高阳人。徐广曰，今在圉县。《索隐》引故《耆旧传》，[二]食其，高阳乡人。是高阳者，乡聚之名，属圉，至确。圉在陈留南，何得云北县？故郦引苏说以证上文俗传之误所自。随实指在圉为乡聚名以明之。今本作在留，传钞讹耳。赵不知留为圉之讹，故诠释皆谬。圉县详《渠水》篇鲁渠水下。有《汉广野君庙碑》。守敬按：《史记 高祖纪》，郦食其说沛公袭陈留，得秦积粟，以食其为广野君，本传尤详。《续汉志》雍邱《注》引徐齐民《北征记》，有郦生祠。延熹六年十二月，雍邱令董生，何氏曰：《隶释》作董之，乃董督之义。赵云：按斯言未安。守敬按：明抄本作之，黄本作
生。董生盖即令姓名；又或称生，如伏生、贾生之比。仰余徽于千载，遵茂美于绝代，命县人长照为文，朱长作苌，赵同，戴改。会贞按：黄本作苌，明抄本作长。用章不朽之德。其略云：辍洗分餐，谘谋帝猷，陈、郑有涿鹿之功，海岱无牧野之战，大康华夏，绥静黎物，生民以来，功盛莫崇。今故宇无闻，而单碑介立矣。朱宇讹作字，云：一作宇；单讹作军，云：当作单。戴、赵改。守敬按：明抄本作宇作单。此碑欧、赵皆不著录，洪但载郦说，盖已佚。《陈留风俗传》曰：郦氏居于高阳，沛公攻陈留县，郦食其有功，封高阳侯。全云：按食其生前未尝封侯，是因其子高梁侯疥而误。守敬按：郦疥所封之高梁即《左传》高梁之墟，《汾水注》载之，其地不在此。食其号广野君，生前固未封侯。而《史表》云，以列侯入汉。此《风俗传》所由有异说欤？然《表》又云，以死事，子疥袭食其功侯，未尝云改封。疑疥所封本为高阳，而误为高梁也。有郦峻，字文山，官至公府掾。守敬按：郦峻无考，以上 食其，下 商例之，盖亦食其之昆弟乎？大将军商，有功食邑于涿，故自陈留徙涿。朱脱此二字，全校增，戴、赵增同。守敬按：郦商即食其弟，见《史记 食其传》。商本传言为将军，赐爵列侯，食邑涿，徙涿别有所据。县有鉼亭，鉼乡。会贞按：《渠水注》云，波乡波亭，鸿沟乡鸿沟亭，则此当作鉼乡鉼亭。又《汳水注》引《陈留风俗传》，县有鉼乡亭，此或本作县有鉼乡亭，传写者误增倒耳。建武二年，世祖封王常为侯国
也。赵云：按王常封山桑侯，不闻在陈留也。岂由乡亭进封，而史传失之乎？睢水又东径雍邱县故城北。守敬按：汉县属陈留郡，后汉因，魏属陈留国，晋属陈留郡，后魏为阳夏郡治。即今 县治。县，旧 国也，守敬按：《汉志》文。殷汤、周武以封夏后，继禹之嗣。守敬按：《史记 夏本纪》，汤封夏之后，至周，封于 。又《 世家》，殷时或封或绝，周武王封东楼公于 ，以奉夏祀。《汉志》亦云，周武王封禹后东楼公，是不以殷、周俱封夏后于 。故《括地志》以夏亭故城在郏城县者，为殷所封，以雍邱县古 国城为周所封。然考《大戴礼 少闲》篇，成汤放移夏桀，迁姒姓于 。《史》、《汉》载郦生说，汤伐桀，封其后于 。《文选 张士然〈求为诸孙置守冢人表〉》，成汤革夏而封 [三]则殷已先封 。殷敬顺《列子 释文》引《系本》，谓殷汤封夏后于 ，周又封之。则郦氏谓殷、周俱以 封夏后，信矣。楚灭 ，守敬按：《汉志》， 先《春秋》时，徙鲁东北，至简公为楚所灭。《史记  世家》，楚惠王四十四年，灭 。乃东迁后之 ，非故 。郦氏本以为说，未遑细剖也。《寰宇记》， 为宋灭。秦以为县。圈称曰：县有五陵之丘，故以氏县矣。朱丘作名，戴、赵同。会贞按：作县有五陵之名，无丘字，与下句不贯。考《书钞》一百五十七引《陈留风俗传》，雍丘县西。[字疑误。]有五陵之丘。《御览》五十三引云，县有五陵之丘，故以名县。则此名为丘之误无疑。今订。《名胜志》，桃陵在 县东南十里，又二十五里为青陵，翟陵在县西南五十里，又十里为石陵，武陵在县东北二十里，即《风俗传》所谓五陵也。城内有夏后祠。昔在二代，
享祀不辍。守敬按：《书钞》一百五十二引《陈留风俗传》，雍丘有夏后祠，有神井，能兴雾雹。古来享祠，至今不辍。秦始皇因筑其表为大城，而以县焉。朱因讹作图，《笺》曰：当作围。赵改围，戴改因。守敬按：据此文是夏后祠原在雍丘城内，而《寰宇记》谓，祺城在雍丘县西北十八里。陈思王《袭封雍丘王表》云，禹祠原在此城，汉光武移在雍丘城内。异。又云，植于雍丘作宫，请迁其神于旧馆。《续汉志 注》引曹植《禹庙赞》，植移于祺城，是祠不在雍丘城，与上言城内亦异。盖上用圈称说，称汉人，故犹言城内也。睢水又东，水积成湖，俗谓之白羊陂。陂方四十里，守敬按：《地形志》，雍丘有白杨陂。杨、羊音同，在今 县东。右则奸梁陂水注之。其水上承陂水，守敬按：汪《图》陂作汳，非也。若是承汳水，则当东南径雍邱北，非东北流也。仍以作陂为是。东北径雍丘城北。守敬按：即上雍邱县故城。又东分为两渎，谓之双沟，俱入白羊陂。守敬按：水在今 县东北。陂水朱水讹作之，戴、赵改。东合洛架口，朱口上有水字，赵同，戴删。守敬按：《汳水注》作洛架口。水上承汳水，谓之洛架水，东南流入于睢水。守敬按：水在今 县东北。睢水又东径襄邑县故城北，守敬按：县详《淮水》篇涣水下。又东径首乡城北。朱首乡作雍邱，戴、赵同。会贞按：此雍邱城无考，当误。《左传 桓十八年》杜《注》，陈留襄邑东南，有首乡。《释例》作首乡城。此雍邱二字与首乡俱形近，且地望亦合，当本作首乡，传
钞者涉上文而误，今订。在今睢州东南。睢水又东径宁陵县故城南，守敬按：汉县属陈留郡，后汉属梁国，魏、晋因，宋属谯郡，后魏因。在今宁陵县南。故葛伯国也，守敬按：《汉志》宁陵颜《注》，引孟康曰：故葛伯国，今葛乡是。葛乡故葛伯国见《汳水注》。王莽改曰康 矣。历鄢县北，守敬按：《汉志》作傿，《续汉》、《晋志》作，通作。汉县属陈留郡，后汉属梁国，魏、晋因，[《晋志》脱此县。《寰宇记》引《太康志》，梁国有县。]后废。在今柘城县北三十里。二城南北相去五十里，故《经》有出鄢之文。会贞按：上已驳《经》出鄢之非，此乃推言致误之由。盖睢水至斯历鄢县，故《经》以为出鄢也。城东七里水次，有单父令杨彦、尚书郎杨禅字文节兄弟二碑，汉光和中立也。守敬按：杨彦、杨禅，《后汉书》无传。二碑欧、赵皆不著录，洪但载郦说，盖已佚。
东过睢阳县南。朱东上衍又字，赵同，戴删。
睢水又东径横城北。《春秋左传 昭公二十一年》，乐大心御华向于横。朱御上有丰愆革径四字，赵同。戴删云：盖后人据《左传》增加。会贞按：明抄本无此四字。杜预曰：梁国睢阳县南有横亭。守敬按：《续汉志 注》引《地道记》同。今在睢阳县西南，世谓之光城，盖光横声相近，习传之，非也。[四]守敬按：《汉书 成帝纪》建始三年，颜《注》引如淳曰，横音光，故长安城横门亦曰光门，此以为非，何耶？睢水又径新城北，守敬按：《续汉志》，谷熟有新城。《春
秋》杜《注》，新城，宋地，在梁国谷熟县西。《括地志》，在宋州宋城县界。《九域志》，宁陵有新城镇，取此为名，在今商邱县西南。即宋之新城亭也。守敬按：《释例》宋地内，梁国谷熟县西有新城。疑城下本有亭字，为此《注》所本。《春秋左传 文公十四年》，公会宋公、陈侯、卫侯、郑伯、许男、曹伯、晋赵盾，盟于新城者也。守敬按：三《传》、《经》文与此同。《左传》但言同盟于新城，无公会至赵盾十七字，则《左传》二字衍，或依他条作经书二字。睢水又东径高乡亭北。会贞按：高乡亭无考。据《元和志》，高辛故城在谷熟县西南四十五里。帝喾初封于此。《寰宇记》同。疑此高乡为高辛之误。在今商邱县西南。又东径亳城北，南亳也，即汤所都矣。守敬按：互详《淮水注》涣水下。彼《注》 亳城，引《帝王世纪》，谷熟为南亳，即汤都也。睢水又东径睢阳县故城南。守敬按：汉县为梁国治，后汉、魏、晋因，后魏为梁郡治，在今商邱县南三里。周武王封微子启于宋，以嗣殷后，为宋都也。赵云：按《尚书 序》、《史记 周本纪》、《宋微子世家》皆云，周公承成王命以封微子于宋。《注》云武王，误也。全、戴改作成王。会贞按：《礼记 乐记》，武王克殷，下车投殷之后于宋。《诗 商颂谱》，武王伐纣，以陶唐氏火正阏伯之墟，封纣兄微子启为宋公。《潜夫论 志氏姓》，帝乙元子微子开，武王封之于宋今之睢阳是也。则作武王有据。昔宋元君梦江使乘辎车，被绣衣，而谒于元君。元君感卫平之言，而求之于泉阳，男子余且献神龟
于此矣。守敬按：以《史记 龟策传》文，《传》元君作元王，余且作豫且。秦始皇二十二年以为砀郡。会贞按：《史记 秦始皇本纪》，二十二年，王贲攻魏，其王降，尽取其地。当以为郡，故郦氏谓是年置砀郡也。《汉志》颜《注》，以有砀山，故名砀郡。汉高祖尝以沛公为砀郡长。会贞按：《汉书 高帝纪》秦二世二年，怀王以沛公为砀郡长。天下既定，五年，为梁国。全云：阎若璩云，睢阳是梁都，而班《志》置之第八，其第一县乃砀也。按秦立砀郡则砀县乃秦之治所。及汉改治睢阳，孟坚或仍秦地图之旧而未及改正耳。会贞按：《汉志》高帝五年为梁国。《史记 诸侯王表》王彭越。《越传》，越为梁王，都定陶。文帝十二年，封少子武为梁王，太后之爱子，景帝宠弟也，会贞按：《史记 梁孝王世家》，文帝四男，武是次子，与景帝同母，窦太后少子也。文帝十二年，自淮阳徙为梁王。《汉书 诸侯王表》作十年徙梁，误。是以警卫貂侍，饰同天子，藏珍积宝，多拟京师。招延豪杰，士咸归之。长卿之徒，免官来游。广睢阳城七十里，大治宫观，台苑屏榭势 皇居，会贞按：此亦钞变《梁孝王世家》文。惟长卿二句，参以《司马相如传》。其所经构也。役夫流唱，必曰《睢阳曲》，朱脱曲字。赵增云：刘昭补注《郡国志》引《地道记》，梁孝王筑城三十里，小鼓唱节，杵下而和之，称《睢阳曲》。《注》落曲字。戴增同。会贞按：刘昭《注》作十二里。《宋书 乐志》一载此事，亦作十二里。《类聚》六十三引《太康地记》作二十里。[五]创传由此始也。
城西门即寇先鼓琴处也。守敬按：孙志祖《读书脞录》四，《列仙传》寇先，寇字误。《广韵》冠字《注》云，又姓。《列仙传》有冠先，据此则今作寇，乃后人妄改。《御览》一千卷引作冠先生。《水经 睢水》篇亦误。会贞按：《搜神记》一作冠先。先好钓，居睢水旁。宋景公问道，不告，杀之。后十年，止此门，鼓琴而去。宋人家家奉事之。守敬按：以上《列仙传》文，十年作数十年。南门曰卢门也，《春秋》华氏居卢门……里叛。守敬按：《左传 昭二十一年》文，里上有以南二字。杜《注》南里，宋城内里名。[六]杜预曰：卢门，宋城南门也。守敬按：《左传》杜《注》作宋东城南门，考襄十七年，泽门杜《注》，宋东城南门，不应有两东城南门，必有一误。观此《注》称南门，引杜《注》为证。《方舆纪要》亦云，南门曰卢门，则卢门是南门非东城南门，郦所见杜书是 本，今本衍东字。又哀二十六年杜《注》，卢门，宋东门也。东亦南之误。司马彪《郡国志》：睢阳县有卢门亭。城内有高台，甚秀广，巍然介立，超焉独上，谓之蠡台，[七]守敬按：《通鉴》晋永和九年，姚襄在历阳，殷浩恶其强盛，迁襄于梁国蠡台，即此，在今商邱县城内。亦曰升台焉。当昔全盛之时，故与云霞竞远矣。《续述征记》曰：回道似蠡，故谓之蠡台，非也。守敬按：《御览》一百七十八引《述征记》，蠡台，梁孝王所筑于兔园中，回道似蠡，因名之。据此《注》彼脱续字。胡三省云，蠡，如字。若如《述征记》之说，音卢戈翻。是亦不甚以为然也。余按：《阙子》朱
《笺》曰：汉《艺文志 纵横家》有《阙子》一篇，宋本作关，误。称：宋景公使工人为弓，九年乃成。公曰：何其迟也？对曰：臣不复见君矣，臣之精尽于弓矣。献弓而归，三日而死。景公登虎圈之台，援弓东面而射之，失踰于西霜之山，朱《笺》曰：[八]旧本《注》及《御览》与《文选 鲍照〈诗〉 注》俱作西霜，唯《艺文类聚》作孟霜，赵作西，戴改孟。会贞按：明抄本作西，吴本作孟。《后汉书 注》作西，《书钞》作孟。集于彭城之东，朱城讹作梁，戴、赵改。会贞按：明抄本、黄本并作城。余势逸劲，犹饮羽于石梁。会贞按：《书钞》一百二十五、《类聚》六十、《文选 鲍照〈拟古诗〉 注》、《后汉书 蔡邕传 注》、《御览》三百四十七并引《阙子》文。石梁即吕梁，见《泗水注》。然则蠡台即是虎圈台也，盖宋世牢虎所在矣。晋太和中，大司马桓温入河，命豫州刺史袁真开石门。鲜卑坚戍此台，真顿甲坚城之下，不果而还。会贞按：《通鉴》晋太和四年，大司马温与豫州刺史袁真等伐燕。温使真攻谯、梁，开石门以通水运。真克谯、梁而不能开石门。据前升平四年，燕以慕容垂为兖州牧、荆州刺史，镇梁国之蠡台，而是年不言燕戍蠡台。裣《晋书 桓温传》、《前燕载记》并略之。石门见《济水注》一 桓温事。[九]蠡台如西，朱如作而，戴、赵改。会贞按：明抄本、黄本并作如。又有一台，俗谓之女郎台。台之西北城中，有凉马台。守敬按：《初学记》二十四、《御览》一百七十八，引此凉并作掠，误。台东有曲池，池北列两钓
台，水周六七百步。蠡台直东又有一台，世谓之雀台也。城内东西道北，会贞按：西当南之误。有晋梁王妃王氏陵表，会贞按：《晋书 宣五王传》，梁王肜，武帝践阼封梁王。 列二碑，碑云：妃讳粲，字女仪，东莱曲城人也。齐北海府君之孙，司空东武景侯之季女。会贞按：《魏志 王基传》，东莱曲城人，□豹，追赠北海太守。基封东武侯，追赠司空，谥曰景侯。是王氏为豹之孙，基之女。咸熙元年，嫔于司马氏，泰始二年妃于国。会贞按：《晋书 武帝纪》，泰始元年十二月，封肜为梁王。此二年当作元年。太康五年薨。营陵于新蒙之朱《笺》云：此下疑有脱误。太康九年立。守敬按：此碑欧、赵皆不著录，洪但载郦说，盖已佚。碑东即梁王之吹宫也。赵宫改台，戴改同。守敬按：非也。考梁王吹台在开封城东南三里，详见《渠水》篇。《御览》一百八十七引《郡国志》亦云：在汴州。此睢阳城中不闻复有梁王吹台。观下文故宫东云云即承此故宫言，故吹形近，乃传钞讹故为吹耳，宫字不讹也。基陛阶础尚在，今建追明寺故宫东，即安梁之旧地也。会贞按：安梁不可解。故《御览》一百七十八引此删安字。余谓当本作梁王，传钞讹王为安，又错入梁字上耳。地，《御览》作池，是也。下池东即承此池言。广周五六百步，朱《笺》曰：旧本作齐周，吴本改作广周。戴作齐，赵作广。会贞按：明抄本、黄本并作齐。水列钓台，池东又有一台，世谓之清泠台。守敬按：《御览》一百五十九引《图经》，清泠池有钓台，谓之清泠台。《寰宇记》，
清泠池在宋城县东北二里[《元和志》东二里]。梁孝王故宫有钓台，谓之清泠台，今号清泠池。是以钓台清泠为一台，与此异。北城凭隅，又结一池台。晋灼曰：或说平台在城中东北角，守敬按：《汉书》颜《注》引晋说同。亦或言兔园在平台侧。守敬按：《括地志》，兔园在宋城县东南十里。盖指一处言之，详见下。如淳曰：平台，离宫所在。今城东二十里有台，宽广而不甚极高，守敬按：极字当衍，《索隐》无此字。俗谓之平台。守敬按：据此以上并如说，《汉志》颜《注》但引如淳曰，平台在大[《索隐》引无大字，是。]梁东北，离宫所在。下作师古曰，今其城东二十里所有故台基，其处宽博，土俗云，平台也。乃袭如说。《元和志》，平台在虞城县西四十里。《左传》，宋皇国父为宋平公筑。《述异记》上，梁孝王筑平台，至今存。孝王盖因宋台增筑之。今商邱县东北十七里有平台集，接虞城县界。余按：《汉书 梁孝王传》称王以功亲为大国，筑东苑，方三百里，广睢阳城七十里，大治宫室，为复道，自宫连属于平台三十余里。守敬按：《汉书》止此。《御览》一百九十七引《隋图经》，《史记》谓梁孝王筑东苑方三百里，是曰兔园。《西京杂记》二，梁孝王好营宫室苑囿之乐，筑兔园，诸宫观相连延， 数十里。复道自宫东出杨门之左。朱讹作杨州之门左，戴但删州字，以左字下属。赵从沈炳巽说，改作杨门之左。全改同。守敬按：《左传 昭二十一年》作杨门。《校勘记》谓《石经》、宋本等作扬，是也。杨、扬字同，详见王先谦《汉书补注 扬雄传》。阳门赵改阳作杨。守敬按：《礼记 檀弓下》作阳门，郦氏盖故意错出以示博。扬、阳古字通，详见王引之
《经义述闻》。即睢阳东门也。守敬按：见《左传》杜《注》。连属于平台则近矣，朱则作侧，《笺》曰：《御览》引此作则近。戴、赵改。属之城隅则不能，是知平台不在城中也。守敬按：郦氏引《汉书》以证如说，见平台在东门外，足征晋灼言在城内之误。梁王与邹、枚、司马相如之徒，极游于其上。[一〇]守敬按：《文选 谢惠连〈雪赋〉》，梁王不悦，游于兔园，召邹生，延枚叟，相如末至，居客之右。故齐随郡王《山居序》守敬按：《齐书 武十七王传》，随郡王子隆，武帝第八子，有文才，文集行于世，今佚。此序，他书亦未引。所谓西园多士，平台盛宾，邹、马之客咸在，《伐木》之歌屡陈，是用追芳昔娱，神游千古，故亦一时之盛事。谢氏赋雪，守敬按：《雪赋》见《文选》。亦曰：梁王不悦，游于兔园。今也歌堂沦宇，律管埋音，孤基块立，无复曩日之望矣。城北五六里，便得汉太尉桥玄墓，朱桥作乔，下同。《笺》曰：旧本作桥。戴、赵改。守敬按：明抄本、黄本并作桥。桥公碑作桥，《后汉书 纪》、《传》亦作桥。[《魏志》同。]而《陈球碑》作乔。惠栋谓古文通，故汉以后桥氏皆去木。晋、唐、宋、元、明诸《史》、《传》并同。《玄传》，梁国睢阳人，光和元年迁太尉。《寰宇记》，墓在宋城县北十里。在今商邱县北。冢东有庙，守敬按：《寰宇记》，墓前碑云，《汉故太尉桥公之碑》。至皇朝干德三年， 改为汉太尉桥公庙，盖改作之。即曹氏孟德亲酹处。守敬按：此据《玄传》。考《魏志 武帝纪》，建安七年，遣使以太牢祀桥玄，则非亲酹。且祀文云，奉命东征，屯次
乡里，北望贵土，乃心陵墓。则是遣使无疑。《宋书 礼志》四亦云，建安中，遣使祀桥玄以太牢。操本微素，尝候于玄。玄曰：天下将乱，能安之者，其在君乎？操感知己，后经玄墓，祭云：操以顽质，见纳君子，士死知已，怀此无忘。又承约言：徂没之后，路有经由，不以斗酒只鸡过相沃酹，车过三步，腹痛勿怨！虽临时戏言，非至亲笃好，胡肯为此辞哉？凄怆致祭，以申宿怀。守敬按：《注》全本《玄传》，祀文又见《魏志 武帝纪 注》。《类聚》三十八引此有删节。冢列数碑，一是汉朝群儒，英才哲士，感桥氏德行之美，乃共刊石立碑，以示后世。一碑是故吏司徒博陵崔烈、戴烈改列。守敬按：《隶释》作烈。烈附《后汉书 崔骃传》，即入钱五百万为司徒者。戴氏改作列，何谬也？廷尉河南 整等，守敬按：劳格云，《隶续》载《刘 碑》阴故吏名，有故吏廷尉河南[缺三字。]整，公修，当即其人。以为至德在己，扬之由人，苟不皦述，夫何考焉？朱皦作骄，考作舍，《笺》曰：《蔡中郎集》载此碑，作苟不皦述，夫何考焉。戴、赵改皦，考。乃共勒嘉石，昭明芳烈。一碑是陇西枹罕北次陌砀守长骘为左尉汉阳豲道赵冯孝高，会贞按：此碑是凉州人官梁国者所立。而二语多误。砀、并梁国县，误 ，又衍为字，砀长当在陇西枹罕，上与左尉对，北次陌守当是人姓名及字，与赵冯孝高对，而文有误也。以桥公尝牧凉州，感三纲之义，慕将顺之节，以为公之勋美，宜宣旧
邦，乃树碑颂，以昭令德。光和七年朱讹作元年，赵同，戴改。主记掾李友字仲僚作碑文。碑阴守敬按：碑阴详下。有《右鼎文》，建宁三年拜司空。守敬按：文见《邕集》，作《东鼎铭》。又有《中鼎文》，建宁四年拜司徒。守敬按：文见《邕集》，作《中鼎铭》。又有《左鼎文》，光和元年拜太尉。守敬按：文见《邕集》，作《西鼎铭》。《鼎铭》文曰：朱铭作名，赵、戴改。故臣门人，相与述公之行，守敬按：《邕集》作言行，卢氏以此作之为是，谓碑但记行事耳。咨度体则，守敬按：《邕集》作礼制，卢氏谓当从此作礼则，然此书各本，俱作体则。文德铭于三鼎，武功勒于征钺，守敬按：《邕集》作钲钺，卢氏谓当从此作征。书于碑阴，以昭光懿。又有《钺文》称，是用镂石假象，作兹征钺，军鼓，陈之于东阶，亦以昭公之守敬按：《邕集》无此字，《隶释》有。文武之勋焉。赵云：《隶辨》曰，按《后汉书 桥玄传》，光和六年卒。《蔡邕集 太尉桥公碑》有二，俱云光和七年薨。《水经注》谓是《碑》作于光和元年，恐误也。其载《鼎铭》文云，文德铭于三鼎云云，乃是蔡邕《桥公碑》中语，非《鼎铭》文也。邕有《东》、《中》、《西鼎》三《铭》，见于集中，又有《黄戊铭》，所云钺文称，是用镂石假象，作兹征钺，亦邕《铭》中语。而谓碑文为李友所作，岂后人 采《邕集》，误入他人之文耶？守敬按：卢文弨《钟山札记》，宋天圣元年，欧静所辑《蔡中郎集》，首篇乃《故太尉桥公庙碑》，文德武功云云为碑文，下有桥氏之先，出自黄帝一段，即所谓碑阴也。其四《铭》附
后。郦氏删节引之，安得以碑文为鼎铭？此有传写舛误，今当删去鼎文铭曰四字，以故臣至光懿一段移于碑阴之上，而于故臣上增一碑是之字，则无不合矣。中郎又有《太尉桥公碑》一篇，乃为故吏崔烈等作者，即此《注》上所 也。李友所作之碑，《邕集》不载，《隶辨》误以此碑连下碑阴为一，故臆谓误入《邕集》也。会贞按：《天下碑录》，汉桥玄碑二，在宋城县。汉朝 臣感桥氏德行之美，乃共立碑，一故吏博陵崔烈立，一陇西枹罕等立，所指数碑与此同。惟碑三误作碑二，汉朝上脱一字耳。郦氏先 三碑，后 碑阴，原不以碑阴充数。卢氏校衍鼎铭文曰四字，是也。而欲移故臣至光懿一段于碑阴之上，于故臣上增一碑是三字，稍未合。余谓宜移此段于碑阴下，于故臣上增是字，即得。庙南列二石柱，朱二下脱石字，戴同，赵据黄本增。守敬按：明抄本有石字。柱东有二石羊，羊北有二石虎。庙前东北有二石驼。朱石驼上无二字，赵以黄本校增。守敬按：黄本无二字。以上下文例之，当有二字。驼西北有二石马，皆高大，亦不甚雕毁。朱作雕饰，戴改雕毁。赵据黄本改毁。守敬按：明抄本作毁。惟庙颓构，麤传遗墉，石鼓仍存， 今不知所在。睢水于城之阳，积而为逢洪陂。朱《笺》曰：《御览》引《水经注》作逢淇陂。赵云：淇乃误文，不足据。守敬按：《御览》六十三本作逢洪泽，《淮水注》作蓬洪陂，在今商邱县南。陂之西南有陂，又东合明水。水上承城南大池，守敬按：城南大池即指逢洪陂，郦氏变文书之耳。池周千
步，南流会睢，谓之明水，绝睢注涣。守敬按：《续汉志 注》引《北征记》，睢阳城南临濊水，濊水当即承城南大池之明水。考涣水又名秽水，岂以明水通涣并明水亦被以秽水之名乎？明水自蓬洪陂东南流入涣，互见《淮水注》涣水下。睢水又东南流，历于竹圃。会贞按：《御览》一百九十七，引此历作入。《通鉴》梁中大通四年，《注》引无于字。《九域志》，兔园有修竹园。《寰宇记》，修竹园在宋城县东南十里，在今商邱县东南。水次绿竹荫渚，菁菁实望，会贞按：《通鉴 注》引实作弥，《方舆纪要》从之。世人言梁王竹园也。会贞按：《括地志》，兔园，俗人言梁孝王竹园也。本此。睢水又东，径谷熟县故城北。会贞按：县详《淮水注》涣水下。睢水又东，蕲水出焉。会贞按：水详《淮水》篇。睢水又东，径栗县故城北。朱栗讹作粟，戴同，赵改。守敬按：《汉志》作栗，《高帝纪》、《项羽传》、《周勃传》同。则粟为栗之误无疑。汉县属沛郡，后汉废，今夏邑县治。《地理志》曰侯国也。守敬按：《汉书 王子侯表》，武帝征和元年，封赵敬肃王子乐。王莽曰成富。睢水又东，径太丘县故城北。守敬按：在今永城县西北三十里，县详下。《地理志》曰故敬丘也。汉武帝元朔三年，封鲁恭王子节侯刘政为侯国。朱《笺》曰：《汉书 王子侯表》，鲁共王子政封瑕丘，谥曰节侯。《地理志》，瑕丘属山阳郡，而敬丘即太丘，属沛郡，《注》似误引。赵云：按郦氏所言，未可非也。《地理志》山阳郡瑕邱下，不云侯国，沛郡敬邱下，
云侯国。侯表中无敬邱侯，安知道元所见之本之不作敬邱乎？守敬按：《史表》政作贞。汉明帝更从今名。守敬按：《汉志》颜《注》引应劭曰，《春秋》遇于犬丘，明帝更名犬丘。下犬字为太字之误。《续汉志》作太丘，属沛国。魏省。《列仙传》曰：仙人文宾，邑人，卖 履为业。以正月朔日，会故妪于乡亭西社，教令服食不老，即此处矣。朱无以正月至即此处共二十二字，《笺》曰：《列仙传》云，文宾者，太丘乡人也，卖草履为业，数取妪，数十年辄弃之。后时故妪年九十余，续见宾年更壮，拜宾问道。宾令其至正月朔，会乡亭西社，教令服菊花、地肤、桑寄生、松子，妪亦更壮。赵据《名胜志》所引校增十二字，戴同。睢水又东径芒县故城北。守敬按：前汉县属沛郡，后汉曰临睢，[见下。]属沛国，魏省。在今永城县东北三里。汉高帝六年，封耏跖为侯国。守敬按：《汉书 功臣表》，六年封跖，九年侯昭嗣。《史表》作六年侯昭，脱耏跖一代，误甚。王莽之傅治也。朱无也字，戴同，赵据《名胜志》校增。守敬按：毛本《汉志》作博治，官本作傅治同。世祖改曰临睢。守敬按：《汉志》颜《注》引应劭曰，世祖更名。《续汉志》同。城西二里水南，有《豫州从事皇毓碑》，殒身州牧阴君之罪，时年二十五。临睢长平舆朱作与，赵同。《笺》曰：宋本作舆。戴改舆。守敬按：平舆见《汝水》篇。李君，二千石丞，朱丞作承，《笺》曰：当作丞。戴、赵改。轮氏夏文则，朱《笺》曰：《郡国志》，颍川郡有轮氏县，夏文则盖其邑人。戴以轮为讹，改作纶。守
敬按：《汉志》作纶，《续汉志》作轮，此从当时之制书之，何反以为讹也？刻全书者贸然从之，此全氏身后袭戴之据。高其行而悼其殒，州国咨嗟，旌闾表墓，昭 令德，式示后人。守敬按：此碑欧、赵皆不著录，洪但载郦说，盖已佚。下碑同。城内有《临睢长左冯翊王君碑》。 有治功，累迁广汉属国都尉，吏民思德。县人公府掾陈盛孙郎中儿定兴朱儿作倪，赵同，戴改。守敬按：明抄本、黄本并作儿。刘伯鄜等，共立石表政，以刊远绩。县北与砀县分水。会贞按：砀县详《●水》篇。砀县在水北，芒县在水南，二县以水为界，故言分水。有砀山。会贞按：砀山亦详《●水》篇。芒、砀二县之闲，朱脱二字，赵据《御览》引此文校增，戴增同。会贞按：见《御览》四十二。山泽深固，会贞按：《汉书》颜《注》引应劭曰，芒、砀二县之界，有山泽之固。多怀神智，有仙者涓子、主柱， 隐砀山得道。朱《笺》曰：《列仙传》，涓子，齐人也。饵 ，接食其精，至三百年，乃见于齐，隐于宕山，能致风雨，受伯阳九仙法。又云，主柱者，与道士共上宕山，饵丹沙，三年，得神砂飞雪服之，五年能飞行。会贞按：《一统志》，砀山亦曰宕山。汉高祖隐之，吕后望气知之，即于是处也。会贞按：《汉书 高帝纪》，隐芒、砀山泽闲，吕后求，常得之，曰，季所居上常有云气。宋马永卿《懒真子》四，芒、砀山有岩曰紫气，盖高帝避难所也。京房《易候》会贞按：《隋志》，《周易飞候》九卷，又六卷，并京房撰。曰：何以知贤人隐？师曰：视四方常有大云，五色具而
不雨，其下贤人隐矣。会贞按：今本《史记 高祖本纪 正义》引京氏此条，师下衍古字。《后汉书补注》八，引与此同。《类聚》一、又二十、《初学记》二、《御览》八，引稍略。[一一]
又东过相县南，屈从城北东流，当萧县南，入于●。朱讹作入于睢。赵同，云：按睢水岂可云入睢乎？《汉志》，睢水东至取虑入泗。《注》云，睢水东南流入泗，谓之睢口，《经》止萧县，非也，所谓得其一而亡其二矣。《获水经》云，又东过萧县南，睢水北流注之。此篇《经》文入于睢之睢，盖别水支流所汇，而非首受蒗荡渠之睢。道元故以出入回环，更相通注调停之。戴改睢作陂，云：考睢水与桐梧陂水互相通注，故《经》 睢水言入于陂。守敬按：赵不知睢为误字，曲说殊谬。戴改陂亦误。[说下。][一二]此睢字当作●，惟孙校依前●水文作入于●，是也。睢水自《汉志》以下，无不以为入泗者，而《水经》于《●水》篇云，又东过萧县南，睢水北流注之。于睢水则亦于萧县南入于●截然而止，是明明指受蒗荡渠之睢水。郦氏知其误也。乃以白沟水出入回环迁就之。
相县，故宋地也。守敬按：相县，宋恭公所都，见下。秦始皇二十三年，以为泗水郡，守敬按：《史记 始皇本纪》，二十三年，使王翦击荆，虏荆王，盖即其地为郡。汉高帝四年，改曰沛郡，治此。守敬按：《汉志》但云高帝更名，《史记 正义》引《十三州志》，[再查何卷引。]汉兴四年，改泗水为沛郡，理相城。阎若璩曰，沛郡治相，以《薛广德传》知之。汉武帝元鼎六年封南越桂林监、居翁为侯国，朱讹作元狩，戴、赵同。守敬按：《史记 建元以来侯者表》、《汉书 武帝功臣表》并作元鼎，则
狩为鼎之误无疑，今订。曰湘成也。赵作相成，云：按《史》、《汉表》并作湘成。《索隐》曰，在堵阳，然则非侯沛郡之相。守敬按：《汉书 南越传》作湘城，城、成通。王莽更名郡曰吾符，县曰吾符亭也。朱郡曰二字作一之字，亭下有也字，赵同。《笺》曰：旧本作吾符高亭。《汉 地理志》，王莽改沛郡曰吾符，改相县曰吾符亭。戴改之作郡曰，删也字。睢水东径石马亭，守敬按：亭当在今宿州之西北。亭西有汉故伏波将军马援墓。守敬按：洪亮吉曰，援，扶风茂陵人。本传又云，援妻孥惶惧，不敢以丧还旧茔，裁买城西数亩地，葬而已。所云城西者，茂陵城西也。下文云，家上书讼 ，前后六上，辞甚哀切，然后得葬。则是定葬于茂陵旧茔可知。何缘远至睢水旁卜冢？道元误也。守敬按：扶风县《县志》，援墓在县西七里伏波村。睢水又东径相县故城南，守敬按：汉县，为沛郡治。[见上。]后汉为沛国治。魏属谯郡，晋复为沛国治。宋、齐、后魏属沛郡。《地形志》相县有相城。在今宿州西北九十里。宋恭公之所都也。赵改恭作共，云：恭当作共。戴改同。会贞按：《春秋 成十五年 经》、《传》、《史记 宋世家》、《汉书 人表》并作共公。然《列女传》本作恭公。而《汉书 五行志》上，作恭公，不必改也。《史记 曹参世家 正义》引《舆地志》，宋共公自睢阳徙相子城，又还睢阳。国府园中，犹有伯姬黄堂基。守敬按：缃《素杂记》，天子曰黄闼，三公曰黄合，给事舍人曰黄扉，太守曰黄堂。伯姬之堂何以称黄堂？考《演繁露》，鸡陂侧即春申君子假君所居之地，以数失火，涂以雄黄，遂名黄堂。此黄堂殆亦涂以雄黄而防失火欤？然卒不免于火矣。堂夜被火，左右曰：夫人少避。伯姬曰：妇人之义，保傅
不具，夜不下堂。遂遇火而死。守敬按：自夜被火以下，见《列女传》四，本《公羊》、《谷梁》，事在襄三十年。斯堂即伯姬 死处也。城西有伯姬冢。守敬按：《一统志》，宋伯姬墓在宿州相城之西山。昔郑浑为沛郡太守，于萧、相二县，兴陂堰，民赖其利，刻石颂之，号曰郑陂。守敬按：此《魏志 郑浑传》文。《晋书 食货志》更详。《方舆纪要》，陂在萧县西北。此碑欧、赵皆不著录，洪但载郦说，盖已佚。睢水又左合白沟水，朱沟讹作渎。赵改，白沟水，见前《获水注》。戴改同。会贞按：赵谓白渎水当作白沟水，是也。而谓见前《获水注》则微误。彼水自梧桐陂北流注●，此水自梧桐陂南流注睢，非一水也。水上承梧桐陂，陂侧有梧桐山，会贞按：梧桐陂在梧桐山侧，则陂盖取山为名。《一统志》　，萧县南有永固湖，其南为梧桐湖，即古梧桐陂也，陂互见《●水注》。陂水西南流，径相城东，而南流注于睢。会贞按：水自今萧县南，西南流，至宿州西北入睢。睢盛则北流入于陂，陂溢则西北注于●。朱●讹作睢，戴、赵同。会贞按：此当作●，即《经》入●之●。陂溢西北注●即《汳水》篇所谓西流水承梧桐陂北流注●也。出入回环，更相通注，故《经》有入●之文。朱●讹作睢，赵同。戴改陂。会贞按：此睢字亦当作●。《●水注》，睢水于萧县南注●。此《经》称当萧县南入●与彼篇应。而睢水与●水不通流，郦氏就《经》诠释， 梧桐陂水南流注睢，随言睢盛则北流入陂，又言陂溢则西北注●，是回环通注，睢与●通，因直决之，曰，故《经》有入●之文。戴氏据《注》改《经》，注
并作陂，不惟忘却《●水经》注●之说，即近上文亦但知睢盛则北流入陂之说，读《注》不审。案朱、赵作睢。睢水又东径彭城郡之灵壁东，守敬按：《汉书》颜《注》引孟康曰，灵壁，故小县，在彭城南。《括地志》，在符离县西北九十里。《元和志》，在符离县东北九十里，东为西之误。在今宿州西北九十里。东南流。《汉书》项羽败汉王于灵壁东，守敬按：《项羽传》，汉二年，羽从萧击破汉军于彭城，又追至灵壁东睢水上。即此处也。又云：东逼谷泗。赵云：按，又云下有脱文。朱《笺》曰：逼，宋本作通。戴、赵改通。守敬按：《史记 项羽本纪》，汉军皆走，相随入谷泗水。《汉书》作迫之谷泗水，然则东逼谷泗，乃郦氏钞变史词，更端引之，无脱文。故《通鉴》汉高帝二年，《注》引此作《汉书》又云东逼谷泗。赵氏截又云二字作小字为句，而以东逼谷泗作大字，非也。服虔曰：水名也，在沛国相界。守敬按：《史记 诸侯王表 集解》，徐广曰，谷水在沛。谓在沛邵相县也，与服说同。《项羽本纪 集解》，瓒曰，二水皆在沛郡彭城，《汉书 诸侯王表》，瓒曰，谷在鼎城，泗之下流为谷水。与服说异。未详。朱未讹作又，赵改，戴改同。睢水径谷熟，两分睢水而为蕲水，朱而字讹在睢水上，赵改，戴移同。会贞按：蕲水首受睢水于谷熟城东北，见《淮水》篇。《九域志》，谷熟有谷水，故县取水为名。故二水所在枝分，通为兼称，赵为改谓，云：为当作谓。全、戴改同。会贞按：为、谓古通。谷水之名，盖因地变，然则谷水即睢水也。守敬按：《方舆纪要》，谷水在徐州南。《图经》，睢水自谷熟而支分，其东出者曰谷水。又东北合于泗水，故有谷泗之称。自隋以后，谷水堙绝。《水
经注》谷水，即睢水支流也。又云：汉军之败也，睢水为之不流。会贞按：今本《汉书 羽传》无之字，盖脱。《高帝纪》有之字，可证。《史记 本纪》俱原有之字。睢水又东南径竹县故城南。守敬按：前汉县属沛郡，后汉曰竹邑，属沛国。魏属谯郡。晋曰竺邑，后属沛国，后废。《地形志》，南济阴郡治竹邑城。在今宿州北二十里。《地理志》曰：王莽之笃亭也。李奇曰：今竹邑县也。会贞按：《汉志》竹县颜《注》引李说，《史记 曹参世家 正义》亦引。睢水又东与滭湖水合，水上承甾丘县之 陂，赵 改滭。会贞按：《新唐志》宿州，符离东北九十里，有隋故牌湖堤。《九域志》，符离有陴河。《金史 地理志》，符离有陴湖。又云，陴湖即今 湖。滭也、 也、脾也、陴也，皆以形声相近错出。窃以牌、陴、 三字皆从卑，而 又从水，当以作 为是，故至今犹称 湖。[见《一统志》。]此《注》滭、 参差，当改上句滭作 。赵氏反改下句 作滭，失之。在今宿州东北。南北百余里，东西四十里，东至朝解亭，会贞按：今本《旧唐志》亦作朝解城，而《方舆纪要》、《一统志》引《旧唐志》并作朝斛，知本作朝斛。《寰宇记》虹县下，亦作朝斛。考《地形志》睢南郡有斛城县，即此。则解为斛之误，无疑。西届彭城甾丘县之故城东。守敬按：汉县属楚国，后汉废，在今宿州东北十里。王莽更名之曰 丘矣。其水自陂南系于睢水。睢水又东南，戴乙作又东睢水南。会贞按：此不误，戴乙乃不成语。八丈故沟水注之。会贞按：《地形志》斛城有五陂，与此八丈
沟或非一水。水上承蕲水会贞按：此八丈故沟承蕲水即《淮水》篇所云蕲水又东南句，此八丈故沟出焉者也，而北会睢水，会贞按：水当在今宿州东北。又东径符离县故城北。朱符作苻、赵据《汉书 地理志》改，戴改同。守敬按：黄本作符离。汉县属沛郡，后汉属沛国，魏属谯郡，晋复属沛国，后废。《地形志》，斛城有扶离城。在今宿州东北。汉武帝元狩四年，朱讹作元光四年。赵云：沈氏曰，是元狩四年封。又按《汉表》曰，邳离，属朱虚。[一三]此从《史记 年表》。封路博德为侯国，王莽之符合也。睢水又东，径临淮郡之取虑县故城北。朱脱又字、县字，赵增，戴增同。守敬按：前汉县属临淮郡，后汉属下邳国，魏属下邳郡，晋属下邳国，宋废。后魏武定中复置，属临潼郡，在郦氏后。在今睢宁县西南。昔汝南步游张少失其母，及为县令，遇母于此，乃使良马踟 ，轻轩罔进，顾访病姬，乃其母也。守敬按：明抄本作病姬，《寰宇记》下邳县引顾野王曰，汉时，汝南步游张少孤，四岁，母拾麦，为人所卖。游张后为取虑令，春月按行高平，至里头，有病姬，马便不前，自下马问讯，乃其母也。此姬当妪之误。诚愿宿凭，而冥感昭征矣。睢水又东合乌慈水，水出县西南乌慈渚，会贞按：渚当在今泗州西北。潭涨东北流，与长直故渎合。渎旧上承蕲水，朱渎作沟。赵改，云：即长直故渎也。戴改同。会贞按：此长直故渎承蕲水，即《淮水》篇所云，蕲水又东流，北长直故渎出焉者也。有直渎县。晋义熙中，分盱眙县置，盖非此渎也。此渎当在今泗州西北。《淮
水注》汶水下，亦有长直故渎，与此南北异流。北流八十五里注乌慈水。乌慈水又东径取虑县南，又东屈径其城东，而北流注于睢。会贞按：水自今泗州西北，东北流至睢宁县西北，入睢。睢水又东径睢陵县故城北。守敬按：汉县属临淮郡，后汉属下邳国，魏属下邳郡，晋属下邳国，东晋为济阴郡治，宋因，齐、梁属济阴郡。后魏武定时属彭城郡，在郦氏后。《地形志》，睢陵有睢陵城，即今睢宁县治。汉武帝元朔元年，封江都易王子刘楚为侯国，朱《笺》曰：孙云，按《史记 年表》，江都易王子刘定国，封睢陵侯。《索隐》曰，在淮阳。全、戴作楚同。赵改刘定，云：按《索隐》曰，《表》在淮陵。守敬按：《史》、《汉表》皆作刘定国，此作刘楚，误。是时，宣平侯张偃孙改封睢陵，[一四]安得又封江都王子？故《史记志疑》以《汉表》作淮陵为是。惟封睢陵，何得又注淮陵？淮陵属临淮，当本作临淮，传钞误临为陵，又错入淮字下耳。《景十三王传》称淮阳侯，亦淮陵之误。王莽之睢陆也。守敬按：吴本陆作睦，陈奂谓元本《汉志》作睦，非睢陵、淮陵，莽皆改为睢陵、淮陆也，睢水又东与潼水故渎会。旧上承潼县，赵潼改作僮，下同。会贞按：赵依历代地志改作僮县，因并改下作僮陂，然于《淮水》篇又沿潼县，潼陂之旧不改，失于不照。县详彼篇。西南潼陂，东北流径潼县故城北，又东北径睢陵县下会睢。戴睢下增水字，全增同。会贞按：潼水故渎，自今泗州北，东北流至睢宁县东北入睢，今谓之北潼河，出泗州北小曲里，东流出白羊河，入骆马湖。《一统志》谓白羊河即潼
水之下流也。睢水又东南流，径下相县故城南。守敬按：县详《泗水》篇。高祖十二年，封庄侯泠耳为侯国。守敬按：《史记 功臣表》作庄侯冷耳，《汉表》作严侯冷耳，避讳，改庄作严。应劭曰：相水出沛国相县，朱相水上衍下字，赵同，戴删，全本删同。守敬按：《史记 项羽本纪 索隐》引应劭云，相，水名，出沛国。沛国有相县，其水下流，又因置县，故名下相也。而《汉志》下相颜《注》引应曰，相水出沛国，故加下。盖钞略其辞。此引亦是钞略，相水上不当有下字，说见下。故此加下也，然则相又是睢水之别名也。朱相字上亦衍下字。赵云：按《汉志》下相县，应劭曰，相水出沛国，故加下，不名下相水，道元误矣。戴删下字。东南流入于泗，谓之睢口。会贞按：《宋书 沈攸之传》称睢口，《魏书 孔伯恭传》又称睢清合口，盖清水入泗，泗水亦得清水之名，故睢水会泗水谓之睢清口也。《方舆纪要》，睢水在宿迁县东南十里，俗谓之小河，至今合于黄河，今曰小河口渡。经止萧县，非也，所谓得其一而亡其二矣。
瓠子河出东郡濮阳县北河。会贞按：《汉志》封丘，濮渠水首受泲，东北至都关，入羊里水，而不载羊里水源。据此《注》，羊里水即瓠子河之别称。考《史记 河渠书》河决瓠子，《集解》瓒曰，所决河名。[一五]《汉书 武帝纪》元光三年，河水决濮阳，是濮阳为瓠子河所出。此《经》云云，可补《汉志》之阙。
县北十里，即瓠河口也。守敬按：《河水》篇，濮阳县城北十里有瓠子河。《汉书 武帝
纪》颜《注》引苏林曰，瓠子在鄄城南，濮阳北，广百步，深五丈。《寰宇记》，瓠子口在濮阳县西南十七里河津。《明一统志》，在开州西南二十五里。在今开州南。至《晋志》白马有瓠子堤，[本服虔说。]白马与濮阳地相接。《地形志》，城阳有瓠子河，乃河所经，非河所出也。《尚书 禹贡》雷夏既泽，雝、沮会同。《尔雅》曰：水自河出为雝。许慎曰：雝者，河雝水也。赵云：按道元 雷泽甚详，而雝、沮甚略，殆以不见班《志》故耶？《括地志》，雷夏泽在濮州雷泽县郭外西北，雝、沮二水在泽西北平地。《元和志》去县十四里，则明有其处矣。曾彦和则引，《尔雅》水自河出为雝。许慎曰，河雝水在宋。灉之下流，入于睢水，睢水其沮水与？晁以道亦引，河出为灉，济出为濋，求之于韵，沮有濋音。胡朏明非之，以为汳、沮皆出豫入徐，于兖无涉。又云：灉、沮皆济水所出，而河不与焉。故郑康成欲破《周礼 职方》兖州，其浸卢、维为雷雝。《通典》不从，以济阳卢县自有卢水，高密莒县自有维水。胡朏明又非之，以周时徐并于青， ，不得越青而东有维。济阳之卢水古不著名，《周礼》用古字，●似卢，雝似维也。且裴骃《史记 集解》引康成说，雍水、沮水相触而合，入此泽中。阎百诗曰，下一触字，郑盖以目验知之。惟雷泽之下流，未知何往，大抵不南注济则北注濮，濮亦终归于济也。二水为《禹贡》著名之水，不容不诠，要在雷泽之傍者，近是。道元《注》甚鹘突，且移而被之岐西之雍沮，专门名家之学， 缪若此，真卷中一话柄也。守敬按：《禹贡》、《尔雅 释水》、《说文》，雝并作灉。今本《说文》作河灉水在宋。据郦《注》当是灉河灉水也。许盖以河灉水解灉字，与他处篆注相连者不同。故郦氏加者字以明之，于此足见郦氏小学之精。赵引《括地志》、《元和志》说《禹贡》与康成合，然
非自河出，与《尔雅》、《说文》异。郦氏以瓠子河当之，正欲求合于《尔雅》、《说文》，郭注《尔雅》一引《说文》，是其前师。阎氏以鹘突讥之，过矣。至《渭水》篇亦引《禹贡》雍水，则必系后人羼入。郦氏既以瓠子为《禹贡》之雝水，何得复以岐西之雍水当之？暨汉武帝元光三年，朱脱武帝二字，三讹作之，赵同。戴增武帝二字，改之为三。守敬按：《汉书 沟洫志》，孝武元光中，河决于瓠子，东南注巨野，通于淮、泗。据《武帝纪》在元光三年。河水南泆，赵作决。漂害民居。元封二年朱元封上有武帝二字，赵同。戴删云：系上文讹舛在此。守敬按：《武帝纪》塞河在元封二年。上使汲仁、郭昌发卒数万人，守敬按：汲仁为汲黯之弟，官至九卿，见《史记》、《汉书 黯传》。《元和志》作汲人，人、仁古通。郭昌，《史记》、《汉书》附《卫青传》，时为将军，[一六]故得发卒也。塞瓠子决河。于是上自万里沙还，临决河，沈白马、玉壁，守敬按：《汉书》沈作湛，师古曰，湛读曰沈。令群臣将军以下，皆负薪填决河。守敬按：《汉书》填作寘，师古曰，音大千反。上悼功之不成，乃作歌曰：瓠子决兮将奈何？浩浩洋洋，虑殚为河。朱脱此八字。赵云：按《汉书》有浩浩洋洋虑殚为河句，方 韵，戴增。[一七]殚为河兮地不宁，守敬按：《汉书》不下有得字。功无已时兮吾山平。守敬按：吾山亦曰鱼山，详《济水》二《注》马颊水下。吾山平兮巨野溢，守敬按：《汉书》巨作巨，巨野泽详《济水》二《注》黄水下。鱼沸郁兮柏冬日。[一八]守敬按：《汉书》沸作弗，《史记》作沸。正道
弛兮离常流，守敬按：《史记》正作延，《考异》曰，古文正与征通，或作征因讹为延耳。蛟龙骋兮放远游。守敬按：《史记》放作方。归旧川兮神哉沛，不封禅兮安知外！皇谓河公兮朱《笺》曰：《史记》作为我谓河伯兮何不仁，泛滥不止兮愁吾人！啮桑浮兮守敬按：《方舆纪要》，啮桑亭在沛县西南。淮、泗满，久不返兮水维缓。朱维讹作唯，赵同，戴改。一曰：河汤汤兮激潺湲，北渡回兮汛流难。守敬按：汛当依《汉书》作迅。搴长茭兮湛美玉，河公许兮薪不属。薪不属兮卫人罪，烧萧条兮噫乎何以御水！朱脱此二十四字。赵云：按《汉书》有此文，属字与玉字 。戴增。隤竹林兮楗石菑，[一九]宣防塞兮万福来。于是卒塞瓠子口，筑宫于其上，名曰宣房宫，守敬按：《一统志》称，旧《志》，宣防宫在开州西南十七里瓠子堤上。自上使汲仁以下，《汉书 沟洫志》文。故亦谓瓠子堰为宣房堰，守敬按：《河水》篇《注》，濮阳县有宣防堰。而水亦以瓠子受名焉。平帝已后，未及修理，河水东浸，守敬按：当作侵。日月弥广。永平十二年，显宗诏乐浪人王景治渠。筑堤起自荥阳，东至千乘，一千余里。景乃防遏冲要，疏决壅积，守敬按：自平帝以下，本《后汉书 王景传》已引，见《河水》五《注》。瓠子之水，绝而不通，惟沟渎存焉。河水旧东流，朱讹作河，戴改决。赵改流
云：河字当作流。全改同。径濮阳城东北，守敬按：汉濮阳县为东郡治，[郡治见下。]后汉、魏同，晋为濮阳国治，后魏属濮阳郡，在今开州西南三十里。故卫也。赵作地。帝颛顼之墟。昔颛顼自穷桑徙此，号曰商丘，或谓之帝丘，本陶唐氏火正阏伯之所居，亦夏伯昆吾之都，殷相土又都之。朱相土讹作之相。赵相下增土字，云：《史记 殷本纪》，昭明卒，子相土立。《索隐》曰，相土佐夏，功着于商。《诗 颂》曰，相土烈烈，海外有截，是也。《左传》曰，昔陶唐氏火正阏伯居商邱，相土因之，是始封商也。戴改之相作相土。故《春秋传》曰：阏伯居商邱，相土因之，是也。全云：帝邱岂商邱耶？阏伯之商邱在睢阳，非帝邱也。王伯厚曰：此盖出于《帝王世纪》之缪。赵云：按《寰宇记》卫南县东北七十里土山村，即古帝邱，卫成公迁于此。[二〇]郦氏以商邱当之，真属臆说。会贞按：《左传 昭十七年》，梓慎曰，卫颛顼之虚，故为帝丘。杜《注》，卫，今濮阳县。《续汉志》，濮阳，古昆吾国。《通典》即昆吾之墟，亦曰帝丘。又《左传 襄九年》，阏伯居商丘，相土因之。杜《注》，商丘在宋地。是颛顼、昆吾居帝丘在卫，阏伯、相土居商丘在宋，渺不相涉，乃《帝王世纪》谓颛顼自穷桑徙商丘，于周为卫，又谓相徙商丘本颛顼之墟故阏伯之所居。随举《春秋传》文为证，俱引见《御览》一百五十五，则混帝丘而一之，而以颛顼、昆吾与阏伯、相土所居为一地矣，舛误殊甚。以郦氏之好辨，竟承用皇甫说，不置一辞，不可解也。卫成公自楚邱迁此。会贞按：《汉志》文，此楚邱在今滑县东六十里，非《汉志》成武县之楚邱亭也，辨见《济水》篇二楚邱城下。秦始皇徙卫君角于野王，置东郡，会
贞按：《史记 始皇本纪》，五年，初置东郡，六年，拔卫，迫东郡，其君角徙居野王。此《注》所本。《卫世家》则云，元君时，秦置东郡，徙卫野王。《沁水注》从之。盖两存其说，据《六国表》，以元君为是。治濮阳县，会贞按：阎若璩曰，郡治濮阳以《王尊》及《翟方进传》知之。秦时已然。濮水径其南，故曰濮阳也。会贞按：水北曰阳，县在水北，故曰濮阳。章邯守濮阳，环之以水。张晏曰：依河水自固。朱章邯讹作沛公。赵云：按《汉书》谓章邯守濮阳耳，非沛公也。所引张晏《注》，亦抄变其辞。元文是张晏曰，依河水以自环绕作垒也。戴改章邯。守敬按：《高帝纪》无之以二字，郦以意增。又文颖《注》曰，决水以自环守为固也，此固字，盖参以文说。又东径咸城南。朱脱此六字。赵据全云：以先司空本校增。戴增同。守敬按：此非别有据本，以下文照之，固当有此六字，此戴袭全之证。《续汉志》，濮阳有咸城，或曰古咸国。《春秋》杜《注》谓咸城在濮阳东南，在今开州东南六十里。《春秋 僖公十三年》夏，会于咸。守敬按：此《经》文，夏上当有《经》书二字。[二一]杜预曰：东郡濮阳县东南朱脱此二字，赵据杜《注》增，戴增同。会贞按：明抄本、吴本并有东字，朱不增南字以补其阙，反去东字，谬甚，赵氏亦未遑考及此。有咸城者是也。朱咸讹作咸，是字讹在也字下。赵改乙，戴改乙同。瓠子故渎，又东径桃城南。守敬按：《地形志》，离狐有桃城。此《注》谓桃城在鄄城西南五十里，当在今濮州南。《春秋传》曰：分曹地，自洮以南，东傅于济，朱脱此六字。赵云：按《传》
文是分曹地自洮以南，东傅于济。戴增同。守敬按：《左传 僖三十一年》文。僖八年杜《注》，洮，曹地。尽曹地也。今鄄城朱鄄作甄，《笺》曰：孙云，一作鄄城。全、赵、戴改鄄。守敬按：鄄城县见《河水》五《注》。西南五十里有桃城，赵云：按《方舆纪要》，桃城亦曰姚城，因姚墟而名。《援神契》，舜生姚墟。应劭曰，姚墟与雷泽相近，世称为姚城是也。戴改桃作姚。守敬按：当作桃城，以释上文桃、洮之异，赵牵引姚墟，戴径改作姚城，非也。或谓之洮也。瓠渎又东南径清丘北。守敬按：菏泽县西南有清邱山，或以当《春秋》之清邱，非也。《续汉志》，濮阳有清丘。京说在濮阳东南三十里。《通典》，临濮有清邱。《元和志》，在临濮县西三十五里。在今开州东南七十里。《春秋 宣公十二年 经》书，楚灭萧。守敬按：楚灭萧与晋人等盟清丘，《经》虽连书，截然两事。且楚灭萧明 于《●水》篇，此乃郦氏率笔，载入三字，当删。晋人、宋、卫、曹同盟于清丘。京相璠曰：在今东郡濮阳县东南三十里。魏都尉治。赵魏下增东部二字，云：魏分立东西两都尉，此为东部都尉治，落二字。全增同。戴增东字。守敬按：《魏志 武帝纪》，建安十八年，分魏郡为东、西部，置都尉。《浊漳水注》，分魏郡置东、西部都尉，故曰三魏。赵说似是而实非也。盖濮阳属东郡，不属魏郡，且与魏郡境，中隔大河，不得以曹魏事为说。考《魏书 官氏志》制诸州各置都尉以领兵，郦氏每称当时之制云，魏某州治，魏某郡治。此殆指后魏言乎？
东至济阴句阳县为新沟。守敬按：县详《济水》二句渎下。《方舆纪要》新沟在曹县北，非也。在今
濮州东南。
瓠河故渎又东径句阳县之小成阳城北。朱脱县字、小字，《笺》曰：宋本无城北二字。戴有县字、小字，删城北二字，赵并同。会贞按：明抄本作小城阳城北，则宋本亦有谬。戴删失之。京相璠称句阳县之小成阳，乃此句所本。小成阳在今濮州东南三十五里。城北侧渎，《帝王世纪》曰：尧葬济阴成阳西北四十里，是为谷林朱脱林字，戴、赵增。守敬按：《类聚》十一引《帝王世纪》有谷字。尧葬谷林，见《吕氏春秋 安死》篇高诱《注》，尧葬成阳，此云谷林，成阳山下有谷林，是皇甫所本。咸阳详下。《墨子》以为尧堂高三尺，土阶三等，[二二]守敬按：二语，今本《墨子》不载，而《史记 太史公自序》引之。北教八狄，道死，葬蛩山之阴。守敬按：二语见《墨子 节葬》。《书钞》九十四引《墨子》，蛩作 。《山海经》曰：尧葬狄山之阳，守敬按：见《海外南经》。一名崇山。守敬按：《汉书 司马相如传》，《大人赋》历唐尧于崇山。张揖《注》，崇山，狄山也，亦引《海外经》为证。观此一事，知郦氏炫博，其采辑之功勤矣。二说各殊，以为成阳近是尧冢也。守敬按：崇、蛩声近，崇山、蛩山，皆狄山之异名，则葬成阳，一说也，葬狄山，又一说也。郦盖从《帝王世纪》，而以为成阳近是耳。余按小成阳在成阳西南半里许朱《笺》曰：旧本作西北，戴、赵改。会贞按：郦氏乃申明士安之意，而西南半里许与西北四十里，违异殊甚。叶圭绶《续山东考古录》谓，南半为四十之误，当是也。又按《御
览》一百九十三引《续述征记》，小成阳城至囚尧城，与此文同，亦作西南半里许。岂郭氏别指一城以当小成阳，而郦氏据之乎？然谓士安以是为尧冢，不可通，究有误。实中，俗喭以为囚尧城，守敬按：《括地志》，故尧城在濮州鄄城县东北[当作西南。]十五里。《竹书》云，昔尧德衰，为舜所囚也。《史通 疑古》篇引《汲冢书》又作舜放尧于平阳，皆诬罔不足辨。士安盖以是为尧冢也。瓠子北有都关县故城，守敬按：前汉县属山阳郡，[见下。]后汉废，在今濮州东南。县有羊里亭，瓠河径其南为羊里水，盖资城地而变名，会贞按：《汉志》之羊里水，非瓠河不足以当之。本瓠河而又名羊里者，因径羊里亭，以亭名为水名也。此郦氏释羊里水之文。犹《经》有新沟之异称矣。黄初中，贾逵为豫州刺史，与诸将征 于洞浦，有功，魏封逵为羊里亭侯，邑四百户，即斯亭也。朱《笺》曰：《魏志》，贾逵征吴，破吕范于洞浦，进封阳里亭侯。守敬按：见《逵传》。《晋书 贾充传》亦作阳里，此作羊里，与《汉志》同。阳、羊，古字通。俗名之羊子城，非也，盖韵近字转耳。又东右会濮水枝津，水上承濮渠，会贞按：濮渠即《汉志》封丘下之濮渠水，详《济水》篇二。此枝津上承濮渠，即《济水》篇所谓濮渠又东分为二渎，北濮出焉者也。东径鉏邱城南。戴以鉏为讹，改作沮。会贞按：依下改鉏为沮，非也。《左传 襄四年》，魏绛曰，后羿自鉏迁于穷石。《续汉志》，濮阳有鉏城，[《括地志》作锄城，锄、鉏同。]即郦氏所指鉏字不误，惟鉏城作鉏邱城，盖沿
俗称耳。鉏城互详下。京相璠曰：今濮阳城西南十五里有沮邱城。会贞按：京氏当是释《春秋 僖二年》楚邱之文，而所指者实鉏城，所云沮邱城，即鉏邱城之异名，故郦氏引以为证，而驳京释楚邱之失。谓沮、楚虽同音，以为即楚邱则非也。《寰宇记》，故鉏城在卫南县东十五里，楚邱城在县西北四里。楚邱在今滑县东六十里，则鉏城在今滑县东如南约八十里。六国时沮、楚同音，朱脱音字。赵增云：同下落音字。全、戴增同。以为楚邱，非也。又东径浚城南，西北去濮阳三十五里。朱西讹作而，戴、赵改而当作西，全、戴改同。城侧有寒泉冈，即《诗》所谓爰有寒泉，在浚之下。会贞按：《通典》，寒泉在濮阳县东南，有古浚城，引《诗》云云。《宋书 索虏传》，魏主嗣遣万余人过河，于濮阳城南寒泉筑垒。乃寒泉在濮阳之确证。在今开州南。而《御览》一百九十三引《郡国志》，系浚仪寒泉于汴州。《寰宇记》，寒泉陂在浚仪县西十六里。《舆地广记》，开封县有浚沟，祥符县北有浚水，并引《诗》文，不知与毛氏《传》浚，卫邑不合也。世谓之高平渠，非也。京相璠曰：濮水故道在濮阳南者也。又东径句阳县西，句渎出焉。会贞按：句渎详《济水》篇。濮水枝渠又东北径句阳县之小成阳东垂亭西朱小成阳下有县故二字。赵县改城，故东二字乙。戴删县故二字。而北入瓠河。守敬按：濮水枝津乃《汉志》封邱濮水之下流，其东径须城至乘氏，与北济同入巨野者为正流，而以此为枝津，殆各因水之大小为说乎？互见彼篇。水自今滑县东
南，东北流，径开州东明县，至濮州东南入瓠河。《地理志》曰：濮水孙星衍曰：《志》濮下有渠字。首受泲于封邱县，东北，至都关入羊里水者也。又按《地理志》山阳郡有都关县，今其城在 邱城西。会贞按： 邱县详下。考《地志》，句阳 邱俱属济阴，朱句阳讹作山阳，赵同，戴据上文与《郡国志》改。守敬按：汉 邱属东郡，后汉属济阴郡。郦氏所云《地志》，是《郡国志》之讹。两汉此地无山阳县，其为误字无疑。戴因上文改作句阳，是也。盖 邱在雷泽东北，句阳在雷泽西南，而都关在雷泽之西北，属山阳，则为 邱、句阳所隔，故郦氏以前《志》为误。则都关无 山阳理。会贞按：前汉之 邱属东郡，后汉始属济阴，故《郡国志》云， 邱故属东郡。《注》谓句阳、 邱俱属济阴，则指后汉言。然前汉之都关后汉已省，郦氏据后汉属济阴之 邱，以议《前志》都关之隶山阳，非也。又按《地理志》，郕都亦是山阳之属县矣。戴云：按郕都，《汉书》今本作城都。而东杜朱《笺》曰：当作京相。赵云：当作京、杜，谓京相璠及杜预也。与《洧水》篇京、杜地名文义正同。戴改京杜。会贞按：京言， 邱县南有郕都城，是释隐五年郕侵卫文，引见后郕都城下。而杜《注》称刚父县西南有郕乡，不如京所云，然则《注》当但引京说作京相璠考地验城，又言在 邱城南。今本讹京相璠为东杜，又下衍并字耳。如以鹿城为鹿上是京相璠说，《济水》篇误作京、杜并谓此亭也，同。考地验城，又 言在 邱城南，推此而论，似《地理志》之误矣。朱无理字，全、赵同。戴据上文增。会贞按：郦氏因都关又推及于郕都，谓不当属山阳总之拘于后汉属济阴之 邱
也。或亦疆理参差，所未详。瓠渎又东径垂亭北。守敬按：亭在今濮州东南。《春秋 隐公八年》，宋公、卫侯遇于犬邱，《经》书垂也。朱《笺》曰：《左传》作犬邱。赵云：按《注》引《经》、《传》俱不误。《笺》说云云，于义何取？守敬按：黄省曾本误作大邱，当是朱氏据本作大邱，而以《左传》正之。杜《注》，犬邱，垂也，地有两名。京相璠曰：今济阴句阳县小城阳，朱《笺》曰：克家云，当作成阳。戴、赵改成。东五里有故垂亭者也。守敬按：《续汉志》，句阳有垂亭。《左传》杜《注》，句阳县东北有垂亭。
又东北过 邱县为濮水。
瓠河又右径雷泽北，朱讹作左径，戴、赵同。会贞按：左当作右。瓠河东流径雷泽北，则泽在其右，不得言左径也，今订。其泽薮在大城阳县故城西北一十余里，戴以城为讹，改作成。赵改同。会贞按：城、成古通，故两《汉志》成，《晋》、《后魏志》作城，此《注》亦城、成错出。大成阳县即城阳县，对城阳县言，以别一城阳为小成阳，此又对小城阳言，以城阳县为大城阳也。汉县属济阴郡，后汉、魏、晋因，后魏属濮阳郡，在今濮州东南九十余里，与菏泽县接界。《禹贡》，雷夏既泽。《海内东经》，雷泽中有雷神，龙身而人头，鼓其腹。[《史记 五帝纪 正义》引较详。]《汉志》，雷泽在成阳西北。《水经山水泽地》同。《括地志》，雷夏泽在雷泽县郭外西北。《元和志》，在县北郭外。在今菏泽县东北六十里，已涸。昔华胥
履大迹处也。会贞按：《海内东经》郭《注》引《河图》曰，大 在雷泽，华胥履之而生伏羲。《书》孔《传》、《序》、《疏》，顾氏引《帝王世纪》云，伏羲母曰华胥。其陂东西二十余里，南北一十五里，即舜所渔也。会贞按：《史记 五帝本纪》，舜渔雷泽。泽之东南即成阳县，故《史记》曰：武王封弟叔武于成，朱叔武作季载，赵同，戴改。守敬按：《史记 管蔡世家》，是武王封叔武于成，成王始封季载于，而《索隐》引应劭云，武王封弟季载于成，[二三][与此下其后云云当是一条。]乃仲远承用《史记》，偶误为季载。郦但据应语，先标此句为《史记》，未检原书，故沿其误。《括地志》、《元和志》、《寰宇记》亦沿之。《舆地广记》则作叔武，故戴氏直改作叔武，以断葛藤。应劭曰：其后乃迁于成之阳，故曰成阳也。守敬按：《括地志》同，盖本应劭，应未言成本国所在。京相璠以郕都城当之，《索隐》则从杜预以为刚父之郕乡也。《地理志》曰：成阳有尧冢、灵台，守敬按：《续汉志》同。今成阳城西二里有尧陵，守敬按：《注》上 尧葬谷林，在成阳西北四十里，从古说。此谓陵在城西二里，则就当时所见实指之。《括地志》，在雷泽县西三里。《元和志》、《寰宇记》同。唐、宋雷泽，即故成阳也。陵南一里有尧母庆都陵，于城为西南，称曰灵台，朱台讹作都。赵改云：《后汉书 章帝纪 注》引《述征记》作灵台。《隶释》载此文亦作台，都字误也。戴改同。守敬按：据后汉《尧母碑》文云，尧母庆都，感赤龙而生尧，遂以侯伯，恢践帝宫。庆都仙殁，盖葬于兹，欲人莫知，名曰灵台。则灵台，
尧母冢也。《元和志》谓尧母庙在雷泽县西南四里。雷泽即故成阳，则陵在成阳西南四里矣。乡曰崇仁，邑号修义，皆立庙。四周列水，潭而不流，水泽通泉，泉不耗竭，至丰鱼笱，不敢采捕。守敬按：汉修尧庙，则祠祀久矣。《寰宇记》，尧母庙在雷泽县西南四里。《述征记》云，尧母庆都之墓，上有祠庙，绕墓有池，池中有鱼，头间有印，谓之印颊鱼。《御览》九百四十引《述征记》，非告祠，捕不可得。前 列数碑。赵云：按《隶释》有济阴太守孟郁修《尧庙碑》，威宗永康元年，又《帝尧碑》，灵帝熹平四年，与《成阳灵台碑》俱云，《水经》有，今本祇有成阳令管遵所立碑，即成阳灵台也。上二碑无之，盖缺失矣。会贞按：洪氏盖因《注》言，并自变量碑，包孟郁修《尧庙碑》及《帝尧碑》在内，故云《水经》有，非缺失也。说见《渭水》篇华山碑下。栝柏数株，檀马成林，朱《笺》曰：檀马，或谓檀与驳马也。《诗 疏》云，[二四]驳马，梓榆也。谚曰，砍檀不谛得檕迷，檕迷尚可得驳马，言三木之相似也。二陵南北列，驰道径通，皆以砖砌之，尚修整。尧陵东城西五十余步，中山夫人祠，尧妃也。守敬按：尧妃称中山夫人，仅见此。考《大戴礼 帝系》，尧取散宜氏之子女皇。《广韵 注》皇作媓。石壁阶墀仍旧。南、西、北三面，长栎联荫，扶 里余。中山夫人祠南有仲山甫冢，守敬按：此言山甫冢在中山夫人祠南，则在城阳之西南，尧陵之东南。而《寰宇记》谓在雷泽县西北一里，则与郭缘生所云在尧陵北混。[见下。]疑乐史误西南为西北也。冢西有石庙，羊虎倾低，破碎略尽，于
城为西南，在灵台之东北。按郭缘生《述征记》：自汉迄晋，二千石及丞、尉多刊石，述 尧即位至永嘉三年，二千七百二十有一载，记于《尧碑》，朱讹作尧妃。赵增祠字，云：尧妃下落祠字，即中山夫人祠也。戴增同。会贞按：非也。《御览》五百六十引《续述征记》此条作《尧碑》，今据订。惟作二千七百二十一载则误与此同。计自唐元年丙子，至晋怀帝永嘉三年己巳，凡二千四百五十四年。见汉建宁五年五月朱讹作四年，赵云：按四年当作五年。成阳《灵台碑》云，建宁五年五月造。《后汉书 灵帝纪》，以夏五月己巳始改建宁五年为熹平元年，故建宁无五年也。造碑时，尚未知有改元事，故碑题仍称五年，郦以纪元建宁无五年，遂作四年，岂得其实乎？抑或后人妄更，未可知也。会贞按：上引《述征记》言尧即位至永嘉三年云云，记于《尧碑》，明明晋有一碑。何得言见汉所立碑？确有错简，此见汉至所立碑十六字，当移于前称曰灵台下为合。碑佚，今有重刻本。成阳令管遵所立碑。又云：朱作文云，戴、赵同。会贞按：文为又之误，今订。又云，亦谓郭缘生说也。尧陵北，仲山甫墓南，朱脱仲字，戴、赵增。二冢闲有伍员祠。朱脱有字。赵增云：伍员上落有字。全、戴增同。晋大安中立一碑，是永兴中建，今碑祠 无处所。会贞按：此碑郦氏云无处所，盖已佚，故欧、赵皆不著录。又言：尧城在城南九里，中山夫人祠在城南二里，东南六里，尧母庆都冢，尧陵北二里有仲山甫墓。考地验状，咸为 僻，盖
闻疑书疑耳。会贞按：《御览》五百六十引《续述征记》，言尧陵，言尧母庆都墓，言仲山甫墓，与此同，惟略中山夫人祠，则此条亦郭说。郦因就目验以驳之。上文云，尧陵在成阳西二里，而郭言在城南九里，庆都陵在城西南，而郭言在东南六里，中山夫人祠在城西五十余步，而郭言在城南二里，仲山甫冢在中山夫人祠南，则在尧陵东南，而郭言在陵北二里，与所见皆不合，故统以 僻斥之。又《金石录》曰，《寰宇记》，仲山甫墓在雷泽县西北一里，墓前有祠堂石室。予尝得其石室画像，上有八分书，题云，君为从事。以字画及衣冠人物验之，乃东汉时所为，决非山甫墓。汉末，仲氏为成阳大族，盖后人因仲氏葬于此，遂误指为仲山甫墓，其实非也。是成阳并无仲山甫墓，郦氏未遑辨及此。雷泽西南十许里，有小山，孤立峻上，亭亭杰峙，谓之历山。守敬按：《隋志》，雷泽县有历山。《元和志》，在县北十六里。《寰宇记》，在县西北十六里。在今濮州东南七十里，接菏泽县界。孙星衍谓山高平地止二丈许，叶圭绶谓其地名历山庙也，莽平无拳石。山北有小阜，南属迤泽之东北。朱迤讹作池。赵改云：池，《御览》引此文作迤。守敬按：见《御览》四十二。有陶墟，缘生言舜耕陶所在，墟阜联属，滨带瓠河也。守敬按：《史记 五帝本纪》，舜耕历山，陶河滨。高诱《淮南子 注》，历山在济阴成阳。《御览》百六十引应劭曰，历山即雷泽中山也。缘生或以为据，谓舜耕在此，而又因相近有陶墟，谓舜陶在此，接云墟阜联属，滨带瓠河者，意以河滨即瓠河也。郑玄曰：历山在河东，守敬按：《史记 集解》引郑说，《书 大禹谟 疏》、《诗 魏谱 正义》云，《尚书 传》文也。历山见《河
水注》四。今有舜井。皇甫谧或言，今济阴历山是也。守敬按：《御览》四十二引此，谧下有曰字。《续汉志》成阳《注》，舜耕历山，济阴有历山乃节引之。与雷泽相比，余谓郑玄之言为然。故扬雄《河东赋》朱东讹作水，戴同，赵改。守敬按：明抄本作东，赋载《汉书 雄传》。曰：登历观而遥望兮，聊浮游于河之岩。守敬按：《汉书》于河之岩四字，作以经营三字。营字与下耕字韵。师古曰，历观，历山上有观也。今雷首山西枕大河，守敬按：山详《河水注》。《括地志》，雷首山亦名历山。校之图纬，于事为允。守敬按：《御览》四十二引此，允作安，疑当从之。郦氏于河东之山下云，历山妫汭，言是则安，此亦云然，盖专主郑说。故阎若璩谓历山所在多有，终以在今蒲州者为是。而孙星衍又力辨在今菏泽，则卒未有定论也。士安又云：定陶西南陶丘，舜所陶也。朱脱所陶二字，《笺》曰：舜一作亭。赵云：按全云，非也。舜下落所陶二字，朱氏但见《汉志 注》有陶丘亭之文，故改舜字以迁就之，而不知其有脱文也。戴增所陶处三字。全刊本但以舜字移陶邱上。守敬按：《史记》陶河滨，《集解》皇甫谧曰，定陶西南陶邱亭是也。郦氏钞变为文，定陶西南陶邱下，当作舜所陶也，与前舜所鱼也一例，全前校得之。陶邱详《济水》篇菏水下。不言在此，缘生为失。瓠河之北，即 丘县也。守敬按：汉县属东郡，后汉属济阴郡，魏复属东郡，晋属濮阳国，后魏属濮阳郡，在今范县东南七十里。王隐《晋书地道记》曰： 丘者，
《春秋》之所谓齐邑矣。会贞按：《左传 襄二十六年》，齐人城郏之岁，齐乌余以 丘奔晋。孔《疏》，《释例》以 丘为齐地。按 丘地在东郡，则是卫之邦城，齐竟不至此也。乌余，齐大夫，得以 丘奔晋者，盖齐人往前取得卫邑，以赐乌余，如郑公孙段之得州，宋乐大心之有原也。宋、郑大夫，得以晋地为采邑，是以齐大夫得以卫地为采邑。杜见齐人以奔晋，故《释例》以为齐地。明年讨乌余，皆取其邑而归诸侯，盖以 丘归齐也。实表东海者也。《竹书纪年》，晋烈公十一年，田悼子卒，田布杀其大夫公孙孙，公孙会以 邱叛于赵，朱讹作公孙公孙，《笺》曰：今《竹书》作田布杀其大夫公孙孙，公孙孙以 邱叛于赵。赵增作公孙孙公孙会，云：按《索隐》曰，《纪年》，齐宣公十五年立田悼子，悼子卒，乃次立田和，是为太公和。田太公相齐宣公。宣公卒，田会自 邱叛于赵。下公孙，乃公孙会也。今朱氏引《竹书》作两公孙孙，杀者是人，而叛者又即其人，岂可通乎？《史记 齐世家》亦云，宣公五十一年卒，田会反 邱也。戴增同。守敬按：《史记 田齐世家》，宣公四十五年，庄子卒。《索隐》引《竹书》作十五年，田庄子卒，明年，立田悼子，悼子卒，乃次立田和。《索隐》所引，盖脱一四字，若是宣公十五年，不得在晋烈公十一年也。赵截去田庄子卒明年六字，尤非。惟《索隐》引《纪年》言田悼子卒在此所引后一年，亦小有参差。田布围 邱，翟角、赵孔屑、韩师救 邱，师，朱《笺》曰：《竹书》作氏。守敬按：《吕氏春秋》二，[未见。]齐攻 邱，赵使孔青将死士救之，与齐大战，大败之，即此事。未详青、屑孰是？及田布战于龙泽，田布败逋朱作田布败遁，
《笺》曰：一作田师败逋。戴依改，全、赵但改遁作逋。是也。瓠河与濮水俱东流，《经》所谓过 丘为濮水者也。会贞按：濮水入羊里水，羊里水即瓠河，是二水互受通称，故云瓠河与濮水俱东流。都关与 邱接壤，《汉志》就都关言，故云，濮水至都关入羊里水。《水经》就 丘言，故云，瓠河过 丘为濮水也。县南瓠北，会贞按：明抄本瓠下有河字。有羊角城，会贞按：《左传 襄二十六年》，杜《注》， 丘，今 丘县故城。是羊角，今 丘县所治羊角城是，则 丘有二城，此所云县，指县故城在北，新城在南，即羊角城，故云县南有羊角城也。《晋志》， 丘有羊角城。《地形志》， 丘有羊角哀，哀当亭之误。《春秋传》曰：乌余取卫羊角，朱脱乌余二字，卫讹作晋。戴、赵增改。遂袭我高鱼，天大雨，朱《笺》曰：天，旧本作有。戴改。赵云：按天不误。自窦入，介于其库。[二五]朱无于字，赵同，戴增。登其克城朱作克，赵同，戴改。而取之者也。会贞按：《左传 襄二十六年》文。京相璠曰：全曰下增羊角二字。卫邑也。会贞按：本传卫羊角为说。今东郡 丘县南有羊角城。会贞按：京所云县，当指县故城，与杜说同。高鱼，鲁邑也，朱高邑二字作一今字，戴、赵改。会贞按：鲁邑亦本《传》说。今 丘东北有故高鱼城。会贞按：杜《注》同。《续汉志》， 丘有高鱼城。在今郓城县东北，从《纪要》。俗谓之交鱼城，守敬按：《通鉴》，唐干宁二年，朱全忠遣朱友恭围朱瑾于兖州，朱瑄自郓城驰救，友恭败之于高梧。胡《注》即高鱼也，则俗
讹高鱼为交鱼。后又转名高梧矣。谓羊角为角逐城，皆非也。瓠河又径阳晋城南。守敬按：城在今郓城县西。[二六]《史记》，苏秦说齐曰：过卫阳晋之道，全云：按胡三省曰，所谓卫阳晋者，以魏境有阳晋，故称卫阳晋以别之。《史记》，秦取魏阳晋是也。守敬按：《魏世家》哀王十六年，秦拔我阳晋。其城在今虞乡县西。径于亢父之险者也。守敬按：《苏秦传》文，于作乎。亢父见《济水》二黄水下。今阳晋城在 丘城东南一十余里，守敬按：《括地志》，在乘氏县西北三[一作四]十七里。与都关为左右也。赵也上增者字。张仪曰：秦下甲攻卫阳晋，大关天下之匈。守敬按：《张仪传》文。徐广《史记音义》云：关一作开。赵云：按此十一字《注》中《注》。[二七]守敬按：见《集解》。东之亢父，则其道矣。瓠河之北，又有郕都城。戴云：按《汉书》今本作城都。守敬按：汉县属山阳郡，[见下。]后汉废，在今濮州东南。《春秋 隐公五年》，朱五讹作三，赵同，戴改三，全改同。郕侵卫。守敬按：《左传》文。[二八]京相璠曰：东郡 丘县南三十里有故郕都城。朱无城字，赵增，戴作郕都故城。《地理志》曰山阳乡也。赵云：按乡当作县。戴删此八字。会贞按：戴盖以《注》载《志》于京说下为不顺而删之。不知下金安上之封国，王莽之改名，皆承此句也。褚先生曰：汉封金安上为侯国，朱《笺》曰：孙按《史记 年表》，金安上封都成侯。 按：《汉书 地志》，山阳郡有城都县而无都成，不审何在？赵云：按褚《表》，金
安上封都成侯，《汉表》同。《索隐》，《志》属颍川，而《地理志》无之。然金日磾封秺侯，秺属济阴，安上之封，必与日磾附近，山阳、济阴又地界连按也。全云：按安上封都成非封郕都。小司马曰属颍川，而《地志》无此县，盖不可考。若山阳郡城都县王莽改曰城谷者，乃王商所封之县，非乡也。《地志》亦无此语，善长此条，一误以都成为郕都，再误以城都为郕都，三误以县为乡，以至乐史亦因而误。守敬按：城都字通。以县为乡，盖刊刻之差，惟谓城都为王商所封，则全规郦甚审。据《汉表》王商以成帝河平二年封成都，至侯邑，王莽篡位，改为隆信公。金安上以宣帝地节四年封都成，至侯杨，王莽败，绝。则安上之封非郕都，无疑。王莽更名之曰城谷者也。瓠河又东，径黎县故城南，守敬按：前汉县属东郡，后汉废，在今郓城县西二十九里。王莽改曰黎治矣。孟康曰今黎阳也。薛瓒曰：按黎阳在魏郡，非黎县也，朱讹作非此黎阳也。赵云：按师古《注》引瓒曰，黎阳在魏郡，非黎县也，道元盖抄变其词。戴改作非黎县也。守敬按：《汉志》颜《注》引孟说，并引瓒说以驳之。黎阳详《河水》篇。世谓黎侯城，守敬按：《左传 宣十五年》杜《注》，黎侯国在上党壶关，此则因为黎侯所寓，而有黎侯城之名耳。昔黎侯寓于卫朱黎侯下有阳字。全云：据善长说，阳似黎侯名，误矣。戴删阳字。守敬按：《诗 邶风 式微 序》，黎侯寓于卫。《毛传》，黎侯为狄人所逐，弃其国而寄于卫。《诗》所谓胡为乎泥中？守敬按：《式微》篇文。毛云：泥中，邑名。疑此城也。土地污下，城居小阜，会贞按：《元和志》，黎丘在郓城县西四十五里。黎侯寓于卫，黎臣讽其君归国，作《诗》曰，胡
为乎泥中？盖恶其卑湿也。《寰宇记》黎阳县下，东黎故城，一名东离狐[字衍。]城，在郓城县东[当作西。]四十五里，侧近卑湿，城居小阜。魏濮阳郡治也。会贞按：《隋志》，鄄城旧置濮阳郡，考《地形志》，濮阳郡所领县有鄄城，此《注》言郡治黎城则治鄄城地，非治鄄城城也。瓠河又东径秅县故城南，戴秅改●，云：《说文》，●，  ，秅声，济阴有●县。守敬按：汉县属济阴郡，[见下。]后汉废。《续志》成武《注》引《地道记》有秅城。《元和志》，故城在成武县西北二十九里。与此异，此所 当在今郓县城西。《地理志》济阴之属县也。朱志下有曰字，赵同，戴删。褚先生曰：汉武帝封金日磾为侯国，会贞按：《汉书 霍光传》，武帝遗诏封金日磾为秺侯，《日磾传》，日磾以昭帝少，不受封。岁余，病困，光白封磾，卧受印绶，一日，薨。则《褚表》以为武帝封者，就遗诏言也，《汉表》以为昭帝封者，就日磾受封言也。惟《昭帝纪》称日磾始元元年薨，《表》谓始元二年封，则误矣。王莽之万岁矣，世犹谓之为万岁亭也。会贞按：后汉废王莽之县为亭，即谓之万岁亭也。瓠河又东径郓城南。守敬按：鲁有东西二郓，说见《沂水》篇东莞县下。此西郓也，在今郓城县东十六里。《春秋左传 成公十六年》，公自沙随还，待于郓。守敬按：沙随见《汳水》篇。京相璠曰：《公羊》作运字。守敬按：《左传》待郓之事，《公羊 成十六年》不载、而成四、昭二十五、六等年，言鲁西之运，与文十二、成九等年，言鲁东之运，并作运。京盖统《公羊》全书言之，亦因当时有运城，见作运自《公羊》始也。
今东郡 丘县东八十里有故运城，守敬按：《续汉志》， 丘有运城。杜《注》， 丘县东有郓城。作郓，从《左传》而言县东，与京合。《地形志》，寿张有云城。云、运一声之转。即此城也。
</div>
    <div class="pagination">
<a href="水经注疏_page46.html">上一页</a><span>...</span><a href="水经注疏_page42.html">42</a><a href="水经注疏_page43.html">43</a><a href="水经注疏_page44.html">44</a><a href="水经注疏_page45.html">45</a><a href="水经注疏_page46.html">46</a><span class="current-page">47</span><a href="水经注疏_page48.html">48</a><a href="水经注疏_page49.html">49</a><a href="水经注疏_page50.html">50</a><a href="水经注疏_page51.html">51</a><a href="水经注疏_page52.html">52</a><span>...</span><a href="水经注疏_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
