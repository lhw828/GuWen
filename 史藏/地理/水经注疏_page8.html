<!DOCTYPE html>
<html>
<head>
    <meta charset="UTF-8">
    <title>水经注疏 - 第 8 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注疏 - 第 8 页/共 77 页</h1>
    <div class="content">《地理志》曰：县故蒲也。守敬按：《汉志》，故曰蒲，秦更名。王莽更名蒲城。应劭曰：秦始皇东巡，见有长坂，守敬按：《元和志》，长原一名蒲坂，在河东县东二里，其原出龙骨。故加坂也。孟康曰：晋文公以赂秦，秦人还蒲于魏，魏人喜曰：蒲反矣，故曰蒲反也。全云：孟康解，因魏寿余事而参错其说。薛瓒注《汉书》曰：《秦世家》以垣为蒲反，戴云：按《汉书》作，《秦世家》云，以垣为蒲反，此《史记 秦本纪》语。《索隐》曰，为当为易，盖字讹也。然则本非蒲也。守敬按：以上应、孟、瓒说，师古《注》并载之，而以应为是。王先谦《补注》曰，《秦纪》、《魏世家》称蒲坂，在秦始皇前，则应说亦未是也。求之经传，既无蒲名，魏地秦名，更于何世？班氏所本，无以明之。皇甫谧曰：舜所都也。或言蒲坂，或言平阳，守敬按：《汾水注》平阳下，尧、舜并都之，本此。及潘者也。朱潘讹作瀵。赵云：按舜都广宁，今直隶之怀来县，汉上谷郡之潘县也。师古曰，音普拌反。而胡三省《通鉴 注》曰，据《水经注》，潘当作瀵。然其引皇甫士安之书，则又云，或言蒲阪，或言潘。可知宋本《水经》已误潘为瀵。梅 不能决择所从，徒启后学之疑。《汉志》、《续志》、《晋志》、《魏志》皆作潘，亦见《 
水》篇《注》，盖瀵是夹河中陼，非可以建都也。守敬按：皇甫说引见《史记 五帝本纪 集解》作潘。此《注》旧本误潘为瀵，而《 水注》则仍作潘。[《集韵》有潘县，无瀵县。]梅 注《通鉴》一百三十七见此瀵字，不能审正。而全氏则惊为独得，载之《水经注校》本，又特标于《经史问答》中，不意单文讹字，精审若梅 、谢山，为其所蒙若此。今城中有舜庙。守敬按：《类聚》六十四引戴延之《西征记》，蒲坂城中有舜庙。《史记 五帝本纪 正义》引《永初山川记》同。《魏书 孝文帝纪》，太和二十一年，行幸蒲坂，遣使祭虞舜，修尧、舜、夏禹庙。魏秦州刺史治太和，迁都，罢州，按：钱氏大昕《考异》谓秦州当为泰州之误，其说甚辨，而未尽合也。盖雍、秦皆关西之州名，魏先于此置雍州，后于此置秦州，此相因而见，无可疑者也。试以《通鉴》征之，宋元嘉五年二月，魏改元神 。三月，夏人复取长安。雍州本治长安，是时夏取长安，魏仍欲得之，因于此置雍州。又九年正月，魏改元延和，六月，杨难当以子顺为秦州刺史，守上邽。十三年下云，赫连定之西迁也，[在元嘉八年。]难当遂据上邽，秋，魏讨之。难当惧，摄上邽守兵还仇池。则赫连后，秦州为难当有，此年始入魏，当太延二年，在延和元年后四年。是延和初魏欲得秦州，故于此置秦州。与神 初欲得雍州，先于此置雍州同。钱氏乃谓延和元年，秦州初入版图，无复置秦州之理，失考。惟《地形志》北华州下云，太和十五年，置东秦州，其地在此西北，则是时此秦州已变名审矣。盖因得故秦州后，改此为泰州，故史多言泰州也。隋《太仆卿元公墓志》，曾祖忠为相、太二州刺史。太、泰通用。亦魏有泰州之证。《地形志》及此《注》皆略改泰州事，钱氏专据泰州为说，亦未审。置河东郡。会贞按：河东
郡旧治安邑，见《涑水注》。《寰宇记》蒲坂故城下云，后魏神 元年，自安邑移郡于此城，非太和中始置郡于蒲坂也。盖是时罢州但为郡耳。郡多流杂，[二二]朱杂讹作流离。赵改云：黄本作流杂，后卷《注》中多有之，盖魏、晋闲人语也。戴作杂。守敬按：《大典》本、明抄本并作杂。《济水》、《 水》两《注》，亦误作流离，而《沔水》篇三言流杂，皆不误。考《齐志》北兖州东平郡淮安，割直渎、破釜以东，淮阴镇下流杂一百户置。又《吕安国传》，郢、司之闲，流杂繁广，皆以徙民流杂之证。据《汉书 礼乐志》，神之出，排玉堂，周流杂，拔兰堂。则汉已有流杂之说，特未必指人言耳。谓之徙民。民有姓刘名堕者，宿擅工酿，采挹河流，酝成芳酎，悬食同枯枝之年，排于桑落之辰，朱《笺》曰：悬食二误，字有脱误。按《洛阳伽蓝记》，河东人刘白堕善酿酒，六月中，以罂贮酒曝日中，经旬，酒味不动，饮之香美。朝贵千里相饷，命曰鹤觞。《齐民要术》，十月桑落初冻，则收水酿者，为上时春酒。正月晦日收水，为中时春酒。赵云：按宋李垕注《东坡诗》，胡三省注《通鉴》[按梁普元年。]引《水经注》二语正同，则知相沿已久。故酒得其名矣。守敬按：《魏书 汝南王悦传》，以桑落酒候伺元义。庾子山《诗》，蒲城桑落酒。然香醑之色，清白若滫浆焉。别调氛氲，不与佗同。兰熏麝越，自成馨逸。赵云：《通鉴 注》作馨远。方土之贡选，最佳酌矣。自王公庶友，牵拂相招者，每云：索郎有顾，思同旅语。索郎，反语为桑落也。更为籍征之隽句，中书之英谈。郡南有历山，朱山下有也字，赵同。戴删。谓之历观，舜所耕处也。赵删也
字。[二三]有舜井。守敬按：《瓠子河》篇引郑玄曰，历山在河东，今有舜井。又引扬雄《河东赋》曰，登历观而遥望兮，聊浮游于河之岩。《类聚》六十四引戴延之《西征记》，南去蒲坂城二十里，有历山，舜所耕。晋灼曰，历观在蒲坂县。颜师古曰，历山上有观。《括地志》，历山南有舜井。《一统志》称旧志，历山在蒲州东南三十里。会贞按：曾巩《齐州二堂记》，盖《史记 五帝纪》谓舜耕历山，渔雷泽，陶河滨，作什器于寿邱，就时于负夏。郑康成释：历山在河东，雷泽在济阴，负夏卫地。皇甫谧释，寿邱在鲁东门之北。河滨，济阴定陶西南陶邱亭是也。以予考之，耕稼陶渔，皆舜之初，宜同时，则其地不宜相远。二家所释，雷泽、河滨、寿邱、负夏，皆在鲁、卫间，[二四]其地相望，则历山不宜独在河东也。孟子谓舜东夷之人，则历山应在齐，按《图记》皆谓《禹贡》所称雷首山在河东，妫水出焉，而此山有九号，历山其一也。[二五]予观《虞书》及《五帝纪》，盖舜娶尧之二女，乃居妫汭，则耕历山盖不同时，而地亦当异。世之好事者，乃因妫水出于雷首，迁就附益，谓历山为雷首之别号，不考其实矣。妫、汭二水出焉。南曰妫水，北曰汭水。守敬按：《隋志》河东县有妫汭水。《御览》六十四引《地记》云，河东郡首山之东北山中，有二泉水，南流者曰妫水，北流者曰汭水。今有妫水，北出历山南流，会自东来之汭水，南入于河，盖非《注》所指之水。《注》下称西径历山，又西入于河，今水则南流入河，其方向异也。此因古妫汭水为涑水所夺，后人遂别指一水以当之，详见后涑水下。西径历山下，朱西讹作乃，赵依沈炳巽校改西，戴改同。上有舜庙。守敬按：《类聚》六十四引戴延之《西征记》，山上有舜庙，盖郦所本。《通
典》，河东妫汭水，今有舜庙在焉。其庙周宇文护所造。当是护改作之。周处《风土记》守敬按：《隋志》，《风土记》三卷，晋平西将军周处撰。两《唐志》俱十卷。曰：旧说，舜葬上虞。又记云：耕于历山，而始宁、剡二县界上，守敬按：二县详《渐江水》篇。舜所耕田于山下，多柞树， 越之间名柞为枥，故曰历山。守敬按：《御览》八十一引《风土记》，舜，东夷之人，生于桃邱、妫水之汭，损石之东。旧说言舜上虞人也。桃邱即姚邱。与损石并实指所在，而不载葬上虞及耕历山，与郦氏所引互有删节。《寰宇记》引《郡国志》，上虞县东有姚邱，即舜葬之所。东又有谷林，即舜生之地。复有历山，舜耕于此。与周说略同。余案：周处此《志》为不近情，传疑则可，证实非矣。安可假木异名，附山殊称，强引大舜，即比宁壤。朱作宁怀，《笺》曰：宁字误，当作宁怀。《括地志》，河内郡获嘉县有宁城，而怀县亦属河内，又妫州怀戎县西有舜井。《路史 国名记》云：阳处父聘卫过宁，一作宁。全云：宁怀当作宁壤。宁与宁通，即指舜都广宁。朱《笺》强引河内之宁城，于舜何与？又引妫州怀戎之舜井，以解怀字。道元时何尝有怀戎之地名乎？[二六]盖谓以历山在东越，犹之以广宁之壤为舜都也。赵云：宁与宁音同通用。朱氏引《路史》，固自言之矣，又以误字目之，何也？更为失志记之本体，差实录之常经矣。历山妫汭言是，则安于彼乖矣。《尚书》所谓厘降二女于妫汭也。会贞按：《尧典》文。孔安国曰：居妫水之内。会贞按：《书 传》作妫水之汭，《史记 五帝本纪 集解》，《御览》六十四引并同。《释文》，汭，水之内
也。郦氏岂以训诂代本字耶？下王、皇甫、马说，并引见《御览》。王肃曰：妫汭，虞地名。皇甫谧曰：纳二女于妫水之汭。马季长曰：水所入曰汭。朱入作出，赵、戴同。守敬按：《禹贡》雍州，泾属渭汭。《释文》，马曰，属，入也。《说文》，汭，水相入也。然则马《书 注》当是，属，入也，水所入曰汭。《御览》亦引作入。今订。然则汭似非水名。守敬按：汭自非水名，阎百诗历引《左传》，汉汭、渭汭、洛汭、雒汭、夏汭、罗汭、豫章之汭、沙汭、淮汭、桐汭以明之。而今见有二水，异源同归，浑流西注入于河。
河水南径雷首山西。朱此八字讹作《经》，戴改《注》。全、赵同。朱南上有又字，戴无。守敬按：明抄本、黄本并无又字。山临大河，北去蒲坂三十里。《尚书》所谓壶口、雷首者也。朱脱也字。全、赵、戴增。守敬按：《禹贡》文，壶口详《汾水》篇。俗亦谓之尧山。守敬按：《寰宇记》，尧山在河东县南二十八里。山上有故城，世又曰尧城。守敬按：《元和志》，故尧城在河东县南二十八里。阚骃曰：蒲坂，尧都。[二七]张澍曰：按皇甫谧云，蒲坂，舜所都。阚氏以为尧都，未详所据。按《地理志》曰：县有尧山、首山祠，朱首作有，下无山字，赵依《汉志》改、增。戴改、增同。守敬按：《郊祀志》首山，晋灼曰，《地理志》，首山属河东蒲坂。此《志》作首山之切证。郦氏谓雷首俗亦谓之尧山，是以雷首为即尧山，而《汉志》则明标二山。故钱坫云，尧山在今蒲州府城东南十五
里，首山在府城南三十里。王先谦曰，《志》云有二祠，首山盖祠夷齐，尧山即祠尧矣。雷首山在南。守敬按：《禹贡山水泽地所在》作东南，然郦氏称山北去蒲坂三十里，则固专从《汉志》，以在南为据矣。事有似而非，非而是，戴作似。千载眇邈，非所详耳。会贞按：《海内东经》郭《注》，凡山川或有同名而异实，或同实而异名，或一实而数名，似是而非，似非而异，且历年久远，古今变易，语有楚、夏，名号不同，未得详也。郦氏所本，盖以雷首、尧山、首山，名称错出，是非莫定，故以为非所详矣。
又南，涑水注之。朱此六字作《经》，戴改《注》。全、赵同。水出河北县县详后永乐涧水下。雷首山。全云：此别是河北县之涑水，非闻喜县之涑水也。盖闻喜之涑水，《水经 涑水》以为出东山黍葭谷，《注》以为至周阳与洮水合。《通鉴地理通释》所云，在陕州夏县北四十里者是也。河北之涑水，则雷水，亦即阳安涧水。《地理通释》所云，在河中府临晋县东十二里者是也。近人合而一之。乐史曰，涑川自闻喜接河。今《涑水》篇但言涑水入张泽，而不言张泽之所入。又曰，西北去蒲坂一十五里，然则闻喜之涑水所入，正与河北之涑水所出相接，而又皆名涑水。道元不细剖之，两处并引《左传》伐我涑川之语，已自蒙混。及读《唐志》，虞乡县北十五里有涑水渠，贞观十七年，蒲州刺史薛万彻所开，自闻喜引流入临晋以溉田。乃恍然曰，是两涑水所由合也。《盐池图说》曰，涑水中尾多窄，至临晋而小溪诸水咸注之。不知涑水本至张阳而止，所谓中尾多窄者，出于人力之通也。过此则又一涑水也。若《左传》之涑川，则在闻喜，不在蒲坂，盖王官城亦在闻喜故也。一清按：全氏之说甚辨，然涑水实非有二
也。涑之别曰洮，而其截为二则自金天氏始。《左氏传》云，台骀能业其官，宣汾、洮，障大泽，以处太原，帝用嘉之，封诸汾川。则是张阳泽乃台骀之遗迹，故《禹贡》曰，既修太原，至于岳阳，盖治汾、洮之水也。曰修者，修鲧之功，至于岳阳而止。岳阳，霍太山之阳也，其不及河可知。鲧且不毁台骀之业，至唐乃沟而通之，此数千年之水道一变也。又征之杜元凯之言矣。《左传 成十三年 注》云，涑水出河东闻喜县，西南至蒲坂县入河。是二涑水本有相通之道，杜故云然。杜又在郦前，惟其有道可通，唐人乃得沟而合之。如二涑水各异，则源流判然，何以称名合一乎？守敬按：全、赵二说，皆疑闻喜、河北两涑水有相通之道，而终无实据。全氏谓闻喜之涑水所入，正与河北之涑水所出相接，是矣；而谓《唐志》自闻喜引流入临晋者，为沟通之证，则非。盖引水至临晋，是引之入北，非凿而南下也。赵氏引《左传》宣汾、洮，障大泽，只可为张泽之证，不得为二涑水相连之证。引杜氏说是矣，亦未得其异同之故，岂谓《水经》之涑水至张泽而止，竟无下流乎？盖郦氏依附《经》文，非其大误者，不为改作。闻喜涑水之经，至张泽而止，其《注》亦止于张泽。而《河水经》文，却有又南涑水注之之文，郦氏遂即就此《注》释之。其云水出河北雷首山者，原本当是水自河北雷首山云云，以遥接《涑水》篇至张泽之文。下文又引《左传》谓之涑川，以印证与闻喜之涑水为一水，故不嫌复出。浅人不检照《涑水》篇无下流，遂改为出雷首山。无论划涑水为二，而郦氏两引《左传》涑水之文，真为善忘矣！盖今日涑水自张泽西入河之道，即郦氏所云妫汭之道。知然者，郦氏叙妫汭水入河在涑水之前，涑水又在渭水入河之前，若如今世所指为妫汭水者，在虞乡之南，其入河远在渭水之下，与故书雅记皆不合。张泽既夺妫汭之道入河，遂不复南下，妫
汭水亦无可位置，而河北涑水竟无着落矣。涑水入河改道，不能定为何时，大抵在宋以前。《寰宇记》河东县下所引，已是改本，然又谓其历桑泉界，是亦以闻喜、河北两涑水为一也。或疑今日涑水入河之道在蒲坂，与杜氏说合，河北之涑水入河，似与杜说异，不知涑水过河北之后，仍西南流，至蒲坂入河，与杜说原不背也。县北与蒲坂分山，守敬按：山在河北之北，蒲坂之南，横亘二县闲，故云二县分山。有夷、齐庙。守敬按：《御览》四十引戴延之《西征记》，今河东蒲坂南首阳，有夷、齐祠。《寰宇记》，祠在河东县北三十五里。《一统志》在永济县南首阳山，而引《魏书 宣武帝纪》，正始元年，诏立夷、齐庙于首阳山。又引蔡邕所撰《夷齐碑记》内述其事原于苏腾，则非也。魏诏并立周旦庙于首阳，《注》下卷叙首阳，明载苏腾等所立之碑，则皆指河南之首阳，何得牵混于此？惟云，汉已祠之，极是。盖《汉志》已称有首山祠也。阚骃《十三州志》曰：山一名独头山，会贞按：独，兽名，似猿，此殆以形似名。《初学记》二十二引《遁甲开山图》，河东有独头山，多青檀，可以为良工。《括地志》亦云，薄山一名雷首，一名独头。夷、齐所隐也。守敬按：《吕氏春秋 有始览》高《注》，首山在蒲坂之南，河曲之中，伯夷所隐也。山南有古冢，陵柏蔚然，攒茂邱阜，俗谓之夷、齐墓也。朱也字讹在其水下，赵、戴移。赵云：阎若璩《四书释地》曰，《史记 正义》，首阳山凡五所，王伯厚考《曾子》书，以为在蒲坂舜都者得之。莫征信于郦《注》，然已两说互存，盖莫能定尔。守敬按：钱坫曰，马融云，首阳山在蒲阪，华山之北，河曲之中，伯夷所隐也。考古
夷、齐所隐首阳有三说，曹大家《幽通赋 注》谓在陇西，即陇西郡首阳县，在今渭源县西二十里。[二八]戴延之《西征记》谓在洛阳东北。《水经注》云，或云，夷、齐饿死在此，在今偃师县西北二十里。一言在此，但夷、齐之歌，自称西山，而蒲坂之山，无西山之目。若以在周之西论之，则作陇西者是。惟自唐以后，皆推本马融，建祠定祀，证古者因循莫改，殊难辨其真正焉。其水西南流，亦曰雷水。《穆天子传》四曰：壬戌，天子至于雷首。犬戎胡觞天子于雷首之阿，会贞按：《书钞》八十二引亦作雷首，今本《穆天子传》作雷水。乃献良马四六，[二九]天子使孔牙受之于雷水之干是也。朱《笺》曰：《穆天子传》，良马作食马，作受之于雷水之平。赵云：按良马见于经典。良马四六，所献二十四匹也。雷水之干，干是水涯。《诗 魏风》，寘之河之干兮。《传》曰，干，厓也。朱氏所引皆误。会贞按：《左传 闵二年》，虢公败犬戎于渭汭。杜《注》，犬戎，西戎别在中国者。雷首与渭汭止一河之隔，则此地有犬戎不足异。乃董增龄《国语 疏》，因韦昭言犬戎在荒服，谓郦引《穆天子传》与荒服之说悖，疏矣。昔赵盾田首山，食祁弥明翳桑之下，朱《笺》曰：《左传》作提弥明。全云：祁、提音近致讹。然食者别是灵辄，非提弥明。《史记》则以翳桑饿人为祁弥明，斯乃善长有意舍《左》用《史》，义门所谓故以示博者也。赵云：《公羊传》作祁弥明，此是道元有意立异，非传写之误。《史记》作示眯明，邹诞生音示眯为祁弥。守敬按：提弥明见《左传 宣二年》，祁弥明见《公羊传 宣六年》。《汉书 人表》五亦作祁弥明，示眯明见《史记 晋世家》。《左传 宣二年》释文、《续汉志 注》
引《史记》又作祇。即于此也。涑水又西南流注于河，《春秋左传》谓之涑川者也。守敬按：《左传 成十三年》，晋侯使吕相绝秦，曰，伐我涑川。俗谓之阳安涧水。
又南至华阴守敬按：华阴见《禹贡》，华阴县详《渭水》篇。潼关，渭水从西来注之。
汲郡朱作冢，《笺》曰：旧本作汲都，乃汲郡之讹。吴改冢，戴、赵改郡。《竹书纪年》曰：晋惠公十五年，全云：沈炳巽曰，晋惠公以十四年卒，无十五年，乃周襄王之十五年。是年，秦纳重耳，次年至河《经》上，则周襄王之十六年也。《涑水》篇误同。守敬按：《春秋经》书，晋里克弒其君卓，在鲁僖公十年正月。晋用夏正，则九年之十一月也。国君踰年改元，则鲁僖公十年，晋惠公之元年。至僖公二十四年冬，书，晋侯夷吾卒。是晋惠在位实十五年，故《晋语》亦云，十五年十月，惠公卒。郦氏于《河水》、《涑水》两引《竹书》，并作十五年，而《左传》则系晋惠公卒于僖公二十三年九月，显与《经》背。杜氏以《经》在明年，从赴解之，不知实《左氏》误也。《史记》又沿《左氏》之误。秦穆公帅师送公子重耳，涉自河曲。《春秋左氏 僖公二十四年》，秦伯纳之，及河，子犯以璧授公子，曰：臣负羁绁，会贞按：古卷本《左传》作绁，《说文》引亦作绁，并与此同。《唐石经》避庙讳偏傍作绁，[三〇]今本沿之，犹《论语》缧绁，今作绁也。从君巡于天下，臣之罪多矣。臣犹知之，而况君乎？请由此亡。会贞按：今本《左传》亦作亡，古卷本作逃。公子曰：所不与舅氏同心者，
有如白水。投璧于此。朱投讹作授，《笺》曰：《左传》作投。赵、戴改。子推笑曰：朱笑讹作哭，赵同，戴改。天开公子，子犯以为功，吾不忍与同位，遂逃焉。全云：按上半皆《左氏》语，子推以下则《史记》语也。但言贪天为力之非，而逃于未入国之先，则非以禄之不及也，高于他书所云矣。守敬按：末句，《史记 晋世家》作乃自隐。郦氏抄变其辞。
河水历船司空与渭水会。朱此十字讹作《经》，戴改《注》，全、赵同。《汉书 地理志》：朱志下有曰字，赵同，戴删。旧京兆尹之属县也。朱尹讹作郡，赵、戴改。赵云：既引《汉志》，不当云旧也。守敬按：县后汉废。在今华阴县东北五十里。[三一]互见《渭水注》。古语云：朱作左邱明《国语》云，《笺》曰：按巨灵事在薛综《西京赋 注》，引古语云云，非《左氏》、《国语》也，此误记耳。守敬按：《初学记》五、《御览》三十九引薛综《注》，亦作古语云，不第本书足据也。又《史记 封禅书 正义》作谓云，误，官本改谓作注，亦非。华岳本一山当河，河水过而曲行，河神巨灵，会贞按：《地形志》华阴县有巨灵原。手荡脚蹋，开而为两，会贞按：扬雄《河东赋》，河灵矍踢，瓜华蹈衰，[三二]是西汉已有此说。今掌足之迹仍存。会贞按：薛《注》作手足之迹，于今尚在。《初学记》引作今覩手迹于华岳上，指掌之形具在，脚迹在首阳山下，亦存。《封禅书 正义》作今脚迹在东首阳下，手掌在华山。《遁甲开山图》各本遁甲俱作华岩。守敬按：《文选》李《注》引作《遁甲开山图》，今订。曰：
有巨灵胡者，守敬按：《御览》一引无胡字。偏得坤元之道，朱作偏得神元之道，赵同。戴改偏作徧，改神作坤。守敬按：《文选》李《注》、《御览》引并作徧。然考《封禅书 正义》引作偏。《庄子》有庚桑楚者，偏得老聃之道，与此义同。神元，《封禅书 正义》作神仙。《御览》又作元神，亦非。《文选 注》作坤元，坤元出《易经》，全、戴改坤，是也。能造山川，出江河，朱脱江字，赵同，戴增。守敬按：《文选 注》、《封禅书 正义》并有江字。所谓巨灵赑屃，首冠灵山者也。守敬按：二语出左思《吴都赋》，见《文选》。[三三]赑作●。常有好事之人，戴人改士。故升华岳而观厥迹焉。自下庙历列柏，南行十一里，会贞按：《渭水注》华山下，晋太康八年，宏农太守卫叔始，华阴令裴仲恂，役其逸力，修立坛庙，夹道树柏，迄于山阴。东回三里，至中祠；又西南出五里，至南祠，谓之北君祠。诸欲升山者，至此皆祈请焉。会贞按：《初学记》，此二语在又屈一祠下。从此南入谷七里，朱此作北，全据孙潜校改。赵、戴改同。又届一祠，谓之石养父母，石龛木主存焉。又南出一里至天井。朱又讹作入，《笺》曰：克家云，疑作又。赵、戴改。会贞按：《大典》本、明抄本并作又。井裁容人，穴空迂回，顿曲而上，朱顿讹作倾，赵据《初学记》引此改，戴改同。可高六丈余。山上又有微涓细水，流入井中，亦不甚沾。人上者皆所由涉，戴改陟。更无别路。欲出井，望空视明，如在室窥窗也。出井东南行二里，峻坂斗上斗
下。降此坂二里许，又复东上百丈崖，升降皆须扳绳挽葛而行矣。南上四里，路到石壁，缘旁稍进，径一百余步。由此西南出六里，又至一神，名曰胡越寺。朱作胡趋寺，《笺》曰：郭缘生《述征记》神作祠，趋作越。戴改祠，改越。全云：《地形志》，县下每载有祠，但直作神字，疑是北人竟以神字当祠字耳。[三四]缘生南人，自当曰祠。善长则袭其方言，或曰神，或曰祠，参用之。朱《笺》尚未博考也。赵云：胡越寺无可考。守敬按：《魏书 灵皇后传》，幸嵩高山，废诸淫祀，而胡天神不在其列。此胡越寺盖亦胡天神欤？神像有童子之容。从祠南历夹岭，广裁三尺余，两箱悬崖数万仞，朱无悬字，《笺》曰：宋本有悬字。赵、戴增。守敬按：《大典》本、明抄本并有悬字。窥不见底。祀祠有感，则云与之平，朱有也字，《笺》曰：宋本无也字。戴、赵删。守敬按：《大典》本、明抄本并无也字。然后敢度，犹须骑岭抽身，渐以就进，故世谓斯岭为搦岭矣。度此二里，便届山顶，朱便作复，赵据黄本改，戴作便。全云：孙潜本作便。会贞按：《大典》本、明抄本并作便。《初学记》同。上方七里，灵泉二所：会贞按：二泉互见《渭水》篇。一名蒲池，西流注于涧，一名太上泉，东注涧下。上宫神庙近东北隅，其中塞实杂物，事难详载。自上宫东北出四百五十步，有屈岭，东南望巨灵手迹，惟见洪崖赤壁而已，都无山下上观之分均矣。朱《笺》曰：分均字有 误，盖言
山下上观，似有掌足之迹，及至上宫而望掌足处，但见洪崖赤壁而已，无复分均之迹也。《唐文粹》载王涯《仙掌辨》曰：华岳首峯，有五崖，比壑，破岩而列，自下远而望之，偶为掌形，旧俗谓是巨灵之迹。余往观焉，诞哉此说乎？会贞按：此文明言望巨灵手迹，乃朱氏以掌足并言，失之。自下庙历列柏以下至此，郭缘生《述征记》及《华山记》文，引见《初学记》，较略。华山又引《渭水注》下。
河在关内南流，潼激关山，因谓之潼关。守敬按：潼，《广韵》音同，《集韵》音同，又音冲。《寰宇记》引《三辅记》，潼关本名冲关，河水自龙门冲激至华山东，故以名之。郦氏因直作潼激关山谓之潼关。《元和志》，潼关在华阴县东北三十九里。今为潼关厅，关详见下。灌水注之，戴据《山海经》灌改濩。守敬按：灌、濩形近，安知非今本《山海经》之误，何不两存之？水出松果之山，朱山讹作上。赵改云：锺伯敬云，水出松果之上，奇境奇语。《卮林》云，《山海经》，太华之山，东六十里曰松果之山，濩水出焉，北流注于渭。则灌水当作濩水，之上当作之山。松果山名，伯敬岂以为悬泉树杪，激波水末乎？戴作山。守敬按：《大典》本、明抄本并作山。《寰宇记》，松果山在华阴县东南二十七里。又《文选 长杨赋 注》作松梁之山。今水曰潼水，出潼关厅南三十里潼谷。北流径通谷，世亦谓之通谷水，守敬按：《广韵》、《集韵》，潼，又音通，则此作通谷者，字随音变也。东北注于河。守敬按：《山海经》言注渭，此言注河者，华阴、潼关之间，河渭所会，水受通称也。[三五]今水亦入河。《述征记》所谓潼谷水者也。会贞按：《寰宇记》，潼谷水在华阴县东四十里。或说，因
水以名地也。会贞按：《寰宇记》，潼关有潼水。《三辅记》，关因水得名，水去关一里。如《三辅记》文，则此当作因水以名关，地字误也。盖上本言河水潼激关山，谓之潼关，而又有关因潼水得名之说，故兼采以广异闻，作地字则无着矣。河水自潼关北，东流，[三六]朱北字讹在东字下，赵、戴同。守敬按：《西征记》作北东，谓自潼关之北东流也，今乙。水侧有长坂，谓之黄巷坂，朱下巷作卷，赵、戴依此改。守敬按：三句，《西征记》文，引见《文选 西征赋 注》。傍绝 ，赵、戴傍上增坂字。会贞按：此句紧接上文说，不必增字。此以下三句，《述征记》文，引见《书钞》[一百五十七]。涉此坂以升潼关，戴涉改陟。所谓泝黄巷以济潼矣。朱潼下有关字，《笺》曰：潘岳《西征赋》云，黄巷以济潼。何焯校，衍关字。赵云：按今《西征赋》泝作愬。《通典》虢州宏农县有黄巷陌，引《西征赋》亦作黄巷字。《寰宇记》陕州阌乡县下云，黄巷坂即潼关路。引《述征记》、《西征赋》俱作黄巷，[三七]疑巷字是近代传写之误。守敬按：颜师古《匡谬正俗》，黄巷者，盖谓潼关之外，深道如巷，土色正黄，故谓之黄巷。过此长巷，即至潼关。说者乃谓巷当作卷，音去权反，今黄天原是。不知行道乃在平川，非 原也。又唐李元谅《颂》云，北连绎台，南抵黄巷。金石之文，尤为可据。《元和志》，黄巷坂在阌乡县西北二十五里。在今潼关厅东南，黄河南岸。历北出东崤，朱崤讹作●，《笺》曰：《西都赋》云，左据函谷，二崤之阻。则此当作东崤。会贞按：《元和志》引此作东崤，东崤即土崤，说见《谷水》篇。通谓之函谷关也。邃岸天高，空谷幽深， 道之峡，车不方轨，号曰天崄。会贞按：
《寰宇记》灵宝县下，引崔浩《汉志 注》，东自崤山，西至潼津，通名函谷，号曰天险。华阴县下引《三辅记》，自函谷至于潼关，高出云表，幽谷秘邃，深林茂木，白日成昏。而《元和志》永宁县但云，东崤长坂数里，峻阜绝涧，车不能方轨。依此《注》则不惟东崤然也。故《西京赋》曰：岩崄周固，衿带易守，会贞按：张衡《西京赋》语，见《文选》。所谓秦得百二，并吞诸侯也。朱《笺》曰：秦得百二两语，是张载《剑阁铭》。会贞按：《铭》见《晋书》本传。是以王元说隗嚣曰：请以一丸泥东封函谷关，图王不成，其弊足霸矣。会贞按：此《后汉书 隗嚣传》文。章怀谓图霸云云，本前汉徐乐说。然考《史记 越世家》已有之。全云：按何焯曰，函谷关、潼关，盖一地而异名也。《通典》汉武帝徙函谷关于新安，至献帝西幸出关，犹在新安。建安十六年，曹操破马超于潼关，即是中间移此，所谓国之巨防，不为细事，而史官失之。是以杜岐公亦直谓函谷关即潼关，特徙其地耳。然《通典》于新安县下云，魏明帝景初元年，河南尹卢延，请却函谷关于崤下。宏农守杜恕议以东徙潼关着郡下，省函谷关，徙蒯关于卢氏。正始元年，宏农守孟康请移函谷关，更号大崤关，又为金关。《地理志》曰，是年废函谷关，然则潼关置于季汉，而函谷关废于魏之正始，岐公前说，未经刊正，而善长亦同此误耳。王元泥封之说，岂指华阴之潼关乎？郭缘生《记》守敬按：《隋志》，《述征记》二卷，郭缘生撰。《新唐志》同。《旧唐志》有郭象《述征记》二卷，当即此书，误题郭象耳。曰：汉末之乱，魏武征韩遂、马超，连兵此地。守敬按：《魏志 武帝纪》，建安十六年，马超、韩遂等屯潼关，公西征，与夹
关而军，卒破之。今际河之西，有曹公垒。守敬按：《元和志》，曹公故垒，在阌乡县西二十五里。《方舆纪要》，在县西二十里。道东原上，朱东讹作来，赵、戴改。赵云：吴本作东。按吴亦讹，惟项絪本作东。云李典营。守敬按：云当作有，[三八]《魏志 李典传》，失载从征马超、韩遂事。义熙十三年，王师曾据此垒。守敬按：《通鉴》晋义熙十三年，王镇恶引兵抵潼关，又檀道济、沈林子至潼关，破秦鲁公绍，不言据曹公垒。至十四年，王敬先戍曹公垒，则克长安后事，非缘生所指矣。《西征记》守敬按：《隋志》，《西征记》二卷，戴延之撰。又有《西征记》一卷，戴祚撰。章宗源《考证》云，《封氏闻见记》言，祚晋末从刘裕西征姚泓。《水经 洛水注》言，延之从刘武王西征，是祚乃延之名，而以字行也。两《唐志》惟有戴祚，无延之。曰：沿路逶迤，入函道六里，全云：柳佥本作函谷道。有旧城，朱无有字，赵据《方舆纪要》校增。戴增同。城周百余步，北临大河，南对高山，姚氏置关以守峡。守敬按：《十六国春秋》作崄。《通鉴》，秦主泓使鲁公绍督姚鸾等守潼关，绍寻遣鸾屯大路，以断檀道济粮道。此城在路中，盖即鸾所筑而守也。宋武王入长安，戴改王作帝。守敬按：《洛水注》亦称刘武王，盖以其时尚未篡晋，故称武王也。入长安在义熙十三年。檀道济、王镇恶或据山为营，或平地结垒，朱地讹作城，赵、戴改。为大小七营，滨带河险。守敬按：《宋书 檀道济传》，进据潼关，与诸军共破姚绍。《王镇恶传》，径据潼关，与贼相持。《寰宇记》，宋武七营
皆在阌乡县西沿河。姚氏亦保据山原，陵阜之上，朱脱陵字。赵据《十六国春秋》校增。戴增同。尚传故迹矣。关之直北，隔河有层阜，巍然独秀，孤峙河阳，世谓之风陵。全云：《史记》作封陵。守敬按：《燕策》作封陵。《史记 秦本纪》、《魏世家》、《年表》同。《竹书纪年》作封谷。戴延之所谓风塠者也。朱《笺》曰：风塠，《御览》作风堆。又引戴延之《西征记》，伏羲、女娲，风姓也，此当是女娲之墓。《九域志》，女娲墓在今潼关口河滩上，屹然介河，有木数株，虽暴涨不漂没也。守敬按：塠为堆之俗体，今《御览》五十六作埏，又塠之讹文也。《元和志》，风陵堆山在河东县南五十五里，与潼关相对。《一统志》称，旧志，风陵坡在蒲州南六十里风陵乡。南则河滨姚氏之营，与晋对岸。守敬按：即指上文所言。
河水又东北，玉涧水注之。朱此十字讹作《经》，戴改《注》，全、赵同。水南出玉溪，守敬按：《隋志》闅乡县有玉涧。今曰玉溪河，出阌乡县西南秦山。北流径皇天原西。守敬按：《通鉴》隋大业九年，宇文述等追杨玄感于皇天原，即此。《一统志》，在今阌乡县西南四十五里。周固记开山[三九]东首，上平博，守敬按：周固记未闻。周固记开山五字，疑开山图曰关五字之颠倒错乱。盖上详潼关，并言关之直北，此地在关东，故知言关东首也。方可里余，三面壁立，高千许仞，汉世祭天于其上，守敬按：此事，两《汉志》不载。名之为皇天原，上有汉
武帝思子台。守敬按：此与后归来望思台非一地，武帝思子事详后。又北径阌乡城西。戴改阌作閺，下同。守敬按：《阌乡县志》，城在县西四十里。《郡国志》曰：宏农湖县有闅乡。全云：按师古曰，阌本从●，许密反，后误作受，而妄音汝授反。今俗读闻音，则以闅与阌近致讹，传呼失其实也。赵云：按《后汉书 郑兴传》云，客授阌乡。章怀《注》云，阌音闻，建安中改作闻。今世但有闻音，而许密反之音隐矣。又李宏宪云，阌，古文闻字。《说文》，从门，受声，则知阌即闻也。世谓之阌乡水也。会贞按：《宋书 柳元景传》，元嘉二十七年北伐，虏将杜道生率众至阌乡水。魏尚书仆射[四〇]阌乡侯河东卫伯儒之故邑。朱《笺》曰：《魏志》云，卫觊，字伯儒，文帝时官尚书，封阳吉亭侯。明帝即位，进封阌乡侯。其水北流注于河。
河水又东径阌乡城北，东与全鸠涧水合。朱此十六字讹作《经》，又城北作侯河，《笺》曰：孙云，侯河当作城南。戴改《注》，改城北。全、赵改《注》，改城南。会贞按：阌乡城为玉涧水所径，确在河南，河水何能径城南？戴改城北，是也。水出南山，朱出讹作北。赵据吴本改。戴作出。守敬按：《大典》本、黄本并作出。《汉书 戾太子传》，东至湖，藏匿泉鸠涧。[四一]师古曰，泉鸠水在阌乡县东南十五里。《隋志》作全鸠涧。《阌乡县志》谓水在县西南三十五里，盖即出秦岭之十二涧河也。北径皇天原东。《述征记》曰：全节，地名也。朱《笺》曰：《图经》云，全节即《汉书》，全鸠里，戾太子死处，
在阌乡县东十里鸠涧西。会贞按：《笺》本《文选 西征赋》纷吾既迈此全节句《注》文，但全节即《汉书》三句，是李善语，末句是李引《图经》，《笺》谓皆《图经》说，误。锺、项本又删去末句，尤误。其西名桃原，古之桃林，会贞按：《西征赋 注》引同，惟《述征记》误作《东征记》。周武王克殷，休牛之地矣。会贞按：《周书 武成》篇，放牛于桃林之野，示天下弗服。《西征赋》，问休牛之故林。《西征赋》曰：咸征名于桃园者也。戴园改原。会贞按：潘岳《西征赋》见《文选》，作园。其咸作感则误。[四二]《晋太康地记》曰：桃林在阌乡南谷中。守敬按：《山海经》郭《注》同。其水又北流注于河，朱又北流作入北河，《笺》曰：孙云，北河疑作河北，盖谓河北县也。赵依改作入河北。戴改又北流。守敬按：如孙说，则注文当有县字，既无县字，则非指河北县审矣。戴改是也。
又东过河北县南。
县与湖县分河。守敬按：河北县在河北，湖县在河南，二县以河为界，故云分河。湖县详下。蓼水出襄山蓼谷，西南流注于河。朱无注字，戴改流作注。赵增注字。守敬按：《一统志》，河北故城，今芮城县东北里许。据此《注》叙河水东流，自河北城南，东径芮城，又东径湖县故城北，又云，湖水径湖县东而北流入于河。湖水在今阌乡县之西，今芮城县在阌乡县东北，河水先径河北芮城，后径湖县，是芮城在今芮城县之西，河北县尤在其西。《元和志》云，芮城县[唐芮城即今芮城县治。]本汉
河北县地。故魏城在芮城县北五里。故芮城在县西二十里。截然分明，与此《注》说合。后人不加详审，混魏城、芮城、河北为一，谓河北在今芮城东北五里，或谓在东北七里，皆误。《一统志》谓在东北里许，亦误。
河水又东，永乐 水注之。朱此十字讹作《经》，戴改《注》，全、赵同。水北出于薄山，南流径河北县故城西，故魏国也。晋献公灭魏，以封毕万。卜偃曰：魏，大名也。万后其昌乎？守敬按：见《左传 闵元年》。后乃县之。在河之北，故曰河北县也。今城南、西二面，并去大河可二十余里，守敬按：《汉志》，魏国在晋之南河曲。故其诗曰，寘诸河之侧。北去首山一十许里，守敬按：首山详上文。处河山之闲，土地迫隘，守敬按：《魏风 葛屦》篇《序》，魏地陿隘。故《魏风》着《十亩》之诗也。守敬按：《诗 序》，《十亩之间》，刺时也。言其国削小，民无所居焉。城内有龙泉，南流出城，又南，断而不流。永乐溪水又南，入于河。余按《中山经》，朱脱山字，赵、戴增。即渠猪之水也。守敬按：见下。太史公《封禅书》称华山以西，名山七，薄山其一焉。朱山下有有字，赵、戴删。守敬按：华山以西，何能有河东之山？徐广云，或是字误。薄山，即襄山也。徐广曰：蒲坂县有襄山。守敬按：《集解》引徐说。《山海经》曰：蒲山之首，守敬按：原书蒲作薄，二字通。曰甘枣之山，朱作甘
桑，《笺》曰：今《山海经》作甘枣之山。《括地志》云，蒲州河东县雷首山，一名中条山，亦名历山，亦名首阳山，亦名蒲山，亦名襄山，亦名甘枣山，亦名猪山。赵、戴改甘枣。共水出焉，而西流注于河。东则渠猪之山，渠猪之水出焉，而南流注于河。如准《封禅书》，二水无西南注河之理。朱注作流，赵同，戴改。今诊蓼水川流所趣，赵作趋。与共水相扶；永乐溪水导源注于河，又与渠猪势合。蒲山统目总称，亦与襄山不殊。故扬雄《河东赋》曰：河灵玃踼，赵改玃踢，戴改矍踢。掌华蹈襄。赵云：沈氏曰，原赋作 华蹈衰。苏林曰，衰，衰山也。[四三]师古曰， ，古掌字。注云：襄山在潼关北十余里。会贞按：此应劭说，引见《封禅书 索隐》。以是推之，知襄山在蒲坂，溪水即渠猪之水也。朱溪讹作蓼，赵同，戴改。守敬按：以上文蓼水与共水相扶，永乐溪水与渠猪势合核之，戴改是也。而《寰宇记》云：渠猪水一名蓼水，是乐氏所见《水经注》已误。
河水自河北城南，东径芮城。朱此十一字讹作《经》，戴改《注》，全、赵同。二城之中，有段干木冢。守敬按：《寰宇记》，段干木墓在芮城县东北十五里，在古魏城东，坟高三尺，有祠存。唐贞观十年，勅禁樵采。而《元和志》又云，李义县东北二十五里，有段干木墓。干木，晋之贤人也。魏文侯过其门，轼其庐，戴改轼作式。守敬按：轼、式通。所谓德尊万古，芳越来今矣。守敬
按：《史记 魏世家》，文侯客段干木，过其闾，未尝不轼。《正义》引皇甫谧《高士传》，文侯曰，段干木，贤者也。先乎德，富乎义，势不若德贵，财不若义高。汲冢《竹书纪年》曰：晋武公元年，会贞按：今本《竹书》周桓王五年。尚一军。会贞按：今本《竹书》，尚一军三字在桓王四年，曲沃庄伯卒，子称立，是为武公下，其年为庄伯十五年，在武公元年前一年。故何焯曰，是庄伯十五年事。而全氏驳之曰，武公晚年始作二军，何以此紏《竹书》，未核也。殊失何意。盖何谓尚一军不在此年，非谓此时不止一军也。[四四]芮人乘京，荀人，董伯荀国见《汾水注》。皆叛。匪直大荔故芮也，守敬按：《汉志》，临晋故大荔，芮乡故芮国。此亦有焉。全云：按大荔之戎，亦名芮戎，在北地；而芮伯之国在临晋。其后，大荔灭于秦，种落盖有居于临晋者，汉人遂合芮戎、芮伯之国而一之，谓临晋即故大荔，是大缪也。惟善长稍辨之，曰，匪直大荔故芮也，此亦有焉，则二芮了然矣，而读其《注》者鲜知之。《纪年》又云：晋武公七年，守敬按：今本《竹书》周桓王十一年。芮伯万之母芮姜逐万，万出奔魏。守敬按：今本《竹书》只有芮伯万出奔魏六字，此所引与《左传 桓三年》文略同。八年，周桓王十二年。周师、虢师围魏，朱围作图，《笺》曰：今《竹书》作围。赵、戴改。守敬按：今《竹书》作王师、秦师，据《左传 桓四年》，秋，秦师侵芮，败焉。冬，王师围魏，执芮伯以归。似今本《竹书》作秦师为是。然《路史 国名纪》亦引作虢师，疑《竹书》与《左传》传闻异辞。今本《竹书》作秦师，又后人依《左传》改之，取芮伯万而东之。戴删之字。守敬按：非也。《竹书》
有之字，《左传》亦有。九年，周桓王十三年。戎人逆芮伯万于郏。赵云：《左传 文公三年》，秦伯伐晋，取王官及郊。郏字误。守敬按：各本《竹书》并作郊，《路史 国名纪 注》则引作郏，与此同。《竹书》上云，周师、虢师取万而东之，东即戎逆万之地也。考《左传 桓七年》，王迁盟向之民于郏。杜《注》，郏，王城也。昭十二年，原伯绞奔郊。《注》，郊，周邑。是作郊、作郏并通，当两存之。赵以郏为误，非也，而以晋之郊为说，尤非。既云东之，必不复在晋境也。斯城亦或伯万戴改伯万作芮伯。之故画也。朱《笺》曰：画字误，疑是疆字。赵云：画，界限也。《左传》，芒芒禹迹，画为九州岛。故画犹故疆也。河水右会盘涧水。朱此句讹作《经》，右作又，脱水字。戴改《注》，又改右，增水字。全、赵同。守敬按：《通鉴》，隋大业九年，杨玄感上盘豆。盖近水地也。水出湖县夸父山，会贞按：《注》盘涧水、湖水并出夸父山。《注》先叙盘涧水出山北流入河，后叙河水东径湖县故城北，湖水出山北流入河，是盘涧水出湖县之西南，湖水出湖县之南。《元和志》云，夸父山在湖城县东南三十五里。不足以尽之，今此水曰盘豆河，出阌乡县西南秦山，即夸父山也。北径汉武帝思子宫、归来望思台东，朱望思讹作望子。赵改云：全校改望思，见《汉书》。戴改同。守敬按：《汉书 戾太子传》，太子与江充有隙，会巫蛊事起，充遂至太子宫，掘得桐木人。太子无以自明，乃斩充，与丞相刘屈牦战，兵败，东至湖，自经。车千秋讼太子寃，上怜太子无辜，乃作思子宫，为归来望思之台于湖。《元和志》，思子宫故城在阌乡县东北二十五里。颜师古曰，台在今湖城县之西，阌乡之东，基趾犹存。《河南通志》，
宫城在阌乡城东北二十里，台在其西北。又北流入于河。守敬按：《注》叙盘涧水入河，在永乐涧水入河之后，今盘豆河在妫水之先入河，盖水道改矣。
河水又东，径湖县故城北，朱此十字讹作《经》，戴改《注》，全、赵同。守敬按：汉县属京兆尹，后汉属弘农郡，魏、晋因。《地形志》无湖县。此《注》下引《魏土地记》，称弘农湖县，则魏有此县。又《隋志》，阌乡旧曰湖城，开皇十六年改焉。《元和志》谓宋加城字为湖城县。《一统志》谓后魏更名湖城。据《注》下称河水径湖县，则郦氏时仍为湖县。《方舆纪要》，在阌乡县东四十里，乃阌乡旧县也。《三省黄河全图》云，乾隆时，阌乡县东移四十里。准以地望，湖县故城当在今阌乡县西南。近人不知阌乡县有移治事，故说湖县多误。昔范叔入关，遇穰侯于此矣。守敬按：《史记 范睢传》，王稽载睢入秦，至湖关，时秦相穰侯东行县邑，望见车骑从西来。湖水出桃林塞之夸父山，守敬按：《隋志》，朱阳有湖水。《括地志》，湖水出湖城县南三十五里夸父山。今水出阌乡县西南秦山谷中。广圆三百里。朱里作仞。赵、戴同。会贞按：《山海经》，夸父之山，其北有林焉，名曰桃林，[引见下。]广员三百里。《史记 周本纪 正义》引作广员三百里。又《赵世家 正义》引作广阔三百里，《留侯世家 索隐》引作广三百里，虽有脱讹，然皆作三百里。此注作三百仞，与广圆义不合，其误无疑，今订。武王伐纣，天下既定，王巡岳渎，朱作王及岳滨，《笺》曰：当作王巡岳渎。《周颂 特迈》所谓及河乔岳也。全云：《笺》既引《诗》，则及字不误。守敬按：《诗》云，怀柔百神，及河乔岳，
是由百神推及之，非直言王及也。故朱氏引其辞而欲易其字，戴遂依改。放马华阳，散牛桃林，守敬按：《书 武成》篇，归马于华山之阳，放牛于桃林之野。即此处也。其中多野马，守敬按：《山海经》，其中多马。郭《注》，饶野马。造父于此得骅骝、绿耳，盗骊之乘以献。周穆王使之驭以见西王母。守敬按：《史记 赵世家》文。湖水又北径湖县东，而北流入于河。《魏土地记》曰：宏农湖县，会贞按：《地形志》失载湖县。[四五]有轩辕黄帝登仙处。黄帝采首山之铜，铸鼎于荆山之下，有龙垂胡于鼎。黄帝登龙，从登者七十人，遂升于天，故名其地为鼎湖。赵、戴改胡。会贞按：自黄帝以下，《史记 封禅书》文，《汉书。郊祀志》同。荆山在冯翊，首山在蒲坂，会贞按：二句本《郊祀志》晋灼《注》。荆山详《渭水》篇，在今朝邑县，非今富平也。首山详本篇上文。而《新唐志》云，湖城县有覆釜山，一名荆山。《元和志》云，荆山在县南，皆后起之说。与湖县相连。赵湖改胡。《晋书地道记》、《太康记》并言胡县也。汉武帝改作湖。会贞按：《汉志》，武帝建元元年，更名湖。俗云：黄帝自此乘龙上天也。《地理志》曰：京兆湖县，有周天子祠二所，守敬按：《寰宇记》引《四夷县道记》，周天子故祠，在湖城县西南十里。故曰胡。朱作湖。赵改云：此是《汉志》原文，湖当作胡。戴改同。守敬按：汪本《汉志》亦误作湖，毛本作胡。不言黄帝升龙也。守敬按：郦氏因《魏土地记》黄
帝登仙之说，详述黄帝事，言荆山、首山本近湖县，而以黄帝乘龙为俗说，并证以《汉志》不言升龙，盖隐谓鼎湖在此，但不信乘龙妄谈耳。故魏王泰、乐永言等并云，鼎湖在湖县，近儒多从之。乃朱珔据《羽猎赋》晋灼《注》及《索隐》引《黄图》，鼎湖宫在蓝田，辨湖县与鼎湖无涉。余谓汉之鼎湖宫，自在蓝田。黄帝之鼎湖，《史》、《汉》明云在荆山下，则非蓝田也，不可混而为一。考《西京赋》薛《注》已云，鼎湖在华阴东，华阴之东即湖县也，则湖县鼎湖之说古矣。《山海经》曰：西九十里曰夸父之山，朱里下无曰字，赵、戴增。守敬按：《大典》本、黄本有曰字。其木多椶、柟，多竹箭，其阳多玉，其阴多铁。其北有林焉，名曰桃林，其中多马。湖水出焉，北流注于河。守敬按：《中次六经》文。故《三秦记》曰：桃林塞在长安东四百里，若有军马经过，好行则牧华山，休息林下。恶行则决河漫延，人马不得过矣。守敬按：《元和志》亦引《三秦记》同。
河水又东，合柏谷水，朱此八字讹作《经》，戴改《注》，全、赵同。水出宏农县南石堤山。朱南讹作两。赵据《名胜志》引此改，戴改同。会贞按：《寰宇记》引作南。《通鉴》汉建元三年《注》引又作西。《隋志》，宏农县有石堤山。《寰宇记》，山在宏农县西南十七里。又灵宝县，柏谷水亦名壑涧。今水曰稠桑河，出灵宝县西南。宏农县详下。山下有《石堤铭祠》云：魏甘露四年，散骑常侍、征南将军、豫州刺史领宏农太守、南平公之所经建也。守敬按：《历代史
表》，魏甘露四年，豫州刺史，前为州太，后为陈骞。太为征东将军，骞为安东将军，皆非征南将军，亦不云领宏农太守，封南平公，[四六]疑此有讹文。其水北流，径其亭下，守敬按：《九域志》，朱阳县有柏谷。《一统志》，柏谷亭在灵宝县西南朱阳镇。晋公子重耳出亡，朱晋讹作昔。赵据《通鉴地理通释》引此改，戴同。及柏谷，卜适齐、楚。狐偃曰：不如之翟。会贞按：见《晋语》。汉武帝尝微行此亭，见馈亭长妻。会贞按：《汉武帝故事》，帝即位，为微行，尝至柏谷。夜投亭长宿。亭长不纳，乃宿逆旅。逆旅翁要少年十余人，皆持弓矢刀剑，令主人妪出遇客。妇谓其翁曰，吾观此丈夫，非常人也，且有备，不可图也。天寒，妪酌酒多与其夫，夫醉，妪自缚其夫，诸少年皆走。妪出谢客，杀鸡作食。平旦，上去还宫，乃召逆旅夫妻见之，赐妪金千斤，擢其夫为羽林郎。李善《西征赋 注》亦引之，是见馈逆旅妻，非亭长妻也。此别有所据。故潘岳《西征赋》曰：长傲客于柏谷，[四七]朱《笺》曰：今《西征赋》征客作傲宾。妻覩貌而献餐，谓此亭也。谷水又北流入于河。赵据上文，谷水上增柏字。
河水又东，右合门水，朱此八字讹作《经》，戴改《注》，全、赵同。门水即洛水之枝流者也。洛水自上洛县东北，守敬按：县见《丹水》篇。于拒阳城之西北，[四八]朱脱阳字，城下有之字。赵增、删云：《禹页锥指》作拒阳城，之字衍文。《方舆纪要》，商州洛南县有拒阳城，云，在县东南，东晋时置县于此。《旧唐书》，隋改拒阳为洛南，旧治拒阳川。即斯城矣。守敬按：晋初置拒阳
县，寻省，后魏复置，属上洛郡。拒阳城互见《洛水》篇。分为二水，枝渠东北出为门水也。门水又东北，历阳华之山，[四九]即朱即下衍华阳二字，赵同，戴删。《山海经》所谓阳华之山，门水出焉者也。守敬按：《中次六经》文。《吕氏春秋》[《有始》]说九薮云，秦之阳华。高诱《注》，或曰，在华阴西。刘昭称诱又云，桃林县西长城是也。《方舆纪要》，阳华山在雒南县东北。考《山海经》，华阳之山，杨水出焉，西南流注于洛。门水出焉，东北流注于河。今雒南县东北有宏农河，东北流入河，即门水也。有文峪河，西南流入洛，盖即杨水也。郦氏明引《山海经》门水出阳华山，而先叙洛水枝分东北，出为门水，是合杨水、门水为一，以杨水西南流之道为逆流，与门水通矣。据《洛水注》，又东，门水出焉。《尔雅》所谓洛别为波也。郦氏盖贯穿《尔雅》、《山海经》文，故有门水出洛注河之说也。互详《洛水》篇。又东北历峡，谓之鸿关水。水东有城，朱东上脱水字，赵、戴增。会贞按：《通鉴》，宋元嘉二十九年北伐，冠军司马柳元景等进据洪关，即此。胡《注》引有水字，《寰宇记》引无水字，亦脱。《明 地理志》，灵宝县西南有洪关。即关亭也。水西有堡，谓之鸿关堡，朱讹作 ，赵、戴改。会贞按：《通鉴 注》引作堡。世亦谓之刘、项裂地处，非也。守敬按：刘、项分界之鸿沟，见《济水》篇。余按上洛有鸿胪围池，是水津渠沿注，故谓斯川为鸿胪 。会贞按：《元和志》，鸿胪水在宏农县北十五里，入
灵宝，溉田四百余顷。《寰宇记》，鸿胪川一名鸿胪 。鸿关之名，乃起是矣。门水又东北历邑川，守敬按：邑川城见下。烛水注之。全改烛水作二水。[五〇]云：此烛水是二水之误。不然，与下文复出，今以先赠公本校正。赵、戴改同。赵云：二水即下左水、右水也。守敬按：后云●姑烛水通称。又东北径邑川城南，烛水北入门水，似与此门水东北历邑川烛水注之之文相应。但此不接叙烛水，而下方叙之，则烛水为误字无疑。然改作二水亦非。无论有名之水，不当浑言二水，且左右二水，合流会烛水，又会田渠水，而后入门水，安得谓二水注门水耶？当作●姑水注之，又增水有二源句，方合。左水出于阳华之阴，朱阴讹作阳，赵同，戴改。孙星衍曰：左水即《山海经》杨水。东北流径盛墙亭西，东北流与右水合[五一]，右水出阳华之阳，朱阳讹作阴，赵同，戴改。东北流径盛墙亭东，东北与左水合，朱脱一东字，赵、戴增。即《山海经》所谓●姑之水，朱●姑讹作绪茹，作●姑，●音藉。赵、戴改●姑。赵云：《史记 秦本纪》，灵公十三年，城籍姑。《正义》，《括地志》云，下同。沈炳巽曰：当籍姑故城在同州韩城县北。盖因水以受氏也。[五二]会贞按：韩城去此甚远，则《史记》之籍姑城，与《山海经》之●姑水不相涉。赵乃谓因水受氏，失之。又或是《括地志》有误。出于阳华之阴，东北流注于门水者也。守敬按：《中次六经》文。今本《经》脱北字。●姑水有二源，《经》称出阳华之阴，但就左水言也。又东北，烛水注之。赵烛改 。守敬按：《汉志》作 ，《续汉志》作烛， 乃
烛之俗体。水有二源，左水南出于衡岭，赵、戴并依《汉志》改衡作衙，下同。守敬按：《汉书 高帝纪》文颖《注》曰，是时函谷关在宏农县衡岭。《史记 项羽本纪 注》作衡山领。《续汉志》宏农刘昭《注》亦作衡山领，盖析岭为二字，然皆作衡，不作衙。全、赵、戴据《汉书》误本改《注》文，傎矣。[五三]武功衙领不与此相涉。《寰宇记》，岭在恒农县西南三十五里，则烛水在今灵宝县南矣。世谓之石城山。守敬接：山互见《洛水》篇。其水东北流，径石城西，守敬按：城当在今灵宝县西南。东北合右水。右水出石城山，东北径石城东，东北入左水。《地理志》曰：烛水出衙岭下谷。守敬按：见弘农县下。《开山图》曰：衙山在函谷山西南。守敬按：函谷山详下。是水乱流，东注于●姑之水，二水悉得通称矣。守敬按：●姑，烛水通称，则下言烛水入门水，即●姑水注门水矣，隐与前●姑水注之句相应。历涧东北出，谓之开方口。会贞按：《御览》三百五十九引孙严《宋书》，柳元景总军北讨，至弘农，营于开方口。沈约《宋书 元景传》同。水侧有阜，谓之方伯堆。朱谓作名，赵同，戴改。会贞按：《元和志》，方伯堆在宏农县东南五里。在今灵宝县西南。宋奋武将军鲁方平，建武将军薛安都等，朱建武讹作建威，赵据《宋书》、《南史 薛安都传》改，戴改同。与建威将军柳元景北入，军次方伯堆者也。会贞按：此宋元嘉二十七年北伐事，见《宋书 柳元景传》。堆作。《广雅》：，堆本字。堆上有城，即方平所筑也。朱方平讹作方伯，赵改云：
即鲁方平也。戴改同。守敬按：《元和志》作方平所筑。又东北径邑川城南，朱邑讹作入，《笺》曰：谢云，宋本作邑。赵、戴改。守敬按：《大典》本、明抄本并作邑。《隋志》，朱阳县下有邑阳县，开皇末改为邑川，取此为名。在今灵宝县南。即汉封窦门之故邑，守敬按：窦门事详后。川受其名。亦曰窦门城，在函谷关南七里。守敬按：函谷关详下。又东北，田渠川水注之。赵、戴删川字。水出衡山之白石谷，朱脱水字，赵、戴增。守敬按：《寰宇记》谓之五阳水，云在玉城县西十五里。今曰坝底河，出灵宝县东南干山。东北流径故丘亭东，守敬按：亭当在今灵宝县东南。是薛安都军所从城也。守敬按：《宋书》、《魏书》、《南史》、《北史 薛安都传》皆不载城丘亭事。其水又径鹿山西，孙星衍曰：山亦见《山海经》。守敬按：《中次四经》之首曰，鹿蹄之山，甘水出焉。山见《甘水经 注》，《洛水注》亦载之，在今宜阳县东南，与此地不相接，不得混而一之。《寰宇记》，山在玉城县西南二里。《金 地理志》，虢略县有鹿蹄山。《一统志》，在灵宝县东南四十里。山石之上，有鹿，自然成着，朱作者，赵改着云：此与《沁水》篇《注》正同。会贞按：本篇上卷叙石崖山，有粲然成着之文，亦其辞例也。非人功所刊。会贞按：《寰宇记》引《九州岛要记》，弘农县有鹿山，山中石上有自然鹿迹，非人功所为。历田渠川，谓之田渠水，西北流注于烛水。烛水又北入门水，水之左右即函谷山也。会贞按：《汉书 高帝纪 注》，师古
曰，今桃林县南有洪淄涧水，即古所谓函谷也。《元和志》引《西征记》，路在谷中，深险如函，故以为名。其中劣通，东西十五里，绝岸壁立，岩柏阴荫谷中，殆不见日。门水又北径宏农县故城东，城即故函谷关校尉旧治处也。会贞按：《汉志》，弘农故秦函谷关。《百官公卿表》，关都尉，秦官。此作校尉，未知何据？《地理通释》，函谷关在灵宝县西南十二里。《方舆纪要》，在县西南三十里。终军弃繻于此。会贞按：《汉书 终军传》，军初入关，关吏予军繻，曰，复传，还当以合符。军曰，大丈夫西游，终不复传还，弃繻而去。燕丹、孟尝亦义动鸡鸣于其下，会贞按：燕丹事见《燕丹子上》篇，孟尝事见《史记 孟尝君传》。可谓深心有感，志诚难夺矣，昔老子西入关，尹喜望气于此也。会贞按：下文以关尹望气为异说，则此前一说，非指关尹望气明矣。《列子》曰，杨朱南之沛，老聃西游于秦，邀于郊，至梁而遇老子。老子中道仰天叹曰，始以汝为可教，今不可教也。杨朱曰，请闻其过。老子曰，而睢睢，而旴旴，而谁与居？李善注《赵至与嵇茂齐书》引之，则此盖言杨朱事，当作杨朱邀之于此也。然《列子》不言关，盖有脱误。故《赵至与嵇茂齐书》曰：李叟入秦，及关而叹。亦言与嵇叔夜书，会贞按：至书见《晋书》本传，及《类聚》三十，《类聚》并载《嵇茂齐答赵景真书》。《文选》题作《赵景真与嵇茂齐书》，而书首称安白。李善《注》云，《嵇绍集 赵景真与从兄茂齐书》，时人误谓《吕仲悌与先君书》，故具列本末。赵至字景真，代郡人，州辟辽东从事，从兄太子舍人蕃，字茂齐，与至同年相亲。至始诣辽东时，作此《书》与茂齐。干宝《晋纪》以为
《吕安与嵇康书》，二说不同。故题云景真，而书曰安。按绍集最为详确可凭，况明有茂齐答书，其为《至与茂齐书》何疑，故《晋史》直以此《书》入至《传》，而当时已误为《吕安与嵇康书》。干宝又因以入《晋纪》，故《文选》两从其说。此注亦二说并存，是郦氏矜慎处。亦言下，当有吕安二字方合，不然，则似言《赵至与嵇叔夜书》矣，考古籍无此说也。及关尹望气之所。会贞按：关尹望气详《渭水注》。异说纷纶，并未知所定矣。汉武帝元鼎三年，朱作四年。沈炳巽曰：是三年。徙关于新安县，守敬按：徙关详《谷水》篇。以故关为弘农县，守敬按：三句见《汉书 武帝纪》。弘农郡治。守敬按：《汉志》弘农郡，武帝元鼎三年置。汉县为弘农郡治，后汉、魏、晋因，后魏改县曰恒农，为西恒农郡治。王莽更名右队。守敬按：《汉书 王莽传》有右队大夫宋纲。刘桓公为郡，虎相随渡河，光武闻戴闻作问。而善之。守敬按：刘昆，字桓公，事见《后汉书 儒林传》。其水侧城北流，而注于河。河水于此，有浢津之名。朱浢讹作洹，《笺》曰：详下文当作浢。赵、戴改。守敬按：《大典》本、明抄本并作浢。《通鉴》汉献帝建安十年《注》引此作郖。宋元嘉二十九年《注》引作浢。考《说文》作郖，《魏志 杜畿传》作郖津。《穆天子传》作浢津。郖、浢通。《元和志》，浢津在灵宝县西北三里。唐灵宝县即今县治。说者咸云：汉武微行柏谷，遇辱窦门，守敬按：据前微行柏谷亭，见馈亭长妻，及此下感其妻云云，窦门当是柏谷亭长之名。又感其妻深识之馈，既返玉
阶，厚赏赉焉，赐以河津，令其鬻渡，守敬按：此与《汉武故事》异。今窦津是也。朱津下有者字，赵同，戴删。守敬按：《御览》七十一引无者字。故潘岳《西征赋》云：酬匹妇其已泰，守敬按：《文选》本《赋》酬作畴，李善《注》，畴犹詶也。胡厥夫之谬官？袁豹之徒，并以为然。守敬按：豹字士蔚，《晋书》附《袁瓌传》，《宋书》附《袁湛传》。观下文引《西征赋》亦称袁豹，当是豹有《西征赋 注》，而《隋志》不著录，李善亦未引，盖亡佚已久。余案河之南畔，夹侧水濆有津，朱作有测，《笺》曰：测一作涧，或作津。赵改涧，戴改津。守敬按：孙潜校本作津。谓之浢津。河北县有浢水、浢泽，其水南入于河。朱泽作津，赵同，戴删浢津其水四字。守敬按：其水南入于河。《寰宇记》引此同。是今本惟浢津为浢泽之误，无羡文。戴删，非也。水在今芮城县东五十里，一名仪家沟，出中条山麓，南流入河。河水故有浢津之名，不从门始，盖事类名同，故作者是之。戴是改疑。守敬按：此是字承上潘岳、袁豹之言，不当改疑。[五四]《竹书 穆天子传》五曰：天子自窴軨，会贞按：窴軨即巅軨，见后沙涧水下。乃次于浢水之阳。丁亥，入于南郑。会贞按：《传》南为西之误，郦氏沿之。南郑见《渭水注》下。考其沿历所踵，朱踵讹作锺，赵同，全、戴改。路直斯津，以是推之，知非因门矣。会贞按：此又以浢津甚古，亦非因窦门始名。俗或谓之偃乡 水也。河水又东，左合一水，朱东讹作有，合讹作右。戴改，全、赵改作又合左右二
水。会贞按：赵非也。下明言会成一川，此不得言合二水也。其水二源疏引，朱二作三，下同，全、赵、戴改。俱导薄山，朱山讹作水。赵、戴改。会贞按：《大典》本、黄本并作山。山见前。水在今平陆县西。《县志》，一名南侯涧。南流会成一川。其二水之内，朱二讹作三，赵、戴改。世谓之闲原，会贞按：《括地志》，闲原在河北县西六十五里。《寰宇记》，其原东西七里，南北十三里。《方舆纪要》，在平陆县西六十里。言虞、芮所争之田，会贞按：《诗 大雅 绵》篇，虞、芮质厥成。毛《传》，虞、芮之君相与争田，久而不平，乃曰：西伯仁人，盍往质焉？乃相与朝周，入其境则耕者让畔，行者让路，入其邑，男女异路，班白不提挈。入其朝，士让为大夫，大夫让为卿。二国之君感而相谓曰，我等小人，不可履君子之庭。乃相让，以其所争田为闲田。所未详矣。又南注于河。河之右，曹水注之。朱之讹作水，曹讹作会。戴改，赵水上增谷字，删注之二字，云即谷水自南山通河之水。守敬按：下谷水指七里涧，与此水无涉，赵误证。会与曹形近，为曹之讹无疑。戴改是也。水出南山，守敬按：今曰好阳河，出灵宝县东南三十五里岘山。北径曹阳亭西。陈涉遣周章入秦，少府章邯斩之于此。守敬按：《史记 陈涉世家》，周文西击秦，至戏，为秦少府章邯所败，出关，止曹阳，邯追败之；复走渑池，邯击，大破之，文自刭。《二世本纪》则云，邯杀周章曹阳，为郦氏所本。《高祖纪 索隐》，应劭云，章，字文。魏氏以为好阳。[五五]守敬按：《汉书 陈胜传》颜《注》引晋灼曰，
魏武改为好阳。《晋书地道记》曰：亭在弘农县东十三里。守敬按：《续汉志》，弘农有曹阳亭。《汉书 陈胜传 注》，晋灼曰，亭在弘农东十三里。为《晋书地道记》所本。《括地志》，在桃林县东南十四里。《元和志》，在灵宝县东南十四里。《灵宝县志》，曹阳亭即今好阳铺，在县东十里。其水西北流入于河。
河水又东，菑水注之，水出常烝之山。守敬按：《山海经》，[《中次六经》]菑水出常烝之山。此《注》水出上当有《山海经》曰四字，故下文复述之。《隋志》，桃林有淄水。即菑水也。《灵宝县志》，水在县东二十里。山详后谯水下。西北径曲沃城南，守敬按：《地形志》，陕州恒农郡北陕有曲沃城。《括地志》，在陕县西南三十二里，今有曲沃店。《一统志》，在陕州西南四十里。又屈径其城西，西北入河。诸注述者，咸言曲沃在北，守敬按：晋曲沃本在河东，详《涑水注》。此非也。魏司徒崔浩以为曲沃，地名也。守敬按：潘岳《西征赋》有升曲沃而惆怅之文。崔浩注《西征赋》，见《洛水》篇，此盖其《注》中语。余案《春秋 文公十三年》晋侯使詹嘉守桃林之塞，守敬按：此《左传》文。桃林塞详上。处此以备秦。守敬按：杜《注》，守桃林以备秦。时以曲沃之官守之，故曲沃之名，遂为积古之传矣。河水又东，得七里涧，涧在陕西七里，朱《笺》曰：陕县之西。戴陕下增城字。守敬按：《公羊传》自陕以东，周公主之，自陕以西，召公主
之。故有陕东、陕西之称。《宋书 柳元景传》，庞季明率军向陕西七里谷，谓七里涧也。即此《注》称涧在陕西七里之切证。又《北史 魏孝武帝纪》、《旧唐书 太宗纪》、《肃宗纪》、《回纥传》并称陕西，[五六]皆谓今陕州之西，详《日知录》。戴增城字，虽通实赘。《元和志》涧在陕县西南七里。《方舆纪要》，好阳在陕州西南七里，今名石桥沟，北流入河。故因名焉。其水自南山通河，朱作谷水，赵同。戴改其水。亦谓之曹阳，守敬按：《史记 陈涉世家 正义》引崔浩云，曹阳，坑名，自南山北通于河。盖即浩《西征赋 注》语。下文所云不非其地者，故据以为说。是以潘岳《西征赋》曰：行于漫渎之口，守敬按：漫涧详下。憩于曹阳之墟。守敬按：《文选》两句于字并作乎。《元和志》，曹阳墟俗名七里涧。袁豹、崔浩，亦不非其地矣。余按《汉志》，昔献帝东迁，逼以寇难，李傕、郭泛追战于弘农涧，天子遂露次曹阳。杨奉、董承外与催和，内引白波李乐等破傕，守敬按：范《书 献帝纪 注》引薛莹《后汉书》，黄巾郭泰等起于西河白波谷，谓之白波。乘舆于是得进。复来战，奉等大败，兵相连缀四十余里，方得达陕。守敬按：钞略《后汉书 董卓传》文。以是推之，似非曹阳，然以《山海经》求之，朱《经》下有曰字，赵、戴删。菑、曹字相类，是或有曹阳之名也。赵云：王氏世懋《读史订疑》曰，灵宝之西，函谷之东，有涧直下黄河，曰弘农涧。《一统志》云，宋避英宗讳，改为鸿芦。窃疑宋为太祖父讳宏殷耳，
何必并农字改之。英宗初名及后更名，俱不犯二字，以为英宗者尤误也。后阅王得臣《麈史》，始知其大缪不然。得臣曾修《陕志》，云，灵宝之西有涧，曰洪溜，不知其名之因也。比见《水经注》云，县有鸿胪围池，是水津渠沿注，故谓斯川为鸿涧。是知洪溜语之讹也。洒然始悟，当时俗名是洪溜原，非宏农所谓鸿胪者，即得臣援证《水经》修志时改之耳。彼自云鸿胪，非鸿芦也。得臣，政和时年八十，所著书正当英宗前后，何尝有避讳之说乎？盖陕州古名宏农，而是涧先名洪溜，后名鸿胪，其声近于宏农，措大强解事，遂以意傅会其说，以为复古而名之。事故有习而非真，予故拈出之，以雪斯涧之误名。今灵宝人亦顺呼为宏农，无有知其非者。仍当称鸿胪为是。不然，称洪溜，犹是宋以前之语也。一清按：敬美之言非也。据郦《注》，鸿胪围池在上洛县，上洛属商州，去陕四百余里，安可便以鸿胪为宏农也？《后汉书 献帝纪》云，十一月庚午，李傕、郭泛等追乘舆，战于东涧，王师败绩。壬申，幸曹阳，露次田中。章怀《注》云，曹阳，涧名，在今陕州西南七里，俗谓之七里涧。《董卓传》云，傕、泛共追乘舆，大战于宏农东涧，天子遂露次曹阳。《寰宇记》陕州陕县下云，曹阳墟，俗名七里涧，在县西四十五里。魏武帝改曰好阳涧。本曰曹阳，以在曹水之阳。然则傕、泛战处，乃是宏农之东涧，一名七里涧者是。今节去东字，直云宏农涧，方土之称，郦氏因之，未为失也。若以鸿胪围池释之，抑更差违已。且洪溜涧名见《汉书 注》，颜师古曰，桃林县南有洪溜涧水，即古之函关是也，纷纷辨质，实为辞费。又全氏曰，善长疑曹阳即菑阳，然师古注《陈涉传》云，曹水出陕县西南岘头山，北流入河，今谓之好阳涧，在陕县西四十五里。则菑水外别有曹水，不如善长所云。守敬按：献帝露次曹阳，即上文所谓曹水径
曹阳亭西，故去陕有四十余里，郦氏牵于七里涧亦谓之曹阳坑，与四十余里不合，遂疑菑、曹字相类而误，自生胶葛。而于曹水、曹阳亭绝不提及，不可解也。全氏引《陈涉传 注》，又似郦氏不知有曹水、好阳涧者，不检郦氏所叙，曹水曹阳，引《陈涉传》，即在此段前十余行。赵氏繁称博引，而顾不知七里涧、好阳涧为二水，盖七里涧，在陕西七里者也；好阳涧，在陕西四十余里者也。赵引章怀《注》，七里涧在陕州西南七里是矣，而复引《寰宇记》，七里涧在陕县西四十五里，魏武改曰好阳，是以陕西七里之水，为即陕西四十余里之水，不思既与七里涧之义不合，而郦氏又何所用其辨为也？谬殊甚矣。
河水又东合谯水，朱无又字，谯水讹作谯谯。赵、戴改下谯字作水。戴增又字，改谯作潐。水导源常烝之山，俗谓之为干山，朱干讹作于。赵据孙潜校改，戴作干。守敬按：明抄本作干。盖先后之异名也。山在陕城南八十里。会贞按：《山海经 中次六经》，潐水出常烝之山。《名胜志》，谯水出陕州城南三里，平地涌出，北流入河，俗呼三里涧。其流甚短，且出平地，与此《注》所叙不合，非古谯水也。今州南百里有干山，干头河出此山，即干山，则水即谯水矣。其川，朱此下衍流也二字，赵同，戴删。二源双导，同注一壑，而西北流注于河。
又东过陕县北。
橐水出橐山，守敬按：《山海经》[《中次六经》]橐水出橐山。山在今陕州东九十里，橐水出焉，一名永定涧。西北流，又有崖水，朱讹作于水，赵于作干。戴改崖。守敬按：下言干山之水注崖水，则此
当先叙崖水，戴改是也。出南山北谷，朱谷讹作合，赵据孙潜校改。戴改同。守敬按：今有青龙河，出陕州东南明山，盖即崖水也。径崖峡，北流，与干山之水会。朱干作于，下同。赵、戴改。水出干山东谷，朱脱水字，赵同，戴增。两川合注于崖水。守敬按：水当在今陕州东南。又东北注橐水，北流出谷，谓之漫涧矣。会贞按：《方舆纪要》，其水漫流，故名漫涧。《陕州志》益以山涧诸水，势甚暴悍。与安阳溪水合，水出石崤南，会贞按：石崤详后石崤水下。西径安阳城南，会贞按：《寰宇记》，安阳城在硖石县西四十里。在今陕州东南。汉昭帝封上官桀为侯国，朱作武帝，全国下有也，赵同，云：按《史记 索隐》曰，《表》在荡阴，《志》属汝南。《地理志》汝南郡安阳县下云，侯国是也。《方舆纪要》云，彰德府安阳县，本纣之朝歌地。七国时为魏宁新中邑。秦昭襄王五十年，王龁从张唐拔之，更名安阳。汉省入荡阴县。昭帝封上官桀为侯邑。然则非陕之安阳城也。《外戚恩泽侯表》，桀以昭帝始元二年正月壬寅封，武帝字亦误。戴改昭帝，删也字。守敬按：《汉志》汝南郡安阳下，注侯国，乃王音所封，非上官桀也。《外戚恩泽侯表》安阳侯上官桀在荡阴。师古《注》，桀所食也。汉封侯国，往往封在此而食邑在彼。田蚡封武安侯，而《沟洫志》言其奉邑食鄃，鄃属清河。此封国与食邑不必同地之证。故师古以荡阴为桀所食邑。郦氏以桀所封在陕，必有所闻。赵以与表不合非之，误也。潘岳所谓我徂安阳也。会贞按：《西征赋》文。西合漫涧水，朱西作东。赵、戴同。会贞按：漫涧在西，安阳溪水西流合之，则东合为西合之误，审矣。《寰宇记》，硖石水在硖石县东二十
里，源出土岭，西经硖石山，与橐水合。即安阳溪水也。今在陕州东南。水北有逆旅亭，朱无水字。赵同，戴增。谓之漫口客舍也。会贞按：《通鉴》，唐上元二年，史思明在鹿桥驿，史朝义宿于逆旅。胡《注》引此文云，郦氏但以一时经由所见者言之。自元魏至唐干元、上元时，三百许年，[五七]漫口客舍必不复存，此逆旅特泛言旅舍耳。余谓时代相隔，庐舍或可重建，惟以地论，郦氏所指之逆旅亭，在陕城东南，思明当时退屯永宁，虽欲攻陕而尚未至陕地，是逆旅亭非朝义所宿之逆旅，审矣。又西径陕县故城南。朱此八字讹作《经》，戴改《注》，云：今考上下文，乃《注》内叙橐水所径。全、赵改同。会贞按：《元和志》，陕县北利人渠，隋开皇六年苏威引橐水入城，百姓赖其利。据《注》则水径城南，不入城也。汉县属弘农郡，后汉、魏、晋因，后魏为恒农郡治。今陕州治。又合一水，谓之渎谷水，南出近溪，北流注橐。会贞按：水当在今陕州城南。其水戴其改橐。又西北，径陕城西，西北入于河，戴云：按《注》内叙橐水终于此。
河北对茅城，故茅亭，守敬按：《续汉志 注》，茅亭即茅城亭，详下。茅戎邑也。守敬按：《史记 秦本纪 正义》引此作茅戎号，盖误。《春秋左氏经 成元年》，茅戎，杜《注》，戎别种。《公羊》曰：晋败之大阳者也。朱之讹作入。赵据《公羊传》改。[五八]戴作之。守敬按：《大典》本、明抄本并作之。《公羊 成元年》，王师败绩于贸戎。孰败之？盖晋败之。贸戎，即茅
戎也。茅亭在大阳县，出《春秋释例》，见下《注》引。《公羊》盖参以杜说，然《公羊》是言王师败于晋，非谓晋败茅戎也。此文殊欠分晓。津亦取名焉。《春秋 文公三年》，秦伯伐晋，自茅津济，封崤尸而还是也。守敬按：见《左传》。今本《左传》崤作殽。《史记 秦本纪》，缪公元年，自将伐茅津，胜之，则茅津见文公之前。杜《注》，茅津在大阳县西。又《释例》，大阳县西南有茅津、茅亭。《括地志》茅津及茅亭在河北县西二十里。《春秋地名考略》，平陆县东南有茅城，河水经其南，即茅津也。南距陕州治三里，实大河之冲要，在今陕州西北三里。东则咸阳涧水注之。水出北虞山，[五九]守敬按：虞、吴古字通用。此及下文，虞山、吴山错出，又称虞坂，皆一山也。《汉志》吴山在大阳县西，但就一处言。如郦氏所类叙，则自县之西北，绵延至县东北矣。山在今安邑县东南三十二里，跨夏县、平陆县界。咸阳涧水则出平陆北山也。南至陕津，注河。守敬按：《魏志 杜畿传》，太祖以畿为河东太守，河东卫固等使兵绝陕津，使不得渡，即此。《广志》，陕县有大阳故关，即茅津，一曰陕津。河南即陕城也。昔周、召分伯，以此城为东西之别。会贞按：《公羊 隐五年传》，自陕以东，周公主之，自陕以西，召公主之。《续汉志》，陕有陕阳。《注》引《博物记》，二伯所分。《括地志》，陕原在陕县西南二十五里，分陕不因其城，乃从原为界。东城即虢邑之上阳也。守敬按：《左传 僖五年》，晋侯围上阳。杜《注》，上阳，虢国都，在弘农陕县东南。虢仲之所都为南虢。三虢，此其一焉。赵云：按《地理志》陕县下云，北虢在大阳，东虢在荥阳，西虢在雍州。并此是四虢，盖陕与大阳，夹河对岸，南虢即北虢，故
有上阳、下阳之分，亦有南虢、北虢之称矣。陕为虢都，大阳为虢塞邑。《谷梁传》及杜《注》可证。下阳失而虢不守，故《春秋》书曰灭也。何焯云，案杜预云，陕县东南有虢城，即是西虢国。此南字或是西字之误。盖虢仲之封，非雍州之虢。其说与班《志》异。宋程公说《春秋分记》曰，僖五年，虢仲、虢叔，王季之穆，此二虢，西虢也。仲之封今陕州陕县，又以别于凤翔之虢，故亦谓之南虢。虢叔之封，今凤翔府虢县，以虢在中国之西，又谓之西虢。隐元年，制，岩邑也，虢叔死焉，东虢也，今郑州荥阳县。观此则北虢即南虢，而非西虢。《分记》所云，本于孟坚，足证何说之缪。守敬按：自来言虢，甚为纷错。《汉志》之三虢，《通典》、《元和志》虢州下，并同。而《寰宇记》引《帝王世纪》，以虢州为西虢之地，以成皋为东虢，以平陆为北虢。所指东虢、北虢，与《汉志》同，而西虢则异。杜预《左传 注》以制为东虢，以陕为西虢。所指东虢亦与《汉志》同。而西虢又与《世纪》同。贾逵云，虢仲封东虢，虢叔封西虢，见《左传 僖五年》孔《疏》，韦昭《郑语 注》本之。[六〇]皇甫谧反其说，言周封虢仲于西虢，封虢叔于东虢。《续汉志》亦云，荥阳为虢叔国，陕为虢仲国。异论歧出，莫衷一是，各存其说可也。郦以陕为虢仲都，盖从司马彪。其言三虢，则本《班志》而参以他书。班言北虢、东虢、西虢，郦别出南虢。下阳为虢塞邑，班以塞邑为重，故言北虢在大阳。上阳为虢都城，郦以都城为主，故云南虢在陕。南虢与北虢虽两地，而实为一国。即为一虢，故以南虢为三虢之一。观《渭水注》，亦以上阳为南虢，足征南虢为有据。何氏乃因杜预指陕为西虢，谓此南字或西字之误，不思郦言三虢，因班《志》，《志》已有雍州之西虢，若此作西虢，不与《志》之西虢复乎？夫陕原有西虢之称，惟何执杜之一说以驳南虢，则泥矣。至《分记》本言西虢亦谓之南虢，乃赵氏引
之，反云非西虢，以驳何说之西虢，不惟失程氏之旨，且不足以服何氏之心，谬甚。其大城中有小城，故焦国也。会贞按：《汉志》，陕有焦城，故焦国。《括地志》，焦城在陕州城内，东北百步。武王以封神农之后于此。守敬按：见《史记 周本纪》。《续汉志》陕县《注》引《史记》，与郦说同。而《左传 襄二十九年》，焦，姬姓。杜《注》，在陕县。《括地志》、《寰宇记》从之，与郦说异。《通典》谓周封神农之后在谯郡谯县，又异。王莽更名黄眉矣。戴延之云：城南倚山原，北临黄河，悬水百余仞，临之者咸悚惕焉。会贞按：四句，戴延之《西征记》文，《元和志》、《寰宇记》亦引之。西北角河水涌起，方数十丈，[六一]有物居水中。父老云：铜翁仲所投处。赵、戴改投作没。守敬按：《后汉书 伏皇后纪 注》引此作没。但郦氏于下文作沉没，故此作投，以避复耳。又云：石虎载经，于此沉没。二物并存，守敬按：二物谓二翁仲。[六二]水所以涌，所未详也。或云：翁仲头髻常出，水之涨减，恒与水齐。守敬按：官刻戴本与作以，[六三]误。孔刻仍作与，《御览》作与。晋军当至，髻不复出，今惟见水异耳。守敬按：《御览》异作黑。嗟嗟有声，声闻数里。会贞按：自西北带河至声闻数里，亦《西征记》文，引见《御览》三百七十三，比此稍略。数里下有翁仲本在司马门外，为贼所徙，至此而没数语。考石虎徙长安翁仲于邺，[详下。]又徙洛阳翁仲于邺，[《晋书 载记》。]长安之翁仲，久在霸城，洛阳之翁仲，则在司马门南，详《洛水》
篇。此谓在司马门外，是指洛阳之翁仲也。徙之于邺，陕非途便。流俗傅会，往往不察如此。案秦始皇二十六年，长狄十二见于临洮，长五丈余，以为善祥，铸金人十二以象之，守敬按：自秦始皇至象之句，《汉书 五行志》引《史记》文。今《始皇本纪》但言二十六年收天下兵，销以为金人十二。各重二十四万斤，守敬按：此句，《三辅旧事》文，《史记 正义》引同。《索隐》引二作三，误。《始皇本纪》作重各千石。坐之宫门之前，守敬按：《始皇本纪》，置宫廷中。《三辅黄图》，立于宫门。谓之金狄。守敬按：《文选 张衡〈西京赋〉》，高门有闶，列坐金狄。皆铭其胸云：[六四]会贞按：《三辅黄图》作铭其后。《汉书 王莽传》称铜人膺文，则此胸字是也。皇帝二十六年，初兼天下，以为郡县，正法律，会贞按：《三辅黄图》正作一。同度量。大人来见临洮，身长五丈，足六尺。会贞按：铭辞见《三辅黄图》。李斯书也。会贞按：《三辅黄图》作李斯篆，蒙恬书。故卫恒《叙篆》曰：秦之李斯，号为工篆，诸山碑及铜人铭，朱无碑字，人作山，《笺》曰：铜山当作铜人。赵改，又增碑字。戴增、改同。会贞按：《晋书》亦脱碑字，山作人。皆斯书也。会贞按：此卫恒《四体书势》文，见《晋书 卫恒传》。汉自阿房，徙之未央宫前，朱无宫字，赵同，全、戴增。会贞按：《后汉书 董卓传 注》引《三辅旧事》，秦铜人立在阿房殿前，汉徙长乐宫中，大夏殿前。此云徙之未央宫前，盖别有据。然《汉书 王莽传》亦称长乐宫铜人，则以长乐为是。俗谓之
翁仲矣。会贞按：《史记 始皇本纪 索隐》引谢承《后汉书》，铜人，翁仲，翁仲其名也。地皇二年，王莽梦铜人泣，会贞按：《汉书》泣作起立。恶之，念铜人铭有皇帝初兼天下文，使尚方工镌灭所梦铜人膺文。会贞按：见《汉书 王莽传》。后董卓毁其九为钱，其在者三。会贞按：下言苻坚毁二为钱，一推河中，是董卓毁九而存三也。魏明帝欲徙之洛阳，重不可胜，至霸水西，停之。会贞按：《史记 始皇本纪 正义》引《关中记》，魏明帝欲将诣洛阳，载到霸城，重不可致。互详《渭水》篇霸城县下。《汉晋春秋》曰：或言金狄泣，故留之。会贞按：《魏志 明帝纪 注》引《汉晋春秋》，作金狄或泣。石虎取置邺宫，苻坚又徙之长安，朱苻作付，下同，《笺》曰：旧本是符字，吴本作付，误。赵云：苻坚之苻从草，不从竹，见《晋书 载记》，朱氏亦误。《金石文字記》曰，考漢碑隸書，率以竹為 ，少有從竹者，如符、節字皆然。今《漢書》符瑞多從 。魏、晋以降，真书碑亦有书符节为苻节者，盖古皆通用。按符節之符或從 ，而苻堅之姓不可改從竹也。戴改苻同。毁二为钱，其一未至而苻坚乱，百姓推置陕北河中，于是金狄灭。余以为鸿河巨渎，故应不为细梗踬湍，朱湍下有流字，《笺》曰：宋本无流字。赵、戴删。长津硕浪，无宜以微物屯流。赵云：按《史记 索隐》引《三辅旧事》，铜人十二，董卓坏其十为钱，余二犹在。石季龙徙之邺，苻坚又徙之长安，而销之也。则铜人存者只二枚，非三枚，亦非百姓推置
河中，诚如道元所云，足以杜悠缪之口也。守敬按：《三辅黄图》言，卓椎破铜人，余二人。《魏志 卓传》但浑言悉椎破铜人。《史记 正义》引《魏志 卓传》，则称椎破铜人十。又引《关中记》，卓坏铜人；余二枚，后石季龙徙之邺，苻坚又徙入长安而销之。是卓毁十存二至确，故郦氏不信推置河中之说。斯水之所以涛波者，盖《史记 魏世家》所云，魏文侯二十六年，虢山崩，壅河所致耳。[六五]会贞按：《括地志》，虢山在陕县西二里，临黄河，有冈阜，似是颓山之余。《寰宇记》，在县西三里。在今陕州城西。献帝东迁，日夕潜渡，朱日讹作自。赵云：孙潜本校改日。据《后汉书 董卓传》，夜乃潜议过河之文，则日夕为是，日夕字，本《史记 项羽本纪》。戴改同。坠坑争舟，舟指可掬，亦是处矣。守敬按：《后汉书 献帝纪》，兴平二年，车驾东归，进幸陕，夜度河。《董卓传》，李傕、郭泛迁献帝至陕，时人有离心。董承、杨奉等，夜乃潜议过河，使李乐先度，具舟船，举火为应。帝临河，岸高十余丈，以绢缒而下。余人或匍匐岸侧，或从上自投，死亡伤残，争赴船者不可禁制。董承以戈击披之，断手指于舟中者可掬。
又东过大阳县南。
交涧水出吴山，东南流入河。会贞按：水有交涧之名，当是二源合舍，《注》浑言水出吴山，略也。今水在平陆县，一名三 涧，出中条山，二沟合流，东南入河。河水又东，路涧水亦出吴山，
东径大阳城西，西南流，入于河。朱流下有注水二字，《笺》曰：西南流注，疑有脱落。赵流下增中涧二字，云：按《方舆纪要》，平陆县交涧水，出中条山，东西二沟，流与中涧合，注于河。盖交涧、路涧，即东西二沟也。合流注于中涧水，而入于河。是注字下脱中涧二字。戴删注水二字。会贞按：顾氏云，东西二沟，与中涧合，谓二源合为一川，皆指交涧，与路涧无涉。且《注》明言交涧、路涧各入河，安得以为合流入河？赵说失之，戴删是也。水即今平陆县东十里之盘南涧，出中条山，由石槽沟南流入河。
河水又东，径大阳县故城南。朱此十一字讹作《经》，戴改《注》。全、赵同。守敬按：汉县属河东郡，后汉、魏、晋因。后魏为河北郡治。[见下。]在今平陆县东北十五里。《竹书纪年》曰：晋献公十有九年，今本《竹书》周惠王十九年。献公会虞师伐虢，灭下阳。守敬按：《史记 晋世家 集解》，服虔曰，下阳，虢邑也。在大阳东北三十里。《续汉志》，大阳有下阳城。《地形志》作夏阳城，本《公》、《谷》也。《元和志》，下阳故县在平陆县东北二十里。在今平陆县东北。虢公丑奔卫。全云：善长书多不引《三传》而引《竹书》，如晋灭下阳是一事，在僖二年，灭虢又一事，在僖五年，明见《三传》，今《竹书》混而举之，非矣。且丑奔京师，不奔卫也。献公命瑕父吕甥邑于虢都。《地理志》曰：北虢也，会贞按：《汉志》陕县下，北虢在大阳。有天子庙。会贞按：《志》大阳
县下文。王莽更名勤田。应劭《地理风俗记》曰：朱无曰字，赵同，戴增。城在大河之阳也。朱在讹作南，全、赵据孙潜校改。戴改。会贞按：明抄本作在。《汉志》颜《注》引此文，但称应劭曰，可知颜氏所载应说，不尽集解《汉书》文。
河水又东，沙涧水注之。朱此九字讹作《经》，戴改《注》，全、赵同。水北出虞山，朱无水字，赵据孙潜本校改北为水。戴增水字。守敬按：《括地志》、《寰宇记》引此云，沙涧水北出虞山，[六六]则今本脱水字，非水讹为北也。水在今平陆县东三十里。《县志》，出中条山东南谷。东南径傅岩，历傅说隐室前，俗名之为圣人窟。守敬按：傅岩见《书 说命》篇。《后汉书 董卓传 注》引《十三州志》，傅岩在大阳县界，今住穴尚存。《史记 正义》，所隐之窟名圣人窟，在河北县北七里。《寰宇记》，隐窟即沙涧水西悬崖，去水一丈。《平陆县志》，傅岩穴在县东北二十里，[六七]今名隐贤社。孔安国《传》：傅说隐于虞、虢之间，守敬按：孔《传》傅氏之岩在虞、虢之界，说贤而隐。即此处也。傅岩东北十余里，即巅軨坂也，《春秋左传》所谓入自巅軨者也。守敬按：《左传 僖二年》，晋荀息曰，冀为不道，入自巅軨。杜《注》，大阳县东北有颠軨坂。此俱作巅，俗字。《通典》，平陆县有巅軨坂。《元和志》，在平陆县东北四十五里。在今平陆县东北五十里。有东西绝涧，左右幽空，穷深地壑，中则筑以成道，指南北之路，谓之为軨桥也。朱
《笺》曰：《穆天子传》窴軨郭《注》，[六八]今軨桥，西南悬绝，中央有两道。会贞按：《元和志》、《寰宇记》并云，颠軨坂，今谓之軨桥。傅说佣隐，止息于此，高宗求梦得之是矣。守敬按：约《书 说命》篇文。桥之东北有虞原，原上道东朱脱一原字，赵、戴增。有虞城，守敬按：《汉志》，大阳吴山上有吴城。《续汉志》，上有虞城。《括地志》，故虞城在河北县东北五十里虞山上。在今平陆县东北六十里。尧妻舜以嫔于虞者也。全云：厘降妫汭在蒲坂，道元明载二水于前，与虞何豫？张冠李戴，不亦傎乎？守敬按：此赵氏所载全语，乃初校本。又七校本云，嫔虞之城，自在蒲坂，不在大阳。今因仲雍后人之封而挦撦之，其谬由皇甫士安《帝王世纪》，而《续汉志 注》、《水经注》并仍之。是明知郦氏有本，而终护前说。不思厘降二女于妫汭，嫔于虞，是妫芮与虞虽为两地，妫在蒲坂，虞在虞乡，地本相近，何谓无豫？全驳郦《注》，并《经》文忘之。全盖以虞仲封此始得名虞，而因以名地也。周武王以封太伯后虞仲于此，是为虞公。朱后作弟。赵云：按《汉志》河东郡大阳县下云，周武王封太伯后于此，是为虞公。此是孟坚误。《史记 吴世家》云，太伯卒，无子，弟仲雍立。仲雍卒，子季简立。季简卒，子叔达立。叔达卒，子周章立。是时周武王克殷，求太伯、仲雍之后，得周章。周章已君吴，因而封之。乃封周章弟虞仲于周之北故夏墟，是为虞仲。然则虞仲是仲雍之曾孙，周章之弟，明系二人。小司马以为祖与孙同号也。《古今人表》有中雍，在上中，列太伯之次。有虞仲，在中中，云周章弟，与《史记》合。今《注》作太伯弟虞仲，郦氏亦误。当作太伯弟后虞仲也。戴改弟作后。会贞按：段玉裁曰，
《吴世家》，武王封周章弟虞仲于周之北故夏虚，是为虞公。《史记》公字今 仲，非也。《史记》求太伯、虞仲之后。《汉志》云，太伯后者，太伯无子，虞仲为太伯后。史兼言之，此专言之，皆可以明兄弟相后之义也。周章既君吴矣，又君虞仲于虞者，广太伯之后，即广虞仲之后也。是只当依《汉志》作后，不必再增弟字。《晋太康地记》[六九]所谓北虞也。会贞按：《汉志》称虢有东虢、西虢、北虢之分，虞当亦然。《渭水注》叙西虞，此叙北虞。汉梁国之虞，当是东虞。故唐初于虞城置东虞州。城东有山，世谓之五家冢，冢上有虞公庙。会贞按：《一统志》，虞公祠在芮城县东北七十里。[七〇]《春秋谷梁传》曰：晋献公将伐虢。荀息曰：君何不以屈产之乘，垂棘之璧，假道于虞？公曰：此晋国之宝也。曰：是取中府置外府也。公从之。及取虢，灭虞，乃牵马操璧，璧则犹故，马齿长矣。会贞按：此《谷梁传 僖二年》文。即宫之奇所谓朱所下有以字。全校，衍，赵、戴删。虞、虢其犹辅车相依，唇亡则齿寒，虢亡则虞亦亡矣。会贞按：此《左传 僖五年》文。其城北对长坂二十许里，谓之虞坂。守敬按：《续汉志》大阳《注》引《博物记》，颠軨坂在县 池东，吴城之北，今之吴坂。是谓后世之吴坂，即古之颠軨坂，郦氏则分叙之。盖即麓大同，陵峦各别也。寻绎《注》文，虞坂在颠軨之东北。戴延之曰：自上及下，七山相重。守敬按：《元和志》，吴坂自上及下，七山相重，本延之说。《战国策》曰：昔骐骥驾盐东，上于虞坂，迁延负辕
而不能进。守敬按：今本《楚策》云，服盐车而上太行。又云，外坂迁延。姚本作中坂。所谓外坂、中坂者，犹之中途也。然自盐池至太行，实经虞坂。郦言虞坂，盖所见本异。故《文选 刘孝标《广绝交论》 注》引《战国策》，又与郦书同也。此盖其困处也。桥之东北出溪中，朱之讹作水，赵、戴改。有小水，西南流注沙涧，朱无注字，全、戴改流作注，赵增注字。守敬按：《平陆县志》有圣人涧，出县东北三十里马跑泉，复有二泉，三派合流，绕傅岩南入河，即此小水也。乱流径大阳城东，河北郡治也。赵云：按河北郡见《地形志》，是拓跋氏所置。《隋志》河东郡河北县下云，旧置河北郡，开皇初，郡废。则又似治河北县也。且《魏志》大阳县亦居河北郡之第四，其第一县为北安邑也。守敬按：赵氏谓河北郡是拓跋所置。考《晋书 载记》，姚泓有河北太守薛帛。《北史 薛辩传》，仕姚兴，历河北太守。然则非拓跋置。《寰宇记》，河北，本汉大阳县。周保定二年省大阳县，[七一]自故魏城移河北县于此。是魏之大阳，即隋之河北，而魏之河北，在芮城东北，不为郡治。赵氏未核《地形志》之郡治，往往不在第一县；又未考《寰宇记》隋之河北即魏之大阳，故一往皆谬。涧水南流注于河。朱流下衍径字，赵、戴删。涧水上并增沙字。
河水又东，朱东下有右字，《笺》曰：右一作南。赵改，戴删。会贞按：《大典》本但作东。河水至此，大势东北流，非东南也，浑言东为合。左合积石、土柱二溪，朱合讹作右，赵据黄本改，戴作合。守敬
按：《大典》本作合。并北发大阳之山，南流入于河。会贞按：即今平陆县东北之马头涧。《县志》，出中条山麓，两谷二源，环麓合流入于河。是山也，亦通谓之为薄山矣。会贞按：薄山详前。故《穆天子传》六曰：天子自盬[七二]朱《笺》曰：盬，旧本作临。赵云：按盬即盐池，临是何地乎？己丑，南登于薄山窴軨之 ，朱脫山字。赵、戴增。会贞按：孙潜校本有山字。乃宿于虞，是也。
又东过砥柱间。会贞按：《禹贡》作底，《史记 夏本纪》作砥。
砥柱，山名也。会贞按：《禹贡》孔《传》文。昔禹治洪水，山陵当水者凿之，故破山以通河。会贞按：《汉书 沟洫志》，昔大禹治水，山陵当路者毁之，故析底柱。河水分流，包山而过，山见水中，若柱然，会贞按：四语，孔《传》文。故曰砥柱也。三穿既决，水流疏分，指状表目，亦谓之三门矣。全云：赵冬曦云，砥柱山之六峰，皆生河之中流，夏后所凿，其最北有两柱相对，距崖而立，即所谓三门也。都穆云，[七三]砥柱在陕州东五十里黄河中，循河至三门，中曰神门，南曰鬼门，北曰人门。水行其间，声激如雷，而鬼门尤为险恶。舟筏一入，鲜有得脱。三门之广，约二十丈。其东百五十步即砥柱，崇约三丈，周数丈，以三门为砥柱者误也。守敬按：《左传 僖二年》，入自颠軨，伐鄍三门。郦氏既以颠軨在大阳，而于砥柱之三门，不引《左传》，下乃引鼋衔左骖事，是其好奇处。
都穆之说，本唐王翰《游三门记》。山在虢城东北，大阳城东也。虢城，大阳城并详上。守敬按：《禹贡山水泽地》篇，砥柱山在河东大阳县东河中。《隋志》，陕县有砥柱，河北县有砥柱山，分河南、河北之县言，与此注同。《括地志》，底柱山，俗云三门山，在陕石县东北五十里黄河之中。在今陕州东北四十里，平陆县东南五十里。《 神记》称：齐景公渡于江沈之河，鼋衔左骖，没之，众皆惊惕。朱无惊字，《笺》曰：脱惊字。守敬按：《御览》四十二作惊惕，《御览》九百三十二作惕惧。古冶子于是拔剑从之，邪行五里，逆行三里，至于砥柱之下，乃鼋也。左手持鼋头，右手挟左骖，燕跃鹄踊而出，仰天大呼，水为逆流三百步，观者皆以为河伯也。亦或作江沅字者也。按：今《搜神记》失载，此条两引见《御览》四十二、九百三十二，并作江沅。若因地而为名，则宜在蜀及长沙。守敬按：此就江沅字为说，江出蜀之岷山，沅至长沙入江。案《春秋》，此二土并景公之所不至，古冶子亦无因而骋其勇矣。刘向叙《晏子春秋》，守敬按：《汉志 晏子春秋》八篇。[七四]张守节引《七略》云，《晏子春秋》七篇，在儒家。汉时刘向校上是书，首有向叙文，故郦氏称刘向叙《晏子春秋》，此《注》所引，则《谏下》篇文也。称古冶子曰：吾尝济于河，鼋衔左骖，以入砥柱之流，当是时也，从而杀之，视之乃鼋也。不言江沅矣。又考《史迁记 齐世家》云：景公十二年，公见晋平公，
十八年，复见晋昭公。旌轩所指，路直斯津，从鼋砥柱，事或在兹。又云观者以为河伯，贤于江沅之证，河伯本非江神，又河可知也。朱《笺》曰：旧本作又何可知也，何字亦衍。赵云：又河可知，所以证其非江沅，河字不误。会贞按：《大典》本无河字，明抄本有，黄本又作何。此句总觉费解。故戴姑从朱，不置一辞。几经寻绎，疑当作又沅可知也。
河之右则崤水注之。朱此八字讹作《经》，戴改《注》，则改侧，全、赵改《注》同，仍则。守敬按：戴改侧，非也。水出河南盘崤山，朱无水字，赵、戴增。孙星衍曰：崤山在陕州东三十里。西北流，水上有梁，俗谓之鸭桥也。历涧东北流，朱涧下有水字，赵、戴删。与石崤水合。水出石崤山。山有二陵，南陵，夏后皋之墓也，北陵，文王所避风雨矣。守敬按：《括地志》，文王所避风雨，即东崤山，俗亦号为文王山，在夏后皋墓北，可十里许。[七五]言山径委深，峰阜交荫，故可以避风雨也。守敬按：《左传》杜《注》，谷深委曲，雨山相嵚，故可以避风雨。秦将袭郑，蹇叔致谏而公辞焉。蹇叔哭子曰：吾见其出，不见其入。晋人御师必于崤矣，余收尔骨焉。守敬按：自有二陵句以下，《左传 僖三十二年》文，中数语兼采杜《注》而抄变之。孟明果覆秦师于此。守敬按：在僖三十三年。崤水又北，左合西水，朱左下衍右字，赵、戴删。乱流注于河。
河水又东，千崤之水注焉。朱此十字讹作《经》，戴改《注》，全、赵同。水南导于千崤之山，其水北流，缠络二道。汉建安中，曹公西讨巴、汉，恶南路之险，故更开北道。自后行旅，率多从之。会贞按：《魏志 武帝纪》，建安二十年，西征张鲁、巴、汉悉降。《左传》杜《注》，古道在二崤之间，南谷中。魏武帝西讨巴、汉，恶其险而更开北山高道。《通典》，永宁县崤有二陵。自汉以前，春秋时道皆由此县。《括地志》，文王所避风雨，其山在夏后皋墓北十里许。汉时移道于嵚岑山南，在夏后皋墓南可五里。曹公更开北道，即复春秋时路。后周初，更复南移。隋大业三年废。武德初，又通此道。贞观十四年又废。其道自西入县界，分为二道，南道东南入福昌界，北道东入渑池界。今山侧附路，有石铭云：晋太康三年，宏农太守梁柳，修复旧道。朱《笺》曰：按《玄晏春秋》云，梁柳是皇甫士安从姑之子，官城阳太守。守敬按：《晋书 皇甫谧传》，叙柳事在晋泰始登禅之前，是先为城阳太守，后为宏农太守也。晋及后魏皆由北道，郦氏称路旁之石铭，记柳修复旧道，盖北道或渐荒废，而柳尝修之耳。太崤以东，会贞按：太崤未闻，土崤见《谷水注》，太与土形近，当土之误。西崤以西，明非一崤也。西有二石，又南五六十步，戴删六字。守敬按：各本作五六十步者，约略之辞，戴删六字，未免专辄。[七六]临溪有《恬漠先生翼神碑》，守敬按：恬漠先生未详何代人，此碑，欧、赵皆不著录，盖已佚。盖隐斯山也。其水北流注于河。
河水翼岸夹山，巍峰峻举，朱峻讹作岐，赵同，戴改。会贞按：《大典》本、明抄本并作峻。羣山 秀，重岭千霄。郑玄案《地说》：河水东流，贯砥柱，触阏流。守敬按：《古微书》称《河图 绛象》云，东流贯砥柱，触阏流，山名地喉。今世所谓砥柱者，盖乃阏流也。砥柱当在西河，未详也。会贞按：林之奇《尚书全解》引郑说同。《东京赋》，底柱辍流，朱珔谓辍流即阏流之意。盖汉时有此说，故郑及之。守敬按：班氏不言砥柱所在，郑引《地说》东流贯砥柱，触阏流，即指三门以下，五户以上。郑乃云，砥柱当在西河，真不可解。何秋涛谓郑说西河，是南河之误，然则与《地说》同，又何用云未详乎？余按：郑玄所说非是。西河当无山以拟之。朱是作自，拟作碍。赵据《禹贡锥指》改，戴改同。会贞按：王鸣盛曰，郑于《礼记 檀弓 注》，以西河为龙门至华阴之地，若于华阴以上求砥柱，不但无山可当，而于《经》文序次亦不顺矣。自砥柱以下，五户已上。赵已作以。其间一百二十里，河中竦石桀出，朱中作水，赵同，戴改。势连襄陆，盖亦禹凿以通河，疑此阏流也。其山虽辟，尚梗湍流，激石云洄，环波怒溢，合有一十九滩，水流迅急，势同三峡，会贞按：三峡详《江水》篇。破害舟船，自古所患。会贞按：《后汉纪》，献帝东归，李乐欲令车驾御船过砥柱，出孟津。杨彪曰，臣宏农人，自此东有三十六滩，非万乘所登也。刘艾曰，臣前为陕令，知其险，旧故有河师，犹有倾危，况今无师？此河滩为患之证。汉鸿嘉四年，
杨焉言：从河上下，患砥柱隘，可镌广之。上乃令焉镌之，裁没水中，不能复去，而令水益湍怒，害甚平日。魏景初二年二月，帝遣都督沙丘部，朱丘作兵，《笺》曰：谢云，一作丘。赵、戴改。守敬按：《大典》本，明抄本并作丘。沙丘，复姓。监运谏议大夫寇慈，朱作兹。赵据《元和志》引此改。戴改同。帅工五千人，朱无工字，《笺》曰：脱一工字。赵据《元和志》引此增又，改五作三。戴有工字。守敬按：《大典》本、明抄本并有工字。岁常修治，以平河阻。朱脱以字，赵据《元和志》引此增。戴增同。晋泰始三年正月，朱讹作秦始皇三年五月，《笺》曰：当作晋泰始三年。赵依改而仍五。戴作晋泰始，作正。守敬按：戴与《大典》本、明抄本并合，赵但以《笺》为据，故不知五之误也。武帝遣监运大中大夫赵国赵云：按下缺人姓名。都匠中郎将河东乐世，帅众五千余人，修治河滩，事见《五户祠铭》。虽世代加功，水流漰渀，涛波尚屯，及其商舟是次，鲜不踟 难济，故有众峡诸滩之言。五户，滩名也。会贞按：《禹贡锥指》，今陕州东一百六十里，有五户滩，在河中，为湍激之处，自此而东，河流稍为宽衍。有神祠，通谓之五户将军，亦不知所以也。会贞按：《寰宇记》，五户神在渑池县北一百二十里。又云，五户祠在垣县西十七里。《一统志》，今废，未详祀何神？据此《注》则祀五户滩之水神矣。至将军之名，则出流俗傅会耳。
又东过平阴县北，朱此句下有又东至邓四字。全云：又东至邓四字，诸本错简入清水条。清水即是濝水，并不至邓，至邓者，湛水也。《注》于清水下，并不志邓地所在，而下卷湛水下则云，洛阳西北故邓乡。合观《湛水》篇《注》，则更了然矣。赵亦从全说，移四字于下卷。戴移此卷之末。清水从西北来注之。
清水出清廉山之西岭，守敬按：《地形志》，清廉县有清廉山。今水曰亳清河，出垣曲县西北，横岭山下。世亦谓之清营山，朱无之字，赵、戴增。守敬按：山详见《涑水》篇洮水下。其水东南流出峡。峡左有城，盖古关防也。守敬按：关无考，当在今垣曲县西北。清水历其南，东流径皋落城北。守敬按：《通典》，垣县有古皋落城。《元和志》，城在垣县西北六十里。唐垣县即今垣曲县治。服虔曰：赤翟之都也。《左传解谊》佚文。世谓之倚亳城，会贞按：《寰宇记》，一名倚箔城。《元和志》垣县下，周武成元年，改白水县为亳城。取此城为名。盖读声近，传因失实也。[七七]戴传改转。《春秋左传》所谓晋侯使太子申生伐东山皋落氏者也。守敬按：文见闵二年。杜《注》，赤狄别种也，皋落其氏族。又《续汉志 注》引《上党记》，东山在壸关城东南，晋申生所伐，今名平睪。又《隋志》，乐平有皋洛山。《方舆纪要》谓，皋落氏盖邑于山下。并与此异。沈钦韩谓刘昭所引是单文孤证，今考《隋志》，亦未详所据，当以郦《注》为
是。与倚亳川水合。水出北山矿谷，守敬按：今垣曲县西北七十里，有折腰山，相传谷中旧有铜矿，一水出焉，即倚亳川水也，其水在亳清河源之西。东南流注于清。清水又东径清廉城南，守敬按：后魏置清廉县，属邵郡，在今垣曲县西北五十二里。又东南流，右会南溪水，朱右讹作又，水讹作溪。戴改。赵改右，以溪字下属。水出南山而东注清水，又东，合干枣涧水。朱脱干字。赵据《初学记》八引此增，戴增同。守敬按：今亳清河源之西，又有一水，出西北山，东南流入亳清河，盖即南溪水也。水出石人岭下，朱石讹作左。赵据《初学记》引此改，戴改同。会贞按：《一统志》，干枣涧即白水涧。《垣曲县志》，白水涧在县西。今亳清河即清水，东南流经县西干枣涧，西南注清水，是在清水东，则不得在县西。所出之石人岭，今虽不可考，以地望准之，当在垣曲之北。南流，俗谓之扶苏水。又南历奸苗北，会贞按：后文《濝水》下，叙苗亭去此不远，但隔山阜耳。岂邑苗之人有流移于此者，仍从其故号欤？马头山，守敬按：《地形志》，邵郡白水县有马头山。《方舆纪要》，在垣曲县东北。亦朱作赤，《笺》曰：疑作亦。戴、赵改。曰朱《笺》曰：宋本无曰字。守敬按：《大典》本、黄本并有。白水原，守敬按：《地形志》有白水县，取此水为名也。西南径垣县故城北，守敬按：汉县属河东郡，后汉、魏、晋因，后魏废。在今垣曲县西北二十里。《史记》，魏武侯二年，城安邑、王垣，朱作至垣，赵、戴同。守敬按：《魏世家》作王垣。徐
广曰，垣县有王屋山，故曰王垣。《年表》作王同。《竹书纪年》亦同。《括地志》，故垣城，汉县治，本魏王垣也。则此至为王之误，审矣，今订。即是县也。其水西南流注清水，朱流注二字，讹在初会清流句下，此作入字。赵据孙潜校改，戴改同。守敬按：《大典》本、明抄本并作流注。水色白浊，朱脱水字，赵、戴增。初会清流，乃有玄素之异也。清水又东南，径阳壶城东，会贞按：《史记 六国表》、《魏世家》作阳狐。《通鉴》周安王元年作阳孤，孤为狐之误。《魏书 裴庆孙传》作阳胡，狐、胡与壶并音同。《寰宇记》，古阳壶城，南临大河。在今垣曲县东南。即垣县之壶丘亭，朱丘亭上重城东即垣县之壶七字，赵据《寰宇记》删。全、戴删同。会贞按：《续汉志》，垣县有壶丘亭。《释例》晋地内，垣县东南有壶丘亭。晋迁宋五大夫所居也。会贞按：《左传 襄元年》，晋人以宋五大夫在彭城者，归，寘诸瓠丘。即壶丘也。清注于河。水又东南流。
河水又东，与教水合。朱此八字讹作《经》，戴改《注》。全、赵同。水出垣县北教山，朱无水字，赵据《名胜志》引此增，戴增同。会贞按：《寰宇记》，教山今名效山，亦名罩山，在绛县东南八十五里。山在今绛县东南，接垣曲县界，一名历山。《水道提纲》所云，历山水，即教水也。南径辅山。会贞按：《寰宇记》，东辅山在沁水县西南九十二里，其山及西辅山与析城山相连，有相辅之势。考《沁水》篇，上涧水所出之辅山，东辅山也。此教水所径之辅山，则西辅山也。在今垣
曲县东北。山高三十许里，朱不重山字，赵同，戴增。上有泉源，朱无源字，赵据《名胜志》引此增，戴增同。不测其深。山顶周圆五六里，少草木。赵云：《寰宇记》泽州沁水县下云，害水出西辅山。《水经注》云，害水出垣曲县界。今本无害水之目，盖缺失矣。《山海经》曰：孟门东南有平山，平水出于其上，潜于其下。会贞按：《北次三经》文。又是王屋之次，会贞按：《经》叙王屋山在平山之前。疑即平山也。其水南流，会贞按：此以下重叙教水。毕沅引此文，以为接叙平水，非也。历鼓锺上峡，会贞按：《寰宇记》，鼓钟山在垣县东北六十里。《垣曲县志》讹为瞽冢山。悬洪五丈，飞流注壑，夹岸深高，壁立直上，轻崖秀举，朱轻讹作经。赵据孙潜校改。戴改同。百有余丈。峰次青松岩，悬赪石于中，历落有翠柏生焉。丹青绮分，望若图绣矣。水广一十许步，南流历鼓锺川，分为二涧。一涧西北出，一百六十许里，山岫回岨，纔通马步。今闻喜县东北谷口，犹有干河里故沟存焉，今无复有水。赵云：按《续汉志》闻喜邑《注》引《史记》曰，伐韩到干河。郭璞曰，县东有干河口，但有故沟处，无复有水也。而《注》下文又有冬干夏流之称，然则未尝竟枯绝也。会贞按：一涧西北出以下，叙教水枝津，《浍水注》所云紫谷水与干河合，即教水之枝川也。据图，今惟有诸冯山水，南流入历山水，无北出之水，与北入浍之水通流者，则枝津故道，不可考矣。一水守敬按：此一水教水正流。
历冶官西，世人谓之鼓锺城。守敬按：《周书 武帝纪》，建德五年，遣尹升守鼓锺镇。盖即鼓锺城，城在教水东。当在今垣曲县之东北。今县北五十里瞽冢镇，在水西，则别一地矣，盖出后人傅会也。城之左右，犹有遗铜及铜钱也。城西阜下有大泉，西流注涧，与教水合，伏入石下，南至下峡。《山海经》曰：鼓锺之山，帝台之所以觞百神，即是山也。守敬按：见《中次七经》。毕沅云，《中山经》，鼓镫之山多赤铜，即鼓钟山，在今山西垣曲县。锺、镫声形皆相近。《水经注》云，教水南流，历鼓锺上峡，又云，冶官左右，犹有遗铜及铜钱，即此山也。《中次七经》，鼓锺之山，今名钟山，在河南陆浑县西南三十里。《水经注》引此经，以为即山西鼓钟山，非也。其水重源又发，朱又讹作双，赵据黄本改，戴改同。守敬按：《大典》本、明抄本并作又。南至西马头山，东截坡下，朱截作载，《笺》曰：谢云，疑作截。赵、戴改。会贞按：西字当在南字上。缘马头山为干枣涧水所径[见上。]在教水之西。教水在马头山之东，教水所径，不得称西马头山。且马头只一山，亦无东西之可言也。又伏流南十余里复出，又谓之伏流水，南入于河。《山海经》曰：教山，教水出焉，而南流注于河。朱而讹作又，《笺》曰：今《山海经》作西。赵改西，戴改而。守敬按：《大典》本、明抄本并作二。是水冬干夏流，实惟干河也。守敬按：《北次三经》文。今世人犹谓之为干涧矣。
河水又与畛水合。朱此七字讹作《经》，戴改《注》，全、赵同。水出新安县守敬按：县详《谷水》篇。青要山，守敬按：《左传 昭二十二年》，子朝帅郊要、饯之甲。梁履绳以此青要当要，是。《新安县志》，在县西北七十里，其山陡峻，俯瞰河流。则畛水出山入河，其流甚短，故今图略之。今谓之疆山。朱疆作强，下同。赵同，戴作疆。守敬按：《大典》本、黄本并作疆。《御览》四十二引此作强，[七八]盖传抄之误。《隋志》，新安县下亦作强山。亦误。其水北流，入于河。朱此七字作《山海经》曰，河长涧水北流入于河十三字。赵云：孙潜校衍此十三字。守敬按：《山海经》无河长涧之说，明有衍文。然实叙水入河之语，不可少。戴但删《山海经》曰河长涧七字，存下句，水上增其字，是也。《山海经》曰：青要之山，畛水出焉，即是水也。朱《笺》曰：此处错误，当云：《山海经》曰，青要之山，畛水出焉，北流注于河。即是水也。守敬按：《中次三经》文。
河水又东，正回之水入焉。水出騩山，会贞按：《山海经》[《中次三经》]，正回之水出騩山。毕沅、郝懿行并引《郑语》，主芣騩，误。彼乃《潩水》篇之大騩山也。《隋志》，新安县有魏山，即此，在今新安县西北。疆山东阜也。东流，俗谓之疆川水，与石瓜畴川合。朱讹作与石等瓜川合，赵、戴改。水出西北石涧中，朱脱水字，赵、戴增。会贞按：此水出正回水之左，亦当在今新安县西北。东南流，注于疆水。赵依上文，水上增川字，下同。戴增同。会贞按：《注》叙水名，往往省字，非
脱落也，此不必增。疆水又东径疆冶铁官东，会贞按：《隋志》，新安县有冶官，当在今县西北。东北流注于河。
河水又东，合庸庸之水。朱此九字讹作《经》，《笺》曰：《山海经》作滽滽。戴改《注》，全、赵同。水出河南垣县宜苏山，赵据《汉志》垣县属河东郡，南改东，戴改同。会贞按：作河南不误，惟垣上脱东字。《宋志 司州总叙》言，武帝北平关、洛，河南郡领东垣县。《通鉴》晋太元十一年，胡《注》，宋武入洛，置东垣县。盖汉与西晋之垣县，在河北，自属河东郡。东晋之东垣县侨置于河南。则属河南郡也。赵、戴知有河东之垣县，而不思庸庸水在河南。又不考《宋志》河南郡领东垣，凭臆改易，疎矣。东垣在今新安县境。《地形志》新安郡之东垣县，即此也。《山海经》，滽滽水出宜苏山。《寰宇记》，水在河清县西南六十里，今为孟津县境，或指下流言，据《注》出东垣县，则出今新安县境矣。俗谓之长泉水。《山海经》曰：水多黄贝，守敬按：《中次三经》文。伊、洛门也。守敬按：此水去伊洛甚远，不通流，且中隔谷水。郦氏以为伊、洛之门，未详。其水北流，分为二水，一水北入河，一水又东北流注于河。
河水又东，径平阴县北。朱此九字讹作《经》，戴改《注》，全、赵同。守敬按：汉县属河南。钱坫云：在今河南府城北五十里。《地理风俗记》曰：河南平阴县，故晋阴地，阴戎之所居。
</div>
    <div class="pagination">
<a href="水经注疏_page7.html">上一页</a><span>...</span><a href="水经注疏_page3.html">3</a><a href="水经注疏_page4.html">4</a><a href="水经注疏_page5.html">5</a><a href="水经注疏_page6.html">6</a><a href="水经注疏_page7.html">7</a><span class="current-page">8</span><a href="水经注疏_page9.html">9</a><a href="水经注疏_page10.html">10</a><a href="水经注疏_page11.html">11</a><a href="水经注疏_page12.html">12</a><a href="水经注疏_page13.html">13</a><span>...</span><a href="水经注疏_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
