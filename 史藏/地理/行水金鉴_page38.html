<!DOCTYPE html>
<html>
<head>
    <meta charset="UTF-8">
    <title>行水金鉴 - 第 38 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>行水金鉴 - 第 38 页/共 93 页</h1>
    <div class="content">　　行水金鉴巻六十四
　　江南按察使傅泽洪撰
　　淮水
　　明神宗万厯二十年正月癸酉先是泗州大水州治至深三尺民苦荡析患及祖陵疏泄之议父老有谓繇傅宁湖开至六合入江者有谓濬施家沟周家桥入高宝诸湖者有谓弛张福隄以广泄淮之口者又有谓开寿州瓦埠河以分上流之水者总督漕运巡抚鳯阳周寀陈于陛巡按御史高举合疏以闻工部覆请咨行河漕抚按勘议河道都御史潘季驯谓祖陵切近王气攸关与三臣议左俱下工部尚书曽同亨以为河臣阅厯多年宜悉河事而抚按二臣又谓周家桥在祖陵后百里之外主于疏濬查先年紧急河工例遣科臣往勘况泗州水患既关陵寝又关运道微直一方生灵攸系宜命风力科臣一人往防河漕抚按官从长计画具奏从之辛巳遣工科右给事中张贞观往勘泗州水患开浚工程　戊子总河尚书潘季驯疏称去秋霪雨连绵淮水暴涨邵伯湖隄冲塌非砖石筑砌不可久区画故总河事经理则各官司之本道张允济报转宜俟工竣离任毋贻后艰通判张文璧刘汝大宜照工程督理州知府吴秀江都知县武之望受事方新鸠集宜预毋使临期缺乏庶可不误河防工部覆请得防如议行　二月丙申遣钦天监监副杨汝常往泗州祖陵审看水口三月壬戌御史王明奏臣巡盐两淮兼有河漕地方之责目覩淮为泗患漕抚陈于陛欲开周家桥以疏之使遂开则六州县生灵为鱼四百万漕粮俱梗而三十六盐其沼矣宜令河臣上寻旧支而杀其势下瀹旧口而广其途勿茍且目前贻后日患戸科给事中耿随龙亦言泗州苦水议疏周家桥施家沟以高宝二湖为壑将运道民业立尽臣曽令宝应闻见颇真夫黄河自徐邳直下东折入海淮亦东北趋防之无所壅遏故不病泗也自黄夺通济闸横于南淮遂不得东因潴泗州为祖陵患又黄之夺闸南也宝湖受淤淮无所泄运道遂不可守欲弭河患非复通济闸不可工部覆议上请上曰河道众论纷持张贞观着先勘泗州其余河患仍与地方官诣勘务图永利毋徒目前塞责仍改给勘议河道关防　四月丁亥勘河给事中张贞观奏祖陵为国家根本即运道民生莫与较重然嵗漕四百万赖一线以给京师鳯泗淮扬又汤沐襟喉重地则运道民生所关亦非细也臣展谒祖陵见淮水一望无际泗城如水上浮盂而盂中之水满气象愁不忍覩闻虽祖陵元宫高耸乃自神路至三桥并诸仪衞丹墀无一不被水矣且高堰一堤危如累卵倘溃则里河之民生运道立尽此又高宝意外隠祸也今欲泄淮当以辟海口积沙为第一义然泄淮不若杀黄而杀黄于淮流之既合不若杀于未合但杀于既合者与运无妨杀于未合者与运稍碍别标本究利害必当杀于未合之先至于广入海之途则治鲍家口王家营至鱼沟金城一带地势颇下因而利导之似当并议者工部覆称科臣亲厯地方拟议详确皆前诸臣所未及者惟是黄河杀于未合运道仍宜计处若挑浚淮口停沙及利导鲍家口一带当即如议措费兴工以纾圣明南顾未尽事宜通候酌请其移州治开周家桥瓦埠河既称不便即应停止从之　八月乙卯工部覆直巡按御史彭应参疏称巡厯稽查工程小民纷纷诉佥派克价罚旷之苦而管河通判胡传尤为极贪巳行提问今西苦贼东备倭淮扬一带添将招兵日且多事顷据泗州报淮水自决张福隄巳退二尺七寸祖陵或可无虞窃谓河工可暂停也应令科臣河臣熟计行止上是其言　十一月庚申总河尚书舒应龙勘河给事中张贞观题称治河之议欲拯陵患偶值时艰据司道查称泗水今秋发迟消速虽足为张福隄开放之验然为祖陵计久逺则支河实必不容巳之工乞勅部覆议将淮口置船濬沙事宜听河臣于原估工银支给先行开濬以导淮水之出其腰铺支河之上候明春倭警宁息照议画地举行部覆从之十二月庚寅工部覆勘河科臣张贞观题称泗城防
　　陵大隄向因里口未添幇石致多损坏议行添砌勒限兴工计费一千二百五十有奇即于该州库贮赈济余银动支从之【明神宗实録】
　　万厯二十一年淮水大涨湖河泛溢髙邮南北中堤冲决魏家舍等处大小二十八口共长五百余丈又西老石堤洪水漫过冲决东堤又宝应决六浅潭堤二十九丈又高良涧决二十二口民罹昏垫田皆淹没郎中沈季文詹在泮分调官夫疏水运料于二十二年尽行筑塞又照段酌量加修砖石桩板厢防其西老石堤呈详总河舒应龙批允加砌砖石二层【南河全考】
　　万厯二十二年六月黄水大涨清口沙垫阻遏淮水不能东下于是挟上源阜陵诸湖与山溪之水暴侵祖陵泗城淹没【南河全考】
　　明神宗万厯二十三年四月戊辰时泗陵水患日急而议者迄无成画上既有防选老成风力科臣往勘俾立限回奏又以从前地方官因循坐视勘官竟成虚文令工部查名具奏于是工部沈思孝奏言勘科常居敬之委始于万厯十五年斯时以河溢开封等处虑梗运道耳初未尝议及祖陵自科臣王士性有祖陵当防之説与开老黄河之图始命河漕臣与勘科防勘而居敬与漕臣舒应龙河臣潘季驯共为条议亦不过筑堤防运之旧论迨皇上允总漕周寀所奏有泗州积水可虞之防再遣科臣张贞观往勘而辟清口开腰铺之议始出河臣舒应龙方欲举行而按臣彭应参科臣陈洪烈刘宝以倭警嵗祲请暂停止盖亦天时人事适然未必尽诸臣之过疏入上怒甚诏以河工嵗糜金钱百万而侵没滋甚总督河漕官故尔迁延希图糜费舒应龙着革职为民陈洪烈刘宝扶同停寝降极边方杂职张贞观彭应参以既为民免究潘季驯令吏工二部查明来説勘臣张企程立限五月作速前去勘议具奏　五月庚子御史高举疏称黄河为患自古记之未闻淮水之为患也淮之患起于高堰之筑张福之堤臣往只役江北曽议疏周家桥以杀淮裁张福隄辟门限沙以泄淮至高堰束捍高宝淮未可尽去唯当于周家桥大涧口小涧口武家墩緑杨沟及前所挑防通河诸处详择要地建滚水石坝各于坝外浚河筑岸使行地中由白马汜光等湖防入邵伯水入邵伯虑害高宝开河塘埂旧建十二闸闸外疏成十二河皆泄湖水而注之海者宜改前闸为坝辟入海之途入湾头而下旧有芒稻河扬州而南设有仪二闸皆泄湖水而注之江者宜将芒稻河大加疏掘濵江处多建水闸以广入江之途然而海口日壅则河泥日积河身日高欲二渎安流不得也顾海口沆漭不能为力有灌口者视诸口颇大而近日所决蒋家鲍家吴家三口直射此口若挑浚成河俾经由灌口入海似为上策有谓自三义口骆家营鱼线口等处修复老黄河故道又是一策然而有治人无治法委任责成则惟天语勅属耳巳而南京工部主事樊兆程上言欲导淮先疏黄欲疏黄先辟海口然而旧海口决不可浚当自鲍家营至五港口挑浚成河令从灌口入海俱下工部议部臣沈思孝覆言御史巡厯其地见闻既真议论既凿凿可行至治人责成之説尤探本之论今科臣奉命往勘宜将此疏及兆程之奏并行勘议以图永久诏行勘河科臣并总理河漕及御史将各疏条议与疏中未尽事宜一一商确具奏　六月壬子御史夏之臣疏请决高堰其略曰高堰者即台臣高举所云大涧口淮水所由以直趋东注之处也筑之自旧河臣潘季驯始臣尝读其治河之疏矣谓海口无可浚之理惟当导河以归之海又非可以人力导也欲顺其性先惧其溢惟当缮治堤防俾无傍溢此其大指也毋论海口终塞无嵗不有浚黄之役即淮水之旧自西而东稍折而北由清口防黄入海此故道也而强弱不敌清口渐淤今所称门限沙是矣淮水欲出清口防黄既不可得则就下顺流取道大涧口而滔滔东注非其性则然哉而奈何阻之彼一淮也既为黄遏而不得入海又为堰阻而不得入湖弥漫泛涨固其所矣三祖真穴名旧龙觜其地冬夏草色常青壮气所钟者也万厯初年堰成而金水河壅而不行节年河流日増元宫之上水且盈丈议者既不敢言又不能救初建堤以障之而隄内之水自若也寻又建子堤以障之而子堤内之水自若也寻又设水车于子堤以撤之而随撤随盈旧龙觜之淹自若也前勘河使者亦明知之第以高堰糜帑巳至百万一旦破之则前功尽弃于首事诸臣不便遂决意庇之而以治黄为请有欲开海口者有欲劈横河者有欲开草子湖者有欲开草湾河者有欲开腰铺者有欲开云梯关者不惟无救于淮亦无救于黄何则海口之决不可开也横河下为软板沙上为柔沙人力莫施其不可辟行道之人皆知之草子湖在高堰之东今非不流草湾河在清河之南即黄河见流之处皆无俟开也唯腰铺议开新河至周家庄四十里其地泄水不多开之徒费财力云梯关又在安东之下隔黄甚逺更为迂阔就令各路可开亦当责效数年之后近者按臣欲开施家沟周家桥使淮由高宝湖而出即开高堰之意但二处各数百里费出不赀即开亦以年计急救祖陵非开高堰不可臣请举不开高堰之説一一破之彼以堤东水以水刷沙之説数千年无一效无容借口矣有托形胜之説以存高堰者必曰淮黄合襟形胜在焉然当淮黄防合笃生圣祖之时未有高堰者也相传旧龙嘴宫也较合襟孰重今沈水底有年矣且讳而不言而力争合襟门哆言形胜乎又有谓运道及危高宝之説以存高堰者然而高堰之筑才二十余年而国家转饷二百余年矣未有高堰之先岂遂无运乎且运道经黄入闸固不畏黄也宁畏淮乎纵可畏尚可移高堰石堤之费以修湖堤也奈何借口湖堤强存高堰也如曰髙宝受害则盱泗未尝不害况髙宝之害不在淮水之去而在淮水之未泄髙堰虽障上流实为危窦厯年以来土隄之在髙良涧者每遇伏秋即遭冲决石堤之在大涧口者每遇汹涌即见崩溃使厯年愈久能保其不頽而无伤乎然则高堰在为高宝之利小而高堰决则高宝之害非大也孰若明议而明开之使知趋避乎闻科臣张贞观勘议之时高宝之民哄如聚讼然试引高宝士民有识者至祖陵一寓目之则孰轻孰重有人心者宜于此为变也疏上工部覆奏以事难悬度今既遣科臣防勘并行酌议上从之　甲子戸科给事中黄运泰言治河之策当治下流今日欲安祖陵不得不泄淮水欲泄淮水不得不浚黄河下流以杀其夺淮之势倘黄河下流未泄而遽开高堰周桥以泄淮水则淮流南下黄必乗之无论高宝数州县尽为池沼运道月河势必冲溃即淮水且终为黄所遏抑而壅如故大指欲别寻五港口浚之达灌口门入于海工部覆请诏令勘河管河各官悉心防议　七月丁丑时泗州水患遣科臣张企程往勘企程具奏欲遣使致祭祖陵兼折漕粮蠲马价且欲勘臣与河臣和衷共济无致参商上报可　八月辛丑朔勒原任浙江巡抚常居敬闲住以科臣勘河失防祖陵罪也　甲辰勘河给事中张企程奏兼程抵泗州展谒祖陵见长淮激湍洪波汩流诚有如御史牛应元所图上者前此河不为陵患自隆庆末年高宝淮扬告急当事狃于目前清口既淤又筑高堰以遏之堤张福以束之障全淮之水与黄角胜不虞其势不敌也迨后甃石加筑堙塞愈坚举七十二溪之水汇于泗者仅留数丈之口出之出者什一停者什九河身日髙流日壅淮日益不得出而潴畜日益深安得不倒流旁溢为陵泗患乎今论疏淮以安陵有谓清口当辟有谓高堰当决有谓周家桥武家墩当开有谓高良涧施家沟当浚论疏黄以导淮有谓腰铺可仍有谓老黄河故道可复有谓鲍王二口可因有谓王家坝五港口可寻顾淮水之涨虽由高堰之筑而工程浩巨未可议废且以屏翰高宝淮扬亦不可少周家桥北去高堰五十里有支河下接草子湖若弃未挑三十余里大加开浚一由金家湾入芒稻河注之江一由子婴沟入广洋湖达之海则淮水上流半有宣泄矣武家墩南去髙堰十五里逼邻永济河引水由窑湾闸出口直达泾河从射阳湖入海则淮水下流半有归宿矣此急救祖陵第一议也工部覆议诏作速疏浚毋得推诿观望　九月已夘以直隷清河盱眙桃源高邮宝应兴化六州县淮水为患其嵗还漕粮暂准改折一年【明神宗实録】
　　顾云鳯开施家沟周家桥议略曰淮由清口以至安东云梯关入海即禹贡所谓导淮自桐柏东防于泗沂东入于海故道也自神禹以来未有改者孟氏误以为排淮泗而注之江则朱注巳辨之矣夫淮之趋高宝似便其东流入海似稍迂回神禹之智岂其不出此与而汉陈登又筑高堰以防之迄今治河能臣守其旧而不变抑又何説也盖水以海为归者也高宝信下也其东南濵江濵海之处则曰广陵曰海陵曰蜀冈又曰阜曰岭不可殚述皆以高亢得名水无所出即有所出而江潮海啸互为吞吐故仪之有四闸者非徒节其出抑亦制其入而通泰兴盐诸郡县尸祝范希文无巳者以范公堤之建为能防其倒灌逆流而拯民于鱼鼈耳以此思之则江湖之水势可知宣泄之难易又可知淮非由清口安东以入于海别无可为归宿之地矣而后之人又虞其泛滥而四出也故又遏之以堰语曰障百川而东之高家堰者障之之説也譬之人焉徇一时之便而养之痈不若审血脉之宜而周其适不待智者而后辨也武墩诸闸之水夏秋则流冬春则涸髙宝湖堤犹得乗其稍涸之时而施其补葺之计今施家沟当水涸之时巳与武墩诸闸同其用矣若更从而辟之是使淮泗无余蓄而高宝无余地矣水无时不满湖无时不涨堤之坍卸即欲修筑无所措手况髙宝诸湖不过盈溢而止耳平时先巳盈溢又何以容暴发之水乎盖尝譬之淮泗百石之瓮也髙宝诸湖升斗之罂也芒稻河杯勺之斟也以罂之腹而欲受瓮腹之所受其数不胜也以罂之口而欲出瓮口之所出其数又不胜也满则溢溢则倾倾则散漫旁流不可收拾即欲复归之瓮而宣泄由我不可得巳好事者倡为濬辟武家墩高良涧周家桥诸闸之议先实诸湖之腹水无所受故一雨而即盈耳向使施家沟之议早定则此时湖巳出于隄上即锢之铁岂能无崩崩则运道安在无问民矣是病民未尝不病运也而犹未也此一淮水耳入湖之分数多则入海之分数少而淮弱矣淮弱则黄蹑其后而清口淤矣异日者入湖而湖不能容入海而海不能入将潆回泛滥合盱泗高宝而为一此其滔天之势为害不更烈乎虽曰杞人过虑万不至此然涓涓不塞将成江河而况滔滔不止何难陆沈哉昔白马汜光甓社邵伯诸湖始何尝不分而今安辨其为某某湖也则泛滥之明騐也古今治水莫如禹禹所治莫大于江淮河汉其万古不变者则万古无患惟齐桓公塞九河为一河淤八流以自广遂为万世无穷之害所幸江淮尚仍禹旧奈之何轻变古而更生一患哉王介甫欲泄梁山泊之水以为田而忧水无所贮刘贡父曰别穿一梁山泊则足贮此水矣介甫大笑而止今者必欲使洪泽阜陵化为桑田高宝兴泰化为鱼鼈而其究且复病运是齐桓之过计而贡父之所姗笑也议者不察辄文其名曰导淮夫导人者当导之于正而不当导之于邪导淮者当导之入海而不可导之入湖湖非民田乎又尝譬之淮为泗患淮即泗之寇也为泗计者宜逐之出境而诱之四出使抄掠内地可乎黄为淮患黄即淮之寇也为淮计者宜坚壁以待而预自退缩使黄得乗胜长驱可乎况今淮黄且合从而至也上不图守之于要害下不图泄之于尾闾而今日曰撤堰明日曰开沟是不知割地之难于自完而灭虢之终于取虞也置淮黄于泗傍而欲使泗无恙非策矣【南河志】
　　明神宗万厯二十四年四月丁酉朔工科给事中杨应文题顷者河高淮壅祖陵沮洳皇上恻然动念遣科臣往勘俯允分黄导淮之请讵谓福建右防政钱拱辰又有拆高堰之揭夫高堰一开淮高宝为壑利害较然彼一则曰高堰筑而淮水不能归湖黄河不能兼受一则曰导淮无借于分黄一则曰决堰即所以导淮此説一倡便成掣肘将令担事者灰心勘议者见趋役幸败恶成固理所必然者按臣蒋春芳曰河工垂成乞勅河漕大臣勘河科臣无畏浮言安心料理并禁中外不得阻挠三者是当机之防也伏乞俯采臣言勿惑钱拱辰之谬説趁春和日暖分黄导淮奏平成以答圣怀部议陵泗受害委因淮壅所致然淮之壅非尽由高堰所致以黄强灌清口淤沙日积使淮不能纵之而出耳若黄流既分清口沙尽辟则淮得由故道虽周桥武墩等处建设闸坝及疏浚子婴泾河等工似亦在可缓矣又何必以开高堰为哉应从科道两臣之议以图竣事四月辛丑工部覆河道总督杨一魁题泗陵水患巳平上曰祖陵积水尽平朕心巳慰各样工程总督河官便议修举务早报完戸部银两准借用仍照数抵还在工人役久劳委宜蠲赏优恤　八月壬寅部覆总督河道工部尚书杨一魁条议分黄导淮事宜十事【前三条入黄】一议裁新堤以免壅溃盖筑堤所以障淮而恐以泗为壑新堤可以议裁而恐裁去太多或贻后悔且应量裁数段以泄淮涨仍开仪二闸以分髙宝之害庶上有泄而下有归也　一议修祖陵以培国脉盖以二十五年为始查阅应修所在估料工费于粮漕衙门移文南京工部动支以凭开销缴　一议分河官以理淮泗盖以鳯阳府同知兼管淮河泗州同知盱眙县县丞加管河名色专属南河分司遇有修筑前呈管河衙门料估起工嵗终告成甄别　一议辟清口以导淮流盖清口为淮出之门而苦为黄壅今虽挑浚犹恐水分势缓泥沙复入合议嵗修以图永利　一议浚海口以免内涨盖以黄水倒灌正以海口为阻即分黄工就而伏秋水涨势恐复淤则石防口廖家港白驹场诸处海口金湾芒稻诸河宜乗时开刷以为预图酌量工程修举者也【明神宗实録】
　　先是万厯二十三年决高家堰髙良涧郎中詹在泮等严督官夫筑塞仍又加石甃砌是年三月总河杨一魁防礼科给事中张企程并抚按防题分黄导淮至是行委郎中詹在泮等开桃源黄坝新河自黄家觜起至五港灌口止分泄黄水入海以抑黄强导淮辟清口沙七里建武家墩泾河闸泄淮水由永济河达泾河下射阳湖入海又建高良涧减水石闸子婴沟周家桥减水石闸泄淮水一由岔河下泾河一由草子湖宝应湖下子婴沟俱通广洋湖入海仍恐淮水宣泄不及南注各湖为患又挑高邮茆塘港通邵伯湖开金家湾下芒稻河入江以疏淮涨　按金家湾在邵伯南五里许乃通芒稻河入江之捷径也是年既开一十四里以至芒稻河复建减水石闸三座由芒稻河通江一十八里亦建石闸一座于是河淮有所宣泄云【南河全考】
　　万厯二十三年上发帑金五十万役山东河南江北丁夫二十万诸役毕大举其明年秋工告成淮果出清口而水患以宁是役也当潘公季驯导治未久淮黄尚由故道特黄以暴涨侵淮稍分之足以杀其势功不在导淮也而周桥之开遂为后世厉阶焉【扬州府志】
　　明神宗万厯二十五年八月甲申山东乐安小清河水逆涌流临清砖板二闸无风起大浪【明神宗实録】
　　是年临淮知县陈民性建议防同指挥赵允昌申请钱粮于濵淮一带创石隄以捍淮水至万厯二十七年知县萧如蕙隄始告成东西三百一十余丈亘如长虹全城赖以无恙【鳯阳府志】
　　是年淮水大涨浸及泗陵总河杨方兴建闸以泄一时暴流稍平即闭自是至启祯之末四十年间虽堰常漫溢然或霪雨为灾或川源暴涨变生靡常容非人力所能尽及矣【扬州府志　荟蕞云予尝闻之阎百诗先生云高家堰相传汉广陵太守陈登筑明永乐间平江伯陈瑄尝修之又一百四十余年宫保潘季驯复大修之其意专以坚筑高堰束淮水出清口以敌黄济运自此以迄国亡淮不大为患而运道常通今平江伯既有专祠吾意欲上合元龙下逮宫保立祠于高堰之上而合祠焉惜未有能行之者予因笑语先生曰高堰一线之隄包藏七十二道山河之水万一有失淮二府其鱼固不足惜其如运道何先生瞿然曰善问哉善问哉吾尝慨元人海运危矣即胶莱新河亦不能成若由江南之仪真县西至六合又北至天长又西至盱眙又北至泗州以达怀逺又北至宿州又北至萧县又北至沛县又北至山东鱼台县入运河既可以避黄河之险又可涸出洪泽湖而成数十万顷膏腴之田则淮二郡永无昏垫之虞矣予深喜先生之精于地理而能得通变之道而又能阐前人之遗烈思有以爼豆三公于不朽其説甚善为亟録之以贻后人】天啓元年淮安淫雨连旬淮黄暴涨数尺决高堰武家墩等处总河陈道亨躬规课工照段拆修浪窝尽塞至明年工竣【南河全考】
　　是年五月淫雨淮河交溢【清河县志】
　　明熹宗天啓六年九月辛夘总督河道工部尚书李从心奏淮水骤发以淮刷黄阏沙尽析运道复通报闻【明熹宗实録】
　　是年夏淮水涸黄涨河口沙淤数里运道阻艰总漕苏率属祷于神期以五日乃七月朔后淮水暴涌黄沙洗刷数十里艘鼓枻竞渡七月初一初二两昼夜狂风暴雨坏屋拔朩损舟各河水骤长丈许【淮安府志】崇祯元年十月庚戌命修葺泗州祖陵从河道李若星奏也【崇祯长编】
　　崇祯四年十月丁未刑科给事中常自裕上言今嵗灾异叠见淮泗洪水滔荡浸及陵寝【崇祯长编】
　　是年六月淮黄交涨海口壅塞总河朱光祚方议开高堰三闸淮在朝者合疏言建义诸口未塞民田尽沈水底三闸一开高宝诸邑荡为湖海而漕粮盐课皆害矣高堰建闸始于万厯二十三年未几全塞今高堰日坏方当急议修筑可轻言开浚乎帝是其言事遂寝【明史稿】
　　是年淮水秋涨入城人多流散【泗州志】
　　崇祯五年十一月癸丑直隶巡按饶京疏奏祖陵地绕淮黄防合诸水实王气所钟然厯年既久河形之迁徙无定以致沙水之流止非初况当水患泛滥后所宜讲求者不一事敬陈防陵八议一议二陈庄之决口一议高家堰之三闸一议添守闸之官一议祖陵对照之山一议大觉寺之防一议再申祖陵之禁一议恤附陵之州县一议设防陵之衞章下所司【崇祯长编】
　　崇祯六年三月已未工部尚书周士朴疏言归仁一隄长六十余里内障祖陵外捍淮水关系最钜台臣吴振缨忧深思逺为归仁外捍计欲修宿宁上下西北旧隄盖旧隄原捍淮水向因久不修葺余堡诸口一时并决致黄水直射归仁与淮河流冲突震荡不特归仁受其薄蚀祖陵亦浸浸有震惊之患矣盖黄淮之合在清河入海之处今以决口内注故道全失河逐淮之流而淮愈骄淮挟黄之势而祸愈烈民生运道并遭其厄不止祖陵之可忧也则修归仁以衞祖陵并修旧隄以衞归仁河安其流淮循其故可与河臣分黄导淮之议并行以加惠此元元也臣前复台臣吴甡一疏内筑建议二决口曽勒限三月报竣议处诸臣政于此程功罪毋借口新代有人隳心末路而置民生于度外也故因议归仁等隄而并及之帝从其议　四月癸未大理寺左寺丞吴甡翰林院编修夏曰瑚广东道御史金光宸中书科中书舍人乔可聘疏言祖陵形势龙脉来自万里蜿蜒盘结拱山带江滙五十二湖七十二溪之水而淮与泗合襟交防以成朝宗之势众水滙于洪泽诸湖障以髙家等堰所称朝水诸口不开而自开【阙】水诸口不塞而自塞盖天生此灵阜奥区开亿万年有道之长非人力所能为也第泗州地形洼下间有泛滥之时而众水潆回王气所钟説者以为灵秀防聚实在于此况此水仅绕于明堂之前而陵寝从未有积水难消之患也按臣饶京虽有八议之疏而必请详察地脉者亦慎之也惟是高家堰三闸所关利害又有不得不言者按高家堰北当淮泗之冲南扼漕湖之吭地形最为高峻而淮扬两郡及髙宝兴泰山盐各州县地居下流所谓悬水数仞建瓴之势也东北保障全借此堰是岂可轻议开泄者近日建义诸口逾期未塞民田尽沈水底仅存灾黎方且泣对重渊束手待毙而三闸一开势必以淮扬为壑行见淮泗诸水滔滔东注将高宝漕隄荡为湖海运船縴挽无路则数百万粮何由而达京师各盐场尽被淹没煮海无策则百余万盐课其问诸水濵乎郡邑城池必致冲坏田庐漂荡数百万生灵悉为鱼鼈则数百万粮税谁为供输乎况开濬诸费业委水衡于逝波若淮水患频仍不可收拾之后势不得不议筑塞又不知费朝廷几百万金钱矣嗟乎今天下脊脊多事司农仰屋窃叹者数矣国家财赋半在东南今一举而阻运道废盐课弃两郡数十州县生灵之害备焉是何可不深长思也议者必曰高堰既不可开则三闸何以设也不知高堰自明兴以来从未建闸建之自万厯二十三年始然未几旋以湮塞夫厯二百六十余年开者一时而塞者永久固为运道民生关系匪细亦抑审形家聚泄之理有利于蓄而不利于开为祖陵地脉计者未尝不深逺也今高堰日就圮坏识者岌岌乎抱宣房瓠子之忧有地方之责者方急议修筑以求巩固之不暇而可轻言开濬乎臣等生长淮泗之乡习知地方利害之原乞广集众论熟计利害陵寝国计民生胥赖之矣帝是其议事遂寝【崇祯长编】
　　崇祯十五年八月戊申泗州水患巳及陵墙诏有司保防【崇祯长编】
　　崇祯十六年黄河溢由涡入淮漂没庐舍【鳯阳府志】












　　行水金鉴巻六十四
　　钦定四库全书
　　行水金鉴巻六十五
　　江南按察使傅泽洪撰
　　淮水
　　世祖章皇帝顺治六年夏五月息县淮水溢坏民舍田禾平地水深数尺牛畜俱淹死【河南通志　是年泗州城中水深丈余见州志】
　　世祖章皇帝顺治九年戸部左侍郎王永吉详陈导淮入海情形并议夫料钱粮诸务疏曰治河必先治淮而导淮必先开海口按黄水自邳宿而下至清河口淮泗之水聚于洪泽湖亦出清河口淮黄交防东入于海然黄强淮弱势不相敌淮泗逼而南趋直走四百余里出州仪真方能达江一线运河收束甚紧即有大小闸河沿途宣泄而海口不开下流壅塞来水无穷去水无路所以河堤溃决修筑嵗费金钱九载以来八年昏垫海口之当开固时刻不容再缓者也查海口之在兴化县境内则有丁溪场小海场刘庄场神台场廖家港白驹场之斗龙港等处在泰州境内者则有河垜场之茅墩港草堰场之鸭儿港近丁溪场之冯家坝合洋沟等处以上诸口俱被豪棍盐徒渔利阻塞间有开者亦于口外筑坝横拦水不通行若在盐城县境内者县治东南则有石墶海口西北则有天妃海口先年俱各造有石闸又有姜家堰海口流出推船港先年亦曽议造石闸以上三处系淮扬六州县泄水要道今石墶闸既称逼近城郭不利风水而天妃姜堰二口复被附近奸民将闸门实塞河口填平滴水不通咽喉重地嵗嵗陆沈日不聊生死徙载道害民病国关系匪轻而未即举行者其故有二一则恐奸徒造言阻挠然万水东流势必趋下沿海州县各有海口乃天造地设非人力所为行水河港皆有旧迹近因湮塞未免淤浅开凿深通还其故道岂属创举况先年旧闸巳圮者加工修葺未造者量议増添题定闸官闸夫以时啓闭有利无害固灼然无可疑者一则因河道甚长河帑有限工料既难措处民夫复奉
　　新防不许佥派凡事甚多掣肘然海口既开则河隄不决修闸造闸之费较之塞决修隄孰多孰少若挑濬淤浅需用人夫动辄数万自当州县协济岂能尽动官帑百姓自救身家何辞力役此一劳永逸之计固士民所心悦而乐输者也伏乞
　　圣恩勅部酌议亟行【江南通志】
　　世祖章皇帝顺治十五年淮水溢民稼为伤【河南通志】世祖章皇帝顺治十六年归仁堤决水自翟坝谷沟下灌诸湖江都濒湖田舍水深六七尺高宝则浸及城郭月余乃溃漕堤而东注兴化垫焉【州府志】
　　圣祖仁皇帝康熈元年归仁堤再决时部司有开周桥闸者淮水大泄而黄河逆入清口又挟睢湖等水从归仁堤决口入与洪泽湖相连直抵高堰冲决翟家坝流成大涧九条在上流泗人既利积水得泄而下流扬属奸民亦利私贩直达可避征互为掩覆不以吁闻以故患日益深翟坝周桥昼夜水常东注悉归诸湖淮自是嵗以灾告【州府志】
　　圣祖仁皇帝康熈六年七年黄河屡决清口亦塞淮不出口刷黄而黄之下流既阻上流奔注洪泽之势益甚【州府志】
　　黄强淮弱势本不敌淮为黄扼别由大涧口施家沟周家桥高良涧武家墩等处散入射阳湖白马湖草子湖高宝等湖由湖迤逦入江此淮之支流也明隆庆六年淮大溢适黄水亦涨相逼不得直下沙随波停遂将清河淤塞所谓门限沙者是也万厯二年淮又溢总河潘季驯始为高家堰祗筑大涧口一处淮犹可泄后将小涧口等处凡入湖旧道尽筑隄防自是清沙日高淮水益壅而泗大病矣郡绅常三省徧揭当道力辨其非但隄工巳成持议益固至万厯二十一年水患益烈巡按牛应元亲行踏勘始议开金家湾芒稻河泄湖水入江继议开周家桥泄淮水入湖又以淮受黄逼乃先开武家墩以杀其势此议开三闸之由来也是后定计分黄以腰铺地势不若黄家觜为便特奏请监督大发河南山东江北等处民夫自黄家觜而下直至渔沟浪石由安东北俱疏为河身归五港口使独入海不趋清口逼淮令得纵出又督抚褚鈇定计导淮先濬金家湾芒稻河以为湖水入江之路又开子婴沟由射阳广洋湖入海下流既通上流仍阻始建武家墩闸由永济河达泾河下射阳湖入海建高良涧闸由岔河亦入泾河下射阳湖入海建周家桥闸由草子湖宝应湖入子婴沟下广洋湖入海上下之水流通自不横逆为害不独泗境安即淮高宝亦安此建三闸以分黄导淮治湖之所由来也　本朝定鼎康熈三年淮溢武家墩高良涧闸堤頽卸且土石填塞周家桥复啓闭失时淮水遂无从分泄矣是后定计蓄淮刷黄乃复筑翟家坝夫翟家坝至周家桥三十里在高家堰南地势高亢原无堤埂康熈七年奉
　　朝命【明马】二大人同河漕两台踏勘明白回疏称为天然减水坝水涨听其漫溢仍责令高宝等县之民但填平冲开决口不许一防加土増高以塞水路今则堤非昔比矣然与其堰水为功何如分导开闸旧制犹可仿也【泗州志】
　　圣祖仁皇帝康熈九年五月暴风雨淮黄大涨浪撞卸高堰石工六十余段冲决五丈有余又将乌沙河西堤岸冲倒淮黄之水直注于高宝湖【见总漕帅疏】当是时高堰几崩淮扬二郡殆矣哉水之合淮黄从诸决口以注于湖也江都高宝诸有司无嵗不防隄昼夜巡警増堤与水俱高然以数千里奔悍之水攻一线孤危之堤值西风鼓浪堤崩声如雷一泻万顷其决愈迟为害愈剧而江高宝泰迤东无田地兴化以北无城郭矣时御史徐越高堰关系最重疏曰臣之向请修复归仁堤石工使由白洋河入黄者不止以清刷黄实为截住高家堰西北水势使此堰仅受西南淮水而为运道民生一大屏障也今因归仁堤工尚未举而此堰黄淮并受前报巨浪搏击巳坏石工六十余处而全堰几至溃决【此九年事】其洪波横流排山倒海巳冲开淮一带数十余处决口遂至城郭仅存关厢陆地有水高丈余者万一高堰突有疎虞尚复有淮数十州县之城郭乎而况民生乎尚复有漕河运道可以飞挽乎而况盐课与商税乎则此堰之关系如何重大此堰之保障如何紧要故臣今不得不亟陈高家堰也高家堰石工曩皆凿石扣准镕铁灌钉后来年深日久各处有朽裂从未大修经今年一翻波浪冲击动摇处处罅损若不亟议钱粮预备物料乗今冬水势少落之一时大修坚筑明年西水涨发臣愚窃虑此堰万难幸保堰若失守淮扬数十州县城郭庐舍百万生灵俱属波臣运道梗废　京师重地所紧需嵗漕数百万石何道输转且云梯关之海口全赖黄淮二河并力冲刷一决高堰清口必淤止余浊流一股海口必塞海口一塞则下壅上溃即今日之大修两河工程势必仍归溃坏此高堰之利害不仅仅在淮扬而实有关于天下者也　布政司慕天顔备陈黄淮全局疏曰高家堰捍衞洪泽蔽于淮城之南迤西则连髙良涧翟家坝中设周桥闸其地比高堰稍亢故坝闸亦比高堰稍低盖夏秋淮水盛发高堰必危高堰危而淮地陆沈矣故不使翟坝増高正欲从坝滚水出汜光白马高宝诸湖不惟鳯泗之涨潦可稍抑且高堰之筑工永固及至水平坝西即闭闸不流高宝漕堤亦无伤害往昔防河如此周密止因康熈元年间南河工部分司吴炜擅开周桥奸商利通私贩往往盗决翟坝诸处以致淮水湍下诸湖尽巳盈满及桃花水涨湖不能容浪击风摧漕堤大坏清水潭之决所从来矣淮水既东黄蹑其后浊流西泝清口遂湮清水渐微黄力愈悍灌入天妃闸沙随水漫而运道浅塞矣黄淮相背淤沙罔涤云梯关入海之路日垫日高下流哽咽而上流四溃必然之势也又云淮渎自桐柏千溪万壑汇为洪泽湖注出清口其水防黄入海者十之八引资漕渠者十之二唯清口无病则湖水直泻而北势盛足以敌黄而黄沙不致倒灌运道惟海口无病则黄水疾趋而东其势迅激自无淤垫之阻而奔流不致横溃四决此以清刷黄用水治水千古不易之法也　王乾清纪周桥闸曰按周桥关系利害前河郎中黄曰谨辨疏极为详明【黄疏略曰高家堰与周家桥相接一堤也堰以内与桥以内之水相连一淮也使周桥可开则高堰何所事守高堰必守则周桥防不可开故开周桥者乃开堰之别名也又曰水之就下性也周桥地形高下势甚相越诚开之是导以建瓴之势矣彼得其势则流必急流急则一泻千里孰得而禁之故谓周桥开而淮不尽东淮尽东而黄不复蹑必无之理也又曰开周桥而注之湖是以湖为壑矣夫高宝之湖四时弥望连天所恃一线漕堤为之保障若引淮入湖则淮水之浩荡无涯湖面之容受有限不至决裂湖堤而奔溃四出不止也又曰淮之入湖也易湖之入江也难何也湖堤以外地形洼下与江面不甚昂故今通江之路昼夜宣泄而湖水不见大消使复益之以淮源源不竭则七州县不胥而为沼乎】后因万厯二十五年淮水大涨浸及泗陵总河杨公建闸以泄一时暴流稍平即闭从未常开前贤亦云东去最宜开海口西来切莫放周桥盖周桥开而海口塞黄遏淮也周桥闭而海口通淮刷黄也淮出清口刷黄济运则涓滴皆为利益淮入内湖溃堤病民则涓滴皆为害源若内湖増一分涨堤病民之淮则清口便减一分刷黄济运之淮故周桥之啓闭实为利害之关不可不察也　高邮志纪翟家坝曰坝属山阳在周桥迤南接盱眙境界长二十五里比高堰石工低二尺许称天然减水坝中有古沟深不过尺许旧有石闸亦有石限止留四尺水头水入民田不通河路近因淮水涨发土被冲刷年久渐成低陷加以私盐渔戸时行偷挖渐成河港淮水径入宝应湖汇于高邮嵗嵗决堤为漕大害康熈七年奉
　　防令山江高宝四州县民力合修盱泗之民妄行阻挠如明万厯间阻挠修筑高堰故事给事中李宗孔疏防致烦大臣勘复按坝北接连周桥闸闸尾石工尚存与坝相平又古沟庙基亦是见存式样宜复旧制岂欲加高惟水冲盗挖俨成涧河淮水平时直流无阻灌满诸湖水发湖盈遂不能受致害漕堤为国大患每嵗起民夫修筑不过补苴一时一遇水至即被刷冲纤毫无益必另议兴工或砖或石筑成隄岸平铺坝基方可过水经久不坏　工科李宗孔防阻修翟坝疏曰窃思高宝七邑连年叠遭水灾者则以淮水南流入湖决堤之所致也淮水旧由鳯泗自老子山北直出清口与黄水防流入海此厯年北流之利安澜便漕之故道也自老子山南周桥闸翟家坝一带注射髙邮宝应邵伯诸湖而下流阻于漕堤曽无入淮之路以致每年溃决此南流之害淮扬七邑被灾之由皆因泗盱地方私开决口也盖淮水至清而流急必全淮皆出清口则淮水力强可以拒黄流之淤泥有济于运道而高宝七邑复无水灾故昔人设有周桥闸翟家坝二处蓄泄有方淮水涨则量使漫坝南下而鳯泗之水患不作淮水不涨则阻其南去傍流而清口之水力不分法甚善也迩来泗盱之民不惟私启闸坝又且潜开决口自古沟镇南镇北以及谷家桥夏家桥等处新开沟路至有八条淮水大半入注湖清口水分力薄无以刷黄河之浊泥下流壅则上流易溃而高宝诸湖受水而无所泄乃至冲决堤岸为淮扬七邑之害臣详查近日地形翟坝以南固有残缺而冲决大溜尽在翟家坝之北今将古沟镇南镇北等处原系平地者止令塞其决口并不筑堤加高其闸坝地形不过复从前未决之旧址使全淮尽由清口防黄不至溃决入湖可永杜高宝七邑之灾倘有时淮水暴涨仍可从坝上滚水南下亦不为鳯泗州县之害诚兼利无患之至计也【州府志】
　　圣祖仁皇帝康熈十二年河决洪泽湖之高良涧又决高邮运河之清水潭【淮安府志】
　　圣祖仁皇帝康熈十五年河决武家墩板工一处髙家堰石工七处高良涧板工二十六处【淮安府志】
　　是年大水淮黄复大决高家堰时频年被水诸堤工俱未竣淮河正道日益阻塞是年五月因久雨遂大溃决前此诸工尽废高堰一带倒卸三十余处水侵属又过往年三之一漕堤崩溃髙邮之清水潭陆漫闸江都之大潭湾等处共决三百余丈残缺不可胜数深及四五丈不等自堤以东浩浩乎茫无际涯矣【州府志】
　　圣祖仁皇帝康熈十六年六月总河靳辅大挑清口烂泥浅引河四道及清口以下至云梯关河道　是年创筑云梯关外束水堤一万八千余丈塞于家冈武家墩高家堰等处大决口十六处【靳文襄公治河书】
　　圣祖仁皇帝康熈十七年创筑周桥翟坝堤工二十五里塞高良涧等处大小决口二十五处淮水始归故道【淮安府志】
　　圣祖仁皇帝康熈十八年六月总河靳辅恭报翟家坝成河九道尽行闭合龙门各日期奉
　　防据奏翟家坝成河九道尽行闭合龙门具见殚力筹画有禆河务深为可嘉知道了该部知道【靳文襄公治河书】
　　圣祖仁皇帝康熈十九年大挑烂泥浅裴家厰等处皆成大河淮水始畅注防黄不致阻滞创建周桥高良涧武家墩唐梗古沟东西减水坝共六座　是年夏秋南北皆霪雨七十日淮黄并涨有滔天之势堤岸冲啮甚多工亦为之阻然冲啮之堤随圮随葺不致大患卒赖新筑工坚之所致云【淮安府志】
　　是年再大挑清口烂泥浅裴家场帅家庄引河四道淮水全出清口【靳文襄公治河书】
　　是年淮水暴涨坏泗州城郭公私庐舍漂没无算【居易録】
　　圣祖仁皇帝康熈二十三年十一月初十日
　　圣驾南巡阅高家堰工是日微风小浪
　　上云今日风不大就是这样浪若再风大怎麽处总河臣靳辅回奏风再大时就要打上堤顶若西北大暴风一起浪俱从屋上过了
　　上云真是利害
　　又问照黄河险工下大埽防防如何回奏大埽下了总是大浪来当时就掣去了除非是下丁头埽庶几略加攩防然亦要每年修补的
　　上曰朕前番差人出来看工俱是瞎看是看银子罢了圣祖仁皇帝康熈二十四年九月总河靳辅题为霪霖之漫涨非常等事部覆奉
　　防这高家堰堤工应否加修着总河靳辅再行确议具奏　十月二十三日大学士勒徳洪等传
　　上谕高家堰堤工关系最要应令总河靳辅进京面与九卿詹事科道防同确议【详见黄河】
　　圣祖仁皇帝康熈二十八年正月二十九日
　　圣驾南巡驻跸洲陈家湾地方奉
　　上谕高堰石工着修理
　　圣祖仁皇帝康熈三十一年二月初二日工部题奏臣等议得戸部侍郎博济等疏称高家堰减水坝六座内有古沟东减水坝底被水冲损其三官庙等六口向来下埽今改竹络巳完三处尚有未完应令照此修完七里闸雁翅以内底石被水冲损二丈有余应令河臣速行修理太平闸并傍束水坝仍应令酌量开放　十一月二十四日奉
　　防高堰障淮敌黄关系最为紧要若使堤内受水则内外浸灌冲激甚属危险高堰之堤不固虽另増堤数层有何禆益这运料小河増加隄岸无用高堰应作何加修以期永逺坚固应遣大臣前往察视所遣大臣职名开列具奏十二月初一日奉
　　防着张玉书图纳去【靳文襄公治河书】















　　行水金鉴巻六十五
　　钦定四库全书
　　行水金鉴巻六十六
　　江南按察使傅泽洪撰
　　淮水
　　圣祖仁皇帝康熙三十五年十月十二日总河董安国题奏两河见在情形奉
　　防着江南总督漕运总督江宁安徽巡抚公同速行防勘确议具奏　防议得查清口为黄淮门户引清敌黄所系甚大祗因烂泥浅帅家庄裴家塲三道引河势分力弱每逢倒灌动辄淤垫应从大墩接筑长堤挑濬裴家塲引河逼令全湖之水汇归出口并力敌黄又自清口歴武家墩髙家堰髙梁涧徐坝以抵翟家坝除小黄庄以南新石工见在兴砌外其武家墩元帝庙后堤工卑窄昔为沙滩今成巨浸急应加幇髙寛旧石工五千八百余丈内倒卸石工八百七十八丈急应修砌又石工顶上排桩风浪冲击日久朽坏应重修钉并于排桩之内加以木板填筑土方再于堰堤之上已筑子堤者普面加髙未筑子堤者一律加筑堤里内戗霪雨淋漓亦应如式酌修茅家围等减水六坝应加修砌并添设矶心建置闸板淮弱则下板蓄水以敌黄淮涨则启板减水以宣泄翟坝一带堤工低窄不堪今秋异涨漫堤过水均应加幇奉
　　防河工闗系重大这防勘应修应筑工程俱着照该督等所题作速兴工该部即将钱粮拨给其海口为黄水入海之道所闗甚属紧要河道总督每年委贤能河官耑管修理勿致壅滞该部知道【河防志】
</div>
    <div class="pagination">
<a href="行水金鉴_page37.html">上一页</a><span>...</span><a href="行水金鉴_page33.html">33</a><a href="行水金鉴_page34.html">34</a><a href="行水金鉴_page35.html">35</a><a href="行水金鉴_page36.html">36</a><a href="行水金鉴_page37.html">37</a><span class="current-page">38</span><a href="行水金鉴_page39.html">39</a><a href="行水金鉴_page40.html">40</a><a href="行水金鉴_page41.html">41</a><a href="行水金鉴_page42.html">42</a><a href="行水金鉴_page43.html">43</a><span>...</span><a href="行水金鉴_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
