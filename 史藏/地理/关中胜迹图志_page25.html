<!DOCTYPE html>
<html>
<head>
    <meta charset="UTF-8">
    <title>关中胜迹图志 - 第 25 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>关中胜迹图志 - 第 25 页/共 29 页</h1>
    <div class="content">　　髙墌城一统志在长武县北唐武徳初薛举冦泾州进逼髙墌刘文静等陈于髙墌西南举潜师掩其后文静败于浅水原举遂拔髙墌既而秦王败薛仁杲于髙墌追至泾州唐书地理志定平县有髙墌城元和郡县志故城在宜禄县北五里太平寰宇记谓即浅水城大统十四年废未知何据
　　苻坚墓一统志在邠州西南元和郡县志在新平县东南二十里【谨按新平故城即州治东字疑悮】
　　唐职田镇通志在三水县东北三十里广徳初县尝治此镇城周三里相传尉迟敬徳务农处庙址存焉侯君集墓通志在三水县东北鸡阜山
　　宋陶谷墓通志在邠州西三里
　　范祥墓通志在三水县太慈村祥官置制使子侍郎育祔二冡相望旧碑岿然
　　张确墓通志在长武县南二十里宣和七年确官隆徳知府死金难赠述古殿学士
　　金白镇通志在邠州西北五十里九域志新平县有白镇州志今名白吉桥
　　双槐堡通志在三水县西五十步四面悬崖碧流东绕下有古槐一根二干故名元末李思齐等据此元广济桥通志在邠州东门外南河上即皇涧水桥久圮民病于涉嘉靖三十二年重筑
　　暗桥通志在三水县北三十里跨支唐川上两旁悬崖中通道路嘉靖二十七年建铁门一重险固可守冉店镇通志在长武县东二十里其地深沟巨壑中道仅容一车眀总制杨一清移宜禄镇廵司于此后又徙于窰店
　　本朝刘偁墓通志在三水县西蒲泉舍偁滇南总兵水西之难战殁康熙十年
　　赐祭葬建茔立碑以旌忠节



　　闗中胜迹图志卷二十七
　　钦定四库全书
　　闗中胜迹图志巻二十八
　　陜西廵抚【臣】毕沅撰
　　地理
　　兴安州释名续文献通考明初沿旧名为金州万厯间改兴安因徙置锡名也沿革一统志治在省城南六百八十里禹贡梁州之域战国属楚秦为汉中郡地汉置西城县属焉后汉分置西城郡魏改曰魏兴郡属荆州晋改属梁州梁天监中于郡置梁州亦曰北梁州寻改南梁州西魏改东梁州又改金州隋复为西城郡唐改郡为金州天寳初改曰安康郡至徳初又改为汉南郡乾元初复曰金州属山南东道五代初属蜀后属晋宋曰金州安康郡属京西南路建炎后属利州路元仍为金州以州治西城县省入属兴元路明初属汉中府万厯十一年改曰兴安州二十三年直陜西布政使司
　　本朝因之领县六曰平利洵阳白河紫阳石泉汉隂州城旧城周六里有竒北临汉江明洪武四年筑万厯十一年圮于水十二年复筑新城于南原移州治之
　　本朝顺治初新城圮复移旧城康熙四十五年复圯明年改筑新城于赵台山下在旧城南三里周七百三十三丈门四
　　平利县释名旧唐书梁于平利川置吉阳县武徳初改曰平利以川名也沿革一统志在州南少东九十里汉西城县地晋置上防县属上庸郡刘宋永初后废萧齐复置梁改曰吉阳西魏改曰吉安隋废唐武徳元年置平利县属金州宋熈宁中省入西城元祐中复置元省明初复置属兴安州
　　本朝因之　县城旧在白土闗明洪武五年始徙今治东西阻水南北倚山隆庆元年改筑悉甃以石周四里有竒门四
　　洵阳县释名太平寰宇记汉旧城以在洵水之阳而名沿革一统志在州东一百二十里战国楚洵阳邑汉置旬阳县属汉中郡后汉省晋复置曰郇阳属魏兴郡刘宋复曰旬阳齐因之西魏又曰洵阳隋属西城郡唐武德初于县置洵州七年州废县属金州宋因之元省明初复置属兴安州
　　本朝因之　县城因山为之城阻水为之池周三里有竒门三
　　白河县释名通志明成化中置白河堡以白石河为名寻改为县沿革一统志在州东四百里春秋时钖穴地汉置锡县属汉中郡【谨按汉书地理志汉中地有锡县应劭音阳师古曰即春秋所谓锡穴也】魏属魏兴郡晋因之刘宋侨置南上洛郡西魏改为丰利郡又置丰利县后周郡废隋属西城郡唐武徳初属上州贞观间属均州宋省入郧乡县明初为洵阳地成化十一年析置白河县属湖广郧阳府寻改属金州后属兴安州
　　本朝因之　县城旧城明成化十二年筑周三里有竒明末毁
　　本朝康熈二十六年改周半里许门三
　　紫阳县释名通志县南紫阳滩旁有洞紫阳真人所居县名本此沿革一统志在州西南二百二十里汉西城县地刘宋置广城县属魏兴郡齐因之后魏为宁都县地隋为安康县地唐初复为宁都县地后为汉隂县地明正徳七年立紫阳堡八年陞为县属金州万厯中属兴安州
　　本朝因之　县城旧城明嘉靖三十五年筑后毁本朝顺治七年就南隅改筑周五百十步门三
　　石泉县释名太平寰宇记以县北石泉为名沿革一统志在州西北二百七十里汉安阳县地晋永和中置晋昌郡领长乐等县刘宋末郡省县属魏兴郡萧齐复置晋昌郡西魏改郡曰魏昌县曰永乐寻又改县曰石泉后周郡废县属金州隋属西城郡唐大厯间省入汉隂县永贞元年复置仍属金州宋因之元省明初复置属金州嘉靖三十九年属汉中府万厯十一年属兴安州
　　本朝因之　县城倚山阻水明正徳四年筑周三里门四
　　汉隂县释名通志旧治汉江南绍兴初徙治新店按水南曰隂初治汉南故名汉隂后徙汉北而仍名汉隂者袭旧名而误也沿革一统志在州西少北一百八十里本汉安阳县地魏属魏兴郡晋更名安康县宋末置安康郡萧齐因之后魏又于郡置东梁州西魏改曰直州寻改县曰宁都隋州郡并废改宁都县曰安康属西城郡唐初于县置西安州又改为直州后废以县属金州至徳二载改曰汉隂宋因之元省明初复置属金州嘉靖三十九年属汉中府万厯十一年属兴安州
　　本朝因之　县城明成化初筑正徳间甃以砖周四里门三
　　名山
　　兴安州牛头山在州北九十里通志即牛山唐书地理志西城县有牛山【谨按西城故城在州西北】州志绵亘百余里髙入
　　云汉有金牛洞又其巅有五硌山峰峦错互又有蜡烛山青翠挿天以形似名
　　三教山在兴安州北百二十里通志山甚髙有二龙湫相传为南岳禅师道塲二龙得度报以甘泉傍有乔松二龙所逰戯绕三匝而上旧痕宛然嵗旱祷雨于此王莽山在兴安州北三百里通志莽尝遣兵戍守于此傅家河水出焉山傍有树髙数仭其隂四蔽而空其中名重阳树山西为燕子岭接镇安界岭东为二郎山四面险峻其顶平坦可屯数千人泉流皆瀑布林木蓊翳人迹罕至过此则为镇安之下茅坪矣
　　心山在兴安州西北五里通志相近有梅花山首枕汉江是为姚墟汉阳厥守汉中弃官修仙于此
　　鲤鱼山在兴安州西四十里通志山下有泉旧时泉内有二鲤鱼祷雨多应今涸舆地纪胜与汉隂凤凰山相连以凤凰为头鲤鱼为尾共一百二十里
　　凤凰山在兴安州西七十里雍胜略悬耸万仭冠絶羣山州志山西阻池河北阻越河东南阻汉亘二百五十里跨兴汉石紫四郡县地又天马山在州西九十里亦凤凰山之支也越河经其下相近有越岭与天马山对峙接汉隂界又小垭子在州西北二十里两山壁立中通一路如线西城山在兴安州西南五里州志古县治建其下今有三石塔存相近有药王山以祠祀孙真人而名【谨按太平寰宇记西城故城在汉江北西城山东与州志不合】
　　魏山在兴安州西南九里通志心山二里至魏山三面险絶惟北小径可扪葛而升晋吉挹督防梁州秦韦钟来冦挹婴山固守二年不下
　　赵台山在兴安州南二里元和郡县志梁时汉水泛溢人皆走避此山通志州南三里曰欢喜岭山色皆赭有巨冡俗传尧第九子冡昔有牧儿防入见殿廷俨然皆上古时物以土封之遂失其处
　　文笔山在兴安州南七里相近有香溪洞通志自魏山又三里度香溪沟入崇山中有石洞相传吕岩郭尚灶传道兹洞洞前有石棋枰及子人不敢取州志出郭循溪而南度仙闗折而南为纯阳洞又南为八仙洞又西为三茅洞亦名凌霄洞与纯阳洞隔溪相望桥上有玉皇阁相传即吕郭栖息处又相近有龙门谷谷内有龙门洞洞有三泉旱祷輙应
　　白云山在兴安州东北五里通志白云泉出焉一名卓锡泉相传为南岳懐让禅师卓锡得泉处【已上兴安】
　　女娲山在平利县东三十里通志灌溪源出于此县志冈峦起伏蜿蜒四十余里晋桓温伐秦其将司马勋为苻雄所败退屯女娲堡即此
　　嶓冡山在平利县西四十里通志相近有风洞深不可测四时有风从穴中出【谨按此非宁羌之嶓冡】
　　药妇山在平利县东南百里周地图记昔有夫妇擕子入山其父堕崖妻子捣药救之寻化为三石人山顶药血尚存
　　八里冈在平利县东九十里通志一名万粟冈东西凡八里其地山环若城水绕如带明嘉靖初县被水议徙治于此居民重迁事遂寝【巳上平利】
　　黄防岭在洵阳县西三里通志上通黒山岭为一邑主山【谨按防落图切黄防木名可染】
　　骆驼山在洵阳县西百二十步通志东枕县治西接羣山以形似名
　　临崖山在洵阳县东一里通志峯峦环拥南枕汉江北控鹘岭又有观音洞在县治北祈祷有应
　　羊山在洵阳县北四十里通志即终南之支也连络千里相传为福地修仙之所絶顶西接商镇南瞰汉江人迹罕到有一铁釡可容水数石古松一株大数十围世传张良辟谷于此观址尚存山下有仙花洞在县北八十里洞极宏敞上有花如雕刻下有泉寒冽异常留停山在洵阳县南二里太平寰宇记行人爱其秀拔多留停纵览因名
　　女华山在洵阳县南百二十里县志山极髙峻林木蓊翳山腰有洞入洞口二里许皆沙河洞中云出必雨人以为候
　　紫荆山在洵阳县东南五十里通志有洞深可五六里号仙洞山后有石池池傍有石莲花
　　神仙洞在洵阳县东七十里名山记内有生成石莲花十九朶石狮子一洞门镌紫盖神仙洞天六大字县志洞门髙一丈七尺深不可测有古碑剥落乡民祈雨辄应又黑龙洞在县东百里旱祷亦多应
　　当门山在洵阳县东百七十里舆地纪胜两峰相对望之如门【巳上洵阳】
　　凤岭在白河县西北雍胜略形如凤翥故名县志一名绣屏山山顶旧有天池山腰即县城东向层叠而下直抵东门又下里许有清风涧其在北门外者为北冈又里许为金家坪
　　印台山在白河县南一里通志层峦方正形如印台故名一名南台山
　　白崖在白河县西南三十里县志石磴盘纡望如积雪南竹山在白河县西南百二十里接湖广竹山界大白石水出此又县东南百三十里有申公岭小白石水出焉龙冈山在白河县南二里通志山势起伏如龙唐书地理志丰利县有伏龙山【谨按丰利故城在县南】元丰九域志郧乡县有伏龙山【谨按宋省县入郧乡疑龙冈山即伏龙山也　已上白河】
　　神峰山在紫阳县治北通志数峰壁立如屏县治枕其麓上常有云气
　　滴水崖在紫阳县北十里通志怪石嶙峋崖上有洞洞有石龙吐水又有太白池深不可测祷雨辄应
　　凤凰山在紫阳县北七十里接汉隂界县志叠耸十二层如凤凰翔舞上多仙迹【又见汉隂】
　　鸡鸣坡在紫阳县西南六十里雍胜略坡甚髙相传汉髙祖防行至此闻鸡鸣遂止
　　观音碥在紫阳县西南百二十五里县志悬崖髙覆有天成石龙俯首滴泉下有石瓶盛注不竭不溢洞中可容数十人
　　玉屏山在紫阳县南三里通志相近有瓮山下有紫阳洞雍胜略洞在紫阳滩之崖洞有三谷深丈许宋紫阳真人张平叔修炼之所
　　白崖洞在紫阳县南四十五里县志沿汝河三十里悬崖峭壁竹朩丛茂上下二洞距五丈许洞中垂石乳滴水下有石笋承之形若雌雄相顾四傍石纹如鳞次相传为宋时仙隐处
　　望夫山在紫阳县南九十里县志在任水之滨一妇以夫不归朝夕登望后化为石
　　三尖山在紫阳县南百里县志林谷丛宻其相近有朩竹垭又有仙女洞洞门常有霞光五色相传洞中水溢见胡麻饭流出
　　三台山在紫阳县东三十里通志山形叠耸其中有石洞龙泉又相近有三十六峯羣峰簇拥为诸山冠木石巉岩中多虎豹又县东三十五里有冲天洞在汝河对岸悬岸中有石洞洞前有泉亦紫阳真人修炼处【巳上紫阳】云雾山在石泉县西北六十里县志上有佛殿佛座下有泉云雾四时不散山因以名下有洞深不可测嵗旱祈祷投石于中即有风从洞出风止即雨
　　枯栁洞在石泉县北五里通志髙一丈二尺洞门有石台石炉中有石豆杯斚之皆出天成洞有三梯縁梯而进旁有泉如碗倾耳聴之如雷穴深莫测
　　磨儿岭在石泉县西北百二十里通志岭通子午谷为入省捷径其髙入云路屈折盘旋如转磴故名
　　古源洞在石泉县西十五里通志一作鼓圆洞平地突出大石方圆数亩有石涧数道崖镌古源洞口四字其石壁为金铃崖
　　天池山在石泉县西四十里县志自麓至顶二十里上有天池大可三四畆内产红白二莲若产并蒂则邑有嘉祥
　　烟波洞在石泉县西南六十五里县志汉水之滨峻壁悬崖其下为洞深不可测中有灵湫旱祷辄应相传积薪洞口然之其烟透于天池山下之小洞
　　饶风岭在石泉县西七十里通志宋吴玠败金兵于此南枕汉江与西乡接界险峻倚天石径盘纡为秦楚蜀往来必由之路有闗置此
　　仙女洞石泉县志洞有二一在县西百里山林深邃人迹罕及中有池方畆许一在县北七十里香炉沟崖上一石当门状若龙头洞有莲花石盆祷雨辄应
　　十八盘山在石泉县南五里汉江南岸雍胜略盘曲十八折乃达其巅
　　天平山在石泉县东南八十里县志一名太平山雍胜略在汉江南岸其山髙峻絶顶坦平约畆许【已上石泉】鳯凰山在汉隂县南二十五里太平寰宇记一名龙子山叠嶂十二层道书云山上有仙人药园县志南绕汉江东西二百余里中有峯似凤因名又山顶有凤凰池仙女池卧龙冈在汉隂县城北通志其形蜿蜒如龙又冈之后有长啸崖崖下有朝阳洞洞之东有泉自崖畔流出名洗心泉
　　炼丹崖在汉隂县南八十里通志有黄龙洞相传为黄龙禅师入定处
　　玉皇洞在汉隂县东三十里通志在红崖道旁陈典丹崖洞记邑东三十里许曰丹崖峭壁孤悬有古洞三惟临堤一洞犹可攀援其中及最上者路悬一线下视千仭登者难之【谨按丹崖即红崖则丹崖洞即玉皇洞也】
　　月岭山在汉隂县东六十里元和郡县志梁门山在县东八十里梁将王神念开拓州境以梁门为之门月川水出此【谨按月岭山疑即梁门山　已上汉隂】
　　大川【附水利】
　　兴安州汉水在州城北一里自紫阳界入境又东入洵阳界水经注汉水迳鱼脯谷口又东迳鳖池南鲸滩又东迳岚谷北口又东右得大势右对月谷口又东迳西城县故城南又东为鳣湍元和郡县志汉水去州城百步州志汉水诸滩在州境者以神滩为最险【唐释无可行汉水晚次神滩阻风诗惊风山半起舟子忽停桡岸荻吹先乱滩声落更跳聴松欲今暮过岛或明朝若尽平生趣东浮看石桥】
　　岚河在兴安州西南七十里水经注汉水东迳岚谷北口嶂逺溪深涧峡崄邃气萧萧以瑟瑟风飕飕而飗飗故川谷擅其目通志自平利县界流入州境源出化龙山东流七百余里中有仙人碥巨灵迹锁龙桩诸胜至石泉坝北流入汉
　　吉河在兴安州西南十五里通志亦谓之急河源出平利县界东北流入汉水经注汉水右得大势势阻急溪故亦曰急势元丰九域志西城县有吉水州志吉河自界岭来北流入于汉【谨按急势城即晋梁州督防吉挹所治则吉河或亦因吉挹而名也】月河在兴安州西七里通志自汉隂界流入又东南入汉水经注月谷口山有坂月川于中黄壤沃衍桑麻列植佳饶水田故孟达与诸葛亮书善其川土沃美也州志越河自凤凰山东流至石泉受迟河水至汉隂受添河水过越岭闗受白鱼沟水又受恒河水昔经牛山麓明末南徙又东受傅家河水又东流数十里入汉水口仅可容舟
　　黄洋河在兴安州东南五里一统志源出平利县西北流至州东入汉又陈家沟在州南二里故道由新治内因建新城导流东门外夏秋水涨则循城而北绕而西流与施家沟水防经旧城西南隅折而东出长春堤闸口入黄洋河
　　金泉在兴安州东二里舆地纪胜子城东之井也取金水之义州志一名金井泉在白龙隄金华寺其深四丈水甚甘冽
　　长春堤在兴安州东一里一统志州境凡水涨时黄洋河与汉江防合涌溢上行堤界黄洋汉江二水间凿窦为闸以时啓闭明成化十五年増筑万厯崇祯间重修为一城保障其相连者又有白龙隄
　　千工堰在兴安州西七十五里通志恒河发源燕子岭西南流二百七十余里至龙口筑堰名千工堰引水分上中下三渠后淤塞下渠康熙五十六年于龙口南七里更筑永丰堰与千工堰共溉田一千一百余畆
　　大济堰在兴安州西北三十里通志引傅家河开渠六道溉田二千余畆
　　南沟堰在兴安州西一百里通志南沟水出凤凰山在越岭之西越河之南土人名为大南沟筑堰蓄水溉田千余畆【已上兴安】
　　岚河在平利县西南百五十里通志源出四川太平县界北流至兴安州界入汉
　　黄洋河在平利县西南三十里县志源出风线口西北流入州境注汉江又灌溪河在县南二十步源出女娲山西北流合黄洋河又有月溪河在县北十五步源出髙王山【谨按在兴安州东六十里】南流西折绕县城而防于灌溪河水势环曲如月故名或谓即太平寰宇记所为声水月溪隄在平利县北门外通志明嘉靖三十七年筑以障月河【已上平利】
　　汉水在洵阳县南一百十步通志自兴安州界流入又东入白河界水经注汉水自鳣湍又东合旬水又东迳木兰寨南又东左得育溪又东得甲水口太平寰宇记汉水在废淯阳县城南【谨按淯阳故城在县东】县志汉江在县南门外至县东三十里为构园沱夏秋水涨舟行甚艰又至县东百五十里有仙滩又东三十里有蓝滩乱石纵横怒涛汹涌为舟檝患
　　闾河在洵阳县西二十五里通志即涧水源自平利县来北流入汉太平寰宇记涧水在县西二十七里一名闾谷水北注于汉其闾字亦为驴字县志闾河源出连尖山金河神河坝河平顶河之水皆防焉北流入汉洵河在洵阳县东百二十步雍胜略出自西北山流入汉江县以是得名汉书地理志洵阳县北山旬水所出南入沔水经注旬水北出旬山东南流迳平阳戍下与直水枝津合又东南迳旬阳县与柞水合又东南迳旬阳县南又东南注汉谓之旬口【谨按旬阳故城在县北】县志源出镇安之秦岭南流入汉长八百里东西北三面绕县治干祐河在洵阳县西北百四十里通志即柞水源自镇安县东北干祐山东南流合于洵河水经注柞水西出柞溪南流迳重崖堡西屈而东流迳其堡南又东南注于旬水蜀河在洵阳县东百四十里通志即育溪水育一作淯出于秦岭中洞河西盆河葢其源也南流迳闾闗入汉江水经注汉水左得育溪兴晋旬阳分界太平寰宇记淯水在废淯阳县西一百步自商州上津县来东南注于汉元丰九域志洵阳县有淯水
　　莲花池通志池凡三在洵阳县东西北各五里不由浚凿皆天成也相传花盛则年丰
　　水田坪堰在洵阳县北一百八十里通志洵河源出镇安县梅子岭至水田坪筑堰又南流五十里为洵河堰溉田三千余畆【已上洵阳】
　　汉水在白河县北三里通志自洵阳界流入又东流入湖广郧西界水经注汉水又东为龙渊又东迳钖县故城北为白石滩又东迳长利谷元和郡县志汉水南去丰利县二十里县志月儿潭在县西五十里潆洄澄澈有如秋月故名
</div>
    <div class="pagination">
<a href="关中胜迹图志_page24.html">上一页</a><span>...</span><a href="关中胜迹图志_page20.html">20</a><a href="关中胜迹图志_page21.html">21</a><a href="关中胜迹图志_page22.html">22</a><a href="关中胜迹图志_page23.html">23</a><a href="关中胜迹图志_page24.html">24</a><span class="current-page">25</span><a href="关中胜迹图志_page26.html">26</a><a href="关中胜迹图志_page27.html">27</a><a href="关中胜迹图志_page28.html">28</a><a href="关中胜迹图志_page29.html">29</a><a href="关中胜迹图志_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
