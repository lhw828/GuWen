<!DOCTYPE html>
<html>
<head>
    <meta charset="UTF-8">
    <title>晋江县志道光本 - 第 195 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晋江县志道光本 - 第 195 页/共 196 页</h1>
    <div class="content">　　镜山宴集，唯清谭雅谑竟日夜，绝无歌曲管弦之娱。甲子秋，长公上寿，请用梨园宴乐，公许之。甫初昏，即罢遣，曰：“此辈若夜来不散，则奸盗诈伪之事无所不有。”《续小学》。
　　何镜山起复谒选，鬻田一宦家治装。粤归问赎，时宦已殁，其家颇欲求多。公一切从之。众谓公；“便宜与人，自失体面。”公曰：“士大夫而与故宦之家往复计量，更失体面，吾捐数十金买胸中多少闲适，殊为便宜。”林如源《镜山佳话》。
　　何镜山善饮酒，自云：“日进五十杯，乃吾应得物，食物无所择。”方营镜山时，尝以朱薯度餐，酒后惟进果蔬柿柑，能啖三五十枚，嘉肴惟恐不持去也。辛丑壬寅间，如源过自誓斋，见公麦饭淡菜之羹，哺啜致饱。以源不时至，命市荒邨所有，加空豸一缶而已。先生尝言曰：“吾凡事俱作平等观。”《镜山佳话》。
　　如源初从镜山公学诗，问所宜取法。公曰：“作诗如作字，无帖不临，总作自家字；无集不读，总作自家诗。”《镜山佳话》。
　　邑有杜生某，先世鬻田于镜山，赠公。厥后，杜之佃卒筑屋杜山何田之间，时公在宦邸，掌家政者着认基税数十年矣。戊申，生谒公五，因偶及前事，公归核原券，召杜生还其地，并佃卒所认券，曰：“是不与原券俱来者。”《镜山佳话》。
　　有得何镜山公书数幅如市易米数升者，一门生语公宜自珍重。公曰：“使彼得以举火，正获我心。”《镜山佳话》。
　　何镜山与人交，务以大节相勖。见素李公居丧，茹素三年，肌色减损，亲友皆劝复膳。公独曰：“斯道也绝久矣，愿卒勉之。”丙寅，绵贞周公被逮，其时阉焰方炽，莫敢向迩。公遣人入漳，致馈贻书慰勉。周公复书，感公道义之爱，且云：“生平少学问，承教不敢不于此际求得力。”《镜山佳话》。
　　御史苏琰为诸生，落落自负。司空何公乔远以所撰国史示之，直加点削，无所让。何公诗：“何生谬有千秋志，苏琰为吾一字师。”指是。《宦梦录》。
　　都督俞大猷讨海寇林道干。道干战败，舣舟打鼓山下，恐复来攻掠。山下土番杀之，取其血和灰以固舟，乃航于遥海，余番走阿猴林社。相传道干有妹埋金山，上有奇花异果，入山樵采者摘而啖之，甘美殊甚。若怀之以归，则迷失道。虽识其处，再往则失之。《陈小崖外纪》。
　　俞大猷与武河汤公共击王直，贼舟几败而飓风逆发，我舟且坏。汤急招公叩祈海神，以数十牛羊豕为祷。公祷以牛一羊一豕一。汤曰：“君何不多许？”公曰：“吾贫无以为答。”须臾风益猛，诸军号泣震天。公笑曰：“何其快也！”汤恚曰：“君既以此为快矣，即当快活时，君将谓何？”曰：“等快活耳，今日即与君同投大海，齐了业缘，岂不快哉？”顷之，风息。汤曰：“若何乃尔？”公曰：“某平生心肠快活，不识有愁苦事。故凡诗章柬牍，无吁愁蹙叹之声。”《正气堂集》。
　　王国辅记俞虚江逸事云，万历癸未，余访李学山，始兴道过会昌县，逆旅主人有能为泉音者，询之，则故都督虚江公走卒也。性颇敏，为余道虚江公会剿黄香洞时，环黄香洞者皆三司大吏及参、游官甚众，相守将一年，未有款绪。缘其洞内平衍旷达，村落十余，外一路可通，人行仅三尺许。两旁绝壁，青苔蒙密，树枝交加如织，皆暗藏强弩伏机，路复迂回屈曲，以故久不得入。俞曰：“相守既久，必有智计之士能得要领者。”密语招之，果有二十人前云云。公许之。初二十人入，又四十人入，卒至四五百人入。初至者语洞中人曰：“官兵老矣，智勇俱困，无能为也，以故吾等相率来归，可乘其懈猝出攻之，可以得志。”洞中人探望果然，以其言为信，悉众出战。五百人者分立其阵后，兵始交，于后砍杀，遂乱。官兵乘乱急攻，尽殪之，遂平其洞，即其地为县治，贼患遂息。盖其洞深险不可入攻，可以诱出，因势利导，乃兵法也。余闻之甚智其策，即古名将何以过。闻葵峯黄先生志其墓甚详，而此段战功甚奇，阅之无有。余既录其全志，而自记卒者之言，以备逸事。戊子冬十月也。《清源文献》。
　　邓寒松名城，躯貌须髯皆异于人。长八九尺，两目生光，好读书，多奇略，数杀倭寇有功。又尝凿沉焚毁倭舟几尽，倭人惮之。少与俞虚江为刎颈友，读书清源山上。一日夜深，同出山坳步月，月明如昼，万籁寂历。忽闻石壁间唗唗之声，二人攀藤葛相扶而上，见一黑丈夫若呼若召曰：“吾老猿公也，望子久矣。”遂授二人以棍法、拳法，凡数累夜而后精习。一时有俞家拳、邓家棍之号。后二人皆以武功显，闽乱以靖。《王遵岩文集评》。
　　李光缙奎宿真梦云：癸卯中秋，余北上，道出三山，将解缆于芋源舟次。是夜，月镜中天，江水浩弥，上下一碧，渔舟往来，橹檝之声若远若近。余推篷出舟，爽然独立。更静四虚，隔岸之山壁立千仞，草木如见。余兴发不能寐，诵赤壁赋“江上清风与山间明月”之句，徘徊伫思者久之。已入舟房，挽席就寝。梦余在家厅事前，有一紫衣童子，手握蓝袍，仓皇外来，报余曰：“宋学士至。”余曰：“学士为谁？”童子曰：“眉山苏学士也。”余惊讶，走接之，而先生屦及门之内矣。余长揖，先生亦揖。余从右入，先生从左。俯仰之间，先生角巾蓝袍，皙面美须，高眉长目，秀爽照人，而举止云翔，有徜徉物外之意。先生从西堦上，与余揖。余揖先生曰：“小子後生，何辱临况？”先生笑曰：“特来相谢。”余称主臣。先生曰：“子能识紫阳之言，又能识吾之言，是以来谢。”因指其所携蓝袍与几上绮绣，曰：“持此报知己耳。”余深维之，先生所谓识吾言者何谓也？无亦谈先生之文，能稍契先生之旨与？不觉竦然，乃下拜，曰：“小子缙敬领先生之赐。”先生曰：“子既识吾言，吾当为汝师。”余大喜曰：“小子私淑先生久矣，不幸而不生於先生之世，及先生席北面之。今而得受衣鉢於先生，此小子之大幸也。”先生曰：“然，可拜我。”余西向拜，先生束向揖。先生笑曰：“见师必有蛰，汝蛰安在？”余磬折曰：“不能卒办。”先生曰：“持汝手来。”余敛袖及肱，以右手进。先生掘余手，因取袖中剃刀削予肱皮，下至腕，长四寸许，阔如指大。余惊视，皮去而膜犹存，血不能濡，朱红隐见肤间，而痛不可忍也。先生取而藏诸袖中曰：“蛰如是，足矣！请与子别。”余泫然曰：“小子方得侍先生，而先生何去之亟也？愿先生再焉。”先生曰：“诺。”移步出厅事，降阶，及庭，余送之。停而上逾屋脊，映奎度以去。余遂觉，开舟仰天，但见奎星烂霄汉间云。《景壁集》。
　　方伯洪启睿，万历壬辰科进士。内阁初以一甲第一名进御。睿是夜梦清源山神与五虎山神战，不胜。明早胪唱，上竟以福州翁正春易之。五虎，福州镇山也。先是，上梦老子进春字，见翁名喜，应其梦，故易睿二甲第一。睿遗书族人，有“清源山低”之语以此。后睿属纩之日，有所亲遇于清源山下，见其仆从舆马森列，谨避之。公呼而嘱以事。其人急趋到家，已舁棺将殓矣，不胜惊讶。顷之，始述所嘱，其事历历有征。《科甲录》，参《家传》。
　　洪启睿天资敏捷，读书一目数行，过便成诵，终身不忘。督学两浙，所取拔士皆有文学，而名下无誉者，诸生哗然异议。公知之，明日发案，集诸生于堂，朗诵其文而评论之，自优等至下等皆然，诸生詟服。其未第时，将赴春官，有朋侪素闻睿材，取书试之。睿每读讫一帙，折而浮之江。卷终，汩汩成诵，不遗一字，时人号为洪漂江。《逸事备采》。
　　雍丞黄公居中，年八十余，嗜学而健。寓陪京久，余书招其归里云：“丁令威道成化鹤，犹一归视城郭，矧吾辈乎？”《宦梦录》。
　　曩闻之蒋八公太史道其曾祖赤山公事，甚奇。公足智谋，有异鉴。初贩布临清，为小贾。江行诸大贾，布贮舟中，以公直微，仅令置舟屋上。忽舟漏布湿，置舟屋者反无虞。已遂为大贾，众让公贮布舟中，适风浪作，咎舟太重，故竞取所置舟屋布投江中，公又独全，因以资溢闻。尝游桃源，饮主人楼上，一望良田数百顷，美之。主戏言能三日内具三千金来者，田以归公，过三日不论。公立遣仆星夜驰归，金如期至，主词屈，尽鬻其田。一日，有田客输租至，公异其貌，手觞之酒三。亡何，倭蹂泉，溪舟尽闭，其酋首吕尚四声云：“惟蒋赤山谷舟得出耳。”询即公所觞者也。于是他舟咸哀祈公，诡名赤山以免。同安陈尚书道基微时随其父卖卜村中，公一见奇之，妻以弟女，封夫人。其一配王参政慎中为继室，亦称淑人。公没后，蒋当中微，业不陨坠，赖尚书、参政力，实席公知人之庇。公讳继勋，孙二：光彦、光源；曾孙二：德璟、德瑗，并进士。然太史公每述其祖母吴太恭人之言曰：“儿孙辈纵科第累累，何敢望曾祖布衣百一乎！”即公概可知。公累散千金，济人缓急，识者谓范蠡、鲁朱家之流。以余所闻，清溪有李巡简森者，行事雅类公，后亦昌炽，要皆国初承平时人物。噫，今绝响矣！《东崖杂记》。
　　横山麓有古圆通庵，供养吴真人诸像。万历己卯，余偕王孝廉干开读书庵中，湫粗甚。独其脊小葫芦颇灵异，欹则必雨。尝一夕雨，卧阶前，巷人遥见火光，惊护之，亡有，则赤毫光也。族猴三过庵，自缚梁上，更缚床竿，魔娆之。予与同寝，猴三内，魔亦内，外亦外，嚣不止。予无覩也。试与干开祝神前：神而魔奈何？猴三指其鼻及足，视神鼻靴果坏。因举神火之以暖酒，且曰：“二生异日贵必新神。”而是时，晋江令梁公自强丈田过干开，坐定，问同窗为谁？干开以余对，因呼出之。梁公目余曰：“庵中三进士，蒋当后劲。”时余儒士也。明年庚辰，干开成进士。乙酉，余举顺天，壬辰亦成进士。而干开子寅揆偕余儿德璟已酉复同举，旋皆成进士。今去读书之岁四十有四年矣。既葺而新之，因记以示后人。蒋光彦《圆通庵旧游记》。
　　黄九石国鼎善罕譬委曲谕人，引用成语，杂以诙谐，淡言微中，闻者绝倒。尝与予言：都下士绅有喜佛为公谈禅者，曰：“此真谛也，得未曾有？”公笑曰：“余亦有禅，更古于佛。”其人曰：“有何妙谛？”公曰：“人心惟危，道心惟微，惟精惟一，允执厥中。”其人笑曰：“此非禅也。”公曰：“余言亦有本，孔子不云唐虞禅，佛生于衰周，唐虞不古于周乎哉？”其人大笑而去。余谓公此言似谑而正，可谓辟佛谈柄，入《世说新语》中。《景壁集》。
　　晋江丁启浚哲初，初不以诗名。林茂之曰：“亦知哲初有‘古驿一灯深’之句乎？”相与徘徊吟咀，求得其全什。诗云：“古驿一灯深，萧萧车马临。薄寒添瞑色，入夜动乡心。戒寝预愁梦，喜晴翻重阴。首涂于此夕，忽漫话家林。”
　　周银台维京，其父母年逾四十，有一子，名王官，锺爱之，五岁而殇。其母念之甚，晨夕于大士前焚香祈祷。一夜梦所焚香烟直上入云，有一孩子循香烟而下，直至母前，母视之，则其子王官也。持之大恸。儿谓母勿哭，大士已请于帝，今复为母子矣。母果娠，生子即银台公也。后第乙未进士，与余同年，官至通政使。予向闻其事，询之银台公，果然。《司空日记》。
　　笋江周生维甲，郡庠生也。甲午未入试前数月，梦人持榜示之，其第五人为周维，而下一字以指蔽之，不令见。周觉自喜，以为指甲即己名也。迨秋间大比，其族人周维京应选入，遂登第五魁。神之隐机若此。《司空日记》。
　　曾元虚，壬戌年以宪副摄司篆，与予同应江右朝。一日，询及予年友蔡元履复一，云：“此清源千年独眼蟒也。”予曰：“何以知之？”曾曰：“闻其访张天师至再，天师辞不见，谓人曰：‘渠为千年独眼蟒出世，见则不便。’”予殊不信。时张亦以觐至，偶谒之，而曾元虚亦适相值。曾遽叩以前事真否？张唯唯称说，一如前状。以元履之刚方正直，疑为岳神锺灵，岂蟒类所能托化？其说最诞漫不经，然姑存之。《司空日记》。
　　司空隆南公少年读书祖家，诸人远望，西前夜间常有二灯前引，乃相与迹之，至则无有，惟见司空独归夜行而已。明夕验之复然，而司空公不知也。诸人因相语，是必异物。厥后司空登庚午贤书，累踬场屋，诸人又相语，神灯不验。至丙戌，司空以睢州学正登第，历官至少司空云。《司空日记续录》。
　　林仕济欲楫之为诗也，以意兴发端，以神情融合，不见斧凿之痕，自具宫商之奏。所称冰绡雾縠，藻绩羞妍、玉骨烟姿、江山助秀者非欤？《高言集》。
　　仕济为儒士时，读书宜亭馆中，馆之东壁悬一魁星像。其外家之仆曰杨茂者，偶至馆中，值仕济他出，茂伺馆中假寐之处，见魁星从壁而下，伸手出气而言曰：“亏了我六年。”茂惊觉，则见魁星腾身图中。大异之，以语人，不解所以。其年仕济以儒士第一，应试冠省榜。盖仕济以父母丧守制六年不得试云。《司空日记》。
　　王塘李生，数年前累梦其乡竖解元旗。觉而默数一乡读书人惟己，因自负，于书舍中遍题解元字。予以筑先人坟偶过之，问故始知。越数载，家季欲楫以儒士第一魁闽省，竖旗坟舍，李怅然遂罢业云。《司空日记》。
　　登仙桥在泉城之东南隅，传有魅据之，夜深辄有见者。徐十洲侍御夜饮，归经桥上，有二人散发踞坐，从者以为人也，喝之起，不为动。徐知其为鬼，急趋去。回视则已不见矣。甲子春，予盖大士亭于上。未旬日，有一白猿走入亭畔馆中。守馆者逐之复来，至暮不去。馆人意为远地所逸，乃潜系一室中，扃锁甚固，旦启视之，已失所在。《司空日记》。
　　旧辅张公瑞图自里中遗余书云：“忆初第，谒李文节，为述所闻于申文定者曰：‘识人多，立朝难。’又谓：‘不肖字不必写。此事到底有是非。’繇今思之，文节公真圣人也。张公以善书名，处天启丙寅丁卯间，覆用为累，事后盖深悔之，不止韦仲将头白之恨。”《宦梦录》。
　　同邑蒋公德璟素留心边计，痛恨杨武陵创练饷加派之说，荼毒天下。所手辑《御览备边》册，可千万言。蒋公语微带乡音，而先帝偏以是喜之。昔有诋刘昌言闽语难晓者，宋太宗曰：“惟朕能晓之。”事同。《馆合旧事》。
　　蒋、史二相公冠时，皆以其尊公旧员领为袍。史冠，方斋公已不在。蒋冠，九觐公方为温州知府，乃难一新袍。可见古人居官之廉洁，而子弟之读书必不美衣服之为意也。《温陵旧事》。
　　镜山司空胸趣空阔，于世无所不容。其子太史九云则择地蹈，择人交，所不契，望望若浼。癸未，庶常太史实为之长，余挽诗云：“馆长金闰谘进止，家翁石镜异宽严。”是也。《东崖杂记》。
　　宫赞郑公之铉负绝代才，尝戏评诸同社文，各加标目，自赞如人家觅失猫子，力索不可得，有时还自来，其来时亦可喜。合坐大噱。其时同社八九人，后六举制科，一鼎元。三史馆，两登铨省，信一时意气之盛也。《宦梦录》。
　　庚午之役，浙、江、闽、楚四省典试。三属闽人。浙，黄公道周，江，郑公之铉，楚则余，颇称鼎立。闽为同年闪公仲俨。先是闽士或梦题目出“三人行”章，果协闪姓名，亦定数也。《宦梦录》。
　　宜兴周延儒善余邑郑公之铉，郑是科江右试题：“女为君子儒。”或抅之云“题寓意明以下文小人儒”为讥。周遂怒郑不可解。《宦梦录》。
　　黄东崖相公务去陈言，专尚新警，其近体尤雕缋，如《侍楚王宴》云：“隆准衣冠高帝后，伙颐宫阙大江滨。”《登太和绝顶》云：“天野星躔包两戒，国朝岳渎视三公。”《南台燕集》云：“仙家阆苑琉璃浦，禹贡扬州篠荡田。”《赠友》云：“少从鲁国称男子，家近茅山得异人。”《寿樊叟》云：“公余穉子烧松液，酒半材官舞樜竿。”《集北郭草堂》云：“谁邀玉佩神仙客？自唱清歌菩萨蛮。”《答友》云：“枚叔赋游梁上苑，伏生书重汉西京。”《寄友》云：“以吾一日长乎尔，如此三星粲者何。”要不作沿袭语。《静志居诗话》。
　　晋江黄相国东崖，余曾见其所着《国史唯疑》于周元亮先生署中。书约一尺许，所载皆前明典故。盖相国久典著作，晚席端揆事节，皆所目击，固信书也。元亮先生曾许为之刻行，卒不果。今相国既作古人，而周先生亦下世三载，不识此书相国家尚存副本否？相国于更代后，酒后风生，不无觚棱之感。与元亮先生席中曾一牴牾，继各以启事谢过。周先生启中有曰：“传书之约，老人几怒其后期。”又曰：“不觉清酒三升，狂谈遽发。”盖道实也。近见相国长公知章云：“旧书经乱散失不全。”李子化舒云：“三山高云客抄有副本。”《仁恕堂笔记》。
　　追维辛巳壬午，时沸如蜩螗，天子疑于上，党与成乎下，温陵二相同日入政府，当巷遇之。时正人获罪，如石斋公祸几难测，东崖先生经筵申救，必霁而后已。于是每不自安，不旋踵谢归。所流连往复于本朝之故，一切寄意于单词寸牍中，名曰《国史唯疑》。其文约，其旨赅，顾甚惜不以示人，独留其副于高云客氏，云客，公之高足弟子也。沧桑之后，云客以授林同人，吉人兄弟。同人又授郑宫允几亭及予，于是三山始有抄本，凡四家。先是，公林居，余小子曾趋侍瓯安馆，累晨夕，贻诗有“声名转大忧方始，文纲多繁梦未安”之语，盖犹有迭山对客之恨焉。韬光以来，更历二十余载，山川如故，梦若隔尘，手捧遗编，抚膺洒涕。《和敬堂集》。
　　黄东崖相国和予寄周芮公先生诗，中一联曰：“征书郑重眠餐损，法曲凄凉涕泪横。”知已之言，读之感叹。《梅村集诗注》。
　　东崖先生诗如山水然：连冈迭嶂，逶迤平远，中间亦有奇峰仄涧，深岩复壁，使游者窈窕而忘归。又如园墅然：前堂后榭，靓深宏敞，复有邃庭曲廊，层轩精舍，使过者纡回而迷复。盖其取境也不一轨，选材也引一家。以川岳之精灵，写浩荡之胸臆。小儒戋戋，何足拟之？曾读其戊子六月五日纪事诗，后之，尚论音，并可以原先生之心事矣。《高言集》。
　　江皜臣，腕中有千钧力，善刻玉章。吴中能玉章者，近推周尔森，但沙碾耳。其地号能切玉者，亦皆倩尔森开其眉目，略施以刀，诡语人曰：“吾切玉如泥也。”独皜臣治玉章，始终用刀，易如划沙，章法又皆妙合秦汉。常语予：“坚者易于取势，吾切玉后，恒觉石如腐。”如公书薄恶缣素，辄胶缠笔端，不能纵送也。”皜臣客死温陵黄相国家。印谱数帙，其妾能宝藏之。曹秋岳曰：“江皜臣死，世无复有刻玉者矣。”其为名流所重如此。《全闽诗话》。
　　东崖先生相业名德着闻海内，予束发即诵其文章，迄今三十年未尝一日忘高山之思。今获读长公知白诗，绮合霞蒸，飞琼戛玉，才情格律，俱极其妙，乃益信风雅之有箕裘，而盛德之必昌后也。不禁掩卷嘉叹者久之。《高言集》。
　　庄际昌雅善谈谚，风发泉流，四座厌心。兼通禄命、医药、形家之书，人服其多才。尤旷达，自筑生圹，题曰“羹元真息”。镌诗其傍曰：“百年忙半逝，四人本归虚。”竟年五十二，亦诗谶也。《闽书》。
　　黄汝良弟汝惠没，其后城南有二伧父后先病困，为鬼卒所追，至冥司，见达官坐堂皇判生死，熟视之，乃汝惠也。二伧父初不识丁，醒犹记其判案具有文理。最后汝惠族弟诸生明偕死，一日复苏，语人云：“适至冥司，见门前榜云：‘是是非非地，昏昏晓晓天。’入见汝惠绿衣执笔，因悲涕求还。汝惠为改判‘五、十’二字。”时明偕甫四十，自喜得延，竟以其年五月初十日卒。又嘱明偕寄语诸子，欵欵皆他人所不知，闻者惊异。《河干集》。
　　万历之末，识者每鳃鳃于国计民生之日促，而以余所见，凡四巡抚移镇于泉：一为陈公子贞，一为朱公大典，一为邹公维琏，一为熊公文灿。四大吏皆以兵行，倍巡参谒，别有多辈，而城市恬然罔觉，岂非以无征派之苦，徒役之劳乎？盖兵饷出自布司，夫马出自驿递，各有支应，纪纲具焉。故也山榛隰苓，每系人思。《温陵旧事》。
　　甲戍春暮，忽报李公焻廷试鼎元，满城讙动。竖旗日，有司俱造宅拜。余以居迩趋陪，贺客喧闹。既二十日，后方知其误。先是，李试卷实拟第一，临期忽易刘理顺，而以李首二甲，卷经御墨。比部秦公锺震诗：“南村红杏浪飞蹄，躔雒文星自紫泥。点尔何如三子后，犹荣御笔注亲题。”传者异之。《宦梦录》。
　　舟过镇江，覩余姻周公廷鑨生祠巍然。时周适以铨部郎左官，为题柱云：“地胜控金焦，此郡犹存三代直；碑丰同渤颖，如君岂藉一官高。”《宦梦录》。
　　晋江林震西太守云程，以嘉靖乙丑成进士。值天启乙丑，又为临轩策士之岁，天锡难老，盛典重逢，苏司寇石水赠以诗云：“乙丑春开天启日，登名公忆肃皇年。曲江旧伴谁同老，后度仙郎再企前。彩笔凌云仍爽健，凤毛遶膝更联翩。高龄望百人称瑞，时诵诗箴学昔贤。”《苏石水集》。
　　太守林公云程举嘉靖乙丑进士。及见余辈登第，称先后同年。公嗜诗，多鉴别书画，宏奖风流，年九十七卒。《宦梦录》。
　　庚辰廷试，后有旨召进士四十人入对。吾郡与召者蔡公肱明，张公朝綖，卢公若腾。三人已胪传，蔡公为二甲第一人。旧例首二甲官礼部主事。时中外多警，上雅意边才，议以枢密席礼曹之上。于是蔡暨张、卢二人并授兵部主事。比入署，誉望大起。大司马陈公新甲，蜀人也，属铨部，推蔡为蜀威茂道，寻将以蜀督学畀之。无何，陈偾事覆，嗣是蜀乱，蔡竟殉节。向令蔡循常例，优游寅清之署，自可衡文钜省，无意外虞。抑使堂上司马非即蜀人，亦不至崎岖天梯石栈间。不幸功令适改，遂为蔡祸福攸关。悲夫！《东崖杂记》。
　　蔡江门自序《悔后集》云：“悔后者何？前日妄作诗，今而后悔也。悔后而复有集者何？吾但能焚前日之诗，今日之作且辑之，以俟后日之再悔也。”其虚怀可见。诗虽音节未谐，而清婉越俗，如：“移竹已抽三尺笋，种桃争发一庭花。”又：“湘水清紫藤，花落鱼子生。”皆不失为佳句。《静志居诗话》。
　　乡绅居丧，出谢吊，多乘白肩舆，从者过门，投帖不行拜门礼。蔡江门先生以妙年科第，初授司理，丁父揆公艰归。谢吊时，与兄元淡徒步市中，无有不拜门者。士大夫咸以为矫也。家居二载，每出郭门，即乘马学驰骤。时人又咸以为放也。至补长沙司理，时流寇四起，先生贻兄书曰：“家事问来者已知，楚事问回者可知。弟惫矣，兄善为之。老母安乐，虽贫可也。”又有友陈姓来署中，先生一日遣之归，曰：“长沙重地，寇所必窥。吾以身许国，君在无庸也。”因以俸余十金赠行，脱自己里衣，绣“千里相思”四字于臂以别。未几，长沙陷，死节。岁癸酉，泉有斗姥之变，奸民倡乱，有诸生邓林桂者谋为首，副使谔斋吴公缉获之，辞连及先生兄。先生夫人扶太夫人以诉，吴公愕然改容，乃宽元淡，不复问。《叶仲蔚笔记》
　　潘燕卿，苏文昌妻也。《春日过文昌瑶华书院》诗云：“霁雨初收淑气芳，关关鸟语报春光。寻幽偶过瑶华馆，载酒何妨绣佛堂。拂槛花枝红照眼，当窗树色绿侵床。也知未得偕庞隐，莫作颠人学太常。”《玉兰馆诗集》。
　　故老有言，其昔时内外女亲为公讌，所称某孺人、某淑人皆着葛布袄，则葛覃之风至今存也。余母家亦有内燕，女郎皆靓妆盛饰。有顷，李太常凤岳公之恭人至，即钦假归娶者，年在二十五六，所着外补袄殊不鲜。及就席，主人请宽外衣，其衬袄乃旧苍布衫，肩有绽补处。诸靓妆者皆自失。其来也唯恐一物之不妍丽，至是谓安得故衣而易之。嗟乎！李恭人者，可再见乎。《温陵旧事》。
　　温陵盛时，黄公克缵一人而兼五部尚书。蔡公一槐，年十四，预宴鹿鸣。十七，领乡荐，成进士，总裁楚闱，不屈权相，寿八十六。蔡清宪年十二，作《范蠡传》万余言，其父亦名流也，见之惊叹曰：“几失吾儿。”十八乡荐，十九登第。陈公让少时借书盈箧，数日不遗其一字，为名解元，为名御史，直声振天下。他如蔡、陈理学，王、何文章，登新建之讲堂，拂衣而出；辞江陵之西席，不上公车。瓮贮千篇，草标百炼，鹳赋成于稚岁，竹义着于妙龄。甚至苦笃盲半于左氏，迄自披寻；淹通褎并于杜微，耄期铅椠。惟兹昔贤，岂繄天挺？一言蔽之曰：精勤而已。《温陵旧事》。
　　泉城中晋安驿，即宋贡院旧基，内有井，镌“状元”字，余所亲见。城外溜石塔，本某太守造，亦用为郡鼎元之祝，今废。考宋惟梁公克家，曾公从龙，本朝惟庄公际昌，廷试一甲第一名状元。历两朝六七百裁，仅得三人耳，何寥寥也？第二名榜眼乃颇多。宋则曾公会，黄公宗旦，宋公程，刘公逵，石公起宗，董公洪，陈公晋接七人。曾会次子公亮，司空鲁国公，赠太师中书令，谥宣靖。会亦进楚国公。黄宗旦，惠安人，有文名，与李庆孙埒。时为语曰：“国朝才子黄宗旦，天下文章李庆孙。”宋程终著作郎，台州通判。石起宗终吏部员外郎。方石公及第之岁，正王公十朋为守，赠之诗曰：“坐看万石门兰大，转觉朋山气象新。”自注：“所居万石坊。”其贺启云：“家传万石，誉擅七闽。虽策勋有萧一曹次之或殊，然公议以王后卢前为未惬。”诵足知其概也。先是韩魏国生于泉州，唱第，名亦第二。故王公诗落句：“试观忠献堂中像，亦是当时第二人。”传为佳话。观王公注江家绿《荔支》云：“泉自龙虎榜以来，多出第二人，江绿在谱中亦为第二。”虽谑语，雅亦有致。刘逵，同安人，宫中书侍郎。董洪终剑州守。陈晋接郡志不载，靡考云。入国朝，登榜眼者五人。黄公凤翔，李公廷机，杨公道宾，史公继偕，庄公奇显，俗传有“五眼开，状元来”之谶。于是庄公际昌应之。庄公与宋曾公从龙，科同己未，亦一奇也。若张公瑞图，林公钎及第，第三人。稽探花止二人，不能如五眼之盛。信泉山偶数多耶。今古递迁，沧桑非昔，其独存人口中，如梁公、曾公坟墓、第宅，略可想象，余莫知谁是矣。万石坊已久毁，即郡中士民亦稀复宋石其姓者，不知何故。黄公凤翔、张公瑞图各有子成进士。黄孙曾多显，他姓或渐衰微。虽然，山川长在，所锺灵吐异，岂有穷哉。《东崖杂记》。
　　泉三世登进士者，傅凯子浚、孙楫，赵恒子日新、孙世典、世征，惟此二家耳。丁自新子日近，孙启浚，抑亦次之。其父子进士，有詹源、仰庇，黄瓒、思近，黄澄、养蒙，蔡清、存远，林性之、一新，蔡克廉、应麟，庄国桢、懋华，洪有第、启睿，洪有声、启初，赖廷桧、克俊，刘存德、梦松、梦潮，张凤征、继桂，李奇俊、廷益，秦舜翰、锺震，王惟中、同休，丘有嵓、应和，蔡贵易、献臣，郭良璞、如楚，史朝宜、继偕、继任，蒋光彦、德璟、德瑗，王三阳、寅揆，吴龙征、逢翔，周维京、廷鑨，李栻、日晔，黄凤翔、润中、灏中，林欲栋、期昌，张瑞图、潜夫，何乔远、九云，黄熙■〈彳〈幺上月下〉〉、志遴，杨景辰、旬瑛，凡三十三家。若祖孙并进士，自傅、赵、丁三姓外，有陈章应孙道曾，赵瑺孙恒，郑良佐孙得书，黄天爵孙师颜，张岳孙迎，黄光升孙琰，留志淑孙震臣、敬臣，庄一俊孙履丰、履朋，李奇俊孙韑，王良柱孙继曾，庄应祯孙毓庆，洪有第孙承选，刘宏宝孙鳞长，黄森孙学元，黄凤翔孙熙■〈彳〈幺上月下〉〉、景■〈彳〈幺上月下〉〉、徽■〈彳〈幺上月下〉〉，黄国鼎孙中通，郭如楚孙世纯，刘梦潮孙望龄。二十二家内黄公凤翔实父子孙曾四世进士，为阖郡冠。但三孙各分支派，似在丁之上，傅、赵之下。以傅、赵一脉相承故也。《东崖杂记》。
　　若兄弟同进士第者，黄铭、黄鑅，张岳、张峯，王慎中、惟中、王宗源、尔浚、李恺、李慎，史朝宜、朝富，傅履礼、履阶，谢吉卿、台卿，史朝录、朝铉，张治具、治枢，许国诚、国赞，庄履丰、履朋，赵世典、世征，刘会、刘春，史继偕、继任，刘梦松、梦潮，刘震臣、敬臣，林欲栋、欲楫，张维枢、维机，蒋德璟、德瑗，黄景明、景昉，黄日祚、日昌，黄润中、灏中，龚龙可、必第，二十四家。内黄、史、谢三家同榜，黄同弘治癸丑，史同嘉靖癸丑，谢同万历庚辰，其为同祖兄弟或同族群从之属，数繁不胜书。说者谓泉大阳、小阳山，朋峯耸秀，宜有连枝之应，其在斯乎！《东崖杂记》。
　　郡前贤之得谥于宋，曾宣靖、留忠宣、梁文靖、傅忠肃诸公，其表然者也。苏子容不书谥，不审何故？若蔡忠怀之称谈之恧矣。入明，徼易名典，可十二人。蔡公清以理学着，学者尊为虚斋先生，谥文庄。张公岳潜心伊洛，晚用勋伐自见，挺立于贵溪，分宜之际，丝毫不湼，谥襄惠。黄公光升明于文法，官至刑部尚书，谥恭肃。周公天佐户部主事，抗疏廷杖死，谥忠愍。王公用汲亦自郎署发江陵罪，章传于国史，官至南刑部尚书，谥恭质。词林自李文节、史文简外，大宗伯黄公凤翔，高风峻节，大雅卓然，谥文简。少宗伯杨公道宾，负时望，勤于其官，谥文恪。其后户部侍郎郭公维贤，谥恭定。郭公侃侃发舒，抚楚，协台各底绩。兵部侍郎蔡公复一困于督黔之役，然翕推干济，谥清宪。俞公大猷起世职武科，至大都护东南，积百战功，与戚继光齐名，窃谓过之，谥武襄。右十二人中，惠安、同安各一人，余皆晋邑。论者更谓朱都御史鉴，顾侍郎珀，洪侍郎朝选，詹侍郎仰庇，可补谥。世远迹湮，乃若鸿胪卿史公朝宾，给谏史公于光，学宪赵公珤，陈公琛皆不得谥，秩限之也。秩可得谥矣，不谥，前阁臣张公瑞图、杨公景辰，名涴之也。后蒋公德璟，时稽之也。推之少保黄公克缵，太子太傅黄公汝良，太子太保林公欲楫，亦其例也。各胪列俾览古者得以观焉。《桐城四征》。
　　往而不可返者年也，即百岁同尽耳。然家有耄耋笃老，侈为美谈。士大夫幸臻是者，回翔久德望愈尊，乡若国羽而仪之，兼藉为化民成俗之助。观前代香山洛社之贤，播诸声歌，绘及图像，而吾郡旧亦有善俗坊焉。过之每欣然慕，瞿然惕，知贤长吏意深矣。要以峻为之额，明臻是者之非易。又其人生平实足以当之，贞同松柏，验比蓍龟，无徒取山泽之癯已也。今所载自九十而上者，宫傅黄公汝良、光禄林公欲栋、计部朱公铎、郡守赵公恒、黄公瓒、郭公良璞、史公朝富、林公云程、运同林公云龙、贰守杨公维清、别驾黄公懋中、州守苏公希拭、长史颜公廷渠、杨公锡璜、邑令谢公有大、封君谢公九思、布衣黄公文照、孝子史公惠，凡十八人。内林公云程至九十六，尤高。其自八十以上，几望九者，尚书黄公光升、黄公克缵、林公学曾、庄公钦邻、林公欲楫、侍郎顾公珀、张公维机、右都御史朱公鉴、中丞林公乔相、冏卿李公开芳、光禄伍公铠、御史林公潮、龚公云致、潘公维岳、廷尉林公希元、比部秦公锺震、行人傅公楫、中书舍人何公观、监丞黄公居中、方伯林公一新、杨公道会、参政周公良寅、洪公纤若、宪副李公恺、何公元述、戴公一俊、陈公鸣华、傅公道唯、林公梦琦、林公钟、参议李公维芳、王公廷稷、蔡公一槐、韦公国贤、苑寺谢公台卿、佥事颜公隆、黄公澄、陈公学伊、长史林公大桢、郡守田公嵓、陈公安、张公乔桧、贰守庄公尚稷、黄公伯善、李公文缵、辜公志会、韦公孚献、别驾李公澜、司李王公万金、州守王公承箕、丁公衍仁、侯公世延、邑令张公天叙、蔡公思雍、谢公吉卿、陈公文瑞，凡五十五人。稀龄上下，浩不胜书。内谢氏、林氏叔侄父子兄弟并列名，尤后罕俪。《桐城四征》。
　　闽人长大者必为贵人，亦然亦不尽然。吾郡如邱公养浩为巡抚，腰带十围，食啖兼数人。一日欲过其姊，姊豫为庀具，入门，先致一蒸豚，面饼二十斤，一啖而尽。少顷上席，每馔皆数倍其物品，而簋鲜余馂。傍观叹骇，以为虽张齐贤之金漆大桶，所贮不过是也。杨公廷相为诸生时赤贫，而躯貌丰伟，其太夫人以数盆盂殖蔬菜墙头，二妹提瓮浇之，以供其饭。尝自言：岁惟大麦及萝卜菜熟时一饱耳，余俱枵然也。及为兵科左，值穆庙大阅，故事兵科当一人戎服，至上前领旨指挥。公貌既不凡，又进止可观，上注视，复目送久之，数日遂迁吏科都给事中。其二妹亦皆贵。又所见黄公克缵，何公乔远，皆魁然者。然丁公启浚，庄公钦邻，赵公世征，皆长不满六尺。《撮寤余编》。
　　陈宝錀观察青州，一日燕坐斋中，忽有小鬟年可十四五，搴帘入曰：“林四娘见。”陈惊愕，莫知所以。逡巡间，四娘已至前万福。蛮髻朱衣，绣半臂，凤觜靴，腰佩双剑。陈疑其仙侠，不得已揖就坐。四娘曰：“妾故衡王宫嫔也，生长金陵。衡王昔以千金聘妾入后宫，宠绝伦辈，不幸早死，殡于宫中。不数年，国破，遂北去。妾魂魄犹恋故墟，今宫殿荒芜，聊欲假君亭馆延客，固无益于君，亦无所损于君，愿无疑焉。”陈唯唯。自是日必一至，每张筵，初不见有宾客，但闻笑语酬酢。久之，设具燕陈，及陈乡人公车者十数辈咸在坐。嘉肴旨酒，不异人世，然亦不知从何至也。酒酣，四娘叙述宫中旧事，悲不自胜，引节而歌，声甚哀怨，举坐沾衣罢酒。如是年余。一日，黯然有离别之色，告陈曰：“妾尘缘已尽，当往终南，以君情谊厚，一来取别耳。”自后遂绝。有诗一卷，长山李五弦，司寇化熙有写本云。又程周量会元记其一诗云：“静锁深宫忆往年，楼台箫皷遍烽烟。红颜力弱难为厉，黑海心悲只学禅，细读莲花千百偈，闲看贝叶两三篇。梨园高唱□□□，君试听之亦惘然。”《池北偶谈》。
　　明季郑芝龙，海大寇也。归诚后贵显。尝朝京师，过龙虎山，有异人为决未来事，语甚隐，然意欲跨土称孤，争衡南面者。末云：“金鸡唱，龙种消。”后靖海侯施琅以辛酉生，其专征又以辛酉年。龙种者，芝龙子孙也。余十五六时便闻斯语，后二十余年而验。李文贞《榕村集》。
　　吴第字曰庸，晋江人，竟陵署中以诗代家书寄弟曰：“不久成归耳，聊先报数行。真看衰相见，肯为热官忙。酒可留新醅，花须蓄晚香。西园松竹下，早设竹方床。”《尺牍新钞》。
　　闽人陈衎尝着一书，中载一则云：鹭门僧贯一以请经过会城，寓予竹房，言去夏夜坐篱外小陂陀，有光连三夕，发之，得古砖。背印两圆突起，面刻隶字四行，文曰：草鸡夜明，长耳大尾。干头衔鼠，拍水而起，杀人如麻，血成海水。生女灭鸡，十亿相倚。起年灭年。六甲更始。庚小熙皡，太平万纪。贯一觉有异，默识其文，投砖海中。予录观之，似应泉海之事。乃比者抚成，且藉镇定，叉若无征。然三复寻绎，不能不结祀忧。彼女何人？庚小熙皡，又何世哉？为之太息。予按此书为崇祯庚辰刻本，康熙癸亥在京，于郑山公寓中见之。其言草鸡长耳大尾，离合成“郑”字，谓芝龙也。干头衔鼠为甲子，郑以甲子叛，以甲子亡，故云六甲更始。生女十亿，女加兆为姚，岂谓总督姚启圣乎？鹭门即今厦门，前年巡抚吴兴祚克厦门，今年姚启圣克台湾，而郑氏无遗种矣。然姚在闽颇自恣，为台中所弹，乃名应谶纬若此。即于癸亥死矣，又何忽也。独喜庚小熙皡为今上纪元，太平万纪，万寿无疆，为天下臣民之庆云。《艮斋续说》。
　　毛西河答赠黄俞邰诗二首云：“黄金高筑不曾逢，敢道才高气似龙。客路经年乘下泽，官斋卧日到高舂。王通家有三珠树，和峤身如千丈松。何幸城台重会合，秋宵一听景阳钟。”“虚传昔日赋明河，十载长淮未放舸。秋尽论诗逢沉约，年来讲易共田何。龙江过雨低红蓼，牛首看云扪绿萝。建业重逢愁思远，敢言对酒不当歌。”按原诗云：“丽藻清词邺下逢，西河才子气如龙。频年变姓尝为客，是处移家欲任春。”又云：“明河咏罢添愁思。”故有“赋明河”及“气如龙”句。《明河篇》即淮阴所赋者，一时传诵人口。《西河诗注》。
　　冒辟疆有姬人董白，字小宛，金陵人，善书画，兼通诗史，早卒。辟疆作《影梅庵忆语》悼之。一时名士吴园次以下，无不赋诗以赠。温陵黄俞邰虞稷二绝更佳。冒见之哀感流涕。其诗曰：“珊瑚枕薄透嫣红，桂冷霜清夜色空。自是愁人多不寐，不关天末有哀鸿。”“半床明月残书伴，一室昏灯雾阖缄。最是夜凄绝处，薄寒吹动茜红衫。”《莲波诗话》。
　　黄监丞居中子虞龙，字俞言，少负逸才，作《落花水中雁字诗》各数十首，长老叹异。未及艾而卒。嗜酒及书，作书酒诗云：“我自呼书伧，君当恕酒人。”“池上酌君酒，山中读我书。”“蟹佐持螯酒，牛供挂角书。”“安得中山千日酒，载来惠子五车书。”“杯中有圣方中酒，天上无仙不读书。”亦可想见其风致也。《列朝诗集》。
　　丁炜雁水五言佳句颇多，如：“青山秋后梦，黄叶雨中诗。”“莺啼残梦后，花发独吟时。”“花柳看憔悴，江山待祓除。”皆可吟讽。丁，晋江人，历官湖广按察使。《渔洋诗话》。
　　虔南花鸟比中士绝异，红白梅常与桂花齐开，可谱入风土岁时诸记。丁观察雁水持节双江，于使院傍隙地构甓园，杂植名卉。新城王司成士禛〔一〕祭告南海，道出双江，《题甓园诗》云：“初来甓园裹，早爱甓园诗。夜雨前山过，青苔使院滋。故人倾卯酒，名卉发辛夷。物候炎方异，春风生桂枝。”自后宾朋麕至〔二〕，雁水有自赋莺啼序纪事词云：“闲来署东屐履，见芭蕉覆地。锁颓墙，破屋三间，榱桷空存而已。凄然念，前人退食，荒凉茇舍今如此。急鸠佣垂槖，命仆购材于市。壬戌之秋，八月既望，乃经营爰始。厥工肇，先自轩房，暨茨丹垩毋侈。遍中庭，名花杂植〔三〕。海〔四〕棠与〔五〕梅桃称最。爱霜枝，虬舞螭翻，鸾停鹄■〈立寺〉。层轩当北，别甃疎垣，使园通花气。更别向黄柑树下，绪成亭子。绕以阑干，荫将樱李。径铺锦石，篱牵芳荔。墙阴修竹摇寒翠。看深宵，月色凉如水。龟鱼藻影，何殊濯魄冰壹，此境疑非人世。檐楹既具，燕雀还来，乐在其中矣。且消受，素屏清几。赢得身闲，客至传觞，梦回观史。四美或并，六神粗备。弹琴灌园皆吾事。较陶公，运甓差堪比。兹园非敢为家，但欲流行，聊随坎止。”此词一出，好事者争相抄写，遂与坡公《八境台》并传。《词苑丛谈》。
　　丁炜雁水有女名报珠，能诗，越中寄父云：“遥望白云飞欲回，亲闱长隔蓟门隈。凭阑乡国知何处？寂寞庭前花又开。”未嫁而卒。雁水哭以诗云：“女美生前白傅夸，清心丽质比幽花。凤凰未嫁钗先折，寥落箫声隔彩霞。”叶井叔谓其情至之语，不堪多读。《问山诗渠》。
　　施侯琅，幼时入里中定光庵诣神稽首，见神像随之拜起。崇祯癸未，随族父武毅伯福军中。时主兵者募壮士，置铁鼎中庭，重千斤，集健卒数千人，莫有举者。琅奋袂举行数十武，徐置其所，容色无异。唐王时尝统偏师，迷入榛莽中，有群虎前行引导，得与诸军合。识者以为虎精云。《靖海纪事》。
　　晋江施世纶南堂，历官漕督，清名著天下。《南堂诗钞》二十卷，如璞玉辉春，蠙珠浴月，琅然可诵。尤工五言诗，中有：“爱山移航对，隔水问花多。”“岸火潜鱼跃，沙更宿鸟飞。”“看云生磵产，听雨过经楼。”“孤城侵海角，铜柱出天涯。”“飞花悬隙网，行雀上空阶。”“风尘虽近市，心迹喜多闲。”“海气连吴越，秋声入鼓鼙。”“水气凉疑雨，松声泻似涛。”等警句。拟之姚少监、郑都官，当不媿也。《莲坡诗话》。
　　洪奕懿，知会同县事，安静和易，爱民如子，人称为洪佛。先是，会人不识海鲎为何物，每成群上岸食禾稻，濒海人讶为鳄鱼，莫敢捉。公至，往视之，曰：鲎也。取而食之，教以烹饪之法。自是其俗以为异味。凡祭先宴客皆用鲎，患遂绝，年谷大登。会人念公功德，相与建祠，塑像祀公。祠临大海，谓其足治此物。今其俗呼鲎为洪鱼。《逸事备采》。
　　陈一策，字尔忱，晋江人，着《香雪斋集》。七律清婉可诵。夜宿山园云：“故人留宿在山园，幽僻居然绝世喧。万木丛中烟绕径，千峯缺处月窥轩。鹳声聒耳能醒梦，虎迹关心早闭门。见说梅花开远寺，明朝相约过前村。”访友云：“草堂新筑傍苔矶，城郭风尘到此稀。背闪夕阳双鸟没，屐黏晴雪一僧归。石桥水色虚摇槛，板屋梅花乱扑扉。今日似游人境外，与君相对欲忘机。”《榕阴诗话》。
　　秀水诸生严若水，字月川，游幕闽南五十余年，老而乏嗣，贫不能归。其同乡诸生徐日熊，监生张起锽暨王裕仲，周大模，施起凤，金文焯，李原寿，同春，姜世俊，金寅，严启咸等共捐纹库银六十两，交与晋邑义冢董事诸人收领，每月以生息子钱一千二百文为若水薪水之资。其母银俟若水殁日，拨出四十两以供殡葬。葬地东西南北至中心以一丈为准。尚存母银二十两，为置田地收息以备祭扫修坟之用。捐银诸人，意垂永久，呈请泉州府知府嘉谟发晋江县存案，送府志馆纂修。时在干隆二十六年八月也。
　　张税峯庆乐，会宗孙，幼习举子业，国朝定鼎，例剃发并辫落之云游四方，后寓天台，自图其貌，并题弁偈曰：“明了诸有非有，始信真空不空。要识此翁处么了？一点水墨，两处成龙。”又曰：“三世诸佛，不生空桑。彼罗睺罗，侍父法王。汝等有志，本当不忘。道不在远，三纲五常。勿效小乘，必欲绝情。万物一体，道与俱成。菩提达摩，十万重溟。直来震旦，救度迷情。譬如甘霖，不译根尘。一雨普沾，草木均荣。汝等信受，勿忝所生。”谓仆曰：“家有人至，持此遗之。”后二日，子果至，经旬坐化。《张氏家传》。
　　张莪圃慎和领乡荐时，在京考就咸安宫教习。癸巳，高宗纯皇帝巡幸淀津，应召试诗，题：“春水船如天上坐。”是日雨，张落句云：“昨夜又添南浦雨，不知身已到瑶池。”阁学嵩抚棠□□击节叹赏久犹诵之。
　　干隆壬申，福建解元蔡君垂廷芳，面有七星痣，自云于紫阳具体而微。后教谕松溪，地有沈井，紫阳所生处。喜曰：“此吾所以征也。”初君垂家世业农，饩于庠，同邑何鼎铭世家子，负文名，意颇轻之。及君垂发解，何得魁，乃更相善也。君垂性质朴，甘淡泊，在松溪与斋夫灌园种菜。或问之，则曰：“圣人云，不如老圃，此原是学中事。”其诙谐如此。采蔡少鱼《传信录》。
　　干隆辛卯，闽墨至□京，漳浦蔡葛山先生于国子监，谓文了无佳者，唯晋江陈峨及南安郭大椿，墨理法醇备而渊源出自五家，作者必宿学，荐者必江西人也。已知郭房师为解公文燧，陈房师为彭公永和，俱江西人。一座惊服。峩字伯璋，与兄岸并有文名。兄弟数踬场屋，终不为诡遇之文以求合。峩仅得隽，而岸竟以诸生老。
　　干隆庚辰，福建秋试，晋江张岱湖克绥抡元。先是，房师潘公得张卷，弃之。初六日将揭晓矣，前夜潘公房中红光满室，有朱衣神吐焰数丈，官吏以为火，奔救无有。典试周公、毛公、中丞吴公并贺潘公，以为元必出其房。阅所定及所荐皆非，因命帘官谭公、李公搜其遗卷，得张卷，惊喜击节，争呈之。元墨传诵天下，都门咸为周公庆得人。嗣周督学江右，聘张衡文悉当。张后司训台湾，捐俸充《十三经注疏》于学宫，海外人知向学。三山督学耘门郑际唐赠以联云：“文冠南闽八千士，教传东海十三经。”纪实也。采撰志，参家传。
　　明经蔡孙盛世魁为文峭洁廉厉，破去时下町畦，喜庄、列及黄老家言。家素饶，以饮酒不事产业。晨起盥洗毕，家人送一壶一簋，坐案前，悠然独酌。客来添设杯箸，促膝共饮，自旦至昏。婢仆更番侍客，或先自散去。孙盛独坐胡床。床于于睡，呼之醒，语喃喃，还复睡，听之皆子书中粹语。或劝节饮，孙盛曰：“不见夫鲜乎？调五味，熟之，虽美易败；糟而为鲊，则可久。今吾使五脏皆糟，是鲜而鲊之也。”饮如故。家益落，竟以病卒。采少鱼《传信录》。
　　徐简之居敬能《易》，多藏书。尝于试日，蚤起，供茗魁星前。瓯忽响，现“山人”二字，遂辍试。以图书琴棋为乐。妻能弈，尤善洞箫。友至，手自涤具沦茗，家人治肴蔌，务修洁如林下供。采《逸论》，参《传信录》。
　　蔡进士慕江鸿捷《勿非室隐箴》曰：“过而不知，诿于不知。知而不悔，咎将谁尸？悔而不改，其心安在？改而不力，意中之贼。”又曰：“大庭广众中不可不知有己，暗室屋漏中不可不知有人。”又曰：“在我者无有人之见，则不饰。在人者无有我之见，则不私。”又曰：“无应变之才守吾拙，无济物之资存吾缺。”又曰：“古之君子非抅患然后悔，非没世然后疾。”又曰：“居心不厚，出言太易，尚战战乎兢兢，务为蓄德之器。”一享年不永，人咸惜之。采《慕江隐箴》。
　　孝廉陈翊霄云程有《桐城杂诗》五十首，自注刊刻。亦采风之遗。中有句云：“四面鼓楼齐拓土，更无一树刺桐花。”注：“泉旧有四城，南唐时留从効即建牙之地筑衙城，鼓楼其址也。今城乃在外之罗城，初筑时环植刺桐花，故名桐城。按今刺桐已不存，惟郡北清源铺北山东南石塔边有两三株。”又：“道场绝胜龙华会，一釜斋粮给百人。”注：“五代陈洪进女弃家学道，为建崇福寺，有大釜，近时犹存。”又：“巉岩古石傍城隈，暮雨朝烟锁未开。一夜梅香侵草径，相惊谶应状元来。”注：“城北有梅石，旧谶云：‘梅花开，状元来。’后罗一峰先生出为市舶司，至此。按：一峯先生至，梅石开，本邑庄羹若际昌应之大魁。”又：“五斗犹留词客墓，谁人杯酒解相浇。”注：“明诗人黄吾野墓在凤山五斗。”又：“教场隙地千弓外，尚是蒲家旧日园。”注：“南教场为宋蒲寿庚第，附近人家尚名花园头。”又：“家住鹧鸪大海汀，阿姨少小贩渔腥。罗巾竹笠新妆好，不插闲花鬓越青。”注：“鹧鸪妇女鬻贩海错，俗呼鹧鸪姨”又：“迎春亭外鼓冬冬，壶酒豚蹄祝岁丰。日暮肩舆神驾出，人人欢喜是三翁。”注：“迎春亭外有小庙，三神传为殉宋主之难者。春日村人击鼓祀之，日暮祈筶要出何神，若三翁出，则岁大熟。”又：“皓腕从新结五丝。”注：“即长命缕。”“雄黄锦袋佩娇儿。”注：“儿童以锦绫制雄黄袋，佩胸前以辟邪。”“端阳令节江乡盛，樱笋筵中荐米锤。”注：“以油炸锤供筵祀先。”又：“春声隐隐彻烟邨，亚岁汤圆旧事存。并与儿童添百戏，巧妆生趣及鸡豚。”注：“冬至供汤圆子，儿童和米屑作鸡豚之类。”采《桐城杂事诗》。
　　朱文正珪之督学闽南也，言于中丞徐雨松嗣曾曰：“八闽人才辈出，要以张、游、许、谢为翘楚。”谓宁化张璇漪腾蛟、福宁游磳田光绎、福州许承德作屏、及晋江谢春洲淑元也。中丞因目为鳌峯四子。干隆癸卯，福建秋试，张发解，二三即游、许。惟谢以得卷迟，争元不果。越丙午，再试，谢以第一人自命，榜发果元，闱文脍炙海内。己酉，谢留都，遇学使钱质夫学彬，素耳其名，问曰：“丙午名元是否即君？”谢笑颔之。钱改容礼揖，谓天下才人不意得诸目睫。因晨夕过从，如牛僧孺之投贽刘梦得焉。采行状。
　　朱文正珪督学至泉，岁试诗赋，以王鱼树克峻为第一，深相击节。比科无名，覆试日见王，问试诗赋否？曰：“有。”亟令人搜遗卷，特揭泉州六学第一，命题同覆，赋题为“象罔求元珠”，诗题为“过眼空迷日五色”。一时传为佳话焉。
　　嘉庆戊午，居民朱姓建家庙升文山下，掘地得古冢，兼获铭砖云：“唐故给事郎泉州司马许府君墓志。公讳谭，字颂，本安州安陆人也。曾祖圉师，皇侍中。祖自牧，皇首政府都督。父上江，皇齐州临济县令。公则临之长长子也。贞元廿年春二月十四日，终于官。属年月未□，未得归祔，以其年二月廿七日葬于清源西郭之平原。□□□□为记。”朱化其骸，塑像，为好事者移徙，不知其处。数见灵异于朱家，或购得之，以告许姓，为合族建庙郡东南龙宫之左。颜曰“唐给事中泉州司马许公祠”。按旧志官职中无公姓名，考《唐书》圉师公死难。
　　明嘉靖八年，巡按御史聂豹改城北净真观为一峰书院，祀明罗一峰先生，迄今三百余年。书院易名梅石，废坠，修举者数矣，而先生栗主朱漆金字焕然如新，于以见理学忠节之气，历久不敝，益令人兴高山仰止之思也。周学曾述。

　　〔校注〕
　　〔一〕“士禛”二字原缺，捞《词苑丛谈》补。
　　〔二〕“自后宾朋麕至”六字原缺，据《词苑丛谈》补。
　　〔三〕“植”字原稿误为“值”，据《词苑丛谈》改。
　　〔四〕“海”字原稿误为“是”，据《词苑丛谈》改。
　　〔五〕“与”字原稿误为“桂”，据《词苑丛谈》改。

　　●卷之七十七　补遗

　　志书之作，述旧册，续新修，毋滥毋遣，昭盛典也。自去岁十一月中间开局，迄今凡七阅月，为时无几。加以胥吏玩延，移查之案，十仅得五，甚有迭催无覆者。兹就举报之件，公同商酌去取，不敢参以私见。尚有前明之人，旧志未经收入，兹复来报者，因催缴甚迫，另作补遗一编，俟省局监定后发刊时再为补次于各条之下，以便披阅。
</div>
    <div class="pagination">
<a href="晋江县志道光本_page194.html">上一页</a><span>...</span><a href="晋江县志道光本_page190.html">190</a><a href="晋江县志道光本_page191.html">191</a><a href="晋江县志道光本_page192.html">192</a><a href="晋江县志道光本_page193.html">193</a><a href="晋江县志道光本_page194.html">194</a><span class="current-page">195</span><a href="晋江县志道光本_page196.html">196</a><a href="晋江县志道光本_page196.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
