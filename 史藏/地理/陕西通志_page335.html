<!DOCTYPE html>
<html>
<head>
    <meta charset="UTF-8">
    <title>陕西通志 - 第 335 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 335 页/共 490 页</h1>
    <div class="content">　　吴革字义夫华州华阴人好学喜谈兵以秉义郎干办经畧司公事金人南牧使尼堪军见之庭揖不拜责其贪利败约词直气劲尼堪少屈为追囘威胜诸屯兵授书使归钦宗问割地与不割地利害对曰金人有吞噬之意愿悉起关中士马赴都为备诏以为阁门宣赞舍人持节谕陜西行至朱仙闻金人犯京师复还与张叔夜同入城请于帝乞幸秦州又乞出城刼之使不敢近又乞诸门同出兵牵制冲尾袭应援可一战而胜时众言已入皆不果后金人攻安上门填道度壕革言之守将使泄蔡河水以灌之不听及填道将合欲用前议则水已涸矣车驾幸金营革以为堕其计往请叔夜欲身见其大酋计事叔夜问其故曰兹行有三说一则天子还内二则金骑归国三则革死叔夜为言之不报上皇妃后太子出郊革白孙傅乞留之不得乃与傅谋于啓圣僧院置赈济局募士民就食一日之间至万计阴以军法部勒久之所合已至数万多两河骁悍之士旣而有立张邦昌之议革谋先诛范琼辈以三月八日起兵谋旣定前期三日有班直甲士数百人排闼入言邦昌以七日受册请亟起事革乃披甲上马至咸丰门四面皆琼党绐革入即执之胁以从逆革骂之极口引颈受刅颜色不变其麾下百人皆死【宋史本传】
　　刘化源耀州人绍圣元年进士建炎初金人陷关陜守令以城降者金人因而命之化源时知陇州不肯降城陷被执金人使人守之不得死遂驱入河北鬻蔬果隐民间者十年终不屈有米璞者与化源同乡里登政和二年进士第时通判原州刘豫欲官之杜门谢病卒不污伪命有刘长孺者亦耀州人时签事博州判官防公事与豫书备陈祖宗德泽劝以转祸为福豫怒囚之百日长孺终不屈豫后复官之不从绍兴九年宣谕使周聿上之朝诏赴行在签书枢密院事楼炤言璞苦风痹化源长孺老病遂命各转两官奉祠又言新凤翔敎授阴晫守节不仕诏特改令入官其后金复渝盟长孺之华阴县不屈而死【宋史本传】
　　张吉【宗顔父延安人】为泾原将解宣威城围死之【宋史张宗颜传】李好义下邽人祖师忠州团练使父定一兴州中军綂制好义弱冠从军善骑射为兴州正将吴曦受金人说以蜀叛亟归与其兄对哭谋诛之密结亲衞军黄术赵亮吴政等女弟夫杨君玉亦与知长史安丙与杨巨源阴结忠义欲图曦好义遂遣君玉报丙丙喜曰非綂制李定一之子乎此人来断曦臂矣约二月晦举事好义夜享士麾众受甲与好古好仁及子姓拜决于家庙众皆踊跃时伪宫门洞开好义大呼而入曦露顶徒跣开寝户欲遁遂斫其首出伪宫亟驰告丙城中市不改肆好义请乘时取关外四州王喜忌其能沮之好义曰西和乃腹心之地愿得马步千人死士二百赍十日粮可济丙从其请好义率众攻城亲犯矢石人人乐死以少击众前无留敌金西和节度使完颜钦奔遁好义整众而入欲乘胜径取秦陇宣抚令谨守故疆不得侵越士气皆沮好义以中綂制知西和州卒諡曰忠壮【宋史本传】
　　张珏字君玉凤州人以战功累官中军都綂制号虓将宝祐末大兵围合州珏与王坚恊力守之景定初坚入朝以马千代四年乃以珏代千珏魁雄有谋善用兵出奇设伏算无遗策其治合州士卒必练器械必精御部曲有法故人人用命咸淳三年四月赛音迪延齐提兵出合州城下珏碇舟断江中为水城大兵数万攻之不克遂引去德祐元年陞四川制置副使知重庆府二年十二月珏入重庆至元十五年二月珏率兵出战兵大溃归索鸩饮左右匿鸩乃以小舟载妻子东走涪中道大憾斧其舟欲自沈舟人夺斧掷江中珏踊跃欲赴水家人挽持不得死明日铁木儿追及于涪执送京师珏至安西赵老庵解弓自经厠中【宋史本传】
　　金
　　杨达夫字晋卿耀州三原人泰和三年进士会有诏徙民东入关达夫与众行及韶避兵于州北之横岭为游骑所执将禠衣害之达夫挺然直立马首畧无所惧稍侵辱之即大言曰我金国臣子旣为汝所执不过一死忍裸袒以黩天日耶遂见杀【金史本传】
　　完顔陈和尚名彞字良佐丰州人父乞哥同知阶州军事战殁于嘉陵江陈和尚试补防衞转忠孝军提控正大五年北兵入大昌原合达问谁可为前锋者陈和尚擐甲上马不反顾是日以四百骑破八千众奏功第一授定远大将军六年有衞州之胜八年有倒囘谷之胜九年三峯山之败走钧州城破陈和尚趋避隐处杀掠稍定乃出自言曰我金国大将欲见白事诣行帐前曰我忠孝军总领陈和尚也我死乱军中人谓我负国家今日明白死天下必有知我者时欲其降斫足胫折不为屈割口吻至耳噀血而呼至死不绝大将酹以马湩祝曰好男子他日再生当令我得之时年四十一【金史本传】
　　刘兴哥杨沃衍部将率兵往来邠陇间屡战屡胜故大军猝不能东下兴哥凤翔虢县人起于羣盗人呼曰热刘后于清化战死大兵至酹酒以吊西州耆老语之至为泣下【金史本传】
　　元
　　董成夫奉元人以军功授察罕诺尔宣慰使敌兵入边殁于王事赠中大夫枢密院副使諡忠烈【贾志】
　　明
　　王真咸宁人洪武中以功授燕山右防衞百户从靖难出奇制胜肥河之战斩获无算而后队不继被围数匝真气愈奋斩敌数十人马上自刅而毙【续文献通考】
　　高翔朝邑人洪武中以明经征为监察御史所论奏皆国家机要多被采纳建文时尤戮力戎事相与激发忠义初翔与程济并征翔励名节济好术数翔止济勿为此不听已而有兵事济又劝翔学其术翔曰我愿为忠臣也金川门破翔招济同死济曰我愿为智士文皇素闻翔名即位后召之翔持丧服入见大哭语不逊乃命杀之没产夷族诸给高氏产者皆加税曰令世世骂翔也亲戚悉戍边又发其先墓杂犬马骨焚灰之而以其地为漏泽园【世法录】
　　韩永陜西西安人或曰浮山人丰躯美髯音吐宏朗官户科给事中慷慨论兵建文喜之靖难后杜门不出召入见不屈死【续藏书】
　　赵义商州人洪武中进士任中军都督府经厯死于靖难亲族为尽今其地名为赵峪【贾志】
　　程济朝邑人以明经为岳池敎谕去家数千里济夜归朝邑朝讲岳池人咸异之建文初荧惑守心济上言明年某月某日兵当从西北方起帝曰安得此不祥语将诛之济请囚而观之明年燕果起兵帝出济狱中以为翰林院编修使充军师防军小河之战南军大捷诸将树碑露功夸列姓名济固辞不得夜自禳碑下镌之及灵壁之战南军大败成祖过军碑下大怒命镌防之遽使止曰録其姓名来乃如碑按治济名独以先镌脱及金川门破济自髠从建文君亡屡免之于阨其后建文君出滇济尝从行已莫知其所终【名山藏】
　　赵天泰三原人建文元年以明经为翰林编修出亡之日天泰与焉时衣葛因自称衣葛翁又号为天肖子后老死于蜀【表忠纪】
　　王志咸宁人永乐初进士授吏科给事中陞河南知府四年草宼猝发死之勑旌忠臣【表忠纪】
　　高士文咸阳人官燕山左防衞百户从靖难有功累陞前军都督佥事为人质直刚果善骑射其征交阯多効劳勚勦贼至广源州没于阵人皆惜之【名山藏】
　　路俊字文英富平人官锦衣衞百户英宗北征俊扈从土木败绩俊溃围而出号召军将军将莫应又击虏营未至行在力竭遇害天顺间諡昭信子诚世袭锦衣衞百户【富平志】
　　王尚文商州人正綂中举进士授户部主事土木之变没于沙漠【贾志】
　　霍瑄字大宗凤翔人永乐中举人授山西大同通判陞知府正綂十四年英宗土木之变守城者戒严不敢啓瑄感慨奋不顾身从水窦匍匐出亲叩马呜咽进膳羞靴袍【贾志】
　　姜汉字大容榆林人由指挥歴总兵镇宁夏正德五年寘鐇之变其党何锦周昂丁广等谋置酒王宫伏兵召镇廵官挟之使叛汉至寘鐇以微言挑汉汉责以大义寘鐇知不可夺伏兵起执之汉骂不绝口遂遇害事闻赐祭葬加子奭官指挥使后镇甘州数立边功能世其家部将有李秦者绥德衞千户于宁夏花马池石沟堡战死【延安府志】
　　殷辅西安前衞指挥佥事正德七年调征四川与贼廖麻子战于德阳死之时有游击姚震榆林人亦征蜀寇战殁【贾志】
　　冯祯绥德衞指挥歴榆林副总兵正德七年流贼猖獗祯奉命讨之连战皆捷及洛兵半渡贼悉众薄之战死事闻赠洛南伯建祠于河南府【延绥镇志】
　　蒋贤榆林人以监生任灵璧县主簿有清谨名时流贼犯凤阳贤以灵璧去皇陵不远缮城隍修战具选民丁以备之贼至贤御之郭外力不敌众溃城遂陷贤短兵巷战贼趣降贤曰榆林忠孝地我有死而已遂为乱兵所杀事闻赐祭奠于灵璧妻谢氏守节十数年以饥死无嗣【延绥镇志】
　　邵璋西安后衞人正德中举人任登州府通判流贼犯境璋率众力战死之【贾志】
　　霍宗鄜州人正德十四年回贼作乱掠州境兵备道甯溥遣指挥率戍卒及民兵捕之至石梯山贼势猖獗众溃走宗以乡兵独当一面力不能支死于难【鄜州志】
　　张澍渭南监生正德末任江西按察使知事宸濠反械系之驱令督舟投水死【渭南县志】
　　郭江榆林衞指挥歴固原总兵官战于定边死之赐葬祭建悯忠祠荫一子指挥世袭是时有绥德衞指挥孟仁中军指挥贺节者以力战死于定边又有龙州把总延安任杰者临阵见杀【延绥镇志】
　　张凤榆林衞指挥大同寺堡参将以罪謪戍嘉靖中总督翟鹏题起废官立功赎罪凤赴焉战于鹁鸽峪全军覆殁诏复官建祠荫次子正千户是时死事者又有把总宗俍臣战殁于永兴之页沙梁俍臣威武堡人又榆林衞指挥王璋延绥衞指挥佥事史畧指挥孙世杰皆战死于宣府【延绥镇志】
　　赵天福延绥奇兵营军也嘉靖二十四年随副总兵李琦被围于靖边指挥崔经力战矢石如雨天福以身翼蔽经得免三十三年副总兵李梅双山之战天福从管司贾琛先登军败琛与天福同战死【延绥镇志】
　　武城榆林人正德间武举与千户李江管本镇司事嘉靖初御敌于红山儿敌众兵寡力战而殁【延绥镇志】
　　高儒绥德衞百户嘉靖中随游击梁震拒敌于枣茨梁死之又有宋锐者榆林衞百户嘉靖中随副总兵白爵战殁于高家堡之马鞍山【延绥镇志】
　　王勲渭南人袭祖职为延安衞百户骁勇多智所向克捷歴陞宁夏副总兵嘉靖中边境不靖勲率师出战于鹿泉敌大至勲据险发矢力战移时矢尽而殒世宗录其忠诏立祠子以宁袭指挥使【渭南志】
　　孙膑绥德衞指挥为蓟镇总兵嘉靖中勤王战死傅楫傅潜子万厯中阵亡【延绥镇志】
　　冯恩榆林千户厯官指挥佥事嘉靖中由延绥游击陞大同参将前守将遇警多不出恩至力战死之赠右军都督府都督諡壮愍荫子时泰指挥佥事世袭又千户姬晓亦死于大同【延绥镇志】
　　杜松号鹤林榆林人少负胆决精骑射军中目为飞将万厯间火落赤纠套骑吉能屡为边患松从总兵官麻贵为前锋屡破走之积功至坐营中军二十三年领兵出常乐塞先登陷阵论功最进实授参将继败火落赤于安定又败铁雷于砖井威名日起请告归松在军与士卒同甘苦纪律甚严又骁果善战松去边四年督抚以边事急交荐之诏起原官协守延绥东路炒忽拥众寇孤山之红崖堡松率精骑直前搏之斩其部长十二夺驼马铠仗无算进都督佥事挂征西将军印专守延绥三十四年大败火落赤于安边塞吉能邀王封不得大举宼边又勾东西部入犯松分驰应御诸部皆退走多弃其所掠人畜辎重去西陲倚为保障复告归四十六年
　　王师破抚顺铁岭中外大震言官争荐以原官起驻沈阳破家募士及苍头庐儿得数千人疾驰出关四十七年春经畧杨镐分四路出兵松一军出南路经畧原期三月朔进兵松自负夙将先二日三鼓严装出抚顺
　　王师闻松先出亟简精锐三万骑悉力御之松越五岭渡浑河已半渡忽万骑遮击军冲为二车营鎗炮在后水急不能即渡林间伏四起自午至酉血战力竭全师殱焉松碎首沦没寸骨不存【续表忠记】
　　袁应泰凤翔人由永平道陞辽抚适熊廷弼被论代为经畧辛酉二月
　　王师渡浑河临辽城至三月二十三日城破经畧登楼拜疏佩印剑自裁内侄姚居秀从之仆唐世明抚尸大恸焚楼而死【续表忠记】
　　段展泾阳举人厯自在州知州转饷出关驻沈阳时日晕异常展移牒经畧言天象示警宜预饬边防逾月而沈阳城破展死之【续表忠记】
　　姬文字士昌华州人万厯癸卯举人谒选滕县知县莅任三日白莲贼攻滕县时滕民什九从贼公徒步呌号登陴才数十人问民何以从贼则曰祸由董二董二者延绥巡抚某子也公登城呼贼曰若等以董二故挺而走险吾执董二治其罪以伸若寃若等复为良民可乎公长身赤面髭髯奋张乘墉大呼声殷殷动楼橹贼望见以为神人讙呼罗拜俄而箭发于西隅二贼毙焉视之则延绥沙栁簳也贼愤盈肉薄而上遂不可御公绯衣坐堂上嚼齿骂贼贼前搏公裂其冠裳以锒铛鎻之公大骂胡不速杀我越三日为诗八章书于屋壁以印状授门役魏显炤家僮守务北向再拜自缢而死遂葬于官署之池侧贼考掠显炤索印显炤及守务骂贼死之诏拜录显炤守务复其家【墓志】
　　杨愈懋潼关衞人万厯末为中军都督天啓癸亥蜀奢寇乱命愈懋总镇四川获捷功者五急欲进扫其巢遂率师至江门候援兵不至愈懋曰事不可为矣乃以勑印赍巡抚望阙遥拜曰此战犂庭社稷之福茍或失利以死从之决计深入竟遇害妾王氏闻讣绝粒死【潼关志　按奢崇明乱蜀是天啓中事愈懋尽节必在此时潼关志作佘酋当是奢佘音近相讹耳】
　　牛彩南郑人以明经为成都敎授多士奉为师表为奢贼所执不屈被杀【汉中府志】
　　郑国昌字天符邠州人万厯丁未进士任永平兵备道己巳
　　王师下永平有劝出亡者国昌厉叱之先令妻子缢死乃从容自尽事闻追赠太仆寺卿从祀表忠祠【畿辅通志】子奉先以荫歴衡州府同知亦殉难【邠州志】
　　党还醇字子真三原人天啓乙丑进士为良乡令有声己巳城破死之妾媵友仆死者一十二人事闻赠光禄寺丞【贾志】
　　高运馨神木人崇祯初王嘉倡乱运馨被掠拷索财帛因极骂投河死时贼入贡生苏万元室万元瞪目骂不已贼怒斫之又有秦光祖李亨俱泾阳人仗义讨贼俱力竭而死【贾志】
　　薛永誉吴堡人嵗贡崇祯三年贼大起七月犯吴堡之川口永誉先奉母居城中身率众守虎头二寨攻围旣久永誉知力不支尽趣寨中老弱渡河永誉自断后以御贼贼众猬集矢石如雨遂入河中死又安定王俊彦字升庸素重气节寇陷城閤室自缢【贾志】
　　秦三辅字陆海万厯戊午举人令新城值吴桥兵变直攻新城三辅率众守陴身被七创而死【三原县志】
　　方振寰字斗华城固人崇祯丁夘举人任山东福山知县城破死之【贾志】
　　梁体坤字宁宇临潼人增广生崇祯五年流贼纵掠其地令牵马坤大骂曰我朝廷士子岂为贼驱使耶贼举刅断其四肢遂杀之【临潼志】
　　杨呈秀字实甫华阴人登万厯庚戍进士歴官顺庆知府后罢官家居会流寇侵掠慨然结乡勇以为保固得数千人每战获捷崇祯七年贼众大至迎战于县西二十里不胜或劝之退避叱曰丈夫受国恩临难当致死岂可缩首茍生遂奋呼当先力竭被执贼怒甚遂磔杀之直指傅永淳以闻赠光禄寺少卿赐祭葬弟呈芳字泗源性笃孝友兄呈秀御贼被执呈芳泣曰兄亡弟岂独存遂单骑直入贼营横战至暮身带重伤犹斩贼数十人及项将断呼兄之声不絶直指并以闻建坊旌表【华阴志】
　　张应昌字顺之榆林人初为延绥副总兵崇祯四年正月贼神一元陷保安应昌击败之三月贼围庆阳应昌援之贼解去降贼不沾泥拥众脇粮赏攻米脂洪承畴与应昌往讨贼分两营以待连战贼始遁至西川斩三百余级贼溺死无算六月鄜州贼混天猴张孟金谋袭靖边应昌邀之于真水川败之追斩四百余级神一元死弟一魁领其众降寻叛去其党黄友才斩之来归旣而友才复叛至是为应昌所诛以功陞宁武总兵官加都督同知紫金梁诸贼破临县山西震动六年二月许鼎臣曹文诏屯平定应昌屯汾州往来太原以御寇七月贼攻彰德应昌进勦贼汾阳九月败贼于平山获贼首张有义即一盏灯也七年四月川贼三万屯郧阳之黄龙滩应昌与战于均州败绩死之【延安府志】
　　张景耀字振兮盩厔廪生时流氛四煽景耀以御宼保乡闾自任知县田时畅令主义兵训练严肃崇祯七年七月贼钻天鹞等循山而至景耀遏之西境乘胜追至谢家滩会天大雨众溃为贼所获支解之又同邑诸生雷一声里民翟羽翺与叔翟三皆率乡兵御贼众溃而死【盩厔志】
　　黎屛极凤县武生崇祯七年流宼破城屛极挺身巷战自辰至午以刀折见杀【汉中府志】
　　薛国蕙华州人以宁夏守备家居弟国华郡诸生崇祯七年八月流寇千人盘踞西南石脆山峪肆行屠掠国蕙及国华欲奋身搏战苦无兵适御史傅永淳入关抵华阻寇闻其事呼至面谕勦贼遇贼于峪口之柿村同义勇姬文啓罗国桢史曰环王绍禹马任等十八人喋血大战俱陷阵而殁贼死甚众即夕遁【贾志】
　　徐应龙应鳌华州人应龙为山东邹县典史应鳌为四川雅州吏目崇祯七年流寇刼掠俱被虏不屈死时同郡诸生范祖淹寿官徐邦瑞皆骂贼死【华州志】
　　韩识武功人儒生崇祯甲戍守堡御贼堡已陷犹持梃当门伤数贼贼壮之不欲杀识大骂不已竟磔死【贾志】
　　王祚丕字念兹泾阳人崇祯甲戍流寇入境祚丕奋率乡勇战于王六十桥手刅数贼为流矢所中而殁【泾阳志】
　　屈学曾凤翔县诸生崇祯中流寇大起当事檄属邑各练乡勇为守御计学曾身承其事八年春贼趋凤翔学曾督众力战陷阵死【泾阳志】
　　张全昌字濶之应昌弟以父荫歴官灵州参将崇祯四年延安贼赵四儿以万余人掠韩城郃阳全昌以五百人战三日斩三百余级贼走鄜州复击斩六百余级赵四儿寻降陞宣府总兵官七年二月河南贼自郧阳渡河入郢陷房县全昌连败之七月贼混世王等从凤翔东奔将犯西安洪承畴檄诸路兵合击又恐贼东出潼关先令曹变蛟同全昌间道走渭华遏其前而自率兵至潼关红乡沟追贼贼郤承畴驰赴蓝田欲从山后间道勦之贼夜走商洛八年五月全昌自咸阳出兴平之东距老营五十里贼渡河走郿县官兵追至秦王岭值寇大至全昌击败之自是商洛之寇逃终南山中余寇西奔兴平遂祈降阴遣诸贼连营走潼关守将艾万年等兵溃全昌亦没于阵子福寿武举任宣府深井堡守备亦以勇力闻【贾志】
　　王廷宾字观光澄城人崇祯戊辰进士任鄢陵令调永城以治行卓异与考选旋丁艰归里八年秋贼混天星破城被执不屈而死【澄城志】
　　梁民养韩城诸生崇祯八年寇至民养携家入砦自保寇攻急度不能全泣跪母衞氏前母自裁呼妻女至手刅之三子皆遣去遂自经死【韩城志】
　　张国祯字荩翼临潼人从兄给谏国祥讲实践之学一夕贼数十刼其父国祯即持梃赴之免父于厄人称其孝崇祯乙亥流贼薄城率族人避去夜深雨雪曰不可独全吾家于是率仆人遍至隣家令亟起避难黎明贼突至率众御之手刃数贼相持至未力疲被执不屈遂遇害【贾志】
　　杜必殿字宾皇世居咸阳北杜镇崇祯乙亥贼薄邑必殿倡义坚守援兵不至城遂陷被执贼有渠魁奇其貎露刃逼降必殿不屈指贼骂曰若独非朝廷赤子何竟反耶贼怒甚遂遇害【鹤雪堂集】
　　俞翀霄靖边人任延绥总兵崇祯九年闯贼拥兵北至时翀霄莅任甫月余仓卒率兵五千拒之于西川土壑砦遇贼力战自辰至酉杀获甚众援兵不至遂死焉【延绥志】
　　郑国祯延长人以选贡授归德府通判寻告归崇祯十年六月流寇陷城子诸生鸣世欲奉之逃国祯曰城亡吾安所逃乎遂自刎死鸣世见父死义不与贼俱生奋刀出门杀贼力尽被执贼过天星壮其貌欲释之鸣世仰天大呼曰父死吾何生为骂不绝口贼杀之同邑张程恩贡生授南阳府经厯终养家居城陷以大义谕贼贼怒杀之【贾志】
　　茍好善字若诚醴泉人天啓乙丑进士歴长治兰阳令有惠政擢御史建言忤防出知济南府戊寅
　　王师南下好善分守北城城陷死之赠太仆寺卿子鹤龄字子和闻父死徒跣走数千里遍覔遗骸出于壕下始扶榇归葬时兵火仓皇幼弟延龄寿龄俱相失鹤龄间关求访复得完聚盖孝友兼至云同时又有茌平令黄建极文安令王钥俱武功人武邑令郑集命延长人钜鹿令郭司南安塞人任邱令白元慧清涧人皆城破力竭而死白妻某氏郭仆张尔璋同死焉【贾志】
　　刘光祚字鸿基榆林人积功至保定提督三关总兵以河南贼盛督师杨嗣昌调援勦过南阳唐藩留守郡城值李自成兵数十万来攻光祚血战七昼夜力尽而殁【延安府志】
　　刘国能之守叶也力战不能支城陷自成念国能幼同里习嬉戏稍长同学拳武又同起草泽有意欲生之乃好语国能曰若我故人也何不服国能唾而骂曰我初与若同反今则王臣也奈何从贼遂遇害【续表忠记】豫抚常道立招抚射塌天等射塌天本名刘国能性至孝就抚乃奉其母命也庚辰六月左良玉遣国能围张献忠于玛瑙山献忠食尽分兵四出抄粮不得粮归者尽杀之未归者诣降左良玉使国能将之首行诈称粮至献忠开营延入国能扫其营垒擒其妻孥与徐以显潘独鳌等送襄阳狱自成破叶县国能守叶自刎死其妻先死子方八嵗自成入城抱置膝上欲收养之不从自解所带小刀亦刎死【明季遗闻按续表忠记国能附汪乔年传尽节在十四年明季遗闻作庚辰年事不合】
　　武大烈临潼举人强敏有干济时令永宁寇掠境上数却之至是狱囚勾贼来攻城守都司宵遁大烈固守三日贼夜半登城执大烈自成以同乡故欲活之大烈不屈索印又不予乃燔灼以死【续表忠记】
　　盛以恒潼关衞人崇祯十年冬来知商城县事虽儒者而秦人素习金革甫涖任寇猝来犯以恒登陴设守以兵法部勒邑中子弟贼攻城不能克乃解去嗣后不复来犯邑赖以安及献忠陷襄阳势益张以恒已迁开封府同知士民以其前此御寇有方畧城得无陷羣起攀留以恒因士民归诚于已遂慨然任城守事十四年二月贼大队云集以恒堵御甚力雨雪大作守陴者寒冻不能支以恒犹擐甲执弓督家众射贼贼益并力合攻流矢中以恒右额犹裹创拒敌败留余党缀以恒而别拣骁悍缘北城而登遂陷以恒率家众巷战良久殱贼甚多家众亦尽于贼乃被防大骂不屈为贼所支解其孙觉亦不屈死事闻赠副使【续表忠记】
　　葛竹溪淳化诸生善射崇祯十四年流寇满天星过县恣行剽掠竹溪不胜忿急挽弓挟矢而往射贼杀十余骑须臾矢尽绝贼众大至遂遇害于寺坡崖下【柴庵疏集】
　　猛如虎虎大威俱边外人家榆林如虎歴总兵官镇守南阳屡却贼及围城将陷持短兵巷战手及袍袖有血数升过唐府北门叩头谢自称力竭为贼所杀大威为杨文岳大将镇守汝宁攻土贼中礟而死【延绥镇志】
　　李贤中部嵗贡任汝宁敎谕以老归崇祯十四年寇陷中部执贤欲加笞辱贤张目大骂延颈向贼贼竟杀之子诸生芬宇恸父死歴白当道得祀卿贤【贾志】
　　艾毓初字孩如米脂人崇祯辛未进士知内乡县毓初生长边陲知兵习战六年冬流贼来犯毓初令埋大炮滚地龙于城外城内暗通火线故于埋炮处备御单疎示贼以瑕贼果争驰之燃线而炮发贼死无算乃解去歴陞至参议分守南阳自成用宋献防计复来犯杨文岳援军至即引退甫退又复啸聚使援者疲于奔命城遂溃毓初登城楼自缢【续表忠记】
　　杜邦举富平人任鄢陵典史崇祯十四年十二月城破被执自成知其素得民心欲降之大骂曰朝廷臣子岂为贼用自成怒抉其舌邦举噀血喷之仍大骂遂遇害【续表忠记】
　　马嗣烋字孟善同州人官户部主事管蓟镇粮储壬午年死难母薛氏弟嗣杰与焉又嗣烋从兄嗣煜官济南府通判城破亦以身殉【贾志】
　　党威字振玉神木人以西安参将有战功见重于经畧丁啓睿崇祯十五年督师汪乔年綂兵二十万勦闯贼威以中军副将进秩总兵同四总兵十副将当闯贼八十万众环战十七阵互为胜负及贼势日众汪督驻襄县为战守之计威与曹文诏以万余兵防汪督据孤城城中乏食威见势不可支乃进谋督师曰不如暂退关中休养一年简劲兵以殄渠魁余党不足平也汪不可及贼围城下汪知事去欲自尽威泣劝乃止旋登城见贼帅旗在南威引精锐二十骑出西门直抵贼帐适贼帅他逸斩左右数人夺帅旗而还次日复率千余骑出东入南出西入北冲突贼营当者无不披靡及城陷汪自经威复驰骤数创失马自刎而尸不仆者移时贼帅为具棺函瘗之【贾志】是时副总兵樊来保及神木副总兵艾万年与李贼战于巴家寨死之【延绥镇志】
　　吉孔嘉洋县举人累擢顺德知府壬午
　　王师临城孔嘉力屈与妻张氏长子贡生惠迪次子妇王氏并死焉【续表忠记】
　　李盛英榆林人以明经任太湖县流贼搆难围城盛英竭力拒守援绝城陷被执贼欲降之盛英不从骂贼撞树而死其妻亦完节【贾志】
　　刘其德字子上兴安州人寄籍紫阳崇祯戊辰进士由庶常歴官谕德在史馆有声寻目盲乞骸归侨寓襄阳闯贼破襄阳其德骂贼而死【兴安州志　按省志云其德归守兴安兴安志云死于襄阳中间事迹不无抵牾存疑可也】
　　马颷字电如陜西同官贡士崇祯十五年任沔阳州同知贼陷承天督兵堵贼贼绕出颷背颷驰介马疾呼所向披靡贼至愈众下马奋呼家丁数人背城与贼战犹射杀数十贼矢尽力竭被执不屈贼怒用劲梃通中而死藁葬城东二十一载子来沔啓殡易棺顔色如生【湖广志】
　　李振声米脂人进士巡按湖广王玑扶风人举人承天知府崇祯壬午除夕贼破承天并以不屈遇害振声被执自成以同姓同邑称之为兄且赠以金币振声不屈贼数置酒邀饮醉即厉词诋斥乃移之襄阳令部将刘体仁伺察之及孙传庭出关讨贼复移之裕州有言振声通书传庭者贼怒遣其将谷永杀之南门外时九月二十九日也先是振声被执有传其降贼者朝野共诋之后贼入山西榜列受职者姓名以诳远近振声与焉实未受职也【续表忠记】玑字玉温知承天府时筑关守城勤事如家旣报陞凤阳副使忽流寇大至攻城玑极力御之降兵内溃玑愤甚执刃转战被执骂不绝口贼百计胁降不从怒令杀之玑望阙再拜延颈受刃时崇祯癸未正月也楚人义之收尸殡殓子鍼镐扶丧归葬【贾志】
　　孙璜字用谦三原人由嵗荐任盐山敎谕癸未盐山城将陷左右促璜与令同出走璜曰临难茍免何以为臣已而城破璜自缢【三原志】
　　范如游郃阳人崇祯癸酉举人性明敏有执持后知武定州死于难【郃阳志】
　　邵公坤廪生公巽公佐监生公齐公量生员俱商州人羣从聚居夙敦友爱闺门雍睦无间言癸未七月州城陷贼将袁宗第巡游至邵氏逼降之公坤兄弟五人同声骂贼不少屈胁以刃骂益厉贼尽杀之公坤之胞侄绍祖徽祖遵祖绪祖嗣祖公佐子昭祖公量子光祖祖式祖争衞父兄难长者制梃防者投瓦砾俱遇害贼入中阃公坤之寡嫂公干妻张氏痛五子无一存赴井死公佐妻孔氏公巽妻刘氏俱投缳死公坤之胞妹适雒南薛匡伦归省其兄最后遇贼贼俾执爨氏厉声骂贼贼愈怒磔裂之邵氏一门男妇死难共一十八人乱定合茔安葬一时称奇节云【贾志】
　　张任字碧岑三水人万厯间举人歴官衡州守未几寇至任率众督战舟中力屈死之举家咸尽节焉【贾志】
　　刘禋字诚若中部人举人性刚介识大节事父极孝贼陷邑城禋负父走时秋雨河涨渡者多溺禋独弗溺辛巳授登封知县时大盗李际遇申靖邦盘据山砦禋设法守御与士卒同甘苦练死士数百且战且守贼不敢近癸未逆闯攻登封城陷被执自成欲降之禋掉须骂曰岂有七世清白吏而降贼耶自成从容言曰吾与公谊切桑梓今方有事关中当同载西归禋神色愈厉曰吾愿血沾登土自成义之次日复令贼将刘崇文说之反覆数百言终不屈遂遇害于泮水之侧事闻赠按察司佥事先是登封不守父尔完泣曰吾子素刚烈死国事矣及闻讣顾坦然曰杀身成仁又何憾焉【贾志】
　　赵希魁渭南人由武进士官参将从孙传庭战殁于河南【渭南志】
　　盛昶之字玺振潼关衞指挥使总制孙传庭与寇自成战郏县败绩自成乘胜抵关势若山裂人无固志城遂陷昶独坚立不动日暮被掳明日贼促诸将西强昶之行不从厉声骂曰我固盛指挥也世受国厚恩有死而已恨不手刃诸贼奴岂有职官从贼者哉贼怒缢杀之又衞指挥使张尔猷字定远潼关陷率家僮奋马驰突遇贼南门矢发辄应手仆复挥刀斩其数骑贼相顾失色俄顷贼大至环攻之矢下如雨尔猷大呼曰我前掌印指挥张尔猷也贼争前刺之身被数十创旣坠马犹骂不絶声而死时本衞指挥使李继祖守东城本衞千户袁化龙守西城贼入各就所守汛地死之【贾志】
　　郭宗振字引震华州人万厯癸卯举人初授河阳令河阳地当冲道官商络绎供亿维艰宗振至力革之调太邱时有贵公子夺人田逼妇自刎宗振竟置以法境多盗宗振悬金以购盗贼遂息转寿春守境内奸宄作乱者闻宗振至悉散去郡北多水患民皆迯亡宗振捐俸招集归者六十余家人名之曰郭公集郡地多荒碛宗振给牛种寛赋税渐次开垦遂成良田丁内艰补右丞迁比部郎检验吏牍谨敬罔懈有言官陈赎军之奏宗振抗疏力争朝论是之丙子衔命恤蜀有纳贿纵贼并开释重案者宗振悉寘于理后旋里崇祯癸未殉难【华州志】
　　陈嗣虞字述敬华阴人万厯庚子举人仕至高邮知州性沈静廉洁一介不茍归里后杜门读书不妄交游闯贼陷省伪檄依例输饷嗣虞内怀悲愤而不于色乘家人不意步至渭滨投水而死【贾志】
　　东肇商字云驹华州人诸生性敏而多学诗文千言立就闻贼至人皆逃避肇商独饮酒不辍挺刃而出大骂贼奴遂被害【贾志】
　　焦源清号湛一由进士厯官至宣府巡抚年七十始举一子贼入西安勒源清往见不屈自经弟源溥号涵一以进士由知县入为御史歴抚大同未一年罢归癸未冬闯贼入西安召诸邑搢绅受伪职源溥为贼党所刼执见自成授以总督衔源溥大骂曰尔为贼乃欲汚我自成闭诸空室骂益烈须髯皆上指眦皆裂贼稍近举手击之复厉骂不辍贼拔其舌支解之同死者渭南吏部尚书南企仲号蒲进士起家年八十三矣骂贼不屈曰老臣何惜此余年报国不食死子进士礼部郎居业不屈死从子居益由进士歴官至福建巡抚海外有红毛夷者俗殷富国名贺兰自昔不通中土奸民潘秀贾大泥始引其人据彭湖求市遂入犯内地滨海大扰及居益履任设方畧讨平之天啓五年迁督河道晋工部侍郎时逆奄窃柄奄党迎合逆意劾居益依傍门户削籍去福建士民诣阙留之不听乃立祠以祀碑于彭湖平远诸山纪其绩焉崇祯元年起督仓塲时陜西四镇缺饷至三十余月贫卒蠭起为盗居益为乡土忧疏请以陜赋当输关门者留三十万纾其急报可代张凤翔为工部尚书以疏救曹郎帝怒其狥私再削籍后叙守城功乃复冠带城破自成诱降不屈骂贼被炮烙而死【续表忠记】
</div>
    <div class="pagination">
<a href="陕西通志_page334.html">上一页</a><span>...</span><a href="陕西通志_page330.html">330</a><a href="陕西通志_page331.html">331</a><a href="陕西通志_page332.html">332</a><a href="陕西通志_page333.html">333</a><a href="陕西通志_page334.html">334</a><span class="current-page">335</span><a href="陕西通志_page336.html">336</a><a href="陕西通志_page337.html">337</a><a href="陕西通志_page338.html">338</a><a href="陕西通志_page339.html">339</a><a href="陕西通志_page340.html">340</a><span>...</span><a href="陕西通志_page336.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
