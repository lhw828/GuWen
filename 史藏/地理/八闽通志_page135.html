<!DOCTYPE html>
<html>
<head>
    <meta charset="UTF-8">
    <title>八闽通志 - 第 135 页/共 184 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>八闽通志 - 第 135 页/共 184 页</h1>
    <div class="content">　　林氏福清人。邵舜民妻。年二十五而舜民卒，子德洪甫二岁。林氏寡居，抚教其子，志行坚白。德洪亦早卒，妇陈氏年二十七，孙二人，嫡曰绳，庶曰矩，皆五岁。陈氏守志事姑三十余年，其孝不少衰。绳、矩既有立，而绳二子曰逵，曰远，矩三子曰巡，曰选，曰达，皆循循克世其家。君子谓此天之所以报二母也。林氏年八十有六卒，陈氏今年亦六十有四矣。
　　林氏名珠小。福清人。年二十适李彦祥，甫三载彦祥卒，子该方二岁，家复贫，珠小纺织以资生，养太姑林氏及姑陈氏无违礼，教其子能不坠其先。彦祥之兄亦早卒，二子曰语，曰讷，皆幼，珠小视之犹己子，人无间言。今年六十有八。
　　林氏名懋娘，福清人郑玄妻也。年二十而嫁，嫁逾年而夫卒，无子，力贫养舅姑以终其身。又同县人余氏，乡贡进士许绅妻也，年二十七而夫卒，亦无子，自誓守志以终其身。
　　陈氏福清人。适翁务，年二十九而寡，抚幼子坦，誓不再醮，卒年七十四。坦妻林氏，年二十七而寡，事姑养生丧死俱尽其道，抚三子曰锐，曰铣，曰鉴，俱底于成。今年亦七十有五。士大夫匾其堂曰“重贞”。
　　赵氏名妙琉。古田民友拳之女，适同里民曾缙。缙卒，妙琉年二十五，男鼒甫一岁，舅姑年老，妙琉誓不再醮，执妇道终始如一。正统间寇乱，舅姑为贼所击，妙琉冒白刃，求代其死，贼怜之而去。既而家业尽厄于火，妙琉奉舅姑居草庐，纺织以资养，志操愈厉。姑尝遘疾危困，妙琉刲股肉疗之，舅姑卒，丧葬并举无违礼。有司以闻，旌其门。
　　李氏名妙贵。古田民彦初之女，庠生邓扬宗之妻。扬宗与父俱卒，妙贵年二十有四，男灼生甫三年，族人利其产，讽之使再嫁，不从，则夺其奴婢以逼之，妙贵曰：“身可杀，节不可改也!”灼既长，娶妻得孙男三，乃遣其长孙机入学，以继先志。后以寿终。
　　沈氏名妙孟，古田李拳妻也，年二十四而拳殁，子基甫周岁，姑怜其少寡欲嫁之，妙孟不从，执妇道益谨。姑殁，丧葬并无违礼。基既长，从军观海，妙孟茕然独居，执节弥固。县令杜永济每断失节妇，必令拜于其家，以激励风俗。
　　罗氏名妙应。古田民以清之女，邑庠生汤琳之妻。年二十一，琳以事将之京，时妙应未有所出，惟庶生一子理，甫八岁。琳语妙应曰：“吾兹行未卜得生还否，汤氏止吾一身，万一不幸，子将奈何？”妙应答曰：“君何为出此言耶？理非吾子乎？”后琳果不还，妙应誓不易心，抚理不啻己出，卒底成立，以继宗祀。年七十八而终。
　　苏氏名琇姑。古田人。父坡以适同邑林濡，年二十四而寡，子洪甫三岁，母怜其少欲嫁之，琇姑誓志不从，且曰：“若强我，必殒于尺组之下。”母惧，不敢复言，卒全其节。
　　林氏名玳小。永福人。适翰林检讨王偁之次子拱，生子枢方八月而拱卒，时林氏年甫二十有一。刻苦励操，备尝艰阻，教枢底于成立。年七十而终。
　　林氏名寿娘。罗源人。年二十其父安以适同邑人饶建。甫半载，建遘疾濒危，顾谓寿娘曰：“吾殆不起，汝年少，宜事他人。”寿娘答曰：“君如不讳，妾忍独生乎？”及建卒，殡殓甫毕，即自经死，遂与建同穴葬焉。乡人至今称其贞烈。
　　王氏闽县杨和生妻也。和生夭卒，王年甫二十有八，一子尚幼，家贫，纺织自给。或劝其改适，王泣曰：“夫既早世，吾不能守其孤而改适，其何以自立于天地之间乎？”志操弥厉，抚教其子永，后登进士第，拜监察御史。有司以其事闻，旌表其门。
　　潘氏闽县人。嫁为陈启妻，年二十七启卒。励志守节，教其子傅底于成立，后举进士为刑科给事中。事闻，旌表其门。
　　刘氏名淑馨。闽县人成德之女，归同邑李岳仅十年，岳卒，淑馨年方二十有八，家甚贫，一女甫九岁，一男甫六岁，誓志抚之，底于成立。有司上其事，诏旌表其门。
　　钟氏名正。闽县人，归同县林廷振甫五年，廷振殁，钟年方二十有七，二子俱幼，姑疑其盛年不能守，视之渐疏，母家多劝其更适，钟泣曰：“此事非惟口不可道，抑亦耳不可闻。”抚成二子，孝养其姑，劬劳万状。后长子士渊领乡荐，任韶州训导，迎养以寿终。
　　何氏名容字淑姿。闽县人。颇涉书史，给事中宣之妹，适庠生林广。年甫二十有三，广卒，男泽始生，誓死守节，后以寿终。泽娶朱氏，先母而卒，朱今亦励志守节。
　　李氏名尽，字淑善。闽县民茂之长女，为曾理之妻。年二十三夫卒，二子皆幼，家复贫甚，淑善杜门励操，久而益坚。郡守吴渊上其事请旌之，命未下而卒。将卒之日，正衣襟坐床上，召子妇诸孙为区画家事，戒以勿失和气，兄子仲贤亦趋进，淑善张目厉声曰：“此处岂汝外姓可进耶？”命扶出，正寝而终。
　　袁氏名妙华。侯邑民袁善女，福州中卫舍人杨浩妻。年二十六夫卒，无子，励死自守，立夫弟男光为嗣。今年七十八。
　　唐氏闽县人。夫陈晖早卒，唐年甫二十有二，无子，惟一女适人，以夫之侄定为嗣。后定亦卒，抚其子良默以居，今年已七十又五。同县人叶氏名敬小，夫陈泰卒，叶年甫二十有五，亦无子，惟一女适人，以夫之族人华为嗣。今年已六十有七。
　　林氏侯官人。夫李徽从军没于戍所，林年方二十有八，子源甫一岁，家贫无所仰给，亲族或劝其再醮，林答曰：“古人有言‘饿死事极小，失节事极大’，吾岂以贫而改节耶？”毅然励操，资纺织以教育其子，遂领成化辛卯乡荐第。四十余年终始一节，乡邻咸称之。
　　潘氏怀安人。归于闽清谢，寓居郡城。年二十七而夫卒，三子俱在襁褓，舅姑皆耄老，家复贫，潘氏矢志坚守。未几，舅卒，姑患盲，潘氏朝夕扶持，亲为涤溺器。既没，奉柩与舅合葬。躬蚕绩以给诸子，其后子为沾化训导。潘氏年已五十七。郡守唐珣以闻，诏旌之。
　　陈氏名懿娘。怀安人。父塾以适吴孟恭，甫二月孟恭病亟，谓懿娘曰：“吾大父早世，赖大母梁氏守志以鞠吾父；吾父复早世，赖母陈氏守志以鞠吾；今吾病必不起，汝能以吾大母及吾母之志自期乎？”懿娘曰：“敢不如命。”孟恭卒，懿娘年甫二十，遗腹产一子，襁褓而殇。正统间，奉姑避寇归，室庐焚毁，家计荡然。懿娘昕夕蚕织以资养，复积其赢余构屋以居。今姑年逾八十，懿娘年逾六十，士君子咸称吴氏一门三代节义云。
　　姜氏名景。怀安人。乡贡进士冯珏妻也。珏卒于京师，姜氏闻讣几不能生。时年甫二十有七，誓不食他姓。抚教二孤，克绳家学，始终一节，冰霜凛然，以天年终。
　　周氏长乐人。归董氏，甫三岁夫亡，未有子，舅姑俱存，父母欲夺而嫁之，周曰：“吾少读《烈女传》，知妇人以不再醮为节，善事舅姑为孝，吾知有节孝而已，他则吾不之知也。”年六十余。同邑方安、刘复全以闻，诏旌表焉。
　　郑氏闽县人余尚春妻也。余之先以诬隶戎籍，尚春走京师诉之，归，卒于崇安逆旅，讣闻，郑犯霜露，冒荆棘，躬扶柩以归。时其大姑及舅亦相继卒，姑且老，子方龀，郑矢心养姑。姑尝病，每夜露祷于北辰，愈而后已。家贫，三丧久不举，或劝之火葬，郑曰：“火葬非礼，吾舅与夫皆儒者，吾忍以非礼处之？且其孤万一有成，宁无遗恨乎？”卒葬之如礼。及姑卒亦然。后其子亮领乡荐，授训导。缙绅匾其堂曰“孝节”，且为诗美之。
　　胡氏、王氏俱闽县人。陈氏二子妇也。胡之夫曰，早卒未有子。所亲以其年少微风之，胡曰：“夫死，天也；妇人不再醮，义也；吾安可违天背义而他图哉？”王之夫曰住，亦早卒，未有子，或悯其年少劝其改适，王曰：“此岂人所言乎？且吾夫嫂胡氏既不负其夫，吾忍负吾夫耶？”胡乃立其夫弟泉之子升为后，王乃立其夫兄庆之子皓为后。娣姒相依，爱如姊妹，后俱以天年终。乡人呼为“双节妇”。
　　黄氏闽县人。林浚妻也。年甫二十有七而浚卒，朝夕号恸，几不能生。寡居二十九年，今年已五十又五矣。事舅姑克尽孝谨，抚男女各底成立，而复能勤生植业，终始不少怠，宗党贤之。有司上其事，敕旌其门。
　　陈氏闽县人。乡贡士李烜妻也。天顺七年，烜会试京师，场屋弗戒于火，被焚死。陈氏闻讣号擗，绝而复苏。时年方二十有九，舅姑俱垂老，子宾甫四岁，家复贫，陈氏拮据经营，誓养老字幼以终其身，今年已五十有四矣。郡守唐珣以闻，乞旌之。
　　王氏名信。闽县人。翁源教谕勗之女，适福州中卫指挥刘玉之从弟。年二十五卒，未有子，抚二女，勤女红以毕婚嫁。志操凛然，年六十二而卒。
　　李寄娘侯官人。父富，家甚贫，故寄娘少育于黄氏。后黄氏女归怀安林继诚，遂以寄娘为媵。继诚卒，寄娘年方二十有二，生一男曰文复，甫六岁，一女甫四岁，家计萧然。寄娘励志誓不他适。黄氏令其自爨，寄娘日扫松叶以给薪，夜则纺织以供男女衣食。后男女皆成人，寄娘以寿终。
　　黄氏名恩。闽县人。浙江布政使泽之女也，为同县林世融妻。夫亡，恩年二十六，守节训孤，始终不谕。
　　林氏名绂。闽县人。父汝和以归于同邑叶惟节。惟节早卒，林氏年方二十七，纺织以养舅姑抚孤幼，誓不易志。今年已六十七矣。
　　张氏名锦。士袒之女。闽县人，归同邑陈贤。贤溺死，张氏年甫二十有五，逾四月，子慈始生，家复贫，舅姑垂老，张氏日则教授女徒，夜则辛勤女工以资事育。今年已八十。乡邦称为节妇。
　　罗氏闽县人。新河教谕泽之女也，适同邑杨珙。珙卒，罗氏年仅三十，生—子二女俱幼，罗氏力贫抚而教之。既而子复早卒，杨氏之嗣遂绝，罗氏乃依其女以居，志操弥厉。今年六十又八。

 仙释
 〔汉〕
　　庄君平《夷坚志》云：“福有道人，尝见老叟，同室岁余，告之曰：‘吾乃庄君平也。’。取一书授之。天明，叟出不归，视其书皆修身度世之说。今但记其语云‘事业与功名，不值一杯水’，又云‘独立秋江水’。”
　　徐登福州人。《类要》云：“高盖山在永泰县。昔徐登在此山得仙，与东阳赵炳斗仙术，即此处也。”

 〔后梁〕
　　义收居万岁寺。时春不雨至五月，义收积薪通衢，将自焚，烟举而雨降。游洪州将归，民俗遮留，乃截左臂付之，曰：“去!”后不雨，出以祷，果应。

 〔宋〕
　　逸闽县人。九岁出家，至庐山依开元寺暹禅师，入室颖悟。元丰六年，诏住大相国寺，赐号“正觉禅师”。绍圣中，集众而逝，作颂曰：“七十四年如掣电，临行为君通一线；铁牛勃跳过新罗，撞破虚空七八片。”
　　校　注
　　1　万历《福州府志 人物》作“对策，指大臣权倖干政”。
　　2　万历《福州府志 人物》作“护藏帷谨”。
　　3　万历《福州府志 人物》作“叩阍上书”。
　　4　万历《福州府志 人物》作“叩阍上书”。
　　5　“之也”二字疑衍。
　　6　乾隆《福州府志 人物》“道”作“遁”。
　　7　乾隆《福州府志 人物》“遣”作“迁”。
　　8　乾隆《福州府志 人物》“金”作“签”。
　　9　按万历、乾隆两《福州府志 人物》所载与此俱不同。万历志谓“林同，字子真，别号空斋，福清人，公遇之子也，荫官家居”；乾隆志谓“林同，福清人，公遇子，举进士，历知县，解官家居，张世杰围泉州，起义兵复永福县”。
　　10　乾隆《福州府志 人物》作“投大理评事”。
　　11　乾隆《福州府志 人物》称“开成三年进士”，乾隆《长乐县志 人物》称“开成中进士”。
　　12　万历、乾隆两《福州府志 人物》俱作“林搏”。
　　13　乾隆《福州府志 人物》作“林仝字子贞，与弟合俱有隐操”，不言公遇子。
　　14　万历、乾隆两《福州府志 人物》俱作“虞公庵”。
　　15　万历《福州府志 人物》作“刘仝祖妻林氏，福清人”。
　　16　万历《福州府志 人物》作“孟后竟以忤旨死”。

卷之六十四

　　人物
建宁府

 名臣
 〔宋〕
　　杨徽之字仲猷，一名仪之。浦城人。父澄，闽浦城令。徽之少工诗赋，与江为、江文蔚齐名。李氏据有江表，间道诣汴、洛。周显德中，第进土，为右拾遗，力言太祖人望所归，不宜典禁兵。太祖既得天下，将因事诛之，晋王谏曰：“彼周室忠臣也。”开宝中，除著作佐郎，知全州。太宗朝诏类《文苑英华》，分命徽之编诗，为百八十卷。复上书乞置太学、五经博士。真宗即位，历工部、礼部、兵部侍郎，并兼秘书监。咸甲1二年，特置翰林侍读学士，命徽之与夏侯峤、吕文仲为之。徽之纯厚清素，重名教，尚风义，尝言：“温仲舒、寇准以搏击取贵位，使后辈务习趋竞，礼俗寝薄。”世谓其知言。卒年八十，赠兵部尚书，谥“文庄”。
　　杨澈字晏如。建阳人。与亿同宗。父思进徙居青州之北海，仕周为镇赵从事。澈少为文敏速，周时为昭庆令。入宋，建隆初，举进士，调青州司户。太祖知其名，召试禁中，改著作佐郎，知渠州。江南平，改通判处州。令就曹彬分兵以行。乃单骑赴郭再兴营，谕以威信，再兴即纳符印，澈悉科城中丁锐送京师。再知淄州。咸平初，为雍王记室。景德中，充东京留守判官，终祠部郎中。子峦，淳化进士，职方员外郎。
　　张霭字伯云。崇安人。初仕周为靳州刺史，建隆中除侍御史。太祖方弹雀后苑，霭亟请入奏事。及见所奏乃常事，太祖怒，霭曰：“臣以为尚急于弹雀。”太祖色愈厉，引斧柄撞其口，坠两齿，霭徐拾之。太祖曰：“欲讼朕耶？”霭曰：“臣不能讼陛下，自有史官书之耳。”出为河中府判官。太宗立，召还，眷宠尤渥，多密启禆赞，官至左司员外郎。子峤字景山，隐居武夷。南唐主恶霭仕周，执峤赴江南。后归宋，通判歙州。盗卢绛入境，与守臣龚慎仪死守。太宗朝拜御史中丞。
　　李虚己字公受。建安人。父寅有清节，仕南唐至诸司使。后归宋，第进士，为衢州司理。虚己亦登第，太宗朝知遂州，以粮二千石特赐五品服。历侍御吏，出为湖南提刑，徙淮南运副；累迁兵部郎中，以龙图阁侍制判大理寺，与查道等同备劝讲。久之丐外，真宗称其儒雅循谨，特迁右谏议大夫，出知河中府，召权御史中丞，进给事中，知洪州，迁工部侍郎。虚己立朝有卓荦大节，历外服，所至著吏能。亦喜为诗，有《雅正集》十卷。
　　杨亿字大年。浦城人。雍熙初年十一，召诣阙试诗，除正字。淳化中，命试翰林，赐进士第。真宗立，除右正言，参预《太宗实录》。书成，力丐外，知处州，召还为左司谏知制诰。时西鄙末宁，有诏议灵州弃守之事，亿言灵武之存无益，宜退保环庆，命骁将数人分守边城，则寇可就擒。会修《策府元龟》，其序次体制皆亿所定。拜翰林学士，同修国史。除太常少卿，分司西京，起知汝州，召知礼仪院，判秘阁太常寺。天禧中，拜工部侍郎，复为翰林学士兼史馆修撰。亿性耿介，尚名节，文雅雄健，学者宗之。真宗立德妃为后，欲得亿草制，亿不奉诏。卒赠礼部尚书，谥曰“文”。平生诗文及内外制刀笔共一百九十四卷。
　　杨伟字子奇。亿弟。清慎文雅。景德中进士，通判单州。会巡检部卒李素合州卒二百余人谋杀巡检使，入鼓角门，州将不敢出，伟挺身问曰：“若属何为而及？”俱白：“将有诉于州，非反也。”伟曰：“持兵来，非反而何？若属皆有父母妻子，以一朝之忿而欲鱼肉之乎？”悉令投兵坐，籍首恶得十余人斩之。累迁兵部郎官，同修起居注，命知制诰，权谏院。尝曰：“谏臣宜陈列大事，细故何足论？”皇祐中，拜翰林学士，祀明堂，判太常寺，为群牧使兼翰林侍读学士，进中书舍人，赠礼部侍郎。
　　吴待问字子礼。浦城人。同县杨亿每厚遇待问，门下少年多易之，亿曰：“彼他日所享，非若曹可望也。”咸平中登第，迁大理丞。亿为延誉，稍历要职，累官礼部侍郎。庆历中，子育在二府，待问以列卿奉朝请；及育帅永兴，肩舆迎养，时人荣之。赠太师崇国公。子育、京、方、充皆进士高第，同时贵显，方终翰林学士。
　　张泌字顺之。浦城人。父彝宪字季常，贡礼部三试不利，放怀林壑间。泌笃学，为杨亿所称。祥符中登进士，历知宝应县。庆历中，以章得象荐，召试馆阁，除秘书郎，迁丞。献《经国远猷》十篇，仁宗嘉纳，除右正言，知谏院。奏乞减后宫浮费、抑权幸请托之弊。改殿中侍御史。坐论张尧佐出知维州，移河东路察访使，未行，诏为侍御史，迁礼部侍郎、给事中，进刑部尚书，卒。泌在台，会赵元昊围延安，泌五章极论守将郭劝、钤辖李谓当斩。二人坐贬黜。及卒，仁宗悼之曰：“朕方大用，不意遽亡。”赠开府仪同三司。
　　张沔字宗。大中祥符初第进士，历越州萧山尉，知青州千乘县，累迁侍御史。排击奸佞，不避权贵，端亮有操，无愧清议。
　　章得象字希言。七世祖唐康州刺史，及自南安迁浦城，高祖仔钧以战攻守三策投王审知，审知命为将，戍浦城。得象进士及第，杨亿荐其有公辅器。或问之，亿曰：“闽士轻侠，而得象深厚有容，此其贵也。”仁宗朝迁翰林学士。时太后临朝，宦官方炽，后每遣内侍至学士院，必正色待之，或不交一言。宝元初，拜同中书门下平章事，仁宗谓之曰：“向太后临朝，群臣邪正朕皆识之，卿清忠无所附，且未尝有所干请，今日用卿职此也。”加工部尚书，封郇国公，以守司空致仕，卒赠太尉兼侍中，谥“文简”。得象在中书凡八年，宗党亲戚一切抑而不进，时称简重之相。 
　　吴育字春卿。浦城人。待问之子。举进士，试礼部第一，中甲科。仁宗朝为右正言。会赵元昊叛，群臣议用兵，育独建议宜援国初江南故事，稍易其名可以顺拊而收之，不宜亟加征讨。后竟如其言。知开封府，先去豪猾之为害者。庆历五年，除枢密副使，寻参知政事。有中使按视山东，还言寇贼不足虑，兖州杜衍、郓州富弼得人心可忧，帝将徙二人于淮南，育曰：“小人乘时以倾大臣，祸几不可御矣。”事遂寝。育遇事敢言，与贾昌朝数争议上前，左右皆失色，育论辩不已，乃请曰：“臣所辩者职也，顾力不胜，愿罢臣职。”乃复以为枢副。其后自陕州召判尚书省，除宣徽南院使，帅鄜延。夏人既称臣，而并边种落数侵耕为患，庞籍守并州，欲筑堡备之，育谓：“要契未明而亟城，则羌人必争，争而受患者必鄜府也。”移文河东，又遗籍书及疏于朝，不报。已而夏人果犯边。改资政殿大学士，卒赠吏部尚书，谥“正肃”。
　　吴充字冲卿。育之弟，为吴王宫教授，独以严见惮。尝作《宗室六箴》以献。欧阳修以救胡宿之子，补外，充乞与同贬，修得复留，除知太常礼院。英宗立，权盐铁副使。熙宁初，知制诰，同知谏院。王安石参大政，充子安持其婿也，引嫌解谏职，历三司使、翰林学士。三年，拜枢密副使。王韶取洮州，木征遁去。充请招木征，縻以爵秩，使领所部为外臣，不听。进枢密使，数言安石政事非是。安石既去，遂拜同中书门下平章事，首乞召还司马光、吕公著、韩维，苏颂。乃荐孙觉、李常宁、程颢等数十人。光遗书愿变敝法，充不能用。元丰中，以疾罢为观文殿大学士、西太一宫使。卒赠司空兼侍中，谥“正宪”。充内行修饬，为相务安静，世谓其心正而力不逮。子安诗、安持。安诗元祐中为谏官、起居郎；安持为工部侍郎，终天章阁待制。
　　曹修古字述之。建安人。进士起家，累迁监察御史，上四事，曰：行法令，审故事，惜材力，辨忠邪，辞甚切至。尝偕三院御史晨朝，黄门二人行马不避，修古奏：“前史称御史尊则天子尊，今黄门侮慢若此，请付所司劾治。”帝闻立命笞之。晏殊以笏击人折齿，修古奏其忿躁，亡大臣体。禁中以翡翠为服玩，诏市于南越，修古请罢之。时颇崇建塔庙，议营金阁，修古极陈其不可。久之，出知歙州，历殿中侍御吏、刑部员外郎、知杂司事，权同判流内铨。会太后兄子刘从德死，录其姻戚至于厮役几八十人，修古与杨偕、郭劝、段小连交章论列，太后怒，皆削一官。修古出知兴化军，卒。修古立朝慷慨有风节，当太后临朝，权幸用事，而修古遇事辄言无所回挠，既殁，人多惜之，明道中，赠右谏议大夫。同县张式字景则，第进土，吕夷简罢相，辟许州观察判官，后自寿州召为开封府推官。时宫中以私财为佛寺置田，式疏以为乱法，时论韪之。
　　刘夔字道元。崇安人。第进士，权侍御史。李照改制大乐钟磬，菱言：“乐之大本与政化通，不当轻易其器，愿择博学之士以补卿丞，凡献妄说以要进者，一切罢之。”桂阳监蛮唐和寇边，以谏议大夫、龙图直学士帅湖南，初至招降不从，乃举兵败之，进破其巢穴。复以京东盗起，命知郓州，发廪赈饥民，赖全活者甚众，盗贼衰息。大臣议欲修复河故道，夔极言其不可，遂罢。迁工部侍郎，知福州、建州，以户部侍郎致仕。英宗立，迁吏部，卒。夔好道家言，尝遇隐者，得养生术，至老强明如少壮时。前死数日作遗表，曰：“吾某日死矣!”既而果然。
　　吴申字景山。瓯宁人。第进士，神宗朝擢侍御史。时王陶论宰相不押常朝班为跋扈补郡，申请留陶以励其节，寻知谏院，司马光、吕惠卿在讲筵言坐仓籴米事，申晃言至论1。后出知舒州，卒。
　　章衡字子平。浦城人。父沂，润州长史。衡进士第一，熙宁初判太常寺，时方议祧庙之制，衡请尊僖祖为始祖而次祧顺祖，以合子为父3之义；推僖祖侑感生之祀，而罢宣祖配位，以合祖以孙尊之义。复言“自唐开元纂《礼书》，以《国恤》一章为豫凶事，删而去之，故遇事则捃摭坠残，茫无所据，今宜为厚陵集礼，以贻来世。”从之。出知郑州，奏罢原武监弛牧地四千二百顷以予民。复判太常，知审官西院。使辽，燕射连发破的，辽人异之。尝进《编年通载》，神宗谓可冠冕诸史。进知通进银台，司直舍人院，累加集贤院学士。
　　陈升之字赐叔，初名旭。建阳人俨之子。第进士，累官起居舍人，知谏院，上言“三馆为缙绅华途，近遂为贵游进取之阶，请严其选。”著作郎王瓘遇殿帅郭承祐不下马，执送府，升之言：“京官不宜为节度使下马。”因劾承祐骄恣，解其任。张尧佐缘后宫迁三司使，寻为宣徽使；内侍王守忠领两镇留后，求升正班，御史张升补郡久不召，彭思永论事，令穷问所从来，唐介击宰相斥岭南，升之皆极谏。迁侍御史，知杂事。凡任言责五年，所上数十百事。熙宁中拜相，请免条例司；后以使相判杨州，封秀国公。卒，赠太保中书令，谥“成肃”。升之为王安石所引用，阴助安石而阳为异同，以避清议，世谓之“筌相”。
　　张诜字枢言。浦城人。第进士，神宗朝为夔路转运判官，以建拓泸夷地被进用，历知泰州。先是，将吏贪功，外从羌地猎射，因起边患，诜申令毋得犯，得一人斩诸境上，群羌感悦。迁天章阁待制，知熙州。尝破董氊，斩首万级。元丰初，加龙图阁直学士，知成都府，换通议大夫，知杭州。将行，复命权经略熙河事。会灵武罢师，过阙论西事曰：“彼势虽弱，而我师未锐，边备未饬，愿以岁月图功。”哲宗立，以正议大夫奉祠。
　　章楶字质夫。频之孙。以世父得象荫入官，复试礼部第一，擢进士正科。哲宗时，召对论边事，称旨，命知渭州。楶阴具板筑守战之备，帅熙河、秦凤、环庆四路之师出胡芦河川，筑二城于石门峡江口好水河之阴。既成，赐名“平复城”、“灵平砦”。方兴役时夏以其众来乘，楶迎击败之。既而环庆、鄜延、河东、熙河皆相继筑城，进拓其境。夏人视不敢动。既而复主将兵围平夏，建高车临城，填堑而进，不能克，一夕遁去。楶谍其驰备4，遣骑夜袭，直入其帐，执其统军、监军，尽俘其家，夏主震骇。哲宗连擢楶至端明殿学士。楶在□原四年，凡创州□城砦九。夏自平夏之败，不复能□5，屡请命乞和。楶之边功为西方最。徽宗立，拜同知□□院事，喻□□谢事6，授资政殿学士、中大一宫使□□庄□学经、综、綡、绾、綖、縯、缜，孙茇7盖俱列显仕。
　　陈师锡字伯修。建阳人。熙宁中赴廷试，奏名在甲乙间，神宗顾侍臣曰：“此必陈师锡也!”启封果然，擢为第三。历监察御史，请稽仁宗纳谏御臣之意以与治功，又乞止进士习律之令，使专务经术。元祐初，用苏轼荐，除校书郎。徽宗立，自苏州召拜殿中侍御史，疏言：“章惇厚诬司马光、吕公著，包藏祸心，至于追贬。今陛下继统，而惇犹据高位，光等赠谥未还，墓碑未复，愿早摅宸略，以慰中外之望。”又言：“翰林学士蔡京与弟卞同恶，迷国误朝，而京好大喜功，锐于改作，日夜交结内侍戚里，以觊大用，若果用之，天下治乱自此而分，祖宗基业自此而隳矣!”出知颖、卢、滑三州8，坐党论，监衡州酒，寻削官，置彬州。绍圣中，赠直龙图阁。
　　陈轩字元舆。建阳人。进士第二。元祐中，为徐王翊善，历右史，迁中书舍人，疏论：“旧制诸道帅守使者辞见之日，并召对便殿，非特可以周知利害，亦可观阅人才，今视朝数刻而退，惟执政大臣得在帝所，或经旬阅月，台谏官乃得觐，余皆无因而前，非广览兼听之道，愿诏有司如故事。”既而馆伴高丽使者被论出守庐州。徽宗立，除兵部侍郎兼侍读，尝力陈“青苗”为害，愿以清净为治，如文景之恭俭，帝颇听行之。加龙图阁直学士，知杭州、福州。
　　周常字仲修。浦城人。第进士，历太常博士，以养亲求教授扬州，年未五十即致仕。久之，中丞黄履荐其恬退，再起为博士，辞。已而复申前命，兼崇政殿说书，累迁起居舍人，坐救邹浩被贬。徽宗立，召为国子祭酒、起居郎，从容言：“自昔求治之主，未尝不以尚志为先。”凡所论列，类指切时弊。进中书舍人、礼部侍郎。蔡京用事不能容，以宝文阁待制知湖州。
　　黄寔字师是。浦城人。孝先之孙。熙宁中第进士，积官提举京西、淮东、常平。元丰末，议罢提举官，寔舅章悼属蔡确，徙寔提点开封府县镇，历梓州路两浙提刑，京东河北转运副使。哲宗以寔久为监司，议召用，曾布、林希皆沮之，移知陕州，为江淮发运副使，贺辽王登位，及境，迓者移牒来称为贺登宝位使，实报以受命无“宝”字，拒不受。还，除太仆卿，已而以宝文阁待制知瀛州、定州。朝旨籍民兵，旁郡因缘扰困，寔怀檄不下，而画其利害上之，事得寝。寔孝友敦睦，世称其内行。苏辙与寔游，因结婚。其后又与轼友善。绍圣党祸起，寔以章惇甥获免，然寔未尝附丽惇，亦不得久于朝焉。(寔，《宋史》本传云陈州人。)
　　范致虚字谦叔。建阳人。元祐中进士，为太常博士。邹浩以言事斥致虚，坐祖送获罪停官。徽宗立，召见，除左正言，数月间章疏七十余上。进中书舍人，充讲议司，详定官职不合，改兵部侍郎，宣和元年，迁尚书左丞，靖康初，除陕西宣抚使。金人分道再犯京师，致虚会诸道兵入援，兵败。高宗即位，徙知邓州，后贬官，寻复资政殿学士，知鼎州，道卒。
　　章綡浦城人。楶之子。第进士，历陕西转运判官，入为户部员外郎。时中书侍郎刘逵欲渐复元祐之政，綡多赞之。蔡京欲挤逵，且惎綡不附己，使其党攻之，出綡湖州，论者不已，差主管西京崇福宫。京再相，起大狱窜綡温州。京败复官，历两浙提刑，除龙图阁直学士，知越州，辟充燕山宣抚司参谋官，后以本官致仕。
　　吴执中字子权。松溪人。父概，庆历中第进士，为著作郎。执中初登第，历官郡邑，同门婿吕惠卿方贵盛，不肯附以取进，凡三十余年始提举河南常平。大观中，拜御史中丞，论开封府、内侍省、京畿、秦凤违法干请，诏奖其得风宪体。又言郑居中外戚不宜居政地。初，蔡京忌张康国，故引执中居言路，执中先劾刘昺兄弟、宋乔年父子，皆京客也。徽宗语执政，嘉其不阿，康国曰：“是乃为逐臣地耳。”已而章果至，执中坐是，黜知滁州，久之复为中丞。徽宗以星变逐京，言者未已，执中谓进退大臣当全体貌，京得不重贬。迁礼部尚书，为御史张克公所论，除枢密直学士，知越州。子岩夫以荫补官，亦游京门下。政和中，拜考功郎，尝为蔡卞撰谥议。钦宗时，自濠州召为左司郎中，语宰相曰：“方时艰难，愿拔寒以求实材，毋专用虚名，窃位苟禄而已。”丞相不悦，岩夫曰：“某与公为道义交，故敢献直，不然自此辞矣。”高宗即位南京，移光禄卿，时虏骑未退，率同列上章，原涓辰顺动，以副四海望幸之心。章再入，乃退保扬州。
　　黄齐字思贤。建安人。祖展登进士第，仁宗朝都官郎中。齐亦登进士第，历御史，除起居舍人，拜中书舍人、兵部侍郎。二蔡柄用，齐非时不见于私第。以显谟阁待制知通州。
　　吴栻字顾道。瓯宁人师服之子。第进士，徽宗朝为开封府推官。高丽自元丰后逾三十年不修贡，栻以给事中往谕德意。还知开封府，进工部、户部侍郎，坐累削秩知单州。单有宓子贱、巫马期二贤祠，为请于朝，得赐额。大观初，知苏州、陈州、河中、成都府，召入奏事，除兵部侍郎，寻除龙图阁直学士，再镇成都。栻辞，上曰：“卿清谨循良，故委以重地。”后知郓州中山府，卒。
　　黄辅国字应图，辙子。元丰中第进士，历知高邮军。时淮右旱蝗，辅国极力赈济，民赖不殍者数万。帅曹列荐，得枢密院编修官，寻以大臣荐除右正言，迁右司谏。尝论列惠民之政及学校之法，皆著为《令典》。拟改太常少卿，上亲擢为起居舍人。时有旨看详元符、元祐臣僚章疏，欲籍为奸党，辅国不奉诏，出知袁州江宁府。诏落职，知光州。大观初，知福、泉二州，召为给事中，未赴卒。
　　翁彦深字养源。崇安人。仲通次子。第进士，宣和初，除右司员外郎，入对极论谳狱之弊。已而以弟彦国入台，引嫌，改秘书少监，请访国朝以来诸儒论纂可传者，并以上之。盗起睦州，东南大震，彦深上言：“民有疾苦不得上闻，宜取上书人名籍焚诸通衢，下诏求直言，则下情可通，而盗可弭矣。”又言：“羽书遝至，诸路骚然，宜悉求忠臣义士列于谏垣。”其后贼平，南军凯旋，即议北征，力言出师沮盟之害。又以书白宰相，言与金人夹攻契丹非是。除国子监祭酒。时蔡修为礼部尚书，谮彦深以为元祐之学，彦深笑曰：“彼亦知有元祐之学耶？”徙秘书监。时宦者梁师成提举秘书省，彦深不肯造谒，降两官，出知济南府，改知婺州。召为太常少卿，从幸至扬州，力陈维扬无险要，宜早渡江以定基业。后归老而卒。
</div>
    <div class="pagination">
<a href="八闽通志_page134.html">上一页</a><span>...</span><a href="八闽通志_page130.html">130</a><a href="八闽通志_page131.html">131</a><a href="八闽通志_page132.html">132</a><a href="八闽通志_page133.html">133</a><a href="八闽通志_page134.html">134</a><span class="current-page">135</span><a href="八闽通志_page136.html">136</a><a href="八闽通志_page137.html">137</a><a href="八闽通志_page138.html">138</a><a href="八闽通志_page139.html">139</a><a href="八闽通志_page140.html">140</a><span>...</span><a href="八闽通志_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
