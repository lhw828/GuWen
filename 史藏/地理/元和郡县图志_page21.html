<!DOCTYPE html>
<html>
<head>
    <meta charset="UTF-8">
    <title>元和郡县图志 - 第 21 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县图志 - 第 21 页/共 68 页</h1>
    <div class="content">龙门县，望。东至州一百一十里。古耿国，殷王祖乙所都，晋献公灭之以赐赵夙。秦置为皮氏县，汉属河东郡。後魏太武帝改皮氏为龙门县，因龙门山为名，属北乡郡。隋开皇三年废郡，以县属绛州，十六年割属蒲州。武德三年属泰州，贞观十七年废泰州，县隶绛州。
汾水，北去县五里。汉武帝行幸河东，作《秋风辞》，即此水也。
故耿城，在县南十二里，古耿国也。
伏龙原，在县西南十八里。
黄河，北去县二十五里，即龙门口也。《禹贡》曰“浮于积石，至于龙门”，注曰“龙门山，在河东之西界。”大禹导河积石，疏决龙门，即斯处也。河口广八十步，岸际镌迹，遗功尚存。《三秦记》曰：“河津一名龙门，水陆不通，鱼鳖之属莫能上。江海大鱼集龙门下数千不得上，上则为龙，故曰‘曝鳃龙门’。”
《水经注》曰：“其鱼出巩县巩穴，每三月则上渡龙门，得则为龙，否则点额而还。”
蜚廉故城，在县南七里。
龙门关，在县西北二十二里。
大禹祠，在县西二十五里龙门山上。隋末摧毁，贞观九年奉敕更令修理。
高祖神尧皇帝庙，在禹庙南绝顶之上，画行幸仪卫之像，盖义宁初义旗至此也。
晋州，平阳。望。开元户六万八百五十三。乡一百四十八。元和户六千五百六十七。乡五十九。
《禹贡》冀州之域，即尧、舜、禹所都平阳也。春秋时其地属晋，战国时属韩，後韩将冯亭以上党降赵，又属赵。在秦为河东郡地，今州即汉河东郡之平阳县也。永嘉之乱，刘元海僭号称汉，建都於此。《前赵录》曰：“太史令宣于循之言于元海曰：‘蒲子崎岖，非可久安。平阳唐尧昔都，愿陛下都之。’於是迁都平阳。”後魏太武帝於此置东雍州，孝明帝改为唐州，寻又改为晋州，因晋国以为名也。高齐武成帝於此置行台，周武帝平齐，置晋州总管。义旗初建改为平阳郡，武德元年罢郡，置晋州，三年为总管府，四年为都督府，贞观六年废府，复为晋州。
州境：东西三百二十四里。南北二百五十里。
八到：西南至上都七百三十里。东南至东都六百二十四里。东北至汾州三百六十里。东至潞州三百九十里。西至慈州二百二十里。东南至泽州四百一十里。
东北至沁州二百九十里。西北至隰州二百五十里。
贡、赋：开元贡：蜡，烛。赋：麻，布。
管县九：临汾，襄陵，神山，岳阳，洪洞，霍邑，赵城，汾西，冀氏。
临汾县，望。郭下。本汉平阳县，属河东郡，在平水之阳，故曰平阳。魏置平阳郡，平阳县属焉。隋开皇元年改平阳县为平河县，三年罢郡，县属晋州，其年又改平河县为临汾县。
平山，一名壶口山，今名姑射山，在县西八里，平水出焉。《尚书》曰：“壶口治梁及岐。”
汾水，北自洪洞县界流入。
水，今名三交水，东自襄陵县界流入。
尧庙，在县东八里汾水东。
姑射神祠，在县北十三里姑射山东，武德元年敕置。
龙子祠，在姑射山东平水之源。其地茂林蓊郁，俯枕清流，实晋之胜境也。
刘和墓，在县南三十五里。和，元海太子也。
刘聪墓，在县西南十一里。聪，元海第四子也。
襄陵县，紧。西北至州二十六里。本汉旧县也，属河东郡。高齐省。周平齐，自临汾县移禽昌县於今理，属晋州。隋大业二年，改禽昌为襄陵，取汉旧名也，县东南有晋襄公陵，因以为名。先是以禽昌名者，後魏禽赫连昌以置县故也。
浮山，在县东南七里。
水，在县北十五里。
黑水，经县北二十五里。
晋贾充墓，在县西南十里。
神山县，中。西至州七十八里。本汉襄陵县地也，武德二年仆射裴寂奏分襄陵县置浮山县，属晋州，因山为名。至三年，因羊角山神人见，又改为神山县焉。
黑山，今名乌头山，在县东四十四里，黑水出焉。
羊角山，在县东南三十一里。
老君祠，在县东南二十里。武德三年，见神於羊角山下，语曲沃县人吉善行曰：“报大唐天子，得圣理一千年。”其年，敕遣通事舍人柳宪立祠，因改县为神山。
丘阳县，中。西南至州一百五十里。本汉远县地，後魏孝庄帝置安泽县，属义宁郡。隋开皇十六年改属沁州，大业二年改为丘阳县，因山为名。义旗初建，属平阳郡，武德元年龙郡，改属晋州。
乌岭山，在县东三十里。
千亩原，在县北九十里。周回四十里。
东池堡，在县南三十三里。今堡中见贮义仓，北面绝崖，三面各二丈五尺，周回二里。
洪洞县，望。西南至州六十里。本汉杨县，即春秋时杨侯国也，晋灭之，以赐大夫羊舌。汉以为县，属河东郡。魏置平阳郡，杨县属焉。隋开皇三年罢郡，改属晋州。义旗初建，改为洪洞县，因县北故洪洞镇为名也。
霍山，在县东北三十里。事具霍邑县。
汾水，自赵城县东流入。
洪洞故城，在县北六里。後魏镇城也，姚最《序行记》曰“周建德五年。从行讨齐师，次洪洞，百雉相临，四周重复，控据要险，城主张元静率其所部肉袒军门”，即此也。
禽昌故城，在县东南二十四里。後魏太武帝禽赫连昌置，因以名焉。
师旷祠，在县东南二十五里。
霍邑县，上。南至州一百五十里。本汉彘县也，属河东郡，因彘水为名，即周厉王所奔之邑。後汉顺帝改为永安县，属郡不改。後魏初省，及宣武正始二年又置永安县。隋开皇十八年改为霍邑县，属晋州，因霍山为名。隋末丧乱，武牙郎将宋老生屯兵於此。义师之至也，老生陈兵据险，师不得进，忽有白衣老人诣军门曰：“霍山神遣语大唐皇帝，若向霍邑，当东南傍山取路，我当助帝破之。”
遣人视之，果有微道。高祖笑曰：“此神不欺，赵襄子岂当负吾邪！”於是进师，去城十馀里，老生战败，刘宏基斩之，遂平霍邑，置霍山郡。武德元年废郡，复置吕州，县属焉。贞观十七年废吕州，县又隶晋州。
霍山，一名太岳，在县东三十里。《禹贡》曰“壶口、雷首，至于太岳”，郑玄注曰“今河东彘县霍太山是也。”
吕坂，在县西南十里。有吕乡，晋大夫吕甥之邑也，吕州取名於此。
汾水，经县西二里。
彘水，出霍山，经县南一里。
普济寺，贞观八年奉诏，以破宋老生，於此置寺。
周厉王陵，在县东北二十五里。
赵城县，上。南至州九十五里。本汉彘县地，即造父之邑也，自汉迄晋不改。
後魏太武帝废。其赵城县，义旗之初分霍邑县置，属霍山郡，因故赵城为名。武德元年废郡，置吕州，县属焉。贞观十七年废吕州，县属晋州。
汾水，出县西四里。
霍山庙，在县东南三十里霍山上，甚有灵验，贞观五年敕令修理。
汾西县，中。枣至州一百八十里。本汉彘县地，属河东郡。後汉改彘县为永安县，高齐又於此置临汾郡及临汾县。隋开皇三年改临汾县为汾西县，十六年改属汾州，十八年改属吕州，大业二年改属晋州。义旗初属霍山郡，武德元年又属吕州，贞观十七年废吕州又属晋州。
汾水，在县东三十五里。
冀氏县，中。西至州一百九十二里。本汉奇氏县地也，属上党郡。奇音居义反。至晋省。後魏庄帝於奇氏城南置冀氏县，属晋州。
乌岭山，在县西三十里。
沁水，在县东一里。
慈州，文城，下。开元户一万一千二百七十五。乡三十。元和户一千八百七十七。
《禹贡》冀州之域。春秋时晋之屈邑，献公子夷吾所居也。《左传》曰“骊姬赂外嬖梁五与东关嬖五，使言於公曰：‘蒲与二屈，君之疆也，不可无主。’乃使重耳居蒲，夷吾居屈。”注曰：“二屈，今平阳郡北屈县”是也。《左传》“屈产之乘”，亦此地。秦兼天下，罢属河东郡。汉北屈县，属河东郡。後魏孝文帝於此屈县南二十一里置定阳郡，即今州理是也。隋开皇元年改定阳郡为文城郡。贞观八年改为慈州，州内有慈乌戍，因以为名。
州境：东西五百五十一里。南北二百一十二里。
八到：西南至上都六百八十五里。东南至东都七百二十五里。北至隰州二百里。西北至丹州一百八十里。东南至绛州太平县一百九十里。西至龙门县一百八十里。东南至晋州二百四十里。正西至黄河六十五里。东南至绛州二百四十里。
贡、赋：开元贡：蜡，白蜜。赋：麻，布。
管县五：吉昌，文城，昌宁，仵城，吕香。
吉昌县，中。郭下。本汉北屈县地也，属河东郡。後魏孝文帝於今州置定阳郡，并置定阳县，会有河西定阳胡人渡河居於此，因以为名。十八年，改定阳县为吉昌县。贞观八年改置慈州，县依旧属焉。
壶口山，在县西南五十里。
风山，在县北三十里。山上有穴如轮，风气萧瑟，未尝暂止，当其冲略不生草，故以风为名。
黄河，北去县六十里。
姚襄城，在县西五十二里。本姚襄所筑，其城西临黄河，控带龙门、孟门之险，周、齐交争之地。齐後主武平二年，遣右丞相斛律明月、左丞相平原王段孝先破周兵於此城，遂立碑以表其功，其碑见存。齐氏又於此城置镇，隋开皇废，武德二年又置镇，九年废。城高二丈，周回五里。
文城县，中。东南至州六十五里。本汉北屈县地，属河东郡。後魏孝文帝於此置斤城县，属定阳郡。隋开皇十六年改斤城县为文城县。
孟门山，俗名石槽，在县西南三十六里。《淮南子》曰：“龙门未辟，吕梁未凿，河出孟门之上，名曰洪水，大禹疏通，谓之孟门。”《水经注》曰：“风山西四十里河水南出孟门，与龙门相对，即龙门之上口也，实为黄河之巨厄。”
今按河中有山，凿中如槽，束流悬注，七十馀尺。
文城故城，在县北三十里。故老曰此城晋文公为公子时，避骊姬之难，从蒲奔狄，因筑此城，人遂呼为文城。
昌宁县，中。西北至州五十里。本汉临汾县地，属河东郡。後魏太武帝分临汾县置太平县，孝文帝又分太平县置昌宁县，属定阳郡。隋开皇元年改属耿州，十八年又属汾州，大业二年改汾州为文城郡，县仍隶焉。贞观八年改为慈州，县又属焉。
两乳山，在县西南七十里。山有两岫，望如乳形，因以为名。
黄河，北去县七十九里。
倚梯故城，在县西南一百五十里。累石为之，东北两面据岭临谷，西南两面俯眺黄河，悬崖绝壁百馀尺，其西南角即龙门之上口也，以城在高岭，非倚梯不得上，因以为名。城中有禹庙。後魏孝文帝西巡，至此立碑，碑今现在。
禹庙，在县西南一百五里龙门东岸上，其碑是後魏孝文帝所立。
晋荀息墓，在县东北十六里。
仵城县，中下。西南至州五十八里。本汉北屈县地，属河东郡。後魏於此置仵城郡，领京军县，孝文帝改京军县为仵城县。隋开皇三年废仵城郡，改属文城郡，皇朝改属慈州。
石门山，在县北六十里。
拓定故城，在县西一里。周保定四年置，以高齐境，因以为名。隋废。
吕香县，中。北至州一百二十里。本汉临汾县地也，属河东郡。後魏太武帝於此置刑军县，属仵城郡。孝文帝改为平昌县。隋开皇十六年省平昌县入仵城县，义宁元年於此置平昌县，贞观元年改为吕香县，因旧吕香镇为名，属慈州。
马头山，在县南六十里。其山峭嶷，形如马首，因以为名。
横岭山，在县西北六十里。
隰州，大宁。下。开元户一万八千五百八十三。乡四十八。元和户二万三千三百四十九。乡二十四。
《禹贡》冀州之域。春秋时为晋地，七国属魏。秦为河东郡地，在汉为蒲子县，属河东郡。後魏初属仵城郡。孝文改蒲子为长寿县，太和十二年於此置汾州。
周宣帝大象元年，於今州东百步置龙泉郡，隋开皇五年改为隰州，大业三年又改为龙泉郡，武德元年又为隰州。《尔雅》曰“下湿曰隰”，以州带泉泊下湿，故以隰为名。
州境：东西南北八到：西南取慈州路至上都八百八十五里。东南至东都八百八十里。东南至晋州汾西县一百六十里。西至延州三百六十里。北至石州二百五十里。南至河一百四十里。东北至汾州二百七十里。东南至河中府六百里。
贡、赋：开元贡：蜡，白蜜，麝香，胡女布。赋：麻，布。
管县六：隰川，蒲，大宁，温泉，永和，石楼。
隰川县，中。郭下。本汉蒲子县地也，属河东郡。魏少帝分河东置平阳郡，蒲子县属焉。刘元海僭号称汉，初理於蒲子，後徙平阳，又於此置大昌郡，以蒲子属焉。周宣帝改置长寿县，隋开皇十八年改为隰川县，南有龙泉下隰，因以为名，属隰州。
蒲水，源出县东北石楼山。
黄栌水，出县东北黄栌谷。
故横城，在县南三十五里。隋仁寿四年，杨谅作逆，遣伪将吴子通屯兵筑城於此，横绝蒲州道，因以为名。
蒲县，中。西北至州一百一十里。本汉蒲子县地，後魏於此置石城县，後废。
</div>
    <div class="pagination">
<a href="元和郡县图志_page20.html">上一页</a><span>...</span><a href="元和郡县图志_page16.html">16</a><a href="元和郡县图志_page17.html">17</a><a href="元和郡县图志_page18.html">18</a><a href="元和郡县图志_page19.html">19</a><a href="元和郡县图志_page20.html">20</a><span class="current-page">21</span><a href="元和郡县图志_page22.html">22</a><a href="元和郡县图志_page23.html">23</a><a href="元和郡县图志_page24.html">24</a><a href="元和郡县图志_page25.html">25</a><a href="元和郡县图志_page26.html">26</a><span>...</span><a href="元和郡县图志_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
