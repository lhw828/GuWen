<!DOCTYPE html>
<html>
<head>
    <meta charset="UTF-8">
    <title>水经注疏 - 第 41 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注疏 - 第 41 页/共 77 页</h1>
    <div class="content">《隋志》，内乡县有淅水。《元和志》，析水北自卢氏县界，流入内乡县。今内乡县西有淇河，源出卢氏县西南山，盖即析水也。南流径修阳县故城北，守敬按：《宋志》顺阳郡云，《永初郡国》有修阳县，则宋尝置此县，旋废。后魏复置，属修阳郡。当在今内乡县西北，县亦见《均水注》。县即析之北乡也。又东入析县，流结成潭，朱流作统，《笺》曰：宋本作流。赵、戴改。谓之龙渊，清深神异。耆旧传云：汉祖入关，径观是潭，其下若有府舍焉。守敬按：《御览》七十引盛弘之《荆州记》，鱼腹县有神渊，北有白盐崖，天旱，火燃崖上，推其灰烬，下降渊中，寻即降雨。西有龙渊，清深不测。传云，汉祖伐秦，经途于此，见渊中白壁丹柱，状若官府，因名龙渊。《荆州记》当是二条，《御览》误连为一。自有神渊至降雨，郦氏于《江水注》采之。西有龙渊以下，即此《注》所本也。所云西者，析县之西。考《续汉志》析县刘《注》，正引《荆州记》曰，县有龙渊，深不测。当在今内乡县西。事既非恒，难以详矣。其水又东径其县故城北，守敬按：汉县属宏农郡，后汉属南阳郡，魏属南乡郡，晋属顺阳郡，宋废。在今内乡县西北一百二十里内乡保。盖《春秋》之白羽也。《左传 昭公十八年》，楚使王子胜迁许于析，是也。守敬按：《春秋 昭十八年》，许迁于白羽。《左传》，楚子使王子胜迁许于析，实白羽。僖二十五年，杜《注》，析，楚邑，一名白羽。今南乡析县。郭仲产云：相承言此城汉高所筑，非也。余按《史记》朱脱记字，赵、戴增。楚襄王元年，秦出武关，斩 五
万，取析一十五城。守敬按：《史记 楚世家》无一字，戴删。汉祖入关，亦言下析、郦，守敬按：见《史记 高祖纪》。非无城之言，修之则可矣。朱修讹作循，赵、戴改。守敬按：谓先本有城，而汉高重修之，非汉高始筑也。析水又历其县东，王莽更名县为古亭也。沈炳巽曰：今本《汉志》作君亭，戴改古作君。而南流入丹水县，注于丹水，故丹水会均，有析口之称。会贞按：下文 丹水合均水，不称丹口而称析口，恐人疑其不合，故此于析水注丹水，先释之。盖二水互受通称，丹水会均，即析水会均，故有析口之称。丹水又东南，径一故城南，名曰三户城。昔汉祖入关，王陵起兵丹水，以归汉祖，此城，疑陵所筑也。会贞按：《注》 丹水东南流，先径此城南，后径丹水城西南，则此三户城在丹水县西北，北可以该西北，与杜预言县北有三户亭者颇合，疑此即《春秋》之三户。郦氏则意此城为王陵所筑，而以密阳乡当《春秋》之三户。《括地志》，王陵故城，在商州上洛县南三十一里。《荆州记》云，昔汉高祖入秦，王陵起兵丹水以应之，此城王陵所筑，因名。所引《荆州记》即此《注》所本，而以为在上洛南。《商州志》亦云，今州西南四十里军岭下，地名秦王城，或谓即王陵之 ，与此所指之地异。此当在淅川厅西北。丹水又径丹水县故城西南，守敬按：汉县属弘农郡，后汉属南阳郡，魏属南乡郡，晋属顺阳郡，宋、齐、后魏因。在今淅川厅西。县有密阳乡，古商密之地，守敬按：《汉志》，丹水县密阳乡，故商密
也。昔楚申息之师所戍也，守敬按：《左传 僖二十五年》，秦、晋伐鄀，楚 克，屈御冠以申、息之师戍商密。杜《注》，商密，鄀别邑。今南乡丹水县。《春秋》之三户矣。守敬按：《左传 哀四年》，晋人执戎蛮子以畀楚师于三户。杜预曰：县北有三户亭。守敬按：郦氏因杜《注》言商密，三户皆在丹水县，故谓商密即三户，而实非一区。蜜阳乡在今淅川县西，三户城在县西南。《竹书纪年》守敬按：梁惠成王二十四年，今本《竹书》周显王二十二年。曰：壬寅，孙何侵楚入三户郛者是也。水出丹鱼，先夏至十日夜，伺之，鱼浮水侧，守敬按：安本《初学记》引此侧作则。赤光上照如火，网而取之，割其血以涂足，可以步行水上，长居渊中。守敬按：见《吕氏春秋》[《召类》]《注》，[二六]又见《抱朴子》四。丹水东南流，至其县南。黄水北出予山黄谷，朱《笺》曰：一作北予山。赵云：按《汉志》，析县下云，黄水出黄谷，鞠水出析谷，俱东至郦入湍水。《湍水经》云，出郦县北芬山。黄水、鞠水同出北芬山，特异谷耳，《笺》说无据。戴乙出北作北出，而改予作芬。盖以赵说为据。全氏则驳赵说。[二七]会贞按：《汉志》所云黄水入湍，在均水之东，今犹名黄水河。此《注》下云黄水注丹，则在均水之西。今无此水，岂郦氏误系乎？南径丹水县，南注于丹水。戴删于字。黄水北有墨山，山石悉黑，缋彩奋发，黝焉若墨，故谓之墨山。会贞按：《隋志》，南乡县有石墨山。《寰宇记》引《荆州记》，内乡县有墨山，一谓玄山。《方舆纪要》，墨山在内乡县北五十里。《一统
志》，黑山在县西北五十里，一名石墨山。今河南新安县有石墨山，会贞按：见《洛水注》。斯其类也。丹水南有丹崖山，山悉赪壁霞举，若红云秀天，会贞按：《初学记》五引《荆州图副》，丹崖山高可三十丈，北临丹水，赤壁如霞。《寰宇记》，内乡县仙圣窟南，有丹崖，映川流之滨，实为殊观。二岫更为殊观矣。会贞按：二岫总墨山、丹崖山言，谓墨山之黑，丹崖山之红，与 峦迥别也。丹水又南，径南乡县故城东北。会贞按：后汉置县，属南阳郡。汉建安中，割南阳右壤为南乡郡。会贞按：《战国策》，鲁仲连遗燕将书曰，弃南阳，断右壤。是郦所本。此谓南阳郡之西境也。《晋志》南乡郡，魏武平荆州，分南阳西界立。逮晋封宣帝孙畅为顺阳王，[二八]守敬按：《晋书 宣五王传》，扶风王骏子畅改封顺阳王。因立为顺阳郡。朱立为讹作为立，赵、戴乙。会贞按：《晋志》，顺阳郡，太康中置。而南乡为县，旧治酇城。会贞按：《晋志》郡治瓒。互见《沔水注》酇县下。永嘉中，丹水浸没，至永和中，徙治南乡故城。守敬按：宋、齐、后魏，县并为顺阳郡治。后魏末复曰南乡郡。故城在今淅川厅东南。城南门外，旧有郡社柏树，大三十围。萧欣为郡，伐之，言有大蛇从树腹中坠下，大数围，会贞按：《御览》九百三十三引此作大数十围，盖衍十字。长三丈，群小蛇数十，随入南山，声如风雨。伐树之前，见梦于欣，欣不以厝意，及伐之，更少日，果死。朱更作吏，《笺》曰：孙云，疑作更。赵、戴改。会贞按：《御
览》引无此字。《寰宇记》武当县下，引《隋图经》，南阳武当南门，有社柏树，大四十围。梁萧欣为郡云云，与此条同。据郦《注》郡社柏树在南乡，而《隋图经》谓在武当，误也。丹水又东，径南乡县北。兴宁末，会贞按：晋哀帝年号。太守王靡之改筑今城。城北半据在水中，左右夹涧深长。朱涧作溪，《笺》曰：宋本作涧。戴、赵改。会贞按：《大典》本、明抄本并作涧。及春夏水涨，望若孤洲矣。城前有晋顺阳太守丁穆碑，会贞按：丁穆，《晋书 忠义》有《传》。郡民范宁立之。会贞按：范宁，南阳顺阳人，《晋书》附其父《汪传》。丹水径流两县之闲，历于中之北，戴改于作于。会贞按：《通鉴》周显王二十九年《注》，引此作于。所谓商于者也。会贞按：《史记 楚世家 集解》，商于之地，在今顺阳郡南乡、丹水二县，有商城在于中，故谓之商于。《正义》引《荆州图副》，邓州内乡县东七里，于村即于中地也。《张仪传 索隐》引刘氏云，商，今之商州，有古商城，其东二百余里有古于城。《一统志》商于城在淅川县西。故张仪说楚绝齐，许以商于之地六百里，会贞按：见《史记 楚世家 张仪传》。谓以此矣。[二九]《吕氏春秋》《召类》曰：尧有丹水之战，以服南蛮。即此水也。又南合均水，谓之析口。朱口讹作水，赵据孙潜校改，戴改同。守敬按：今丹水自商州东南流，经商南县曰丹江，又经淅川厅，又西南经内乡县，至均州东入汉。
校记
　[一]　「西源出陇西西县嶓冢山」　按：「西县」二字赵氏据《汉志》校补。杨氏《要删》云：「按此郦氏引《华阳国志》文，原本无西县二字。」今按《汉志》陇西郡西县下云：《禹贡》嶓冢山，西汉所出，赵氏所据，但变其文耳。故杨氏仍之，增「西县」二字。
　[二]　「《广韵》，峒音洞，山一穴也」　按：《广韵》但有音译，无「山一穴也」之训，而释为深涧。《集韵》去声送峒字，注一曰山穴通作洞。《康熙字典》引《广韵》、《集韵》、《正韵》、《韵会》有此义。
　[三]　「东南至广汉白水」　按：朱、沈、全、赵、戴皆作「广魏」，《笺》云宋本作「广汉」。何焯云：「道元以广汉为广魏者，元魏故也。」全云：「予按下条阳平注文，广汉之名三见，盖杂出汉魏人之手。」杨、熊从宋本作「广汉」。今按《大典》本一万一千一百三十四第二十一页作「广魏」，是也，当改。
　[四]　「良马九百」　按：今本《穆天子传》，「良马」作「食马」，作「食马」是也。
　[五]　「《御览》六十五引《开山图》渊作泉」　按：此唐写本避高祖讳改作「泉」，而《御览》因之。犹隋人避文帝讳苻坚曰苻永，固而《通典》因之。（《通典》一百四十六清乐）
　[六]　「邑之秦，为秦侯」　按：《史记 秦本纪》原文作「号为秦嬴，秦嬴生秦侯」，朱《笺》误。
　[七]　「全又于始昌上增直字……戴删六字」　按：《要删补遗》卷二十，杨氏是全说，谓戴删六字而不乙城西，不可通，与此异。今按：杨氏以下文引「《地道志》正释此」六字，其说可从。熊氏删去
师说，非是。
　[八]　「《明 地理志》，西和县东北有盐井」　按：《明志》云：「西和西北有西汉水，亦曰盐官水。」又云：「东北有盐井。」
　[九]　「萧子显曰，武兴西北有兰皋戍，去仇池二百里」　按：《通鉴》元嘉十九年胡《注》引萧说，又云：「按《五代志》，将利县，后魏武兴郡之石门县也。」（《五代志》即《隋书 地理志》，《志》上武都郡将利，旧曰石门。）
　[一〇]「《通典》祁山在长道县东十里」　熙仲按：检《通典》同谷郡长道县下无此文，但杨氏上文引《通鉴》胡《注》，《注》引杜佑曰：「祁山在长道县东十里。」杨氏误记，今订。
　[一一]「《寰宇记》校改」　按：金陵局本百三十四「凤州」下作「建安中有杨腾者，为部落大帅。」不作「太师」，赵氏所据或误本。
　[一二]「太和中为梁州」　按：《地形志》讹作「渠州」。标点本有校记，订作「梁州」。《地形志》作「太和十二年。」
　[一三]「《广城颂》，演以荥洛， 屋韵」　按：马融此《颂》上文为箕背王屋，赵故云。
　[一四]「苻弘祖」　按：「苻」原作「符」，《通鉴》胡《注》云：「符当作苻，杨氏、苻氏，皆氐种也。」今订。
　[一五]「莫折，念生遣其都督杨伯年」云云　按：是年六月，太提死，子念生代立，七月丁丑遣伯年等。熊氏未细核原文致误「念生」为「太提」，今订。
　[一六]「《寰宇记》梁泉县引《水经》云」　按：《寰宇记》百三十四引作《水经注》，《御览》百六十七「凤州」下引作《水经》。今订。
　[一七]「字书无●字」　熙仲按：下文 虞诩事有云：烧石●木，朱《笺》引《后汉书 诩传》作「烧石翦木」，然则「●」即「翦」之异体。
　[一八]「依此《注》则本作故」　按：《元和志》云：「本汉故遒县地，后魏变文为『固』，于此置固道郡。」
　[一九]「秦州之天水治上邽」　按：后魏避拓跋珪讳改为「上封」，此既引文，时代有先后，不宜改「邽」字。
　[二〇]「又名关城」　按：关城即阳安关口之城，晋始为地名，《锺会传》之攻破关城，尚未为地名。
　[二一]「郦道元以广汉为广魏」　熙仲按：何焯引崔浩改「冯汉强」作「冯代强」，例谓「广魏」为郦氏改，非也。《经》文作「广魏」，三国时作《水经》者尊时王之制度，称其地曰广魏，不用旧名。郦作《注》时追 阴平道之故城在王莽改名前即广汉之北部，于后汉时 安帝分置广汉属国都尉，故皆曰广汉，不得言广魏。《经》、《注》俱不误。熊氏又谓《经》作于三国魏人，意在尊魏而改汉作魏，亦自相矛盾。至吴属之阳安，在后汉顺帝时为汉宁，在晋时为晋宁。赵氏以为郦氏改《经》。但前有汉宁，后有晋宁。曹魏时作魏宁，于理有可能。《锺水注》曰：「魏宁，故阳安也。晋太康元年改曰晋宁。」晋以太康元年平吴统一中国，于其时改魏宁为晋宁以正视听，亦于理于势皆合。赵氏之言不足据也。熊氏遂谓作《经》者所意改，此则求之不得其故而曲为之说，尤误。
　[二二]「《永乐大典》内之本仍作广魏」　按：戴说是也。今影印《永乐大典》卷一万一千一百三十四第二十五页后正作「广魏」。
　[二三]「按《注》阳字不误」　按：沈氏《疏证》云：按建阳不误。《隋志》平武郡方维县，旧曰秦兴，置建阳郡。曰旧者，别于西魏后周也。《纪要》七十三：方维城在龙安府东北一百二十里。（「考」上「按《注》阳字不误」六字，今据台北本删。）
　[二四]「《地形志》……」　按：此说恐未足据。沈钦韩《疏证》云：《寰宇记》（百三十五）「齐明帝永泰元年分晋寿郡之兴安（郡）县置东晋寿郡于乌奴北一里（乌奴山在广元县西二里）即今利州是也。」按《南齐书 州郡志》梁州始有东晋寿郡。《宋书 州郡志》益州但有南晋寿郡，盖魏收误以南为东也。《宋志》文帝元嘉（十）二年立，魏收又误为司马氏。沈说较详晰。
　[二五]「盖汉水入江之道」　按：此下钞脱七字：「即羌水入江之道」，今校补。
　[二六]「见《吕氏春秋 [《召类》 注》」　按：《召类》篇《注》无此事而有尧丹水之战。
　[二七]「全氏则驳赵说」　按：语意不明。全氏云：余按《汉志》谓黄水入于湍水，不入于丹水。而是《经 湍水》篇谓湍水出北芬山，当并存其说。熊氏引全说过略，致下文按语无张本。
　[二八]「封宣帝孙畅为顺阳王」　按：《疏》但云再检《晋书》，而实未果检。今检得其事，见《宣五王传》。畅为宣帝子扶风王骏子。骏卒，畅未袭扶风，改封顺阳王。删《疏》。「再检《晋书》」。（今台北本同。）
　[二九]「谓以此矣」　按：全氏引《通典》，今邓州内乡东七里有于村。
《水经注疏》卷二十一
　　　后魏郦道元撰
　　　　　　　　宜都杨守敬纂疏
　　　　　　　　　　　　　　　　　门人枝江熊会贞参疏
　　汝水
汝水出河南梁县勉乡西天息山。守敬按：《山海经》[《海内东经》]，汝水出天息山，在梁勉乡县西南，入淮极西北[一]。毕沅以西字断句，郝懿行西南连读。此本《山海经》而但作西，准以水道，当作西南为合也，详见下。
《地理志》曰：出高陵山，守敬按：见汝南郡定陵县下。《续汉志》刘《注》引《地道记》同。即猛山也。守敬按：《淮南 墬形训》，汝出猛山。[《御览》六十三引《春秋说题辞》同。]高《注》，猛山，一名高陵山。在汝南定陵县。亦言出南阳鲁阳县之大盂山，朱《笺》曰：《汝州志》，大盂山在鲁山县西
五十里。山顶低洼，四围若城。赵云：按朱氏以鲁山县笺鲁阳县，大缪，《汉志》，鲁阳县有鲁山，古鲁县，未尝以鲁山名县也。至唐初始改县曰鲁山，[二]至今因之。守敬按：杜氏《释例 水名》内，《山海经》郭《注》并止言，出南阳鲁阳大盂山。《隋志》，鲁县有大义山。义、盂音近。朱氏引《汝州志》释大盂山，非以鲁山县释鲁阳，赵议之，非也。鲁阳，县见《滍水》篇。又言：出弘农卢氏县还归山，守敬按：见《说文》。卢氏县，详《洛水》篇。《博物志》曰：汝出燕泉山，守敬按：见《志》一。 异名也。守敬按：《经》称天息，《注》云高陵、猛山、大盂、还归、燕泉，并异名。盖如伊水，或言出蔓渠，或言出上魏，或言出熊耳，郦谓即麓大同，陵峦互别耳。惟《汉志》高陵山在定陵，去鲁阳卢氏甚远，不得与鲁阳卢氏之山为一。然观《志》云，汝水出定陵，至新蔡入淮，过郡四，行千三百四十里。定陵、新蔡并在汝南郡，何得云过郡四？又自定陵至新蔡，不过数百里，何得云行千三百四十里？不知班氏断水得系汝水于定陵矣。以汝水所过所行核之，志文当本在南阳鲁阳下。自汉世传抄，即错入汝南定陵下，[详见余《晦明轩稿》。]故高诱已为所惑，王隐亦然。郦氏盖见其不合，故但引作出高陵山，不标郡县，与下举南阳鲁阳、弘农卢氏异也。郦以为高陵山即猛山，证之《括地志》，汝水出鲁山县西伏牛山，亦名猛山。《元和志》，汝水出鲁山县西一百五十里天息山，一名伏牛山。唐鲁山县即古鲁阳，是高陵山即《经》之天息山，在鲁阳之西，即卢氏之东，亦即《经》梁县之西南。相其地，正大盂山之所在。《水道提纲》，汝水东北流百余里，方经天息山。《一统志》，大盂山在鲁山县西五十里。盖各指山之一处言之耳。余以永平中，蒙除鲁阳太守，会贞按：《北史》本传，于景明中为冀州镇东府长史下言，后试
守鲁阳郡。据此《注》，知后字指永平中。乃《明一统志》本《北史》为说，不考此《注》，谓守郡在景明中，误。《清一统志》亦沿其误。《名胜志》景明、永平两存之，尤误。据《地形志》，此郡太和二十二年置。至永安中，属广州，非南广州之鲁阳郡也。会上台下，列山川图，以方志会贞按：《名胜志》引作志。　参差，遂令寻其源流。此等既非学徒，难以取悉，既在径见，朱径作遘，赵同，全、戴改。会贞按：郦氏原序云，自献径见，又《 水注》亲所径见，《渭水注》述行涂径见，《汳水注》既在径见，皆其词例同者。《名胜志》引作遘，亦误。不容不述。会贞按：郦书载北方之水綦详，较《水道提纲》远过之，知所据必有精密之图。此条云云，则当永平时绘图，均经官司实验，而此篇所 ，则道元所目击也。今汝水西出鲁阳县之大盂山黄柏谷，赵据何焯说，改黄作蒙，全、戴改同。守敬按：非也，说见下。今水出嵩县西南分水岭。岩鄣深高，山岫邃密，石径崎岖，人迹裁交，西即卢氏界也。守敬按：段玉裁云，此《说文》出卢氏还归山所由也。其水东北流，径太和城西，守敬按：《方舆纪要》，太和城在伊阳县西南，后魏时筑，西魏得其地，置兵为防御之所。在今嵩县南太和山下，名太和保。又东流径其城北。左右深松列植，朱脱松列二字，赵据吴本增，戴有。守敬按：明抄本、黄本有此二字，《名胜志》引同。筠柏交荫，尹公度之所栖神处也。朱《笺》曰：《神仙传》，尹轨，字公度，博学五经，尤明天文星气河洛谶纬。晚乃学道，常服黄精华，日三合许。年数百岁，腰佩漆竹筒十数枚，中皆有药，言可辟兵疫。又能销铅为银，销锡为金。后到太和山中，仙去。会贞按：朱《笺》引
《神仙传》，不言何时到太和山。考《御览》八百十二引《神仙传》，光熙元年，公度到南阳太和山中。光熙为晋惠帝年号，称南阳，则是鲁阳之太和[岳]山，非武当之太和山。盖晋时，鲁阳属南阳，武当则属顺阳也。郦氏系公度事于此，至确。乃近《武当太和山志》搜入公度事，失之。又《注》云，公度栖神处，是指《神仙传》之太和山，不得略太和山之名。且《滍水》篇言尧山在太和山太和城东北，明因太和山太和城已见此文，故彼篇不详述。此上既 太和城，不应遗太和山，当有脱文。《隋志》，鲁县有和山。[夺太字。]《唐志》，伊阳有太和山，皆此山也。在今嵩县南。又东届尧山西岭下，守敬按：山见《滍水》篇。水流两分，一水东径尧山南，为滍水也，守敬按：滍水与汝水隔山，不通流，郦氏谓汝水届尧山，分为滍水，盖因滍水亦径尧山也。即《经》所言滍水出尧山矣。守敬按：见《滍水》篇。一水东北出为汝水，历蒙柏谷，朱《笺》曰：孙云，按上文当作黄柏谷。赵云：按何焯云，以下文观之，则上文黄字亦当作蒙。守敬按：孙、何说皆误合黄柏、蒙柏为一谷，不知有必不可合者。黄柏谷在大盂山，蒙柏谷在尧山，一也。黄柏谷为汝水所出，蒙柏谷为汝水所历，二也。《注》 黄柏谷，以岩鄣深高四语状之， 蒙柏谷，则状以左右岩岫争深四语，三也。二谷判然各别，当仍原文作黄、作蒙为是。左右岫壑争深，山阜竞高，夹水层松茂柏，倾山荫渚，故世人以名也。津流不已，北历长白沙口，狐白溪水注之。夹岸沙涨若雪，因以取名。其水南出狐白川，北流注汝水，会贞按：今有一水，出伊阳县南普救关下，北流入汝，疑即狐白溪水也。又东北趣狼 山者
也。赵以上汝字断句，水上增汝字，属下文。戴增汝水二字。会贞按：《注》例，不必增。狼 山见《伊水》篇。
东南过其县北。会贞按：据水道先东北流，过县西，而后东南流，过县北。
汝水自狼 山东出峡，谓之汝 也。守敬按：《河水注》，以孟门为河之巨 ，此峡乃汝之险隘处　故有汝 之称。《名胜志》，伊阳县东十里有紫罗口，昔禹所凿汝水东出者也，当即此。东历麻解城北，守敬按：《左传 昭四年》，吴伐楚入麻。《史记 吴世家 索隐》，即襄城县，故麻城指此，但与杜《注》楚东鄙邑稍不合。《括地志》，在梁县界。《元和志》，在县西南。在今汝州西南。故鄤乡城也，谓之蛮中。会贞按：《汉志》，新成蛮中，故戎蛮子国。《续汉志》，新城有鄤聚，古鄤氏今名蛮中，《左传 昭十六年》，楚杀戎蛮子。刘昭引作鄤子。鄤、蛮古字通，鄤聚即鄤乡，鄤氏即蛮氏也，互见《伊水》篇。《左传》所谓单浮余围蛮氏，蛮氏溃者也。守敬按：见哀四年。杜预曰：城在河南新城县之东南，伊洛之戎，陆浑蛮氏城也。会贞按：《左传 成六年》，伊雒之戎陆浑蛮氏侵宋。杜《注》，蛮氏，戎别种也。河南新城县东南有蛮城。郦氏引杜说，接云，伊洛之戎陆浑蛮氏城也，似以戎蛮为一。然考《释例 戎地》内，伊雒之戎，杂居雒水、伊水之间者，河南雒阳县西南有戎城。《释例 蛮城》内，陆浑蛮氏、戎蛮蛮氏，二名，河南新城县东南有蛮城。则二者各别，此 蛮氏城，伊洛之戎
四字，乃连言之。俗以为麻解城，[三]非也，戴删非也二字。[四]守敬按：郦氏每斥俗说之非，全书可覆按也。全、戴独于此删非也字，何邪？盖蛮、麻读声近故也。
汝水又径周平城南。会贞按：《地形志》，汝北郡石台有平州城，州、周古通，平州、周平各异，疑《地形志》误倒。盖志本作州平，后人不知州通周，以州平为不辞，遂臆乙作平州耳。在今汝州西南。京相璠曰：霍阳山在周平城东南者也。守敬按：山见下。
汝水又东，与三屯谷水合，水出南山，北流，径石碣东。朱碣讹作堨，赵、戴改堨作碣，与下同。会贞按：明抄本、黄本 作碣。柱侧刊云河南界。会贞按：河南下，疑本有南字，与下洛阳南界对。又有一碣，题言洛阳南界。会贞按：《寰宇记》，洛阳界碑在旧临汝县西八十里。或即此，当在今伊阳县境。碑柱相对，既无年月，竟不知何代所表也。会贞按：《滱水注》北平县界，汉熹平四年，幽冀二州以戊子诏书郡县分境立石标界，又《金石录》载汉延熹四年河东地界石记，是后汉时定界处甚多，此二碣或亦后汉所立，然考汉、魏、晋、后魏并有河南、洛阳二县，其界当同。故郦氏不能定为何代所表也。二碣，欧、赵皆不著录，洪但载郦说，盖已佚。其水又北流，注于汝水。会贞按：水在今汝州西南。
汝水又东与广成泽水合，水出狼 山北泽中。守敬按：《地形志》汝北郡梁县有广成泽。
《御览》七十二引《河南图经》，泽在梁县西四十里。《元和志》亦云，在县西四十里，周回百里。又《伊水注》引《河南十二县境簿》，泽在新城县界黄阜。盖此泽甚大，古本在梁、新城二县境也。《舆地广记》，避梁讳，改曰广润河，在今汝州西北。安帝永初元年，以广成游猎地假与贫民。守敬按：安帝以下，范《书 安帝纪》文。《续汉志》，新城有广成聚。刘《注》有广成苑。《舆地广记》，梁县西有广成泽，后汉作苑，为游猎之地。元初二年，邓太后临朝，邓骘兄弟辅政。世士以为文德可兴，武功宜废，寝搜狩之礼，息战阵之法。于时，马融以文武之道，圣贤不坠，五材之用，无或可废，作《广成颂》云：大汉之初基也，揆厥灵囿，朱囿讹作圃，赵据黄本改。戴作囿。会贞按：明抄本作囿。营于南郊。右矕三涂，[五]守敬按：三涂见《伊水》篇。左枕嵩岳，[六]守敬按：《融传》枕作概，误。嵩岳即太室，见《颍水》篇。面据衡阴，守敬按：衡山见下文。背箕王屋，[七]赵箕作基，守敬按：《传》作箕背。王念孙谓当为背箕，箕，读为基。考宋本《寰宇记》引《广成颂》作背基，王屋见《济水》篇。浸以波、溠，守敬按：波水见《滍水》篇，溠水见《涢水》篇。演以荥、洛。守敬按：演，《传》作夤。荥播见《济水》篇，《洛水》篇见前。金山、石林，守敬按：金山即金门山，见《洛水》篇，石林即大石山，见《伊水》篇。殷起乎其中。神泉侧出，守敬按：神泉疑即下温泉。丹水、涅池。守敬按：《丹水》篇见前，涅水见《湍水》篇。怪石浮磬，耀焜于其陂。朱《笺》曰：马融上《广成颂
 序》云，陛下履有虞烝烝之孝，外舍诸家，每有忧疾，圣恩普劳，遣使交错，稀有旷绝。时时宁息，又无以自娱乐，殆非所以逢迎太和，裨助万福也。臣愚以为方涉冬节，农事间隙，宜幸广成，览原隰，观宿麦，劝收藏，因讲武校猎，使寮庶百姓复 羽旄之美，闻锺鼓之音。全云：按马融托于安不忘危之义，而实则导君以游猎。观延熹六年陈蕃之谏，[八]则知融之佞。守敬按：元初以下范《书 马融传》文桓帝延熹元年，校猎广成，遂幸函谷关。守敬按：范《书 桓帝纪》，延熹元年，校猎广成，遂幸上林苑。六年，校猎广成，遂幸函谷关、上林苑。此云元年幸函谷关，当本他家《后汉书》，此新安之函谷关见《谷水》篇。其水自泽东南流，径温泉南，与温泉水合。守敬按：《通鉴》梁中大通五年，魏主狩于嵩阳，遂幸温汤。胡《注》谓即梁县之温汤。《唐书 玄宗纪》称广成汤，以温泉近广成泽也。《寰宇记》，温汤在梁县西四十里。今温泉在汝州西六十里。《方舆纪要》谓一名皇女汤，非也。皇女汤见《滍水》篇，在今鲁山县西。温水数源，朱数作殷，《笺》曰：一作数。赵云：殷，盛也，字不误。戴作数。守敬按：明抄本作数。《寰宇记》引此同，《名胜志》亦同。赵不知殷为误字，曲为之说，疏矣。《明一统志》，源有九眼。扬波于川左，守敬按：川指广成泽水，泽水东南流，径温泉南，是温泉在泽水之左也。泉上，华宇连荫，茨甍交拒，朱讹作池，赵据《寰宇记》引改拒，戴改同。方塘石沼，朱脱方塘二字，赵据《寰宇记》引增，戴增同。错落其间，颐道者多归之。其水东南流，注广成泽水。泽水又东南入于汝水。守敬按：水在今汝州西入汝。
汝水又东，得鲁水口。水上承阳人城东鲁公陂。会贞按：《楚语》，惠王以梁与鲁阳文子。《淮南 览冥训》谓之鲁阳公，[九]盖即此鲁公，而陂及水皆取以为名也。城，古梁之阳人聚也，秦灭东周，徒其君于此。守敬按：《史记 秦本纪》，庄襄王元年，灭东周，不绝其祀，以阳人地赐周君。《汉志》本之，梁县下云，阳人聚，秦灭东周，徙其君于此。《注》下载秦灭西周事，称《地理志》云，此不举所参据者，以东周灭徙事详史篇，故不具也。《地形志》，汝北郡初治阳仁城。仁、人古通。《括地志》，阳人故城在梁县西四十里。在今汝州西。陂水东南流，合于涧水，朱、于作乎。《笺》曰：宋本作于。赵、戴改。守敬按：明抄本作于。水出北山，朱北讹作兆，赵据黄本改，全、戴作北。守敬按：明抄本作北。南流注之，又乱流，注于汝水。守敬按：水俱在今汝州西。汝水之右，有霍阳聚。守敬按：范《书 祭遵传 注》，霍阳聚在汝州西南。乃《方舆纪要》谓在州东南二十里。《一统志》亦云，在州东南。据此《注》，霍阳山水径霍阳聚东，梁城西，梁城尚在汝州之西南，则霍阳聚不得在州东南也。汝水径其北，东合霍阳山水，水出南山，杜预曰：河南梁县有霍山者也。守敬按：《左传 哀四年》杜《注》作霍阳山。《续汉志》，梁县有霍阳山。《寰宇记》，霍阳山俗谓现山，在梁县西南七十里。宋梁县为汝州治。《明一统志》，霍山在汝州东南二十里。《方舆纪要》同。《名胜志》两载之，谓霍山在州东南二十里，现山在伊阳南四十里，盖以山绵延甚广也。《一统志》则云，霍山在州西南六十里，一名霍阳山。霍阳山在伊阳南四十里。不从州东南二十里之说。其水东北流，径霍阳聚东，世
谓之华浮城，赵云，按章怀《后汉书 注》，俗谓之张侯城。会贞按：《通典》与章怀说同。《方舆纪要》，或曰，东汉初，蛮中山贼张满屯此，故有张侯城之名。此华与章形似，当章之讹，盖张、章音同，侯、浮音近，传呼失实耳。非也。《春秋左传 哀公四年》，楚侵梁及霍。朱《笺》曰：孙云，侵，《左传》作袭。服虔曰：梁、霍，周南鄙也。会贞按：《寰宇记》引《十三州志》亦云，梁即周南鄙邑。建武二年，世祖遣征虏将军祭遵攻蛮中山贼张满，时，厌新、柏华朱作率，《笺》曰：旧本作华。赵、戴改。余贼合，攻得霍阳聚，即此。赵云：按《后汉书 祭遵传》，时新城蛮中山贼张满屯结险隘，为人害，诏遵攻之。而厌新、柏华余贼，复与满合，遂攻得霍阳聚。道元钞变其词耳。守敬按：《遵传》，厌新、柏华在弘农。章怀《注》，《东观记》，柏华，聚也。水又径梁城西。戴水上增霍阳山三字。会贞按：不必增，《注》往往省言水，不举水名，下文水又东北流，注于汝水，水又东南径注城南同。此《经》之梁县也。汉县属河南郡，后汉、魏属河南尹，晋属河南郡，后魏属汝北郡，在今汝州西南四十五里，汝水之南。按《春秋》，周小邑也，会贞按：《汉志》梁县，颜《注》引臣瓒曰，此梁，周之小邑，见于《春秋》。于战国为南梁矣。会贞按：《齐策》南梁，高《注》，梁，韩邑，今河南梁也。大梁，魏都，在北，故曰南梁。《史记 田齐世家 索隐》引《晋太康地记》，战国谓梁为南梁者，别之于大梁、少梁也。大梁，见《渠水》篇，少梁见《河水注》四。故《经》云，汝水径其县北，俗谓之治城，非也，以北有注城故也。守敬
按：因注、治音近而误。《括地志》，梁城在汝南，注城在汝北，隔水相对，[一〇]注城见下。今置治城县，治霍阳山。会贞按：后魏县属汝北郡，县治霍阳山，则在今汝州西南，汝水之南，非即汝北之注城也。《地志》多混为一城。水又东北流，注于汝水。守敬按：水在今汝州西南。
汝水又左合三里水，朱左作右，《笺》曰：一作左。全、赵仍，戴改。会贞按：明抄本作左，三里水在汝之左，改左是也。水北出梁县西北，而东南流，径其县故城西，故 狐聚也。朱 作单，《笺》曰：当作 。《史记》[《周本纪》]，秦取九鼎宝器，而迁西周公于 狐。徐广曰， 音惮，狐聚在洛阳南百五十里，梁、新城之闲。会贞按：《括地志》，汝州外古梁城，即 狐聚也，本郦说。此故城在汝水之北。下云秦徙西周君于此，因乃县之，盖秦县城也。在今汝州西北。《地理志》云：秦灭西周，徙其君于此，守敬按：见梁县下。因乃县之。杜预曰：河南县西南有梁城，会贞按：《左传 哀公四年》杜《注》，梁，河南梁县西南故城也。此县上当脱梁字。又杜所云梁县，即汉之梁县也。县故城在汉、晋梁县之西北。郦引杜说于此，当本作西北有梁城。盖杜书误西北为西南，后人又据以改郦书也。即是县也。水又东南，径注城南。守敬按：《史记 [赵魏]世家 正义》引《括地志》，注城在梁县西十五里。《通鉴》周赧王五十年，胡《注》引作西四十五里。《方舆纪要》从之。据郦说，注城在三里水北，与汝水中隔三里水。《寰宇记》，注城南面，已为汝水所毁。是后世汝水北侵，夺三里水道矣。司马彪曰：河南梁县有注城。守敬按：《续汉志》梁县下。[一一]《史记》魏文侯三十二年，
败秦于注者也。守敬按：此《魏世家》文。又与一水合，水发注城东 下，东南流注三里水。三里水又乱流入于汝。守敬按：今有一水，出汝州西北路寨东，东南流，径州西入汝，当即三里水也。
汝水又东径成安县故城北。守敬按：汉县属颍川郡，后汉省。在今汝州东南三十里。按《地理志》，颍川郡有成安县，侯国也。《史记 建元以来功臣侯者年表》曰：汉武帝元鼎五年，校尉韩千秋击南越，死，封其子韩延年为成安侯。[一二]会贞按：《汉书 武帝纪》击南越在元鼎五年，《史表》是元鼎五年封延年，此元朔为元鼎之误。即此邑矣。守敬按：谓延年封国在此，是也。《汳水注》复载则非，说见彼篇。世谓之白泉城，非也，俗谬耳。
汝水又东，为周公渡，会贞按：渡在今汝州东。藉承休之徽号，而有周公之嘉称也。守敬按：周承休县见下。
汝水又东，黄水注之。水出梁山，守敬按：《隋志》承休有黄水。《明一统志》谓之黄涧，称源发左 之北山。今水出汝州东北山。东南径周承休县故城东，守敬按：汉县属颍川郡，后汉废。在今汝州东二十六里。为承休水。守敬按：县多有取水为名者，水亦有取县为名者，此则水取县为名也。县，故子南国也。汉武帝元鼎四年，幸洛阳，巡省豫州，观于周室，邈而无
祀。询问耆老，乃得孽子嘉，封为周子南君，以奉周祀。守敬按：自汉武以下，《汉书 武帝纪》文。[一三]按《汲冢古文》谓卫将军文子为子南弥牟，朱作称矣，《笺》曰：一作弥牟。据《檀弓》卫将军文子名弥牟。赵、戴改。其后有子南劲。《纪年》，劲朝于魏。朱朝作期，《笺》曰：当作朝。全、赵、戴改。又朱魏作卫。赵据黄本改云，按《史记 卫世家》，怀君三十一年，朝魏怀君即劲也。守敬按：明钞本作魏。后惠成王如卫，命子南为侯。秦并六国，魏最后灭。疑嘉是卫后，故氏子南而称君也。朱《笺》曰：自按汲冢至此六十字，皆《史记》周子南君臣瓒《注》中语。守敬按：此《周本纪 太史公赞 集解》引瓒说。《汉书 武帝纪》师古《注》引至下更曰郑公止，惟少《地理志》曰十字。师古曰，子南，其封邑之号，以为周后，故总言周子南君，瓒说非也。例不先言姓而后称君，且自嘉以下，皆姓姬氏，着在史传。沈钦韩曰，师古，子南，封邑之号，尤肊说也。《盐铁论 诛秦》篇，大夫曰，光帝大惠，绍兴其后，封嘉颍川，号周子男君。[一四]南与男通用。《左 昭十三年》，郑伯，男也。《周语》，郑伯，南也。《公羊传》小国称伯子男，又云，《春秋》伯子男一也。《董子 三代改制》篇，商合伯子男为一等，周爵五等，《春秋》三等。直以子男并爵，不取男服甸名也。战国时，周之别封，称东周君、西周君，卫元君亦自侯降号为君。汉制，未为彻侯而食邑者，皆称君。初元五年，为周承休邑。《地理志》曰：侯国也，元帝置。元始二年，更曰郑公。赵云：按《汉书 地理志》亦作郑公，而后汉黄琼封邟乡侯，章怀《注》引《说文》曰，邟，颍川县也。汉颍川有周承休侯国。元始二年，更名曰邟，
音亢。袁绍亦封邟乡侯，此云郑公，不详其故。守敬按：王念孙曰，《平帝纪》元始四年，改周承休公曰郑公。荀悦《汉纪》同。《恩泽侯表》亦云，周承休侯绥和元年进爵为公，元始四年为郑公。则此二年当作四年。惟不言郑字之误。按《说文》，邟，颍川县。而《汉志》无之。据《恩泽侯表》周承休在邟，是前汉有此县，审矣。后汉省邟县，有邟乡，而周承休之为县名，他无所见。乃知《汉志》本作邟县，周承休侯国五字为小《注》。此侯国不以县名为侯国，故详出之，不知何时脱邟字，浅人以周承休本为侯国，侯国本从县名，遂以周承休升为大字，作县名，赖有《说文》尚存邟字。稽譔其地，信而有征。可订颜本郑字为误文也。后读段氏《注》，意亦如此。王莽之嘉美也。朱美讹作荑，全、赵据《汉志》改，戴作美。守敬按：明抄本作美。故汝渡有周公之名，盖藉邑以纳称，世谓之黄城，朱世讹作也，戴改世，赵也下增世字。水曰黄水，皆非也。其水又东南，径白茅台东，会贞按：台在今汝州东南。又南径梁瞿乡西，朱《笺》曰：《括地志》，周承休城，一名梁雀坞，在汝州梁县东北二十六里。赵瞿改雀，下同。引《方舆纪要》云，《括地志》周承休城一名梁雀坞，或云，即梁瞿乡也。盖瞿、雀字形相似，道元以世谓之期城为非，期、瞿音相似，然则雀字为正。会贞按：赵说未审。凡俗传之误，多音同字异，或音近字异，惟期、瞿音相似，故瞿误为期，若雀则音不相似矣。《括地志》作雀，盖传钞之殊。赵氏何反以雀为正，而依改邪？又《地形志》汝北郡下作梁崔坞，顾氏引崔作雀，故崔又雀之讹也。《括地志》谓坞即承休城。《注》先 承休，而后 乡，知坞特取乡为名，而乡尚在其东南也。在今汝州东南。世谓之
期城，非也。会贞按：《隋志》郏城下，开皇中，改南阳县曰期城，沿俗称。按《后汉书》朱脱后字，全、赵、戴增。赵云：此是谢承书。守敬按：汪文台辑谢承、薛莹、司马彪、华峤、谢沈、袁山松、张璠七家《后汉书》，皆无此说。未知何家之书，赵氏何以臆断为谢承书邪？世祖自颍川往梁瞿乡，冯鲂先诣行所，朱《笺》曰：孙云，行所当作行在所。[王刻脱此字。]赵云：按《春秋经》书公朝于王所，即行所也，不当妄改。守敬按：范《书 鲂传》但云，帝赴颍川，不云往梁瞿乡，行所作行在所。然考《西都赋》，行所朝夕，储不改供。《魏书 刘腾传》，腾使诣行所。《隋书 韩擒传》，送诣行所。则此作行所不误。又《通鉴》唐贞观十八年、十九年，中和三，年四年，并言行在，是行所、行在所外，别有行在之称也。即是邑也。水积为陂，世谓之黄陂。守敬按：《地形志》，汝北郡东汝南有广陂。《元和志》，黄陂在梁县东二十五里，南北七里，东西十里，隋朝修筑，有灌溉之利。干封初增修，百姓赖其利。而《寰宇记》云，广成泽亦名黄陂。《明一统志》、《方舆纪要》说同。与《注》分 广成泽、黄陂异，岂后世黄陂与广成泽合为一，因统名黄陂乎？此陂在今汝州东。东转，径其城南，东流，右合汝水。守敬按：今水自汝州东北南流，径州东南，入汝。
又东南过颍川郏县南。朱脱过字，赵、戴增。
汝水又东与张磨泉合，水发北阜，春夏水盛，则南注汝水。会贞按：今有戴液溪，自汝州流入郏县西北，又南入汝，疑即张磨泉也。
汝水又东，分为西长湖，湖水南北五十余步，东西三百步。会贞按：《地形志》，汝北郡东汝南有隔陂，盖指此西长湖及下东长湖，以二湖相隔，故又有隔陂之名。今宝丰县东北有阳家湖，阔二十里，或谓即东西长湖，盖二湖已合为一矣。
汝水又东，扈涧水北出大刘山，南径木蓼堆东、朱木讹作水，赵、戴改。郏城西，南流入于汝。会贞按：《地形志》，南阳郡南阳有大刘山祠。[一五]《隋志》，郏城有大留山。留、刘音同。《元和志》，扈涧水出郏城县北三十里。《通鉴》唐建中四年，神策将刘德信等，与淮宁将李克诚战，败于扈涧，[一六]即此。胡氏失采《注》文。今水出郏县西北扈阳山。扈阳，盖大刘之变名也。水南流，径郏县西南，入汝。木蓼堆在今郏县西，郏城见下。
汝水又右，迤为湖。湖水南北八九十步，东西四五百步，俗谓之东长湖，湖水下入汝，古养水也，水出鲁阳县北将孤山北长冈下。会贞按：《一统志》，谷积山在鲁山县西北九十里，养、滶二水出焉，或谓即将孤山。又云：养水亦名沙水，又曰石河。据新图，石河出今宝丰县西北。宝丰本古鲁阳县地也，滶水见下。数泉俱发，东历永仁三堆南。守敬按：《名胜志》，三堆山在宝丰县西三十里。盖即此，在今县西北。又东径沙川，世谓之沙水，历山符垒北，会贞按：《地形志》，汝南郡符垒县有沙水，沿世俗之称。县，太和中置。当即《注》所指，疑山为县之误，又错入符字上也。在今宝丰县西北。又东径沙亭南，故养阴里也。会贞按：在今宝丰县西北。司马彪
《郡国志》曰：襄城有养阴里。会贞按：《续汉志》，颍川郡襄县有养阴里。其下即襄城，此引作襄城有养阴里，岂本襄城之下文，而今志错入襄县下欤？然终恐校此书者，皆习见襄城，少见襄，妄加城字。京相璠曰：在襄城郏县西南。会贞按：《左传 昭三十年》，楚使监马尹大心逆吴公子，使居养。杜《注》，养即所封之邑。此京相释是年传文。今宝丰县为汉郏县地。京言在郏县西南，即宝丰之西北。但《传》言取城父与胡田以益之，此汉沛郡之城父。《汉志》，女阴故胡国，城父在今亳州，女阴即今阜阳县，西与沈邱县近。今沈邱东有养城，当是吴公子所居。京以在郏县者当之，未深考耳。《路史 国名纪》五亦误。养，水名也，俗以是水为沙水，故亦名之为沙城，非也。会贞按：沙城即上沙亭，《注》往往城亭错出。又城处水之阳，而以阴为称，更用惑焉。守敬按：《谷梁 僖二十八年》，水北为阳。上言养水径沙亭南，则城在水阳，而曰养阴，故以为疑。然如汶阳县在水之南，荡阴县在水之北，书传中多有名与实违者，盖由率尔命名，未经核实也。但流杂闲居，裂溉互移，朱作●溉平移，《笺》曰：一作筑溉频移，宋本作裂溉互移。赵、戴依宋本改。致令川渠异容，津途改状，朱作状改，《笺》曰：当作改状。全、赵、戴乙。故物望疑焉。守敬按：郦意谓城或本在水阴，因水道变迁，转在水阳，令人生疑也。又右会堇沟水，朱堇作董，《笺》曰：宋本作堇。赵、戴改。会贞按：明抄本作堇。水出沛公垒西六十许步。会贞按：《明一统志》，沛公垒在汝州东北大刘山南，汉高入关时驻此，世祖西征，亦尝驻焉，故山有大刘、小刘之称。《方舆纪要》从之。盖以山垒相近甚合耳。此《注》于扈
涧水， 大刘山在汝北，于堇沟水 沛公垒在汝南，则垒与山相去远矣。详堇沟水出垒西，注养，在今宝丰县东北。盖汉祖入关，往征是由，朱《笺》曰：一作往往。会贞按：《渭水》篇李耳西入，往径所由，又往径所由，又往径所由，兹焉或可；《渠水》篇，盖伯禽之鲁，往径所由。疑此当作往径，误作往征、往往也。《史记 高祖本纪》，自阳城，收军中马骑，与南阳守齮战犨东，道由此。故地擅斯目矣。其水东北注养，戴养下增水字。会贞按：《注》中如此者甚多，不必增。水在今宝丰县东北。养水又东北入东长湖，朱长下有迪字，《笺》曰：一无迪字。全云衍，赵、戴删。乱流注汝水也。朱脱流字，也讹作县，《笺》曰：县，宋本作也。赵、戴增改。会贞按：明抄本作也。《注》养水入汝后，汝水方径郏县，则入汝在郏县西，今石河自宝丰县西北，东径县北，又东南径郏县南，合柏河入汝，则下流有变迁矣。
汝水又径郏县故城南，守敬按：汉县属颍川郡，后汉废，魏复立，仍属颍川郡，晋属襄城郡，后魏曰 城，属南阳郡，即今郏县治。──《春秋 昭公十九年》，楚令尹子瑕之所城也。会贞按：见《左传》。──滶水注之。水出鲁阳县之将孤山，会贞按：今宝丰县北有柏河，柏、桓形近似，即下桓水。然滶水与养水同出将孤山。今柏河出宝丰县西北。东南。流许慎云：水出南阳鲁阳，朱南下脱阳字，赵据《说文》校增，戴增同。入父城，从水，敖声。赵云：按《说文系传》作父城，今《说文》讹。守敬按：今《说文》作城父。此《注》父城、城父错出。盖莫能定而两存之，窃以城父为是，说见下。
吕忱《字林》亦言在鲁阳。滶水东入父城县，与桓水会。朱桓作柏，《笺》曰：宋本作桓，下同。赵、戴改桓。会贞按：明抄本作桓，宋本《寰宇记》引此同。水出鲁阳北山，朱水上有柏字，赵改桓，戴删。水有二源奇导于贾复城，沈炳巽曰：奇疑作岐。《滱水》篇，徐水三源奇发，言奇亦同。会贞按：城下当有西字，缘下言径城北，故知水出城西也。合为一渎。径贾复城北，复南击郾所筑也。守敬按：《后汉书 贾复传》，建武二年，更始郾王尹尊等未降，复南度五社津，击郾，连破之。《元和志》，龙兴县城，本通 城，即后汉贾复城也，复南击郾所筑。《方舆纪要》云，在郏县东二十里，非也。即今宝丰县治。郾县见下。俗语讹谬，谓之寡妇城，水曰寡妇水。此渎朱此讹作北，赵、戴改。水有穷通，故有枯渠之称焉。其水东北流至父城县北，右注滶水，会贞按：右当作左，滶水与养水俱出鲁阳之将孤山，桓水则出鲁阳北山，可知滶水北与养水近，在桓水之左，非右也。又滶水东南流，东入父城，而桓水东北至父城，注滶水，可知桓水注滶水，是左注，非右注也。桓水当自今宝丰县西，东北流，至县东，入滶水。郦氏已言有枯渠之称，或至今更灭没难明，故新图误以滶水为柏河，而柏河之南，不复载他水乎？乱流又东北至郏，入汝。会贞按：今柏河自宝丰县西北，东南流至县东，又东北，至郏县东南，入汝。
汝水又东南，左合蓝水，朱无又字，赵同，戴增。水出阳翟县重岭山，守敬按：县见《颍水》篇。今禹州西六十里有神后山，蓝水出焉。东南流，径纪氏城西，守敬按：下云在郏城东北十余
里，即今郏县东北。有层台，谓之纪氏台。朱层作增，谓讹作记，脱之字。赵改，增云：《名胜志》引此作有增台，谓之纪氏台，全、戴改增同。守敬按：增、层同，犹增城又作层城也。《名胜志》仍有记字，谓之二字，当是曹氏订补，而不觉记为误字也。《续汉书》曰：世祖车驾西征，盗贼群起。郏令冯鲂为贼延裒赵作，守敬按：从范《书》。[一七]所攻，力屈。上诣纪氏， 贼自降。即是处，守敬按：范《书 冯鲂传》较详，而略纪氏不载。在郏城东北十余里。其水又东南流，径黄阜东，会贞按：阜在今郏县境。而南入汝水。会贞按：今有水自禹州西北东南流，径郏县东，又南有长桥，一名蓝桥，又南入汝。
汝水又东南流，与白沟水合，朱与上衍又字，赵改右，戴删。守敬按：得之。白沟在汝水之左，非右也。赵改误，戴删。水出夏亭城西，朱水出下衍亭城西而南径六字，赵、戴删。守敬按：《括地志》，夏亭故城在郏城县东北五十四里，盖夏后所封也。在今郏县东。又南径龙城西。守敬按：城在今郏县东南。城西北即摩陂也，纵广可一十五里。戴删一字。魏青龙元年，有龙见于郏之摩陂，明帝幸陂观龙，于是改摩陂曰龙陂，守敬按：此《魏志 明帝纪》文。摩陂互见《颍水》篇，在今郏县东南。其城曰龙城，其水又南入于汝水。守敬按：水在今郏县东南。
又东南与龙山水会，水出龙山龙溪，会贞按：《地形志》，顺阳郡龙山县有龙山。《元和志》，大
龙山在龙兴县东南三十五里。在今宝丰县东南四十里，俗谓之香山，封家溪出焉，即龙山水也。北流际父城县故城东。守敬按：汉县属颍川郡，后汉、魏因，晋属襄城郡，后魏废，在今宝丰县东四十里。昔楚平王大城城父以居太子建，守敬按：见《左传 昭十九年》。故杜预曰：即襄城之城父县也。朱脱县字，《笺》曰：按《汉 地理志》，颍川有父城县，而沛郡有城父县，此《注》自说颍川之父城，乃忽引楚平王城父事，故并举《说苑》襄城君与黄帝襄城问涂，以实杜《注》，岂父城与城父本为一邪？赵据黄本增县字，云：城父、父城本是二县，所属各别，戴说略同，且谓此汉、晋皆不称城父，直改作父城县。守敬按：《左传 昭十九年》、二十年及哀六年、十六年，皆称城父。《史记》、《通鉴》秦始皇二十二年[一八]，李信与蒙恬会城父，亦襄城之城父也。而《汉志》作父城，《续汉志》、《晋志》同。他书亦多作父城。考《汉志》，县之同名者不少，或加东西南北字，或加上下字，或竟不加字。况此为经传旧名，无缘倒置。据《史记 伍子胥传 集解》、《索隐》并称《地理志》颍川有城父县，与《左传 集解》合。疑今本《汉志》为传写之误倒，后人又以改《续志》、《晋志》，而他书亦多沿讹也。详见余《晦明轩稿》。冯异据之，以降世祖，用报巾车之恩也。会贞按：《后汉书 冯异传》，汉兵起，异以郡掾监五县，与父城长苗萌共城守，为王莽拒汉。光武略地颍川，攻父城，不下，屯兵巾车乡。异闲出行属县，为汉兵所得。异曰，愿归据五城以 功报德。异归，更始诸将攻父城，异坚守，不下，及光武道经父城，异等即开门迎光武。章怀《注》，巾车，乡名，在父城界。在今宝丰县东南五十里。其水又东北流，与二水合，
俱出龙山，北流注之，会贞按：二水在今宝丰县东南。又东北入于汝水。会贞按：今封家溪自宝丰县东北流，至郏县东南，入汝。
汝水又东南，径襄城县故城南。守敬按：汉县属颍川郡，后汉、魏因，晋为襄城郡治。[见下。]后魏因，即今襄城县治。王隐《晋书地道记》曰：楚灵王筑。守敬按：《元和志》，襄城县城即古襄城，楚灵王筑，本《地道记》。刘向《说苑》曰：襄城君始封之日，服翠衣，带玉佩，徙倚于流水之上，即是水也。楚大夫庄辛所说处。朱《笺》曰：《说苑》，襄城君衣翠衣，带玉剑，履缟舄，立于游水之上。楚大夫庄辛过而说之，遂拜谒，曰，臣愿把君之手，其可乎？襄城君忿而不言。庄辛曰，君独不闻鄂君子 有感于《越人之歌》乎？襄城君乃奉手而进之。守敬按：《善说》篇文，后乃县之。守敬按：《元和志》秦县。吕后元年，立孝惠后宫子义为侯国，守敬按：见《史记 惠景闲侯者表》。《汉书 高后纪》义作弘。据《史记 高后纪》，初名山，二年，别封王，更名义，四年，立为帝，更名弘。王莽更名相成也。赵成作城。守敬按：赵从《汉志》，成、城通。黄帝尝遇牧童于田野。朱《笺》曰：庄子云，黄帝将见大隗乎具茨之山，至于襄城之野，七圣皆迷，无所问途，适遇牧马童子，问途焉。守
敬按：《徐无鬼》篇文。故嵇叔夜赞曰：奇矣难测，襄城小童，倦游六合，来憩兹邦也。守敬按：《三国 魏志》嵇康附《王粲传》，裴《注》称康兄喜为《康传》曰，撰录上古以来圣贤隐逸，集为传赞。《隋志》，《圣贤高士传赞》三卷，嵇康撰，周续之注。是传及赞皆康撰，《唐志》分为二书，以传属嵇康，以赞属周续之，误矣。《类聚》三十六引嵇康，[原作魏隶[一九]从严可均定。]《高士传》中有一条， 襄城小童，本《庄子》，此即其《传》后之赞也。其城南对汜城，周襄王出郑居汜，即是此城也。守敬按：《续汉志》，襄城有汜城。《左传 僖二十四年》，王出，适郑，处于汜。杜《注》，郑南汜也，在襄城县南。《括地志》、《元和志》，在襄城县南一里。唐襄城即今县治。又东汜见《渠水》篇汜水下。《春秋 襄公二十六年》，楚伐郑，涉汜而归。守敬按：《左传》文。杜预曰：涉汝水于汜城下也。守敬按：钞变杜《注》说。晋襄城郡治。会贞按：《宋志》襄城郡，魏分颍川置。据《魏志 裴潜传 注》引《魏略》，襄城有典农中郎将，《陈留王奂纪》，咸熙元年，罢屯田官，诸典农皆为太守，则置郡在魏末。[二〇]郦氏称晋郡，盖以咸熙时晋国已建，故属之晋乎？而《晋书 武帝纪》云，泰始二年，罢农官为郡县，《地理志》亦谓是年置襄城郡，失之。京相璠曰：周襄王居之，故曰襄城也。守敬按：《史记 匈奴传 索隐》引《春秋地名》，此文地上脱土字，即京说也。今置关于其下。守敬按：《周书 崔猷传》，襄城控带京洛，实当今之要地，如有动静，易相应接。此魏置关之由。
汝水又东南流，径西不羹城南。守敬按：两《汉志》襄城有西不羹。《左传》杜《注》，襄城东南有不羹城，指西不羹也。《括地志》，故城在襄城东三十里。在今县东南二十里，俗呼尧城。又东不羹见《滍水》篇。《春秋左传 昭公二十年》，楚灵王曰：昔诸侯远我而畏晋，今我大城陈、蔡、不羹，赋皆千乘，诸侯其畏我乎？守敬按：昭十二年文，楚城陈、蔡、不羹在十一年。《东观汉记》曰：车骑马防以前参药，守敬按：官本《东观汉记 马防传》，药上有医字，范《书》同。勤劳省闼，增封侯国襄城羹亭千二百五十户，守敬按：本书脱五十二字，范《书》亦有五十二字，可证。惟范《书》二百作三百，异。又但言增邑，略襄城羹亭之名。即此亭也。汝水又东南，径繁邱城南，守敬按：《地形志》襄城郡襄城有繁工城，工为丘之误，[二一]当以此正之。在今襄城县东南。而东南出也。
又东南，过定陵县北。
湛水出犨县北鱼齿山西北，会贞按：下引京说，湛水在昆阳县北，即犨县之东北。犨县及鱼齿山并见《滍水》篇。《元和志》，湛水在龙兴县东三十里。即今宝丰县东。东南流，历鱼齿山下，为湛浦，方五十余步。《春秋 襄公十六年》，晋伐楚，报杨梁之役。朱梁讹渠，赵据《左传》改，戴改同。楚公子格及晋师战于湛阪，楚师败绩，遂侵方城之外。守敬按：此《左
传》文，杨梁见《淮水》篇涣水下，方城见本篇后醴水下及《潕水》篇溪水下。今水北悉忱翼山阜，于父城东南，湛水之北，山有长阪，朱作陂，《笺》曰：宋本作阪，下同。赵、戴改阪。守敬按：今水北云云，先言北有列岫，在其侧首，继言长阪所在，盖郦氏为鲁阳太守时，以目验得之。盖即湛水以名阪，故有湛阪之名也。湛水又东南径蒲城北，会贞按：《地形志》汉广郡，高阳有东、西二蒲城。此不言有二城，略也。在今叶县北二十里。京相璠曰：昆阳县北会贞按：县见后昆水下。有蒲城，蒲城北有湛水者，是也。湛水又东，朱湛讹作汉，赵、戴改。于汝水九曲北东入汝。会贞按：水今自宝丰县东，东南流径叶县，至襄城县东南，入汝。杜预亦以是水为湛水矣。守敬按：《左传 襄十六年》杜《注》，昆阳县北有湛水。与京说同。《续汉志》亦谓昆阳有湛水。《周礼》：荆州，其浸颍、湛。郑玄云未闻，盖偶有不照也。今考地则不乖其土，言水则有符经文矣。赵云：按《汉志 注》，师古曰，颍水出阳城阳干山，宜属豫州。许慎又云，湛水，豫州浸。盖川土相邻故也。全氏曰：《周礼 职方》荆州之浸颍、湛。按湛是汝水支流，而颍亦与汝互相出入之水也。又豫州之浸波、溠，波亦汝水支流，然则汝虽不见于《禹贡》，而未尝不重于《职方》。康成既不知湛水，又不知波水，非善长之《注》，何以证明？守敬按：荆州无湛水，故康成云未闻。《说文》湛下，一曰，湛水，豫州浸。是改周之荆为豫矣。独怪许氏既有此说，郑氏何以云未闻？而郦氏
亦不引许说，疑《说文》一曰之文，为后人据《水经注》增之。波水见《滍水》篇。
汝水又东南，径定陵县故城北。守敬按：汉县属颍川郡，后汉、魏因，晋属襄城郡，后魏改置北舞阳县，至永安中，置定陵郡，在郦氏后。在今舞阳县北。汉成帝元延三年，封侍中、卫尉淳于长为侯国，守敬按：见《汉书 恩泽侯表》。《表》谓长封汝南之定陵，郦氏则以颍川之定陵当之。盖汝南之定陵，后汉已废，《经》、《注》皆指颍川之定陵也。王莽更之曰定城矣。朱脱曰字，赵、戴增。守敬按：王念孙据此谓《汉志》汝南定陵下脱莽曰定城四字，陈奂谓《汉志》颍川定陵下，有莽曰定城四字，恐是郦氏误属，皆非也。郦氏自 颍川之定陵，王、陈拘于《汉表》，以为是汝南之定陵，故所说并谬。《东观汉记》曰：光武击王莽二公，还到汝水上，于涯，以手饮水，澡颊尘垢，谓傅俊曰：今日疲倦，诸君宁惫也？朱《笺》曰：当作邪。会贞按：《后汉书》略此事，《傅俊传》章怀《注》引《东观记》作邪。也与邪同，详见王念孙《读书杂志》三。即是水也。水右则滍水左入焉，会贞按：《滍水》篇见后。左则百尺沟出矣。会贞按：《隋志》，北舞县有百尺沟，在今舞阳县北。沟水夹岸层崇，亦谓之为百尺堤也。会贞按：《寰宇记》，襄城县有百尺堤，后汉明帝永平十年筑，每雨水不时，兖、豫之人，多被水害，以此堤免之。自定陵城北，通颍水于襄城县，颍盛则南播，汝泆朱作佚，《笺》曰：当作泆。赵、戴改。则北注。会贞按：百尺沟水，盖北至摩陂，
通颍水。据《颍水注》，颍水枝津南流，为郏之摩陂，是颍盛则枝津自今阳翟县西北，南流至郏县。汝泆则此水自今舞阳县北西北流径襄城至郏县。往复径通，陂其停蓄之区矣。沟之东有澄潭，号曰龙渊，在汝北四里许，南北百步，东西二百步，会贞按：此龙渊非上文之龙陂，龙陂在襄城北，此在襄城南，且龙陂纵广十五里，比此为大，故知非一水也。水至清深，常不耗竭，朱常讹作尝，赵、戴改。佳饶鱼笋，湖溢，则东注漷水矣。会贞按：漷水见《颍水》篇。
汝水又东南，昆水注之，水出鲁阳县唐山，会贞按：《汉志》系昆水于鲁阳，颜《注》昆阳下引应劭曰，昆水出南阳，亦谓出南阳郡之鲁阳。今水曰辉河，出叶县西青山西麓，叶县与鲁山县[即故鲁阳。]接壤，青山即唐山之异名也。东南流，径昆阳县故城西。守敬按：汉县属颍川郡，后汉、魏因，晋属襄城郡，后魏永安中置汉广郡，在郦氏后。《地形志》，昆阳有昆阳城，在今叶县北。更始元年，王莽征天下能为兵法者，朱脱者字，赵据吴本增，戴增同。选练武卫，招募猛士。旌旗辎重，千里不绝。又驱诸犷兽，守敬按：《后汉书》犷作猛，章怀《注》或作犷。虎豹犀象之属，以助威武。自秦、汉出师之盛，未尝有也。世祖以数千兵徼之阳关，朱徼作激，《笺》曰：宋本作邀，《后汉书》作徼。赵改邀。戴改徼。守敬按：阳关见《颍水》篇。诸将见寻、邑兵盛，反走入昆阳。世祖乃使成国上公王凤、廷尉大将军王常留守，夜与十三骑出城南门，
收兵于郾。寻、邑围城数十重，云车十余丈，瞰临城中，朱脱中字，赵据《后汉书 光武帝纪》增，戴增同。积弩乱发，矢下如雨。城中人负户而汲。王凤请降，不许。世祖帅营部俱进，频破之。乘胜，以敢死三千人，径冲寻、邑兵，败其中坚于是水之上，遂杀王寻。城中亦鼓噪而出，中外合势，震呼动天地。会大雷风，屋瓦皆飞，莽兵大溃。守敬按：自更始以下，《后汉书 光武帝纪》文。昆水又屈径其城南，世祖建武中，封侍中傅俊为侯国。守敬按：见《后汉书 傅俊传》。故《后汉 郡国志》有昆阳县，守敬按：《汉志》有昆阳县，[二二]何必《后汉》？《后汉 郡国志》五字，当作《地理志》三字，此郦氏随手甄录，以次第言之。此下二句，当在上更始元年上，世祖建武句，当在上莽兵大溃下。盖藉水以氏县也。《汉志》，应郡。昆水又东，径定陵城南，又东，注汝水。会贞按：《汉志》昆水东南至定陵入汝，此《注》同。《明史 地理志》，昆水入滍水，下流入汝。今辉河自叶县东，西至舞阳县，合沙河入汝，则水道有变迁矣。《水道提纲》分昆水、辉河为二，失之。汝水又东南，径奇城西北，朱作雒，《笺》曰：一作。赵、戴改。会贞按：《玉篇》同额。《方舆纪要》引《寰宇记》，奇额城在叶县东北三十二里。考《寰宇记》无之，城亦不得在叶城东北，当在今郾城县东南，互见下。今南颍川郡治也。守敬按：《地形志》郑州之颍川郡，为秦、汉旧郡。豫州之颍川郡，太和六年置，此即豫州之郡也。郦氏盖对郑州之郡言，故称南颍川郡乎？
至霍州别有南颍川郡，则在今安徽境。《方舆纪要》以之当此郡，疏矣。此郡领县首邵陵，据《注》则治邵陵地，非治邵陵城也。濆水出焉，世亦谓之大 水。守敬按：大 水详见《 水》篇。《尔雅》曰：河其雍，汝有濆。守敬按：此《释水》文，有俱作为，雍作灉。然则濆者，汝别也。全云：公羊子曰，濆泉者，直泉也，直泉者，涌泉也。《释名》本之。其音，读如瀵，谓自下而上也。 则其声之转也。后卷，小 水下，有汾陂。善长曰，汾，俗音粪，盖汾即瀵之通也。《诗》曰，遵彼汝坟，盖汝旁之水为濆，则汝旁之土亦为坟，谓突起也。如《禹贡》赤埴坟之坟，毛公乃以大防解之，非也。观《孟子》则汝水宜决，不宜防也。其后， 字又转而为 ，要之，一也。守敬按：郭《注》，《诗》曰，遵彼汝濆，乃大水溢出，别为小水之名。是郦称汝别所本。《括地志》乃谓汝水至郾城县名濆水，又曰，濆亦汝之别名，何邪？故其下夹水之邑，犹流汝阳之名，守敬按：汝阳县见《颍水》篇。是或濆、 之声相近矣，亦或下合 、颍，兼统厥称耳。朱作矣，赵据黄本改耳，戴改同。守敬按：明抄本作耳。
又东南，过郾县北。
汝水径奇城西，东南流，其城带两水，侧背双流。守敬按：两水谓汝水与濆水，汝水在城西，濆水在城北，侧汝水，背濆水也。
汝水又东南流，径郾县故城北，守敬按：汉县属颍川郡，后汉、魏、晋因。东晋时废。《地形志》曲阳有郾城，在今郾城县南。故魏下邑也。《史记》，楚昭阳伐魏，取郾，是也。会贞按：《史记 
楚世家》怀王六年，使柱国昭阳将兵攻魏，破之于襄陵，[《索隐》以为县名，在河东 误。]得八邑，无取郾明文。此所云，盖八邑之一。但考此襄陵为宋襄公陵，在今睢州，去郾颇远。惟与汉陈留之傿县相接傿，亦作，通作鄢，又或误作郾耳。
汝水又东，得醴水口，朱讹作口水，赵、戴乙。水出南阳雉县，朱讹作山，赵据《汉志》校改县，全、戴改同。会贞按：《汉志》作澧水，澧、醴同，雉县见《淯水》篇。亦云，导源雉衡山，会贞按：《说文》澧水出雉衡山。即《山海经》云衡山也。会贞按：此《中次十一经》之衡山。郭景纯以为南岳，非也。会贞按：郭《注》，今衡山在衡阳湘南县南岳也。考《海内经》，南海之内，有衡山，郭云南岳，是也。又别有衡山，在《中次八经》，无考。此在《中次十一经》之山，与视水、宣山近，则非南岳审矣。而郭亦云南岳，误甚，故郦驳之。马融《广城颂》曰：面据衡阴，会贞按：已引见前广成泽下。指谓是山，在雉县界，故世谓之雉衡山。依《山海经》，不言有水。朱此下衍焉字，赵同，戴删。会贞按：《中次十一经》，雅山，澧水出焉，东去衡山一百里，[二三]郝懿行疑雅山当为雉山，字形相近。并援《后汉书 马融传 注》引《山海经》作雉山为证。其说是也。惟《山海经》明分为二山，谓澧水出雉山，非出衡山。此《注》自就衡山言，故云依《山海经》不言有水。段玉裁则曰，分之为雉、衡二山，合之，则单呼衡山。是水出雉山，即出衡山，会而通之，可以释郦氏之疑矣。杜佑《通典》，北重山在向城县北，即是三 之弟一。又北分岭山，岭北即三 之弟二 也。其弟三 入鲁山县界。杜之三 ，盖指古衡山也。
今澧河出裕州北境山，乃衡山之东麓。然醴水东流，历唐山下，即高凤所隐之山也。朱《笺》曰：《后汉书 逸民传》，高凤，南阳叶人，教授业于西唐山中。年老执志不倦，隐身渔钓，终于家。守敬按：章怀《注》引郦元注《水经》云，山即高凤所隐之西唐山也。《寰宇记》亦引《水经注》云，高凤所隐处，号西唐山。是《注》唐上脱西字无疑。上文言昆水出唐山，此山在其西，故曰西唐山。章怀谓山在湖阳县西北，杜佑亦以湖阳县唐子山为西唐山，并误。《隋志》，方城有西唐山。乐史亦载山于方城，方城与叶相接也。在今叶县西南六十里。醴水又东南，与 水合，水发 山。郭景纯言，或作章山，朱纯下脱文，全校增曰字，赵增同，戴增言字。守敬按：《中次十一经》作章山，郭《注》云，或作童山。据此，知彼正文当为 山，《注》当为章山，毕氏依改，是也。东流注于醴水。守敬按：徐文靖《管城硕记》谓《左传。宣四年》，楚子与若敖氏战于 浒，为此 水之浒。但传上言师于漳澨，漳水去此甚远，则 浒非此水之浒也。此水在今叶县西南。醴水又东南，径唐城北，守敬按：城在今叶县西南。南入城，而西流出城。城盖因山以即称矣。醴水又屈而东南流，径叶县故城北，守敬按：汉县属南阳郡，后汉、魏、晋因。《地形志》，后魏天平初，属南安，在郦氏后，在今叶县南三十里。《春秋 成公十五年》，许迁于叶者也。朱讹作昭公，赵、戴同。守敬按：《春秋》是成十五年，今订。楚盛，周衰，控霸南土，欲争强中国，多筑列城于北方，以
逼华夏，故号此城为万城，或作方字。朱字讹作城，赵同。戴改云：此四字亦《注》中之小《注》。守敬按：明抄本、黄本并作字。此条《括地志》略同，而云，楚襄王控霸南土，襄当庄之误，楚至襄王时已弱，其称霸者，庄王也。此控霸上疑脱庄王二字。唐勒《奏土论》守敬按：唐勒见《史记 屈原传》，所谓屈原既没之后，楚有宋玉、唐勒、景差之徒，是也。《奏土论》仅引见此。曰：我是楚也，戴云：按此语有舛误。世霸南土，自越以至叶垂，弘境万里，故号曰万城也。余按《春秋》，屈完之在召陵，守敬按：召陵见《颍水》篇。对齐侯曰：楚国方城以为城，守敬按：见《左传 僖四年》。杜预曰：方城，山名也，在叶南，守敬按：此钞变杜《注》文。《元和志》，在叶县西南十八里。在今县南四十里，互详《潕水》篇溪水下。未详孰是。全云：方城自当以《左传》为是，唐说晚出，不足据。盖方讹而为万，流俗因有以万为万字者。楚惠王以封诸梁子高，朱脱高字，赵增。守敬按：《史记 高祖纪 正义》引此作子兼，盖传钞者不知兼系高之误，以为衍而删之。《风俗通》二，叶公子高，姓沈，名诸梁。号曰叶公，守敬按：《论语》孔《注》，仓采于叶，僭称公。城即子高之故邑也。守敬按：《汉志》，叶，楚叶公邑。叶公好龙，神龙下之。会贞按：《类聚》九十六引《庄子》云，子张见鲁哀公，不礼焉，去之。曰，君之好士，有似叶公子高之好龙，雕之画之。于是天龙闻而下之，窥头于牖，拖尾于堂，叶公见之，失其魂魄。是叶公非好龙也，好夫似龙非龙也。又见《新序 杂事》五。
</div>
    <div class="pagination">
<a href="水经注疏_page40.html">上一页</a><span>...</span><a href="水经注疏_page36.html">36</a><a href="水经注疏_page37.html">37</a><a href="水经注疏_page38.html">38</a><a href="水经注疏_page39.html">39</a><a href="水经注疏_page40.html">40</a><span class="current-page">41</span><a href="水经注疏_page42.html">42</a><a href="水经注疏_page43.html">43</a><a href="水经注疏_page44.html">44</a><a href="水经注疏_page45.html">45</a><a href="水经注疏_page46.html">46</a><span>...</span><a href="水经注疏_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
