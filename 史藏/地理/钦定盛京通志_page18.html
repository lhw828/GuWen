<!DOCTYPE html>
<html>
<head>
    <meta charset="UTF-8">
    <title>钦定盛京通志 - 第 18 页/共 330 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定盛京通志 - 第 18 页/共 330 页</h1>
    <div class="content">　　朕闻奉天地方凡事闗旗民者俱送盛京刑部会审虽司员防同有司承审实皆司员主稿乃奉天司员积成陋习惟事威严一切人犯到案先将鎻链盘于地上令其膝跪谓之跪鎻继以荆条互击其背任意敲打谓之背花鞭又案无定限如上年八月间辽阳州民郭金美殴死旗人裴玉亨一案白昼殴伤更余陨命当日旗员
　　及知州会验任聴尸亲串同仵作混报多伤且伤痕寛长逾格承审司员不即禀驳亦不揆情度理惟执定伤痕刑夹供认草率定拟本年闰四月内葛森到任始驳令另行验审相距已十余月尚未定案又笔帖式皆本处生长之人所司者不过繙译之事乃当审讯之时辄亦列坐诘问此皆朕访闻甚确者国家定例讯鞫人犯必须审问情实其应用刑讯者自有一定规条今奉天司员承审人犯一经到案不察虗实便以刑罚相加且于定例之外创为跪鎻等项此从来所未闻者似此严刑重罚其中岂无寃滥至于笔帖式微员职司繙译并无审刑之责乃公然列坐审诘命案有乖体制以上二事着严行禁止傥再蹈从前陋习经朕察出定将该堂官及司员等一并严加议处至办理事件自有限期而人命等案闗系尤重若无定限则拖累牵连之不可胜数嗣后应如何定以限期俾得永逺遵行之处着盛京刑部侍郎会同该将军悉心定议具奏















　　钦定盛京通志卷六
<史部,地理类,都会郡县之属,钦定盛京通志>
　　钦定四库全书
　　钦定盛京通志卷七
　　圣制
　　世宗宪皇帝御制诗文
　　碑文
　　祭文
　　诗【雍邸集】









　　钦定四库全书
　　钦定盛京通志卷七
　　圣制
　　世宗宪皇帝御制诗文
　　碑文
　　重修北镇庙碑文【雍正五年】
　　国家敬共明神防修秩望岳镇海渎之祠罔不祗肃医巫闾山实为北镇近接兴京翊衞闗辅曩者
　　皇考御书匾额以展褒崇复遣官修饬庙貌
　　御制碑文光昭奕代典至盛矣康熙五十九年朕奉皇考命恭谒
　　祖陵于兴京道经山麓躬诣展礼瞻仰祠庙蠲洁致祷因捐赀庀工载加整葺嗣是雨旸时若禾黍有秋辽左黎元咸沾嘉贶洎朕临御之初复遣专官董司营治栋宇榱桷丹雘一新雍正四年冬厥功告成朕惟兹山表自虞书载在周礼盖自天地开辟以来灵秀之所萃聚越数千年神应彰显而我
　　祖宗发祥闗左丰岐重地王气所钟惟神实为拥防永奠鸿基灵迹频昭朕怀允惬敬共之念夙夜加防神其敷蕃祉益显丰功俾方舆之内四序顺成百嘉鬯遂风雨庆其调和民物乐其康阜洪熙黙赞嵗事豊穰慰兆庶依庇之心以称朕爱育羣生肃奉灵祗之意式镌琬琰用昭示于亿万斯年









　　祭文
　　祭告长白山文【雍正元年】
　　维
　　神天作崇髙地钟灵异发祥有自延祚无疆朕纉受丕基新承景命窃念
　　皇考膺图以来百灵効顺四海従风坐享升平六十余载兹当嗣位之始宜隆祀享之仪特遣专官防申昭告惟冀时和嵗稔物阜民安淳风徧洽乎寰区厚徳长敷于率土尚其歆格鉴此精诚
　　祭告北镇庙文【雍正八年】
　　维
　　神名著礼经位均方岳峙兴京之重地拥衞畿东炳福国之明灵庇安辽左朕昔奉谒
　　陵之
　　命曽申诣庙之防瞻望层楹遂捐赀而营葺绍我宝位复发帑以増修焕丹雘其如新镌青珉而纪事溯工程之
　　肇启阅嵗序之屡更十雨五风恊休征于泰运万箱亿庾占瑞应于丰年神贶昭彰朕心感庆遣専官以将事陈牲醴而荐馨所冀峦岫郁葱奠鸿基之巩固郊原膴厚赞和气以蕃昌惟尔
　　明神尚其歆鉴
　　祭大学士范文程墓文【雍正十一年】
　　翊熙朝之泰运端重良臣稽册府之鸿猷宜崇元祀盖成劳懋着生平之风概如存斯盛烈昭垂奕世之宠褒益笃载申纶綍式荐牲醪尔范文程器宇超羣才猷间代军帷献议賛一统之丕基文馆陈谟佐万年之鸿业任专枢宻内外之经纬咸周位重台司夙夜之筹谋悉当于戏流芬竹帛卓然一代之完人树范岩廊允矣千秋之茂典列豆笾于祠宇渥泽攸隆布筵几于里闾湛恩叠沛灵其不昧尚克歆承


　　诗【雍邸集】
　　冬日
　　圣驾自塞外回銮谒
　　陵恭纪
　　威徳绥荒服
　　乘舆按部回欢声盈朔漠瑞霭被龙堆鞭拂霜花净旗飘野吹开更遵
　　丰沛路
　　陵殿荐尊罍
　　侍従兴京谒
　　陵二首
　　承先崇报本桥道驻龙旗万国梯航集敷天雨露随精诚通寝殿肃穆奉宗彛敬仰松楸古昭森盛烈垂
　　其二
　　龙兴基景命王气结瑶岑不覩艰难迹安知启佑心山河
　　陵寝壮弓剑嵗时深盛典叨陪従威仪百尔钦
　　陪京
　　新丰传旧里今睹濯龙池天地开神奥山河启
　　帝基金戈劳百战玉叶衍千枝追逺
　　皇情切趋従仰孝思
　　登望海楼
　　极目澹沧海涵无所従量包天地外色染古今容浪起思鲲化云飞羡鹤踪坐观渊黙里万自朝宗
　　瞻仰盛京宫阙念
　　祖宗创业艰难恭赋二十韵
　　奉
　　命趋辽海猗欤仰旧宫逶迤龙脉逺詄荡鳯城雄念昔开洪造乗时建武功师征方自葛考卜重迁丰一剑风尘际三陲指顾中神威宣率土
　　皇极恊苍穹式廓弥増壮维垣遂克崇八门连阃域双阙竦高空曳佩千官列输琛万国同兵农咸定制礼乐渐移风爰及纯熈介覃敷景厯融寰区忻奠鼎故里抱遗弓沛邑恩优渥舂陵望郁葱星躔争拱北王气本従东绵瓞钟灵盛凝庥后裔防
　　圣时殷孝享
　　勅谕遣防躬肃覩兴京胜恭承祀典隆丕基劳栉沐奕叶荷帡幪松槚灵祗防檐楹肸蠁通
　　祖宗光烈在明发愚衷
　　晓度杏山
</div>
    <div class="pagination">
<a href="钦定盛京通志_page17.html">上一页</a><span>...</span><a href="钦定盛京通志_page13.html">13</a><a href="钦定盛京通志_page14.html">14</a><a href="钦定盛京通志_page15.html">15</a><a href="钦定盛京通志_page16.html">16</a><a href="钦定盛京通志_page17.html">17</a><span class="current-page">18</span><a href="钦定盛京通志_page19.html">19</a><a href="钦定盛京通志_page20.html">20</a><a href="钦定盛京通志_page21.html">21</a><a href="钦定盛京通志_page22.html">22</a><a href="钦定盛京通志_page23.html">23</a><span>...</span><a href="钦定盛京通志_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
