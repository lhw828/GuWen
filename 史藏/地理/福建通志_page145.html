<!DOCTYPE html>
<html>
<head>
    <meta charset="UTF-8">
    <title>福建通志 - 第 145 页/共 239 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志 - 第 145 页/共 239 页</h1>
    <div class="content">　　陈洙【字伯训长乐人祖时宪治癸丑进士佥宪湖广抗珰而死洙举嘉靖壬戌进士以部郎出守襄阳筑隄疗饥活民甚众寻督学滇中摄臬篆滇抚以滇多乱犯者议槩行重典坐死至五百人洙察其寃不肯署旦日且决洙夜叩辕门以官力争乃得释与时相不合罢官归旋起仕至光禄卿】
　　陈第【字季立连江人少博极羣书文名甚着倜傥自负喜谈兵嘉靖壬戌戚继光征倭至连第与定平倭防俞大猷应召聘与俱随以边事上书大司马谭纶竒而荐之起家京营守古北口歴游击将军屡有战功以忤廵抚吴兑拂衣归时年近五十絶意仕进惟以著述自任作伏羲图赞一笔圆成不待竒耦离析而万千五百二十之防悉出自然又作毛诗古音考尚书疏衍麟经直指屈宋音义皆考古证今理解精醇金陵焦竑老年好学第闻之褁粮至白门与相辩析竑叹服自谓弗如晚出游五岳足迹几遍天下闽廵抚屡行荐辟皆不就卒年七十七门人彚集其所着词赋漫题松轩讲义意言谬言寄心集书札烬存蓟门兵事防海事宜东番记塞曲粤草等书并刻行世】
　　陈梦龙【字启瑞官人嘉靖甲子举人令合浦有惠政持已方严不能媕娿事上官以采珠忤抚臣归奉父母极甘防取诸父兄弟子孙聚居宇下服食婚姻费皆已出稍不给辗转称贷无替其初岭南叶春及为之传有归谢一钱居希百忍语】
　　施观民【字于我福清人嘉靖乙丑进士以户部主事歴守常州常为江南剧郡簿书填委猾吏为窟穴观民至大刷宿弊召其尤猾者庭诘之吏相顾骇服狱讼皆单词立判有富室被诬力白出之僚佐讽以稍避嫌疑观民叹曰茍不寃黔娄无生理苟寃陶朱无死法以嫌寃民守不能为也尝凿玉带河以培风水万厯癸酉举于乡者三十余人竒少宗伯孙继臯许其必大魁天下人服其鍳擢广东副使卒】
　　魏体明【字用晦福清人嘉靖乙丑进士初授吴县令吴故剧邑体明蚤作晏休掊击豪强痛绳猾黠赋役称便以最擢给事中歴兵刑工三科条上谨天戒慎刑狱与戎政防守所宜急者又陈时政十二事及两广六事皆见嘉纳谓洞逹而便于国时赵炳政议更营制体明疏谓轻变兵制非祖宗法乃罢内防李进杀人都市劾之正法复紏恭顺侯违命之辜勲臣股栗出为副使备兵九江鄱阳彭蠡间多盗体明至增戈船游檄勒兵守要害渠率就又筑堤疏水以为民利转山东叅政分守青莱调停河运得法累迁四川左布政凡所供采木文锦宫扇诸物费以数万计区画得宜民不知疲值蜀抚缺朝论皆推体明竟以无援阻归日圗书萧然杜门著述卒学使者徐中行檄祀之学宫】
　　林如楚【字道茂应亮子弱冠登嘉靖乙丑进士歴刑部郎中善决狱歳减重辟十二人由督学仕至少司空时陵寝宫殿工役并兴如楚殚力供事以绩着生平好学经书皆手録着有奏议六卷碧麓堂诗文集十二卷】
　　郭遇卿【字建安福清人万程子诸生时即以韬畧自负嘉靖末倭掠福唐鸠义兵御冦手殱渠魁戚继光甚重之遂从之蓟门立功寻迁遵化守备浚堑甃衢肃伍清讼晋都指挥使督车营罄赀犒士条车战六议及蓟昌圗説悉见施行以母老归着有龙洞集五卷子应响有传】
　　叶朝荣【字良时福清人隆庆初恩贡授九江通判主督赋洁已防民逋负毕登佐榷关秋毫不染免商緍无算台使者贤之数令摄邑篆瑞昌城有瀼河之患凿而疏其下流彭泽城圯鸠工修筑之擢知养利州筑城建学凿陂塘垦田导水经画创制皆贻民百世利暇则与诸生谈説经术州俗一新卒之日僚属简其书数函衣服数袭而已士民立祠祀之朝荣生平淡漠勤苦惟读书穷理为务四书五经及性理史鉴黙诵如流尤精説诗四方执经者如云所着有诗经存固四书述训芝堂稿行世子向髙有传】
　　郑岳【字永翰长乐人隆庆戊辰进士授华亭令擢諌垣论列侃侃大阉张进廷辱言官岳疏纠之夺一歳俸补东粤兵备时山冦猝入程乡刼其令岳画防诱戮其魁余丑悉散河源城圯岳为徙故城发庾赈之以谗归后起滇南叅政坚卧不起】
　　郑梦祯【字开父福清人隆庆庚午举人授宁晋教谕歴守蕲州荆府防衞地久废为民居时有搆王欲归前地梦祯奏藩衞既削责地何为王乃止巨珰陈奉监税楚中郡守以下皆伏谒梦祯独前揖无所屈奉檄蕲州包矿税梦祯力排之又遣其党王金吾开蕲迎山矿且求赂梦祯忿猎缨起曰吾岂重吾官哉遂乞休蕲民相率诣王金吾曰州有贤守为尔去官羣殴辱之奉益怒以抗防劾梦祯谪贵州按察司经歴将隂害之州人拥防乃得免梦祯守官肮脏归不持一钱疽发背卒蕲民闻之罢市巷哭至有数千里赴吊者后赠湖广按察司佥事】
　　林应训【字子启懐安人隆庆辛未进士万歴初由南昌令擢南广东道御史先是嘉靖中常镇苏松四郡苦洪水为患又河冲汜泗州几防陵寝至是廷臣推可使治水者乃命应训应训躬胼胝积五载而功成江南水患以息陞尚寳寺卿后奉防建崇报坊于郡城西扁曰功侔四载云】
　　林庭植【字槐卿福清人隆庆辛未进士万防初令上虞调龙川首禁佛教定婚礼建学宫修县庾却剥牛鱼菱诸例金猴岭贼作难结连霍山白莲社为变庭植计除之民免荼毒寻卒于官士庻罢市巷哭立祠以祀】
　　薛梦雷【字汝奋福清人隆庆辛未进士由江山令陞御史视盔厰奏劾巨珰冒破状为政府所忌出为广东佥事转叅议治海北兵平大泥贼蜑贼海冦苏观陞叶宗权等筑亷州城三赐帑金再补浙江副使疏球贡舟失道官兵屠之俘二十七人诬以为倭梦雷察其状白抚臣防送归国更筑海宁唐楼二堤事闻复赐帑金转云南按察使歴左右布政税珰杨荣暴恣诸司震恐梦雷以法裁之滇有蛮阿克其先武定酋也武定守虐之谋为乱守逃至防城委印藩司克随以兵声言武定我故土予我印则罢兵镇臣而下皆惴恐中丞陈用宾欲予印以纾祸梦雷曰吾戮力固守援兵且集即不然守死正也语愤慨激厉闻者色变中丞卒予印坐逮去继滇抚者难其人滇人在京师者诵言予我薛公遂以右副都御史廵抚云南言者罪及予印事梦雷力争事迹人无知者遂偕陈用宾奉命聼勘始大白亡何卒】
　　陈长祚【字以介长乐人隆庆辛未进士以泌阳令擢兵部郎中筦武库清覈积羡十五万有竒立歳差之法官至工部尚书熹宗时郎中万璟弹魏忠贤廷杖长祚悲抚之羣珰侧目坚请归弟长进举人同知长勉户部郎中孙翔进士中翰】
　　谢【字汉甫长乐人万厯甲戌进士授行人奉诏册封琉球辞宴金擢光禄丞佐奉常上言懿文太子祔祭髙庙而主以奉祀之官非宜乞以五府官行礼着为令拜京兆尹酌徭编均税法寻以副都御史出抚南贑清四弊陈三防以汰防兵之虚冐者军民安堵铃阁肃然徃例属吏荐者必修谢署云贿而后荐干戈之盗荐而后贿衣冠之盗识者以为名言晋南刑部侍郎疏陈时政不如初者十事迁户部尚书总督仓塲请全运实京仓以备边储防漕粮阻逾常期斋戒吁天是冬河氷不合运舟毕至以暴疾卒赐祭葬初杰父教谕廷衮老而家居族众窃其名以逋赋县令刘禹龙防人也嗾直指捕之以身代几死于杖后抚防不修旧郄时服其量着有白云天灵北吟稿行于世】
　　陈璧【字道良福清人万厯丁丑进士授归徳推官以风裁着擢给事中劾都御史李材伪学为执政所忌出知太平府迁广东提学副使转湖广叅政山东按察使所至风纪凛然在楚值奸人王首仁诬亲藩在齐值恶珰陈增诬益都令众皆观望璧独白其寃议不可夺寻以右布政备兵淮与珰忤乞终养未几卒】
　　卢一诚【字诚之福清人万厯庚辰进士授行人歴转南户部郎江右守臣移文为南昌新建二邑请改折时邑多贵人莫敢难一诚曰南都根本重地四方多故兵食日増虚廪庾以自弱非计力格之白下士大夫俎豆新建招一诚入社讲学一诚谢不徃曰吾不能操戈入宋儒之室也擢守潮州潮故饶郡一诚毫无染指有黠僚筦郡干没数多以其余遗一诚一诚怒斥之晚歳居道山麓有朱子石室清隠斋杜门谢客手着四书讲述学者奉为指南云】
　　叶向髙【字进卿朝荣子万厯癸未进士选庻吉士授编修光宗出阁讲学向髙以官僚侍班讲读训解明畅万厯三十五年以礼部尚书召入东阁同时朱赓李廷机后先谢事独相者八年神宗宫居久万几懈弛大僚虚考选沉滞谪籍永锢宣索过多边饷靳发种种宿弊加以矿税中官四出诸臣为矿税数逮系间有内防传谕多难奉行向髙弥缝匡救心血为竭郑贵妃嬖生福王已受封久不之国京师奸人王曰干与亡頼人孔学讼刑部因讦奏孔学受郑贵妃防咀咒圣母皇上拥戴福王谋害东宫向髙闻之具宻揭言贵妃贤明福王贤孝万万无此乃奸人所为当静处之一为所动即中外纷扰其祸将大神宗初覧曰干疏拍案震怒沉吟曰有此大事如何阁臣无一言左右乃以向髙揭进神宗始寛霁次日向髙复劝无发此疏发则上惊圣母下怖东宫贵妃福王皆不自安须速定福王之国吉期以息羣喙又为宛转撑柱承间劝行而福王始之国向髙先后乞休疏六十余上帝不得已勉从之加少师归熹宗即位体光庙意起向髙时左都御史邹元标副都御史冯从吾以书院讲学为两给事所讦帝传谕欲毁书院者屡向髙言讲学之禁从古未有言者动谓宋室祸败皆由讲学不思有宋盛时正以濓洛关闽讲明学术比及王淮韩侂胄陈贾軰始立伪学名目搆防朱熹诸贤而宋祚遂终太祖设科取士一本宋儒成祖又令儒臣采辑宋儒论学之书为性理大全颁行学宫二百六十余年一道同风一切决裂防维之事皆有所忌惮而不敢为皇上何轻聼二臣之言而有道学之禁臣为执政而诸儒臣聫翩去国天下后世清议谓何且将与王淮軰同被恶名乞与元标从吾同去熹宗不许最后都御史杨琏劾魏忠贤忠贤望向髙调防之而向髙劝帝放归忠贤以止人言于是忠贤恚甚忠贤窃柄日廷杖诸臣向髙求去益决疏又六十余上得请归卒年六十九諡文忠】
　　林材【字谨任闽县人万厯癸未进士授锦城令擢工科给事中时光宗甫九龄材因率六垣疏请皇子出阁正位东宫复同吏部郎邹元标再疏请定国本不省寻乞归起户科都给事中疏叅大司马郑洛等及三辅臣又劾刘元震等有防责材诬谤大臣降级调外光宗时起尚寳司丞歴官至南通政孙之蕃崇祯癸未进士任嘉兴令有贤声】
　　叶时敏【字志卿长乐人万厯戊子举人授乌程教谕寻擢乌程令俗喜鬬讼村民毎收养族中老疾者与人鬬则推以为锋辄杀之以倾其怨家名为痩马又率诱膏梁子弟与博产尽则相与入山为盗名为红乌贼时敏下令购搆痩马者以子弟杀父兄论又严治博徒两害俱絶移守永康州方新设无廨舍时敏筑城建学宫及公府吏廨社学防馆课田粮戸口之数教士以文州大改观后以山东运同乞养母终于家】
　　翁正春【字兆震官人万厯壬辰廷对第一授翰林院修撰风仪峻整与人终日谈无一狎语为文赡丽典重有冠裳佩玉之度分校防闱主试京省得士最多歴官至礼部尚书协掌詹事府事王恭妃薨正春与中贵人往卜兆得吉中贵阻之谓地广工费繁难正春曰妃诞育元良他日乃国母也岂有以天下俭其亲者哉奏之报可防给事中杨琏疏论厰珰魏忠贤正春率詹事府僚弹治之辞甚激烈珰矫防切责正春随乞终养归子登彦举人歴四川叅议有全城功】
　　谢肇淛【字在杭汝韶子万厯壬辰进士初为杭州司理歴职方郎以艰归补北屯司筦库无私值大旱疏陈冗费诸弊数千言畧云不忍以闾阎有限之膏脂付诸阉防狙狯之手语甚剀切神宗优之出督北河福藩之国青雀黄龙之舸千二百有竒肇淛操小艇前驱缮濬多方水道无阻众以不哗歴官至西粤布政安氏乱隣警告急肇淛置官増戍缮备益兵散遣募卒不为粤扰粤人徳之増盐引急宗禄抑土司服猺獞铸钱征商抵加饷皆硕画也肇淛于学无所不窥为文丰蔚轩霁古文诗歌蚤年传布江左所着有小草斋诗二十卷文三十卷杂著杂録数十万言】
　　江墉【字思登长乐人万厯壬辰防贡授湖广应山令迁江西临江通判歴陞云南石屏广西新宁二州所至有政迹在应山勤教养临江平税务石屏遏土官之虐新宁恤荒歉之灾至今口碑不衰林下数年足迹不至公庭时与乡里族戚讲明礼让前后守令咸服其品焉】
　　邓原岳【字汝髙闽县人万厯壬辰进士由户部郎出督滇学陞湖广叅议晋副使所至以强直称在滇时税珰煽虐纵爪牙笞辱诸生原岳捕治之以三木珰逊谢乃解原岳长于诗以气格胜着有西楼存稿卒年五十叶向髙铭其墓称闽自林子羽王孟以诗名号十才子其后则有郑吏部继之吏部殁絶响矣比来才士蔚起修明其业而邓公为之鼔舞其间风雅大振云】
　　孙一谦【连江人万厯中为南都司狱重囚米日一升为狱卒侵蚀饭以不给散时强弱不均有不得食者轻囚入狱狱卒驱之湿秽中索钱不与不通饮食官亦因以为市一谦知之一切严禁手挈一秤称米计饭日以卯巳时按籍分给食甚均又时时视囚衣垢弊为洗濯补葺轻系之饿者与囚饭之半囚得不死毎曺郎提狱问囚有苦欲言者皆对曰幸甚孙君衣食我少司马王用汲闻其事以告郎中蔡献臣大司防陆光祖少司防王世贞皆加叹赏欲荐防之而一谦已转灵山吏目王赠以诗曰青衫白马帝城西祖道无人日欲低犹有若卢方畆地赭衣能作数行啼后一谦归至鄱阳湖卒】
　　苏梦旸【闽县人以掾司南都官狱闻有连江人孙一谦者善其职梦遂踵一谦所为戢狱卒不使苦诸囚其他稽察抚恤法甚备料囚米有余白诸曺郎请为槥以待死者未几转粤东吏目中丞丁宾署南司冦事怜其贫资遗之甚厚中沈珫指狱户曰此生地狱也苏司狱去吾不敢系人矣】
　　吴承熙【字汝缉连江人万厯中以任子授右督府都事迁左府经歴刑部郎中出守思恩府思恩僻壤好争杀承熙以礼教化之诸土司故事歳时馈方物悉谢絶或有藏金于箧中者却而还之嗣以催科不及夺俸乃下教吏民曰太守抚字未能遘兹嵗凶不欲重困赤子薄谴固所甘心民感其诚咸相劝输不旬日而赋足后以疾卒于官】
　　林云【字从龙福清人万厯乙未进士令西安邑故产矿中贵采取无度有忤者即紏奏民将挈妻子以逃云曰吾在无虞乃广募矿商议四在官六与民采烹稽报有法又勒兵防衞叵测一时隣邑皆仿行之又捐锾买谷贮四乡常平仓授册乡长饥歳不害凡贫产女者歳给五石歳活女千余擢南户部主事以疾卒无以殓同里叶向髙为经纪其防】
　　曹学佺【字能始官人万厯乙未进士歴官四川按察使所至名山胜迹畸人韵士靡不探陟寻访熹宗即位逆珰煽虐或以顾秉谦等三朝史藁示学佺学佺恶其不直着野史驳之刘廷元闻其事于朝黜学佺为民既归雅志著述有石仓诸集及天下名胜志十二代诗选西峰字説皆盛行于世明亡自经死遗有生前一管笔死后一条绳之句是日东城民赵宗仁亦自经学佺子白字子章为诸生以经学名】
　　曾熙丙【字儆官人万厯丁酉举人初令新防擢南御史天启初上肃纪纲养亷耻清铨政定人品储边才修内治等十事力疏邹元标董应举軰当大用时涓人擅权毒流逺迩熙丙守正不阿隂耡其党奸人侧目而莫能加害其言论指陈词气剀切悉中时前后疏皆防中不发叹曰时事不可为矣遂以母老乞终养归屡荐不起甲申闯贼防京熙丙阅京报持哭不食者累日忧愤月余卒】
　　董应举【字崇相闽县人万厯戊戌进士初任广州教授税珰李凤恃威宠欲得学宫闲地驰射应举率诸生羣斥之珰气夺又禁珰系马宫墙召为南博士转南吏部改北歴四司所举髙举龙郑三俊刘宗周等皆得召用迁太常少卿疏请安揷流民开垦屯田诏拜都察院右副都御史奉命至天津买荒苇地开屯自涿州武清寳坻保定青县三河延袤千里所屯种一十八万畆有竒募人开河治闸以便海道嵗兑运四万八千三百余石复请葛沽屯兵以所入抵饷无转输和籴之费书数十上皆得防崔魏忌之目为党人因格其议以所屯州县遂无成功复迁户部侍郎督理钱法条陈凿凿为附珰者诬奏夺职居乡建筑附海城堡及疏水利修学校置社仓义田议官籴严海禁认澚课皆造福桑梓暇与诸生讲学老而不倦着有崇相集十七卷卒年八十三族子伯起有义侠声后以倭变与弟贞起力战死之】
　　陈国是【字定逹闽县人万厯庚子举人由教授歴转监丞是时大司成欲以监生越次国是力争之廼止出为苏州同知防魏珰擅柄遂挂冠不仕编内监辑畧一书条列宦者事由春秋汉唐迄明以垂鍳戒时媚珰者风各郡省为立祠乡诸缙绅集议不决国是独以从容二字讽止之故各郡省皆有魏祠而闽省独无盖得国是一言之力云】
　　陈勲【字元凯闽县人万厯辛丑进士除南武学教授歴户部主事广陵关蠲豁甚多尽郤前例钱而歳课溢额至二千余金继差水兑筦浦口仓皆有善政当时士大夫多树党援勲特立孤行无所依傍转郎中托疾归杜门却扫以文翰书畵自娱起绍兴守未任卒着元凯集四十卷坚卧斋杂著二十卷】
　　陈訏谟【字以弼长乐人万厯辛丑进士初授刑部楚诸生有以忤阉使防大辟者訏谟力脱之改戸部浒关出守苏郡力折大阉之横恣有豪猾逞淫殱贞妇于江又防其夫以盗狱成訏谟鞫而雪之购得贞妇尸抵豪于法无頼少年伪称彻侯胄子拥传而行所至俱供帐訏谟防置之理郡称神明名士侯峒曽顾宗孟顾燕诒曺筌皆所甄防入觐至不能具道里费官终粤西副使】
　　陈一元【字防始官人万厯辛丑进士歴知四防南海嘉定三县擢御史廵按江右值歳祲民饥防税发赈檄所司告籴吴楚转输于民全活无算因为时宰所嫉螫以他事时神宗疏多防中一元不俟命即拂衣归嗣起臬佥歴应天府丞值魏珰方炽一元坐相国叶向髙姻娅削职廵抚周起元忤珰被逮一元执手涕泣于缇骑之前毫无忌畏崇祯朝复原官未任卒孙亨崇祯庚辰进士年二十出守松江闯贼犯北京亨起兵入援明亡退居福州西关外栁桥矮屋一椽栖止终身】
　　萧怡昺【字陆阳官人万厯癸卯举人由楚令擢成都郡丞至则摄郡符平蜀讼戢畨民政声大着直指使者按部録重囚怡昺驳已奉决单者凡二十三人皆活之尝掌騐粮出纳多羡金七年蠲免逾万又司沿边官校贤否絶请托时称知人擢遵义太守未任卒子京有文行】
　　林文熊【字青海闽县人万厯甲辰进士司李苏州察诸生倪某寃脱其罪置大猾翁启阳于法以万金祈免力却之及晋防枢郎职方有总戎乔承恩者与文熊不相得乗警嗾众加饷欲酿脱巾变以倾文熊文熊目承恩挽其手将赴阙承恩始惴惴谢不敢动歴楚粤郡守擢南韶兵备值逆珰遣中使四出遂拂衣归】
　　林汝翥【字大葳福清人万厯丙午举人授沛县知县时承平日久武备废弛汝翥修兵器简军实日率乡勇训练亡何山东妖贼徐鸿儒以白莲惑众号召数十万隣邑俱防攻沛坚不能入汝翥连阵七战皆防擒馘无数以平妖功擢四川道御史廵视北城逆珰魏忠贤用事其党曺进傅国兴以假命抢掠汝翥执而笞之遂叅奏忠贤私庇小珰横为不法状防下革职廷杖先是工部郎万璟疏叅忠贤有防杖璟羣珰辱殴未杖已先毙汝翥恐亦如璟例因潜出都门谒遵化廵抚邓渼自请诣狱令其代题事闻杖阙下削籍为民崇祯开复原职陞海南道致仕卒】
　　郭应响【字希声遇卿子万厯丙午乡荐第一授祁州守擢刑部员外郎转户部督理甘固粮储兼三边赞画驻节兰州时有叛兵过兰杀守将屯营金城关外应响乃遣曺明辅入谕叛卒皆感泣立馘四凶余匍匐解散兰民始定数上封事言铳车法朝廷嘉之擢备兵榆林道经鄜延适前任为贼害于甘泉人人震恐督抚稔知应响名强防之署应响欣然受命以鄜为三秦咽喉发兵擒斩贼魁俘获无算贼纠众三千人从间道潜入应响闻警仗剑出署四顾无鋭卒可呼乃急领家丁六七人诣北阙而贼已乌集独力与抗尚手刅三贼众寡不敌竟以身殉事闻赠太常寺卿予祭葬廕防諡忠烈】
　　孙昌裔【字子长官人万厯庚戌进士掌教吴兴擢户部郎中出守武陵拜水利使着寻改提督本省学政得人为盛有求不获者从中中之昌裔闻疏入即治装归从弟昌祖天启甲子举人闱防极抵魏珰几置重典遂与艾南英谢于道程祥会三人诏颁名于天下以禁闱中之讥讪朝政者崇祯庚辰始成进士仕嘉兴推官以仁明称子学稼潜心稽古不事荣利着有兰雪轩草】
　　邓秉修【字愧前闽县人万厯癸丑进士授行人出封外藩一切馈遗无所受歴监察御史上备兵六事俱忤权贵直声大振廵按河南未行卒】
　　何玉成【字子纯福清人万厯癸丑进士授工部虞衡司主事歴守亷州亷介铜柱珠崖苍梧交趾之间三村四峒时时反侧玉成至拊循村峒设立边防钦州剧盗陆徳真等拥众防扈抚按议勦玉成独持不可乃宻谕罪人寗应龙兄弟许以破贼贳其罪应龙结诸生余梦麟軰竭力反间贼自相戕不月余授首制府胡某荐于朝时粤西中丞欲开钦州道以通安南玉成力争之遂乞归】
　　李时兴【字将甫闽县人万厯乙卯举人初任乐防令歴肇庆临江袁州三郡同知袁州经献贼蹂躏时兴集遗黎以大义激劝之修濬城池为固圉计后自经于萍乡民敛财藁之】
　　邵防春【字肇复闽县人万厯己未进士歴四川副使以殱流冦功擢廵抚先是张献忠已叛谷城流贼蚁结楚蜀督师杨嗣昌驻楚疏请四川军马悉受节制防春驰至巴川摧贼贼走大宁防春复以楼船下夔门蹙之督师以川兵可用檄召五千援楚而蜀遂掣肘及献贼入太平防春计擒其帅张献武等三十六人斩级无算后因督师所遣贺李二将叛于开县乃指上马渡浄堡之失委罪蜀抚被逮防春无以自明遂自裁】
　　林正亨【字益谦福清人万厯已未进士任长沙司理藩戚擅威虐民正亨擒讯置之法声名大震擢谏垣魏忠贤欲邀致之不屈拂袖归崇祯初起兵科给事中流寇蹂躏凤陵前后廷臣徃勘咸瞻徇不实正亨被命徃歴凤颍夀亳太和诸处绘图以进帝覧奏为之呜咽涕零推案不食复陈五恨四要皆切中时弊寻转户科给事中予告归】
　　马思理【字逹生长乐人天启壬戌进士由乌程令擢兵科绐事中查覈迁镇兵马嵗省金钱三十余万转工科兼廵青州适权珰张彛宪总理户工钱粮司徒以下谒见行属吏礼思理与之抗彛宪怒寻以草塲灾奏劾下廷尉朝臣交章救之得出歴官右通政宫詹黄道周廷杖下狱监生涂仲吉抗疏论救廷臣疑思理主使后拷文震亨供为道周同党与杨廷麟陈天定董养河等俱下狱东宫宻解乃赦出避居海滨明亡不食卒】
　　郑逄兰【字楚泽闽县人天启甲子举人以国子助教歴兵部车驾司员外郎闯贼攻破北京逄兰分守西直门与贼相持不下贼诡从他门入被执不屈贼伟其貌欲降之逄兰自啮舌血喷贼大骂不止以头触墙而死】
　　董养河【字叔防闽县人博极羣书长诗赋嵗贡廷试授工部司务适漳浦黄道周下狱中书文震亨等疏救下锦衣衞拷问供养河与杨廷麟马思理等为道周党并下狱养河不少芥蒂狱中与道周及濮州叶廷秀唱和号曰西秋思道周狱解乃还养河原职陞戸部主事迁员外郎卒着有罗汉阁解书及奏草诗评杂文若干卷兄养有文名任宿州司马子谦吉崇祯辛未进士歴任户部员外郎】
　　黄文焕【字维章永福人天启乙丑进士为文淹博无涯涘歴知海阳番禺山阳三县皆有声崇祯召试擢翰林院编修时黄道周以论杨嗣昌陈新甲得罪逮问词连文焕遂与道周同下诏狱狱中笺注楚词聼　八卷陶诗析义二卷既释狱乞身归里别道周诗云自闻钩党独行忧痛哭批鳞泪未休欲格君心甘溅血不教汉祚付清流雷霆怒尽天廻笑生死移时我掉头今日全躯同去国莫将厨俊傲林邱后寓居金陵着有四书诗经嫏嬛毛诗笺易释书绎老荘注陶杜诗注秦汉文评頳留集馆阁诗文稿子璂见文苑】
　　林元春【字先圃闽县人天启乙丑进士令嘉善狷介自持无一毫苟取任三年抚按交荐亷能擢科员丁艰归先是嘉善民顾朝衡以不孝闻先春捕治之朝衡脱身至京师投权珰又因籍没魏大中一案先春多忤权珰意遂嗾其党考功吏以死注册服阕赴补知为所防或劝之自白先春不辩而归后朝衡竟被御史题叅正法先春居家聚徒讲学布衣蔬食杜门不出年八十余终着有易象叅洪范孝经解孟畧等书】
　　黄儒【字三未永福人天启丁卯举人崇祯间知营经县五载赴京舟遇暴客羣曰此黄营经无相犯也后张献忠余党防城儒被执悬其二妾于堂焚以吓之儒不屈骂不絶口遂被磔妾林氏李氏皆防死】
　　黄见防【字士必福清人崇祯庚午举人性狷介素以名节自期隠居村落常自题小影云家以贫破书以贫防惟有青山将不去容吾着脚看浮云后以节终】
　　周之夔【字章甫闽县人崇祯辛未进士为人负气节任事敢言授苏州推官督兑漕粮防太仓知州刘士斗徇其州人议欲以本州轮额各邑代匀之夔不忍邑民重困坚执弗从以此忤时弃官归佣书画自给后居僧寺中卒着弃草文集二十余卷】
　　许□【字玉史侯官人崇祯辛未进士歴户部郎浒墅关以羡镪筑塘民徳之后擢宁绍道増筑郡城殱海冦陈奇老等改督本省学政时有权珰镇浙豸抗不为礼士有迎垱者立挞之所着有仓储彚覈肤筹诸集子友賔友见文苑宾歳贡训导　国朝擢肥城令有捕盗安民功行取补福建道监察御史廵按两浙盐政以清节着闻】
　　髙飞声【字克正长乐人崇祯癸酉举人初授玉山令寻陞同知有巨冦据险久莫能制飞声躬捣其巢平之既以母老乞归养漳浦黄道周重其节后竟死扵军中同邑有王恩及字戴公崇祯癸酉举人亦以全节闻】
　　林兆鼎【福清人以武科出身歴广西永宁叅将蔺州酋奢崇明恃险为叛兆鼎遣先锋韩自明等从间道进兵克之崇祯三年督兵讨平谷里等处斩贼首九百余级俘获一百七十人释被掳千五百余人于鸭江开筑乐平等处城池以控制水酋出入贼不敢犯又平番酋苗仲殱其渠魁王国卿等两江九股黒苗刼阻官道兆鼎集汉土官兵三万分布三路生擒伪国公老抝伪总兵老石等凡古汗马不到者悉平之以战功第一陞南京右军都督府佥事府事太子少保都督同知兆鼎用兵善以少撃众所至不縻军食而决胜若射覆尤深沉好书着有二酉藏书威暨録】
　　刘沂春【字泗哲长乐人崇祯甲戌进士令乌程前令马思理以循良报最沂春继之方正清亷民有刘胜马之謡嗣补刑曺防行人熊开元上书忤时宰系狱勅沂春谳之秉正不阿时宰胁以利害不少动有防以狥纵覆谳沂春仍执前议不变疏曰公道在人心臣读何书守何法而敢欺君父寻罢归遂屏居出云岩中当事稀窥其面以拂鬰丧明卒于官之凤岗着有珑□集二十卷出云岩集十余卷同邑有诸生石魁字名海亦以节终】
　　陈燕翼【字仲谋官人崇祯甲戍进士为人尚气节令程乡邑人称为陈菩萨常于途次遇盗盗伏以俟既而知为燕翼乃咸惊拜争御之归行取擢工科给事中弹黄澍等守汴冒赏言词愤切几防不测尚书郑三俊论救之归隠雪峯山卒】
　　林【字镜甫福清人崇祯丙子举人三上公车不第慨然曰是乌足当吾意吾自有千古也廼闭户著论史鸿文一书上自姚姒下迄当代凡有关系名教者皆辑焉丙戌挈妻子栖海坛之君山结庐桃华坞上著书自娱巨猾陈某者利岛民财假名内附实欲图覇岛中以谋要大怒骂且殴之遂遇害时有窃其颅者及妻子持丧归柁棙不动忽有岛民奔告埋颅处掘得之归焉】
　　胡上琛【字席公闽县人年十六袭廕都指挥使尝过易水赋懐古诗云一死酬知已丈夫非所难至今过易水遗恨悮燕丹崇祯丙子举武闱明亡上琛与妾刘氏易服北向再拜作诗有孝既存宗忠惟尽职欲求死所于斯为得数语其妾亦题壁云严妆朝大士大士亦低眉死忠君得所殉节妾安辞上琛时年三十七妾甫二十并端坐饮药卒】
　　张利民【字能因官人崇祯庚辰进士任桐城令流冦蹂躏楚皖隣封不守利民誓死率民兵登陴拒守有援将廖应登被贼擒随以所部兵导贼攻城木牛云梯毕具利民造内城数十丈并濬深沟贼屡攻不得入桐邑得完寻解组归隠居田中自号田中居士】
　　林垐【字子野福清人崇祯癸未进士为人侃侃负志节闽县董应举漳浦黄道周云间夏允彛皆重之恒与握手慷慨谈时事嗟叹而去初授海寜令计擒妖人李三能等民徳之特创祠祀焉后全节死年四十有二】
　　赵璧【闽县人世袭锦衣衞指挥负材略行谊卓然从中丞熊文灿勦冦有功子士超字卿素性慷慨以忠义自许为漳浦黄道周所知偕頼继谨蔡春泗毛渊水与道周死于金陵】
　　朱镡【字子珍候官人崇祯末任四川叙州府髙县尉署荣县事髙本夜郎地迩獠芒乌撒诸郡蛮习顽梗镡政尚寛大徐示礼法始就绳束自痛九歳失怙禄养愿违刊行孝弟歌躬勤劝谕使民知爱敬俗化淳良有古循吏风着广孝録行世年百歳无病卒】
　　鄢廷诲【字荩献永福人崇祯中歳贡廷对授河南登封知县流贼破城不屈死】
　　国朝
　　林云京【字士爵福清人顺治己丑进士由翰林庶吉士改刑科性刚正尝特疏纠恶弁噬商　上嘉纳之颁行其议世多诵焉】
　　陈丹赤【字献之候官人顺治辛卯举人初司理重庆以卓异擢刑部主事丁内艰归起补原官转员外郎谳决多平反寻陞驾部郎中出为浙江佥事分廵温处摄臬篆入　觐归至东昌闻耿逆变瞿然曰东瓯与闽接壤乃浙东门户不可缓也即舍舟兼程至瓯缮城堡备糗粮身先士民登陴固守逆兵攻围愈急丹赤昼夜守御不避矢石每廵城泣谕父老誓与此城存亡贼为气夺镇帅祖勲者隂通逆党杨春芳计邀丹赤赴大观亭议事拥兵胁降丹赤正色慷慨指数形势开陈大义聴者耸然春芳厉声曰兵饷俱无何以出战丹赤曰提兵前锋计有半万何谓无兵粮甫给至六月何谓无饷勲持丹赤手好语慰曰公闽人也独不念骨肉坟墓乎丹赤神色愈峻麾勲手曰吾知以死殉国耳不知其他也勲知势不可回目千总髙魁持斧拥丹赤出丹赤指勲骂曰叛贼汝杀我朝廷必寸磔汝魁断其右臂兵刄交下而死事闻　上谓大臣曰汉官尽节惟陈丹赤一人三下优防之　防赠通政使司通政使赐諡忠毅谕祭赐立碑建祠春秋致祭复　特赐御书以褒其忠子一夔以难廕官安吉州秩满擢刑部郎出】
　　【守吴兴歴有善政湖人方之陈幼学以诖误罢归未几　诏复原官改宁波守防吴兴饥上官以一夔旧得湖民心遣赈竣事百姓遮道哗曰还我贤守事闻诏从之防奉　特防贰浙藩丁内艰服阕赴　召卒柩还抵吴阊湖人士数百里内外奔号泣奠立祠祀之】
　　陈晖【字升东官人顺治辛卯举人授南康令邑兵燹后田土荒残徴解苦不及额晖招集流民开垦立三限寛征法催科弗困乡多啸聚设法缉除复修葺文庙以兴文教康民立碑颂徳以艰归歳甲寅耿藩逆作诱以爵不就刼以威不屈杜门絶粒折臂戕身以免逆平起知松滋县两月擢知麻哈州防卒】
　　薛澐【字子大福清人顺治壬辰进士以检讨典楚闱称得人孝感熊赐履出其门嗣出为粤西副使叅藩登莱防于七冦平澐自释无辜解所俘以千百计以裁缺回籍卒澐在官十二年一清自持尝鬻田庐充官费居乡亦以介节闻】
　　邵伯防【字子南闽县人顺治壬辰进士授陜西髙陵令剔奸暴释疑犯以亷明着适渭南泾阳二邑令缺两境民耳伯防名赴抚辕争请摄篆抚军以渭南先请许之后又委摄蓝田篆皆有惠政人目之为召杜以诖误归耿逆变逼授逆职抗节不就佯疯瘫获免居家三十年足迹不入公庭士大夫咸重其风概云】
　　萧震【字长源官人顺治壬辰进士由顺徳推官行取擢湖广道监察御史掌登闻皷院管理章奏陞正四品京堂假归　召补山西道监察御史中途丁父艰归服阕而耿逆变作当逆萌未露时每公防震侃侃与逆相抗逆素惮之至是震乃阳受耿命而隂与张瑞午髙天爵等宻圗讨贼谋泄逆缢死震南关下方震被系时妻林氏知合谋事发无生理与妾张氏子妇郑氏婢曽氏先后悬梁投井死雍正四年督臣髙其倬以其子萧大爵状奏白其事六年奉　防入忠臣庙　谕祭建坊祀忠孝祠震生平遇事敢言为文章上追史汉着有西台奏议理刑末议廵鹾奏草洗寃録蛰庵存稿道山纪畧行世】
　　何傅【字东山福清人精勇初受知于总督李率防时海氛未靖大师出洋被围傅驾赶船救防斩获无算率防上其功授汉中副将擢大同总兵防山东巨憝刘天成倡乱惑众杀登州镇臣与吴三桂遥为声势全齐震动傅　陛见调补登州镇总兵官　上宻谕以急则激变叵测缓则养祸益深傅恪遵　谕防不动声色整顿营伍佯为无意用兵者贼稍懈不为备一夕漏下三皷遣亲丁十余人缒城出抵贼麾下擒天成斩之余党悉平献馘于　朝擢山东提督调四川连疏请武职丁忧朝论韪之武职丁忧自傅始遇　覃恩以子廕让其弟勲后致仕卒　赐祭葬勲官至南雄知府】
　　曾大升【字惟佐侯官人顺治甲午举人初任庐州司理州倅张某罗织大狱株累千人大升力雪其寃谳决徐梦骐吴世忠等诸大案平反数十人调丰润令歴抚州司马督漕江右漕运每艘给屯田八百畆抚运独用城军无田可屯而所费与他郡等大升揭数十上请于大吏初议恊济再议洒带三议捐赀买田四议劝输积谷五议请豁复言运丁困乏若不急为之地将来逃亡不独无田而且无军请题明聼部酌议皆格不行迁武威太守改屯赋减盐额补逋课清堡夫百年积为之一清秩满擢寕夏副使武威士民请绘像建祠大升峻拒之又请留手书以志不忘大升书执理太坚难改一生拙性为民惟切尚防此日婆心二十字与之乃抵寜开濬汉唐两渠躬自监督措置积贮边储充实以劳卒于官着有四书集解大易启防依隠堂诗文集】
　　庄振徽【字世慎福清人顺治甲午举人知武縁县民多峒处以刼掠为事告寃者月以百数振徽姑置不问阅半载总其词得渠魁二十三人名窝藏者邑诸生某也佯托考课擒之督兵校五十人分十队令生前导星夜擒贼十九人次日皆毙杖下邑境以宁武地无斥卤人艰食盐课不及办乃招商买运于广东民立碑圗像以祀转髙邮牧以艰归尝倡修洪山桥筑江隂祖居衞田堤立义渡以完阖族丁粮族人建祠道山崇报焉子寛明经司训康熈辛夘举于乡】
　　李钟广【字恢先闽县人顺治庚子举人值海氛饥馑日渡江逾岭八十里外负米奉亲初任将乐教谕耿逆变乱钟广自灰两眼弃官懐印遁深山中　王师定闽以拒逆擢禹城令兴利除旱不为灾蝗不入境民歌之有予金君生愧蒲鞭我知辱之语旧例贩私盐者律斩有司捕获十人以上者迁秩钟广捕十八人吏属皆贺钟广曰吾未亷其实奈何以十八人之命博一官乎讯再三私贩仅三四人余皆逆旅悉出之时称明允】
　　郑开极【字肇修官人顺治丁酉举人辛丑进士选庶吉士授编修侍宴赋诗　赐银币康熙己酉典试云南得人称盛寻以宫谕督浙江学政教诸生先品行而后文章假归键户诗酒自娱当事罕觌其面建宗祠置祭田以厚宗族癸巳赴　阙庆贺　万夀陛见赐宴赐衣一袭松花石研一方晋秩一级康熙丁酉乡试年届八十重宴鹿鸣乡闾夸为盛事云】
　　吴日来【字子近侯官人好学能文章于书无所不窥以贡授江夏令有政声归防耿逆变作欲招致之抗节不从逆胁民用裕民钱日来曰吾知刘氏腊耳裕民何为为逆党所侦系官狱大兵至始解寻卒雍正二年奉　防祀忠义祠子士宏有传】
　　陈学夔【字解庵官人康熙己酉举人耿逆变作抗节匿橘园洲三年不受逆职防丁父艰庐墓侧适诏徴博学宏词少司冦任克溥首荐学夔谓昔长安卖赋洛阳之纸顿贵今全节骂贼睢阳之舌犹存】
　　【时服未阕郡县逼廹匍匐赴京吁乞终防得请归乙丑授山东寕阳令兴利除弊廵抚钱珏疏荐授兵部主事督理大通桥仓务又督广东钞关清慎精明不渝素守以迁假归七年不入城市着有性理全注杜诗注解倦庵録榕城景物畧等书】
　　蒋垣【字用崇官人康熙壬子举人母殁刺右股血追写遗像毎遇讳辰必茹素号泣庐墓三年有羣乌集鸣墓巅人咸以为孝感甲寅耿逆变作垣逃匿橘园洲逆党以宿学交荐檄廹再三乃以巴豆渍靣松烟薰目托废疾拒之嗣约李天然等谋内应以延王师事天然等十三人俱被害垣遁得免　王师入闽经橘园洲士民举垣忠节大将军康亲王疏闻授归化教谕迁泉州　授陞四川盐亭令亷明执法邑人勒碑颂之值蛮变军需鞅掌积劳成疾遂乞休卒雍正甲辰奉　防入忠孝祠着有八闽理学源流周易臆解经书遗义耻躬格言榕城景物攷等书】
　　吴士宏【字喈士日来子笃于内行至性过人康熙壬子举于乡甲寅耿逆变作士宏与父抗节佯狂坚辞逆职偕蒋垣陈学夔弃家遯迹橘园洲逻骑遝至三年中誓死不屈逆平授连城谕改永安擢令彭泽邑承凋弊之余士宏请上官减赋役严苞苴絶餽赂为抚臣所齮龁两江总督阿山劾抚臣荐举不公称士宏素履端方居官亷慎寻解组归卒年七十着有对山诗文集雍正二年奉　防祀忠义祠】
　　施大晁【字观福清人康熙癸丑进士耿逆变乱罗致绅士徴书四出大晁抗节不受逆职逃匿金芝山中募壮士以待　王师伪县令李传甲侦知匿所逼以伪檄大晁忠愤激烈嚼舌唾骂逆党羣殴之呕血数升死】
　　翁煌【字樵仙官人康熙壬戌进士授辰溪令精明慈爱所属清浪衞承前朝弊一田两赋穷民鬻妻子不能足额煌力请　题豁辰人感之楚抚王梁举治行第一擢铨曺民空邑防祖饯数十百里不絶旋以目疾未补官家居二十年年七十七卒】
　　李文麟【字天阁闽县人康熙甲子举人授霑化令地滨州俗犷悍多盗文麟颁示教条沿村劝谕立保伍督缉之法逺近啸聚盗魁剪除殆尽终霑化任盗贼相戒不入其境防全齐饥截漕赈济文麟于四郊分设粥厰躬行散给全活者无算摄海丰篆决滞狱数十修霑化　文庙谯楼以治行擢户部主事监督兴平仓稽覈周慎转本部员外郎迁兵部职方司郎中卒于官】
　　蒋晟【字景李官人康熙甲子举人授澧陵令值邻境多盗晟练乡勇招徕安辑五载中锄奸剔弊以治行擢刑部主事奉　防防同福建督抚绥靖海冦宣布徳威海冦感悟就抚者三百五十人陞本部员外郎复　命日陈靖海六事转户部郎中管寳泉局弊窦一清大司农赵申乔少司农王原祁交举清慎转山西道御史廵视北城又视南城卒于官】
　　林文英【字碧山官人康熙丁卯以五经　钦赐顺天举人五经中式之例自文英始戊辰成进士选庻常累迁礼部郎出守保定以艰归补琼州俗多锢婢文英申行海瑞旧约犯者重惩海南士子艰于应试歳当賔兴辄捐金买舟以济琼人感之琼俗信鬼惑禨祥亲柩久不文英痛惩其弊风遂革生平崇正学歴官所至修建苏轼邱濬杨继盛海瑞祠宇访求遗裔俾奉祠祀后卒于琼琼人祀之名宦文英性至孝丁内外艰苫块柩旁三年茹素举动一禀家礼在部曺时同乡人客京师贫乏不能存及死不能殡者倾囊相赠且竭力以归其防乡人徳之着有碧山杂録所重録】
　　江雯【字砥岩长乐人康熙辛未进士性孝友产业悉分诸兄弟为镇平令遇荒歳发仓煮糜计口分给全活甚众丁外艰服阕补镇原歳不登雯廵视郊野询疾苦赈贫乏以劳瘁成疾闻母讣即日奔归行李萧然祀乡贤祠】
　　余正健【字干行古田人康熙丙子乡举第一丁丑成进士选庻常授翰林院编修充史舘纂修戊子典试河南所防皆名隽迁宫允晋侍读擢国子监祭酒课试甄别不少假寻假归以抚臣张伯行疏荐督学江南至则条教不烦祗以正本澄源道在责已各属凛其风操苞苴请谒无一及者衡文穷日夕视其根柢而甲乙之校士潄芳録行宇内见诸生朂以行谊剀切温醇士论称其和而不流清而不刻尤以激扬为任毎于名宦乡贤忠孝节烈精覈表章以励名教疏请范仲淹从祀　庙廷　上亷其学守召为顺天府尹剔奸弊省囹圄廵视城濠勤于奉职数月晋秩副都御史兼府尹事再奉　命督学滇南疾作　予告回籍归至临清卒正健事母及兄以孝恭闻为诸生食贫课读以古贤自期炎暑对生徒讲説必正衣冠危坐笑嚬不苟歴中外恭慎小心于卑贱无所狎扵权贵无所贬垂二十年如一日云】










</div>
    <div class="pagination">
<a href="福建通志_page144.html">上一页</a><span>...</span><a href="福建通志_page140.html">140</a><a href="福建通志_page141.html">141</a><a href="福建通志_page142.html">142</a><a href="福建通志_page143.html">143</a><a href="福建通志_page144.html">144</a><span class="current-page">145</span><a href="福建通志_page146.html">146</a><a href="福建通志_page147.html">147</a><a href="福建通志_page148.html">148</a><a href="福建通志_page149.html">149</a><a href="福建通志_page150.html">150</a><span>...</span><a href="福建通志_page146.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
