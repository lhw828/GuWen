<!DOCTYPE html>
<html>
<head>
    <meta charset="UTF-8">
    <title>武林梵志 - 第 6 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>武林梵志 - 第 6 页/共 10 页</h1>
    <div class="content">　　双林院在县西北一十五里谷昌乡名宝林唐天成元年径山寺僧景文望南山有祥气遂庐于山巅大理评寺俞夀因舍山为寺于土中得金铜佛像三尊殿屋摧毁僧冲新之宋治平二年改赐今额元至正十六年兵燬洪武三年重建归并于此曰真觉院【在县东十五里】曰定安院【在县东二十五里】
　　福胜院在县北二十里髙陆乡宋干德四年赐额福全治平二年改今额元至正十六年兵燬洪武元年重建归并于此曰圆明庵清辉庵【并在县北二十里】曰极乐院【在县东北十五里】曰惠民院【县东北二十里】曰永昌院【在县北二十里】曰大仁院【在县北二十五里】曰崇觉院【在县北三十里】　赵仲藏福胜院诗千骑踏清霜东游古道塲云笼山骨秀风引水声长晓日依稀暖寒花取次香后随吹管急空谷答宫商　类列　辟支塔【在县东北三十里】
　　东天目山昭明禅寺去临安西四十里逾岭即见若天镜然其形蜿蜒下蟠于麓分二道左为龙王堂以朩梁涧涧中多竒石进为白鹤坡则水石相激以成游者每不能至其上数里即所称平溪苕之源也右峡入深三里许茂林鬰然曰昭明庵颇整治有径可斜通山中由中麓上躐其脊憩且止亭望武林诸邑厯厯可指顾有瀑如白龙伏起多态抵垂虹桥则逼凌飞瀑溅珠衣袂间上磴多塔松大六七围者数株厯三桥而抵昭明寺寺久废黄毓新创未竣有千佛阁以经火不燬为灵穴其背出度岭诘曲而下至径宻处得黒驴庵宋希都禅师叱虎处径左为平溪庵溪流至此忽平上有献珠墩下有白龙池飞桥跨之四靣壁立真若飞渡者其溪与白鹤坡近而径险絶不通此东目最幽胜处由阁之右过廻光庵洗眼池在其后庵所由名出西磴见悟道松顶平如茵下可隠数乘上为白云窝左转为分经台即昭明分金刚经处旧有三古松皆为雷火摧枯葛稚川曽修炼于此傍有小池可掬攀萝分翠而上至二顶有石累如青莲华又上数里为大仙峯巨石如板筑者数丈则山之絶顶与西目相望云　老子説云欲度南极避水灾天目海陵最为第一　太平寰宇记云山高三千九百丈广五百五十里水因山曲折东西巨源若目故云天目东出临安为大溪溢东流而为苕溪西趋于潜为紫溪合桐庐之水以滙于浙江　委巷丛谈云杭州山脉发自天目有东有西东目之脉萃于余杭结局于径山西目之脉萃于钱塘结局于西湖故天目者杭之主山也王气鬰葱帝王奠宅而钱氏偏霸宋室南迁兆不诬矣　陶潜问来使诗尔从山中来早晚发天目我屋南窻下今生几丛菊蔷薇叶巳抽秋兰气犹馥归去来山中山中酒应熟　张羽登天目山诗东西峰对峙麋鹿日成羣四月犹飞雪半山长是云洞香仙药遍天黒圣灯分千古钱塘胜登临惬素闻　王在晋秋日登天目诗莽气飞扬不见山翠磐髙耸水流潺炼将青白云和碧防就红黄叶作斑江海襟期开地局昊天眉宇出尘寰穹咫尺开阊阖吾亦翘瞻望玉顔　章嘉桢谒昭明庵诗禅林天下称萧寺惟有兹庵真姓萧地以分经成净土池开洗眼在清霄层岚叠巘围寒翠竹韵松风共寂寥见説读书台几处离离荒草野烟飘
　　西天目山狮子正宗禅寺今称狮子林去于潜北三十里而双清庄居其麓庄右出太子庵掬泉洗目漱之而甘沿涧登响水岩初得竒壁前望巨石如覆舟至则如削成而方绣萝盖之名观音岩左通活埋道循右穿眠牛亭古朩盘鬰逾半山桥有宝树三株与东目垂虹堪颉颃上真际亭则高丽王问法中峰所自署者登狮子岩藏蜕在口吻间秉烛始见复阁飞楼若凌虚而灭其趾曰舫室曰死闗高峰所自命右抱象鼻水淙淙下者曰千丈崖越阁道行万松间得玉柱峯中立夷旷高不及十丈而磊砢轮囷苍古异常上覆两松如拥华盖东为巾峰断崖二塔一杉五枝一杉双榦俱大五六围而五枝者在断崖塔凌髙阜尚埋其根而双榦修挺入云居然娑罗双树其下平行地即为正宗禅寺榜曰狮子林旁为幻住庵中云庵稍上为贝林禅师华严庵绕屏风石逾金仙顶观怪石断者截者反者防者若片片解而庋积于筑室之场计其高与东目肩齐下瞰惟西南莲华峰幽胜返幻住防石壁为西方庵过天关为立玉亭危道如线趾半垂在外委蛇以行真若羊肠从立玉望西方半没云岚中由西方庵峭壁中裂如隧道曰龙门从龙门下若霣虚山中之竒无以加此分径北行美隂曲折渐露幻居之崖层构翼接观益竒憩活埋庵陟香罏峯顶下防观音石凡所经高峰铜鉢茧衲如熏优鉢罗花开及中峯自题画像皆世所未有烟云万变必身至始能领略云　白乐天新妇石诗堂堂不语望夫君四畔无居石作隣蝉鬓不梳千载髻蛾眉长扫万年春雪为鈆粉凭风傅霞作胭脂仗日匀莫道岩前无宝镜月明依旧照夫人　僧灵一天池诗昨夜云生天井东春山一雨几囘风林花迸逐溪流去欲上龙山道不通　苏轼雷神宅诗巳外浮名更外身区区雷雨若为神山头只作婴儿语无限人间失箸人　高峯禅师题鹤山诗一山髙突兀百里去城闉老翠挂清晓华滋积富春江空潮势逺云破月痕新对此忘情者林间有几人　中峰禅师真际亭诗高亭结构标真际体共云林一様闲山势倚天忘突兀水声投涧自潺湲伽陀迥出言词外海印高悬宇宙间伫防凭栏人独醒又添公案入禅关　幻住庵歌幻住庵中藏幻质诸幻因縁皆幻入幻衣幻食资幻命幻觉幻禅消幻识六牎含裹幻法界幻有幻空依幻立幻住主人行复坐静防幻华生幻果放还收控勒幻绳幻骑牛时或住入万幻尘俱揑聚时或眠一觉宁梦居四禅有时动幻海波翻幻山耸有时静幻化光中消幻影可中时有幻菩萨来叩幻人询幻法我幻汝幻幻无端幻生幻死幻涅槃净名室内毛拂龙女掌中泥弹丸更有一则幻公案幻证幻修须了辨莫言了辨幻云无只此无无名亦幻学人未达真幻输动辄身心自相反幻心瞥尔生幻魔幻翳忽然遮幻眼阳焰空华干辟城天堂地狱菩提名有问此幻从何起云月溪山自相委要见庵中幻主人认着依前还不是　吴用先赠贝林上人诗絶顶空山寂惟将贝叶翻梵书穷本末宻呪演朝昬世法了无染禅心终不言孤云时独徃流水防柴门　王在晋乘夜登法云塔诗翠屏团裹势嶙峋薄暮登临不待晨树杪飞泉分雨露峰头明炬动星辰中峯塔下钟初动立玉亭前酒一廵归路巳迷荒草合云房深迥漏声频　乔云将天目志成呈徐明府并序夫鈆刀不与霄影争铦驽马不与黄騟方驾矧章缝之下士当冠剑之钜公徐使君威鳯祥麟白眉先喆牛溲马勃青眼后生分璧潜州已最书屛之业探竒禹穴雅意名山之藏因天目之防峰成公余之新志涔蹄末学谬分编检之荣琬琰宏词不数巴渝之响聊抒短什奉和雄篇平生不识天目山平生不识使君顔山耶君耶両争胜使我夣寐青岩间越中千嶂萦江碧兹山独髙八千尺日暖花飞古院红雨晴泉扫隂崖白无峰不幻作蛟螭云月烟霞纷绘竒客度松坛皆驭鲤僧归瑶殿总驯狮怜予三载西湖客三载何曾理山屐终年鎻阁拥寒纱一杯湖水如环璧使君新记来飞鸿开椷翠巘如巃嵸依稀海蜃吐朝阁彷佛江猿唫夜风此时矫首情无巳坐巻云萝落窻几试令兼诵使君诗龙宫网割瑚紫世间好事争纭纭携杖思穿麋鹿羣囊中但宝一编在只此见山兼见君　潘之恒两天目论曰两天目祖黄山而表三吴如县鉴在上故称天目或举江南全体黄山为首天目为目五湖为臓腑金焦为足语虽太竒亦颇足据旧志言两山絶顶俱有池一如天之两目此学究训觧何所从来即昭明洗眼池亦出俗谚其池不盈二尺东在廻光庵西在太子庵各祠昭明具王者冕服张崔两相翼之皆能锡福于民者标以双清庄近似若据此为天目何鄙如之又西顶有石如青莲开敷东西二顶累石累累亦状青莲楞严经谓青莲花目亦在佛面则宁以此受名犹嫌着相安有他説可易此者也其两顶葢石如板可谓竒迹至傅防仙人造梁无乃河汉而浅于鹊桥乎如果上真遨游两峯间呼吸可通帝座无烦五丁为伐持地为平此可勿论矣
　　天台传教庵在瓶窑妙峰真觉法师阅天台教观处师苦心台教三十余年所注经甚多塔于天台髙明寺侧
　　新城县
　　普照院在县东十五里晋天福七年建名普光院宋治平二年改今额归并于此曰多福院【在县治东半里】曰总持院【在县北十里】曰净严院【在县西三十五里】曰明寂院【在县西七十里】曰万寿庵【在县南七里】　李浙普照院诗青山绕屋岚光重流水冲阶碧藓滋独坐午窻谁晤语鹧鸪声里竹隂移
　　东白院距县一里许在鸡鸣山昔为唐给事中昭谏罗隠公宅溪流绕前山峦环后邑人共建为东白禅院江西益王赐额院前溪水一带向为放生池久废万厯间邑令王巨槐命僧海金立石刻禁仍复其旧一时士民赎生至纷纷中有大士堂福民侯王祠祠之左为昭諌公遗像乡民嵗时伏腊于此每东顾上流又有许忠烈祠耿然并峙东安弹丸区也如罗之文章许之忠烈并可昭垂不朽题咏几遍独东海冒愈昌抚吊凄楚堪为二公击节今録之云千载人传昭谏名空山无处覔先生已知雾豹南山隠恍聴天鸡半夜鸣绕砌薜萝堪制服近檐花栁共为情睢阳祠宇还邻近忠义何当共一楹　凌志题云题山咏水遍天涯谁识东安是旧家半畆荒基山寂寂夜深风雨落梅花　许广渊诗云废宅百年后荒基一畆平独怜新桧栢谁识旧轩楹闾里清风在溪山秀色明当时苦吟夜应使神惊
　　黒山蟠龙庵山在平地中陡然奋起仰视竒絶逶迤而上数百歩许有崖两石峰相对径甚狭且迅再数十武复开见平地田地塘井可数十畆四逼山岗廻绕上见青天中有龙池半畆许大旱不涸有祷辄应常有祥云覆其上逺方望气者徃徃登陟观阅皆以为瑞谓小麻姑洞也有大石二一名伏虎石在洞口俨然虎踞扣之有声每天将雨辄润登据俯眺可阅百里山水尽环绕拜舞于下一名棋枰石在前岗寛广平直相傅葛仙翁与客对局在此腊月山花尽开至今惟此山巅有兰花映山红十二月即开中有泉水一孔冬夏不涸清冽异常昔有异僧来此跏趺数月不食烟火去之时曾题壁间有俊毫千管秀翰墨一香松篁间竹韵另是一乾坤之句元时燬国朝僧智果募邑人潘檑鼎建有观音堂文昌祠怡性轩外有亭名最髙处人皆称为真佛地昔苏文忠姚次庵游厯有韵明邑令林剑台以棹楔题赠至鄞入高明洲粤人张兢余西吴蔡五岳各有题咏其上
　　咽水洞距县三十里为广陵村平坂中一山突出皆顽石前有一小洞洞口可容十数人站立人不问洞内外寂如也惟人向洞揖曰某来此要求仙官恩泽其洞内即閧閧作声须臾水即向洞口濆出虾鱼亦随水而出跳跃水中直竢伊人再揖曰水足矣洞内即划然有声其水与虾鱼复返洞口傥再请如前洞之出纳亦如前虽百请亦百应也乡人每嵗致祭洞外田畴千畆皆頼此灌溉无旱涸之虞昔有县令范君者曾徃观鸣锣放炮至洞口作礼水不时出范留宿次早复请复不出范怒敺里胥言诬夜复宿中堂寺梦数老人皓髪黄衣行止翩翩叩门请见范与之坐问曰公何人斯老人曰予秦人也避乱于此向不习汉官威仪畏闻车马拥呼声长官何必恚报者倘不信姑试之次早屏驺从至洞口感騐如常范乃惊异为之题记刻石而返夫桃源记人疑其幻兹洞以水为吞吐自秦至今灵应不絶无能测其从来亦竒哉惜在深山盘谷中不获标名宇内然观邑令一梦又以无名为贵矣
　　宝胜院唐天宝间建为鱼池寺宋祥符元年改今额有葛仙翁炼丹井曰乳泉其白如乳　许仲蔚诗青云路在天炼鼎亦徒然九转果何物一空旧泉竞知丹可煑不悟骨非仙汲引殊无状翻嗤葛稚川　许广渊诗葛公高隠处凿井碧山前链就长生药空余白乳泉鼎藏今去水气吐旧成烟午夜风雷作人疑羽佩旋
　　宝乘寺唐上元二年建为灵逺寺初梓州刺史罗石朔掘地得铜铸佛像俄失所在而新城人获之野因建寺焉今有佛岭由此也防昌中废大中十三年复置为圣像寺吴越王迎其像入城宋大中祥符元年改今额有脱龙洞跃龙池嘘云亭妙香堂深静堂大唐开山祖师名休粮　白居易赠诗云三十余年坐对山只将无事化人间斋时徃徃闻钟笑一食何如不食闲司马槱游脱龙洞诗云雷雨何如起蛰龙苍痕夭矫石岩空不縁嗜好寻刘累定向人间试叶公　　钱朝隠镌脱龙洞诗云凢骨何年脱洞岩真龙肯向此中蟠料应夜半凌空去雷震千山风雨寒　　李处全题深静堂诗云鼎来朱墨苦难逃两夕山中暂释劳野岫拥檐青嶻塘足雨緑周遭繙经深院心宜静逺迹红尘意自高谩把新篇供写物么麽那敢説诗豪　叶衡题妙香堂诗云巍巍画栋挿晴空时有芳馨四面通好为高禅叅鼻观未应公子鬭熏笼帘前一炷沉檀韵窻外数番兰蕙风信道杜陵佳句在心清浑赋此堂中
　　宁国寺在县南七里青峦山晋郭文举常隠于此夜有虎为一金梗喉俯地作求救状郭探手去之虎摇尾拜再三次早啓扉则有一死麋乃虎所啣置门外者咸和二年人为立祠祷祈必应晋天福八年吴越王因碧沼清澈遂命额曰碧沼寺　潘阆诗五峯髙挿云居胜览景留题趣味长碧树叶隂山骨润白莲花馥水池香鹤寻巢径松千盖僧卧溪流石一牀闲翫不知西日落马蹄归去带斜阳　王圻诗髙僧居处足清虚泉绕堦庭树绕庐鬰宻青峦垂薜荔渟湛碧沼映芙蕖客来尚喜红尘隔僧住应知与世殊犹感支郎碧云句使人繁虑顿然除　牛仙客诗歩歩穿萝入径幽栢高松老几人游花开花落非僧事自有清流对碧流　裴极诗一沼光涵四座寒夕阳囘首更凭栏慿师蚤把香莲种他日期来结社防　杜茍鹤诗山半一山寺野人秋日登就中偏爱日独上最高层有果猿摇树无斋鸽防僧僧门日多事来此复何能　方干诗深僻孤高无四邻白云明月自相亲海中日出山先晓世上寒轻谷未春窻逼野溪闻唳鹤林通村径见樵人此时惟有雷居士不厌篮舆去住频　林杜诗幽谷泉声冷鸟啼僧定深好花丛古砌寒瀑发高岑游者陆鸿渐居人支道林欲辞青嶂去临去复成吟　释智圆诗一到无尘境相留静话长秋声归古朩月色满空廊岚气侵衣润溪泉漱齿凉终期整瓶锡来此掩闲房　邵輶诗地胜千嵓秀名高万古存丹崖纪灵躅绀宇蔽祗园树老垂藤影池幽浸藓痕会心多兴趣随意坐林樊　刘大纲诗夜色清无滓虚凉月满亭萤飞时度竹鱼跃乍翻萍冉冉云归尽霏霏露欲零剧谈浑得趣相对两忘形　类列　福光寺【在县北十五里】多福禅院【在县西七十县】安隠院【在县西三十里】瑞相院【在县西七十里】通灵塔【在县北二里】多宝塔【在县西五十里】笔峰塔【在狮子山】
　　于潜县
　　狮子正宗禅寺去县北四十五里嘉德后乡天目山有狮子岩林洞幽深松石竒怪元至元十六年建延祐七年赐额后燬洪武九年重建归并于此曰大觉正宗禅寺【在县北四十里】曰善法禅寺【在余杭县东南三里】
　　寂照教寺去县南二里丰谷乡旧名吴兴唐大中五年改今额宋隆兴初邑令叶衡重建宝庆初避御名改为此君轩元末燬洪武初重建归并于此曰明智寺【在县西十八里】曰治平寺【在县北十里】曰常乐寺【在县南五十里】曰布金院【在县东二十里】曰广觉院【在县东二十五里】曰三学院【在县南十五里】曰悟真院【在县南三十里】曰净胜院【在县南六十里】曰妙乐院【在县北七里】曰广慈院【在县北四十里】曰褒忠院【在县北四十里】曰崇法院【在县西南三十里】
　　昌化县
　　治平寺在县西一里旧名忻平唐大中二年建开平二年改今额元末兵燬洪武十五年重建归并于此曰法防寺【在县南三十里】曰大明慧照寺【在县西八十里】曰普济寺【在县西七十里】曰千顷龙兴寺【在县西北六十里】曰普向院【在县南五十里】曰百丈广福院【在县西二十里】曰法兴院【在县西四十里】曰鹫峰院【在县西五十三里】　吴珩法会寺诗地占金山胜泉分银汉流杉篁能防翠猿鹤似惊秋祗忆登临晚宁辞取次游列峯饶逺秀不惜上髙楼　苏子由送无畏还慧照寺诗身老与世踈但有世外縁五年客江西归帆谢徃还依依二三老示我马祖禅身心忽明广不受垢污纒偶成江东游欲别空凄然縁散众亦去飘若风中烟华阳本荒邑缁素明星悬偶然得老尉旧依育王仙琏公善知识不见十九年我昔未闻道问所以入门告我从信入授我青眼篇冉冉百尺松起自一寸根南归髪尽白尺书今始传不知邻邑中乃有门人贤百里走相访触热汗雨翻懐中出诗巻清絶如断我适病寒热气力才绵绵空斋黙相向欲语不能宣未暇答佳意归锡锵金环空有维摩病媿无维摩言　类列　明因院【在县东三十里】福全院【在县东北五里】清修院【在县南四里】澄寂院【在县南二十八里】南塔【在县东南青山之麓今院燬而塔犹存】












　　武林梵志巻六
<史部,地理类,古迹之属,武林梵志>
　　钦定四库全书
　　武林梵志巻七
　　明　吴之鲸　撰
　　天朝宠锡
　　夫覆载之中浩荡均洽帝力何有王仁无私而纶綍所及日月光华神拥防士受一命且由泥蟠倐升层霄矧车书大同之日梵教章明礼乐刑政兼收并用而非借简命之隆何以宣敭休美又况歴劫兵燹沧桑几变王台殿岿然独存豪举无所施谋骈胁莫由展力则天朝之重奕世不磨者也详攷武林梵刹大多肇于石晋盛于吴越王父子至南宋极矣元季渐蚀入皇朝次第重建其锡赉之大者如创寳刹赐庄田赐帑金赐鏒金如来像铜迦毘罗神铜深沙神金铜罗汉像紫衣玉玦金斓袈裟水晶数珠金澡瓶费或千百计而文字翰墨之宠则蔵序偈説号諡铭讃赐额赐碑以及飞白罗扇一字一画比于赤刀天球召对礼遇之宠则命坐赐茶诹访温谕以及御祭赐龛为存为殁不减庄严七寳志中所载大畧因寺以存复举则骈枝详列则襞积窃亦有尠见焉吴越擅鱼盐之饶建国都于斥卤物力充牣金碧耀射多名功徳院以侈一时之盛至今著称鼻祖斯以隆矣南宋移鼎自汴龙凤协祥然自太宗真宗仁宗神宗咸有额歌颂则契嵩宗本诸公实能感之髙孝以下皆縁见闻作佛事若理宗为一宠嫔制七十二殿九井十三池何异阿房宫耶惟我圣祖普赐天下丛林各有额録僧司正副督其事容光必照正明等觉始无偏无侧矣成祖召有行耆宿纂脩大典预其盛者俱防异数以及列宗颁赉金藏葺寺铸像所至顶礼发诸善心皆列本寺以彰隆遇不复析纪敬録皇上宠锡
　　赐瑞莲观音大士像一轴上有广运之寳及御制赞一首惟我圣母慈以格天感斯嘉兆阙产瑞莲加大士像图冩流传延国福民霄壤同坚
　　万厯二十八年防经藏谕杭州府净慈寺住持及僧众人等朕发诚心印造佛大藏经典颁施在京及天下名山寺院供奉经首防己谕其由尔住持及僧众人等务要防洁供安朝夕礼诵保安眇躬康泰宫壸肃清懴已往愆尤祈无疆夀福民安国泰天下太平俾四海八方同归仁慈善教朕成恭已无为之治道焉各宜仰体知悉钦哉故谕
　　万厯十六年皇上赐上天竺寺千佛旛二挂大士像一轴





　　武林志巻七
　　钦定四库全书
　　武林梵志巻八
　　明　吴之鲸　撰
　　宰官防持
　　昔世尊以佛法付国王大臣而宰官居士名硕钜工能文章着经济者无不究心内典皈礼香林夙业往因根叶自应非特若房次律苏子瞻之以梦以徴表表着见也武林山水既胜车辙不虚先喆翰藻为禅林雍树者尽唐宋以来诸公什且八九列之尺辐尽堪仰止而愚尝谓前代有其人不善其事善而必不可废者王钦若赵师之放生是也然飞泳德生宸章已先之矣有其人不善其事不善而必不能废者杨髠之凿石为佛是也然钱武肃宋宰臣巳先之矣顷西湖胜莲社云栖大师建放生会歴二十余年不废自可延之永久而寳成一片石借有三佛二诗遂不能湮没其光辉则镌佛亦有补欤至若一咏一歌令人于苍烟緑草之中尚髣髴狮猊法座则防持之功要非浅也今即本郡名贤及流寓梵宇有交游有题咏者槩其生平櫽括大节并纪禅嘉以供达人寥廓之赏以证坚猛参求之效如其未备以竢来者
　　陶潜字渊明一字元亮为彭泽令之官八十日即解印去赋归去来辞及宋受禅居柴桑门前植五株栁因以五栁自号焉闲静寡言不慕荣利好读书不求甚解开巻有得便欣然忘食见树木交荫时鸟变声亦复欣然有喜常往来庐山天目间使一门生二儿舁以行时逺公为西方之社以书招渊明渊明曰若许我饮即往许之遂造焉尝着搜神记多载佛之灵验有天目诗谢灵运之孙家于上虞少好学博览羣籍文章称江左第一仕宋为永嘉太守袭祖父封爵故世称康乐灵运负才傲世至庐山见逺公肃然心服即寺筑台译涅槃经三十六巻尝撰佛赞曰惟此大觉因心则灵垢尽智照数极慧明三达非我一援羣生理麄心行道絶形声菩萨赞曰若人仰宗发性遗虑以定养慧和理斯附爰初四等终然小住渉求至矣在外皆去縁觉声闻赞曰厌苦情多兼物志少如彼化城权可得寳诱以涅槃救尔衰老肇元三事翻成一道北山天竺有灵运读书台
　　范元琰字伯珪钱塘人少通经史精了佛义以忍辱为究竟法尝出行见人盗松遽退走母问其故对曰畏其愧耻故也齐梁间累辟不就
　　杨之为期城太守达磨至魏请师开示宗防师説偈曰亦不覩恶而生嫌亦不观善而勤措亦不舍智而近愚亦不抛迷而就悟达大道兮过量通佛心兮出度不与凡圣同超然名之曰祖之悲喜交并曰愿久住世间化导羣有撰洛阳伽蓝记五巻为梵志之祖褚亮字希明钱塘人博学通图史陈后主召见赋诗江总诸词人皆服其工后仕唐为文馆学士尝与暹律师书云近于华岳创立僧宇此山蕴蓄竒秘控接烟霞法师等学洞经典誉宣真俗仰愿俯从微请降迹来仪则释逺禅居遥踪可拟王珣精舍清尘不昧
　　褚遂良字登善钱塘人贞观二十二年太宗宣奘法师译经流布遂良入奏曰佛教冲天人莫测言本则甚深语门则难入陛下拥防五乘建立三寳当叔叶而秀质间千载而挻生陟重险以求经履危涂而访道见珍异俗具获真文归国飜宣若庵摩之始脱精文奥义犹金口之新开况天慈广逺使布九州蠢蠢黔黎俱参妙法臣等亿劫难逢不胜欣幸遂良博涉文史工楷多流布梵宇
　　贾岛字阆仙范阳人初学浮屠法名无本后举进士为长江簿然始终依禅理不废如寒蔬修净食夜浪动禅牀竹隂移冷月荷气带禅闗并非火食语后李洞慕阆仙之为人铸铜像事岛尝念贾岛佛有灵隠寺诗骆賔王义乌人七嵗能赋诗武后朝数上疏言事徐敬业讨乱賔王为敬业传檄天下斥武后辠敬业败賔王亡去不知所之或者乃谓敬业反賔王被诛谬矣太平广记载之甚详按记云唐考功员外郎宋之问以事累贬黜放归江南游灵隠寺夜月极明长廊散步因赋诗曰鹫岭郁岧嶤龙宫鏁寂寥第二聨沈吟未就有老僧防长命灯坐大禅牀应声曰何不云楼观沧海日门对浙江潮之问愕然讶其遒丽遂续终篇曰桂子月中落天香云外飘扪萝登塔逺刳朩取泉遥霜薄花更发冰轻叶未雕待入天台路看予度石桥僧所赠句乃一篇之警防迟明更访之则不复见矣寺僧有知者曰此骆賔王也之问诘之答曰当徐敬业之败与賔王俱逃捕之不获将帅虑失渠魁辠且不测因求类二人者函首以献故敬业得为衡山僧年九十余乃卒賔王亦落髪徧游名山至灵隠以周嵗卒
　　李白字太白成纪人唐宗室天寳初至长安往见贺知章知章见其文叹曰子谪仙才也言于宗召见金銮殿赐食上亲为调羮诏供奉翰林白尝着西方净土赞曰向西日没处遥瞻大悲顔目净四海水身光紫金山勤念必往生是故称极乐珠网珍寳树天花散香阁图画了在眼愿托彼道场以此功德海冥祐为津梁八十一劫辠如风扫轻霜庶观无量夀长愿王毫光有游天竺寺游净明院诗
　　李泌字长源京兆人七嵗知为文宗召见呼为竒童使与太子为布衣交后谒肃宗于灵武入议国事出陪舆辇两京之复泌之翼赞居多初无妻不食肉代宗强诏食肉娶妻德宗朝进礼部尚书同平章事封邺侯闻瓒禅师居南岳人号懒残泌往谒之闻其经声先悲怆而后悦豫知其为谪堕之人不久将去候之良久匍匐问道师曰碎却笔砚方可谈此拨火出芋食之泌至中夜复请曰终无一言见教乎师抚其背曰领取十年宰相至是泌用事为帝言其髙行诏徴之使者至石窟宣麻瓒含涕垂膺凝然端坐不以介意使回以闻徳宗益叹异之泌开杭州六井利赖无穷今祠孤山
　　虞允文参政李泌见灵隠道祖首座一日为众入室既毕复有僧问曰坐死到来如何回避祖即屹然而去圜悟亟至其所连呼祖首座遂开眼圜悟抖擞精神透闗去祖防头便行此真坐脱立亡者于是嘉叹久之各有序铭
　　杨绾每见国一禅师而叹曰此方外髙士也崔赵公尝问弟子出家得否师曰出家是大丈夫事岂将相所能为赵叹赏其言一时名公如李泌徐浩第五琦陈少游等凡三十二人皆称门人问道以求决择也
　　刘禹锡为灵彻撰序后人称之曰越之彻洞冰雪孟简与僧标为尘外交有杭之标摩云霄之句
　　白居易字乐天年十七登进士宪宗朝极被宠遇时事无不言为当路所忌遂摈斥不得施乃放意文酒东都所居疏沼种树架石楼香山凿八节滩自号醉吟先生晚年好佛特甚至经月不茹荤长庆二年知杭州问道于鸟窠禅师见师栖止巢上乃问曰师住处甚险师曰太守危险尤甚曰弟子位镇江山何险之有师曰心火相交识性不停得非险乎居易服其言作礼而退尝问惟寛禅师何以修心师云心本无损伤云何要修理无论垢与净一切勿念起又问垢即不可念净亦无念可乎师曰如人眼晴上一物不可住金屑虽珍寳在眼亦为翳乐天从此悟入又谘心要于凝禅师得八言广为八偈八言者曰观曰觉曰定曰慧曰明曰通曰济曰舍其观偈曰以心中眼观心外相从何而有从何而丧观之又观则辨真妄末后舍偈曰众苦既济大悲亦舍苦既非真悲亦是假是故众生实无度者年七十五赠尚书左仆射宣宗以诗吊之既卒以其所居施为佛寺武林祠孤山有慈岩院报恩寺冷泉诗
　　王勃字子安龙门人六嵗善文词麟徳初对防髙第授朝散郎数献防阙下兄勔勮皆第进士有才名林易简称为三珠树勃尝撰释迦画像记维摩画像碑如来成道记皆精金美玉丰赡周详武林有诗
　　裴度字中立闻喜人贞元初进士累官中书侍郎督兵讨平淮蔡封晋国公因阉宦煽虐退归集贤里日与白居易刘禹锡文酒相欢不问户外事尝访道于径山道钦禅师执弟子礼求出世法临卒谓门人曰吾死无所系但午桥庄松云岭未成輭碧池绣尾鱼未长汉书未终篇为可恨耳
　　钱镠杭州临安人生有异瑞膂力絶人有保障两浙之志唐僖宗元启三年黄巢李克用作乱屠戮万姓公起自草野奋挺一呼诛灭董昌吴越安堵屡建大功立为杭州刺史寻进为镇海节度使封吴越国王所向无前存活数亿万人射潮建都武林实其奠宇歴四世五王与五代相终始及孙俶以国归宋祖仍旧封连姻帝室子孙奕世弥茂而大江东西鹿苑寳坊翚飞云涌以千百计皆钱氏剙建盖享数百年山海赋税之饶而重民轻土舍别归总壹意慈防世代守此不变亦于佛防有夙契云
　　吕蒙正字圣功太宗时举进士第一累官参知政事封许国公少时寄食僧房得以安意书史后执政十年郊祀俸给皆不请帝问其故对以私恩未报帝诘之以实对帝曰僧中有若人耶赐紫袍加号以旌之于是恩俸悉推之寺僧以酬夙德公尝晨兴礼佛祝曰不信三寳者愿勿生我家愿子孙世世食禄防持佛法从子夷简申国公每遇元日拜家庙后即焚香发广慧琏公书一封展礼之申公之子公着亦封申国公元日发天衣懐禅师书左丞好问元日发圆照禅师书左丞之子用中元日发佛照禅师书其家世崇信如此圆照佛照两禅师俱居净慈径山音问时不絶云
　　杨亿字大年浦城人累官翰林学士性鲠介尚名节文格雄健学者宗之諡曰文所着文集一百九十四巻公尝自谓少时鋭于仕进常若有物碍于胸中及学释氏法其物暴然破散无复蔽碍而心泰然武林有题咏王旦字子明累官工部尚书同平章事赠魏国公諡文正天禧元年九月旦薨先一日嘱翰林杨亿曰吾深厌劳生愿来世为僧宴坐林间观心为乐常与昭庆省常禅师游因师刺血写华严经净行品结净行社于西湖士大夫预防者百二十人旦为之首而翰林苏易简作净行品序曰余当布髪以承其足剜身以请其法犹尚不辞况陋文浅学而有惜哉
　　王随字子正河南人天圣初自润州徙知江寜府嵗大饥时转运使移府发常平仓米计口日给随不聴曰民饥由兼并闭籴以邀髙价耳乃大出官粟私价遂平民之全活者以万计居尝慕裴休之为人以御史中丞出镇钱塘往兴教寺谒小夀禅师未及寺去驺从独步登寝室夀方负暄毳衣自若忽见之问曰官人何姓公曰随姓王即拜之夀推蒲团借地而坐语笑终日而去门人见夀让之曰彼王臣来奈何不为礼此一众所系非细事也夀唯唯他日王公复至寺众横撞大钟出迎而夀前趋立于松下王公望见出舆握其手曰何不如前日相见而遽为此礼数耶夀顾左右且行且言曰中丞即得奈知事瞠何公机语契合自是履践益深竟明大法与杨大年皆号参禅有得者先是大年编次传灯録三十巻公去其緐为十五巻名玉英集临终书偈曰书堂灯已灭弹指向谁説去住本寻常春风扫残雪赵抃字阅道气宇清逸人不见其喜愠自号知非子宋至和中为侍御弹劾不避贵戚号铁面御史居尝以一一鹤自随后以放汴水有放长淮不再来之句公在杭从净慈圆照本禅师游有省又从大名大鉢寺重元禅师问心要师曰公立朝论政崇化明伦奚暇刻意于此公曰闻别传之防人人本有之事岂他能而抃不能耶愿究明之师乃令看狗子无佛性语及知青州隠几公堂闻雷声豁然大省有偈曰黙坐公堂虚隠几心源不动湛如水一声霹顶门开唤起从前自家底公帅越适亢旱大疫久祷不应时神智升法师住兴福公请师迎观音像入府治悬祷一夕雨如霔疫亦息公奏于朝赐师所住兴福曰圆通锡号曰神智元丰初告老退居衢州常与山僧野老游名所居为髙斋以诗自见曰轩外长溪溪外山卷帘空旷水云间髙斋有问如何荅清夜安眠白昼闲元丰间忽一日徧辞亲友其子防见其形色异常问后事公厉声叱之少顷语如平时趺坐而化法泉禅师以偈赞曰仕也邦为瑞归于世作程人闲金粟去天上玉楼成慧剑无纎缺冰壶彻底清春风瀔水路孤月破云明夀七十七諡清献游武林与雷峯慧才法师最契有赠言又赞天竺辩才法师曰师去天竺空山哭天竺师归道场光辉
　　欧阳修字永叔庐陵人仁宗朝为谏官论事切直后拜参知政事矢心匡弼与韩琦策立英宗熙寜初以太子少师致仕諡文忠公始不信佛如酬净照诗云佛説吾不学劳师空欵闗吾方仁义急君且水云闲后守亳社有许昌龄来游太清宫公邀至州舍与语忽然有悟居洛中时游嵩山却仆吏放意而往至一寺修竹满轩风物鲜美公休于殿陛傍有老僧阅经自若公问诵何经曰法华公云古之髙僧临死生之际类皆谈笑脱去何道致之曰定慧力耳又问今乃寂寥无有何哉老僧笑曰古人念念在定慧临终安得散乱今人念念在散乱临终安得定慧公大叹服后居頴州捐酒肉彻声色灰心黙坐令老兵往近寺借华严经读至八巻安坐而薨尝与法逺禅师游一日与客对奕逺坐其旁公请因棋説法逺曰此事与两家着棋相似赢局输筹即不问且道黑白未分时一着落在什麽处文忠大有省寤居頴州时有婢卢媚儿姿貎端秀口中尝作莲花香散越满座人莫测其由适有一僧自蜀中来颇能洞人生前事公因语之僧云此女前身尝为尼诵法华经三十年一念之误遂至于此公未之信后见婢问曰曾读法华经否婢曰某失身于此所不暇也公命取是经示之一览辄诵如素熟者易以他经则不能也公于是始信修种之言不妄知杭州与参寥子交契名所居泉为六一泉富郑公弼字彦国湖南人庆厯中与文彦博并相天下称为富文封郑国公諡文忠公熙寜三年以使相镇亳州迎至頴州华严禅院证悟禅师修颙谘决心法及致仕居洛阳以颂寄圆照本禅师曰曾见颙师悟入深因縁传得老师心东南漫説江山逺目对灵光与妙音仍有书曰弼留心祖道为日己久常恨不遇明眼人开发蒙陋虽久闻盛德而无由瞻谒昨幸出守亳州社与頴州接境因里人张比部景山请得颙师下访相聚几一月以慈悲方便之力令有悟处防结夏逼日四月初遽且归頴其于揩磨淘汰殊大有功但衰病相仍昏钝难入昔古灵师所谓不期临老得闻极则事见之于弼今日矣天幸天幸弼虽得法于颙师然本源由老和尚而来宗派甚的必须成就更望垂慈摄受逺赐接引未至令至则为南岳下厐蕴百丈下裴休也
　　范仲淹字希文皇祐元年自知邓州移知杭州十月加尚书礼部侍郎二年吴中大饥殍殣相望仲淹发粟及募民存饷为术甚备吴中喜竞渡日出宴湖上自春至夏居民巷出游又谕诸寺主守曰饥嵗工价至贱可以大兴土朩之役于是诸寺工作鼎兴又新仓厫吏舍日役千夫监司奏劾杭州不恤荒政嬉游不节及公私兴造伤耗民力公乃自条叙所以宴游及兴造皆欲发有余之财以惠贫者贸易饮食工技服力之人仰食于公私者日无虑数万人荒政之施莫此为大是嵗两浙惟杭州宴然民不流徙梵刹多其开建有法喜寺诗蔡襄字君谟兴化军仙游人治平二年以端明殿学士尚书礼部侍郎知杭州为政精明吏不能欺游净慈楷书游记数十字于琴台之左壁有吉祥寺诗海防寺记祖无择治平四年以谏议大夫加龙图阁学士知杭州尝作介亭于鳯凰山
　　司马光字君实夏县人寳元初进士累官端明殿学士上疏极言青苗法不便退居洛十五年哲宗初立召拜左仆射罢青苗法人谓公元祐相业有旋干转坤之功卒赠太师封温国公諡文正生平著述甚多尝作解禅六偈谓世之谈禅者好为隠语以相迷遂广文中子之言而解之其一曰忿怒如烈火利欲如铦锋终朝长戚戚是名阿鼻狱其二曰顔回安陋巷孟轲养浩然富贵如浮云是名极乐国其三曰孝弟通神明忠信行蛮貊作善降百祥是名作因果其四曰言为百世师行为天下法久久不可掩是名不壊身其五曰仁人之安宅义人之正路行之诚且久是名光明藏其六曰道义修一身功徳被万物为贤为大圣是名佛菩萨因蜀公论空相以诗戏之曰不须天女散已解动禅心蜀公不纳复戏之曰贱子悟已久景仁今复迷又云到岸何须筏挥锄不用金浮云任来往明月在天心尝游南屏山手书字家人卦中庸乐记二篇镌于石壁
　　王安石字介甫神宗朝拜相封荆国公一日访蒋山元禅师坐闲谈论品藻古今师曰相公口气逼人恐著述劳神心气不正何不坐禅体此大事公从之一日谓师曰坐禅实不亏人予数年欲作胡笳十八拍未就忽于夜坐间得之师呵呵大笑公读书定林尝问元公祖师意防元不答公益叩之元曰公于般若有障者三其近道一耳公曰愿闻其説元曰公受气刚大于世縁深以刚大器遭世縁深必以身任天下之重懐经世之志用志不纯则心未平以未平之心持经世之志何时能一念万年哉又多怒则与物多竞此其三也特视名利如脱髪甘澹薄如头陀此为近道当以教乘滋茂之可也公再拜后于首楞严得防熙寜八年公复入相一日奏事退上曰佛法于中国有补乎公曰君子小人皆知畏而为善岂小补哉公居金陵由蒋山至其故宅当半道后请以宅为寺因号半山有法喜寺诗悟真院诗苏轼字子瞻因宿东林与照觉论无情话有省献偈曰溪声便是广长舌山色岂非清净身夜来八万四千偈他日如何举似人谪居杭州尝将公事了湖中或一棹访密殊琴聪参寥辨才诸禅侣题诗遍武林以至外县幽僻最深处亦无不到濬湖度僧俱救荒善策遂为万世之利龙井梵天以公为伽篮孤山祠并邺侯香山与公为四今建専祠于寳成寺公每出入必防阿弥陀佛一轴曰此吾往西方公据也公于建中元年七月卒于毘陵时钱济明侍傍曰公平生学佛此日如何公曰此语亦不受又径山琳禅师问疾云学士生平践履至此更须着力公应声曰着力便差语絶而逝
　　苏辙字子由号頴濵又号栾城累官翰林学士门下侍郎諡文定元丰三年公以辠谪髙安防黄檗全禅师于城寺熟视公曰君静而慧茍留心宗门何患不成此道公识之因习坐数求决于全无契后忽有省聪禅师来居夀圣公以此事往问聪不答公又叩之聪徐徐谓曰圆照未尝以道语人吾今亦无以语子公于是得言外之防又尝咨心法于洪州顺禅师顺示以搐鼻因縁公言下大悟作偈呈曰中年闻道觉前非邂逅相逢老顺师搐鼻径参真面目掉头不受别钳锤枯藤破衲公何事白酒青盐我是谁惭愧东轩残月上一杯甘露滑如饴尝自号东轩长老佛印住金山子由谒见先以偈献曰麄沙印佛佛欣受怪石供僧僧不嫌空手逺来还要否更无一物可增添印答曰手持来放下难三贤十圣聚头看此般供养能歆享朩马泥牛亦喜欢门人有以渔家傲祝生日及济川者乃赓和之七十余年真一梦朝来夀斚儿孙奉忧患己无复痛心不动此间自有千钧重蚤嵗文章供世用中年禅味疑天纵石塔成时无一缝谁与共人间天上随他送
　　陈师道字无已号后山彭城人元祐中苏轼孙觉傅尧俞荐于朝授徐州教授元符三年脩少林道场成曰面壁兰若师道为记公诗文一代冠冕晚年志在西方寄智果寺参寥诗曰平生西方愿摆落区中縁惟于世外人相从可忘年又寄孤山圆悟勤禅师诗曰稍寻东刹论兹事赖有西方托后轨他年佛防见头陀知是当年老居士
　　仲殊名挥姓张氏安州进士后弃家为僧住吴山寳月寺苏长公在钱塘无日不游西湖尝防妓谒大通禅师大通愠形于色公乃作南歌子一首令妓歌之大通亦为解颐公曰我已今日勘破老禅矣其词云师唱谁家曲宗风嗣阿谁借君拍板与钳槌我也逢场作戏莫相疑溪女方偷眼山僧已皱眉莫嫌弥勒下生迟不见老婆三五少年时仲殊闻而和之曰解舞清平乐而今説向谁红炉片雪上钳槌打就金毛狮子也堪疑已信身如梦何知眼共眉蟠桃因甚结花迟不向风前一笑待何时黄涪翁一见大赏
　　米芾字元章吴人号海岳外史由临光尉累官礼部员外郎芾为文竒险不剽前人一语特妙于翰墨沉着飞翥得献之笔意苏子瞻自海外归尝与元章书云岭外八年亲友旷絶亦未尝闗念但念吾元章迈往凌云之气清雅絶俗之文超妙入神之字何时见之以洗我积年瘴毒耶及得寳月庵赋琅然一诵云恨二十年相从知元章不尽元章答云更有知不尽处修杨许之业为帝宸碧落之游异时相见乃知也其髙自标置如此元丰初慧才律师授菩萨戒于南屏之雷峯方羯磨观音像腾寳焰映夺日灯法真一撰证戒光记命公手书勒石寺中公于幽居洞之左岩复磨崕书琴台二字惜碑与字今俱不存惟龙井方圆庵碑记尚在后知淮阳军未卒前一月作亲友别书尽焚其所好书画竒物造香南棺即其中坐卧饮食书判前七日不茹荤更衣沐浴焚香清坐而已及期徧邀郡僚举拂示众曰众香国中来众香国中去掷拂合掌而逝
　　陈瓘字莹中号了翁又号华严居士南剑州沙县人尝为司谏諡忠肃公立朝骨鲠有古人风烈尝谒灵源清禅师执闻见以求解会师曰执解何宗何日偶谐离却心意识而参絶却圣凡路而学然后可也公乃开悟寄师偈曰书堂兀坐万机休日暖风柔草木幽谁识二千年逺事如今只在眼睛头其赞永明夀禅师像曰宋之兴也钱氏重民轻土舍别归总用师之劝谕也公尝曰佛法之要不在文字而亦不离于文字不在多读只金刚经一巻足矣此经要处只九个字阿耨多罗三藐三菩提梵语九字华言只一觉字耳中庸诚字即此字也此经于一切有名有相有觉有见皆扫为虚妄其所建立者独此九字其一其物是一以贯之之一非一二三四之一也是不诚无物之物非万物散殊之物也年过五十宜当留意勿复因循与日用事百不相妨独在心不忘耳但日读一遍读之千遍其防自明早知则早得力也
　　史浩鄞人也初浩与觉长老善问觉曰和尚与我孰好觉见其堂奥帘幙罗绮烂盈粉黛环列谩曰丞相富贵好老僧何敢比也既自省曰此念一差积嵗蒲团工夫尽废终当堕落泥滓一日浩坐防上俨然见觉突入堂中使人往寺亷之则报觉死矣茶顷浩后院弄璋浩黙然知为觉也遂以觉为小名及长名之曰弥逺浩有妙行寺诗
　　杨杰字次公元祐中为侍郎自号无为子尝歴参诸名宿晚从天衣懐禅师游懐每引厐居士机语令研究深造后奉祠泰山一日闻鸡鸣覩日出如盘涌忽大悟平居以净土自信绘丈六阿弥陀佛随身观念尝曰爱不重不生娑婆念不一不生极乐凡圣一体机感相通诸佛心内众生尘尘极乐众生心中净土念念弥陀若自弃已灵是谁之咎又尝与僧谈道云大凡学道之人十二时中尝须照顾不见南泉道三十年看一头水牯牛若犯人苗稼擿鼻拽回如今变成露地白牛躶躶地放他不肯去诸人长须着精采不可説禅道之时便有个照带的道理洗菜作务之时不可便无知也如鸡抱卵若是抛离起去暖气不接不成种子如今万境森罗六根烦动略失照顾便致丧身失命不是小事
　　秦观字少游一字太虚少豪隽强志盛气好大而见竒元祐初以荐起累迁国史编修官坐苏轼党谪监青田酒税尝寓僧寺中有诗云市区收罢鱼豚税来与弥陀共一龛忌者执诗以劾复以谒告写佛书为辠削秩徙郴州已徙横州雷州藤州徽宗朝自藤州召还出游华光寺为客道梦中长短句索水欲饮水至笑视之而卒梦中之作有飞云当面化龙蛇夭矫转碧醉卧古藤阴下了不知南北则公之去来可谓逍遥无碍矣曽作五百罗汉记歴落如画有法寳长老赞曰欲老不老八及九例昔是西庵今为法寳又建隆和尚铭曰大因縁十八年结跏坐带刀眠汝鼻孔未撩天呼我作无事禅其他禅语一一胜妙在武林与龙井辨才师交洽有记崇夀教寺有诗
　　黄庭坚字鲁直号山谷苏子瞻见其诗文叹其独立万物之表举进士为著作郎绍圣间为章惇蔡京所嫉谪涪州别驾尝参黄龙庵晦堂语次举孔子吾无隠乎尔请公诠释累言俱不当意时暑退凉生秋香满院晦堂曰闻朩犀香乎曰闻晦堂曰吾无隠乎尔公欣然领解在黔时止酒絶欲读大藏经三年尝曰利衰毁誉称讥苦乐此八风于四威仪中未尝相离虽古之元圣大智有立于八风之外者乎公有发愿文曰我从昔来因痴有爱饮酒食肉增长爱渇八邪见林不得解脱今者对佛发大誓愿愿从今日尽未来世不复饮酒愿从今日尽未来世不复食肉愿我以此尽未来际根尘清净具足十忍不由他教入一切智随顺如来于无尽众生中现行佛事稽首如来等一痛切尝答胡逸老书云君遂归心于禅悦何慰如之可试看楞严圆觉二经反观自己是何道理既为大丈夫须办大丈夫事耳又与周才翁云思公穷悴守道不渝盖古人所难也然已知求道于生死之际则世累自轻但未直下拨尘见已耳投子聪禅师海防演禅师道行髙重皆可亲近若从文章之士学妄言绮语只增无明种子也
　　李邴字汉老济州任城人崇宁中官翰林学士后拜参知政事諡文敏有草堂集一百巻公浮游尘外心醉祖道有年闻大慧示众语曰庭前栢树子今日重新举打破赵州闗特地寻言语敢问既是打破赵州闗为甚麽却特地寻言语后以书咨决曰近扣筹室伏防激发忽有省入顾惟根识暗钝平生学解尽落情见一取一舍如衣壊絮行草棘中适自纒扰今一笑顿释所疑欣幸何量又书曰比蒙诲答备悉深防邴自验者三一事无逆顺随縁即应不留胸中二宿习浓厚不加排遣自尔轻微三古人公案旧所茫然时复瞥地非大宗匠委曲垂慈何以致此大慧杲禅师时卓锡径山
　　吕本中字居仁宣和中为枢宻院编修官兼侍讲卒諡文清居仁性清约以躭禅而病癯癯不胜衣作江西传衣诗派图推山谷为诗祖列陈无己等二十五人为法嗣尝致书问大慧禅要慧答书曰千疑万疑只是一疑话头上疑破则千疑万疑一时破若一向问人佛语如何祖语乂如何诸方老宿语又如何永劫无语时也居仁自是有省每以前路资粮为念尝有诗云病知前路资粮少老觉平生事业非绍圣丙寅夏六月趺坐而逝考其修蕴定知稇载而去矣又尝曰予病不能疏食惟有五味爽口之责作诗自戒君不如屈大夫夕餐但秋菊又不如顔平原米尽且食粥虽知舌本欠滋味颇觉和气充其腹痴人涴腥羶杯盘红緑四方采珍异亦未极所欲何如野僧饭菜羮下脱粟竹间新笋大如椽树头老耳肥如肉亦不见蟹躁扰亦不见牛觳觫石郎爱惜韭蓱虀晋侯睥睨熊蹯熟以此为重轻与君未为福与汉老俱径山弟子
　　张商英字天觉号无尽居士童儿日记万言赵抃荐之召赴阙袖草茅忧国书以进徽宗朝拜相是夕慧星灭久旱大雨御书商霖二字赐之公初不信佛后见维摩经信手开视有云此病非地大亦不离地大倐然防心后漕江西见兠率悦禅师相与夜话公曰比看传灯尊宿机縁惟疑德山托鉢话悦曰若疑此话其余即是心思意解何曾至大安乐境界公愤然就榻屡起夜将五皷不觉踢翻溺器忽大有省发即扣悦门谓悦曰已捉得贼了也悦曰赃在何处公拟议悦曰都运且寝翌日公投偈曰皷寂钟沉托鉢回岩头一拶语如雷果然只得三年活莫是遭他授记来悦于是焚香付嘱曰等闲行处步步皆如虽居声色寜滞有无一心靡异万法非殊临机不碍应物无拘翻身魔界转觉迷途了无逆顺不犯工夫未几悦入灭公奏諡号真寂宣和四年十一月黎明公卒口占遗表命弟子书之仍作偈曰幻质朝章八十一沤生沤灭谁人识撞破虚归去来铁牛入海无消息尝留诗妙行寺
　　王以寜湘潭人由太学任鼎沣帅靖康初金兵入冦以寜遣兵入援解太原围建元中以宣抚司制置襄邓招谕桑仲等来降以寜尝过雪峰问道于真歇禅师曰予昔访宏智大师师令读起信论谪官天台时于邻僧借得之披阅再三窃有疑焉是书为大乘人作有破荡一法不留之书也而末章以系念弥陀往生净土为言其防何欤歇曰实际理地不受一尘万行门中不舍一法子欲壊世间相弃有归空然后为道耶以寜黙然真歇时居臯亭崇先寺
　　张浚字徳逺宣公南轩之父也髙宗时累官右仆射兼知枢密院事始终不主和议为秦桧所嫉所着有五经解及杂说文集孝宗朝封魏国公諡忠献公尝问道于圜悟勤禅师师曰岩头云却物为上逐物为下若能于物上转得疾一切立在下风复示以偈曰收光摄彩信天真事事圆成物物新内若有心还有物何能移步出通津公伏膺投偈曰教外单传佛祖机本来无悟亦无迷浮云散尽青天在日出东方夜落西公之母秦国夫人尝问道于大慧禅师夫人疾亟曰妙喜老师此生无复见也我有私恩未报时大慧居宜春公三走介趣之兼程而至夫人己捐馆矣公遂馆师于光孝寺之东堂尽诚供奉以慰秦国之愿云有妙行寺诗
　　曹勋字松隠官太尉昭信军节度使绍兴间翠华临幸净慈覩虚主席勅湖州佛智道容禅师住持建五百罗汉殿公为禅师曾撰五百罗汉殿记存寺
　　程珌官至内翰林学士绍兴初尝寓南屏为撰重建净慈报恩光孝禅寺碑记至今犹存
　　张九成字子韶钱塘人受学杨时之门绍兴初以直言对策上及两宫下及阉寺忠愤激烈无所顾避仕至礼部侍郎赠太师崇国公諡文忠早业进士之暇笃志释典尝谒灵源明禅师叩宗防师令看赵州庭前栢树子话久无所入谒胡文定公咨尽心行已之道胡告以将语孟谈仁义处类作一处看则要在其中公禀受其语造次不忘一夕如厠思恻隠之心仁之端也正沉黙间忽闻蛙鸣不觉举庭前栢树子蓦成颂曰春天夜月一声蛙撞破虚共一家正恁麽时谁防得岭头脚痛有沙公尝奉祠得请诣径山问格物之防妙喜曰公只有格物而不知物格公闻之恍如梦题于壁曰子韶格物妙喜物格欲识一贯两个五百公从是参道得法自在号无垢居士尝感叹曰凡闻径山老人所举因縁无不豁然四达如千门万戸不消一踏而开公在朝与秦桧和议不合谪居南安谈经自若手不停披者十数载庭石嵗久双趺隠然尝执一纸扇过数夏破即补之皮履阙裂亦不易或问子韶此是性耶抑爱惜不肯妄用耶子韶曰汝且道我用心每日在甚处若一一自头至足理会此形骸却费了多少工夫我不被他使且要我使他此等话头是学道之士修行老僧方会得尝读子美野色更无山隔断天光直与水相通忽叹曰子美此诗非特为天光野色凡悟道理透彻处境界皆如此于宪侍郎张九成之甥也常随舅氏自岭下归淦九成令拜大慧禅师宪曰素不拜僧曰汝姑叩之宪遂举子思中庸天命之谓性三句以问慧曰凡人不知本命元辰下落处又要牵好人入火坑如何圣贤于打头一着不凿破宪曰吾师能为圣贤凿破否慧曰天命之谓性便是清净法身率性之谓道便是圆满报身脩道之谓教便是千百亿化身宪以告舅氏曰子拜何辞
　　曾开字天游官至礼部侍郎秦桧主和议开抗疏力诤忤桧出知徽州寻禠职后复秘阁脩撰开尝师游酢友刘安世故立朝大节凛凛遇事敢言绍圣辛未佛海逺禅师住三衢开曰如何是善知识逺曰灯笼露柱猫儿狗子遂有省呈偈曰咄这瞎驴藂林妖孽震地一声天机漏泄有人更问道如何拈起拂子蓦口截又致书大慧曰今幸私家尘縁都毕望师委曲提警日用当如何做工夫庶几不涉他涂径与本地相契也大慧答书曰时时不得忘了须弥山放下着两则语但从脚下着实做将去过者不必思量久久自有悟处
　　提刑吴伟明居士久参真歇了禅师得自受用三昧为极致后访大慧于洋屿庵随众入室遂留咨参一日慧谓曰不须呈伎俩直须啐地折嚗地断方敌得生死若秖呈伎俩有甚了期即辞去道次延平倐然契悟张镃号约斋官直秘阁学士尝闻钟声悟道偈曰钟一击耳根塞赤肉团边去个贼有人问我解何宗瞬若多神面门黒后舍宅建寺曰慧云请破庵先禅师开山疏云舍林居为阿兰若夫岂小縁请宗师据曲录牀只因大事几度徧参遭密庵打失鼻孔一朝拈出向冷泉将下面皮不谓馨香奚烦郑重辞青松于北涧穿几重出岫之云封緑水于南湖祝万嵗如山之夀今有専祠于慧云寺
　　林希逸字肃翁福清人绍定间进士号鬳斋所着有易讲春秋传老庄列口义考工记解竹溪稿等书行于世尝撰断桥伦禅师塔铭曰昔富郑公于颙华严范文正于古荐福张紫岩于泉大慧皆以元勲大老敬尚其人今师之得魏公又何逊哉乃为铭曰断桥之学不以言句传所可传竹溪已序师于藂林末法砥柱我观其初信有异趣麻矢何疑楞伽何悟无准室中不契何故所闻何声始得汗去师今何故板鸣不住是声何如必有落处我为此铭来者转注
　　郑清之字德源少从楼昉学嘉泰中进士理宗潜邸教授凡四登相位端平间召用正人多清之之力累迁太傅保定军节度使封齐国公諡忠定所着有安晚集六十巻公游净慈寺撰双井记有劝修净业文谓不由禅教律而得戒定慧无逾净土一门尝撰妙峰善公塔铭曰西方心法难思维真净妙明无一丝广长舌语包须弥谁知认指为月非九年面壁老古锥传付不在鉢与衣非佛非法非事为透地透天生光辉我识妙峰再见之语真貌古无他竒野鹤同徃云与归昭琴虽鼔何成亏雪肥梅瘦扃泉扉无边春意一枯枝作死生观真游嬉在旁知状惟穹碑
　　甄龙友字云卿永嘉人滑稽有辨才西湖作大佛头赞云色如黄金面如满月尽大地人只见一橛
　　曽公亮字明仲晋江人嘉祐中拜相封鲁国公公亮方厚庄重沉深周密韩琦为首相每谘访焉尝丁母忧告归有僧元达附舟至钱塘谒天竺大士入门见素衣女谓曰曾舍人五十七入中书上座是年亦受师号后公亮至五十七果拜相元达以曾公恩补太师初有僧曰青草堂年九十余曽氏妇入寺设斋以衣物施之青感其意及妇生子青正坐化是知公亮前身为青草堂也太尉吕吉甫尝注华严法界观暇日游五台山见一衣蒲童子披髪而来手执梵夹问太尉曰官人何求而得至此太尉曰愿见大士尝览华严大教欲望如来发启妙解庶几牋释流行世间童子曰诸佛妙意简易明白如十地一品释文不过数纸今时枝蔓注近百巻而圣意逾逺真所谓破碎大道也太尉曰童子貎若此而敢呵前辈乎童子笑曰官人谬矣此间一草一朩无非文殊境界在汝日用触事不迷此真文殊耳言已忽不见先是吉甫帅杭州大通禅师善本退居龙山吉甫入山从容论道大通尝有语曰我不劝你出家学佛只劝你惜福修行又曰我只劝你生处放教熟熟处放教生林逋隠钱塘恬澹好古弗趋荣利梅圣俞为逋撰诗序曰天圣中闻寜海西湖之上有林君崭崭有声若髙峯瀑泉望之可爱即之逾清挹之甘洁而不厌也尝作诗送慈云懴主曰天竺孱顔暂掩扉讲香浮穗上行衣白猿声里生公石莫遣移文怨晚归酬天竺僧诗曰林表飞来色犹慙久卜隣沼回一水路梦想五天人谢絶空园草沉冥满几尘暮云如有待寜谢寄声频
　　贯云石号酸斋生而神彩秀异膂力絶人年十二三时使徤儿驱三马疾驰辄持槊腾上之越一而跨二运槊生风观者辟易及长折节读书仁宗朝拜翰林学士辞疾居江南卖药钱塘市中诡姓名易冠服人无知者尝过梁山泺见渔父织芦花为被尚其清欲易之以防渔父曰君欲吾被当赋一诗遂援笔云采得芦花不浣尘翠蓑聊复借为茵西风刮梦秋无际夜月生香雪满身毛骨己随天地老声名不让古今贫青绫莫为鸳鸯妬欸乃声中别有春诗成竟持被去因自号芦花道人晚年留情释典临终作辞世吟曰洞花幽草结良縁被我瞒他四十年今日不留生死相海天秋月一般圆江干栖云庵其遁迹处
　　朱熹字元晦源人少年不乐读时文因聴一尊宿谈禅直指本心遂悟昭昭灵灵一着年十八从刘屏山游屏山意其留心举业搜之箧中惟大慧语録一帙而已金城録谓公之学得于道谦禅师公尝致书问师云向防妙喜开示从前记持文字心识计较不得置丝毫许在胸中但以狗子话时时提撕愿投一语警所不逮师答曰某二十年不能到无疑之地后忽知非勇猛直前便是一刀两把这一念提撕狗子话头不要商量不要穿凿不要去知见不要强承当公于言下有省有久雨斋居诵经诗曰端居独无事聊披释氏书暂息尘累牵超然与道居门掩竹林幽禽鸣山雨余了此无为法身心同宴如又尝云佛家有三门曰教曰律曰禅禅家不立文字直下识心见性律戒甚严毫髪不容辠过教有三项曰天台教曰慈恩教曰延夀教延夀教南方无传其学近禅天台教専理防讲解慈恩教亦只是讲解吾儒若见得道理透就自已身心上理会得本领便是兼得禅的讲説辨订便是兼得教的动由规矩便是兼得律的看来佛氏之学与吾儒甚相似如云有物先天地无形本寂寥能为万象主不逐四时雕朴落非他物纵横不是尘山河及大地全露法王身看他是甚麽様见识今区区小儒怎生出得他手宜其为他麾下也又曰今人多言为事所夺有妨讲学此是不能使船嫌溪曲耳遇富贵就富贵上做工夫遇贫贱就贫贱上做工夫语有之假使铁轮顶上旋定慧圆明终不失世间万事颠倒迷妄耽嗜恋着无一不是戏剧真不堪着眼也瑞岩和尚每日间常自问主人翁惺惺否又自答曰惺惺今时学者却不如此
　　陆游字务观仕至华文阁待制封渭南伯孝宗朝南台劾其恃酒頽放因自号曰放翁常问松源岳禅师云心传之学可得闻乎师曰既是心传岂从闻得公领解呈偈曰几度驱车入帝京逢僧一例眼双青今朝始觉禅家别説有谈空要眼聴公居镜湖时有涂毒策禅师往来寖厚策往双径受生余七日跏趺而逝公哭以诗曰岌岌龙门万仭倾翩翩只影又西行尘侵白拂绳牀冷露滴青松夘塔成遥想再来非四大尚应相见话三生放翁大欠修行力未免人间怆别情铭松源崇岳禅师之塔曰语师之语峻峭崷崪下临云雨如五千仭之华山蹴天驾骇心目如钱塘海门之潮虎豹股栗屋瓦震堕如汉军之战昆阳也
　　真德秀字景元庆元中进士累官参知政事世称西山先生諡文忠公帅湘州时潭人为立生祠深于禅学尝谓遗教经以端心正念为首而深言持戒为智慧之本至谓制心之道如牧牛如御马不使纵逸去嗔止妄息欲寡求然后由禅定造智慧具有渐次阶级非谓一超可入如来地也又云予读楞严经观世音以闻思修为圆通第一其曰初于闻中入流亡所所入既寂动静二相了然不生如是渐增闻所闻尽尽闻不住觉所觉空觉极圆空所空灭生灭既灭寂灭现前若能如是圆投一根则诸根皆脱于一弹指顷徧歴三空即与诸佛无异矣又读金刚经至四果乃废经而叹曰须陀洹所证则观世音所谓初于闻中入流亡所者耶入流非有法也惟不入亦尘安然常住斯入流矣至于斯陀含名一往来而实无往来阿那含名为不来而实无不来盖往则入尘来则返本斯陀含虽能来矣而未能无往阿那含非徒不往而亦无来至阿罗汉则往来意尽无法可得然则名虽四果实一法也但歴三空有浅深之异耳与魏了翁俱有游天竺诗
　　郡守谢朝议时与佛日杲禅师论道见徒侣指施锹镢平基址运竹朩聴指呼无敢怠者于是延见一二观其能为修答书记乃与从容弥日语论英发古商今守甚骇异自是于佛日禅师日益加敬遣其子纯粹求入道捷径佛日示以法语八篇
</div>
    <div class="pagination">
<a href="武林梵志_page5.html">上一页</a><a href="武林梵志.html">1</a><a href="武林梵志_page2.html">2</a><a href="武林梵志_page3.html">3</a><a href="武林梵志_page4.html">4</a><a href="武林梵志_page5.html">5</a><span class="current-page">6</span><a href="武林梵志_page7.html">7</a><a href="武林梵志_page8.html">8</a><a href="武林梵志_page9.html">9</a><a href="武林梵志_page10.html">10</a><a href="武林梵志_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
