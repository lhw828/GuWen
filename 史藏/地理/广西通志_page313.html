<!DOCTYPE html>
<html>
 <head>
  <meta charset="utf-8"/>
  <title>
   广西通志 - 第 313 页/共 315 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   广西通志 - 第 313 页/共 315 页
  </h1>
  <div class="content">
   正统五年有僧出自田州土官所至广西藩司自称建文皇帝曰我自蜀歴滇游方至此今老矣欲送骸骨归故乡官司奏上驿送赴京号为老佛鄞人黄润玉有学行为广西提学亲见建文君趺坐藩堂曰我朱允炆也长身巨臂声如洪钟【郑晓吾学编】正统间思恩知府岑瑛出行忽一僧当道立从者呵之不避诘其度牒乃杨应能也曰此非吾姓名吾有所托而逃者汝不闻金川门之事乎瑛大骇闻于巡按御史奏之驿送赴京号为老佛【蒋一葵尧山堂外记】
　　冯时可曰娄江王世贞云建文实焚于火世所称髠缁为僧者谬然归自田州葬于西山者又何人邪时可以癸未游黔西永洪庵其庵在万山深处僧徒皆谓建文曾住此二十年尚有墨迹后自滇而粤不知所往【钱士升表忠记】
　　夀佛寺在横州城南旧为僧纲司革除后建文君削髪披缁执杨应能度牒走四方自湖湘入蜀自蜀入云南自云南复游闽最后入广西至此遂居之十五年人不知之修体长眉自称百嵗见儿童輙以手摩其顶呼曰孩儿问曽命名否无则輙为名之其徒归者日众恐事泄复遁往南宁陈歩江一寺中归者亦然去之思恩知州岑瑛遇之闻于巡按御史驿送赴京号为老佛陞思恩为府擢岑瑛为知府以获异僧也【南宁府志】
　　广西帅府老郑牢性鲠直敢言山襄毅公云初至镇闻其名一日谓之曰世谓为将者不忌贪信然否牢曰洁衣被体一汚不可湔将军新洁衣也宁可汚耶山又曰人云土夷餽送茍不纳之彼必疑且忿奈何牢曰居官黩货则朝廷有重法乃不畏朝廷反畏蛮子耶山笑而颔之山在镇十余年亷洁之操终始不渝虽不由郑牢言而牢亦可尚矣山性平恕前都督韩公观英武相埒而仁爱弗如牢尝逮事韩韩醉輙杀人牢輙留之醒乃以白为士大夫所重然竟以终【旧志叅水东日记】
　　正统间御史唐慎去广西滛祠民云凡着赭衣过祠门者降灾慎出按闻之即着绯衣往焚其像庐其庙邪慝乃息【旧志】
　　孝穆皇太后诞孝宗其家世传者往往失实治初纂修宪庙实录使者下广右采访先祖铜陵君时预选修事前遗藁尚存暇日偶阅得之盖讹李为纪固差之逺甚至李公祠所撰碑文亦不足慿惟此实录云李福斌平乐府贺县迎恩里人氏居白石龙塘村村西有龙塘穴渊深清洁莫测其底时有云雾起其中即东有龙头石峥嵘耸拔状若翔矫山川盘郁世出异人祖倜傥任侠家颇饶财乐施予以故乡人归心焉其父益积隂徳济难赒贫惟恐不及逮福斌世其家名益振身长八尺美丰仪事父母至孝乡邻有梗化者每谕以朝廷威徳化而善良者甚众娶王氏生孝穆方在腹忽一日龙塘水尽赤已而孝穆诞生年甫髫龄福斌殁葬湾塘岭金紫山下后孝穆值乱入宫得幸宪庙毓圣躬于西宫为万妃所构竟以忧崩昔涂山兴夏有娀兴殷姜嫄兴周帝王受命岂徒徳懋盖自其母家而已然矣以古揆今岂不信哉【月山丛谈】孝穆之崩逝既不显明而宗族又不及承恩泽何薄命也按孝穆相传为广西桂林人实平乐府贺县人又双槐嵗抄云孝宗曾赠后父李公为庆元伯既讹其姓又无其名似未确又陆恺自云孝穆亲兄其籍乃无为州巢县人又与广西逺万里不知何据【万厯野获】
　　广西守将韩都督观英武有文颇喜诛杀山襄毅公继之则光前絶后矣公深沉有将畧用兵如神而甚亷正文臣中比肩者亦不多见当别有纪载其驭土官一以威严秋期调征无敢违限三日有惊而成疾者有毙于杖下者有调兵官致死不敢归复者其严如此后来栁安逺则反是一以恩结人心始劳以酒食答其把饭然犹有善处未尝有心于掊敛待之如一不以其把饭厚薄为轻重其最可称则却田州知府岑绍银事初绍奏幼子镛正出当袭其家奴挟其庶长子奏请袭安逺折之曰父子间事当从其父言镛遂得袭绍徳之懐银一千两为谢则却之曰我岂为此而为之汝杀贼报国足矣是年绍亲率土兵随征俘馘甚众盖有以感动之也都督陈旺始有心掊尅与栁大异然犹能文饰笼络支吾至武进伯朱瑛则扫地矣其畧亦见盛奏中政之治忽系乎人灼灼可慿如此聊一及之【水东日记】
　　大藤峡在浔州北东通五屯永安修仁荔浦北通武象西通来宾迁江栁庆诸贼诚渊薮要害之地也天顺成化间数反两广骚动乃命都御史韩公雍帅数将军征之深入九层楼更其名为断藤峡然防报未几旋复闭塞以后复数反陈公金亦尝征之复更峡名最后半洲蔡公经承潘公失事之后留意此贼计定后副使翁东崖筑弩滩城以控扼之贼遂不复反凡栁庆舟楫往来如蹈无人之境至今二十年如一日乃知委任得人处置得宜半洲公为优韩公徒有其名耳韩公轻财能断其长自不可掩呉人记事文过其实谓韩曾吸断藤贼之脑适足以点汚之耳初无是事也【月山丛谈】水东日记言国朝将官专生杀如都督韩观守广西尚然观师行庆逺生员迎悉命斩之曰我知此亦贼耳山襄毅公代观则有间焉闻公盖惩英国杀黄叅将故事耳考之正史及碑志俱不言公僇黄叅将事惟三下南交录畧及之而不详按黄叅将者名中初以都督佥事同吕毅送陈天平还国为黎季防所赚杀天平后大军南讨毅为鹰扬将军中无职寄从军自効内云贼依天建山等处而以兵由生厥潭舍二江渡犯官军新城侯辅遣中等击败之以后赏功典下谓都督佥事吕毅黄中先失律败事后虽有功不在赏典寻命掌交阯都司黔公之败毅以战死再用辅率师南讨简定等伏诛中时在军而论功姓名絶不之及岂其时中不用命为辅所僇邪叶文荘之所惩岂文庙初以是怒张英公为其功成而后寛之且讳之邪记以备考【弇洲藁】
　　景泰辛未八月思明府土官知府黄被弑庶兄都指挥使隂主之也巡抚广西李侍郎棠副总兵武都督毅发情罪寘狱当死巡抚广东揭侍郎稽乃奏言守浔州军民畏服贼不犯境近闻为事以致贼徒流刦徳庆曲加寛宥仍前哨守则广西宁而广东无流刦之害矣闻者笑之时上皇长子在东宫谋之侍郎江渊潜遣人赴京赂用事者乃奏请易储景帝大悦谓万里外乃有此忠臣命礼部防多官议内阁陈循等将覆奏署名少傅王文端公直有难色给事中李侃对众洒泣都给事中林聪出语人曰吾恸不署名其实不然也奏上宪宗出就沂邸而立见济为太子生母杭氏为后而汪后废于是陞赏太滥有满朝皆太保一部两尚书之謡直得所赐元宝扣案顿足叹曰此何等大事乃出一蛮夷邪吾侪愧死矣累疏求退然侃迁詹事府丞聪右春坊司直郎皆不辞也以大赦原免复职于少保以广西贼起请赏以作其气上从之已而陞都督充叅将毅以事降黜遂因此致仕其后见济殇御史钟同郎中章纶疏请复储皆下狱刑科给事中徐正宻请召见便殿屏左右言宜置沂王于所封沂州迎上皇与俱以絶人望景皇怒出正为云南卫经歴未行乃谪戍铁岭卫及上皇复辟时已死发棺鞭尸以示鉴戒逮正至正惊破胆便溺皆青遂磔于市初太子太保兼吏部尚书何文渊因言官劾其贪纵自言易储有功诏书所云父有天下传之子天佑下民作之君已所属对也得释罪致仕至是惧祸自经死时揭稽已降知府致仕家居文渊弟子某与其子主事乔新等争讼两奏文渊之死实诸子逼以脱祸乔新亦令人告稽巡抚广东时代黄为易储之疏俱命官校逮至京鞫之迹涉已往俱获释焉【黄瑜双槐嵗抄】
　　四川和州邹吉士汝愚谪雷州石城千户所吏目道吾广有司留馆坡山士民争先谒焉其同年苍梧呉献臣廷举尹顺徳令邑民李焕于古楼村建亭居之扁曰谪仙治辛亥十月卒献臣往治其丧适方伯东山刘公大夏至邑不暇出迎亷知其故反加礼待厚其资防还其丧献臣自是知名【同上】呉尚书廷举与大学士蒋冕俱全州人少为布衣交友同第进士嘉靖登极廷举劾奏冕当先帝南巡时冕既不能排闼引裾而谏及微言不听又不能挂冠解绶而归谅古人导以教训傅之徳义不如是也且言臣与冕为同榜好友不能如韩愈之于阳城欧阳修之于范仲淹陈瓘之于曾布朱熹之于史浩常移书论责有媿于四臣实为幸位求自免去其词近直已冕言廷举素与臣莫逆其列官中外三十五年每嵗通书问者数次前臣扈从南巡廷举亦尝致书及臣矣其间多奨借之词无片言及时事盖谓臣既失职于先朝当勇退于今日处君臣朋友之义当然臣不去何以谢廷举上以廷举言过激促冕亟出视事而寻调廷举南京工部按武庙南巡时冕尝与同官跪门谏止后在南京又数请囘銮则冕固不负其职也廷举是时为都御史实无一言及之顾不先自劾而劾冕几于卖友沽直矣末世士大夫好名之过即父母兄弟有不相顾者况朋友乎此无他学术不明而喻利之心胜也今世以廷举为气节中人亦未考其生平耳【徐学谟世庙识余录】
　　广西之全州僻州也蒋文定冕以成化丁未登第官至少傅太子太傅户部尚书谨身殿大学士六十二致仕卒赠少师吕文简调阳以嘉靖庚戌登第官至少傅太子太傅吏部尚书建极殿大学士建极即谨身六十三致仕卒赠太保二公为时相首辅名位权力亦同而文定之自树立伟矣【弇州奇事述】
　　铜仁刘时举由举人官平乐府同知慷慨有大畧尤长于用兵时有征剿多出賛画常集诸生讲论经义修明贤书院置学田赡士之贫者先是时举年十三从父仁之梧州父道卒舟过府江猺贼突至庶母与二妹俱死时举絷入峝中后竟以计出得归荐于乡及任平乐而府江适其所属人多异之【旧志】
　　朱志荣字仁叔湖广夷陵州人性鸷悍遇人无礼正徳戊辰进士拜监察御史按广西以刻削为事入其网无或脱者每扬言荐举方面预索谢银稍缓即隂中以祸省城察院旁有方三儿色甚妖丽志荣觇之夜属门皂诱致卧内自知秽闻于外不能居乃往巡右江每谓兵备副史陈阳曰公可作成我阳解其意乃大索土官莫杨等金银杨等具数请裁上下诸司闻风皆具谢礼银编号送之如潘则曰米字号林则曰木字号都指挥彭铎为之防计公然以为当得于是滛刑日逞全州判官荘昌期偶以事至志荣嗛其举止近傲遂重挞之而死分守栁庆右叅将张祐盘出赃银万计疏闻于上逮赴诏狱复命刑部郎中顾政锦衣卫千户马璘按问其事既窍实彭铎乃自缢死于是志荣发贵州充军天下快之【旧志】
　　彭举孙铎身长七尺魁梧如神始仕管编操舍人适女苗以万余贼攻城初至锐甚阖城皆惧铎请出破阵知府姜绾不可铎因请舍人愿从者三十人遂开门出绕贼后还击之连射毙数人贼众披靡铎突入阵中出而复入者数四城中人见之勇气百倍遂出击贼贼大败斩首千余级姜绾自以为功后征思恩岑濬归同行者二十人经贼巢贼聚千人追之隠石间射中铎兠鍪铎下马自蔽伺贼首出射铎铎亦射之应而毙羣贼乃退去由是威名振夷落迁都指挥掌都司印同时栁州金镗为副总兵忌其威名轧已思所以陷之防巡按御史朱志荣将出巡欲金镗与俱俾索贿于两江土官镗私于志荣曰故事无总兵陪行者且彭铎素与土官交与之偕行必得所欲志荣以告铎铎辞不能志荣怒视之曰君果不欲行乎铎惧听命然心知为镗所卖无由以免遂行至宾州右江叅将有怨于志荣发其事赃贿如数籍入铎无分毫私焉然亦由是并劾铎铎归语人曰吾得罪金镗实为之要当与之同下水不轻置也镗闻之惧以百金赂铎所亲致仕指挥覃南毒杀之铎武人不能固节为人所使不能无罪然原其心实有不得已者今广西通志着铎为贪吏又谓其惧罪自尽盖但据其迹莫悉其中细微曲折事且为志荣地嫁恶于铎也【月山丛谈】
　　岑伯髙者文成亲信指挥王佐之幕客舞智多诈窥文成未有杀苏意私索苏万金苏遂懐恚自沮文成有小侍儿知之夜以告文成文成旁皇不寐晨亟使人语苏毋为人所惑久始受抚已又纳龙州赵楷之赂为言楷当立文成信之以印授楷楷遂为乱后数年翁仁夫万达始以计诱致楷杖杀之伯髙索贿之迹已着几败乃公事楷事又复信之其故谓何使贪使诈即机畧若文成犹难之谈岂容易哉【西事珥】
　　邕父老为余谈新建伯王公守仁平思田时集两广江西湖广四省兵驻南宁公已定议招抚遣人说卢苏王受投降凡数四往谕方听命复生疑沮公不得已许带甲来见既薄城下复要郡倅为质且请军门牙卒咸易田州人公又不得已悉许之酋遂拥众入甲马几填市巷酋更与其众约即事不测各放炮反酋既入见公命发门外杖之百行杖者皆田人微示数而已众闻杖酋愕不省何谓遽鼓噪放炮三爇不发声防闻酋杖无恙众遂定鼓噪时公坐防事佯为不闻惟命牙兵速毕杖此虽公雅量镇物亦岂非天幸哉【董传策骆越漫笔】
　　韩中丞断藤峡功伟矣思田事至烦姚王两钜公犹未殱其遗孽然姚之主剿王之主抚各有攸宜难以优劣论也方岑猛悍鸷日久即不大创艾国纪弛矣猛死实姚功苏受直奴侪耳姚方设计平之御史石金与姚有隙遂论奏张大其事坐姚罪朝廷至集四省兵专起重臣经畧岂不谓猝难图哉然王一议抚二酋遂束手听命顾犹迟疑反覆自相掣肘其非跋扈材章明也王竟不乘兵威磔二酋岂虑当时兵连祸结民不堪命姑以计散其党将复就事诛之欤抑策勲既久重于保成业欤人或愤黠奴之稽诛且咎王之委曲迁就然王督贑时其擒贼帅咸以计诛人懐疑惧亡怪其镇重就功及乎临没犹念田州功未竟王豪英也非其时未可曷主抚哉按韩征藤峡事出便宜专决而姚王功未就绪廷臣犹沮忌之姚既罢去王亦以时宰不相能爵随没削祖宗朝谋国奉公之臣厥惟艰矣【同上】
　　王新建既降卢苏改田州为田宁府设置流官又荐林左辖富可巡抚张都阃佑可总兵林号省吾王讲学门人也论议一与王同及王没林代提督遂思反王议以媚时宰因言田州不必改流宜降州治以岑邦相为判官邦相者卢苏所挟以反者也于是卢苏益骄横竟弑邦相迄陶潘蔡三提督不能诛诸士官大愤提督威令不行自林始今田州思王不杀降尤徳林有再造恩建祠并祀以林居左王假有灵羞与林伍享夷食矣林在镇黩货巨万而张佑以副总兵镇田州亦缘要厚赀为邦相毒死方王议招卢苏时所爱信指挥王佐门客岑伯髙揣知王无杀苏意私索苏万金苏由此恚恨自沮王竟委曲就事不无稍损威重夫先正权畧似王公者絶少乃其明犹失之素所亲厚小人诚难测哉【同上】
　　姚东泉守代时尚议征兵平思田自赎因檄三司官计事时分巡张佥事邦信素不为姚所重欲隂沮其策乃给邮吏发檄东西交窜之既而三司官以檄误复请则缓不及征兵矣国家任法驭吏文移钩络牵肘即未易乱亦难靖乱举事一不相谐虽幸成功且犹挠败况欲宻机指使出敌人不意哉【同上】
　　王新建督四省兵驻南宁因创敷文书院日聚幕僚诸生讲学更不议兵事三司官莫测其意谓公假此纵敌将宻有指授也或乘间进言曰招降诚善防脱有不济当云何公敛容谢曰岭徼苦兵久矣吾实招之非诱致也公少年纵横翕张至是亦厌功名思休辑厥学真有进哉一日讲良知万物一体有问木石无知体同安在时湖广两宣慰侍列所部兵颇骄恣公因答问者曰譬如无故坏一木碎一石此心恻然顾惜便见良知同体及乎私欲锢蔽虽拆人房舍掘人塜墓犹恬然不知痛痒此是失其心两宣慰闻之耸然【同上】
　　王文成公平田州勒石于田复手书于邕管书院之壁旧以纸格覆之予初行部至邕谒公庙貌未知之也既而间有问及者及再往始得其实是嵗邕州大雹城中屋瓦皆尽闻书院尚未葺治校毕越日往谒令启格观之见其端劲古峭絶不作华媚态而温润含蓄之意自在使人肃然起敬不敢仰视不知当日亲炙光仪又当作何状也然祠像乃肖先生之容而成者予得再瞻礼焉典型具在不可谓不幸矣闻公书时掘地使深以运笔势其用心如此今字画颇为雨漏所黦间已有不辨者予语宣化令孙君宜作一善计令防持可久闻苏子瞻报恩寺僧堂壁书僧厚衣以纸故于厉禁之后得以独全予往过东林寺见先生壁间作寺僧甚珍防之客至輙就指点此虽有纸格之蔽顾终嵗不啓与箧中之蠧何别然苏壁宣和间舁归内院卒燹兵火此壁近百年与先生仪范焕然如在则先生之威灵自为呵防无劳神物也【西事珥】王文成平思田事后多遗议翁仁夫云公将薨时对某言田州事非我本心后世谁谅我者然按公谢恩一疏极言兵不必用二防不足诛土司不可去是其画蚤已先定故入境即遣人招之按公以十月至梧次年七月方抵邕从容十余月盖以缓其疑也至则日聚幕僚诸生讲学人谓公假此纵敌意必宻有指授公谢曰岭徼苦兵久矣吾实招之非诱致也时苏受业已俛首听命为小人索赂遂愤恚疑沮公不得不曲意狥所请二酋终受缨縻至用其犄角之力以平藤峡八寨此一着不几称完局哉公去而继之者控驭不尽如策卢苏骄纵弑主称兵衅实张佑开之制府成之政以贿行动皆戏局遂任其纵横攫噬束手而不敢问则所谓不鞭其后者也苐于时三广江右之师久集兵势张甚以公之威畧乘之宜其取二酋若狐兎从后事遡之谓当日之失诛耳譬之盗伺于垣其兄感以恩信招而入之因得其死力图报捍逐他盗兄死而弟处之失宜盗复为乱不能禁制遂追而怨其兄曰是胡不于当时亟杀之可无今日之患又如武侯既薨南人复反亦将曰是胡不于七擒时诛之也故卢苏之猖狂再逞于文成之殁与孟获之不反仅止于武侯之身是皆不鞭其后者也【同上】
　　张七泽宪副言有边城者余姚人有神力而貌么防尫悴若不胜衣者王文成公讨思田八寨时擕之俱西使入诸峝中窥动静形势扮一丐者往猥孱褴褛峝人不知也其悉知诸夷出没及山川扼塞道路险隘多出其力已叙功文成欲官之城不愿文成亦谓其福薄听之犒之亦无多取文成殁不知所终【同上】
　　嘉靖丁亥田州之役实姚东泉之功也是年六月三日进兵两广汉达马步官军土兵打手杀手共十万二千七百七十七员名分为五哨凡攻破巢砦九十五处贼猛殒首归顺子邦彦窜死齐村冯爵死富川岑约死迳村韦好陆绶诸恶目俱被擒斩惟卢苏王受未授首比东泉归阳明以抚处为策苏受来降矣阳明又以八寨之讨被防诘责赠諡防典停罢并平宸濠之功皆不录新建之封终其身耳东泉锦衣之廕亦罢是时前剿后抚皆谓无功难乎任事矣【弇州藁】
　　郭仁龙溪嵗贡嘉靖初司训梧州素行亷介同郡人林润客于梧病笃以金二百属仁治后事余以谢仁林卒仁捐已金为治棺殓殡寺后募僧守之明年仁病且瞑急命其子荐以林所属银寄官库封识宛然巡抚林富义之为表其墓【旧志】
　　刘东山公晩年肃州之谪虽事出逆瑾其实公同年焦阁老芳者为之公与焦素无他特忌公名耳岑猛赂既行瑾集大臣议欲寘公重辟诸大臣惴惴不敢吐一语独都御史屠公滽曰刘大夏此何罪必欲文致之当共不应瑾勃怒骂屠曰汝党刘邪明日大臣以屠议奏瑾谋于焦及吏部尚书刘宇宇又素嫉公者乃署刘某轻议夷人迁徙与潘尚书蕃俱发逺戍瑾初拟广西边卫焦曰是送二人归也乃定肃州【余冬序录】
　　按两广地势接连忧戚相闗故景泰元年广东黄肃养之变广西曽动调官军万余策应及景泰三年广西有韦万秀之变总兵武毅节奏协济而广东副总兵董兴不调兵应援彼此猜忌事多牵制及防贼扰攘而镇将官互相观望不即剿捕朝廷更置其将简王翺总两广军务自总兵以下悉听节制凡事得便宜而行于是事权归一而提督之任遂为东南总镇矣【典彚】
　　岳州巴陵易公名海初仕为浔州通判到任时知府常州李宗羡死已一月敛于公廨公视篆间闻其妾病甚所随惟一仆常使询视遗以药饵薪米之资久之妾病少差泣告所使询视者曰妾非李素娶因此地云多瘴毒其妻子仆从皆不行就道时始纳我及佣此汉与偕来不意李郎死佣见妾病意将不良通府公节有所遗佣皆擅取为己有妾无纎悉沾恵幸为我达公全妾薄命公闻之惊恻不已戒使勿言具告镇守叅将马义择行伍中谨厚老妇往侍日夕不许暂离询视益切至妾病良愈公絶不与见为之经营买舟归其丧收其俸给及赙赠得白银三百两使一吏防丧责付其家先为移文至常郡防入其数仍遣老妇守侍李妾抵其室戒吏与妇必得李家书及公文乃返其所以周给老妇家饬约吏人者无不备尽佣竟不得一肆其志而李之棺椁得入于土妾亦无几微少损时成化十二年也予闻其事于江湖士大夫中及公移任嘉兴数过相从乃得备询其实如此嗟哉易公厚矣若宗羡之处事君子可以为鉴【张靖之杂言】
　　养利州知州罗爵之子洪先于宏治十年生在养利任所十八年爵再复任在养利从学后中嘉靖八年状元知州叶朝荣于万厯十一年任子向髙随任从学养利后中鼎甲官至宰相【州志】
　　山隂陆君啓先生万厯间督学广西八桂有浮夸士八人窃虚名依附形势以故试輙髙等先生隂识之不少假两生置三等余皆以劣降且诫之速改行励学不然将尽黜尔等八生心恚无如何明年将科试一日出见署左有题句云三江涧濶龙难渡即命吏具笔属对曰八桂才髙梦不知梦龙乃先生讳也既试每阅一卷即就烛焚之列等如前越日发落八生齐前曰某等文诚劣置下等然必求给卷批饬以示指归先生顾左右曰奴軰不宻尔等以原卷焚却耶尔某尔若处背题防若处语荒谬随口批诵十六艺皆竟八生心怵服终试遂无一人敢诡遇者崇祯间秦防炽备兵固原督战于老虎沟死之盖不独天姿頴异有夙秉云【山隂遗乘】
　　刘侍御台疏论江陵五千言言甚痛切江陵憾之逮诏狱罢归复嗾江西按抚诱其仇家诬奏以他事论戍浔州侍御抵戍所不久暴卒卒正与江陵同日宋史载洪忠宣忤秦桧安置英州后徙袁州至南雍州卒是日桧亦死此两事正同【西事珥】乡先軰清俭之徳诚后学所当敬仰师法者也如吾郡之邢公正梧之呉东湖平南之张泾川全州之蒋敬所世虽有所评然各有不可及者邢公初出守亷州兼理珠池代去不带一珠以归官至方伯未尝治第死之日分诸子惟衣衾束带无他长物子孙多有不能自存者东湖自先世戎籍受屯田四十亩及歴仕数十年不増尺寸尝于祖墓前辟地作书屋其间制十景以咏其事黄大泉曰向见东湖十咏谓当如洛阳名园之盛及过其处广不盈亩可笑也其子无宅以居闻巡按陈少岳宗夔欲为营之未知果否张泾川位至留都司马亦未尝治第庳屋敝椽齐民不若也敬所位至宰相其宅亦仅可为太祝防事而已视他宰相之居什百倍屣矣世有聚贿百余万治第破千家者可谓震耀一时曽不得终身享之视此孰得孰失【月山丛谈】安南国王陈日照者本福州长乐邑人姓名为谢升卿少有大志不屑为举子业间为歌诗有云池鱼便作鲲鹏化燕雀安知鸿鹄心类多不羁语好与博徒豪侠游屡窃其家所有以资妄用遂失爱于父其叔乃独异之每加回防防其家有姻集罗列器皿颇盛至夜悉席卷而去往依族人之仕于湘者至半途呼渡舟子所须未满殴之中其要害舟遽离岸谢立津头以俟闻人言舟子已殂因变姓名逃去至衡为人所捕适主者亦闽人遂隂纵之至永州久之无聊授生徒自给永守林岊亦同里颇善遇之居无何有邕州永平寨巡检过永一见奇之遂挟以南寨居邕宜间与交阯邻近境有弃地数百里每交易则其国贵人皆出为市国相乃王之壻有女亦从而来见谢美少年悦之因请以归防试举人谢居首选因纳为壻其王无子以国事授相相又昏老遂以属壻以此得国焉自后屡遣人至闽访其家或以为事不可料不宜与之通竟以嵗久难以访问反命焉其事得之陈合惟善佥枢云【周宻齐东野语】
　　土司兵最不宜调其扰中国为甚嘉靖间倭警调麻阳兵调瓦氏狼兵俱贻害东南最惨而终不得其用顷救朝鲜又赦播州宣慰杨应龙之罪调其兵五千半途不用遣归以此恨望再叛正统间流贼刘六刘七之乱亦调永顺保靖两宣慰兵协剿一路聚刦人不能堪流贼戏谓我民曰吾軰来不过为汝梳彼土司兵乃为汝箆矣盖诮其摉剔之愈宻也【万厯野获】
　　广西庆逺府忻城县故宋邑也元以土官莫保为八仙屯千户掌之洪武初设流官知县罢掌兵官莫氏徙居忻城界上宣徳以后猺獞不靖知县苏寛不事事而獞老韦公秦等保举莫保之元孙敬诚为土官诏授敬诚世袭知县时一邑二令权不相统继寛为令者益不振事柄尽入土官掌握流官徒抱印居府城宏治中督臣邓廷瓉奏革土官而土目韦涓等方为镇守内臣私人遂独用土官以至于今夫一邑本无二令之理无论宜流宜土必独乃为得之【同上】
　　西南土府知府仅得统土知州土知县而已惟广西思明府之上石西州云南丽江府通安巨津二州其知府俱土而州守则为流官不知堂属体统亦如内地否又如广西泗城州其属程县为流官正徳中土知州岑豹亡状逼逐流官知县而自领其事朝廷遂不除吏以至于今思明府所属尚有禄州西平二土正嘉之间为交阯所侵陷思明既不能尅复大司马亦不能讨漠然置之罔闻圉事如此何以鞭笞四夷【同上】
　　安南在本朝凡三征而三定之人知之矣不知元世祖时亦征之凡三征而后输服特未及郡县之耳初征时故宋陈尚书子丁孙及其壻梁奉御苏少保子宝章及赵孟信叶郎将等俱降服附盖宋遗臣入异国不独陈宜中入占城也陈日烜在元世祖朝僭国号大越主宪天体道大明光皇帝更名陈威晃年号绍宝元兵陷其国都而归本朝自宣徳弃地后尚修朝贡嘉靖初莫登庸簒黎氏自立亦建国号曰大越改元明徳禅位于子方瀛改元大正分所部为十三承政司以拟天朝之布政各立宪察司以拟按察又各立总兵使司以拟都司及上赦之革其王号降封方瀛子福海为安南都统使赐以银印秩从三品其十三司改为宣抚然而仍帝其国不用所赐印且名入贡曰交邻其后不复守入贡之约且侵粤西无虚日盖自汉及六朝以后专制一方屡服屡叛夷方之难制未有及之者【同上】
　　沈司马继山为予言粤中用法严凡遇刦盗即时论斩于市但承台檄至虽县令亦出莅刑如北方捕获响马贼例初不必奏闻也盖是时穆庙末年殷石汀正茂以司马督两广专征戍为首揆髙新郑相知以故得度外行事如此若在今日必坐以擅杀人之罪矣沈又云每见决囚后市人多手挈肝肺持归啖之初以为羊豕既乃知即刦盗五臓也地近夷方残忍至此想近年必无其事矣【同上】中国人出为土司者近年恩城知州赵天锡本江南女优游粤西见嬖土酋因得袭职闻其得官之故则酖所天及正室而赵氏无他子遂以夷法妇袭夫官善笔札曽与旧知书媚婉弱全是黛奁本色其人至今尚存【同上】
　　指挥戚秉忠当万厯初横岭贼蓝龙返与其子本伟本堂本恵焚刦各村巡抚张任督秉忠谋除之秉忠知龙返有仆被挞甚怨因厚结之知龙返据火把峝尽得贼中虚实一日龙返遣蓝金谋伏路刦夺仆报知秉忠率兵斩之又宻报蓝本伟在墟贸易秉忠又追斩之龙返怒期防众杀秉忠仆报知秉忠令仆探龙返睡浓窃断弩蔵其利刃秉忠领二十余人潜伏峝口伺间窃入龙返惊觉秉忠鎗已倳其腹中须防众兵拥入余党剿灭而横岭诸贼遂平【庆逺府志】
　　临川章世纯字大力博通天文律厯五行禽遁隂阳星卜诸书然不以自名年七十出为栁州守忽以所占语所知闻者骇愕弗之信嵗甲申国变世纯悲愤发疾卒【旧志叅江西志】
　　永新龙之明崇祯末累官太仆少分守栁州募兵征饷得残卒二千人濬壕筑垒为守具未几兵至围城之明率土卒冐矢石昼夜防御外援尽絶势不支有开门内应者城破之明被执谕之降不听杀之先是栁城围急或劝之去之明曰死吾分也引佩刀示志赋絶命诗蔵衣带间妻朱氏与同官妇匿深谷及是闻难叹曰吾夫得死所矣奋身堕崖死栁人哀之收其夫妇遗骸鹊耳山【旧志】古崧姓赵氏名鸣阳吴江人能文义手立就以救邻铺获罪戍云南明丙辰防试断么絶六之謡其已事也国亡遁迹桂岭三十余年孙延龄逆命召之辞与浑融性因为友性因明给事中金堡也粤西留守瞿式耜督师张同敞既死事性因以方外上书定藩乞收墓在栖霞北毛家村浑融命其徒为致四时之祭式耜字稼轩常熟人万厯进士同敞字别山江陵人居正裔孙也浑融楚之沅州人父张楚珩崇祯初栁州马平县尹浑融之避地入粤以其父故有恩于狼獞诸夷耳遗像侠气袭眉宇性因依浑融以死古崧以延龄欲强致之复遁去不知所终【叅陈聂恒栖霞三僧传】





　　广西通志卷一百二十七
&lt;史部,地理类,都会郡县之属,广西通志&gt;
　　钦定四库全书
　　广西通志卷一百二十八
　　艺文
　　杂记
　　广西风俗自唐宋时颇多不美如民之贫者归罪坟墓不吉掘棺栖寄他处名曰出祖生子不举溺之于水名曰淹儿临防破家供佛盛馔待客名曰斋筵病不延医杀牛赛名曰毛药民多出外他人畧卖其妻名曰卷伴【见岭南异录及张南轩静江论俗文】
　　边逺俗鄙牒诉劵约专用土俗书桂林诸邑皆然今姑记临桂数字虽甚鄙野而偏傍亦有依附□【音矮】不长也【音穏】坐于门中穏也□【亦音穏】大坐亦穏也仦【音嫋】小儿也奀【音动】人痩弱也□【音终】人亡絶也□【音腊】不能举足也□【音大】女大及姊也【音磡】山石之岩窟也闩【音□】门横闗也他不能悉纪余阅讼牒二年习见之大理国间有文书至南边及商人持其国佛经题识犹有用圀字者圀武后所作国字也唐书称大礼今其国止用理字【虞衡志】
　　诸夷姓者自云槃瓠之后又讹槃为盘按槃瓠种今五溪蛮是粤西夷多其种类此説似不为妄左右诸州郡士族亦间有之盖其类之散布久而习为华也又土州诸岑姓不一皆称岑彭之后有为子弟乞附博士籍者自云先代上应列宿画像云台遥遥华胄不知何自而起谚云思播田杨两广岑黄皆族姓之大者也又宋时有四道侬氏【安平武勒思道七源】四道黄氏【安徳归乐泗城田州】蒙氏【抚水安化】莫氏【南丹】西原则侬黄之外又有韦氏周氏侬智髙乱后侬氏之良许从宋姓赵氏偶坐间有谈及粤右多异姓者归而披阅诸志及弟子员籍录其鲜所经见者全州忻叅军富宾别驾成章督别驾应元经佥宪彦采广文彦宜灌阳土明府灿卿孝亷朝宾廷彦贺县陀明经辇栁属青别驾规朗司务清居别驾鼎绪明府东山东周柏孝亷永芳葵别驾宏宇登太守凤翔脱广文世頴梧属坦进士中庸油孝亷凤顿孝子琦陀孝亷超孝亷盛植明府克俭家明经泽婆明经富羽明经可义既明经车沙明府龙少明经鼐尧明府以让邕属农进士爽裔别驾璜粟副郎秋典孝亷宾零孝亷经孝亷畅能明经澡明经鎏钰明经升亦叅军淮又弟子员籍诸姓外栁之银卖原磨玉利平乐之俸修兰梧之婆敬浔之鄱党秧邕之闾英皆姓谱所鲜载者【西事珥】
　　宾州栁之岩地也以前拜官右江者俱却步不前此道缺官六七年矣丁巳秋余赴补京师适两广周制台疏题右江为边道最难治应选才望者为之部议以予往予不敢避难叱驭而行以戊午六月抵宾州土民遮道具诉刬贼千万张旗帜鸣金鼓白昼行刼焚杀最惨私心欲为之计而查核营兵不满二百岂堪御侮以文告谕之有云本道昔在东粤倭奴狡悍则以武治之继在贵州仲苗听抚则以文治之此皆邻省之事汝所共闻今汝等或顺或逆在本道或文或武必有处分谕令悔过各贼亦敛迹月余嗣见我兵力单弱遂复狓猖杀人盈野且刼及官役抢夺公文自宾至省七八百里道路不通铺逓馆驿虚无人矣不得已请兵请饷于抚台林公至再至三情迫而词戅适逢抚台之怒虽蒙复命荐剡而遇事动多掣肘卒以招尤【盛万年拙政集】
　　戊午旱灾赤地千里流离遍野斗米价至四钱刬盗益炽仓库既无可发坐视其死则职守谓何乃捜查三里兵饷每年四千皆仰给制台发自东粤余详请那借明年之额饷差官籴运于广东而平粜于宾栁各属所得米价则照数贮库以还兵粮余米尽散饥民即平民亦得减价之利一转移间而三善备焉蒙制台俯允即为领饷运籴然巾车搬载万倍艰辛始得至宾平籴每担一两五钱粜价还兵饷余米则煑粥于城给散于乡而孑遗之民赖以少存【同上】
　　刬贼跳梁种类非一其肆毒于宾州者则有石牌中埠岜敲岜两等贼余请之三院令土官黄文辉等各统精鋭部兵捣其巢穴乃一举而斩级五十七颗俘获贼属六十余名余皆逃窜而宾州之宼平其肆毒于迁江者则有洛春感岸中谢等贼余请于许制台差游击王选带兵二千携粮两月而来即同叅将赵庭协勦斩级二百余颗俘获二百三十余名招降三百三十余口而迁江之宼始平至肆毒于栁州一路者则刘天仙陆大成等贼肆行焚劫余宻谕土官计擒剧盗请详三院枭斩十九人而栁州至省之宼始平【同上】
　　己未之正月余自宾至栁有巡捕指挥禀称适探贼信説今夜千余贼必渡江而来欲破城劫掠何以御之余云御之非难即授以火器令其舣舟岩石间伺贼半渡击之可无遗类也乃此弁止于城下二更时贼果渡江将登岸势岌岌矣忽火器一轰而溺死者不知其数质明捞获二十八人登时为饥民噉尽余贼则宵遁去阖城缙绅士民相率致谢以为百年未有之快事嗣今庶可安枕【同上】戊午之大荒己未之大疫宾民死者白骨成山余设处银三十两分发栁州府照磨汤一中仓官滕元台为建义塜三区又发迁江宾州银十两亦造义塜掩埋饿殍尸骸因劝士民随处收埋或经行路道间常令土司带锄锸相随遇则以土掩之三四百里经行之处亦不至暴骸于莽窜骨于渠者然而不能使其不饿殍也可悯孰甚焉【同上】
　　宾州大荒斗米四钱戊午新科举人某者至乡间借谷于积谷之家已应之乃复至再不得已又应之乃复至三擕其一壻生员及一罢吏同往其家腐心切齿之甚杀鸡为黍甘言以从留之夜宿至夜睡熟将三人皆杀之举人之子谓父带银二百两往彼处籴谷乃地方合谋盗杀其父控之抚按两台蒙批审究奉行者遍拿村人以为强盗欲为三人抵命株连蔓引逃窜者过半余访其实乃更为研审详两台云举人之死死于仇非死于盗也杀人者死今同谋下手之人俱毙于杖下一家三人足以偿矣原非是盗安得妄拿无罪之人沿及村落使鸡犬不宁如此此狱可以不行矣乃详申许制台甚以为当将在监者尽释之【同上】
　　宾州戊午之嵗民饥而死者大半次年己未遗禾复生遍于荒野如长车渌里安城等处余经行目击芃芃暑禾实颖实栗不种而获此诚天降嘉禾以救此遗黎史册中所未覩者乃行该州踏勘田有主者自听收获有田在人亡者造册类报酌量分派贫民以杜棍徒强割又檄召土兵为民防防不使入于盗贼之手孑遗赖以少苏记此竒异以备载笔者采焉【同上】
　　贵州解额四名三年大比峩冠博带应举于有司者七百人旧附试于象歴绍熙三年秋移附于横州从士子之请也是嵗宴鹿鸣郡守陈公昭嗣以诗赠举人云二十四峯称小桂山明水秀本从来莫言劝尔修常礼犹胜聫镳得异才越峤喜迎千里雪禹门专听一声雷慈恩塔上题名处为破天荒一快哉后士子越试不便于开禧二年丙寅申请于漕台就本州自试至嘉定六年癸酉科方从本州申请从此创立贡院自此一定试矣【旧志】余尝评桂山之竒宜为天下第一士大夫落南者少往往不知而闻者亦不能信余生东吴而北抚幽蓟南宅交广西使岷峨之下三方皆足万里所至无不登览太行常山衡岳庐阜皆崇髙雄厚虽有诸峯之名政尔魁然大山峯云者盖强名之其最号竒秀如池之九华歙之黄山括之仙都温之鴈荡夔之巫峡此天下同称之者然皆数峯而止尔又在荒絶僻逺之濒非几杖间可得且所以能拔乎其萃者必因重冈复岭之势盘亘而起其发也有自来桂之千峯皆旁无延缘悉自平地崛然特立玉笋瑶篸森列无际其怪且多如此诚当为天下第一韩退之诗云水作青罗带山如碧玉篸栁子厚訾家洲记云桂州多灵山发地峭坚林立四野黄鲁直诗云桂岭环城如鴈荡平地苍玉忽嵯峨观三子语意则桂山之竒故在目中不待余言之赘顷尝图其真形寄呉中故人盖无深信者此未易以口舌争也山皆中空故峯下多佳岩洞有名可纪者三十余所皆去城不过七八里近者二三里一日可徧至今推其尤者记其畧【桂海虞衡志】范成大称桂山之竒为天下第一即衡岳庐阜鴈荡黄山皆不及也余谓桂诸山皆平地欻起千仞旁无因依为竒耳然痩削崚嶒拗怒诡怪令人乍见可畏可骇又皆黑铁石质不生草木无复一毫秀色其水亦皆雷激电驶崩湍吼簸譬之蛇神牛之文眎典则雅驯者固不可同年语也【百粤风土记】新龙等州山田拣荒平处以锄锹开为町疃伺春雨丘中贮水即先买鲩鱼子散于田内一二年后鱼儿长大食草根并尽既为熟田又收鱼利及种稻且无稗草乃齐民之上术也【岭表录异】
　　梧志载靖康丙午客来博白事有村民语予民有二子一年十六一才十嵗同上山拾橡忽有虎至幼者輙前抚弄之不动既呼长者长者顾见虎踉跄走虎追之适山下暮樵羣归齐声喊逐乃去二子得全虎不囓弄者而追走者何也物之制以气而感以机机动则白鸥不下机息则猛兽可驯气胜而欲搏之与气不胜而欲避之皆机也利害趋舍乱其心有不为单豹之养者鲜矣【西事珥】
　　来宾南宁浔州一带江水腥浊从交阯诸山流出皆孔雀巨蟒之所粪而浴也水色时而红时而碧秽恶不可近或以矾澄之或以贯众镇水缸中然后可饮中毒者或泄泻或胀闷十人八九矣【永淳志】岭表山川盘郁气聚不易疎泄故多岚雾作瘴人感之多病胪胀或蛊俗传百虫为蛊以毒人盖湿热之地毒蛊生之非苐岭表之家性惨害也【岭表录异】飞蛊其来也有声不见形如鸟兽啾啾唧唧然中人即为痢便血医药多不差旬日间必不救【朝野佥载】闽广多蛊或谓凡至旅寓当叩主人云尔家有无蛊毒耶问之即不行夷坚辛部载解毒咒云姑苏啄摩耶啄蛊吾毒生四角父是穹□母穷是舍耶女眷属百千万吾今悉知汝摩诃郑景盟集闽广蛊毒名曰超生有林宰家显得其二咒曰本师末来祖师来末三百六十祖莫能吾前要反生急急如律令又曰本师来一祖师来末咒作牛咒吃泄草入人肠急急如律令又曰有手诀称不能记药则升麻一味水调服【程棨三栁轩杂识】
　　蛊药种类不一用法亦严或以土木易人五臓或置鸡鸭食中入腹复生长趐足或摄人魂至家终夜力作力竭乃死或潜移家货物入已平乐梧州亦有之汉人有捕得造蛊者则羣执生瘗之或投烈火中【百粤风土记】
　　挑生者妖术也以鱼肉请人遂作术于中人食之则此物遂活于胸腹害人至死而后已也尝见范石湖桂海虞衡志载当时李夀翁为雷州推官得一方甚妙云食在胸膈则服升麻吐之在腹则服郁金下之仕宦长病此故为揭出【郎瑛七修类藁】
　　蛊毒民间无有惟獞妇蓄之相传以五月五日往山涧中用新布衣及首饰银簪等物铺地上盛盆水于其傍妇女裸体歌舞以降药王俟虺蜴毒虫来浴盆内遂倾水于隂湿地生菌蕈取研为末纳鹅毛管中插贯髪内温养生细虫□□如蚕初出则蛊成矣常置厨灶湿暖处蔵之蛊初成者尚未有毒缘因初妇有所私与夫不睦乃从蓄蛊妇教之置饮食中饵其夫与所私日后自然和合谓之和合药亦名粘食药日久此药渐毒遇药发时遍身搔痒必欲毒人而后已或无外至者即夫与子亦必施焉但另与解药宣泄之不至为害且混传蓄蛊者身后即得为药王毒死之魂即为从役故愚獞多蓄此物土人入獞村占其屋下无灰煤及妇人面色黄眼赤烂者即知为有蛊之家今人下乡用铜筯遇食而敲其碗蛊即避之不能为害或用铜筯插入饮食中而輙黑者弗食【永福县志】五月五日聚诸虫豸之毒者并寘器内自相吞食最后独存者曰蛊有蛇蛊蜥蜴蛊蜣螂蛊视食者久蹔卜死者迟速蛊成先置食中味増百倍归或数日或经年心腹绞痛而死家中之物皆潜移去魂至其家为之力役犹虎之役伥也其后夜出有光熠如曵彗是名飞蛊光积生影状如生人是名挑生影积生形能与人交是名金蚕于是任意所之流毒乡邑杀人多者蛊益灵家益富恭富昭贺蛊术公行峒官潜知其状令巫作法压之取妇埋地中出其首浇蜡燃之以召寃魂魂不能附獞妇代返骂乃死否则不能置之法也鲍明逺诗吹蛊痛行晖盖飞蛊也按周礼土训掌道地图道地慝疏云地慝蛊事人所为也周时荆扬不入职方王制南不尽衡山则西北亦有蛊矣国语曰宵静女徳以伏蛊慝谓女惑男如蛊使人形神双防精魂为其所役也张衡思赋咸姣丽以蛊媚兮増嫮眼而娥眉则房中亦有蛊矣何必鴂舌雕题骚人覊旅始为惑哉【赤稚】
　　凡中蛊者顔色返美于常妖姬望之而笑必须叩头乞药出一丸啖之立吐竒怪或人头蛇身或八足六翼如蝌斗子斩之不断焚之不燃用白矾浇之立死否则对时复还其家余久客其中习知其方用三七末荸荠为丸又用白矾及细茶分为末每服五钱泉水调下得吐则止按古方取白蘘荷服其汁并卧其根呼蛊者姓名则其功缓也【同上】正统间呉江周礼行货广西思恩有陈氏女寡返在室赘为壻凡二十年有子已十六嵗矣礼忽思归妻不能止寘蛊食中礼不知也因令其子随之默嘱曰若父肯还则与医治因授以解蛊之法礼至家蛊发腹胀饮水无度其子因请还礼曰吾亦思汝母奈病何稍瘥即行矣曰儿能治之即反礼告渴以瓦盆盛水近口傍欲饮则掣去之如是者亡虑数百次烦剧不可当遂吐出一鲫鱼拨刺尚活腹遂消盖蛮中多有限年限月之蛊稍逾期则毒发不可救故寡妇号妻人不敢近旅客娶之多受害焉【黄瑜双槐嵗抄】
　　案方书曰南人凡病皆谓之瘴率不服药惟事祭设犯伤寒隂阳二症岂有坐视而不药耶且南方之人往往多汗上盈下虚用药者妄发汗吐下其祸可立而待也瘴疠之作率因饮食过度气痞痰结槟榔能下气消食化痰故岭海之人多食之此可类北人之食酥酪北方地寒食酥酪故肤理宻一旦病疫当汗则闭塞而汗不得出所以病多难治岭南地热食槟榔故蔵气疎泄然一旦病瘴当下则虚羸而本不能堪所以土人多体瘠面黄盖槟榔为患习而不觉耳【同上】
　　宋王裴瘴疟説曰南方天气温暑地气郁蒸隂多固闭阳多发泄草木水泉皆禀恶气人生其间元气不固感而为病是谓之瘴轻者寒热往来正类痎疟谓之冷瘴重者温热沉沉昼夜如卧炭火中谓之热瘴甚者一病失音莫知其所以然谓之痖瘴冷瘴不死热瘴久而死痖瘴无不死此方书之説也愚谓痖瘴者非伤寒失音之症乎非中风不语之症乎治得其道间亦可生安得谓之无不死耶若热瘴乃是盛夏初秋茅生夹道人行其间热气蒸郁无林木以蔽日无水泉以解渴伏暑至重因而感疾或饮食不节偶成此症热昼夜不止迟治一二日则血凝竟不起矣南方谓之中箭又谓之中草子然挑草子法以针刺头额及上下唇仍以楮叶擦舌皆令出血徐以药解其内热应手而愈安得谓之久而死耶至于冷瘴或寒多而热少或寒少而热多亦有叠日间日之异及其愈也疮发于唇验其症即是疟本非重病每因误治而致祸亦不可以不死而忽之但胗脉息极微见其元气果虚与附子川乌等药而愈或误投以寒药所谓承气入胃隂盛乃亡若胗其脉息洪盛审其症实热且服和解等药而徐治之或误投热药所谓桂枝下咽阳盛则毙但胗脉而用药万不失一然观其形气之怯壮察其脉息之虚实叅以病之盛衰分其症之隂阳极工巧以审之其庶乎顷自入广以来但用修养之法晨兴盥潄后先服平胃散间或投以不换金正气散洗面后啖少粥巳时早食申时晩食夜则服消食等药聚食宜节饮不宜大醉及频数耳但一日之间寒暖数变须脱着以时少食生冷则脾胃自壮少食油腻则胸膈自快无大忿怒以伤天和重节色欲以固真气如此调摄决可以无恙也【平乐县志】
　　瘴者山岚水毒与草莽沴气郁勃蒸薰之所为也其中人如疟状治法虽多常以附予为急须不换金正气散为通用邕州两江水土尤恶一嵗无时无瘴春曰青草瘴夏曰黄梅瘴六七月曰新禾瘴八九月曰黄茅瘴土人以黄茅瘴为尤毒【虞衡志】岭外瘴毒不必深广之地如海南之琼管海北之防雷虽曰深广而瘴乃轻昭州与湖南静江接境士大夫反指为大法塲言瘴毒之多也如横邕钦贵其瘴殆与昭等然今俗又以广东之新州为大法塲英州为小法塲也【岭外代答】
　　四瘴之外又有曰桂花菊花者四时不絶而春冬尤甚唐人谚云青草黄茅瘴不死成和尚滇闽皆有瘴然春尽乃发秋髙而止未闻贯四时也【百粤风土记】
　　岭表或见异物自空而下始如弹丸渐如车轮遂四散人中之即病谓之瘴母【陆游避暑漫抄】
　　瘴母至大如车轮四下掷人中之者为痞闷为疯痖为汗死人若伏地纵其自掷则无恙四瘴皆乗草木蓊勃日气歊焮所成而青草黄茅最为毒烈春夏之交草长而青秋冬之交草衰而黄二时气不常蕴隆重衿腊月挥扇咄嗟呼吸冬夏便分且桑中卫女上宫陈娥偷香窃笑其不死者幸而免【赤雅】
　　炎方土脉疎地气外泄人为常燠所熯肤理不宻两疎相感草木之气通焉上脘郁闷虚烦下体凝冷吐之不可下之不可用药最难但宜温中固下升降隂阳及灸中脘气海三里或灸大指及第五指皆能止热余试立验如用大柴胡汤及麻黄金沸草散青龙汤是胶柱鼓瑟也尠不败矣【同上】岭南不惟烟雾蒸郁亦多毒蛇猛兽故编类集及岭外代答本草诸书备言蛇虺蜈蚣诸毒最当谨者夜起不可仓卒亦不可无灯又不可不穿鞋袜尝闻有人中夜下榻而蜈蚣偶栖草鞋上伤其足得香白芷并雄黄末服之蓝淀汁傅之乃愈又一村妇仓卒吹火不知火筒中偶有蜈蚣惊窜入喉致下胸膈悲声求救傍一人云以小猪断喉取血又鸡血尤妙令此妇顿吃须防更灌生油一口遂恶心蜈蚣衮在血中吐下续饮雄黄水方渐安又有人被蝮蛇咬遍身肿裂口吐黄水良久闷絶有一道人以新汲水调香白芷末二钱灌之立苏再服即愈道人云此合用麦门冬汤今仓卒以水代之亦效又有被蛇伤而垂困者一僧以五灵脂一两雄黄半两为末酒下一钱即愈又方如前治蜈蚣药或得白矾火上炙洋滴在伤处亦可又虎伤亦以白矾末掺疮封褁之蜈蚣伤又用鸡冠血及鸡屎涂亦可又方取大蜘蛛一枚纵其啮所伤处令吮其毒蜘蛛困闷自落却滴冷水数点以活之如觉未愈更取一枚啮之使毒尽自愈治蛇入口并七孔中者割猪母尾沥血口中并孔中即出卒为蛇绕不解用热汤淋之或以人尿治之蜘蛛飞丝入口用紫苏叶嚼之即愈【岭南卫生方】
　　草子即寒热时疫南中吏卒小民不问病源但头痛体不佳便谓之草子不服药使人以小锥刺唇及舌尖出血谓之挑草子实无加损于病必服药乃愈【虞衡志】
　　藤州民家有五口二壮者二童穉一妪值端阳节饮菖蒲酒皆极醉顷之迷闷晕地妪及二穉俱死壮者气尚勃勃药之则痰涎壅塞不能下逾半日亦死人谓蒲根下必有毒蛇穴处发之无有也识者曰菖蒲极热酒又热皆有厚毒恣意多食焉得不死壮者气方盛故迟之尔予谓炎方暑火气炽然饮蒲酒太过如火得膏熏炙闷郁而死固其宜也【西事珥】
　　火箭总无形迹只用口咒手诀暗以射人为其所中者痛热难当急则立仆流血而死慢则隔日头目肿裂而殒其法最为秘传故妖者常学以报仇惟身带黄金可避【养利州志】
　　粤人滛祀而尚病不服药日事祈祷视贫富为丰杀延巫鸣钟铙跳跃歌舞结幡焚楮酾酒椎牛日夕不休事毕插栁枝户外以禁往来其中寒热瘟疫者谓之中草子多以不药死者相枕可哀也【百粤风土记】
　　岭表占卜甚多有鼠米卜箸卜牛卜骨卜田螺卜鸡卵卜篾竹卜俗尚故也【陈继儒珍珠舡】
　　邕州之南有善行术者取鸡卵墨画祝而煑之剖为二片以验其黄然后决嫌疑定祸福言如响答据此乃古法也神仙传曰人有病就茅君请福煑鸡子十枚以内帐中须防茅君掷出中无黄者病多愈有黄者不愈常以此为愚又见卜者流杂书传虎卜紫姑卜牛踶卜灼骨卜鸟卜虽不法于蓍亦有可称者【北户录】
　　卵卜者握卵祝之书墨于殻记其四维煑截视当墨处辨殻中厚薄定吉防獞人卜塟请鸡匠祝神以卵投地不破者如获滕公之碑【同上】
　　南方逐除夜及将发船皆杀鸡择骨为卜传古法也卜占即以肉祀船神呼为孟公孟姥其来尚矣按梁简文船神记云船神名冯耳五行书云下船三拜三呼其名除百忌又呼为孟公孟姥刘思真云防为水官死为水神防孟声相似又云孟公父名帻母名衣孟姥父名板母名履或云防父防姥因防也【同上】
　　桂林象郡秦汉始职方其地多危峦怒江虎蹲电激其人多山猺水蜑被卉食生往往阻声教而寻干戈故虽列王防而掌故阙焉唐莫休符宋范致能洎近代田叔禾张羽玉诸君子间有纪述多饾饤而寡全鼎无亦以弹丸荒服非轩輶所恒经文人墨士即欲探砂勾漏问石郁林而至者尠矣余提刑粤西受事之日浅而师命十七病十三惧窃升斗而无述也取风土之耳且目者次第笔焉视郡邑诸乘繁简径庭矣而间出乘之所未载语有之胡人见黂不知为布是百粤黂也藏之宛委以俟后之观风或有采云【百粤风土记】
　　梧城北桂江上有古榄村以果树名乡旧有数十人家有尚书祠问尚书为谁不知也或疑为呉清恵公土人曰祠在前朝有之矣像可二尺许并列其夫人外又有六像神主云敇赐感应三尚书灵位左右侍六人左右龛将军像各十五曰尚书将也有碑立于万厯戊申嵗与坊同时纪修祠姓氏亦云尚书或又疑为汉士燮庙三尚书者或其三弟皆太守按士公燮字威彦举孝防补尚书郎袁徽与尚书令荀彧书曰士府君习左氏春秋又通尚书古今大义今欲条左氏尚书长义上之献帝赐燮玺书拜安逺将军封龙度亭侯孙权加燮左将军封龙编侯年九十卒然则尚书者其以书名耶以官名耶梧官至尚书者惟明吴清恵公而土人又以非近代为言岂士府君治尚书为尚书郎其门人相传祠之耶祠上驿名龙门下驿名龙江与龙度龙编义近而左右诸像皆将又与安逺将军左将军义近或者为祠士府君者近是【梧州府志】栁州旧有名五通余始到不之信一日因发箧易衣尽为灰烬余乃为文醮诉于帝帝恳我心遂尔龙城絶妖邪之怪而庶士亦得以宁也【栁州集】柴侯名崇□唐时守河北邢州后闻湘源覆釡山有圣僧【无量夀佛】慕其道行来从之游僧称之曰柴君及既入灭忽积雨暴涨溪水湍急有大木自覆釡山涌出下陂江已而泝流复上五里夜闻空中有声云吾是柴君欲于此建庙乡民以其木刻神像祀之号柴君祠宋初州境有防侯现神兵列城垒贼由是望空溃绍兴元年孔彦周曹成犯境侯复显灵如初贼惧而退【旧志】
　　马滩离昭平县治里许秋冬水落仅可通舟湍流愈急激而成声若逺闻县治内即有祝融之灾歴试歴騐地方居民务思患预防之【昭平志】
　　铜鼓滩其声轰轰如雷或如火炮作战鬬声游鱼皆惊惧古防谓水干至乌口当出状元郎后唐同光中水干出邑人梁嵩登进士第一【西事珥】
　　铜鼓滩流声细则民居安轰然逺震则有火盗平南将军滩亦然【浔州志】
　　兴业大里村李龙村相近有巨石丈许突起村心能为鸡啼羣鸡随和居民厌之凿其石声遂止因名啼石里【旧志】
　　宝积寺地下隠隠有鼓声则贤令至【浔州志】
　　博白县逺村名录含崇山大木人迹罕及贩籴不通斗米一二钱有龙潜江大鱼动长六七尺不避人村有鸟大如鹅五色有冠巢于大木遇天气清明必出出必双飞所过则诸鸟敛翼俛首而伏不敢鸣者久之土人夸以为凤云【县志】
　　龙州即古龙编建安中立州治时有蛟龙蟠编于南北三津故名【峤南记】
　　石工言尝入深山中覔石峯售之偶登灵川界内一山检覔之间忽见一洞内光耀如月就视之洞口甚狭仅容一人内广亦不逾数丈而乳石累累下垂不胜数交映有光可手而探也因囘呼其侣欲共探之忽白气一道自洞出为其所冲倒地昏晕不省者久之遂迷不复见有洞气犹漫亘山谷久始散石之精华所聚宜亦有神呵防之也【峤南记】庆厯中余靖知桂州州境穷僻处有林木延袤数十里月盈之夕輙闻笛音絶清逺土人云有此声已数十年不详何怪也使人夜听之自一大栢树中出乃伐取以为枕笛声如期而发甚宝惜之凡数年公之弟欲穷其怪命工解视则木有文理正如人吹笛在月下坐虽善画者不能为也重以胶合之则不复有声矣【程逺惊语类抄】
　　正徳末年广西土官岑猛所部田州江心忽有石浮出侧卧岸傍猛恶之宻遣百人移他处至明复然未几猛败灭此石不复再见矣【万厯野获】
　　兴业县治石山之巅有石圆如铜锣响则石马嘶石人喊土人遂叛万厯七年木头峝狼人叛魏应文讨平之厥后石被雷轰宛然铜锣因名铜锣村【旧志】
　　总府旧有铜鼓十数面体絶薄受击处稍厚绿沉精古旁环鼃黾昻首欲跃梧呼虾蟆鼓云是伏波所遗者岭表录异云唐时有牧童闻蛤鸣捕之蛤入深穴乃塜也探得铜物体制与此合或云诸葛武侯物【苍梧志】
　　东平里落翁村山上有一古庙下有一深潭潭内有大铁锅一口每年三月初三日乡人往祭庙其锅忽浮于水面所祭之物即将此锅煑食众散即沉【梧州志】
　　绿珠玉尸渗土花班驳如绣云自巢贼发唐诸陵殉宫人宋伟后入交阯清夜闻歌每能自呌槃公以名马五十匹易之【赤雅】
　　庆逺郡城有宋奉防建妙观扁题寥阳殿着宋政和年号壮丽巍峩柱盘二木龙备极工巧一夜失龙所在鸡鸣见龙通体苔覆声自学宫泮池来相传与泮池龙鬬归也道士钉以铁血流三日夜【旧志】
　　宋天圣间有广东广州法性寺洪钟自南山东门飞入寺中贯其纽于横木其木约大五六寸长六七尺自悬其上歴数百年传闻钟初来时与白龙鬬鬬则风暴至声闻四境万厯九年三月初四日钟始坠下今横木与钟尚存【浔州志】
　　广西太平州有一钟自交阯思浪州飞来夜常入水与龙鬬天明复旧所正徳己卯盗断其纽及唇灵怪遂灭【涌幢小品】
　　嘉祐中邕州佛寺塑像其手忽振动昼夜不止未几交阯入防城几陷其后又动而侬智髙反围城屠之熙宁元年又动郡守徐师孟知其不祥亟取投江中遂无他异【叶少蕴记】
　　庆逺境内或有赤蚁长半寸许生翅而飞时触人面或羣扑灯火主大水兆若春间田螺盛产亦主是年有水初昏或半夜将旦时有星大如桐子光焰红赤吐芒曵尾自半空飞下所落之地必有囘禄之灾俗谓之火殃盖荧惑之变也初昏时西南上有星色白而吐芒焰俗谓之贼星又曰偷牛星凡所见之嵗峝蛮必叛盖搀抢蚩尤之变也境内或隂暝弥月小雨霏微日月无光气象愁惨皆兵象也不逾时即有峝蛮之乱春夏间或大雾暝迷咫尺莫辨人物须防为风掀而日色晴明则主旱或野草遍为虫蚀状如火燎或丝藤逐节结核状如木瘿皆旱之兆【庆逺志】
  </div>
  <div class="pagination">
   <a href="广西通志_page312.html">
    上一页
   </a>
   <span>
    ...
   </span>
   <a href="广西通志_page308.html">
    308
   </a>
   <a href="广西通志_page309.html">
    309
   </a>
   <a href="广西通志_page310.html">
    310
   </a>
   <a href="广西通志_page311.html">
    311
   </a>
   <a href="广西通志_page312.html">
    312
   </a>
   <span class="current-page">
    313
   </span>
   <a href="广西通志_page314.html">
    314
   </a>
   <a href="广西通志_page315.html">
    315
   </a>
   <a href="广西通志_page314.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
