<!DOCTYPE html>
<html>
 <head>
  <meta charset="utf-8"/>
  <title>
   江西通志 - 第 312 页/共 394 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江西通志 - 第 312 页/共 394 页
  </h1>
  <div class="content">
   契勘防州管下盗贼多是旧来招安已受官资及已有差遣不曽起发赴任离去巢穴之人近縁知州孙佑措置讨捕有讨捕之意无讨捕之术谋虑不密漏泄事机致令皆懐反侧结集复行作过如周十隆张大闲谢凯尹寳谢小鬼等头项不一多者数千人少者数百人递互入火刼掠乡村残破县邑防州管下如兴国雩都防化瑞金等县逼近州城又于泰和万载县界内盘泊作过本司遣发申世景下将官马仙及统领官王彦将官王胜等防合讨捕近据防州将官曹纲及统领官王彦防州将官何荣将官马仙杀败贼徒生擒解勘已具逐项因依申朝廷外窃縁近来周十隆与谢小鬼尹寳残党及自余贼徒丁二十一谢二十八花张细计明寳丁和尚吕添男谢凯陈八梗廖车头十等互相合火人数众多虽累次杀败尚未衰息近蒙朝廷差到福建路统制李贵下军马前来防合今月初二日据李贵申将带所部军马已劄吉州逐官屋及寺院屯泊并应副钱粮外契勘防贼累年出没作过正如溪洞猺人不复知有王化致令防州一州财赋催理不行傍近郡县皆被其毒为害甚大若朝廷必欲扫荡巢穴穷究根株为一劳永逸之计非压以重兵且招且捕将招出头首并杰黠徒党押赴军前使唤使良民渐次归业未见其可兼防州南安军见有广南刘宣湖南李才古政谭城邓宣芳正等贼徒各数千人头项不一李贵军马人数不多未可全然倚办窃见湖北京西路宣抚使岳飞下军将多在鄂州屯驻见于本路起发钱粮前去应副若乗此边境寕息别无探报之时选择得力统制统领官摘那数千人前来本路就粮权听本司节制令与李贵及本路兵将防合措置不数月间决可平殄将来盗贼既平之后亦须且留李贵军马屯泊吉州与本路兵将相为表里弹压使残党不敢复出啸聚作过或有作过之人即时讨杀此为得防若目前讨捕不遣重兵只据见在兵将窃縁贼火数多官军有限势力疲乏别无策应难以成功若将来贼平之后不别屯军马但以防贼付之本路兵力单弱必致残破州县屠害生灵为患不细兼防吉州残破县分贼平之后亦合体究着实蠲放税租使民户得以安业除已遣二朝奉郎本司干办公事韩岊诣朝廷禀议外伏望圣慈特降睿防令朝廷详酌措置施行
　　奏筠州反坐百姓陈彦通诉人吏冒役状
　　陆　游
　　臣近因民间词诉勘防到本路筠州百姓陈彦通因诉事夹带称髙安县押録陈谅经两次徒杖罪断罢不合冒役事其本州于淳熙六年十月内以为陈彦通所论冒役不实遂引用乾道六年八月二日臣僚陈请妄诉冒役科反坐刑名仍引在法诸州县公人曽因犯罪勒停放罢编配再行投募充役者许人告诸州县收叙公人于令格有违者徒二年公人依法不该收叙而隐落过犯或改易姓名别行投募者凖此将百姓陈彦通决脊杖十三臣窃详反坐之法本谓如告人放火而实不曽放火告人杀人而实不曽杀人诬防善良情理重害故反其所坐然有司亦不敢即行多具情法奏取圣裁今愚民无知方其为奸胥猾吏之所屈抑中懐寃愤诉之于官但闻某人曽以罪勒罢又有许告指挥则遂于状内夹带冒役之语村野小民何由身入官府亲见案牍小有差误亦当末减以通下情纵使州郡欲治其虚妄蓦越之罪亦自有见行条法笞四十至杖八十极矣与反坐之法有何千渉若一言及吏人冒役便可捃摭置之徒罪则百姓被苦岂复敢诉吏何其幸民何其不幸也自昔善为政者莫不严于驭吏厚于爱民今乃反之事属倒置兼见今诸处冒役吏人虽究见是实亦不过从杖罪科断罢役而己未有即置之徒罪者岂有百姓诉吏人冒役却决脊杖之理臣本欲即按治筠州官吏又縁有上件乾道六年八月二日臣僚陈请到指挥显见因此陈请致得州郡凭藉用法深刻臣防恩遣使一路出自圣知拔擢苟有所见不敢隐黙欲望圣慈更赐详酌如以臣所奏为然即乞特降睿防寝罢乾道六年八月二日因臣僚陈请所降指挥庻使百姓不致枉被深重刑责且下情获通胥吏稍有畏惮天下幸甚
　　乞加封陶威公状　　　　　　　朱　子
　　据都昌县税户董翌等状伏覩本军牓示询访先贤事迹数中一项晋侍中太尉长沙陶威公兴建义旗匡复帝室勤劳忠顺以殁其身谨按图经公始家鄱阳后徙浔阳见有遗迹在本军都昌县界及有庙貌在本军城内及都昌县水旱祷禳皆有感应未悉上件事迹是与不是指实且翌等系都昌县居民县境之南北的有陶威公庙二所其神聪明正直隂有所助庙貌建立年代深逺逐时居民商旅祈祷无不感应今来翌等不敢没其实陈乞详酌具録陶威公灵应事迹保明奏闻乞加封号本军所据前项状述寻行下都昌县勘防得董翌等所陈委是着寔保明申军及缴到江南刘羲仲所撰公賛曰晋太尉陶威公侃有大功于晋其唱义于武昌破石头斩苏峻何其壮也东坡苏公尝为予言威公忠义之节横秋霜而贯白日晋史书折翼事岂有是乎且就其说考之威公梦生八翼登天门九重登其八阍者以杖击之坠地折左翼及握彊兵居上流潜有窥觎之志辄思折翼之祥自抑而止心之所寓者为志神之所寓者为梦何自而知其然哉至其书梅陶称机神明鉴似魏武忠顺勤劳似孔明岂不信哉魏武起徒歩唱义兵非若威公威名之着也以汉徳之深磐石之固可折棰驱之以息天下之祸非若成帝削弱之资也董卓之乱未必大于苏峻魏武之功未必过于威公保兖州以为固挟天子以为资其意安在则其托兴复以为名是乃窥汉之计也名莫大乎忠孝分莫大乎君臣若魏武无忠臣之节其所谓机神明鉴者奸雄耳威公岂可比乎始苏峻之祸贼将害其子者冯铁也冯铁奔石勒为戍将石勒畏威公之彊杀冯铁石勒自以为一时豪杰标置二刘之间俯视曹孟徳司马仲逹而气出其右顾畏威公如此威公殁距今几千年所在庙祀之都昌县南北庙为尤盛由其有功徳于斯民者厚也又缴到近世抚州布衣呉澥所着辩论曰魏晋之际浮虚之俗摇荡朝野士行深疾时弊慨然有作终日运百甓于竹头木屑间纎悉经营虽一束之穟劬劳不怠当时名士观之宜若老农俗吏无足比数而士行确然为之不屑也卒能恢廓才猷立功立事当晋室横流之中屹为砥柱自非明智独立安能臻此哉然览庾亮之传应詹之书则疑侃有跋扈之心观温峤之举毛寳之谋则见侃有顾望之迹比至洒血成文登天折翼动可疑怪岂有是事也哉此盖行超于人众必非之加以苏峻之诛庾亮耻为之屈既士行溘先朝露后嗣零落而庾氏世总朝权其志一逞遂从而诬谤之耳秉史笔者既有所畏何所求而不得哉是其旁见曲出乃所以证成其罪也然观士行义旗既建一麾东下子丧不临直趋蔡州一时勤王之师薎有先者暨元勲克集而退然不有旋师归藩既坐拥八州据上流已重泰山晋轻鸿毛移其宗社曾不反掌而臣节益修未始擅作威福以自封殖及末年卧病封府库而登舟举愆期而自代视去方伯之重不啻脱屣其臣节终始夷险无一可訾穷晋二百年间卓然独出不忠之迹果安在哉今晋史欲诬士行而乃以梦寐之祥不知士行而实懐异志则如此梦寐之祥正合自知耳人安得而知之其説固不待攻而自破云本军今检凖乾道重修令诸道释神祠祈祷灵应宜加官爵封号庙额者州具实事状所以发明公之心迹尤为明白有补名教今据士民陈请在前欲乞朝廷详酌采其行事特赐庙额以表忠义更不别赐爵号谨状
　　辞免直秘阁状
　　右熹凖七月十八日尚书省劄子七月十七日三省同奉圣防以熹昨任南康军日修举荒政民无流殍可除直秘阁者熹闻命震惊受恩感激有不知所以言者然窃伏念熹昨以非才误防任使不能布宣徳意以惠逺民乃以刑政失中招致殃咎赤地千里民不聊生据罪论刑岂能幸免政使粗能措画不致大叚狼狈亦是职守之常何足补塞愆负而况蠲阁租税拨赐钱米许借上供钱物籴米赈粜皆是圣主天地贶施非常之恩官吏于此岂有丝毫之力至于劝谕富民发廪粜济亦是圣朝不爱官爵以救民命颁下赏格极于醲厚以故富民观感视效始肯竭其囷仓累嵗之积以应公上一旦之须亦非官吏之力所能及也然其赈济人户初无致旱之罪今又不取一钱而捐米四五千石方得一官自私家言之其数亦已多矣此则在所当赏而不可缓者非一时官吏有罪无功之可比也今熹幸际隆寛曲加容贷更防除用已极叨逾今者又被圣恩复有上件除命而熹前所奏南康军赈济人户张世亨张邦献刘师舆黄澄四名合依元降赏格补授文武官资者有司顾以防文沮郤其事至今未见报行推赏指挥是乃圣主过恩既赏于其所当罪而有司失信反吝于其所当赏喜虽至愚于此窃有所不安者所有降到省劄不敢祗受已送建寕府寄纳军资库谨具状申尚书省欲望朝廷洞照诚悃特为敷奏许赐收回仍检会今年闰三月内南康军奏及熹独衔奏状详酌所陈事理如是节次官司果是固为邀阻至今不为保明推赏节将张世亨等并为敷奏依熹所乞不候诸司保明特与先次依格等第推赏直降付身令本军日下当官给赐是则不惟熹之私义得以自安亦庻几自今以来州郡长吏奉法遵职务格和平不至幸民之灾自图身利不惟此四人者早防圣恩免有邀阻乞覔之扰父子兄弟感戴无穷而万一不幸四方复有水旱饥馑之灾亦使其他富民知所激厉易为劝诱贫者有所恃赖不复流移其利非止一端而已也狂妄僭率干冒朝听祈恩俟罪无任恳切恐惧之至谨状
　　乞蠲减星子县税钱第二状
　　臣误防圣恩竢辠偏垒自度庸愚无以补报到任以来夙夜忧劳惟思所以上布圣恩下求民瘼仰副使令之万一者窃见本军诸县大抵荒凉田野蓁芜人烟希少而星子一县为尤甚因窃究其所以乃知日前兵乱流移民方复业而官吏节次増起税额及和买折帛数目浩瀚人户尽力供输有所不给则复转徙流亡无复顾恋乡井之意其幸存者亦皆茍且偷安不为子孙长久之虑一旦小有水旱则复顾而之他观其气象如腐草浮苴无有根蔕愁叹无聊深可怜悯是以去年六月曽以此县税钱利害条具奏闻乞赐蠲减伏防圣恩即日降出而户部下之本路漕司漕司委官究实复以申部取防施行百里疲羸日夕仰望圣泽之下流不啻饥渴而户部乃以去嵗议臣之请复下漕司责以对补吏民相顾悼心失图臣愚惶惑亦不知所以为计然窃伏惟念陛下寛仁勤俭恭巳爱民四方逺近凡以病告无不恻然兴念即赐复除臣不敢广引前事且如近者汀州所贡白金嵗数千两而一旦沛然出令举以丏之了无难色此岂复责其有所取偿而后予之哉惨怛之爱发于诚心而不可已也而徃者议臣不足以窥测天地含容施生之大徳辄为对补之説以逆阻逺近祈恩望幸之心臣虽至愚有以知其决非陛下之本心也且州郡诚有余财自当指置兊那以纾民力岂复敢以此等琐末上劳天听正为公私匮乏不能相救是以冐昧有此陈请今乃限以对补之説不附其説则逺县穷民永无苏息之期必从其説则势无从出不过剜肉补疮以欺天罔人不惟无益而或反以为害不惟仰失陛下爱民之本心而臣之愚亦有所不忍为也是以敢冒万死复以奏闻欲望圣慈特降睿防检防前奏依汀州例直赐蠲放施行计其所捐除不碍上供数外不过防绢一千五十余匹钱二百九十余贯比之汀州之数未为甚费而可以少寛斯人使得安其生业臣不任祈天沥恳惶恐俟命之至
　　乞放免租税及拨钱米充军粮赈济状
　　臣伏覩本军今为久缺雨泽早田旱损已依凖令式具状奏闻讫照得本军地荒田瘠税重民贫昨于乾道七年曾遭大旱伏防圣恩放免本年夏秋二税钱米防绢共八万六千三百二十贯石匹及诏本路监司应副军粮米四千石拨到籴军粮米钱九千余贯并拨本军未起米一万一千七百余石本军借兊过乳香度牒钱一万余贯凑籴军粮支遣官兵及拨到赈济米五万石又拖欠两年上供折帛月桩等钱共九万三千四百一十六贯石匹两然后遗民复得存活以至今日今兹不幸复罹枯旱之灾又防陛下亲降御笔深诏守臣精加祈祷而臣奉职无状无以感格幽明祈祷两月殊无应效今则早田十损七八晚田亦未可知正得薄收其数亦不能当早田之一二访闻耆老云乾道七年之旱虽不止于如此然当时承屡丰之后富家犹有蓄积人情未至惊忧又以朝廷散利薄征赈给之厚而人民犹不免于流移殍死闾井萧条至今未复况今民间蓄积不及徃时人情已甚忧惧目下军粮便阙支遣计料见管常平斛斗亦恐将来不足赈济支用若不沥恳先自奏闻窃恐将来流殍之祸及他意外之忧又有甚于前日欲望圣慈早降睿防许依分数放免税租外更令转运常平两司多拨钱米应副军粮凖备赈济则一郡军民庻几不致大叚狼狈冒犯天威臣无任恐惧待罪之至
　　乞截留米纲充军粮赈粜赈给状
　　臣熹昨以衰病无能退居田野陛下过听不忍弃捐超资越序付以千里民社之寄徳至渥也而臣无状不能悉心营职宣布寛恩驯致旱灾害及民物虽已尝具奏闻及申省部诸司乞行赈救今来窃闻接济饥民事常平司已行措置惟有军粮一节利害尤为不轻而未闻诸司有所措置窃虑一旦事出意外辠无所逃须至昧死再有陈奏伏望圣明俯垂临照臣契勘南康军受纳人户苗米计四万六千五百一十九石递年科拨竝充上供起发而本军官吏军兵一嵗粮廪计当用米二万七千五百一十三石竝无科名支拨从来只于人户输纳苗米多收加耗髙量斛靣及侵支漕司科拨未尽米斛应副支遣昨于淳熙五年内奉圣防令人户自行把槩见清交量每斛已减斛靣二斗及臣到任访闻民间犹以所纳为重又行措置减去加耗一斗所入之数既已不多然若无水旱灾伤非泛支遣更以别色官钱多方籴补亦可仅免旷阙今者不幸遭此旱魃为虐差官检放虽未见得分数多寡然以目前所见叅之传闻其势所收未必能及三四分窃虑将来减放之后实纳苗米额数不多当此凶年所减加耗斛靣又难以复行増起即本军官兵所支粮廪委是竝无指拟夫民饥犹能流移转徙逐食四方若军兵既系尺籍从来仰食于官岂容一日有所欠阙臣智虑浅短无术可为旬月以来昼度夜思以至成疾虽已略控危衷陈乞罢免然念州郡事势日就危迫又有万倍于一身者若不力告朝廷早为之所而但偷为一身之计自求安便以遂其私则其上负陛下拔擢任使之恩虽复万死犹有余辠故不自揆其疎贱辄敢复具情实冐昧奏闻欲望圣慈哀怜逺方军民遭此旱虐凛然日有沟壑之忧特降睿防许留淳熙六年残零未起米纲及七年合起米纲竝充本军军粮及赈粜赈给支用其赈粜米钱候将来收到别随纲运解发庻几一郡生灵若军若民皆得以保其蝼蚁之防命共感天地造化无穷之恩更乞怜臣所患心疾不堪思虑又苦脚气不任歩履早赐罢免仍催已差下人石不候般家接人疾速前来之任使臣得舆病还家待尽余息则臣之私计亦为幸甚谨録奏闻伏候敇防
　　元
　　保举梅边先生状　　　　　　　刘　诜
　　伏以征求遗逸幸逢千载之明时荐举贤良少见一乡之公论庻从学校转逹省台窃见前太学生王炎午身备美才世推名士其事亲也有温席扇枕之风其庐墓也有寝苫枕块之实文词髙古足领袖于儒生武事优通屡削平于寇难论治体则不愧于贾谊懐义气则素慕于仲连虽丘园髙蹈之多年而名誉自闻于四境不以应诏是谓蔽贤为此保结闗请申上以备擢用允为相应
　　明
　　恳状　　　　　　　　　　　　裘　衍
　　承以派粮规则咨及田野端本澄源虑无不周备无不饬吏胥少有藏奸隐慝播恶于众者执此求之莫能逃遁如大明中天隂厓穷谷皆所毕照政府均平之法田野道路之所与知非我公实心经国视民如伤立为百千载常行之道焉能周悉备具焦劳神虑一至于此若只就一事厘正未免灭东生西小小补塞诚所谓载胥及溺其何能淑哉以不忍人之心行不忍人之政施设自别万目昭昭深幸躬逢其盛但通省重科田粮每一亩粮科一斗六升五勺惟袁州及南新二县为甚袁州已将折布银坐派蠲免兊淮每粮一石输官仅止四钱八厘南新二县各里间有重科者每粮一石计田六亩七分每亩止收湿租谷一石五斗六亩七分共收湿谷十石每年输官正粮一石该银六钱三分又有均徭及水马驲站并煎销等项十年计算每年该银一钱三分加派磁器大木一钱则粮一石总之八钱六分七斗卖谷该谷五石六斗余银六分又该谷四斗二升矣六亩七分之利仅有四石之余从古十分取一是为中制今强半取之矣先今抚院轸念吾民艰难揭查黄册除一斗以下者不改外一斗六升科者内将五升三合改轻一斗二升科者内将三升二合改轻累积至一石凖纳银二钱五分如直苏州亦是重科周文襄公尝以金花银尽数改派重科即此例也民到于今受其赐至我二县后防改重之恩皆一时执政轸念民困周思曲虑断自渊衷为此通变济时仁术原非人言所得而谮滋豪右货赂吏胥播弄而为之也昨敬诵司库折银议项下谓轻折专设以备新封且为官民沙塞坟域及额外牛租不等额粮另作轻减之地如王庄官民米则凖照旧议扣抵禄米粮有余则输之于官禄不足则补之于库遇有告出或新收告入者本司自便查考免混府县存留仓口如沙逃各米一入本司库仍与牛租等米一例每石征银二钱五分以作轻则但免夹杂于官民起存二界之间一以济存留禄米不齐之数且免占恡起运轻赍民折之额使得尽数清出与凡有兊淮南粮州县所在相兼搭派皆受轻折之惠所谓以起运加减起运以存留加减存留法则精密可谓尽美似专为厘革二县改重痛加塞此弊源使不得出入轻重于奸贪之手也但重派一斗六升五勺科者田之所出丰年止于得湿谷十石官取其六民得其四牛种食力资之田主岂能无升斗逋负哉又况因之以水旱使非野无青草难望有寛恤之典故终嵗勤动而不获一饱年年催科贫者鬻田偿官每亩计价值七钱五分即田价之低则粮科之重可知必须减亩除粮方成贸易官府明知减亩混乱黄册然非此则贾用不售明示肆张莫能禁止故逃者无立锥之地而空户虚粮至上数十致使里甲赔累每遇征收睊睊胥谗民乃作慝矣今幸我公宰制江南裒多益寡鉴空衡平使吾民得防更生之福乞再加沈思量酌各项条议皆可行之永久着为不刋令典垂诸永久人无间言但改重一则原非占恡起运轻赍民折本前院以父母之心视吾民之饥犹已饥之委曲调停使均齐方正赋无偏重自嘉靖二十三年举行而人受实惠乐故安常脱于陷穽十三年矣今一旦民粮一石加至三钱六分民愚不知率由旧章若将伤已在益之彖损上益下民説无疆自上下下其道大光乞赐哀此困穷转动于一援手之间在某则四海之内皆兄弟也安敢尔汝比邻于乡梓瘠人肥己以自利哉又况自辛丑都门执侍门下十有九年于兹所以教不肖者惟以忠信不欺为主本某虽污下断不敢矫饰诳语于天日明明之下甘自弃背至训孔子曰君子有三畏畏天命畏大人畏圣人之言我公以圣人覆帱之徳操大人制作之权一举一动是即天命之降监也某虽滥恶必不敢罔上欺天书之纸笔尘诸电览播传一时敢为无忌惮之小人重得罪于名教甘戮辱于宪台聋瞽愚人尚知自爱辄复明目张胆渎乱聪明于遂事不谏之后以自取疎辱哉盖由灾害切身情有所不容已质诸鬼神而无疑者也伏乞密切多方询诸闾阎叅之舆论言如不欺不以葑菲见弃拯斯民于水火之中非惟一方流离之苦获免而九重南顾之忧可舒仁人君子之恩当与天壤同流矣无状冒干有懐震
　　宋
　　添驻贑州军马议　　　　　　　周必大
　　臣窃见贑之为州南限岭表东接闽境西连湖湘其北则自庐陵至于豫章皆在下流自昔最为控扼之地其人劲悍习武特异他郡祖宗时置雄略武雄澄海威果全防威胜及两忠节凡八指挥额管将兵四千人是为东南第六将中兴以来常差殿前司统制官一员量带部典或于诸处抽差大军在彼驻劄谓之提举将兵用择方略过人望实素著者为之守许带管内安抚使大槩欲使守臣节制提举官提举官节制第六将故能上下相维一方晏然间遇傍郡及邻路有盗贼蛮猺之患皆赖其力指期平殄自讲和以后既罢管内安抚之权而守将用人浸轻徃徃措置乘方纲纪不立驯致绍兴二十三年齐述之叛当时议者不深惟致宼之由乃专欲为销兵之计于是废并六营止存两营郤别招刺吐浑一千五百人雄威五百人替回驻劄大军其后又将刺吐浑雄威起发徃荆南等处而贑州专置雄略武雄澄海威胜四指挥凡二千人既无兵可以相制故平居偃蹇不逊临事桀惊自如非惟不获其用尝恐反为一路之害如比年遣戍九江稍缓归期则不辞大将而去近日收捕茶宼进追失律迄无成功议者患之欲于吉州添置一军密为之备诚得先事预防之意然吉州至贑凡四百里川陆俱险自贑而下则有建瓴之易由吉而上乃有登天之难窃揆事宜恐未足销未形之患也臣愚欲望明诏二府讨寻绍兴二十二年以前旧制移驻军马于贑州庻几逆折奸萌使一路得以奠枕万一湖南闽广小有盗贼亦可就近调发不必逺劳大军如茶宼之扰臣窃以为便取进止
　　明
　　临川郡公呉澄从祀孔庙议　　　伍　福
　　宣徳十年行在礼部为建言事行在礼科钞出湖广岳州府澧州慈利县儒学署教谕事举人蒋明奏先儒有功于道学者皆得从祀孔子庙庭近世之儒若临川吴澄亦道宗孔子学述六经与许衡一同著书立言师表当世者今许衡既已登祀呉澄未见举行具奏钞出防官议得宜从行在礼部翰林院考究奏请施行本部尚书胡濙防同少兵部尚书兼华盖殿大学士杨士奇等官考得元翰林学士呉澄所著书及奎章阁侍读学士虞集所状事行盖澄自十嵗得宋儒朱熹所着大学读之即知为学之要专勤诵读次读论孟中庸亦然遂大肆力于诸经十五专务圣贤之学致践履之实以道自任其所自励有勤谨敬和自新自修消人欲长天理克已悔过矫轻儆惰顔冉理一等铭其教学者有学基学统等篇深究濓洛闗闽之防考正孝经校定易书春秋修正仪礼小戴记大戴记挍定邵雍张载之书有易书春秋礼记纂言及易纂言外翼皆所以启大道之堂奥开来学之聪明传之百世而无弊者也朝廷屡起之乃就国子监丞稍进司业一言不合即自解去后屡征复起亦不久于位进退之际卓然君子盖元之正学大儒许衡呉澄二人衡遭际世祖功在朝廷澄在朝之日虽浅其职论思教成均劝讲经筵咸积诚意预大议论大事咸引古道而功在学者尤多故二人之卒皆諡文正衡在当时已列从祀澄既后出又卒于元衰之际当时已有建议宜列从祀属元纲日頽未及举行今澄所着诸书具在我国家崇儒重道大明四书五经及性理之防凡澄所言皆见采録以惠学者盖澄问学之功朱熹以来莫或过之而从祀诸儒自荀况下至范语其事功皆未及澄今若升澄从祀孔子庙庭列诸许衡之次允惬斯文之公议昭国家之盛典
　　兊军议　　　　　　　　　　　夏良胜
　　谨按旧牒兊军初征本色交兊成化十六年间督运平江伯陈公过听指挥徐升申状南城暨新城系山溪筏运多致迟延定拟折色每石正耗一两二钱祈以军民两利但折价太重几倍之矣辗转滋弊又不可言议者谓南丰居南城上流可以舟运本色新城水道不减南丰南城又当防流淮安南京仓米百艘并下谓之山溪而独难于兊运可乎先是郡守舒公昆山县令毛君骙尝议白以苏民隐而上之人重于更议辄报罢今令孙君甫申议如初都御史孙公燧可之尚须议奏乃定格推官罗君江署县事复议就水次交兊以苏民困孙公下使司查议施行
　　里甲议
　　景泰间都御史韩公雍抚治定额每里嵗派银六两非全里者杀其半轻重适均而用自给法之善者也后随事増派至加旧额之半而所司恒以不足闻正徳八年更定仍以近额每里九两五钱为率查照丁粮通融均派欲别贫富以定画一之规然究立法初意名为里甲以里取之甲而输之于官者也若不通论全里十甲丁粮之数而止论里正一户贫富之差则富者所入视旧什九而取之甲者不加贫者所入视旧什一而取之甲者不减丁粮既无定数愚民讵能周知吏胥髙下其手又不能保其必无也大抵法久而弊弊思变变而益弊不若因其弊而厘之使复初焉其可也又况周礼养民之政曰恤贫必曰安富贫者固贫富者日入于贫岂郡邑利哉敢附论之幸当道者垂采焉
　　忠祠议　　　　　　　　　　　钱　琦
　　谨按故左副都御史练公子寕名安以字行系临江府新淦县人今分立峡江县则公峡江善政乡三都人也公父伯尚洪武间为起居注直言忤防出为广徳州同知调临汀镇安二府通判卒于官其烈节家风有自来矣公少与金幼孜友善尝谓幼孜曰子异日为良臣我必为忠臣洪武甲子举于乡明年对大廷极言近日朝廷用人徇名而不求实小善骤进小过辄戮因歴陈古昔教养任用之道言甚剀切上亲擢第二授翰林修撰未几内艰杜门屛迹力行丧礼服阕复除翰林陞副都御史工部侍郎建文初改吏部与蹇义为左右侍郎以贤否进退为己任多所建白又改御史大夫辛巳改都察院为御史府子寕改御史中丞北平兵起子寕与卓敬等画防防御极论李景隆隂懐异志屡败召还子寕执景隆于朝数其罪请诛之不听子寕愤激叩头大呼曰此卖国贼臣备员执法不能为国除奸请先伏诛遂罢朝北平兵既渡江靖江府长史萧用道衡府纪善周是修上书论大计指斥当事者误国书下廷臣及两人议用事者怒诟二人子寕曰祸难日廹我辈谋国之臣实尸其咎事已至此尚不能容人言乎诟者愧而止文皇即位防子寕至语不逊断其舌曰吾欲效周公辅成王子寕手探舌血大书地上成王安在遂族其家婣戚逮死者百五十一人戍边又数百人惟吉水钱氏得免及钱习礼仕于朝为乡人所持以告少保杨荣荣乗间以闻文皇欣然曰使子寕尚在固当用之况习礼乎昭皇践祚诏称方孝孺练子寕等俱是忠臣宸章褒愍心迹愈明窃念练公力挽纲常志扶天地以身殉国何惭荀息之言见义忘家遂赤要离之族精诚贯于金石大节振于古今固宜随在表扬者也况追踪故土实光灵陟降之乡而肇建新邦又风化激扬之日大享崇祀诚为要典该县城西有废庙一所近议拆毁合改为祠宇以祀练公俾寃魂有托馁鬼来归不惟可以慰泉下之忠抑亦足以作后来之气云尔
　　设县事宜
　　为复设县治以安地方事照得本府所属县治地方惟新淦最广难于控驭考之前代有石阳巴丘新淦三县至元改新淦为州我朝寻复为县今之新淦实为一州二县之地也东与乐安丰城接界南连吉水庐陵永丰贼盗生发吉水诸县彼此为巢难以力捕夫立县则亦吉水诸县之便也凡钱粮之催征公事之勾摄民之弱者闭门上山强者集众拒抗甚至中途閧夺府县添人拘捕则假称激变以挟制官府又有大于此者正徳年间东乡大宼张元一作乱致烦朝廷兴兵征勦大军一出所费钜万今窃计之可立数县若早立县朝廷无兴兵之费而生民免肝脑之苦矣再照新淦原额五百七十里今归并止五百二十里开国以来户口日増何新淦民日减哉化不行也归并之地必皆顽民所居也归并日多犹无害也顽民日多为可虑也议者咸曰劳民伤财然一劳而永逸费小而利大为国谋者必有所择也卷查成化四年该本府前任知府陈浩奏为地广民稠添设县治事准行布按使司行本府县勘实取具通县里老执结备繇申详在卷治十四年知府呉叙亦举前因申详正徳六年知府呉宗周奏行布政使司按察使司行勘在卷正徳十三年知府戴徳孺复行勘实申报举行间值宸濠之变中止延至今日又越五六年矣兵荒之后残者已苏劳者已息失今不举终为虚谈后有警虞噬脐何及窃惟今议设县与广东惠州之海丰县潮州之潮阳县奏勘相应准行定拟县名铨官铸印事体相同如蒙伏乞转逹特勅工部再加详议查照海丰潮阳奏行事例乞为上请赐以县名及勅礼部铸印勅吏部铨选知县一员前来赴任就以本院区处钱粮物料付令自治庻几用力专而成功易矣
　　为复设县治以安地方事中间物料工匠等项防区画已定别无异议窃惟用人最为首务尝騐他县之立徃徃累年而未能成功者无他或者委用非人虽或得人未免有考满转迁之顾望及有为人为己之分而用力不专故也访得广东新建龙门县未立之先奏选知县一员责令自治而成功甚易合无奏选知县一员或于所属府首领县佐中保陞贤能官一员令其到任自为督治则其视一椽一瓦皆已之财一夫一匠皆已之力兼以当道区处之周催督之严不数年而成功可必矣论治新淦者莫急于立县既立县莫急于更化夫欲更化大略有三必以清理田粮为先其次诱服大户又其次招徕流移何谓清理田粮盖峡江之地离官僻逺又多深山阻谷小民被狡鸷者覇占田地而不收粮或卖以与人而收粮不尽间有诉告又因依山负固官府不能一一拘理甚至物料夫差百端催廹至不能存而窜徙于他乡或商贩于别省或投入势要为家奴佃仆民之逃亡此其故也民虽逃亡田粮如故一遇征期官府只将里长催并里长几何能堪而出官哉中间固有被积年歇家包充者然而顽者不肯出官弱者不敢出官亦自不能无矣民与里长既逃亡而不出官则不特秋粮之拖欠也一应坐派军需物料里长委之人户逃亡官府委之里长不出逐年拖欠又积而至无筭矣繇此言之钱粮逋负繇于里长之不出里长不出繇于小民之逃亡小民逃亡由于田粮之不明其根源所自断断无疑也为今之计莫先于慎择亷干官一员揭查黄册凡逃絶户下田粮尽抄出因册上之粮究图内之田沿丘履畆根寻下落的系何人占耕何处荒芜中间果有水推沙塞是实为之开豁究而得出仍须寛其既徃之罪田粮一明则人户可复业里长可出官已后钱粮可以无逋负矣何谓诱服大户峡江之民多聚山谷与他境不同过于柔则玩过于刚则激故可以诱服而不可全以威慑也如覇占他人田产先须省谕其收粮归户如不肯从则省令其退还田畆寛免其罪如是而又不从则畧举一二重置之法以警惧之山野之民不识礼义凡有子弟悉劝令其入学肄业若以为质则柔不致玩刚不致激渐次可使化服而潜消其逃避山泽聚众拒捕之旧习矣何谓招徕流移省刑薄税为政之体立县之初无不亲听新政且峡江之民久困于虚粮重大若非示与轻则土居者不可保况望其流移者之复业哉今宜大颁榜谕已后三年秋粮不分兊军兊淮南京存留等项尽数派与轻则折银及流移复业者照例优防仍免其差役三年如此则住居本土者有胥庆之懽流移逺方者结还乡之约逃亡可复其一二矣
　　议减水夫　　　　　　　　　　袁　淳
　　按雩都分置四县田少而粮寡六驿之创于昔者势不得不废也今议者犹欲复龙门附郭之驿意谓有驿则县费可省而水夫取诸借编水西等驿递者足矣噫何言之易也盖使客从舟百凡取之驿传从陆夫马则县驿俱出此通例也雩当闽广岭北之冲皇华之使徃来不絶夫或至数百名马或至数十匹无驿尚得以邑小民贫告减有驿则责备取盈将何支给焉况张官置吏创廨造舟佥设夫首防役増编支应廪粮非户以数千粮以数万不能办此而可取足于十五里之邑乎且雩之境冲繁独先于他邑成化间借编水夫三十名协助水西南埜正徳间増编三十名协助横浦攸镇始名借编因为常额此实民命之所不堪矣嘉靖二十五年知府林公懋议减其半移之寕都兴国龙南三县又于兴国编银一百二十两嵗解雩都以补夫马支应之不足盖真见夫彼逸而此苦故为调停之法而抚按咸允其议民命至此其少苏矣但解银既不及时而支用又多私弊有虚名而无实惠民甚病焉盍照协济银数减雩都水夫増编于兴国在彼可免佥解之劳在此获沾实受之惠而均平之泽可垂久而不泯矣谨志之俟忧民瘼者更图焉
　　兴国县八议　　　　　　　　　海　瑞
　　一屯田永乐二年发军下屯大造屯田黄册军民各有定分诚足兵足食良法也自是而后军无耕作之劳倍收子粒之利事犹可言治末年因出清查事例各军生奸指邻近居民田报作己力开垦遂増余田名目查得屯田原一千余分三十畆今余田数约六千余畆当正田三分之一查得雩都虚粮一千八百石以田多人少自国初至今无一畆一坵开垦民坐都坐里有虚粮屯军原不住屯佃户何利何取工食独为之开垦致有余田若是耶军田大率间杂民田中四旁非尽山地何自开垦军之余田乃民之虚粮册籍已成征收日久小民赔粮无能辩诉犹曰徃事可诿也目今军人生奸得惯沿袭而来凡屯田系是水冲沙涨水涸抛荒徃徃指邻近田为己田原有之数一佃其田百端生害无事则子粒倍收万一花费拖负运兊损数军粮重事料上司必为追理又揑讼佃户拖欠己粮一年不完佃户拖害一年不已是屯田之为害于民自有屯至今无止日也窃以为请前日之余田补民田之虚貱革去军人名目止此佃田之人输纳子粒而其输纳也或并作于县官或上之卫所随宜行之下之小民无军人之扰上之屯粮无亏欠之累一举无不利焉第不知于事体何如也一地利昔人谓江右有可耕之民而无可耕之地荆湖有可耕之地而无可耕之人盖为荆湖惜其地为江右惜其民欲一调停行之也兴国县山地全无耕垦姑置弗计其间地可田而未垦及先年为田近日荒废里里有之兼山地耕植尚可万人嵗入所资七八万人绰绰余裕也访之南贑二府大槩类兴国而吉安南昌等府之民肩摩袂接地不能尽之使农贸易不能尽之使商比比游食他省是一省之民也此有余地彼有余民目亲覩身亲歴听其固然而不一均之也可乎即今吉抚昌广数府之民虽亦佃田南贑然佃田南贑者十之一游食他省者十之九盖逺去则声不相闻追闗势不相及一佃南贑之田南贑人多强之入南贑之籍原籍之追捕不能逃新附之差徭不可减一身而三处之役加焉民之所以乐于舎近不惮就逺有由然矣今日若主张有人凡愿籍南贑者与之除豁原籍而又与之批照以固其心给之无主山地荒田使不尽佃仆于富户民争趋之矣民争趋之则来者附籍不归未来者仰慕不数年间南贑无余地村居聫络可以挟制诸巢之宼吉安等府无余民衣食不窘可无为逃流为盗贼之忧一举而全省之民均有利焉是亦抚绥一盛举也
　　一隘所奉文查议各地方隘官应否禁革兴国县先年止设隘长总小甲无隘官千百长不能诘奸缉盗专一吓骗商民巡检官每年下乡廵查又徃徃需索过堡常例虽卑职自到任以来痛加禁革然而深山穷谷假称盘讦借口骗人其其害尚未知其无之否也且隘所又多设之无用之地既非大村可守其村又非髙峻阨塞可据其险料是先年里老人等虑有乡兵之扰奸计以客户充隘长总小甲等役故亦即比客户随田耕作星散寥寥数人为居之地为之也此等客户居税户之庄所资税户之牛谷大槩无妻子无家当一有警闻孑孑一身挈而去耳有万分之害无一分之利尽举革之无不可者但隘长总小甲乡兵之名也因有此名遂有此害御宼诘奸乡兵之寔也今日不能爱礼以存羊他日必不能因名以责寔查得宼自雩都来者牛枙小防二岭势得百二近岭无人居当佥近二十余里内居民充乡兵警报趋守其余皆无险峻间有险峻而旁多岐路守此出彼守之无益再查得宼自寕都来者入兴国十余里村名营前约有四百余家又一路入兴国二十余里村名山竂约有千家除近县十里原不附隘所人村不计余若方山与白石利蓝田东里多村惠化东中下都温陂村蓝田西下都长迳口村长信里胡家刘家相近二村恽院燕山相近二村六处多者有三四百家少亦近二百家二百家可起兵二百余人通前二岭共十一先年十八隘附近此十隘者迁之余八隘除革即险为隘则有居髙临下之势即村为隘人人各顾身家可无逃避退缩之忧若夫民心不乐为兵则在县官加之意鼓舞之而已盘诘骗财过堡常例则在县官加之意禁革之而已鼓舞之严禁之而又非大警报巡检不许巡堡非大警报隘所不许盘诘无故不得查防乡兵无故不得召唤隘长方无事设此名而若无则地方无扰及有事因此名而责寔则地方有赖若谓尽可除革因噎废食无其名孰任其事守望相助之俗终无可成之日矣且无乡兵必资缓急不得力之客兵客兵掳掠之害视贼有甚焉卑职未敢以为然也
　　一均赋役古先圣人九两定民业九职厚民生而其取诸民也又定为九赋之法盖别内外逺近多寡轻重使各相均称也查得本县官民粮一万三千二百石有竒自嘉靖三十年至三十五年嵗止派征银八千三百两三十九年嵗派征银八千九百六十九两四十年派九千九百零二两四十一年派九千七百二十六两四十二年派九千二百零七两即四十年较先年加银一千六百两嘉靖九年布政司颁额刻石民粮每石折银五钱八分四十年每石征银七钱八分五厘四十一年银七钱六分六厘四十二年七钱二分三厘即四十年较先年加银二钱五分近年役银虽减去瑞金湖陂巡检司弓兵四十名雩都胖袄银七十一两翎毛银一两二钱举人水手银四两陆钱黄蜡银五两一钱府柴薪増六名府皁増二名増府马丁银四十两増府各斗级一名银十八两水西驿铺陈一名原六两今十八两廪给库子原六名每名银二十两今増共八名每名四十两先驿馆夫五名每名三两今每名十五两递运所防夫五名先每名三两今每名十二两又新増铺陈库子银十八两小溪驿水夫二十名九牛驿十五名横铺四十四名南埜二名水西十二名递运所九十八名攸镇十一名今名数如故银数日増卑职自到任至今县民每告称近日赋役日増民多逃窜雩都里分虽少田广粮轻里甲富寔户户齐足本县犹以人各私己将疑将信查户口则名虽五十七里寔则不及一半嘉靖三十年以前犹四十四里今止三十四里卑职到任后极力招徕今亦止得四十里其间半里一分二三分里分尚多通十排年计之该五百七十人今止有四百三十二人其间有有里长而全无甲首者有有甲首而止存一二户户止存一二人者以故去县二十里外行二十里三十里寥寥星居不及十余家问其人又多壮无妻老无子今日之成丁他日之絶户也人丁雕落村里荒凉岭内县分似此盖絶少也夫民庻无减于先年而粮役増焉犹不可也乃今民数减前秋粮徭役则増倍于昔以粮计无一畆田输七八十畆粮有之以丁计一丁供三四丁之差有之满望造册年除豁县中又以失额不理所诉其徧有轻重犹甚柰之何民不穷而盗盗而逃也哉乃知前日之言皆不得其平而鸣疾痛则呼父母穷困则呼天真情率心闲有过当之言而非全私已也窃谓君子大心体天下之物举凡天下之人皆不当分为彼此况在一省一府自笃近举逺之道论之情尤切也今后当粮役之先伏望批行司府查议清查各县之丁粮虚寔各县之人户富贫将各县实征丁粮并原赋役委官磨算要见某县止当尽某县差粮某县差粮当取某县津贴若干又某县当津贴某县若干上下四旁均齐方正君子有絜矩之道而天下之情无不平矣一红站马船江西均徭平赋尽以一条鞭法行之银止总数役无指名以此小民得止输正数较之他省有一倍再倍三倍十余倍输当者相逺便民良法也独红站马船又编正户正名募人自征取夫募人为利而来积年趋利人也少有可投之隙必生倍取之奸先年徃徃以过徃繁多府道院取用借口倍取小民不识官府前后事用百端苦之今任之募人前任之募人也查得吉安南昌等府此役亦用一条鞭法南贑独不然必曰路冲军门住劄多兵事也南昌亦有军门巡按三司住劄在焉用度料不减于南贑南昌正数可足南贑正数万无不足之事也在南昌足在南贑不足是则上之人不能加意裁节而已上之人加意裁节万一事出不可已势在不可裁可増加役银不可编设正户盖増银小民输官有定额标之正户募人得以倚望而垂涎焉任意贪取为害深也马因有正户正银外有官吏常例兵部差人诸费今红站马船编矣正户有名矣止征银官给禁募人私自征取量加南京路费佥人赍解是亦一条鞭法也一条鞭则便民编正户势必为害似当速改一招抚逃民居官幸值全美县分安之不使逃流不幸适当疲困去者招之使来将去者抚之使得安集县官第一事也即兴国一县论逃絶户极多问其故则虚粮不能貱重役不能供也而其去无还心则拖欠之粮数未除重役之差银尚在追征如故数年并之还之尤不可也是以招徕为难次则富豪之债轴老帖存焉又其次则先年词讼或被人诬扯或自己细小错悮案牍存焉分数多少不同要皆小民致逃故也卑职到任而来查得五十七里半里并不可为里甚多间行乡落人烟寥寂村里萧条耳闻目惊为心恻久矣查追原业本县可得行之债轴磨害本县得与豁之其不得自行者粮役之拖欠及词讼之未完也夫虚粮拖负或非上司得专若夫未完徭银无人可取无次丁可赔其中经收人告是豫代原有指赔秤头今日不可准理先年案牍府为多守巡道次之其壮者逃老者死存被告无原告存原被无干证完之不能存之徒开吏胥骗局瑞尝谓假称逃絶与除豁则滋刁猾之效尤果逃絶不与除豁则又不能开招徕之新路当细为酌实速为蠲除蠲除酌实本县得请事非本县得专也又今奉文量田约在五月内可完事荒田无人承丈者颇多窃意无业复业之人可即此给之三年后实有收成依例报税收成稀少则听之亦复逃流抚穷困急务也
　　一哨官查得先年原无哨官有之始自嘉靖三十三年冬季三十六年夏季停止四十六年冬季复取如故奉文皆云佥取家道殷实有武艺之人一人之身二端不可兼得各县止是以殷实之家奉行耳每一佥防泣告攀扯累日月不能定若置之充军徒罪然问之则曰一季不止七八十两费用富者变产破家问所费则曰处处常例也本县到任以来减去不止一半矣而未尝无也夫机兵百名原有百长三四十名原有总甲每一队原有队长至营又有把总诸员统之何事哨官膏粱子弟无武艺堪倡导一季而更与机兵心非亲爱非身之使臂臂之使指也于操战无分毫之益各机兵酒食之需各统兵诸员拜见之礼各衙门人役常例之需开一骗局不小也似当裁革
　　一革冗员有是事然后有是官设焉先年増设夫岂无谓也哉然前后之时事不同则前后之官员亦当酌处兴国县先虽五十七里近则户籍空悬民多逃惫半里一二分里分为多先年设清军县丞一员管粮主簿一员又捕盗主簿一员典史一员无所事四十二年廵按陈某考察日卑职曽以捕盗事归典史裁革主簿申详今未示下查得四十一年刑科侯给事奏请裁革四十二年礼科邓给事奏裁革欵开一切人浮事者可兼可并非冲要而设驿递非要害而设廵检者皆可裁革查得兴国无大清军事务主簿一人清军管粮兼之事未繁琐又儒学生员止七十余人教谕一员训导一员似亦冗矣其一员当裁革自贑吉二府论东界寕都东南界雩都西南界贑县西北防和西万安北庐陵东北永丰兴国恰居其中万一诸巢冦发奸细生焉各县盘诘之矣一廵司弓兵三十名廵检官小权轻所济何事况廵检百余年以来住县城不至寨所徒有廵检之名若不生事无一分之事弓兵虚受工食若不生事了无一分诘盗之劳夫有一官则有一官之费若一官不安其分则又有一官需索之扰一官之费分也理也于民不无所妨一官需索之扰时变然也通也于民则为大害昔人谓寛一分民受赐一分窃谓逋盗责之典史主簿一员当革清军并之管粮主簿县丞一员当革儒学当革训导一员衣锦廵检一员回龙巡检司廵检一员非要害均当裁革伏乞裁度
　　清虚审编议　　　　　　　　　刘同升
　　吉水百年之内未经丈田虚粮之累甚于他邑渐有流移者矣不然则鬻子女以应征输深为可悯审编申请则曰旧额不可失也欲免之奚防而可嗟乎天下多事其失旧额而不可问者数数然矣岂独虚粮已哉每与余邑沈侯言之未尝不咨嗟而思拯之也侯为余言此亦无难虚之而已即不虚之究竟谁能补乎余恍然曰侯言得其要领矣非余所能及也遂为发明其议盖虚而不必补者有二虚而可以补者有一如田去而存里长之名为并其户所并者虚名之里长也无损于正供也然此可以议补者也虚粮竟付之虚所虚者无田无产之人嵗嵗征之而不纳者也无损于正供也虚丁竟付之虚其所虚者无人无家之丁嵗嵗征之而不纳者也无损于正供也特免其户房出票之资差役行票之利而已人人以为便户房差役以为不便而已此不必议补者也况每届开垦亦有可以补虚粮者每届添丁亦有可以补虚丁者旧制原有县虚以开垦添丁合之县虚不过多虚几畆多虚几丁可苏民之困矣至于里长议补尤自有说粮少者宜并粮多者宜増乡绅素封増里长一名则中叶单门减里长一名穷则变变则通必然之事也又诡寄之弊最妨国税倘下令曰诡寄者同所寄之家田产入官庻几钱粮可清功令可行一邑利而可通于各邑一事而可通于万人者惠莫大焉因侯恺悌之言余为之述其槩如此
　　国朝
　　请复同仁祠置主并祀议　　　　熊飞渭
　　伏见太府周公之表忠垂教也以懐忠祠旧址今为民居不忍撤而改筑于东湖之濵三十载废祀之祠宇一旦矗起于荒烟蔓草之中令孙许二公之孤忠正气昭昭然若掲日月而行与张许双庙炳麟千古甚盛举也独是濵湖一片地旧为同仁祠其创立已久今考崇祯八年李公嗣京重修碑记主竝祀如故庻典礼合于人心而可与经久矣谨议
　　贑州名宦乡贤祠议　　　　　　张尚瑗
　　传曰守道不如守官出位而言罪也瑗前譔兴国特祠议以典职斯土肃将明禋礼所未合得言之而即与厘正之至兴所受之贑郡与同于贑之诸邑祀典从违分所不得言即间有疑者亦无从而析其所以然自中丞郎公委修郡志乃得肆考其古今人物官于斯生长于斯者之人品徳业政术勲名上下千余年舆论之好恶先我而立言者月旦臧否同异折衷之所归前辈之记专祠合祠如精忠清忠濓溪书院文成公祠皆止就一二钜公名徳彪炳者为言而未统计乎一郡举一郡统计之莫若名宦乡贤二祠而此二祠中之人始而举祀继而从祀亦惟是一时公好有触则鸣又未尝统计乎千有余年之人槩而量之衡而悬之求其必无余憾故今瑗之有慨于中不自已于言者议陟而不议斥惜漏美而无讥溢奨其一二过举昭然纰缪者援典制以相申驳而非有訾乎古之人则巡抚都御史之金泽周南呉百朋江一麟四公宜补祀名宦者也金公在明治七年防台初建凶翦暴立纲陈纪时论称为识治之通才金去而宪院旋撤盗贼复起逮正徳十七年周公乃振而张之大防就擒四省胥奠拥旄相继垂二百年防院之有二公盖荜路以启山林可谓法施于民矣吴则有平下歴之功江则有讨黄乡之绩长寕县创立于江之手定南虽张翀奏设祗以终吴之业故两公平贼之功与王文成公鼎峙如谓都宪秩尊不应与郡僚同其肹蠁则文成既祠名宦矣文成别有特祠以道学宗称载主南向鴈行而荐春秋者凡六一赠礼部尚书諡忠烈前廵抚江西都察院右副都御史孙公燧一南京兵部尚书新建伯諡文成前廵抚南贑都察院右副都御史王公守仁一兵部尚书諡端敏前江西按察司副使胡公世寕一赠礼部尚书諡忠节前江西按察司副使许公逵一兵部尚书前江西吉安府知府伍公文定一吏部尚书諡文襄前廵按江西监察御史唐公龙则是前此之爼豆于斯者不独死事之双忠而一时共事诸公或发其奸或平其乱生则一心王室没则合食一堂故曰同也防箕比干去奴死不同而同以仁称故曰杀身以成仁当逆濠要结权珰势倾中外无君之心固不俟矫诏之日也而屹然独立不惧正名讨贼卒成大功谁谓非仁者之勇哉向非诸公先后其间吾知孙许之目不瞑矣今仍宜顔曰同仁祠谓仁可以兼忠忠未可以尽仁也至若欲为孙许立像别异于四木主者愚又以为未可夫忠义之在人心也为政者树之风声以鼓动之入宗庙而思敬过墟墓而思哀初非以设像置主为轩轻也文庙之议以像为亵今必变旧制别为二像将异二像于木主乎抑异木主于二像乎吾未知所宜处矣议者不过欲尊懐忠祠之名而不知已废同仁祠之实居然孙许为之主而四公者赘旒于此神不享矣辟之六部共坐一堂固公衙门也今忽牓其门曰统钧堂存而公衙门废虽五部寄居于此其心能晏然乎即宰之心能晏然乎夫爱人者犹及其屋之乌况本以同事合食之人而忍伸此而抑彼乎度非大君子崇重祀典表章先烈与人为善之至意也故同仁祠之名必不可毁仍置传与濓溪相仿非呉与江所敢望祗论平贼勤民以劳定国何不可从于文成名宦之后谢凤渚防台志论尧山曰南贑之尸祝公与新建世世无斁于仲文亦曰江公不朽之伐且垂之世世意当时固有举斯祀者而后渐澌泯耳四道分建其备兵章贡间有薛公甲焉以拓羊角功而锡服以忤分宜防而拂衣才与节两无愧也有陈公士奇焉艺园蔬以自给纵囹囚而自归介与慈均足称也此皆非贑所得专之官以驻节而得志其人即得崇其祀者也贑所专之官禴尝济济既云备矣所阙典者乃在始建郡之虞潭当杜搆逆岭峤祲氛倾赀飨士大致尅防贤母之休声并垂而令子崇勲不邀匕鬯乎裴谞之奔赴陜州代宗嘉其劲节读储潭喜雨之碑则泽加我民矣何以至今不祀也路应之伤胫不言李泌称其长者观贑滩凿险之役则功留兹土矣何以至仐不祀也孔宗翰乞诗苏公事仅文率饰治具然冶銕锢石遏二水之冲八镜台砥千古焉三犀秦守之比词笔也实民庸也何以至今不祀也周元公敦颐而继祀矣公之列名宦也以判防州也判防州之濓溪先生祠而监税防州之泰山先生孙复司法防州之龟山先生杨时何以不祠两先生经术儒学宜入濓溪书院配食祗论名宦祠而罣漏之议亦典祀所不得辞者下此则有通判之罗愿存斋焉书院山长之刘辰翁须溪焉存斋文方驾欧曽为朱文公杨文节公所服膺须溪则江文忠公所推荐而文集百卷学者所宗贑庙得之亦可云文治而民成矣县令之贤祀于邑郡长贰之贤祀于郡不相侵也贑府学则并祀兴国令程太中珦海中丞瑞旷典特兴不知昉于何年以此例之宋文宪公濓之令安逺杨文贞士奇之教石城亦宜入府学祠否乎程文海之为名儒直臣与宋杨之为大儒贤相学问功业孰大孰小乎此愚所疑其例而不得不进其説者也凡右幅所列者全郡也四辖也未及于县也前代也非本朝也县则其地褊故耳目亲而易灼本朝则为时近声实真伪犹俟积久而论定无俟乎汲汲遽陈侧闻节推苏峻大言于刘防抚免雩邑阖城之屠贑令郭毓秀请于佟防抚白田村一里之不叛其里人尸而祝之未入祀典尤最伟者无若照磨李徳明摄印石城当耿逆叛据闽汀拒守三年身经百战梯冲舞于云中井泉飞于岭畔古来名将烈士无以尚兹敦令者泽仅一里而县祠宜举之苏李两公者官系郡幕而佩恩之邑人宜奉之或以未合守土之例特崇报徳之祠准制揆宜义存酌取其现载祀典而不能无拟议者窃以为文信国公天祥不宜杂祀于防昌名宦盖信国之为名宦于贑也以太守故也又尝开督府于兴国兴于是乎有特祠战胜于雩都雩于是乎有合祠防昌者行师偶过之地祀礼宜同雩而不必同兴乃上拟于贑郡是卑信国矣留忠宣公正未尝令兴国周文忠公必大未尝尉雩都兴之祠瑗既祧之雩之祠则以告我同官而最不可解者寕都之祠列御史顾佐薛琏督学黄淳李龄髙旭五公夫学使者通省之秩官也大居正以率属宜归重于南昌贑郡且不得祀而何有于寕防台建设以后院道之莅贑者贑得举其祀自余江右之中丞直指亦不得而过问矣意五公者持斧之风裁秉衡之冰鉴于寕都必有被泽之尤深畏神之独竦者考志乘寂无一语江西通志并无薛琏御史其人者此在通志当抱阙略之諐而瑗亦深懐寡昧之咎顾五公之祀于寕都反覆而不得其说律以僣祀之失殆无辞以自解已寕都乡贤祠又诬祀崔太傅与之石城亦有陈晋公恕因里居桑梓之譌而矫诬逮于苹藻凤渚既详辟之瑗又踵申之而于祠志未敢径削者里人无当路之权邻壤邑长无主祀之责惟大声而呼俾闻者自反耳乡贤散见各邑闻见亲而舆论确更切于邑令又子孙表章先徳自有其人无俟鄙人之赘笔顾亦有缅溯古初不能黙黙者邓徳明宋元嘉中譔南康记实为章贡文献之开基綦母潜以诗鸣唐大厯间其文翰足以黼藻南邦世逺年湮邈乎莫宗自今举之非补亡之盛欤或曰王歆之并譔南康记名宦可无称乎曰名宦之人物伟矣丰功懿徳照耀青编非琐録丛説之才所可絜量若夫宦游羣儁流寓诸英翩翩乎实繁有徒就志中所传之人而为之祭长江以巵酒拜昌黎之遗像増华好事以俟夫君子之有作也已
　　请改折新邑粮米议　　　　　　杨日升
　　新城僻处山谷为江右东南尽境邑东西南三靣各数十里俱接壤闽封山地多而平地少悉皆小溪小涧舟楫不通即桴筏亦且阻塞惟沿北一带自县逹府有河如线仅通小舟又多滩与架与石迤逦其中言其滩则有传家滩闻家滩官家滩北门摆杨家墩横滩松塘滩彭家滩鮎鱼滩雕峰滩羊角滩西坪滩等处凡皆洲露石错若杯水覆坳堂之上耳小艇过之日仅可移数武言其石则有鸬鷀石羊牯石硝石香炉石言其架则有新丰架竹篙陂架崩山架八仙架凡皆顽石布列或蹲伏水中或隐现水面所在之处湍流迅急舟筏触之载胥及溺徃徃然矣其最甚者则莫如水溅架是架也俗呼为愁人架其石则礨布横亘几满河面其水则雪涛怒波峻疾汹涌春涨之时舟行必附岸驶不可支每多暗与石触水涸之际舟必由河中逐溜奔腾又多明与石衡此为壊舟之要害招招舟子望之而却顾矣通计防河不下百数十里始达于府而山溪之水倐泛倐涸触石坐浅所在皆是且每嵗粮米兑运又必待秋尽冬初适当水涸之时负运者多竭蹷而难应舟载者每沈覆之相随歴年以来官长误催征之考成里民多追赔之痛楚职此故也伏恳鸿恩大沛念倒悬之久困出汤火于一朝差官勘实特疏奏闻请照广昌宜黄彭泽诸县一例改征折色永着为规则正供如故上不误朝廷之军需中不累府县之考成下不苦里民之坐困不过一变通间而公私交利矣
　　详请停清查什军运漕议　　　　李　兰
　　为钦奉
　　上谕事窃奉总漕部院牌准户部咨闲议覆总漕张等防请清查什军学习挽运漕艘换去雇募之头舵水手乃得畏法守分不致误漕生事应令该督抚严行清查什军子弟有素能撑驾者将雇募水手内不守分之人先行更换不能撑驾者使在船学习以八年为率尽行换去召募之人悉以正军充当等因防行到道遵经转行各防卫查覆前来该本道防得利不什不变法害不什不变制古之人有言之矣利不什者且勿变矧害什于利者乎如挽运漕糈天储攸系年来各帮头舵水手每多不逞之徒致厪
　　宸衷今蒙题
　　允清查什军子弟在学习撑驾以八年为率换去雇募之舵水此诚良法美意茍能行之则在者无非正丁亲属顾身家而守法纪成效可觇奈何势有难遵害什于利欲稍试而不得所当沥陈请命者也江西一十四帮计七百余艘所需头舵水手不下万人今袁州吉安永新安福建昌广信铅山饶州九江前后贑州等十一帮正副二丁之外均无什军可佥南昌前后二帮什军仅有四名抚州帮之城丁亦无什军屯丁虽有子弟率皆素业耕耘不谙运务若责防县卫所必欲佥报势将捜查勾摄奸丁刁屯保无株累诬扳差蠧经胥曷免追呼骚扰窃恐佥得数名终无补于百一而军民两受其累矣夫军丁虽贱亦有室家本人领运赴北经年始归其得殚心竭力无忧内顾者恃有子弟为之维持门
　　户耳脱尽驱其子弟于帮中则仰事俯育谁为任之征租办运谁为主之身可縻而心不可絷未必不为挽输之害而什军中强懦不一灵蠢不齐膂力方刚者任劳犹易若孱躯弱息秀雅温文者甫歴风霜已先委顿涉波纵浪鲜不神惊片帆孤櫂尚必招招舟子矧粮艘之攸闗綦重江湖之来徃阻修即终身歴练猝遇风波犹难措手岂娇怯子弟所能操纵如法涉险如者乎前者安福所刘黄丁陈周覆溺本军之侄丁天偶谢迟伍覆溺本军之弟迟起之二人者皆什军也乃至遭漂没人作波臣帮丁佥谓不习水性之故什军之有损无益此即前车之一鉴先民有言射御贯则能获禽未尝登车射御则败绩压覆是惧何暇思获庖丁解牛至于官止神行而后可以批大郤导大窽若未尝操刀而使割其伤实多理势固然岂欺我哉况多一人即多一人之食用旗丁额定行粮原系计口授食若倍増学习之什军行月不敷必耗正粮而人数加多运弁亦难约束八年之内恐事日滋耳夫凋疲之卫正军单弱者例佥什军顶补是什军正宜培养以留充补之地驱为舵水正军亦虑多缺所以左右图维害什于利佥军之举似不独江右之什军鲜少者行之固难纵有什军敷足之地亦当变通停止者也本道管见止宜严饬领运官弁责成正军务择守分良民为头舵水手开姓名籍贯请给腰牌力行保甲前后十互相稽察一船生事正丁治罪九船连坐押运官弁时刻稽查稍有舵水滋事立拘惩治仍同该地方官详究狥隐参处则约束严而稽查密舵水自知顾忌官弁畏干吏议必不甘心庇纵雇募之舵水毋烦更易什军之勾摄即可免行既得上慰
　　宸衷下亦有禆漕运矣蠡测之议是否有当惟本部院鉴察焉
　　详请裁存各役议　　　　　　　魏锡祚
　　查议得利害不什法不轻变古人已言之矣今之纷纷
　　请议裁役者亦谓役冗则于地方无益而虚糜工食耳然其中亦有宜裁减者亦有未便遽行裁减者似应斟酌损益方可永久遵奉若凡闗卒俱可裁减以节省工食为能事毋亦未尝思审处矣如某府于请裁答应皁灯夫而外又议裁民壮弓兵义民三项奉行饬议遵经行据各县详覆前来卑府彚核详查南城县有义民四名原无职掌实系冗役诚宜请裁其余四邑俱无毋庸置议巡司弓兵则南城县洑牛司额设弓兵二十名嵗支工食银三十六两南丰县龙池司与新城县同安极髙二司俱额设弓兵二十名嵗支工食银各三十六两广昌县秀岭白水二司俱额设弓兵十五名嵗支工食银各二十七两额数多寡各因其地歴行已久不便如某守所请止存四名六名之説至若民壮一项则有断乎不可议裁者防查民壮每邑额设五十名稽其数倍于他役而顾名思义当年实有深意存焉盖闻有文事者必有武备县令虽系文员而城池仓库是其专责戢奸御暴是其攸司皁供使令也马快供巡缉也二十余人虽不见多亦不见少民壮一役则责在守御以佐兵师之不逮故于雍正二年条议者以州县兵少单弱奉
　　防每邑照额设足民壮以二十名习射二十名习鎗十名学习长鎗专司缉奸御侮此诚寓兵于役不易良谟也雍正四年江苏又请以民壮马快合为一班改名快壮协同捕盗部覆允行近防抚宪亦经仿此具题现候部议是民壮虽一贱役实有闗于地方有裨于
　　国事今欲议裁以为节省工食之计则一州一县幅员辽阔而止恃此皁十六名马快八名以办公非独不敷差遣势必贻误匪鲜且一旦有事而寥寥数役既无缚鸡之力又无寸铁可持险隘兵多之地尚有军威能摄简僻腹里之区汛防兵少者城池何恃仓库谁防不几使官民无措误于薄识浅见之议乎且就建昌一郡而论地界闽疆深山环统素属藏奸之薮常川兮缉尚
　　虞耳目未周止任马快八名势必顾此失彼欲求寕谧其可得耶故愚以为他役可裁而民壮独不可裁某郡之民壮或可裁而建郡之民壮断不可裁者也据某郡议曰州县既有马快又设乡勇武弁复有汛兵此役过多殊觉冗扰独不思马快额止八名能胜一邑缉捕守御之任乎乡勇仅于本村防御能供县令之调遣办公乎汛兵惟参游守备驻劄之地或以千计或以百计其余州县不过把总一员辖兵二三十名而止即如建郡之泸邑并无把总止拨外委巡防带兵不及十名亦可谓武弁之汛兵可恃乎是皆未尝计及于各方形势天下大体耳应将所请裁减民壮之处毋庸议是否允洽尚祈彚核裁转



　　江西通志卷一百十九
&lt;史部,地理类,都会郡县之属,江西通志&gt;
　　钦定四库全书
　　江西通志卷一百二十
　　艺文【碑碣一】
　　南北朝
　　简寂观碑　　　　　　　　　　沈　璇
　　夫太清奥絶上元秘逺存主莫究化匿无方改陵谷于崇朝变椿龄于终食邈矣悠哉罕测其宗防矣若乃炼质归眞莹情遯俗控八龙而朝四圣拥三界而役羣英就迹非神求心在徳而嗜欲滞累伤生感性名利玩习夺志扰心季主莫追曼倩已逺逰溺难戒井甑易徴自非托隐幽栖凭髙靣沼声迹絶象风马无津观荥洛而厌逰隐云烟而慕逺岂能濯秽归真因枝表实七变化体九易移顔文生五脏花开六腑奏琼笈于紫台披金篆于碧室者乎三洞法师陆修静心懐寡欲性蓄兼善忘为栖住诚隆阐教投装乐土解槖灵山以宋大明五年置馆于庐山髙岭夫止烦曰简逺在寂即义表名因心显号前陈蠡壑积水浮天却据匡山层岩入极瞰七泽真犹掌瞻九河直如带物色盈眸烟霞满瞩夕魂东引晓魄西延仰视奔星俯观骇电乃縁岩葺宇依平考室即岭成封因置墠耸桷互甍升降相临峻坂六层倾途九折丹崖翠壁削刻殊形八峯七岭参差异色飞溜垂虹积清似素轻萝散雾接緑成帷春林绾锦冬岩挺翠朝水啸夕鸟攅唫町疃驯堦颉颃满袖晨桴晓唱声髣髴其既闻玉阙金台路寂寥而方啓岂直杏林重茂匡居接迹而已哉俗滓难排灵迹易隐俄而先生托身剑杖飞迹壶天遗文余记盈縢委箧摘元宗之奥防畅袐诀之幽元是以通神间出参徽继轸而三芝奥逺非足迹所到九丹秘絶匪俗听所闻故功过则迁道至斯匿三洞弟子王道恩谙此遗尘范兹乗屑欲科术明练饵养精淳方且浴日餐霞飞金化石曵屣越壑耸臂升云常虑末俗风頽后生志弱忘跬歩之致逺闇尺木之腾空所以式镌往训敬诏来哲乃作铭曰三才并用万品俱陈造物在象成务由人铨功等义拂命非邻猗欤先哲覩实排宾练偏返妙养脆归真愍斯轻菌垂兹妙诀九曲五枝元霜赤雪援神凤举托情蝉蜕日成轮奂爰俨裳袂羽衣优柔云旗容裔法无难易志有浮眞嚣静系迹躁溢縁情栖崖协防饮涧资清道基松术业着芝琼祛尘屏累遣爱遗荣神明济济灵坛肃肃念荐兴翘形祗永鞫白云宵动芳烟夜触来驾班龙去留寳犊茂徳长镌清芳永馥梁天监十四年十一月立唐
　　西林寺碑　　　　　　　　　　欧阳询
　　盖闻不生不灭圎照偏知无去无来机虗寂言语既穷心行迹断利见鹿苑兴捅诱之权倚迹鹫山导汲引之路一音称物随类得解三逹教阐迷途自识慧日骞幽法雨遐济徳畅忍土是谓能仁然喻月譬镜宜有隐显髣髴宗极抑资图铸道冠域中金刚为大故神塔涌见灵刹相望先有昙比丘俗姓竺氏本为赵将知苦器之难安悟浮生之易尽以荣利为桎梏视名闻为羁绊屏弃諠说专修寂元风独肩息心无侣匡阜北岭地接层峯日月之所萦回云雾之所蒸液激白水于紫霄照离晖于石镜南瞻五岭北睇九州贞遯忘归幽栖是卜法师秉心萃止负锡来仪树宇山间游情梵表及迁即化借草岩间有息慈慧永河内繁氏髙足称首人师物匠仪无虗位理必渊湮服道御身善被物故异香入室猛兽驯阶绍修主业安禅结宇晋光禄浔阳陶范慕彼清声游兹胜地崇信正道拥篲式闾为出俗之藩篱为入室之榯欐兴建佛寺缔构伽蓝指景瞻星鸠徒揆日薙草开林増卑架巘峻筑台疏峦抗殿长廊绕涧斜砌环池冬燠夏凉经行毕备命曰西林是嵗太和之一年永公化縁将尽曾无忧生之嗟照幽通岂若逆旅之舍其日山房晦寂侧塞幡花洞户凝深铿锵音乐欢喜合掌奄然终谢年八十三法师运载羣品舟梁大法翾羽蠢族咸知缔向贾逺法师徳髙人世道被幽能屈万乗之尊申其再三之敬相望江海独在伊人言发响依契同符合自尔戒定接式龙象咸泊感不虗至功有归焉但年代推薄寺宇凋敝慧达禅师太原王氏廓六度以为津搆四禅以为室世归至徳物仰髙韵为善终日匪惮劬劳自东徂西兴建佛事爰自金城至于淮水亘陆遵渚莫匪教门宅古栖空因心自逺四部翘诚头目顶礼禅师报云欲于道塲营建七间重阁劝募之侣咸百其诚以大业二年爰戒匠人匪日斯就逶迤飞阁秀出干霄延袤层轩俯视无地炉香与峯云共郁钟声与幽谷合响有顷逹公欲往长沙模写瑞像及刻优填王像即轻举扁舟俄而旋返所造法身光相殊特势超镕楷功逾琢磨丹雘竞姿紫铣争耀力虽人就妙乃神输大业七年逹公寂灭次有东林道生法师树明因于往刦袭慧果于今生忘已济物纂修厥绪寺僧智正等以为树道风于长世诒徳范于来叶莫若勒兹绀碣题以元碑寓言雕篆稽首作颂乃为铭曰二仪肇判万品流形恩爱烦恼缤纷靡寕三彰四倒瘝惑焦明十纒九结宠辱相惊邅回三界轮环四生欲流长骛薪火不停谁其拯物独有能仁纡情纬识即果明因开方便门示彼元津雨大法雨洗涤深尘佛日虽隐道在人爰有开士粤来萃止铲迹销声为法忘已置想依空求真得理异人载挺大法舟航希踪只树标见道塲披榛翦棘抗陆浮梁切汉干霄含星浴日岩谷虚静林树闲谧宴坐经行道粮权实法门无二义揆归一总驾大乗终始竟毕像教有形取诸相质灵宇方固金刚不迁希彛至道缅邈遐年湏弥有尽法炬长燃咸慕偈赞敬勒雕镌
　　后汉徐征君碣　　　　　　　　张九龄
　　后汉髙士徐君讳穉字孺子南昌人也先生受天元休含道杰出体资清纯动适元妙知道之将废乃穷则独善躬耕取资非力不食邻落所处率化无讼在汉之季遭时溷浊不抗迹以庇物故退非山林不茍利以辱身故进无禄位五辟宰府四察孝亷又举有道就拜太原太守皆辞疾不起延嘉二年尚书令汝南陈蕃仆射南郡胡广相与上疏极言先生宜为辅弼协和人神汉桓帝犹能安车元纁备礼致聘而竟不屈志知时之不可支也然而诸公嘉招虽不屑之就及闻薨卒徒歩吊祭礼有所尚只鸡不薄意有所加生刍为贵士之感义实衰世之有补人而见徳俾后生之可寻其废中权行中虑皆此类也昔者夷齐介洁而逺去沮溺野逸而难羣顔阖凿坯以遁逃接舆狂歌而诡激此诚作者或类沽名夫有所不为至则偏也无适不可用之极也先生则贬絶在心而经修于世纯俭以存戒博爱以体仁应物以防通全已以归正汉廷所以宗其徳天下所以服其行岂与彼数子直道而已哉灵帝初欲蒲轮聘焉防先生以疾终时年七十有二子曰季祭笃行孝悌亦髙尚不仕皇唐开元十五年予忝牧兹邦风流是仰在悬榻之后想见其人有表墓之仪岂孤此地则先生之徳其可没乎乃铭曰灵芝无根醴泉无源角立杰出先生斯存英英先生徳不可名麟出无应鸿飞入防道髙事逺迹陈名劭勒石旧邦以观其妙
　　袁州萍乡县杨岐山故广禅师碑　刘禹锡
　　天生人而不能使情欲有节君牧人而不能去威势以理至有乗天上之隙以补其化释王者之位以迁其人则素王立中区之教懋建大中慈氏起西方之教习登正觉至哉乾坤定位而圣人之道叅行乎其中亦犹水火异气成味也同徳辕轮异象致逺也同功然则儒以中道御羣生罕言性命世衰而寖息佛以大慈救诸苦广起因业故劫浊而益尊自比丘东来而人知象教佛衣始传而人知心法以确实示其摄修味真实者即清净以观空存相好者怖威神而迁善厚于求者植因以觊福罗于苦者证业以销寃革盗心于昧之间泯受縁于死生之际隂助教化总持人天所谓生成之外别有陶冶刑政不及曲为调柔其方可言其防不可得而言也惟四海之大羣伦之富必有以得其门而防其宗者为世导师焉禅师讳乗广其生容州姓张氏七嵗尚儒以俎豆为戏十三慕道遵懐削之仪至衡阳依天柱想公以起初地至洛阳依河泽防公以契真乗洪钟蕴声扣至斯应阳燧含熖晞之乃明始由见性中得自在尝谓机有浅深法无髙下分三宗者众生存顿渐之见说三乗者如来开方便之门名自外得故生分别道由内证则无异同遂以摄化为心经行不倦愍彼南裔不闻佛经结庐此山心与境寂应念以起教随方立因居渉旬而善根者知归逮至周月而带缚者渐悟以月倍日以年倍时瘖蒙洞开荒憬渐革邑中长者十方善众咸信发愿大其藩垣法堂四阿复引僧舍身心恒寂象马交驰随其去来皆得利益逾岭之北渉湘而南仰兹髙山知道有所在此地縁尽翛然化俱神归佛境悲结人民自趺坐而灭至于茶毗三百有六旬矣爪发加长容泽差衰真子号呼围绕薪火得舍利数十百焉于是服勤闻法之上首曰甄叔乃率其徒圆寂道如亮如海等相与拭泪具役建塔于禅室之右端从众也初广公始生之辰嵗在丁巳当元宗之中元也生三十而受具更腊五十二而终终之夕嵗直戊寅当徳宗之后元三月既望之又十日也后九年其门人还源以为崇塔以奉神与建铭以垂休皆凭像寄懐不可以阙一缪谓予为习于文者故茧足千里以诚相恳大惧其先师徳音与时寖逺且曰白月中黒东川无还飏于金石传信百劫彼随堕泪之感岂儒者流专之责敬酬斯言铭示真俗文曰如来说法遍满大千得胜义者强名为禅至道不二至言无辨心法东行羣迷丕变七叶无词四魔潜扇佛衣生尘佛法如线吾师觉者极道枢承受宻印端如贯珠一室寥夐髙山之隅为法来者百千人俱裔民户有犀渠摄行方便家藏佛书愿力既普度门斯盛合为一乗散为万行即动求静故能常定絶縁离觉乃得究竟死即我休生非我病常藏者身常圆者性本无言说咐嘱其谁等空无碍后觉得之像閟灵塔迹留仁祠十方四辈瞻礼于斯
　　江西观察使韦武阳公遗爱碑　　杜　牧
　　皇帝召丞相延英便殿讲议政事及于循吏且称元和中兴之盛言理人者谁居第一丞相墀言臣尝守土江西目覩观察使韦丹有大功徳被于八州殁四十年稚老歌思如丹尚存丞相敏中丞相值皆曰臣知丹之为理所至人爱所去人思江西之政熟于听闻乃命守臣纥干众上丹功状大中三年正月二十日诏书授史臣尚书司勲员外郎杜牧曰汝为丹序而铭之以美大其事牧伏念天寳建中艰难之余根于河北枝蔓于齐鲁梁蔡辟为章句书生以蜀叛锜为宗室老以呉叛其他髙下其目跂而欲飞者往往皆是宪宗皇帝髙听古议广谏益圣任贤使能考校法度号令未出威先雷霆十有四年擒殛凶狠方行四海罔不率伏当时凡五征兵解而复合仅八周嵗天下晏然不告劳苦实以守土多循良吏而丹居第一周召伯理人于陜西召穆公有武功于宣王时仲尼采甘棠江汉之诗弦而歌之列于风雅班固序汉宣帝中兴名臣言理人者亦首述黄霸龚遂次将相下今明诏刻丹理效令得与元和功臣彰中兴得人之盛悬于无穷用古道也谨按韦氏自汉丞相贤已降代有逹官孝寛有大功于后周封郧国公郧公曽孙幼平为岐州参军生抱贞为梓州刺史梓州生政为汉州雒县丞赠右谏议大夫雒县生武阳公公字文明以明五经登科授校书郎咸阳尉以监察御史殿中侍御史佐张献甫于邠宁府征为太子舍人迁起居郎检校吏部员外郎侍御史河阳行军司马未行改驾部员外郎防新罗国以丧来告且称立君拜司封郎中兼御史中丞章服金紫吊册其嗣新罗再以丧告不果行改容州经略使筑州城环十三里因悉城管内十三州教种茶麦多开屯田黄贼畏服诏加太中大夫贞元末拜河南少尹连拜检校秘书监兼御史中丞郑滑行军司马皆未至拜右谏议大夫宪宗即位刘辟以蜀叛议者欲行贞元故事请释不诛公再拜上疏曰今不诛辟则朝廷可以指臂而使者唯两京耳此外谁不为叛因拜劒东南川节度使兼御史大夫时刘辟急攻梓州公至汉中表言攻急守坚不可易师髙崇文客军逺鬭无所资若与梓州缀其士心必能有功遂召拜晋慈隰三州观察使不半嵗元和二年二月拜洪州观察使洪据章江上控百越为一都防屋居以茅竹为俗人火之余烈日久风竹戞自焚小至百家大至荡空霖必江溢燥必火作火水夹攻人无固志倾摇懈怠不为旬月生产计公始至任计口取俸除去冗事取公私钱教人陶瓦伐山取材堆叠亿计人能为屋取官材瓦免其半赋徐责其直自载酒食以勉其劳初若艰勤日成月就不二周嵗凡为瓦屋万四千间楼四千二百间县市营廐名为栋宇无不创焉派湖入江节以斗门以走暴涨辟开广衢南北七里荡渫污壅筑堤五尺长十二里堤成明年江与堤平凿六百陂塘灌田一万顷益劝桑苎机织广狭俗所未习教劝成之凡三周年就成生遂手为目覩无不如志公之为政去害兴利机决势去如孙吴乗敌不可当向辅以经术仁抚智诱慈母之心赤子之欲求必得之故人自尽力所指必就子产理郑未及三年国人尚谤黄霸理颍川前后八年始曰愈理考二古人行事与公相次第不知如何元和五年薨年五十八其铭曰章武皇帝披攘经营凡十四年五六征兵人不告病肩于太宁将相是以岂无循良考第理行谁髙武阳武阳所至为人父母于洪之功洞无前古洪始有居水火是苦二者夹攻死无处所曰天使然不嗟不诉武阳始至材瓦是聚公钱不足以俸为助能为居守贳贷付与月载酒肴如抚稚乳不督不程诱以美语未二周星创数万堵几半重楼如诗翚羽锢以长堤缭四千歩明年水平人始歌舞灾久事钜一日除去灌田万顷益种桑苎俗所未有罔不完具寂寥千年谁守兹土大中圣人元和是师图赞功劳武阳岂遗乃命史臣刻序碑词宠假武阳为人慰思训劝守吏勉于为理
　　复东林寺碑　　　　　　　　　崔　黯
　　佛之心以空化执智化也以福利化欲仁化也以縁业化妄术化也以地狱化愚劫化也故中下之人闻其说利而畏之所谓救溺以手救火以水其于生人恩亦矣然用其法不用其心以至于甚则失其道蠧于物失其道者迷其徒蠧于物者覆其宗皆非佛之以手以水之意也为国者取其有益于人去其蠧物之病则通矣唐有天下一十四帝见其非理而汰之而持事之臣不以归元返本以结人心其道甚桀几为一致今天子取其益生人稍复其教通而流之以济中下于是江州奉例诏余时为刺史前访兹地松门千树岚光熏天蜩嘒响湍鸣松有泠然可别爱而不翦利以时往至是即喜而复之民物之困不可横赋得旧僧正言问能复东林乎曰能即断其发佳而勉之又命言择其徒得二十九以其下皆心生力完臂股相用言则随才赋事分命告复所至响应下防江之木鸠食访工陶土冶铁匠成于心授规于手日而不笠雨而不屐爨饪煑汤优犒执艺若殿若厢若门之三若阙之左右为塔若讲若食若客之馆若库若楼若防激飞泉而注于鬵鉹之间若梁蜺于武若亭临于白莲若僧之房若圣之室若突据胜若郤居幽奇可不寻雅不出位则为间三百一十三为架一千八百七十六为楹为梁为栋为桷为牖为阖为屋之事数为级塼为盖瓦凡役工合六十五万三百二十八絪緼端明严若有主大中六年二月十四日言命以图及其备録访余为刻石之文且曰自逺公至今若干嵗而传法之地灭矣赖君复之君宜主书其事余则曰复之者上也主其事而书之于言公不辞余尝观晋史见惠逺之事及得其书其辩若注其言若锋足以见其当时取今之所谓逺师者也吾闻岭南之山峻而不秀岭北之山秀而不峻而庐山为山峻与秀两有之五老窥湖悬泉坠天秔香药灵鸟闲兽善烟岚之中怳有绛节白鹤使人观之而不能回眸也且金陵六代代促时薄臣以功危主以疑惨浔阳为四方之中有江山之美惠逺岂非得计于此心视于时风耶然鸷者搏羶袭者拘素前人不暇自叹者多则逺师固为贤矣是山也以逺师更清逺师也以是山更名赐佛之法如以曹溪以天台为号者不可一二故寺以山山以逺三相挟而为天下具美矣今言师愍佛之法推逺之心修废之勤任其事不宰其功让功于义明义明曰余何能言之绩也让功于建省建省曰某何能言之力也让功于镜旸以缗物元谏以众材清持以播殖景仁以化施皆曰某何能言之方也非言不显义非义不显言推与让至于是而不宏大敏固始终一致者未之有也移之于邦国之理何故不成哉铭曰万窍怒号羣波猛起刑戮不加仁义不止有得佛心则灭诸炽慧以性生性以悟理山増惠台鉴辟妄轨根深则定叶茂则死可用理人不独养已峩峩匡矫矫惠子梁以崇山津以江水不骞不竭吾道曷已上复其道吾以塞诏惟师正言勤以克肖四五年来休功再绍推能与类以言妙不曰良能孰臻此要山川不改旧物复新诫汝其徒诞将又沦
　　太平宫九天使者庙碑　　　　　李　玭
　　伏稽诸大易曰一隂一阳之谓道隂阳不测之谓神惟道也生三混成洞防于变化惟神也得一而妙蓄秘于恬钦若太元遐征妙有运陶甄之极不独尊欤后唐累圣光华大明终始陟曦阳之午廓照瑶京操元命之符铭昌鼎算白云孤峙时望嵩丘紫炁千龄日飞函谷我开元神武皇帝圆灵受睠方舆宠秘握元珠之妙捐可寳之珍演至道于希刋杂法之凝滞乃圣一也于穆祀典清庙皦皦孝友光明天地洽乃神二也劒防之器返于三农弧矢之威神断六合乃武三也察时变者观乎天文人习凡庸无阶测圣乃文四也故冲精象外髙视鸿名昴荐河图灵朝海若尧心摄照顾言筌于几蘧轩目司明屈旌乗于茨隗所以虞环尽地夏玉从天纳殊賮于西王展告成于东后五龙推纪迈梁甫之髙曽八骏廵游陋昆墟之辙迹昭回上转山岳下腾列圣攸居通仙福防文皇质义武帝佩图至道之兴其来尚矣自华封献寿圣徳祈年金格传书珠鎏味液公主以天慈入道挹化芙蓉秘监以王子出家调芳芝术北方着列仙之籍南州希至学之因圣绪无为斯其有作乃睠羣岳真君道府光啓祠室幽賛神宗青城庐岳二山者佐命羣之望也丈人仙箓秘谛真君使者灵司孔昭察名书五法举亚三魔滀泄崇峦冀弗骞于物阜寒暑穹谷将必顺于人时开元十九年八月二十一日降明防曰青城山丈人庙庐山使者庙宜凖五岳真君庙例抽徳行道士五人焚修供养仍委所管拣择灼然道行者安置具年名申所由敕置庙使内供奉将使者真图建立祠庙并章醮行道设斋使大供道观法师张平公粤自秦京宣猷江服焕丹青之节赐元牡之仪驿传光临云岩皎色使持节江州诸军事守江州刺史独孤正重镇柴桑孚瑶枳棘时观武库代服文雄经始干城全摹益厉崇规逸丽壮思逾纷朝散大夫行长史扬楚玉行司马皇甫楚玉浔阳县令魏昌等恭惟圣善式议灵塲道俗防精休推异爰初筑土则雨霾烟嶂俄顷伫立而色霁霞标寳龟奠臬之辰金虬驿程之际隂蒙洊宻黮晦遄交注想元空肃思皇道芬芳载洁章醮翘襟六虗窈一夕融朗半空之上忽吐神辉缀灼九徼颎扬千仞宷寮率抃人吏并观昔天灵降周以云门舞奏神光烛汉以太乙登禋然北陆气交南州燠变物委霜霰人嗟沍寒使法师恬恳仙庭凭威国命故元冬易暖朱景敷晖畅于幽明优乎力役并利攸往咸欣子来使兹胜郊遂臻灵域腾頳桂岭郁翠松岩召斲郢门僝材荆岫疏峻□缭长垣红壁列钱丹楹绣础三间四表炳绘文防八维九隅悬锼镂槛虹梁亘欂风牖承楣洌井蕖鲜芳坛竹埽银铺月晓瑶霜开至若圣理全幽真容罕测夫其秘状逺降使司盖考三仙之图不于九牧之鼎皦姿粉垩备质光妍符彩标侔灵瑞表工徒罄想殊思感通斋室盟祠既优如在霓旌霞斾时飏羽仪列冠名山礼均行潦覃薫紫极供养黄冠玉釡常煎金罏永爇牲牷革享鸾凤于飞露挹神翁星临婺女清吹洞唱天渚匏之津匹水仙宫海曲蓬莱之岛龙骧鹤翥飘浄戒之庭师子辟邪趯跃精思之地珠幡卫筤琼盖拥舆法供天防六时朝念真经云帙万劫精修弗翦茅茨明代久彰于克俭经营梓匠神理邈尊于宠光圣渥堂闱灵栖窟宅朅来禔福不亦宜乎冬有十二月司存式命毕钩绳也元门道士章冲寂等挹教五千齐懽亿兆歴仙阶而仰止攀睿算以骧诚天使愿奉于雕镌心存魏阙法众希凭于琬琰道在吴岑春水桃花迷源遂逺幽林杏坞胜地非遥伏荷天休敢述颂曰道秘重神幽福庭三景运极五岳栖灵其真有物厥妙无形理则怳惚功惟泰宁于赫皇极昭融亭造睿握元珠祥丕大寳苍垠集贶紫云宗道致享百神探因五老乃睠崇山岳灵之秘三象浮精十华仙使威畜云雨神存天地法象昭凝真图炳粹幸明徳之嘉运降幽祠之宠章扈仙仪兮肃肃晔瑞彩兮煌煌烁琳宫之夕照拂琪木之神光雕辉兮翠辇玉釡兮调香撷五芝于秀崿搴八桂于飞梁龙吟凤舞天路长青云衣兮白霓裳节空歌于瑶磬臻羽斾于琼浆激兮福宇彯眇兮神极牵匹水之布流睨香炉之绮色留鹤语于千载翥鸾装兮一息綘河真母将易逢碧海仙姑淼难测恭至道兮三五奉休符兮万亿纪贞石于名山壮洪规于帝力唐开元二十年壬申正月己巳朔二十五日癸巳树唐故洪州刺史张公遗爱碑　　　独孤及
　　北斗魁戴匡六星曰文昌宫其三曰贵相圣人法天建官作为台司以左右民于是乎有敬敷五教平章百姓之职居之者下代天工上应星宿其或一麾出守八命作牧内为吉甫外为方叔道利物其政一也惟唐七世皇帝诛羿浇纂旧服得柱石之臣曰平原张公讳镐字从周秉中庸之徳含光大之量辍耕陇亩为唐臯防推毂于河南树风于荆门作宾铜楼登侍禁掖牧抚人半嵗洪州再稔鳏寡不侮神人咸若慈惠之政洽于百城享夀六十一嵗在癸卯七月壬寅薨于位夫徳之被物也厚则物之兴感也至故公之捐馆自九江至于敷浅原南暨于梅岭东臻于闽徼蚩蚩之民靡幼靡艾泣涕乎遗风凄怆乎棠隂恳恳乎若求而不得企而不及也佥曰平原其可谓盛徳也已子惠困穷俾富而庻若解衣衣我辍食食我弃我往其谁育我矣逝矣逺矣音徽沬矣吾侪小人呜呼畴依盍咏歌之刻诸金石秋八月既殡耆老吉州安福县丞邓林玉等一百一十五人乃率吁众慼谋及故吏从事州长县尹虎贲亚旅乡老大夫相与稽乎陈迹建颂表徳用广留侯之世家纪子产之遗爱礼也公曽祖曰善见位朝议大夫越州司马司马生武定任荆州都督府户曹参军户曹生知古官止代州司马广徳元年赠太子少傅自司马至少傅世以儒显天钟羙于其后嗣四世而生平原燕颔犀额山立玉色森然若大厦栋梁清庙祭器该综六学大抵以周易为师将賛元化耻观朶颐隐居南山盖三十朞天寳十四年始褐衣召见凡用舍繋于才行止牵乎时当无为无事即诏许由善卷各得安其节及人思俾乂则黄公角里不能逃其用势使然也繇是一命左拾遗再命右补阙修国史三命侍御史四命谏议大夫五命中书侍郎同中书门下平章事起布衣二年绾相印佐王业明敭之盛耀动古今于时至徳二载也天子方以复夏之师搜于岐阳三河之人左衽是惧公入叙百揆出分二陜帅东诸侯之兵收复宋郑诛后至者以惩不恪安危之机悬于方寸方将董正东夏懐柔山戎防帝咨百工曰有能典朕荆楚俾奸宄不作予惟克迈乃训于是拜公荆州大都督府长史明年元良肇建上曰畴若予乐正父师之职汝作宾客卒调防太子嘉言惟允于是授太子宾客上思夙夜出纳言语侍从之臣命公作散骑常侍防钟陵鄱阳之间人咨艰食上又曰命汝作州伯緫十聫之任俾余无虞惟尔贤于是有洪州之拜粤寳应元年冬十月公朝服受命至自临川彰善用明瘅恶用威一法度用信布恺悌用徳慰荐掾吏劳徕鳏寡化以公亷扇以礼让煦而妪之使自得清而静之使自定于是豪民猾吏革靣敛手家有忠信人懐孝弟畅于事业布于风俗浃于人心被于歌咏是嵗也二吴饥人相食厉鬼出行札丧毒痡淮湖之境骼胔成岳而我仓如陵我民孔阜犬牙之境疵疠不作灾不胜徳也临海贼袁晁狃于防稽之役侵我东鄙江介大恐民斯绎骚公命左军屯上饶之隘塞常山之口斩其搪突者三千余人自是奸党散落不敢南向而射邦人安焉羣舒贼帅杨昭凭蜂聚之众杀同安郡刘秋子以叛师溃而奔犯我疆场公覆而取之悬其首于五逹之衢凶徒殱焉沈千乗者新安大豪结权剽之党为之囊槖用兵潢池防刘我民桴鼓之声相闻郡国二千石不能禁公命次将斩之以徇锄其根株俾无遗新安民庻室家相庆江干清焉振六条之宏纲开布大信从善如流视民如赤子克己推诚以百姓心为心饮之以和俾服从教化轻剽啙窳夺攘矫防之俗或干于政憀悴蹇亟苛察缴绕之吏不能见其巧哀矜明庻期于无讼徳政行焉选乃僚必国之良有若博陵崔贲昌黎韩洄赵郡李惟岳北海王士华河间邢宙河东裴孝智陇西李道皆卿才也以嘉言硕画参公军事澄清之内无浊流审克之下无寃民淑徳旌焉公之解防褐而拖国章也十有一年矣虽匪躬之故宣力不暇而沧洲愿言未始弭忘每曰少伯子房吾之师也累乞骸骨将角巾故山朝廷方虗三老五更之贠待公而备书未及下而公薨焉呜呼哀哉裦徳之盛典退身之正志享用之遐福三者俱未从人欲斯可以叹矣惟公出将入相文武为宪谠言成畧藏在册府代莫得而闻也今采其徳刑礼义之善利物者颂之于石慰彼堕泪者之心焉尔其文曰纯粹之气升于星辰降为贤人皇王得之以厘百工以骘下民九江之南五品不逊百姓不亲平原来思绥之以徳俾民化淳寛厚以宁清净饬躬帅先是勤猛兽不噬夜犬不吠丰年来臻蔼蔼令徳家有膏雨户有阳春牧我苦晚弃我若新实天不仁南州寥寥东山依依徳音若存千载之后魂魄登此颂声不泯
　　唐江州冲阳观碑　　　　　　　李　湜
　　夫大易究天地之心老经游道徳之奥非先非后无始无终不行而至不疾而速跨亿龄而超万祀不以为长驰寸晷而廹分隂寕云是促寒暑乗之而干运四时行矣动植禀之以资生万物成矣若乃注元精而悬斗极皇运以兴陶正气以立干维帝图爰起故轩后以道登于云天唐后以徳逊于尊位其余法寳厯緫璿衡皆以冲妙宰域中元通御天下逮秦皇慢徳汉武骄真幸集灵之宫游祈年之馆心非至恳意属无厌徒健羡于一时竟贻于万代眷言魏晋咸璅璅焉迄至陈隋并区区者是知道之昌也无为之化若斯道之丧也有累之求若此然则否终则泰穷变乃通得之一朝必复昌运我大唐之御极也应盘古而开混沌法太乙而埽欃枪降灵元始之前提象太初之外乾坤翕辟飞龙之徳在天河洛经通神马之图出地髙祖神尧皇帝镳宫授箓推亡懐负胜之图太宗文武圣皇帝丰户收祥驭朽握瑶光之运髙宗天皇大帝抚大钧而司左契执大象而御中枢笼徽于七十二君飞英于万八千嵗中宗孝和皇帝小心恭孝大度寛仁上奉宗祧下安黎庻睿宗太圣真皇帝神功不宰圣谟广运以由庚而安夀域以洪范而享昌年开元神武皇帝变代重光创业垂统拨乱反正应天顺人知防知彰朝北辰而刋玉惟精惟一防九牧而铸金惟几也能使遐迩肃清惟神也能使幽明畅谧蒙汜抵于旸谷同文同轨大坂际于冰丘一尉一候其公卿也则伊周賛翼其牧守也则邵杜绥懐文以化成虞庠有籝金之业法惟刑措夏台鲜辨璧之疑尔其南亩澄清有如京如坁之积东山举逸无在迈在轴之幽大乐举而音律谐大礼备而威仪整民知和乐人识训章加以九苞六象之禽止庭巢阁双觡五蹄之兽入囿驯郊庆云舒玉叶之隂甘露洒金茎之润海贝积而江珠满山车至而泽马来其余絶瑞殊尤应图合牒者不可胜纪焉由是赤骆青旗坐明庭而颁国政金绳玉版封日观而纪天符曷以臻兹盖皇上得玉真之要道也故能范围三代陶冶六虗侯其伟而眄其美矣冲阳观者梁普通三年刺史邵陵王奏置奉诏造焉其观当置之际山顶常有双鹤栖托每天气清朗日色晴明西飞云衢东至庐岳其居也乃爽垲之层阜博敞之奥区南眺平原北临激水松子之非逺王乔之岭犹存左对崇岩右瞻穹岫排云掩日背隂向阳状若帏屏图经之数载矣以其仙鹤冲翥居防向阳二美可嘉故有冲阳之称矣其地也上躔景纬牛斗寓其精下料山泽庐江崄其镇徒观其数峰朶壑而浪水瀼阶风被防庭云叶镂楶瑶林寳蕊髣髴三珠之丽防宇崇堂依稀七寳之饰真容式备道气殊髙少华金童捧玉鑪而入侍太清玉女持眞诀而来仪结宇营坛宛在风尘之外药堂经藏萧然松石之间此实元圣之殊庭列仙之游馆也逮于垂拱四年冬遂为野火所侵囘禄扬光轩廊发焰昆山之火燎反芝田麋氏之灾烟侵桂栋致令元门殆毁仙构俄倾迄至开元之初犹阙真君之院爰有北岳先生洞元苏慕道等凝眞牝谷养素清溪长往之迹逾髙幽贞之志弥逺多端济物寡欲探防痛此荒芜乗兹舍施衣布之外衾被罔留抚遗迹而兴工想金摹而崇葺日役攸劝风匠是凭洞辟妙门式图真彚炳乎丹铺翠幌奂若秋水春台镂度元闗重装昔像影升元籥更饰仙仪凤憩龙盘宛然功备把十蹈五钩绳极妙能事斯毕不其然矣刺史赵郡李讷弓传虎石将军横北塞之勲构袭龙门司擅东都之望恺悌君子名教中人词塲则兰桂丛生学海则蓬壶对出声流宸扆道畅黎烝风符三月之春人荷二天之福别驾赵郡李承即州将之族父也长史京兆韦公司马荣阳潘公绶并题舆九派展骥二梁雅誉迈沂土之歌美政完荆南之价化宣千里无劳庾亮之书功賛六条自得应詹之佐司功参军长孙子尚司仓参军姚令珣员外司仓参军江克励司兵参军孙司弼司法参军张延祚参军陈徳直严干等八音继响以同举五色聫晖而异趣藻日莺迁弄春梁竦深耻屈为州县王彬博综甫就典兵徐稚枉器于功曹杨球屈声于从事豫章擢七年之秀鹪鹏即六月之图县令黄防主簿周晖尉宋不羁孙匪逸等并椅桐杞梓珠贝球琅礼乐専门诗书领艺家邦共理忠孝相资博通应时恭勤揆务严明既断擿伏如神割滞岂异于解牛绳僭不殊于逐鸟乡人杨公定周仁珙等茂族髙门魁岸豪杰或桂冠而从三乐或结辔而骋九衢咸舍浄财以追祐具题爵里勒在碑隂所冀证福今生销灾往劫某顷因只役斋沐朝真躬谒崇祠覩兹胜躅悠然长想怅矣髙风此际纲维道明祈请虽幼懐轻举窃好神仙未逢太上之家下遇麻姑之席自惟庸鄙轻赞元功何敢述其天倪但俱书其甲子昭宣不朽而为颂曰大哉元气邈矣真图宁穷妙象罔究鸿鑪道气方振浇风未敷发挥元箓何贤墨儒睢盱莫测肸蠁难名蝉蜕滓浊神游太清沉尸载起枯骸更生韬光秘诀养正真经变相从雕驱淳入诈质文互起昏明递谢燧火御图观龙演卦诡千品殊形万化于戏皇唐异圣冲光化吞防古声超上皇六幽允塞三灵再昌御九登运得一乗阳禀惟皇猷光宅天休张我元籥清我道流双童晚憩四子晨游山栖白鹤闗度青牛至人有为重爻是考芸阁三袭琳鉴七寳海圣澄真天神御昊含漱灵液规模元老一人有庆万姓攸资仰稽真宰式练精思往焚仙桂今植灵芝谁其嗣羙赖我尊师王命良臣作牧江曲英英佐贰济济寮属中和演化感恩动俗众妙所归羣生是属庐峰之右呉江之南仙居隐隐防宇耽耽道原巨济洞穴难探荃防思拙文何以堪
　　饶娥庙碑　　　　　　　　　　柳宗元
　　饶娥饶人饶姓娥名世渔鄱水娥为室女渊懿静专虽小家未尝出游治絺葛供女事循整乡闾敬式娥父醉渔风卒起不能舟遂以溺死求尸不得娥闻父死走哭水上三日不食耳鼻流血气尽伏死明日尸出鼋鱼鼍蛟浮死万数塞川下流鄱旁小民悲感怨号以为神奇县人乡人防钱具仪葬娥鄱水西横道上追思不足相与作石以贻后世其辞曰生徳无气灵而休嗟兹孝娥惟行之周渊懿含贞好静不游纎葛絺纻克供以修蒸蒸在家其父世渔饮酒不节厄乎风涛匍匐求哭号天以呼头目耳鼻膏血交流三日顿踣气竭形枯父尸既出孝质已殂龟鼈鼋鼍有蛟洎鱼充流溢岸旁出仰浮见怪形异适与我谋鄱民哀号或以颂歌齐女色忧伤槐罢流赵姬完父操棹爰讴肉形不施汉美淳于烈烈孝娥水死上虞娥之至徳实与为俦恒人有言惟教是图懿兹徳女家世不儒奇行特出神道莫酬穷哀罔泄终古以留乡人好礼爰立兹丘建铭当道过者下车
　　东林寺经藏碑　　　　　　　　李　肇
　　释迦者流有十二部经犹儒之易诗书礼乐春秋皆立言垂教之本儒无文字则天下久已大坏三藏之说不行西方圣人之教几乎息矣若声闻乗之四谛门缘觉乗之十二因縁门菩萨乗之六波罗宻门以至佛乗之一切种智生而知之则已学而知之者向防斯文是必懵然不自知其术也人主擅万乗之权富有四海至于生死报应之际常必瞿然有生之徒奔走之不暇实由斯言之烜赫而致化夫塔庙庄严之为像教其用大矣佛有天龙大防未尝不以契经为事佛灭后大迦叶召千罗汉结集法藏阿难传焉西土以胡文纪之谓之梵书科斗文字之也着于贝叶谓之梵夹杀青为简之也后汉天竺人摩腾始至中国出其文四十二章翻为书其后稍稍不絶至晋沙门法防遍游西国逹言语之不通者究三十六书之体而还梵书之诂训音义然后大备虽为道滋广而难能亦甚盖以事生六合之外教出五常之后时人无能知者小则误于文句大则失其宗防道安常叹释经有五失本三不易故信奉之代亦以名臣佐而成之自汉永平至唐开元祖述之士凡一百七十六人有桑门之重译有居士之覃恩有长老之辩论有才人之撰集校其经律论传记文集删改之总五千四十八卷号为实録其中贞观法师元奘作居多五分其数有其一其为该博首出前辈而歴代精舍能者藏之方之兰台秘阁而不系之官府也五都之市十室之邑必设书写之肆惟王公逹于众庻靡不求之以至儌福祐防患难严之堂室载之舟车此其所以浩瀚于九流也庐山山岳之神秀而东西林为海内名刹有惠逺道安之遗风四百余年钟磬之音不絶然而三藏经论阙而无补元和四年云门僧灵澈流窜而归栖泊此山将去言于亷问武阳韦公公应如响往年公夫人兰陵萧氏终有钗梳佩服之资而于荆州买良田数顷收其租入以奉檀施至是取之増以清白之俸而经营焉爰即洪州诸寺杂理其事雕函饰轴渍蘖磨墨僧谋而吏书暑往而寒就先命度地之宜以图建置黙设规制悬成剞劂乃结构而浮于江以至于东林施为殿堂用尊秘藏得浮槎大徳义彤为之主受持洒埽者七人以备名山之阙而资学者公之素志尔初彤公受具于庐山浮槎寺尝讨大藏恶其部帙繁乱将理之不可遂发誓四十余夏果得至焉于是捜逺近之逸函坠卷目在辞亡者得之互文合部者兼之断品独行者之本同名异者存之以伪乱真者标之又病前贤编次不以注疏入藏非尊师之意并开元庚午之后洎徳宗神武孝文皇帝之季年相继新译大凡七目四千九百余卷立为别藏着杂録七卷以条贯之合开元崇福旧録总一万卷举藏以志圅随圅以命轴防尘句偈如在常中然后金口之说流于娑婆者尽在于兹山也五年韦公薨七年博陵崔公以人和政成悯黙旧绩由是东林以遗公得请篆刻之盛其成公故家府从事李肇为之文曰多罗之教神道不测迦叶成之布西域兮毗尼之用其法翼翼优波受之垂作则兮阿昙之文演畅宗极苾刍龙象甚奇特兮三者之藏倾如轥墨王公大人为之饰兮韦公之绩崔公之徳及兹寳藏何崱屴兮崇崇彤公合发愿力传之歴刦千百亿兮鑪峯之北灵坛之侧系之迦陁金石刻兮
　　梅先生碑　　　　　　　　　　罗　隐
　　汉成帝时纲纽頽壊先生以书谏天子者再三夫火政虽去而劒履间健者犹数百位尚不能为国家出力以断佞臣头夫何南昌故吏愤愤于其下得非南昌逺地也尉下寮也茍触天子网突佞臣牙止于殛一狂人噬一单族而已彼公卿大臣有生杀喜怒之任有朋党蕃衍之大出一言作一事必与妻子谋苟不便其家虽妾人婢子亦撄挽相制而况亲戚乎况骨月乎故虽有忧社稷心亦噤而不吐也呜呼宠禄所以劝功而位大者不语朝廷事是知天下有道则正人在上天下无道则正人在下余读先生书未尝不为汉朝公卿恨今南游复过先生里吁何为道之多也遂碑以吊之
　　宋
　　唐狄梁公庙碑　　　　　　　　范仲淹
　　天地闭孰将辟焉日月蚀孰将廓焉大厦仆孰将起焉神器坠孰将举焉岩岩乎克当其任者惟梁公之伟欤公讳仁杰字懐英太原人也祖宗髙烈本传在矣公为子极于孝为臣极于忠忠孝之外揭如日月者敢歌于庙中公尝赴并州掾过太行山反瞻河阳见白云孤飞曰吾亲在其下久而不能去左右为之感动诗有陟岵陟屺伤君子于役弗忘其亲之深吁嗟乎孝之至也忠之所由生乎公尝以同府掾当使絶域其母老疾公谓之曰奈何重太夫人万里之忧诣长史府请代行时长史司马方睚眦不协感公之义懽如平生吁嗟乎与人交而先其忧况君臣之际乎公为大理寺丞决诸道滞狱万七千人天下服其平武卫将军权善才坐伐昭陵柏髙宗命戮之公抗奏不却上怒曰彼致我不孝公前曰陛下以一树而杀一将军张释之所谓假有盗长陵一坏土则将何法以加之臣岂敢奉诏陷陛下于不道帝意解善才得恕死吁嗟乎执法之官患在少恩公独爱君以仁何所存之逺乎髙宗幸汾阳宫道出妒女祠下俗谓盛服过者必有风雷之灾并州发数万人别开御道公为知顿使曰天子之行风伯清尘雨师洒道彼何害哉遽命罢其役又公为江南巡检使奏毁滛祠千七百所所存惟夏禹泰伯季子伍员四庙曰安使无功血食以乱明哲之祠乎吁嗟乎神犹正之而况于人乎公为寕州刺史能抚戎夏郡人纪之碑及迁豫州防越王乱后縁坐七百人籍没者五千口有司促行刑公缓之密表以闻曰臣言似理逆臣不言则辜陛下好生之意唯陛下矜焉勅贷之流于九原郡道出寕州旧治父老迎而劳之曰我狄使君活汝辈耶相擕哭于碑下齐三日而去吁嗟乎古谓民之父母如公则过焉斯人也死而生之岂父母之能乎时宰相张光辅率师平越王之乱将士贪公拒之不应光辅怒曰州将忽元帅耶对曰公以三十万众除一乱臣彼胁从辈闻王师来乗城而降者万计公纵暴兵杀降以为功使无辜之人肝脑涂地如得尚方斩马剑加于君颈虽死无恨光辅不能屈奏公不逊左迁复州刺史吁嗟乎孟轲有言威武不能屈是为大丈夫其公之谓乎为地官侍郎同凤阁鸾台平章事为来俊臣诬搆下狱公曰大周革命万物惟新唐朝旧臣甘从诛戮因家臣告变得免死贬彭泽令狱吏尝抑公诬引杨执柔公曰天乎吾何能为以首触柱流血被面彼惧而谢焉吁嗟乎陷穽之中不义不为况庙堂之上乎契丹陷冀州起公为魏州刺史以御焉时河朔震动咸驱民保郛郭公至下令曰百姓复尔业宼来吾自当之狄闻风而退魏人为之立碑未几入相请罢戍疏勒等四镇以肥中国又请罢安东以息江南之馈输识者韪之北狄再宼赵定间出公为河北道元帅狄退就命公为安抚大使前为突厥所胁从者咸逃散山谷公请曲赦河北诸州以安反侧朝廷从之吁嗟乎四方之事知无不为岂虚尚清谈而已乎公在相日中宗幽房陵则天欲立武三思为储嗣一日问羣臣可否众皆称贺公退立不答则天曰无乃有异议乎对曰有之昨陛下命三思募武士嵗时之间数百人乃命庐陵王代之数日之间应者十倍臣知人心未厌唐徳则天怒令出又一日则天谓公曰我梦双陆不胜者何对曰双陆不胜宫中无子也复命防出又一日则天有疾公入问閤中则天曰我梦鹦鹉双翅折者何对曰武者陛下之姓相王庐陵王则陛下之羽翼也是可折乎时三思在侧怒发赤色则天以公屡言不夺一旦感悟遣中使密召庐陵王矫衣而入人无知者乃召公坐于帘外问曰我欲立三思羣臣无不可者惟俟公一言从之则与卿长保富贵不从则无复得与卿相见矣公从容对曰太子天下之本本一摇而天下动陛下以一心之欲轻天下之动哉太宗百战取天下授之子孙三思何与焉昔髙宗寝疾令陛下权亲军国陛下奄有神器数十年又将以三思为后如天下何且姑与母孰亲子与侄孰近立庐陵王则陛下万嵗后享唐之血食立三思则宗庙无祔姑之礼臣不敢爱死以奉制陛下其图焉则天感泣命褰帘使庐陵王拜公曰今日国老与汝天子公哭于地则天命左右起之拊公背曰岂朕之臣社稷之臣也已而奏曰还宫无仪孰为太子复置庐陵王于龙门备礼以迎中外大恱吁嗟乎定天下之业断天下之疑其至诚而神雷霆之威不得而变乎则天尝命公择人公曰欲何为曰可将相者公曰如求文章则今宰相李峤苏味道足矣思得奇才以成天下之务乎荆州长史张柬之真宰相才诚老矣一朝用之尚能竭其心乃召拜洛州司马他日又问人于公对曰臣前言张柬之虽迁洛州犹未用焉改秋官侍郎及召为相果能诛张易之辈返正中宗复则天为皇太后吁嗟乎薄文华重才实其知人之深乎公之勲徳不可殚言有议论数十万言李邕载之别传论者谓松柏不夭金石不柔受于天焉公为大理丞抗天子而不屈在豫州日拒元帅而不下及居相位能复废主正天下之本岂非刚正之气出乎诚性见于事业当时优游荐绅之中颠而不扶危而不持者亦何以哉某贬守鄱阳移丹徒郡道过彭泽谒公之祠而述焉又系之云商有三仁弗救其灭汉有四皓正于未夺呜呼武暴如火李寒如灰何心不随何力可回我心哀伤拯天之亡逆长风而孤骞遡大川以独航金可革公不可革孰为乎刚地可动公不可动孰为乎方一朝感通羣隂披攘天子既臣而皇天下既周而唐七世发灵万年垂光噫非天下之至诚其孰能当
  </div>
  <div class="pagination">
   <a href="江西通志_page311.html">
    上一页
   </a>
   <span>
    ...
   </span>
   <a href="江西通志_page307.html">
    307
   </a>
   <a href="江西通志_page308.html">
    308
   </a>
   <a href="江西通志_page309.html">
    309
   </a>
   <a href="江西通志_page310.html">
    310
   </a>
   <a href="江西通志_page311.html">
    311
   </a>
   <span class="current-page">
    312
   </span>
   <a href="江西通志_page313.html">
    313
   </a>
   <a href="江西通志_page314.html">
    314
   </a>
   <a href="江西通志_page315.html">
    315
   </a>
   <a href="江西通志_page316.html">
    316
   </a>
   <a href="江西通志_page317.html">
    317
   </a>
   <span>
    ...
   </span>
   <a href="江西通志_page313.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
