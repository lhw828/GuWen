<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 204 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 204 页/共 479 页</h1>
    <div class="content">
　　真阳县府南百二十里。南至信阳州罗山县百十五里。汉置滇阳县，属汝南郡。高帝封栾说为侯邑。东汉永平中，讹曰慎阳县。滇、慎，俱读真。晋仍曰慎阳。刘宋因之。后魏初，仍属汝南郡。永安三年，置郢州于此。天平四年，罢州，置义阳郡，兼置淮川郡。后齐废郡，又并县入保城县。隋开皇十一年，废保城县。十六年，复置真丘县，属蔡州。大业初，改曰真阳。唐属豫州。载初元年，改曰淮阳。神龙初，复故。宋仍属蔡州。金改属息州。元省入息州。明成化十六年，复置今县。城周四里有奇，编户十五里。

　　○白苟城在县东南。梁置白苟戍城，又为白苟堆。后魏将尧雄谓白苟堆，梁北面重镇，请备之，即此。魏收《志》：梁置西淮州，治豫州界白苟堆；又淮川郡亦治焉，领真阳、梁兴二县。高齐废州置齐兴郡，郡寻废，改为白狗县。隋改县曰淮川。大业初，省入真阳。唐初复置淮川县，属息州。贞观初废。元和十二年，李攻蔡州，遣兵下白狗栅，即故白苟城也。○慎阳废县，在县北四十里，自汉以来县皆治此。明改置今县。

　　新阳城在县西南四十二里。应劭曰：地在新水之阳，故名。陈涉殁，其将吕臣起新阳，攻陈，下之，复以陈为楚，即此。汉为县，属汝南郡。光武封阴就为侯邑。晋省。○保城废县，在县西北。刘宋孝建三年，置宝城县，属义阳郡。后魏改为保城县，属汝南郡。高齐因之。隋省入汝阳县。

　　安阳城在县东，与光州息县接界。信阳北出之道也。杜预曰：安阳，本春秋时江国。汉置安阳县，属汝南郡。文帝封淮南厉王子勃为侯邑。后汉仍曰安阳县。晋改为南安阳，以河北有安阳也。刘宋仍曰安阳县。北魏仍属汝南郡，后属义阳郡，又置安阳郡，属郢州。《梁书》：大通元年，夏侯夔自广陵进屯安阳，遣别将屠楚城，义阳北道遂绝。是也。隋废入真阳。《括地志》：安阳故城，在新息西南八十里。广陵、楚城，俱在息县界。

　　江城在县东南。春秋时江国也。《左传》文四年，楚灭江。应劭曰：安阳有江亭。○建安城，在县南五十里。魏收《志》建安县属南郢州冯翊郡，盖东魏侨置郡也。又《志》云：县南八十里有临淮城，今为朱家店。又有固城，在县东北七十里。建置未详。

　　○南龙冈在县南三里。势颇高峻，拱峙如屏。

　　○淮水在县南八十里。自确山县流入，又东经息县境。淮河南岸，即罗山县界也。详见川渎异同及大川淮水。

　　滇水县东北二十里。源出县西王家冲，经县南一里，东北流，入于汝。汉以此名县。《志》云：汝水在县东北七十里，接新蔡县境。又汶水，在县北三十里，亦东北流经安阳县之青龙陂，而入于汝。○塘下沟河，在县北二十五里。源出确山县东南二十五里之金牛山，流经县北，又东北入于汝。

　　清水港县南四十里。源出确山县之横山。县南二十五里有闾河，亦出确山县界。县南诸小水，俱附二河东流入于淮。

　　龙陂港县东六十里。旧《志》：源出遂平县之洪山，流入县境，合清水港而入于淮。唐元和十三年，以蔡州牧地为龙陂监，盖因龙陂港而名。○石塘陂，在县西北二十里。东汉永平五年，汝南太守鲍昱石堰水，灌田数百顷。今堙。

　　○汶港栅在县东北汶水上。唐时淮西拒命，立栅于此。元和十二年，李攻蔡，遣兵下白狗、汶港二栅，即其处也。

　　上蔡县府北七十五里。西北至许州郾城县百里。故蔡国。楚并其地，谓之上蔡。汉因置县，属汝南郡。应劭曰：九江有下蔡，故此称上。后汉安帝封邓骘为侯邑。晋仍属汝南郡。宋为汝南郡治。魏因之。隋大业初，复分置上蔡县，属汝南郡。唐仍属蔡州。宋因之。今县城周六里有奇，编户三十六里。

　　○蔡城县西南十里。《志》云：蔡国旧城，周二十五里。蔡叔度始封此，其子蔡仲即封焉。春秋时为楚所侵，迁于新蔡，因以此为上蔡。《竹书纪年》：魏章率师及郑师伐楚，取上蔡。亦谓之蔡阳。秦昭襄三十三年，客卿胡伤取魏蔡阳。孔氏曰：蔡城在蔡水之阳也，汉因置上蔡县。宋武分置临汝县，仍属汝南郡。高齐省入上蔡县。隋开皇六年，改置武津县。大业初，改上蔡为汝阳，因徙改武津为上蔡。后因之。

　　武津城在县东。刘宋置县于此，属汝阳郡。泰始四年，魏将赵怀仁率众寇武津，豫州刺史刘π遣将击破之。后魏亦曰武津县。北齐废。隋改置于废临汝县。○定颍城，在县北。汉安帝永初二年，分上蔡县置，属汝南郡。延光中，封尚书令郭镇之为侯邑。晋仍属汝南郡。后废。《志》云：县东北八十里有晋王城，相传李克用屯兵处。

　　○蔡冈在县东十五里。周二十里。又县西五里有芦山冈，俗名原王冈，亦曰芦冈。陵阜峻耸，南北绵延，周四十余里。

　　○汝水在县西五十里。自西平县流入境，又东南入汝阳县界。又氵意水，在县东。亦自西平县流入境，南入汝阳县界。

　　沙河在县西南三十里。出遂平县岈山，流入县境，至县西南十二里蔡家埠口，又东北至姚家湾，入汝。元至正十二年，也先帖木儿讨刘福通，复上蔡，驻兵沙河，军中夜惊，遂北奔汴梁朱仙镇。○朱马河，《志》云：有二，一在县西二十七里，一在县东二十七里，俱东合戚桥河，至新蔡三义河，入于汝。

　　杜沟在县东。旧有沟凡五，东流入于氵意水。后汉初，县令杜诗所浚，因名。蔡地西亢而东卑，五沟浚，民始无泛溢之患。故址犹存。○蔡沟，在县东南三十里。又小茅河，在县东六十里。下流俱入于氵意水。

　　○铁丘台县西南五十里。相传汉光武曾驻此。又县东北有厄台，相传孔子绝粮处。

　　新蔡县在府东百四十里，东北至陈州项城县百二十里，东至南颍州七十里。古吕国。春秋时蔡平侯徙都此，故曰新蔡。汉置县，属汝南郡。光武封吴汉为侯邑。曹魏分属汝阴郡。晋惠帝分立新蔡郡。刘宋因之。后魏仍为新蔡郡。东魏兼置蔡州。高齐州废，改郡为广宁郡。隋初郡废。开皇十六年，置舒州及广宁县。仁寿初，改县为汝北县。大业初，州废，复曰新蔡县。唐初仍置舒州于此。贞观初，州废，县属豫州，后属蔡州。宋因之。金属息州。元省入息州。明洪武四年，复置，改今属。县城周三里有奇，编户十二里。

　　○阳城在县北五十里。汉县，属汝南郡。，水名也。汉明帝封阴庆为侯邑。晋属汝阴郡，后属新蔡郡。刘宋及后魏因之。东魏武定八年，置财州治此。北齐州县皆废。隋开皇十一年，复置，属陈州。唐初属沈州。贞观初废。今为阳村。《寰宇记》：阳城在沈丘县西北三十五里。

　　楚王城亦曰楚王戍，在县东北。《水经注》：葛陵城东北有楚武王冢，民谓之楚王岑。北魏时尝于此置戍，谓之楚王戍。萧齐建武四年，魏兵南寇，豫州刺史裴叔业攻魏楚王戍，为傅永所败。又梁天监七年，魏三关、悬瓠俱来降，梁将马仙卑进顿楚王城，遣兵助守悬瓠。既复，遣别将张道凝屯楚王城，魏取悬瓠，道凝弃城走。八年，魏楚王城主李兴国以城降，即此。

　　栎城在县北二十五里。今名野栎店。《左传》昭四年，吴伐楚，入栎。南北朝为戍守之所。萧齐建武三年，魏寇司州，齐栎城戍主魏僧珉拒破之，即此。

　　葛陵城在县北。后汉建武十五年，徙封姚丹为侯邑。又壶丘城，在县东北。《左传》文九年，楚侵陈，克壶丘，是也。○毛城，在县西。梁大通二年，义阳来降，以夏侯夔为北司州刺史，镇义阳。夔进拔魏毛城，逼新蔡。盖是时戍守处。

　　舒城在县东。隋开皇六年，置舒县，属舒州。大业初，废。又永康废县，在县东南。高齐置，属广宁郡。后周改曰氵意水县。隋大业初，废。○四望城，在县东二十五里。后魏景明初，王肃于四望陂南筑之以御齐。魏收《志》：新蔡郡治四望城。

　　○冢冈在县西四里。冈势耸峙，上多古冢，因名。又县东二十五里有顿家冈，俗呼为邓家冈。

　　○汝水在县南。自汝阳县东流至此，又东南入息县界。《志》云：汝水经县南十里，有官津，即鲁昭公二十年夫子自楚反蔡问津处。今地名官津店。

　　氵意水在县北四里。上承汝水支流，经葛陵故城，又东南至县东，注于汝水。《志》云：氵意水注于汝，又东南径下桑里，迤左为横塘陂。又县北四十里有延河，亦自汝阳县境流入界，又东北至项城县，入于颍河，不通舟楫。

　　东湖在县城东。周四十余里。今堙废，仅余十之一。

　　阳渠在县北七十里。《水经注》：葛陂东出为水，俗谓之三丈陂，自陂东注而为富水。汉和帝时，何敞为汝南太守，修阳旧渠溉田，增三万余顷，是也。

　　葛陂在县西北。旧时陂方数十里。汉中平五年，鲍鸿破黄巾于葛陂。晋永嘉末，石勒掠豫州诸郡，临江而返屯于葛陂，因筑垒于陂上，课农造舟，将攻建业，琅邪王睿集兵于寿春以御之。《一统志》：汝阳县西南三十里有葛陂，即费长房投杖化龙处。

　　青陂在县西南。其接汝阳县境者，亦曰青龙陂。或曰即古青波也。秦二世二年，秦兵复攻陈，下之。陈将吕臣走，收兵复聚，与鄱盗当阳君黔布复击秦，破之青波，复以陈为楚。盖潴水之处。后汉时，陂废。建宁三年，新蔡长李言请复此陂。陂上承真阳之滇水，入县境，又东南经息县而为墙陂，灌溉凡五百余顷。今废。

　　○繁阳亭在县北。《左传》襄四年，楚师在繁阳，以陈叛楚即晋也。又定四年，吴败楚舟师，楚大夫子期又以陵师败于繁阳。杜预曰：繁阳，楚地，在阳南。又大吕亭，亦在县北。《续汉志》云：故吕国也。

　　西平县府西北百三十里。北至许州郾城县六十里，西至裕州舞阳县百里。古柏国。汉置西平县，属汝南郡。宣帝封于定国为侯邑。更始时，立李通为西平王。后汉建初中，置西平国，寻复故。建安八年，曹操击刘表，军于西平。晋仍属汝南郡。刘宋及后魏因之，后又置襄城郡于此。北齐改文城郡。隋初郡废，以县属蔡州。大业初，县废。唐初复置。贞观初，省入郾城。天授二年，复置，属蔡州。元和中，改隶氵殷州，寻复故。今县城周五里有奇，编户二十七里。

　　○冶炉城在县西七十五里。战国韩铸剑处。晋于此置铁官。唐元和十二年，李氵意遣将破吴元济于岈山，进取冶炉城，又破西平，是也。

　　武阳城在县西南。后魏置武阳县，属襄城郡。隋开皇十八年，改为吴房县，属蔡州。大业初，废。唐初置北武县，属道州。贞观初，复废。

　　○诸石山县西一百里。势甚高峻，其南曰云庄山。近《志》云：汝水源出二山间。盖汝水故流变易，后世即以二山溪谷之水，目为汝水源耳。

　　○汝水在县北。自许州郾城县南流入县界，又东南入上蔡县境。《邑志》云：汝水在县城西。水涨时派分入城，自西水门入，由东水门出。后数泛溢，侵城郭，乃移水道于城北二里。

　　氵隐阳河县西五十里。东北流入于汝水。《志》云：县西二十里有官桥河，县西北十八里有金水河，县北十五里有阏泥河，皆汇县北境之水，下流入汝。又县西五十里为流堰河，经县南，合县南二十里之双义河，东流入汝。

　　周家泊县北二十五里。县以北诸水，多汇流于此。水则多鱼，涸则多苇，民赖其利。氵意水之源出焉。《寰宇记》：县西七十二里有二十四陂，魏典农都尉邓艾所造以溉民田，支分而东，凡二十有四。亦曰邓艾陂。今淤。

　　○棠溪村在县西北，接郾城县界。昔时产金甚精，所谓棠溪之金，天下之利也。《战国策》：苏秦曰：韩之剑戟，出于棠溪，即此矣。又县西旧有龙渊水。《太康地记》：西平有龙渊水，淬刀剑，特坚利，故剑有龙泉之名，苏秦所称龙渊之剑也。司马贞曰：天下之宝剑，韩为众，其剑皆出西平县。《汉志》注，西平有铁官，盖以此。○西平驿，在县城南，明初置。

　　柏亭在县西南。应劭曰：西平县有柏亭，故柏国也。杜预曰：春秋时柏国，县之柏亭是。

　　确山县府西南九十里。西至南阳府泌阳县百八十里，南至信阳州百七十里。汉朗陵县地，属汝南郡。宋置安昌县及初安郡，后废。魏延兴二年，复置安昌县及初安郡。孝昌中入梁，置陈州。东魏废州。齐改置荆州，寻废。周又改置威州，后亦废。隋开皇初，废初安郡。十年，改安昌曰朗山县，属豫州。唐初，置许州。贞观初，州废，属蔡州。宋因之。大中祥符五年，改为确山县。明初，省入汝阳。洪武十四年，复置。今城周六里有奇，编户十二里。

　　○朗陵城县西南三十五里。汉县治此。光武封臧宫为侯邑。晋仍属汝南郡。武帝封何曾为朗陵公，是也。宋因之，后废，置安昌县。《宋志》豫州有绥城郡，领安昌县。魏收《志》安昌县属初安郡。隋改置朗山县，以安昌县并入。唐元和十一年，讨吴元济，唐邓帅高霞寓奏败淮西兵于朗山。十二年，李攻蔡，遣兵袭朗山，败之，既而夜袭蔡州城，分兵绝朗山道，即今县城矣。

　　阳安在县东北。春秋时道国，所谓江、黄、道、柏也，后为楚所灭。汉置阳安县，属汝南郡。后汉因之。初平三年，曹操分汝南二县，置阳安都尉，寻罢。晋仍为阳安县，属汝南郡。宋及后魏因之。北齐省。章怀太子曰：阳安故城在朗山县东北。《寰宇记》确山县北二十里有道城，是也。

　　○蟠山县南二里。环绕邑城，其形如龙，亦名蟠龙山。又县东南二里有登高山，县东五里有五里山，皆峰峦秀耸，为邑之胜。

　　确山县南十里。一名浮丘山。宋以此名县。旧《志》云：溱水盖出于此。又朗陵山，在县南四十里。汉以此名县。山之西北，即故朗陵城也。一名大明山，俗呼为马鞍山。○三山，在县南三十里。与马鹿山、会龙山并峙，因名。又县南五十里有走马岭，岭上有平冈数里，可以走马。

　　乐山县西北四十里。本名朗山，隋县以此名。宋避讳，改曰乐山。山顶有皓月池及双龙泉，又有紫花涧，练水出于此。山之麓多军营石垒。唐时淮西拒命，所置以御官军处也。又秀山，在县西北十里。浮烟积翠，视诸山特秀。○佛光山，在县东南五十里。势极高峻，常有光焰。县东南六十里又有横山，以南北横亘而名。清水源于此。

　　○淮河县南四十里。自信阳州流入县境，又东入罗山、真阳县界。淮河南岸即信阳州境也。○溱河，在县南三十里。自南阳府桐柏县流入境。一名沙河，又谓之吴寨河。东流入汝阳县界。

　　黄酉河县北三十里。源出乐山，即练河之上流也。东流合诸小水，入汝阳县界。又有马庄河，亦出乐山，东流至汝阳县西十五里，谓之寨河，又北入于练河。
</div>
    <div class="pagination">
<a href="读史方舆纪要_page203.html">上一页</a><span>...</span><a href="读史方舆纪要_page199.html">199</a><a href="读史方舆纪要_page200.html">200</a><a href="读史方舆纪要_page201.html">201</a><a href="读史方舆纪要_page202.html">202</a><a href="读史方舆纪要_page203.html">203</a><span class="current-page">204</span><a href="读史方舆纪要_page205.html">205</a><a href="读史方舆纪要_page206.html">206</a><a href="读史方舆纪要_page207.html">207</a><a href="读史方舆纪要_page208.html">208</a><a href="读史方舆纪要_page209.html">209</a><span>...</span><a href="读史方舆纪要_page205.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
