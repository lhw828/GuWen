<!DOCTYPE html>
<html>
<head>
    <meta charset="UTF-8">
    <title>闽都记 - 第 12 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闽都记 - 第 12 页/共 21 页</h1>
    <div class="content">　　雪峰寺　在二十八、九、三十都之中，宋嘉祥东里也。其山旧名“象骨”，峰高四十里，根蟠四邑，未冬或雪，盛夏无暑。唐乾符间，僧义存者至武陵，传法于五祖德山。还闽，居芙蓉山石室，其徒蝟集。于是，得象骨峰，里人谢倣辈，诛茅为庵于凉映台北，迎存来住。一日，登山巅，遇雪，留宿其上，因名“雪峰”。其徒益盛，至无所容。乃去庵三百步，经营建寺。里人蓝文卿，舍田七千余亩、房室五百间，诸物称是，遂为南方丛林第一，赐号“真觉”。有凤凰冈，雪峰主山也。梯雪岭，其巅险峻若登天然。
　　乌石岭　在山之巅。应潮泉，水才数寸，进退深浅，与潮候无差。相传为海眼。鳌山阁，识成道之由；枯木庵，外嵌中枵，真觉宴坐其间，今犹宛然。留香堂，尝有僧败絮百结，臭裂不可近，僧众逐之，独邻榻僧相留。既去数里，谓：“荷君意勤，适留香相浣。”比还，所坐处异香袭人，经时不歇。又有乘云台、无字碑、难提塔(即义存真身塔)。存有谶云：“石卵爆尽，吾当复生。”至国初宣德间，石卵已爆，寺宇重兴云。望州亭、卧云台、鞭斗石、文殊台、白云台、月池、汤泉、虎迹石，皆奇胜。宋太平兴国中，赐号“雪峰崇圣禅寺”。义存尝驱木偶人转输粮食，自题水磨云：“庵前永日无狼子，磨下经年绝雀儿。”至今犹然。院旁旧有古杉二株，一义存植，一闽王审知植，今皆不存。祖师木球，今在寺中。无字碑，古偈云：“一片如屏紫翠间，风吹日炙藓花斑。莫言个里无文字，为待高人著眼看。”
　　元刘弇《赠雪峰长老守超》：“仰窥玉奁天面窄，顽碧颠青自天掷。祖师不管地祗悭，千五百徒此其宅。流水声中换今昔，粉抹頳糊老椽壁。枯木庵回旧日春，难提塔示重来折。超公最后法席张，全机扑落混球场。曾令天花条飘坠，况有庭桔符青黄。乌藤横膝傲佛祖，熟识眉宇瞬且扬。天吴吹澜洗霾垢，方诸挹月来清凉。东瓯万刹尽金布，咋舌谁堪论妙悟。赠教参儿走衲云，高枕无乃林泉负。庐峰南远真西林，叩寂丈室惭宗雷。秀颠庞眉遍人爽，反疑不自尘中来。由来山兴复不薄，畏途何计挥尘缚。诘朝走马汗羞颜，又作杨花无止泊。”
　　明唐泰《游雪峰》：“微霜落叶渡关河，古寺深秋掩薜萝。轻策独随飞鸟去，好山偏向夕阳过。三花祗苑逢僧少，独树空林积雨多。暂盍朋簪耽胜果，下方尘土易蹉跎。”王恭《雪峰歌送云上人》：“七闽山多如蜀川，千崖万壑疑登天。六华峰欹雪作顶，五月夜半闻寒蝉。芙蓉石窄人飞过，莲宇经台尚经火。无字碑横任鹿眠，磨香石冷从猿卧。忆昨法园初布金，三千缁锡绕丛林。经行龙象诸天影，禅寂蛟鼍万籁音。杉枝青青低覆地，木人也悟西来意。五百年光转眼休，重见真僧出凡世。镡津法侣解楞伽，却下九峰登六华。枯木庵前挂如意，留香堂上搭袈裟。朅来下界相逢处，幸接微言沃甘露。凿齿由来识道安，远公自是奇玄度。法舟今去几时逢，尘世空瞻象骨峰。归见住山相问讯，西江一派是禅宗。”高廷礼《送雪峰寺僧龙渊》：“新将半偈出青莲，孤鹤闲云思渺然。金锡来承天汉语，紫衣归坐雪峰禅。寻钟野寺残山外，潄齿寒流落照边。行至东林休结社，松枝已偃旧房前。”叶向高《游雪峰》：“嶂日太凌嶒，炎天散郁蒸。峰寒犹带雪，径仄半垂藤。卧病君恩隔，安禅世态憎。留连不能去，觉路尚堪乘。”“招提开宝地，振锡自何年。绣柱围苍藓，虚廊响瀑泉。布金人已去，说法树空传。辛苦催租吏，豪门半寺田。”“青山看欲遍，兹地喜初游。洞古松杉翳，堂倾鼠雀愁。法云时作雨，僧腊不知秋。分得伊蒲供，还为信宿留。”“存公振宗教，遁迹到兹山。枯木犹藏钵，经年只闭关。斯人不可作，流水自潺湲。一脱微名累，超然心境闲。”徐《游雪峰寺》：“踏遍危峦翠霭重，寺门金榜署唐封。三冬积雪埋孤嶂，百尺春潮战万松。石卵爆残成谶纬，木球趯后露机锋。一轮皓月方池照，影出云端象骨峰。”“路入云边少客来，翠微深处竹房开。断碑岁久磨无字，古镜尘空挂有台。钟为缺余唇啮土，井因眢后幕生苔。佛田一半归豪主，谁舍蓝家长者财。”谢肇淛《游雪峰》：“古刹高临象骨峰，客来下界已闻钟。摇空塔影依双树，卷雨涛声吼万松。百里远山皆贴地，四时积雪尽成冬。木球不动香台冷，犹有残碑藓未封。”“一从飞锡乱峰巅，宝地香灯七百年。水转山田无雀耗，云归石洞有龙眠。窗前池蘸千林月，海外潮通半壑泉。胜事只今俱寂寞，残经空锁讲堂烟。”
　　渡大目溪而西，为松岭铺、白沙新驿、张圣庙、崇寿寺、双髻峰、汤泉院、梅埔山、小箬驿、仁溪。
　　松岭铺　在大目埕。上通汤池，下接大濑。迩岁，置戍江防，泊舟于此。
　　白沙新驿　在松岭铺之东。国朝万历十年，以白沙驿距水口辽远，兹为土中，集议规建。东为公馆，西为承廨，移旧驿于此。然人烟稀少，夫役多缺，复归旧驿。
　　张圣庙　在新驿之西。乡人规建，以完形胜。俗呼为佛堂。张圣，具闽清演溪。
　　崇寿寺　在三十四都。宋开宝七年建，今废。
　　双髻峰　在二十四都，小箬溪之水出焉。山巅有鳌峰，岭下有汤院。石在土中，闽人掘取供玩。唐咸通初，僧师复与林衮业儒同入关，至杨子渡江。师复有出尘之想，赋诗而归，卜筑双髻峰下，以山形险峻，移绥平里。宋梁克家《三山志·总叙》：“三山，列双髻之胜。”
　　宋黄幹《双髻峰》：“万山环立雨山高，伯仲壎篪风味多。轩冕直能惊俗子，采薇千古不消磨。”
　　汤泉院　在双髻峰之麓。距雪峰寺八十里，有温泉焉。僧可遵尝作偈：“直待众生尘垢尽，我方清冷混常流。”宋苏轼赏之。有曾巩、程师孟、蒋之奇诸公留题。冠盖南北，多憩于此。
　　宋李纲《温泉》：“温冷泉源各自流，天教施浴雪峰陬。众生尘垢何时尽，日日人间几度秋。”“玉池金屋浴兰芳，千古华清第一汤。何似此泉浇病叟，不妨更入荔枝乡。”
　　梅埔山　在二十五都，界侯官、闽清二邑。旧志：“潭中有钟，莫知年代。”唐贞元中，僧惟亮欲取之，见蛟龙出没，遂不敢近。
　　小箬驿　在小箬溪口，今废。又大箬，距驿五里，并滨江，多人烟。
　　明陈翰臣《小箬溪作》：“清溪望不极，秋色佳有馀。落日映空山，孤云流太虚。俯鉴波底彻，帆影惊游鱼。两岸亘空阔，遥爱林木疏。人家古木阴，双双接茅庐。天长雁鹜少，境旷心神舒。我本淡荡者，生计凭樵渔。愿辞城市氛，兹焉托幽居。”谢肇淛《夜泊小箬溪作》：“小箬溪边秋水生，野帆如叶暮云平。伤心望尽江南路，月满芦花雁一声。”
　　仁溪　在二十五都。源出连江县界，溪以西为古田县地。
　　
　　 

卷之二十三　湖西北侯官胜迹
　　

　　自贵安山折而西，为陈则清墓、遗爱亭、谢蕡墓、郡厉坛、风节亭、保福寺、洪英墓、梅亭铺、林钝墓、高凤墓、傅汝舟墓、郑善夫墓、鹿乳泉、婆岭亭、谏议阡、马骢墓、王舜卿墓、万安桥、文山、高旭墓、高均墓、留爱祠、玉泉寺。
　　陈则清墓　在象山，有司营葬。则清，正德丁丑进士。历都御史，巡抚云南，卒于官，万历间祀乡贤。
　　遗爱亭　在黄坑口。国朝嘉靖间，盐商为运使欧阳恂建。恂，字忱之，江西泰和人。弘治壬戌进士，为运盐使。持清操，待商人有恩。其后，都运如娄志德、王钫、周浩、王三锡，冰蘖有声，并刻石颂之。
　　谢蕡墓　在佛国山。蕡，正德丁丑进士，礼科给事中。嘉靖初，以议礼与张璁、桂萼不合，力争，杖阙下。出知太平府，未上，卒。隆庆初，赠太常寺少卿，万历间祀乡贤。
　　郡厉坛　在保福山之东。宋元时，附社稷坛祭。国朝洪武三年，建马鞍山后，八年移今所。刻石祭文，高皇帝所颁也。岁以清明、中元、十月朔日三祭。
　　风节亭　在保福寺之西。初，道周有亭，以憩行者，岁久倾圮。国朝万历十三年，提学副使邹迪光，以巡抚赵可怀挞辱诸生，即解绶去。合郡思之，建亭立石。吴郡刘凤撰文，竖亭中。
　　保福寺　在二都郡厉坛之北。初名唐安，陈天嘉二年建。国朝洪武初重建，更名“隆寿保福”云。
　　明林《游保福寺》：“古寺萧萧傍郭门，周回闲砌长苔痕。高秋风送诸天雨，落日人归何处村。诗句每从初地觅，蝉声偏向静中喧。不须辛苦营生事，衰草荒丘总断魂。”
　　洪英墓　在火烽山。英，永乐十三年进士，试礼闱第一，历右都御史。
　　梅亭铺　在火烽山之西，俗呼五里梅亭。
　　林钝墓　在梅亭山。钝，永乐中乡荐，兴国教谕。子三人：泮，户部尚书；清源，工部主事；浚渊，按察佥事，时称“三凤”。
　　高凤墓　在梅亭山。凤善推卜，遇物辄以意推，不专用《易》。弘治间，以学吏给由之京，召入占验，特授工部郎中。
　　傅汝舟墓　在眠狗山。汝舟，“丁戊山人”也，事详郡志。
　　王应山《吊傅山人墓》：“桑户当年已反真，伤心交谊自先人。荒丘谁复瞻霜露，断简能无泣鬼神。采药尚淹蓬岛月，种桃空忆故山春。幸然委蜕依良友，何必要离并隐沦。”徐诗：“大雅人何在，累累土一丘。有诗传宇宙，无子祭春秋。樵采村童入，经过故老愁。泉台邻少谷，精爽可同游？”郭造卿诗：“应得神仙去，青天有玉楼。空余人世在，白草自高丘。挂剑留坟树，生刍奠陇头。千秋交谊在，临发泪还流。”
　　郑善夫墓　在梅亭山。善夫，南(京)吏部郎中。事详郡志。
　　明傅汝舟《少谷墓下雨夜感怀》：“良友已亡悲凤去，遗编虽在泣麟穷。休论十载追趋地，只漫千山梦寐中。青草渐生今日雨，白杨时动故园风。抚坟岂称酬知己，愁绝春原薜荔丛。”王文旭诗：“骑箕人已远，旧侣总堪悲。为忆藏舟壑，同攀挂剑枝。草青侵曲径，苔绿上穹碑。落日空山里，凄然共赋诗。”周廷用诗：“不见高人杨子云，山川到处勒遗文。眼前金匮谁能识，独有侯芭为起坟，”“元塜累累荆棘荒，夜台何事葬文章。长松老桧参天起，乔木千年表郑乡。”王应钟诗：“郑公高塜郁氤氲，瞻拜人今仰德芬。一掩夜台无晓日，忽经哀壑有愁云。知音终感山阳笛，近垅谁为烈士坟。欲读侯芭当日碣，夕阳啼岂堪闻。”徐熥诗：“荒坟不记年，过客泪澘然。朽骨藏于此，吟魂何处边。野狐啼暮雨，石马卧秋烟。安得斯人起，重令大雅传。”“山郭塚累累，经过下马谁。先生一抔土，词客百年悲。藤护将崩石，苔封未断碑。应知灵爽在，叹我不同时。”邓原岳诗：“系马梅亭下，怀贤落日边。兰摧仍此地，鹤化是何年。草已没残碣，云还迷旧阡。临风掬一泪，感激向重泉。”“吾怜郑吏部，怆慨说时艰。一日看长夜，千秋识此山。诗名杜老后，书法晋人间。寂寞西州路，悲风损客颜。”陈仲溱诗：“词客去不返，荒丘空暮烟。乱藤缠古隧，落叶壅寒泉。恨不同时见，徒增异代怜。青山多白骨，独识大夫阡。”徐诗：“昔贤宁复起，大雅久无闻。黄土空销骨，青山不葬文。精灵沉夜月，吟咏冷秋云。词客应相识，诗成墓所焚。”“风流山吏部，白骨閟泉扃。异代思相见，千年不肯醒。松林护灵气，川岳暗文星。墓隧无人治，遗篇又杀青。”袁敬烈诗：“落日暝烟收，凄凉闭一丘。生年无四十，名姓有千秋。孤岭寒猿啸，空山过客愁。可怜风雨夜，萧瑟是松楸。”“空林闭白云，深处易斜曛。词客当年泪，先生绝代文。藤萝牵断碣，狐兔走孤坟。向夕悲风起，凄凉不可闻。”陈荐夫诗：“寥落冶城西，悲风鸟乱啼。荒坟樵子识，丰碣郡侯题。磨灭名犹在，蓁芜路欲迷。尚余灵秀气，长此伴虹霓。”“梅亭多旧垄，独识此间坟。谏草传青汉，诗名戾白云。骨应何日朽，地见几家分。东里西华意，萧条不可闻。”
　　鹿乳泉　在群鹿山下。泉甘而冽，其傍一石，圆滑如球，刻“鹿乳泉”三字。
　　婆岭　在群鹿山峡中，作亭憩行者。
　　谏议阡　在群鹿山。学宪刘世扬葬兹山。世扬，正德十二年进士，在谏垣屡有论列。御史李元阳题其墓曰“谏议阡”，为之树坊表。
　　马骢墓　在群鹿山。骢有孝行，以子森贵。累赠户部尚书，有司营葬。
　　王舜卿墓　在芋坑口。舜卿，嘉靖乙酉乡荐，经广东佥宪，有清操。在岭南，墨吏望而畏之。
　　万安桥　在梅亭铺。北江纳洪塘诸流，驿路要冲也。宋绍兴七年建。元季圮于水，所存二址。国朝宣德八年，中贵卓洪、范士明募众重建于旧址之西四十丈许。酾水为五道，上跨修梁，而覆以亭，长二十余丈。正德、嘉靖、隆庆、万历间，屡圮屡修。
　　文山　宋隐士郑育所居。太守黄裳数访之，砌石为路，路口有坊，匾曰“文山”，今废。山有小浦，缭绕通潮汐。
　　高旭墓　在文山。旭，宣德八年进士，由给事中出为江西提学佥事，有文名。
　　高均墓　在文山。均，旭之子，以孝闻。事具文兴坊。均坟去父茔仅数步，其旁葬教谕孔嘉，曰“时庵高先生墓”。孔嘉，均从子，濲之父也。
　　留爱祠　在万安桥西。国朝嘉靖四十年，知府吴崧命盐商修葺万安桥，作生祠，匾曰“留爱。去郡未几，士大夫请于监司，祀正德、嘉靖间循良守叶溥、欧阳铎、汪文盛、胡有恒。尚书马森“记”。
　　玉泉寺　在万安桥西。唐时建，今废。
　　唐周朴诗：“野寺经残夏，空山欲暮时。夜猿听不睡，秋思客先知。竹迥烟生薄，山高月上迟。且登尘路去，难与老僧期。”
　　

卷之二十四　湖北侯官胜迹
　　

　　出北门，为遗爱桥、湖北尼庵、刘巡检庙、吴伯璋墓、铜盘山、王佐墓、王搏墓、太平地藏院、陆藻墓、林泮墓、闽山院、王希旦墓、兴圣坑、陈景著墓、王俊墓、马鞍山、张觷墓、杜坞岭、车宁墓、王介墓、王蓥墓、林廷玉墓、郑漳墓、西室山、拜郊山。
　　遗爱桥　在北门外。有亭，今废。宋元绛数游升山，郡人名北门曰“遗爱”，桥因之。桥以东为北园。
　　湖北尼庵　在遗爱桥之东，国朝嘉靖初建。
　　刘巡检庙　在北门外。巡检名浚，河南人。元至正间，为连江县宁善巡检。江西贼王善寇闽，浚妻史氏，悉散奁物募兵。贼既破罗源，分道寇福州，浚中箭坠马，其子健下马掖之，俱被执。浚戟手大罵。贼怒，断其舌，死。贼义之，乃舍健归。散家赀，结死士百余人，诈降于贼。夜半火发，大噪贼营，自相屠戮。健手斩王善等。帅府上其事，赠健福建行省检校，授古田尹。诏为浚立祠郡北门外，有司致祭，今废为里社。
　　吴伯璋墓　在白水塘。天顺乡荐，三为教官，有司雅重之。
　　铜盘山　在二都太平乡。有大、小铜盘，山皆奇胜。郡志以“三都鹏搏”易其名，非是。
　　王佐墓　在铜盘山。佐，景泰辛未进士，广东参政，事具郡志。
　　王搏墓　在太平里。搏，唐人，与崔允并相。允素忌搏，诬搏，贬珠崖郡参军，死之。丧还，兹山葬焉。
　　太平地藏院　在铜盘山。后唐同光四年建，今废。
　　陆藻墓　在敦业乡太平里。藻，官龙图学士。南渡时，与其兄蕴连典乡郡，人以为荣。
　　林泮墓　在大铜盘山。泮官南户部尚书，有司营葬。事具郡志。
　　闽山院　在溪头。宋乾德四年建，今废为丛塜。
　　王希旦墓　在竹柄山。希旦官礼部郎中，事具郡志。
　　兴圣坑　在螺峰山南，宋庆历三年建院。又，螺峰有石院，宋嘉祐二年建，今并废。
　　陈景著墓　在螺峰。景著名从，以字行。永乐进士第三，翰林编修。预编纂，书成，丐禄便养，改本府学教授。迨父殁，以母老不愿仕，终于家。
　　王俊墓　在螺峰山。俊，成化进士，会试第三，改翰林庶吉士，广东参政。事具郡志。
　　马鞍山　在三都，以形似名。宋开宝三年，建地藏院，今废。三都又有大鹏山，翩联高耸，其如飞鹏展翼，其东，则方山之巅也。
　　张觷墓　在马鞍山。翁仲、石兽犹有。事具郡志。
　　杜坞岭　在三都。又名大夫，相传，有大夫墓在焉。俗呼“豆腐”。其山连亘峻拔，回视西湖，如瀑布在地。
　　车宁墓　在杜坞岭。宁，正统进士，广西布政使。
　　王介墓　在杜坞。介，弘治乡荐，历官知府。
　　王蓥墓　在杜坞。蓥，介之姪也，官刑部郎中。事具郡志。
　　林廷玉墓　在杜坞。廷玉官佥都御史。事具郡志。
　　郑漳墓　在三都程田山。漳，正德丁丑进士，积官刑部侍郎。卒赐祭葬。
　　西室山　在十三都。西室、沙溪二山联络，秀拔千仞，与一都桃源山并峙。
　　拜郊山　在杜坞西，闽粤王燔柴处也。其上有坛址。
　　自遗爱桥迤东，为北园、苔泉、洗心亭、石泉院、龙腰山、郑珞墓、林真墓、社稷坛、廖云翔墓、五峰山、王昺墓、林誌墓、谢瑀墓、义井、廖贞女墓、玄沙寺、升山寺、凤池山、蓝光墓、长箕岭、黄瑀墓、黄幹墓、石牌庵、坫坂桥、马仙庙、林洋寺、九峰山、刘若虚墓、北庙、龙迹石、广施庙、石塔桥、五县寨、灵云庵、飞坑桥、林门桥。
　　北园　延亘数十里，有曲池通于西湖。国朝初，权珰镇守兹土，饬为行游处，堂、庑、亭、榭森列。嘉靖中，罢内臣镇守，亭台多圮，籍于臬司，收其园池税。今豪右主之，薄输于官。
　　明张时彻《与陈良谟、江以达二宪伯同游北园》：“城隅曲沼枕元冥，窈窕松门惯不扃。碧树鲜飚时下榻，青山白石坐谈经。鸳鸯对出芙蓉渚，鸑鷟斜分锦绣屏。牢落相看俱病骨，高怀真拟卧云坰。”
　　苔泉　名龙舌泉，在越王山之北。石刻“苔泉”二大字，泉甘而洌。
　　洗心亭　在苔泉之侧。有二亭达于北园，皆中贵所治，今渐倾圮。
　　石泉院　在越王山之北。石壁峭立，泉出其下，即苔泉也。唐元和中，建院泉侧，今废。
　　龙腰山　即越王山半蟠城外者。闽时，尝议浚凿通城外壕，有言：“此龙脉，不可断。”遂止。
　　郑珞墓　在龙腰山。督学使姚镆立石，刻“循良二千石”数字。珞，旭仲子也，永乐五年进士，守宁波，御赐《招隐歌》宠之。
　　林真墓　在龙腰山。真，永乐中乡荐，令三邑，有循良迹，事具郡志。
　　社稷坛　在郡城北大鹏山之南。先时，坛在城南七里许，唐迁于南涧寺东。闽时，迁乌石山之阴。宋守柯述为社稷坛“铭”，刻于石。元初，迁法海寺。国朝洪武六年，移今所。
　　廖云翔墓　在社稷山。云翔，弘治乡荐，令奉化，卒年九十有三。
　　五峰山　在社稷坛之西。山由大鹏搏而来。五峰秀耸，亘数里。
　　王昺墓　在五峰山。昺，官户部主事，事具郡志。
　　林誌墓　在二都赵府山。誌，永乐中廷试第二人，历官侍读学士，事具郡志。
　　谢瑀墓　在二都印石山。瑀，景泰进士，历广东布政使。事具郡志。
　　义井　在社稷坛东。有石栏，刻“义井”二字。
　　廖贞女墓　在苦参山。贞女名璧，事详南门外。
　　玄沙寺　在三都升山下，即飞来峰也。五代梁开平元年建，绍兴间，丞相朱倬请为功德院，赐额“敦忠崇报寺”。有熙春台、不溢泉、鬼磨石、仙升岩、龟池、揽秀亭诸胜。有宗一禅师塔院、静游亭。国朝永乐七年重建，今废。
</div>
    <div class="pagination">
<a href="闽都记_page11.html">上一页</a><span>...</span><a href="闽都记_page7.html">7</a><a href="闽都记_page8.html">8</a><a href="闽都记_page9.html">9</a><a href="闽都记_page10.html">10</a><a href="闽都记_page11.html">11</a><span class="current-page">12</span><a href="闽都记_page13.html">13</a><a href="闽都记_page14.html">14</a><a href="闽都记_page15.html">15</a><a href="闽都记_page16.html">16</a><a href="闽都记_page17.html">17</a><span>...</span><a href="闽都记_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
