<!DOCTYPE html>
<html>
 <head>
  <meta charset="utf-8"/>
  <title>
   江西通志 - 第 322 页/共 394 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江西通志 - 第 322 页/共 394 页
  </h1>
  <div class="content">
   江西通志卷一百二十九
&lt;史部,地理类,都会郡县之属,江西通志&gt;
　　钦定四库全书
　　江西通志卷一百三十
　　艺文【记九】
　　明
　　建昌县学记　　　　　　　　　萧　镃
　　西安潘君彞之尹建昌也治既有方百务具举独尝往来视学宫以谓卑陋不足启观瞻兴教化欲脩治之未暇乃景泰改元之春慨然捐已赀为之倡诸僚属相与协赞之而邑之士民与凡大夫之致政而归者咸出谷为之助于是购材庀工撤礼殿而髙大之既又建两庑重门总之为屋若干间敞靓深言言翼翼经始于是年十月一日落成于明年正月朔日邑人父老喜学之更新而大潘君之成绩也以教谕张君湜书来属予记建昌县之学宋崇宁二年始建于县治之东后凡再徙而至今县治之西元元贞间县陞为州知州孙辅臣重脩之国朝洪武初州复为县知县倪恭复脩而大之潘君所脩大抵循恭之旧而又増廓之也天下之学不可一日而无而所以学者不可一日而废教之所以出也自党庠术序之法立而后君臣父子夫妇长幼朋友之道明故曰三代之学皆所以明人伦也后之为郡邑者不知政之所重在此往往视以为不足务甚者学舍頽圮生徒无所寓诵之声寂然不闻而犹莫之省忧教之所以不明治之所以不古治之所以不古人材所以不广也今潘君在建昌独知脩废坠于数十年之后使建昌之学者咸相与藏脩游息于其中而日讲乎人伦日用臣子之大节则一邑之教化兴风俗盛人材出而潘君之治成矣其为国家之助岂小补哉余素交潘君遽喜其为政知所重也特为记俾刻诸石以吿来者
　　广昌县重脩庙学记　　　　　　刘定之
　　广昌当宋南渡后析南丰之半天授兴城等乡为县以其道通广海郡属建昌故以名是时李忠定纲安抚江右为之画壤置署而庙学近县狱盖播越甫定经营犹未得全美也久之徙县治东止戈亭旧址周文忠必大书其成元末燬于兵皇朝初更创吏部尚书何文渊记焉讵今未久时康俗阜力可充拓于是莅郡者谢守士元萧贰守允恭临县者叶尹茂髙李贰尹拳师泮者邵教谕忠洎训导段俌王焕相与输公帑彚众财以为之于庙自殿而庑而防门于学自堂而斋而号房他如附于庙所宜有者宰牺牷藏币器以及祀文昌神祀乡十贤莫不有室附于学所宜有者庋经籍録以及泮池射圃之类亦莫不有所既逾前规亦甲旁邑始事于成化丁亥夏落成于戊子春尚书之子秋官郎中乔新具颠末请予为记
　　永济陂记　　　　　　　　　　胡居仁
　　五里彭家陂旧用柴土疉作逾年则柴朽土崩水泄田涸民受其害于是召匠谋易石甃众惧工大难成又虑冬寒或有风雪居仁因思古之役民皆以农隙此役虽劳实为养民之本与筑城郭宫室台榭以用民力者异矣里中周君畧忠厚公直人也众所信服乃就谋焉周君乃偕弟周懋及夏隆张福宗等率众并力冬十一月辛丑经始至壬戌毕工灌溉不息民无旱伤故更其名曰永济鸣呼民为邦本田里沟洫实王政先务故曰卑宫室而尽力乎沟洫今有司既不用心于此向非周君之贤则此乡之民无嵗不有旱患然此一事耳茍非得人尚不能济况为国而无贤才可乎记此虽以谢周君之徳实所以为乡邻幸也他方之贤慕义而兴则恵之所施益博后之人能继此而作则泽益及于无穷焉是为记
　　武宁县儒学记　　　　　　　　夏　寅
　　成化六年春三月予行试诸生至于武宁视学宫隘陋与县治密迩胥卒之悍嚚气数之染习甚非所以兴化育才也谋于知县黄寯思得爽垲者更之寯与诸生方聪辈咸曰此去县可一里有官地一区惟公图之予即往视基嶐而广势端而直诸山前列如案后拥如壁左右顾瞻形胜十倍询诸隂阳家亦无不称善者将请于朝值年之不登寯亦以忧去事遂不果越四嵗是为成化甲午予再至武宁诸生以学舎不称为忧予亦以有司拘于绳尺辗转事不就绪召邑中义官徐碖辈风使倡义改迁碖即助银百余两自余多寡有差市民张文献以近旁地十余亩充学基而徐碖仍日往督工诸生家悉出丁男供役既治其地获土中巨础井列县罹兵后无志可考疑其为异时公廨神祠也岂天固秘之以待学之兴乎于是首剙文庙明伦堂以次防门两庑斋舎之越明年冬落成为成化乙未诸生徐纬张天仁辈喜于学成来请记予因语两生曰吾子知学之所以成乎中庸不曰知仁勇天下之达徳也所以行之者一也始学之宜迁也知此理者宜之体此理者宜之奈何阁于有司之寻常夺于众人之是非不勇以强之而尚待区区文移之相覈闗节之相临学何时而成乎吾子之为学正犹是也科目之辽然功业之枵然此非知仁不及也患在勇之不决耳吾子归语诸徒而思之学之道在其中矣
　　上犹县儒学记
　　予承上休命提督学校于江西所至郡邑进诸生课试之又立程督之法令有司学官时举行之以考列其勤惰进退庶几环千里之区士之业于学者异气同风其徳成其材达以无负上命之重然而未能者教者之不善欤学者之不力欤教不善也固于道徳之懿性理之微不能率先有得与诸生相发明愧古之君子多矣学不力也是固有诿焉者以区区科目鬻趋竞之技不早自振厉而顾限画以延嵗月动以质鲁地逺虚辞拥防其短谓之何哉南贑二府每大比于乡类不及吉饶临信得士之众以为下邑荒陋则未免寡昧而谓资禀学力有律于风气者乎其为教不善学不力一也上犹属南安而处贑上流诸生方鼓舞于学奈何礼殿学宫日就沦圯不足以严庙貎而耸士心于是郡长贰姚旭施奎县令陈文学官黄璲郭宣先后一徳倡邑人之仗义者鼎新之落成之日生员吴瑨具事之顚末请记将刻石示后如是而谓上犹之人不知道乎犹可诿之荒陋寡昧乎学校沦圯圣人之道不尊一倡而从者骈集知有学校而不知有其家知圣人之道而不知货利之重今而后知上犹之人可与共学且可与适道也奚止科目得士哉凡学之建大成殿出于陈宗大成门成于张克颙胡彦玑东西庑成于李清曾仁中何源庆赵永泰朱玊春朱钰明伦堂成于李应忠东西斋成于蔡仲芳李尚颙其圣贤像塑则诸生陈啓李厚辈共成之又学官居宅一所成于蔡仲清李仲竒其馔堂左右舍亦将就绪需其成镌其名于碑隂于乎脩建之功成故事必有记正以运化推移而成毁不常故碑板之道所以述前功而示来裔也予既重邑人之义也所望于诸生者不衰故取平日诏吿之意重申之而并録诸义士姓名庶观者胥有感焉则不腆之言不为徒发也哉
　　守贞堂记　　　　　　　　　　李东阳
　　守贞堂者安福张敷贤氏所作也敷贤之先处士渊洌娶于吴数年而疾疾且革属敷贤于吴曰我病且死乃不终殄于天幸今有孤焉我即死汝其无爱一日之力以为我张氏保此孤也吴泣曰天矜君而予之孤其将有成乎君之言实与孤俱存吾何敢死之惟终身焉夙夜是图君无患焉处士卒吴竭力治葬葬既躬绩织以食其孤及敷贤壮娶而生子吴犹未衰盖二十有二年于兹矣敷贤念母之徳辄流涕曰某不幸不及父事赖母而后行防防昵昵以至于有今日有妇与子以永宗祀幸先君之遗业未坠皆母之徳天之报也乃作堂奉母而居名之曰守贞以识不忘既又曰吾能识母之徳不能使暴于天下无以称为子谋于其从兄乡贡士公美公美上春官吿其兄车驾郎中公实以请于予曰愿有记予叹曰呜呼人疾痛愁思必呼天其悃愊哀恳有不容伪者然此非足以动天也惟守之以正则天必应之坤之六三曰贞曰有终妇代夫终正也丧夫之道非死则守观吴孺人非不能死即死无所益乃能勤苦淬砺歴寒暑饥馑之变其难奚啻百死卒终先处士之志成其子之身若孺人之言则哀且诚矣其守则可谓贞矣天之为报昭乎在此由是以迓祉延祚垂休于后之人宁有既乎若孺人者表之以为世则可也予与公实同举进士入翰林甚厚其所居地与予茶陵比境甚迩且亲故知其家世甚详公实之先御史公死于国事今又有贞母者出乎其族何其多贤也予又闻孺人实学士与俭先生从女礼仪之教固于是乎在因并记之以吿后人
　　曾文定公祠堂记
　　宋曾文定公子固居建昌南丰旧有书院在县西奉亲坊后因以祀公宝祐中郡守杨瑱建祠迎旴门外参知政事陈宗礼为记元元统初公族孙元翊祠于临川虞学士伯生为记季世兵燬无复存者国朝尝建先贤祠于南丰县学公实与祠而弗专也景泰间训导汪纶始即河东山麓公旧读书岩为亭名之曰曽岩祠亭成化壬寅无锡秦君廷韶来知府事慨其祠宇卑乃命知县李昱相地庀物即岩之东而重建焉背山为堂堂左右凿石辟地为东西庑前为门屋屋之前疉石为洞洞之前因危石为阶十五级下属于池池之上为桥以达于衢其旁则别为亭亭右折数步则书岩故地也甲辰春工始吿毕于是命公子孙领祀而时谨视之谓不可以无记走书京师请予记夫所重乎立言者必能明天下之理载天下之事理明事尽则其言可以久而不废古之所谓著述者自六经迄于孟氏若韩子不免为词章之文而所谓翼道禆治则有不可掩也宋盛时以文章名者数家予于文定公独深有取焉者盖其论学则自持心养性至于服器动作之间论治则自道徳风俗之大极于钱谷狱讼百凡之细皆合于古帝王之道与治而凡战国秦汉以来权谋术数之所谓学佛老之所谓教一切排斥屛黜使无得以乱其说者其所自立非独为词章之雄其系于天下亦重矣夫有功于天下则国祀之有功于乡则有司祀之如公之贤固天下之祀不可阙者而况其乡哉而况其子孙也哉
　　罗氏兴复磁龟旧业记
　　翰林侍读南城罗君景鸣既兴复磁龟旧业乃自叙其事请记于予其畧曰磁龟者有石蹲于溪心若龟然其石磁石也在南城南八十里其地多重冈复岭北阻芙蓉峯又北为临川西扼连珠峯又西为宜黄南连军都属于南丰之境东则灵峰北迤中通一径以达于南城实四达之防也其产多谷间出为赪垩为石脂云母为矿为蜯或孕而为珠故其民有以自食且能食四方之来主者唐宋以来戸至千四百楼观相望诵之声不絶元季燬于兵灌莽防翳鬼啸于木虎兕豺豕交于野过者恻然伤之国朝永乐间吾祖畊隠府君始披荆棘立门戸招集逋徒吾父编脩公益勤安辑于是土著者侨寓者贩者逰者日源源相续而旧基遗址犹漫然莫之省也玘既有名籍大夫士道其地者去郡邑甚逺案牍胥隶不可不为之所于是为馆于衢衢北曰驻骖其南曰寅宾堂室庖湢燕寝之具供给之役若驿舎然寅宾之北百十武折而西为御书楼楼之西二百武为聚奎桥桥之上望逺楼楼之南为坊于门曰翰林者吾先世之所居也登于斯楼则连珠诸峰之属于芙蓉者举目而尽下极苍翠为石岭峡水东流其中旧凿壁为磴缘而为径又跨峡为逍遥楼楼下为门西出为里之委巷驻骖之西筑土为堂隍上为迎晖楼当里之防其东为解元坊坊左右为鼎新复古二亭又前为市区区外之为桥南折并山而东三百武登坂之上为义仓为圭峰书院又东二百武跨溪为龙门桥桥之上为屋十七楹中为济川楼又折而北二百武两山复合于是为迎恩亭亭之西迤于逍遥之东为门六皆跨于溪为楼五跨衢及桥者各二凡衢皆甃以砖石凡坊与楼皆涂以丹雘虽稍复其旧而实有旧所未备者焉既又曰此吾祖若父之志而玘也继为之玘之子孙又继为之则前日之盛可复也然其盛而衰衰而复至盛者不可不记而记之者非可以信天下及后世之言犹不记也吾之里其亦有遭乎予听其言察其意若将以属予者因为之叹曰天下之盛衰相寻于无穷此理与数有不得不然者而亦存乎其人故屯与蛊皆有亨之道而非道焉则莫之亨也昔人以洛阳名园系天下之盛衰然则一乡一邑亦有闗于世运者国家一统百有余年休养涵育至深至厚故凡遐陬僻壤往往与都邑相类建昌东南文献地其闗于天下也固宜若磁龟所自为盛则处士之孝友封君之勤俭然非刻志励操以文学鸣世如吾景鸣者乌能善继而肯构之其盛如此哉罗氏之子孙观今日之盛而思累世复之劳且难者未必无感于斯焉因畧为诠次俾刻之贞石以建于所谓磁龟者
　　重脩岭路记　　　　　　　　　桑　恱
　　庾岭两广往来襟喉诸夷朝贡亦于焉取道商贾如云货物如雨万足践履冬无寒土南安人有驴背辇载络绎米盐器用多货之所由出也开辟以来岭之元胎崷崪刺天良艰于行有唐开元四年丞相张公九龄凿石开道往来粗便自岭至府治旧有甎石细街嵗久碎没尺防丈缀散如列星路之眞形邱陇隂夺积雨连旬洿者吹渎往往人驴俱仆摩虬踶触货随覆败殴争讼辨卒至求珉废玊主客俱困公移紊烦前守兹土者明解其故力绵材弱付之叹息而已华亭张侯由进士任兵部员外郎出守兹土首询厥事因私计曰吾能少劳民大有逸矧劳有时贻逸无涯吾何惮而不为耶用集父老率工师亲陟岭举抗路巨石尝逃九龄斧凿者悉用椎削取其荦确以补道陷如昔负固今皆献忠又砌以石磴步级而升开元遗险脱于回旋人可掉臂醉行负任者昏夜可以陟降矣岭路之脩其费不赀因防盐商之直每千税一彼此挹注然是役之兴适值嵗歉福建江西列郡饥民趋役者日计万指荒政暗脩全活甚众工兴于成化十五年八月次年十月吿成其长二十五里其濶一丈悉用碎石块平砌其中而青石长条固其边幅旋取巨材遇水架梁以免病涉又以余石补甃城中衢及城外至迎恩坊而北则斩新脩治与岭相凖凡为路者三十余里而学宫前后寓贤祠后城址东北及通济街谢行头诸处置堤捍水又三百余丈皆坚致不茍可为数百年规利生民功皆非细周礼以通道濬川为为政首务岂无意哉是役也巡视刑部侍郎金公佥宪陈公李公皆有区画以相其成理宜联书其名以诏无穷侯名弼字汝弼脩政立教百废具兴其脩岭路之功识者以为宜配九龄庙食兹土云
　　观瀑亭记　　　　　　　　　　秦　夔
　　当麻姑絶顶有泉自丹霞观西北来蛇行斗折伏流篁竹间数十里经仙坛下与神功泉防其流防防不疾不徐至三峡桥厓谷忽破裂其下乱石森立泉自上堕坑谷中下与石鬭不胜怒则汹涌作秋涛出峡声奔放冲突不数百步至石梁忽作两白龙下垂飞雪洒洒溅人其声清越天风引之乍细乍髙若士女裂帛明珠落盘又若铁骑突出而刀鎗戞击响振林谷诚山中之一伟观也成化辛丑予承乏是邦又明年适祀麻姑始获观是泉而爱焉因命道士洞渊作亭其旁扁曰观瀑或谓予曰子身为二千石莅旴甫数月泽壅而未流不思握髪吐哺以尽厥职而惟瀑是观殆非政之所宜予曰不然子之所谓非宜乃予之所谓宜者也予素愦愦昧于临民之术曩自尚书库部郎中出守武昌当西南剧郡不胜簿书期防之劳兀兀穷昼夜不息而气烦志乱政愈以厖予惧夫志之烦而政之厖也则施施焉登樊山临夏口眺大江之流以荡涤其胷臆既乃洒然而归若醉而醒病而苏壅者以决滞者以通而于政或庶几焉今旴为江右僻郡其政之繁减武昌三之二而兹瀑之胜又有足观者清而不污直而不挠体柔而用刚可以激贪起懦类皆有益于予之政夫所临者既简而所观者益胜则兹瀑者眞攻予病之万金良剂庸可废观乎哉或人唯而退遂书以为记
　　宪节堂记　　　　　　　　　　周　璹
　　宪节堂者元故吉丰刘鹗楚竒死节之祠也公之先本东汉汝南节王畅之后畅生基封巴陵侯二十七传而生庆霖唐咸通间仕庐陵郡判避兵恩江廿一世孙梦说举宋省元始迁今鹫里又四世而生百三嵗桂林翁即公之祖也公自幼力学累试不第尝爱孔子浮云之语筑浮云道院以教乡族子弟割田禀养吴文正公甚爱重之皇庆壬子董宣慰荐公于朝歴政教之任由秘书监秘书郎脩撰翰林日与虞文靖公掲文安公欧阳楚公辈朝夕淬励誉望益彰至正十二年壬辰除江州路总管时红巾盗起郡邑瓦解公励精为恢复计寇莫敢犯十七年陞广东防访副使十九年奉命鎭韶调度适宜民始得安加广东阃帅公幼子运亦以御寇有功特加广东副元帅二十二年拜公行中书省参政寇至屡击郤之二十四年甲辰韶洞獠作乱公分兵讨之而贑寇万余猝至公父子亲冒锋嫡与守将李如璋统兵御战数月兵困城防运竟阵亡公被执于贑幽于慈云寺终始骂贼不屈而死其絶笔曰生作元朝臣死作元朝鬼忠节既无慙清风自千古时十月二十六日庚戌也呜呼公以命世之才膺国重任当末路艰危而克全臣节以终仲子述奉柩归葬吉水仁寿乡之天柱峰立祠浮云道院而学宫则又附祭欧阳公之次顷之公之曾孙杰以太原郡博辞疾归养慨祠社之无存惟复兴之是念歴荆楚谋良材建祠堂于别墅之东且以奉先且以遗后倾禀罄赀务尽其美经始成化丁酉八月朔落成于冬提学副使夏公为书宪节堂大字颜其楣而郡博先生复请予言以记其事
　　新迁府县儒学记　　　　　　　彭　时
　　贑于江西为钜府其城据章贡二水合流之处山川雄秀风气固密形胜槩可知己然郡县二学自宋以来俱在城内之东南面逼城垣未足以当其胜入国朝百年之久教养具备而科目乏人或者以为地有不利而有司惮难莫之能改成化丙戌山东曹侯凯来知府事厌其卑陋即以改迁为己任乃相其宜得学之东偏景徳寺其地隆髙元爽后接郁孤台前对崆峒山山势耸防如卓笔状喜曰建学育才莫宜于此即召寺僧以府学易之并县学迁焉拓其地北南一百一十七丈东西七十三丈中建大成殿殿后为尊经阁左为府学右为县学自门庑堂斋廨舎以及仓库庖湢之所靡不如制方经营中有言永乐间岭南所贡营造殿材弃置南安水中者皆栋梁具侯即遣人出之其余材木多取办于宁都工匠资费悉出公帑及邑民之好义者始事于戊子春三月及秋二学大纲皆完侯述职京师以内艰去己丑五月黄冈谢侯防实来继之因其已完者加以甃甓绘饰复展櫺星门于泮池南东西各为一门以便二学师生出入辟射圃建文昌祠泮宫桥立成贤育才二坊于通衢以表其域此皆增其无者也二学成规模宏壮华丽有以出尘嚣而挹清旷加于其旧逺甚始迁之嵗诸生名乡荐者二人明年进士及第者一人邦人父老咸喜以为二侯兴学之效且曰昔者因旧屡脩皆有文以纪其功况今改建其功尤大可无纪述示不忘乎乃寓书翰林编脩董越俾征予记
　　古廉先生祠堂记
　　自古宏才硕徳之士负人望之重者志不大展于当时名必益彰于后世何也用不究其才而天下共惜之惜之不已至形于言则其名在世愈久而愈彰夫如是其荣过于得志一时者逺矣吾安成古廉李先生负天下重望而官终于祭酒识者盖深惜焉故其卒也尚徳君子交章请行褒防之典最后巡抚韩公列其功行以请乃得諡为文毅当是时有司已崇祀于学宫矣今提学佥宪潮阳李公龄复命建祠其家而尊崇之益至嗟夫先生何以得此于人哉盖先生资禀秀异涵养深厚清徳正学追踪古人方其为翰林侍读也感太宗文皇帝作养之恩疏陈时政十五事言甚切直下狱逾年乃释洪熙改元又条十事上之皆人所不敢言者以是激怒宸命以金扑之于庭不死防监察御史凡三日章复三上遂下狱宣宗皇帝嗣位出于狱亲鞫之嘉其志仍释为侍读自是忠直之名震天下虽庸人孺子皆知尊而慕之正统中自学士为祭酒当国学政教弛弊之余慨然以成就贤才为己任严条约勤课试程才叙进一以至公而赈贫药疾恩意尤笃故教化行而人心乐从其出而取髙科跻要途者累累相继于是天下皆称先生之教恩义兼尽眞一世之师表也既老恳乞休致家居而忧国爱君之念不少亡比闻土木之变圣驾北狩痛愤累日即疏安攘大政所宜先者遣长孙骐达于朝事未报而先生下世矣天下之人又皆闻其事而壮其言谓先生忠义之气没齿不衰有如此呜呼先生盛徳之士也不独忠诚义气为世所称至其仁厚之心廉洁正直之行通达宏伟之才虽一时名公钜亦无不推髙而下之然独不得并列于公卿以大其用以霈其泽于天下宜乎人望有不满焉而惜之深仰之至如此也佥宪公尝为国子师属知先生为详故景仰爱慕之尤切而遂欲因以垂教于来学此専祠之所以建欤祠在先生所居之左为间者三而有门有庑不侈不俭实邑令黄岩李君防经营以成之其成也司训桐庐姚君稷以书属时为之记
　　重脩清献堂记　　　　　　　　刘　鸿
　　贑古防州也据江西上防沃野千里山川城郭之胜雄于岭北唐宋来类多名宦遗爱弗谖嘉祐中赵清献公知郡革奸敷和疏凿水道吊防鳏孤善不殚纪周茂叔先生时为通判握手同寅邦绩用熙而河南程氏两夫子者因从之逰名贤过化流风余韵赫赫如昨日事国朝洪武中聿新郡治为堂其北以休竂寀榜曰清献示景行也直南百步为后堂于仪门左则又合清献周程而以三贤名嵗久风雨震淩危不可宇前此所司方图之而未即绪成化癸夘适郴阳王侯廷珪以奉议大夫来领兹郡至则剔蠧刮譌兴陋补弊民痿而起吏蒙而了顾瞻兹堂昕夕中惕喟然叹曰赵清献之功徳在民心其未泯乎何至是也廼荒乃葺爰举是役需出公帑之竒力出召募之徒工出四方之佣不竞不弛筹画咸自已出不数月而成士大夫羣谒焉皆曰王侯不动声色而举大役如此为之歌曰赫赫清献王侯光之翼翼三贤王侯张之有崇其堂王侯荒之民力志之甘棠咏思曷其谖之请勒石诏示方来侯固拒再四乃以记俾予鸣呼清献距国初三百余年而堂以名又百有余年乃重作于侯天时人事宜若有待焉者继涖兹土者不有慕其为人如今日者乎登兹堂而有感髙山仰止世得清献而治之防民其世为清献之民哉
　　重脩星子县庙学记　　　　　　彭　教
　　南康治星子之有学则宋绍兴郡守徐端辅所创再迁而为今学则洪武初邑令朱敏所营也在元季时为僭伪争敓之区十余年间地凡八属声明文物之遗埽地赤立国初假寓绵蕝以立官府招流辑散以充编戸有司于日不暇给之中脩学宫置士籍以应诏其建立规模槩可想见于是百有六年矣今太守山东曹侯凯始至悼废病陋爰议改作撤礼殿讲堂即旧基而新之加髙广焉先是学之门在庙左而取道西出迂僻不便庙之南又为民居所偪其南为冰玉涧所经又其南为通衢拥蔽限隔殿庭之隘几不容布武乃买民地辟之櫺星防门以次前徙防门之内延以脩廊防门之外直临涧滨凿而广之潴为泮泮之少东甃石梁涧南属之衢北为学门门之内为堂涂北向西折以逹于戺堂之后为后堂堂之前为两斋防食有所退省有楼植二坊于衢之两端束曰兴贤西曰育才敞轩豁端直靓深既成学之诸生具始末来请记窃惟徽国文公之守是邦实躬道徳以为人士师至于缮馆舎饬斋讲严像缋新冠服罍篚爵洗巾幂注勺之间亦再三致意焉其本末具举固如此一时之士争自濯磨行义宦业伟有誉于后世今星子之学有贤师帅兴举规措勤恳周悉则夫居养防息之助作新感发之机或有出于言语文字传习之外者无亦徽国之意矣乎而此邦之俗淳厚敦朴吕成公所谓甘白以为进徳之地者庶几近之若夫所以开其聪明作其志意脩其廉隅饬其身言以从事于治已治人之学盍亦加之意乎是役也监察御史括苍金君忠前守安阳许侯颙尝积赎刑之金裒富民之献为脩葺计亦既有绪矣而曹侯实来工钜费伙非始所及也至于白发端绪综理密微则教谕上虞吴愼与有劳焉始事于成化辛夘十二月讫工于癸巳十一月
　　吉水县学忠节祠记
　　先王盛时道徳一风俗同行成乎迩而达于逺政举于上而服乎下毁誉不僭诛赏无滥士生其间一意脩饬而无所回互上之人亦惟好是正直而不焉孙叔敖有言国之所是众之所非则固有感于先王之盛矣宋故参知政事文忠公欧阳永叔以古文倡天下以风槩立朝廷以礼义廉耻处进退之际后世至比之韩愈孟氏而犹恨其不尽用南渡之初建康通判忠襄公杨邦乂不肯以城防敌刺血书裾死于位开禧之季宝文阁待制文节公杨万里不肯屈附贵势媒进取闻权臣误国计愤恨不食死于家去今三百余年流风遗烈与秋霜争严呜呼尚矣然文忠在当时一知贡举而噪者成聚一入政府而谤者盈廷一移书朝列而如髙若讷者亦得以操切而困辱之一赋诗稍及时事而雅有誉望如晏元献犹怀之终身不置一不奉行新政而晚出用事之人相与斥排目为流俗奸邪至使朝廷薄敬故优老之礼而不恤此其见是于人盖亦无防矣至若忠襄文节事不尽传然窃计一时全躯取宠之徒党与倡和必有以明之用晦趋时之变通皎厉之畔道苦节之匪贞上下其议论者隂淆名实之位潜鼓进退之机使天下之人靡然习而安之信而用之其于两公所为不诟其悖必笑其强由今而观其是非何如也虽然亦岂待今而后定也时移事变公论随白乃欲追直其毁誉而正其诛赏则已无及其人无益于事矣嗟夫此岂独士之不幸哉今永丰之沙溪欧阳氏之先茔故在吉水之湴塘杨氏之子孙具存沙溪故吉水故吉水有忠节祠合祀三先生者旧矣嵗久脩葺不嗣頽毁畧尽江西按察佥事南海陈君梦祥按视学宫轸悼湮废乃命以赎刑之金别构祠屋为三楹间于讲堂之右孝子亭之北立主奉祀一如故事既邑之人士谓教宜考故诏今刻之祠下教不敢辞窃惟三先生之烈在天下不啻家至而日见之况于乡邑之间父兄长老所诵闻街谈巷议所道说无亦尝有扼腕太息于其时其事者乎无亦有歆动企仰愿为之执鞭者乎有志之士尚明道以端其趋养气以厉其守庶防三先生之是而不夺于众之所非匪直先正之光乡邑之重实国家有赖焉陈君勇义强仁所至彰善瘅恶树之风声观其所是可以知其人矣
　　重建横浦桥记　　　　　　　　张　弼
　　横浦桥乃南安之襟喉也其初无考自元至今脩建大畧具见郡志成化甲午毁于潦知府姚旭欲脩而代去章纶继之将成即倾戊戌夏弼至而备询成毁之故盖山水瀑涨顿起数丈浮菹巨木蔽流而下撞击桥墩势逾万牛少有罅漏则莫可支此所以难为功也况先为桥墩者疉石四周实以沙土石子遇水流转何能为固又当桥之上流沙洲嵗积髙塞半江水势拥并益不可御故随成随毁虚费浩繁卒无成绩弼鉴兹弊先开沙洲使江靣既濶而无拥并之险中流之墩悉实以巨石灌以石灰四周罅缝嵌以生铁两岸石邱与中流五墩既成先架木为薮随加巨梁梁上加亭亭覆以瓦亭下防梁甃以石子盖南安以驴为生非惟木不能当而甎甓亦不耐也亭有栏设为贾区而收其入凡为亭三十间长三十丈濶一丈八尺较旧髙广皆加三尺石惟用青木惟用杉旧有佛像铁犀厌胜之具悉屛不用尽人力而不惑民志也凡贾区所收嵗供脩葺持火有禁以防不虞经始于戊戌冬仲至明年冬季始通行又三年始克悉完其费征于前官募于民而未征者又益以梅岭盐税因是而民屋于沙洲而阻江水者撤之隄其岸为通济街又嵗役军民数日以开沙洲皆所以保此桥也尚赖后之守土者加意焉亦郡之要务也故不复牵缀文义而直书其实云
　　袁州府脩儒学记　　　　　　　吴　节
　　古袁大郡也山水秀丽为江西奥区儒风之盛闻于古昔唐天宝间房琯首立学校乾元中郑审改建泮宫士风并盛迨宋杨侃祖无择张杓江古亮延于清朝又有刘伯起周铎何澄诸君子迭守是邦或脩礼殿或造书阁或更门庑增斋舎皆具载志书传之碑刻足征也然年代攸邈废兴相仍成化八年榆社常公显以给事近臣奉命守袁期年威恵大行士民乐业政暇谒先圣庙庭顾瞻梁栋蠧朽墁瓦脱落廊庑斋厨亦将倾侧徘徊久之慨然以兴创为己任乃乘嵗稔鸠工市材开拓遗址尽撤其旧而新之首建大成殿涂以丹漆饰以金碧次构明伦堂四斋二庑崇倍于昔次广泮池正其阶陛迁廪舎号房于泮东置神库神厨牲房于震兊列师儒之舎于射圃之西以间计者六十有竒皆明靓爽垲称止宿焉凡百经费之需皆公所自任不烦于民经始于癸巳季春毕工于甲午闰夏郡教授蔡永偕诸师儒谋刻文以彰成绩具书来求记窃惟学校贤才之本也守长政教之先也得其人而作之则风化之行易易耳今常公以初政百务所系乃能留心学校不再期而殿堂斋庑咸加整饬视唐宋以来诸公有加美焉可谓贤守矣谨为序其创构始末劖勒于石
　　康郎山忠臣庙记　　　　　　　孙原贞
　　人臣死忠享庙祀于其死所者如纪信血食荥阳乘黄屋诳楚脱君难以死于此张巡许逺南齐云雷万春血食睢阳守孤城扞寇尽忠节以死于此韩成宋贵等三十六臣血食康郎山恭天讨伪汉殉君义以死于此是皆得其死所而有功当时者也然汉灭楚而髙祖之帝业成唐灭安史而肃宗之旧业复我太祖髙皇帝灭伪汉而大统犹未集四征僭乱将士固有力战而死者独韩成等如汉之信唐之巡逺庙而祀之何哉爰自红巾倡乱羣雄僭据伪宋韩林儿据中原伪汉陈友谅据江汉伪吴张士诚据浙西伪夏明玊珍据巴蜀其他窃据犹众天命髙皇帝龙飞濠泗忠良景附成等咸际防风云于其间由是抚有淮甸遂平江左定都金陵其陈友谅发防冲驱丑类攻围我豫章天威震怒躬率舟师进讨于鄱阳湖之康郎山我将士一心整甲兵操舸舰受庙算应神机乘风以防其阵飞火以焚其舟出奇以捣其虚设伏以袭其遁大战五昼夜成等皆当先督战惟君令是听义不顾身冲锋刃而必进冒矢石而不避乘势破其坚奋力挫其锐决胜以死其间伪汉兵被杀伤焚溺而死者以万计大破之湖口我军复追击之陈友谅中流矢死余众随防而江汉平自后平诸僭乱靖中原定燕京所至望风防附间有弗顺或一战而防或再战而克未有若康郎鏖战累日克大敌灭大憝皇明龙兴实肇基于此其敢死破敌有功之臣又皆重瞳亲见其忠肝义胆简在宸衷是宜褒封建庙于余干康郎山封侯爵十二人韩成宋贵王胜陈兆先李信金防文贵李志髙张志雄徐公辅刘义陈弼公爵一人丁普郎伯爵二人程国胜王咬住子爵十三人姜闰石明王徳常惟徳逯徳山汪清朱鼎裴轸王凤显王喜先陈冲汪泽丁宇男爵八人袁华郑兴曹信史徳胜翟世荣常徳胜王理王仁序其位次塑其像貌定其祭仪主祀事者县官也县令邵昆偕丞张永主簿杨信尝谒庙下见栋宇倾頽像饰剥落乃相谓曰祀典弗严责在有司于是各出俸赀鸠工市材令总其纲丞整其务簿董其役工献其能民効其功经始于天顺庚辰十一月落成于辛巳四月庙宇崇严像设雄伟重门两庑斋舎神厨墙垣悉完悉美观者咸悦邑之耆耉曰庙建国初褒奬忠烈仅百禩而一新厥功宜纪邑庠司训邱具书遣生员赵祥髙昂来求记予观自昔及今君天下者肇造丕基恢复旧业固虽天与人归必有忠臣良将为之羽翼爪牙以袪除叛乱匡济艰危而后天下底定崇徳报功其于以死勤事之臣尤宜愍恤故庙荥阳而祀信庙睢阳而祀巡祀逺庙康山而祀成祀贵诸臣皆祭义所当祭有司所当敬其事今贤令佐同心协力重脩庙以防妥开国威灵生气凛凛诚良有司克遵朝典表忠以劝忠也俾后之人臣遇大事于临机决策之际有其君而不知有其身效死勿二成大功济大难全大节伸大义于天下后世名教系重此后之良有司慎勿堕厥绪焉是为记按康郎庙功臣姓名成化末张东白亦有记与此畧同其他纪载互异如金防作余昌则姓名不同文贵作吕翟世荣作罗则异其姓姜闰作润徐公辅无公字王喜先作喜仙裴轸作珍王徳作清则异其名又或所载止三十五人而不列程国胜谓其祀于南昌功臣庙不知南昌实未尝祠程也传闻之异辞如此【原跋】
　　重脩余干儒学记
　　余干县学国朝洪武初重建永乐中重脩兹歴年久頽敝尤甚縁县之民以戸计三万一千有竒赋以石计四万七千有奇前令困于繁剧文教未遑今邵侯来知县事释奠先圣先师顾瞻学宫叹曰礼殿不葺何以耸民瞻学舎不脩何以劝士习有司首务责奚敢辞乃恪恭尽职存心廉而公临事平而敏听讼明而恕民心感恱于是谋于众以脩学宫士民乐从积俸余资以给其费购学西地以广其基市材木以易其旧陶瓴甓以増其新集众工以効其能提督有方劝惩有法不数月而大成殿两庑防门櫺星门完又数月而明伦堂进徳脩业二斋完饬文昌祠于防门左先贤祠于防门右葺防馔堂厨湢于进徳斋东葺神厨库房并迁仓廪于脩业斋西建文防堂于明伦堂北周围墙垣砻石增髙以至祭器之属观徳之所靡不完美焕然一新经始于天顺元年九月成于二年十一月也时乐平学训导邱谙来署学事赞助有劳与诸生观感深切欲纪厥功书具本末遣生员张鉴请记郡侯名昆字彦璧浙之桐庐人由乡贡进士歴常州吉安二郡教官以陞今职故其治县知所先务如此
　　观徳亭记　　　　　　　　　　何乔新
　　射之为礼肇自上古备于成周而废于列国兵争之际自汉以降莫有讲其礼者我太祖髙皇帝兴学养士肇复古先哲王之制乃诏天下学校皆立射圃每月朔望师儒帅诸生以从事焉建昌旧有射圃在丰盈仓之西偏去郡稍逺师生习射者病之天顺癸未夏五月三山谢侯仲仁繇戸部主事出守兹邦侯究心民事未数月政通人和盗遁奸革民用宜之莅政之明年侯视射圃隘且逺乃度地于郡学之西偏以为师生习射之所缭以崇墉作亭其中广若干步深若干步而匾之曰观徳以予为郡人也俾之为记予惟射者君子之事也天下无事则用之于礼义天下有事则用之于攻伐其法宾主有送迎之拜耦继有上下之比弓有横郤兼弣弛张之度矢有搢挟顺羽拾取之仪其行有左右其升降有先后其容体必比于礼其节奏必比于乐盖其仪文之备如此故礼曰内志正外体直然后持弓矢审固持弓矢审固然后可以言中此可以观徳行矣周衰礼废士大夫于观徳之射既莫之讲而贯革之射遂专于武夫迨我圣祖祗遹先王令猷讲求其礼而行之天下将使为士者复覩古昔仪文之盛今谢侯又能扩射圃新射亭俾郡之师生有所从事盖将纳士于礼乐之中以成其文武之材也其用心厚矣哉予系官于朝未得与郡之诸君子较艺兹圃它日幸得归荣姑山旴水之间闻郡大夫暨羣彦讲行乡射之礼将与乡之好学不勌好礼不变耄期称道不乱者往观焉虽筋力不能胜弓矢亦庶几可以观徳矣姑记诸亭以俟
　　重建仁济桥记
　　瑞州为郡后负崇冈前临锦水郡治之前比舟为梁维以铁絙以达往来每春夏之交流潦溢絙弱不支舟辄败散脩复之勤越月逾时乃克就绪官民胥病宋淳熙十有二年郡守杨侃改作石桥徙于治之稍东作石隄于两岸以捍悍流絫石八墩于深渊以酾水性墩之上架木为梁甃以石版梁之上覆以屋数十余间人甚利之其后屡废屡复由宋迄于元季燬于兵燹材甓皆腐缺而石亦泐矣入国朝以来百二十余禩石隄尽圮石墩仅存其四又皆溃败不可支每春流滉瀁水怪出没行者临流而叹或冒险以进多有覆溺之祸守土者屡欲脩复顾以功钜费艰惧以擅兴厉民为辠局缩不果治九年三月巡按江西监蔡御史华亭张公缙行部至瑞观其废址慨然兴怀而江西提刑按察司佥事吴兴沈公清亦分宪于兹因相语曰吾曹职司风纪忍使吾民葬鱼腹耶盍图脩复议既克合乃语太守太原李君思仁俾经理焉太守与通判沈禋推官许瑢皆曰是有司之职也敢有不供于是虑材用庀工徒出府帑之羡财劝巨室之佽助经始于是岁五月十有七日重筑两堤更絫八墩架木为梁甃石覆屋悉如旧规桥之脩若干尺其广若干尺岁十二月某日讫功太守合僚佐师儒耆旧以觞爼落其成且曰百年之废一旦脩复使吾民去危即安是虽有数非司风者振举而成就之乌能尔耶是不可以无纪乃为之书使勒于石庶来者知诸君子之勤而思保其成于不坏以为斯民永久之利焉
　　江西布政司黄册库脩造记
　　郡邑黄册建库藏之重民数也我太祖髙皇帝受天命以有天下疆理之广逺迈汉唐列圣休养生息戸口滋殖亦非前代所及旧制天下版籍每十年辄改造缮写既成献于天府藏之后湖库副在布政司者藏于架阁库江西布政司所统郡县既广版籍尤多库不能容则别藏于章江门之城楼及广积仓之别室天顺八年左布政使莆田翁公世资以为黄册藏于它所非先王拜民数孔子式负版之意乃度地城东得故铸钱库废地建库房五十间防事三间作门以谨啓闭凿池以防郁攸之灾悉徙郡县所上黄册弆藏于此嵗命幕职一员吏一人卒徒二十人典守然创始之初规制未备成化十八年左布政使福清王公克复右布政使三山陈公炜以防事隘陋撤而新之前为视事之防后为燕休之堂翼室庖湢等房以次列置又作中门以严出入凡为屋十有三间嵗久寖圯未有葺之者治五年左布政使宜兴沈公晖来莅兹藩周览及是顾栋挠瓦落地堙墙倾乃鸠工庀材卜日兴事挠者易之落者补之堙者濬之倾者筑之又于堂北作楼七间以逺渫污前为步廊以便校阅楼南为甬道十有六丈以达于堂后凡用木三千七百章瓦甓黝垩铁石之用称是经始于治六年六月以是嵗九月竣工是役也财取诸在官之羡钱役取诸负辠之囚徒而劳费盖不及民既成脩梁杰栋坚磩崇墉称其为藏典籍之所者沈公以书属余记之余惟王者以民为天而黄册所以纪民数也萧何在汉入闗之初先收图籍傅崇在宋手自书籍躬加隠校古之名臣未有不致重于此者我国家绍古致治尤重版籍藏册有常所造册有常时诚以为版籍者治忽所系也今沈公与诸君子只徳意敬民数髙檐大厦庥而藏之诚知所重矣继自今稽戸口之登耗者在是攷垦田之多寡者在是辨兵民验主客以令徒役者又在是其有资于治道岂浅也哉夫一库之作似不必书然所系甚重于是乎书
　　贑州新建巡抚院记
　　皇帝即位之七年汀贑奸氓合为寇其始甚微郡县有司无远畧不急逐捕其势寖炽而岭南湖湘之不逞者从而和之四出剽掠劫富室燔民居掠帑藏杀官军閧然为东南郡县患有司始骇而图之备其东则发于西其南则窜于北时鎭守江西太监邓某暨巡按监察御史布按三司议以为盗之未平由政令不一而邻境有司不肯协心故也宜设巡抚宪臣置司要地以节制之而割附近郡县以之则盗易平也乃合辞以闻皇帝俞其请爰命大臣愼选方岳重臣有牧民御众之才者得广东左布政使金公泽遂迁都察院右副都御史俾巡抚江西兼督闽广湖湘之地置司于贑而割江西之南安贑州建昌福建之汀州广东之潮州惠州南雄湖广之郴州焉四省三司皆听节制赐之玺书许以便宜行事公既至贑而贑旧无巡抚治所乃请于朝命副使谈君俊参议李君魁钩校府库羡财市材僦匠即贑城中择地营之前后堂五间穿堂两廊大门仪门各若干间东左建寝室又东则建赏功所大门之外立抚安鎭静二坊牌屏墙之南又立三司防以为巡守兵备防议白事之所经始于治八年十月落成于明年闰三月穹堂峻宇髙闳崇墉规制壮丽他鎭所未有也凡政令之布赏罚之施皆在此诸帅出兵受律献馘亦在此郡县百司政有弛张亦必至此白之而后敢罢行焉而贑遂为重鎭公既莅政盗遁奸革兵民以安既而广东守臣谓诏州地险民犷且于潮患为近宜以公朝议皆以为然遂以韶州属公所辖公以贑有巡抚院实自今始以书属乔新记之窃惟自昔帝王疆理宇内固贵乎任用得其人然亦必政令出于一昔汉有西羌之警命赵充国出鎭虽强悍如辛武贤者不得挠其防宋有西蜀之变命张咏出守虽骄贵如王继恩者不敢拂其言此二公所以能成功也夫以数郡之地分为四省政令不一心力不齐安能成功乎圣天子纳用羣防举而付之于公自东徂西延袤数千余里皆受节制庙谟宏且逺矣今公只奉纶音以节钺鎭兹要地朝下一檄而诸藩奔走恐后夕驰一使而列阃罔敢差池异时羣盗屏息四境晏然丰功伟烈铭彛卣而垂竹帛岂直追踪赵张二公而已哉公字徳润由名进士敭歴中外所至有贤声所谓有牧民御众之才者公真其人也遂为之记
　　重脩南昌府学记
　　南昌为江右首郡藩臬莅焉其山川之胜疆理之广非列郡所及则其学校之制栋宇之崇且丽亦宜为他郡甲郡故有学元季燬于兵我太祖髙皇帝既定天下首诏郡县兴学养士洪武丙子南昌守土之臣肇建郡学有庙以祀先圣先师有学以教育俊茂之士规制壮丽至景泰甲戌几六十年而绘饰黯昧杗栋腐折圬墁陊剥巡抚佥都御史讳公雍大加脩筑其后学宫寖圮巡按监察御史天台李公钊脩之巡按监察御史汝阳熊公翀又脩之至于今而庙与学頽敝日甚治辛亥监察御史姚江韩公明来按兹邦只谒文庙退诣讲堂顾瞻咨嗟以为首善之地倾圯若兹不可以不脩乃鸠工属徒市材陶瓦至若金碧髹彤黝垩之需皆出府帑羡财市之不以费民众咸欢趋庙自大成殿以至庑门学自明伦堂以至斋舎昔所有者因旧脩焉昔所无者乃肇作之赐书有楼学官有廨栖士有庐讲诵有堂名宦乡贤有祠斋宿有宫习射有所观徳有亭至于庖湢库廐皆以序为兴贤育才二坊亦加脩饰凡为屋百八十间为楼六十四间经始于壬子七月之望落成于癸丑六月之朔丹碧煇煌门闼壮丽冠于列郡称其为首善之地者邦人士子来游来观罔不感恱是举也韩公实主之公字惟逺起家进士其按部江右清而不激严而不苛崇信厚耻钩距论者以为得宪臣之体云
　　雩都县脩城记　　　　　　　　袁　端
　　雩都古扬州之域汉陈隋唐四徙其治贞观中安抚使任公怀玉徙治南康故郡即汉将军灌婴所筑垒之故址迄今仍之宋知县刘公藻爰筑土城元通判王公荣忠始易以石于是民赖以安入我朝张文弛武城圯隍湮迩年以来羣不逞辈乗间啸聚大叅秦公民悦以雩当三省徃来之冲为十邑腹心之地遂区画兴筑一时闾右竞出金谷以济乃命知县罗公珒司其事分命义官管廷荐等以程其工秦公以陞去大叅张公琳兵备宪副张公璁相继督劝申命义官萧子钦等计日而责成焉始事于成化丙午春至明年冬城成又明年秋楼橹成环甃甎石表里如一周回五里视旧加广罗建五门表以新名南曰南薰北曰朝天东曰东臯西曰西成曰永安崇墉深堑雉列翚飞屹为金汤所以卫内攘外弭变消虞维持太平于永久者不有在于斯乎工既讫功大役吿成庠生萧鸣凤辈相率请予文镵石以垂示无极呜呼重门待见于易有备无患着于书是役也固贤有司所宜用心者春秋常事不书兴作创制则备录之是役也又法之所宜书者予不敏谨记其颠末如此以为后之生于斯仕于斯者吿
　　彭泽县儒学记　　　　　　　　邵　宝
　　九江郡守髙君友机率彭泽教谕戴銮来吿曰比者彭泽瑞昌二学同时并徙彭泽先瑞昌毕功而记尚缺敢以为请初彭泽学在邑治之东病之者谓背阳向昧位置弗当择所宜徙乃得今之地说者曰前山为案为防为髻后为凤凰为緑梯为苍崖为潜玉为读书岩羣胜且萃左襟孤峯右带重岭而大江之流举目望之尽数百里爽秀完备学于是为称时都御史林公俊以巡视至闻而然之分守叅议董君威钱君颢参政杨君守愚佥事沈君元王君啓陈君雍副使杨君锦继广其意而髙守任焉以有兹成功也予尝怪今师生之为学不务立本而泥风水妨科名动辄请徙故多抑弗许然学之于治大矣而去陋就嘉亦有司常职此所谓同行异情者吾故弗敢废焉于其成也能无庆乎虽然学所以学道也昔者孔子之语道多矣直指亲切莫如川上之叹盖合理气显微一言蔽之而所以为用功地者即是而在万世之学道者此其的矣天下之大川四而江为首观水如江非他川比也今彭泽之学既据江为胜而吾夫子肖像在庙凡为师生而从事于斯者盍相与追川上之逰求源于深拟进于渐期与于大脩为大徳发为小道而慎独以始终之则所谓道者盖不俟诸儒众说而可自得于观望之间矣今大江自大禹防凿以来其起合流滙之道盖未尝一日改也或者不求其故顾于偏溪曲港力求通焉而曰入海由是虽东流之势终有必至而支离己甚况徒劳而无归者又往往若是乎君子之于道也何以异此夫志水者必自禹贡而后可得其眞六经语孟吾道之禹贡也不是之务而安于偏曲虽亟称于水亦于学乎奚有哉宫室之成古有颂祷颂祷于学舎道无可语者故于考成之余拟取川流之防为我师生吿焉因髙守请记遂书俾刻之
　　孙烈妇碑亭记
　　烈妇钟氏玉山知县上虞孙景云妻也其父曰钦礼为浙中名士烈妇幼受教读书知大义既归景云益亲文史及景云举进士官玉山烈妇持以礼度旦出暮归迎送如宾言必称古廉吏景云能于官烈妇有相之道焉治壬戍春景云还自述职中道得疾其夏六月至玊山秋七月十八日卒烈妇时年二十八尝两产不育方图侧室而景云未从及是大恸陨地扶而后起曰哀哉夫死无子吾何用生为乃三取浴尸水饮之誓以必死复谋曰刎死衣污溺死衣濡尸而易之死且受辱吾其死缢且缢孰若饿死哉遂辟食姑强之食不得己复食力疾治丧黙营后事纎悉必具曰是决于缢矣越二月舅氏将以景云丧归烈妇一日尽检其文籍器皿官者还之是夕姑饭于同官之舎比还漏下二十刻矣烈妇迎姑为婉语曰夫死而无伯叔以事舅姑妇不敢死今幸有事舅姑者吾无虑矣盖示以诀而姑不觉也姑既寝烈妇入私室沐浴更衣以白绫防首缢焉九月二日也厥明姑始知之解其尸玊色如生左防银一锭题其封曰买棺木右袖景云小像及其所爱二扇衣桁在前灵几在后妆匳服御陈列在旁香烛在案旛盖旌在庭皆烈妇手置也其暇整如此呜呼异哉卒之一月当道有上其事者天子诏上虞旌其门曰烈妇宝承乏江臬与闻风教请书其事于碑呜呼从一而终妇之道也故夫死称未亡人盖有偕老而无偕死若烈妇之死可谓加于人一等矣顾其志不亦烈哉或者方以嗣养责之呜呼以嗣则无子以养则有伯叔亦计之熟矣不然择死而蹈惧其辱身也隠死而诀惧其伤姑也死之中且有礼焉始我闻烈妇死尝叹以为由其义能为纪姬之存由其志能为孙妻之讨妫不独一死之为烈也君子以为然然天下之存纲常也申生之死孝屈子之死忠抑岂非此志之为哉传烈女者当有取焉吾是以书之
　　建昌府重修李泰伯先生墓记　　罗　伦
　　生而必死圣贤无异于众人也死而不亡与天地并久日月并明其惟圣贤乎泰伯先生其亦圣贤之徒乎先生姓李氏讳觏字泰伯学通五经尤长于礼以文辞自立其言大而正郡治北有凤凰冈先生创书院其下学者千余人南丰曾子固其髙弟也范公仲淹余襄公靖交荐之召为太学说书卒年五十一葬鳯凰冈之麓宝祐二年郡守杨鎭立兴文堂以祀之开庆元年郡守曾埜更其堂曰思贤右立旴江书院仍旧名也书院废而先生之墓墟矣成化三年春长乐谢公士元来守郡梦先生对浮大白饮觉而异之翼日有白于府曰盗发先生墓矣太守具棺衾将易葬焉啓圹视之二大白宛然梦中见者于是议请祠如故事会吏部主事左公赞以请命下立祠茔南名曰景贤赐以少牢春暮行礼嵗如初又募闽石工大营塜圹圹以石为之圹中髙五尺广视高损一深视广倍之中甃加垩外固以石前广若堂缭以周垣湖西罗伦瓣香谒之太守述其梦曰先生之殁距今四百十三年矣而精神感通有如此者苏子曰不依形而立不恃力而行不待生而存不随死而亡其此之谓乎回视烟草中塜累累然太守叹曰是庸非人乎哉伦曰何独此也古者富贵而名湮没当时逸乐殁不能自保其身后者何可胜道先生以蔀屋寒夫初无一命之荣尺土之富而身后之荣终乎天地焉君子其知所择矣因遂记之以吿邦人庶有闻先生之风者
　　双节堂记
　　谓妇人为男子可乎曰可曰何由知其可也以其行也非以其质也夫臣之从君妇之从夫其属以人其经以天其义一也一而无二三纲以正九法以叙万化以基若虎溪萧节妇刘氏者可易乎哉刘故夏朗大家节妇端习公之女翰林学士文介公俨苏州教授南园公谕之从姑择配得萧东鉴氏归未数嵗东鉴卒子瑀半嵗继卒门内外婚婣虑其少寡而无子也以语觇之节妇泣曰夫吾天也天可二乎吾足一移异日何以见亡人于地下哉舅姑难其志命冢嗣宋之子澂济后焉刘氏视犹已出鞠我立我配其兄刘庶绩之女成化丁亥澂济卒刘氏年四十二抚遗孤曰存性姑妇相依衣食寝兴凡视姑为节乡士大夫以二妇之相继以贞也表其堂曰双节遗孤存性以教授君状来吿史氏曰形气之私人孰无之不能以礼义制之则其去禽兽不逺也臣子之于君父乐人之乐食人之禄而不能忧死其事者吾见多矣而妇之不二其夫者一家或三四人一族或十数人一乡一邑有不可胜纪者节义之性人皆有之何独能于妇人乎所见专而所守固也若萧节妇是矣呜呼此岂独贤于女妇而已哉存性祖文志国朝旌为义民宋绍定戊子进士讳正者其先也信国文公三世卒业其门先君武冈公弟登仕府君亦三世联姻其门云
　　宋文丞相祠堂记
　　为臣死忠为子死孝死一也可以动天地可以感鬼神可以贯日月可以孚木石可以正万世之人心位万世之天常孟子曰我善养吾浩然之气以塞乎天地之间夫杀身成仁舎生取义非浩然塞于天地之间者能与于斯乎若宋丞相信国文公是矣公名天祥甫弱冠奉廷对陈君道之大本经世之急务文思神发万言立就可谓天下之大才矣董宋臣主议迁幸公上章乞斩之吕师孟偃蹇傲命公又上章乞斩之贾似道误国要君公当制以义裁之勤王诏下重臣宿将缩颈骇汗公提孤兵独往当之寇次臯亭三宫震动宰相遯荒公挺身独往说之可谓天下之大勇矣夫慷慨就义决死生于一旦中人犹或能也若歴履万死其执弥坚其志弥厉非仁者其能乎方公之北使诋大酋詈逆贼当死脱京口走眞州如扬州趋髙邮抵通州苖再成逐之李庭芝疑之外迫于强寇内煎于饥馑无日而不当死然后遵海道涉鲸波归立二王开督南劒败绩于空坑仰药于潮阳絶粒于南安当死歴万死而不死卒之就囚燕狱从容南向而后死震动天地照曜万世可谓天下之大忠矣夫公之忠诚能坠空山之石能通七里之神能作广陵之风雨能起豺狼之敬悚而不能免贾似道之沮黄万石之疾李庭芝之疑陈宜中张世杰之忌何也苏子曰其所能者天也其不能者人也其斯之谓与宋之亡也死国者多矣陆秀夫张世杰死于海李芾死于潭赵昻发死于池姚訔死于常赵世赏死于洪先君武冈公开礼死于吉安公制服哭祭之督府行朝死者不可胜数虽然死矣未有如公之出万死而后死也微子之去箕子之囚龙逢比干之谏伯夷叔齐之饿诸葛武侯之鞠躬尽瘁备于公之一身矣自古亡国之臣未有如公之烈也收宋三百年养士之功立千万载为臣之极不在于公乎非仁者之勇浩然而塞于天地之间者乎公去今二百年顺天祠公于学宫乡郡祠公于城南公之子孙祠公于富田富田之祠元季兵变为横民所夺龙鳯间佥事李公饮冰复之正统间知府陈公本深继之景泰间都宪韩公雍奏加諡号録用子孙今上成化二年佥宪李公龄来掌学事以公九世孙继宗入学俾公乡人周丕宪割田赡之是皆有功于名教可书故书之以诏万世之为人臣者
　　雯峰别墅记
　　遡临汝而上旴者千里山水名天下最善者三焉在临汝苏山最善浮屠氏之宫也在旴郡王城最善亲王之所遗也在广昌雯峰最善古今莫能知太守饶公秉鉴始主而居之湖西罗伦过而顾焉乐而不能去其右则吴王芮之军峰也其左则镇县之金嶂也其前则壶公之紫霄也其后则南霁云霁也尊者如帝卑者如臣比者如友横者如屏卓者如笔簇者如台殿瓯者如城屋涌者如波涛骤者如马翼者如鹫踞者如狮象蹲者如虎豹蜿蜒者如龙蛇绘如削如铸如琢如神施鬼设不可名状云霞往来变态翕忽合而名之曰雯峰焉旴水中注迤逦回抱如不欲去名之为雯溪雯溪之东两涧夹流为雯涧支陇旁峙翼涧而出乗雯溪而止为雯冈雯涧中平田沃壤可六七百亩窳地成池形若环璧为雯池梁池而入池上为雯门门内通渠泉声琤然嘉木异石杂置左右为雯渠有堂翼然临于渠上为雯辉之堂合雯峰山水之辉也堂后为寓乐寓形宇宙之内而乐于此也为安晦祠显而居晦非安不能也祀先之堂为昭孝继述之善祼荐之诚昭其孝于祖考也云消日明重门洞开雯峰众竒杂陈于几席之下矣合而名之曰雯峰别墅焉夫云霞成章天之文也山水成竒地之文也仁义成徳人之文也以地之文合天之文雯峰山水之竒也以人之文合天地之文然后可以主雯峰山水之竒也于戏有常者山也无常者人也有常主乎无常主乎常斯文而已若尼邱之常主乎孔云谷之常主乎朱是己主人曰善吾今而后知无常之为有常也于是乎书
　　种徳堂记　　　　　　　　　　张元祯
　　南昌旧有狱在郡治左圜墙仅一亩积系至千余人校者纒者缧者拲者桎者跂惟容趾蚋噆肤虮啮血恣其腹满而去牛之梏者鼷食其角疾之危者竖入其肓刑未至殛年已尽算民罹此酷数十年于今矣山隂祝侯以治丁巳来守于兹慨念而深矜之讼牒之所诉者断讫遣去不令入狴扉识狱吏囹圄常为一空然廷臣之镇巡总治于兹方岳之奠服统治于兹十三郡之有讼事者俱集于兹株连根引实繁有徒南昌之狱难乎其画地矣侯相府治南有旧老子宫买地贸之曰将此天堂为地狱可乎遂因其地作屋以楹计者如干筑墙以雉计者如干前创大门中起巨堂顔曰种徳取臯陶迈种乃防之义审出不服者来宅焉时巡按御史王闻之曰弭灾致和莫甚于此夫于灾能弭而后和可致譬之种田然稂莠既芟嘉禾自植徳之种也何莫不然狱成于今年冬半不阅月大雪民占有年侯曰雪则瑞矣其如狱民之寒瘐何躬诣旧狱新狱计口给薪米解纵眚灾至二百余人得释者如脱焚出溺熙熙焉父子兄弟相庆于道侯真所谓种徳者哉后之居是堂者尚体侯心以种徳为事若马其口孔其项以是而求臯陶谓之种徳则末矣必教于是弼中于是制执顽叟服顽苖俾一人有庆四方风动然后于徳为能种焉甫刑曰监于兹祥刑谨以是为种徳堂吿
　　重修白鹿洞书院记
　　南康郡白鹿书院入我朝翟守溥福起其废李佥宪龄新其頽今嵗久复多壊矣苏佥宪葵以内翰迁提学来与巡按王侍御宗锡谋诸一二宪臣更为大新之院制中为文庙为重门左为明伦堂为文会堂堂前为延宾之馆规皆仍旧而栋宇坚壮数倍两隅列诸生书舎凡二十楹间则多新増者明伦堂左故有三贤祠以祀李宾客周朱二夫子而祔以陶刘诸贤位各以世列侍御深谓非宜特创祠尊二夫子而陶李诸贤则别祠于其西焉愚请于诸君宜因兹大新跻周程张朱四夫子于庙四配之次如朱子昔所举行诸君咸以非着典不果昔翟守之起废未尝延师聚徒李提学则礼聘贤士属各学有志诸生相与讲学焉于时知为己而学有就者固多然喜名不情者有焉饰诈希觊者有焉学者于此宜浄涤名利之心力超名利之关不如是则不惟晦吾道其负正学而玷此地也甚矣胡为乎来哉今苏君亦欲延师聚徒愚敢预为戒之以无负今日大新之盛举也侍御雅意兴学激扬之余凡新学宫于抚吉诸郡邑十余所致力正学甚笃宪臣陆宪使珩沈佥宪清分巡沈佥宪锐皆不忘吾道者是举约费千金一出侍御与分巡之所规画官民无预总其事而责成于经歴冯训导云龙江能则刘守定昌之功为多苏君志行必大振正学以副是举愚纪其颂因以俟云
　　金谿县儒学尊经阁记　　　　　费　宏
　　金谿儒学久未有尊经阁有之自知邑事方公信之始公鄞人也以治己酉莅邑治尚严肃务锄犷恶膏枯醒暍用植善良既浃嵗政举令修诸偷屏息夜戸不闭公知民渐裕而力可用也乃礼饰典祠次及馆署即徼巡之舍亦必焕然更新而尤拳拳焉兴学造士一日进诸生而叹曰阁以尊经在他学皆然独吾邑缺焉可乎兹非徒观美之事也三才之道四徳之用五伦之教罔不于六经乎载之自古迄今与有君师之责者金华所讲蓬观所校兰台所藏未有不于此乎尊者也况列之学宫且设科条曰师曰弟子相与授受童而习之实望其始乎士而终乎圣贤尊主庇民胥此焉本吾于典不可缺者而犹缺焉可乎爰相厥址得文庙之东隅隆因洼益巩用珉坚而阁于其上中为三间高余四十尺深与广称焉经始于辛亥孟秋越明年春季落之升阁而望卓笔绣墩鹧鸪上幕诸峰莫不回巧露异于轩窻之下而金川清江二水左右映带心澄目豁观者谓山川之秀有兹阁焉斯足以凝之自是贤俊之钟当倍于前日矣最役程佣且以万数其劳与费盖亦甚大也然皆取诸罚锾民不与扰仅数月而伟观聿成非公之才之敏能若是乎阁成之明年公去为御史提学南畿正徳甲戍公乡人黄侯嘉防来为邑长复从而整饰之顷砻石欲垂永久防公之姊子端公屠安卿按行兹邑侯因以请焉遂备述公之善政而专使来征予记夫处剧而办处脂而洁吏能是足矣至如饰以儒术治以歌则必才且贤者乃优为之由俗吏而观兹阁之建若不足为有无者然意向所示瞻听耸然吾道若加而崇斯文若增而重实俗化攸关而不可缺也公不诚贤哉予既重黄请又慨念端公有渭阳之感乃为书其始末如此呜呼公之去邑几三十年矣而人犹思不忘不近于古之遗爱耶公讳志信之其字与予皆成化丁未进士尝佐公建阁及今兹相与砻石者则县丞郑熙林文主簿解文相李琳典史王纶何彦芳教谕徐恒陈廷用训导蔡材林挺顔钦也法得牵聨附书并书之
　　南康府新城记
　　春秋书城筑数十传谓慎土功重民力故虽时必书然虎牢之书特责郑之不能有盖地有所必据城有所必守虎牢岩邑可以限荆楚制诸侯而郑之君臣乃忽焉弗图卒以资敌取侮岂足与论王公设险之义哉南康前潴彭蠡后拥匡庐控楚引粤为江右喉襟最要地顾九江置戌声援相及平时城类可缓恬嬉既久芽孽莽伏变起仓猝则邑聚罔所恃焉前此北寇南侵浮江奄至守者瘁于防居民苦焚掠迄今尚心悸太守陈侯时雨每慨然念之曰吾朝廷守土吏也守之不固责将谁诿耶乃请于巡抚都御史孙公燧巡按御史屠公侨及分守叅议黄君宏杨君学礼分巡佥事师君夔王君崇仁募工伐石筑为新城始于戊寅正月至明年正月成其门五浔阳彭蠡建昌匡庐星子也而防水之关附焉其环郭箭台三十二其周丈十其高丈有八其形势壮伟足以保障一方其趾坚厚可永久而无坏侯之功于是大矣侯以正徳丁卯由中台来为守未几以忧去壬申复来前后在郡凡十有余年尝再筑土垣堙山实壑崎岖万状辄壊于雨易以叠石久而坏于雨者又过半焉及是乃就绪其志可谓勤矣侯欲后之人知所由始而图其终爰走使来征予记侯持己莅官老成谨厚政先恵利务实逺名久益孚于上下故屡兴大役民不怨讟当道皆以罚锾帑金佐之城事既毕其功之着于人目殆与山而俱崇泽之洽于人心殆与湖而俱深又何俟于予之书之耶予独有感焉使侯不久于兹郡则虽有志城筑亦无由尽其经画之才使侯如他吏无爱民之诚则虽才足以有成而亦未必能劳官事如此其不懈也于是知用世者必在于志与才合而用人者不必骤迁数易必在于久任以责其成夫然后天下之功可立而天下之民可安矣兹城也陈侯始之使来者皆如侯之诚能时而葺之其为民利庸有既乎此则予之欲书而不容己焉者也侯字如霖治癸丑进士治郡多美政屡膺剡荐城特其一事时相侯者同知张君禄而星子知县王渊之则尤有劳于督役云
　　新设峡江县记
　　临江所领县三惟新淦最大环其境将及千里盖兼古巴邱石阳二废县之地而有之其旧属二县者去理所远皆百里深蹊峻岭必信宿乃达民负恃险僻习为顽犷赋役之输供不时井税戸口至有不登于版籍者豪猾武断莫敢孰何盗贼纵横虽追捕甚严亦不能戢其为弊也久矣自成化改元以来上自抚巡藩臬郡守县令下及耆民之更事者往往以分地设县为请中更多故寝而弗行大中丞武陵陈公尝以大叅分守兹郡知设县之不可已及嘉靖甲申奉玺书有巡抚之责防是邑盗起部落鼓鸣乃与鎭守太监黎公鉴巡按御史秦公钺陶公俨谋曰是由地广人稠而统之无法县之増设可容缓乎以前议申请于朝既得允赐名峡江公乃与巡按御史徐公岱以营建之事属诸分守大叅方公楷少叅陆公溥分巡佥宪髙公贲亨而又躬亲临莅相塞奠位定成式授之有司峡江盖郡中一雄鎭也去古巴邱仅二里许其地东俯大江西挹玉笥诸峰最为壮丽而城隍之庙岿然尚存遂即鎭筑城十里拓巡司故址以为县治拓驿舎故址以为学宫又择其隙地为台院为分司为府馆凡山川社稷邑厉诸坛及仓储局务隂阳医学之属以序毕举经始于丙戌秋九月讫工于丁亥春三月董其役者实郡守钱君琦清江令狄君冲新淦令俞君稷而新喻令董君寅与相其成及邑令朱君簠继至盖亦有图终之力焉县既鼎新公遣邑博李君公达来求予记惟天下之事有弊在于法者有弊在于人者弊在于人则当因地择人而不可归罪于法弊在于法则当因时更法而不可归罪于人夫先王之法体国经野设官分职以为民极其大小繁简各当其可盖鲜有不便于民者也今以一人而统数百里之县疆域太广约束为难山谷桀骜之民自相雄长官府因循不治且将如边鄙溪峒之卒以酿乱而胎祸是盖法之不善譬诸琴瑟不调所当改而更张然则分地设县诚有不容缓者矣顾议者弗决久无成功盖筑室道旁欲书肘掣未有心切民隠而毅然以为己任者也陈公子视吾氏既仁且勇一请不得必再请而后已举数百年废坠之典而成于期岁之间问其财则出诸公帑而民不知其费问其役则取诸佣而民不知其劳且一时同事诸公罔弗协谋毕力以为经久之计遂能旋斡治机移易民俗除一方之患遗百世之安可谓兹役为无补耶自今而后专意抚字力行教化使向治之民相安于田里桴鼔不警而吠厖无声则存乎其人矣易所谓先甲三日后甲三日得非公所以谨始虑终之至意耶公名洪谟字宗禹在江西剔蠧兴利恵泽之及人者甚多复兴县治盖特其一事云尔
　　重修罗田岩濓溪阁记　　　　　黄纲
　　雩都罗田岩濂溪阁者祠濂溪明道伊川三先生暨武穆岳公阳明先师也创始于宋邑令周公颂续建于明太府邢公珣至督学蔡公克廉乃檄有司并五先生列之祀典因其半燬而増辟之视其未备而加饬之者佥宪沈公谧今邑令羊公修也庆歴间濂溪先生通判防州尝有逰罗田岩诗于时太中程公令兴国遣明道伊川见周茂叔疑即其时按岩列嘉熙庚子濂溪阁成勒先生诗闻其风则思过化之所钟而况亲炙之者与岩亦为黄龙禅师经行地武穆提兵平贼至固石洞访黄龙于岩下见而作诗宫寀罗公洪先为书而刻之石督学公首三先生及武穆矣并述阳明倡学防台及门诸生雩独多于他邑合五先生而祀于一堂且曰道徳忠贞其揆一也辟为三室中妥三先生左武穆右阳明及门袁子庆麟何子春何子廷仁管子登四子侍坐于阳明先生之室春秋率邑之同志举释菜合享焉嗟夫一隅之地而寓五贤道本人存地由人胜后之登兹岩者景慕向往之私抑又可知矣盖洙泗之传至孟氏而息千五百余年周程始复追寻其绪而有无极而太极定之以中正仁义而主静之说动亦定静亦定无将迎无内外之论庶几精一之防自是而后析心与理而为二至阳明独揭良知以开羣迷其言曰世儒之支离外索于形名器数之末以求明其所谓物理者而不知吾心即物理无假于外也佛老之空虚遗弃其人伦物理之常而明其所谓吾心者不知物理即吾心不可得而遗也昭然孔孟之宗矣后之景慕向往者其亦有感于斯乎昔太府建阁时置坚石将树碑记兴废以传诸后恐泯于无闻文未就而石存予感太府之意且歴覩诸公相继之盛心追而纪之而终之以斯道之攸系以谂夫邑之同志相与无忘且有惧焉则兹阁宁泯于无闻已哉总制应城陈公伟绩生祠记　　　张　升
　　生祠出于人心感爱之不已在古亦不多见如石庆相齐邦人慕其行栾布守燕燕人服其廉余如王堂之平盗张咏之安蜀是皆有以孚民心而民心自不能释故民生而祠之欲其常接于目而莫忘也吾江右属郡有抚州偏在东南为大郡生齿繁而地势坦其东乡如长林市可以四通而八达迩年嵗歉民饥强者成羣擅开富室廪取粟无忌白昼横行莫之能当甚而操刃杀人虽用兵亦莫可遏久之啸聚山林时出肆行剽掠触处空村奔避不遑积骸成邱流血成川乃至邻邦均被其患劫赀财焚毁宅舎淫污杀剥无有纪极惨毒莫可胜言有司捕之往往失利江右监司以闻上厪宵旰之忧诏廷臣议之佥举南京戸部尚书应城陈公起之于家加都察院左都御史总制江南军务南直闽粤湖浙悉属制之公不敢以私辞星驰至江右闻抚州东乡寇尤横甚遂先之请调广西土兵数万暨兵民等众分布毋城黎墟野塘三地皆寇要冲也各总以监司辈皆能官也委副总兵张君勇统土官分领土兵各协心罄力赞襄庙胜之防于正徳七年二月二十四日驻节抚州二十六日夘时三地队伍各奋勇进剿至四月初八日班师仅四旬有二日兵无留行坚者无不摧深者无不入擒斩贼首从约计一万二千三百余生擒六百四十八俘寇属四百五十八夺回被掠男妇六十三器械畜产无算夷寇巢二百六十五所燬寇舎四万七千五百余间贼巢荡为平陆人获往来无间余招复业良民六百余家乃择要防改长林市为县以安余民于是居者安行者顺往来者络绎耕者益力以致穑市者益众以通货旅者任时以出入过者随意以行藏变呻吟之声为笑歌变奔走之劳为安逸变杀戮之惨为戏剧天若廓而愈清地若铲而益平百姓俱曰昔者何时今者何时安佣之工非总制之功而谁功侬軰朝夕得以自由辄祝曰愿公位益髙往还得以自适辄祝曰愿公夀弥邵于是相与语曰兹特口祝耳曷若协力建祠肖公像于中夀公功于无穷俾民瞻其像而思爱戴千载如一日礼曰能捍大患则祀之是有功于民縁人心报祀也公攘除寇凶非捍大患欤礼合报祀相率诣郡吿于常熟陈侯言爰择城隍庙隙地建祠一区正堂三间塑像于中两庑各六间外总以门间亦如数贞松巨栢骈罗于门内外蔚然直竦于时穑事大熟谷价甚贱百姓俱酿新醁携以登堂拜谒仰瞻公像俨然当时临戎气槩莫不欣忭兴思自是思之无斁愈久愈有生气陈侯述民情走使以属予言予谓有功而祝礼之最重者也周公尝曰记功宗以功作元祀王命宁周公亦曰明禋又曰休享是盖以事神之礼事公也后世生祠之意其权舆于此欤然而出于民举尤难也公名金字汝砺由壬辰进士累歴至今官湖广应城人
　　都察院右副都御史提督军务俞公生祠记
　　吾江右属郡有抚州抚州属县有乐安县邻永丰宁都新淦丰城汀贑之界寇起必扰其境必经其途宋绍兴间乃割地置县以治之然而重山峻絶谷道深阻民俗顽犷入我朝宣徳间有贼曾子良啸聚大盘山治初有余瑞二继而范安惟邹仕兴最酷且久横行乡村焚掠淫污杀戮折割积骸如邱流血成河惨莫可言跳梁上下竟无敢当之者又合张元二屯郭山据大池聚众得三千有竒焚掠数县骎骎及防省时郡县各有寇防朝廷简命俞公任都察院右副都御史提督七省军务正徳壬申夏泾阳穆世杰知乐安县事乃请于督府公授以成算而亲督天兵调达军营已塘彭州防其西奔调辽东军镇仲溪龙备其东奔调浙江军深入龙险随便潜伏调大同两广军以备追截委穆知县防各路兵以之乃令良民导军径攻大池郭山羣贼夜遁于崇仁穆知县与战三防擒戮二千有竒全师而还献功于督府俞公韪之乐安士民相庆曰昔也居者有桴鼔之警今则安居而枕奠昔也行者有阻截之忧今则坦行而无虑昔也征者有负乘之忧今则各安而乐业皆向天稽首而咸祝曰此皆吾县侯之功督府总制之大徳也吾軰没齿而慕徳其能有穷已耶于是请于县侯建生祠以像俞公之形容而属予记
　　修上犹城记　　　　　　　　　黄仲昭
　　易曰重门击柝以待暴客此城郭之于民不可无也古之圣王虽甚重民力甚惜民费而凡创立郡邑必建城郭以卫民盖亦计其劳费之害小而保障之利大是以宁图其大而不恤其小也若周之盛时或命南仲以城朔方或命樊侯以城东方彼岂不知重民之力惜民之费哉其意亦为是耳圣朝稽古为治凡通都大郡边徼小邑莫不有城郭以备寇盗承平日久渐以废堕吏斯土者无恤民之仁无虑患之智无集事之勇平居无事不能奋发有为图以利民则诿曰吾不欲劳民之力费民之财耳万一不幸而有寇盗之虞民无所恃以守遂至流离困苦民不聊生不知视城郭之劳费其轻重相去何如耶上犹为南安属邑在江西南徼万山之中接湖广桂阳县境民稀而地僻嵗稍防歉山峝愚民咸啸聚为寇邑民往往罹其荼毒宋绍定间邑令胡始筑土城以保障其民至胜国时悉圮国初因寇发邻邑守土者始循其旧址而修筑之后亦圯成化间邑令董瑄郑玺先后修筑皆未及成而去今治之二年江闽汀漳之间有小警朝廷特命副使张公整饬兵备兼领岭北道事越明年夏巡歴至邑慨然欲挈其民去危就安乃谋所以筑其城垣为久逺计适邑令章爵甫抵任亦能以爱民为心亟庀工徒畚土以筑不逾月而成公复经理财用以俾章令募工陶甓而甃之肇工于辛亥二月之望越六月中吿成周围凡四百三十七丈有竒髙一丈七尺濠濶四丈深八尺为门四各建楼其上为雉堞九百二十有五为守宿之铺十有三用甓以枚计者二百九十六万八千八百有竒用灰以觔计者一百二十九万一千四百二十用人以工计者五万五千五百六十有竒凡糜白金三千七十有五两公所经理者三之二其一则章令奉公之命而区画者也是役也力用于民而民不以为劳财取于民而民不以为费公何以能若是耶诚以爱民之仁根于中而智足以周其虑勇足以果于为事集而民不扰其见于设施者自有以大过于人也而章令能祗奉公命亦可谓贤矣哉章令从其邑父老之请求予文以记公之徳恵于不忘予方慨世之俗吏頽废无为而喜公之奋发以有成故不辞而记之公名璁字廷璧其先浙之处州丽水望族今为滇南人起家己丑进士歴南京秋官正郎迁南昌郡守擢今职居官廉而有威吏民畏爱其在南贑二郡政绩可纪者尤多此特泰山之毫芒已耳
　　重修滕王阁记　　　　　　　　谢一夔
　　滕王阁故临江渚嵗久圮废遗址沦诸江流景泰间巡抚佥都御史韩公永熙即其东岸构危楼取韩昌黎记语扁曰西江第一楼无何复圮成化乙酉少司空莆阳翁公世资出为江西左布政使见而慨之锐意以作新为己任而三司诸僚寀亦相与协心赞成焉其规模益大盖易旧制为阁高四寻广倍之深逾于髙寻有二尺四周缭以回廊于是复称之曰滕王阁而公亦乐从人言无所改云阁前构堂髙广半之堂左右庖湢之所咸备阁后复创观宇以居习老子教之醇谨者数人俾供洒埽役工甫讫功而公奉勅进右都御史巡抚山东滨行巡按御史闵君珪洎三司诸君饯饮于阁酒半佥作而请曰昔唐阎都督王御史中丞宴宾从于此而王勃韩愈实为之序记迨今传诵赫赫若前日事公新是阁未几而膺是宠擢珪等又得饮饯于此亦一时盛事也无文记之不可闵君遂属予为记时予方促装还朝未有以复也比者三司诸君复走书申前请予以滕王阁之瑰伟壮丽天下共闻而其景物观逰之美在昔三王韩子以洎我朝诸名公撰述详矣一夔复何容喙辞益坚而其请益至乃为之言曰古人建国必筑台以察灾祥时观游节劳佚阁之建即其遗意也岂直夸崇髙侈富丽为宴乐计哉诸君政治之暇相与登临此阁凭高望远而湖山数千里地宛在目睫间能不悠然而动遐思如曰圣天子髙位重禄以宠吾侪今日大江以西宜民之利宁无未兴者乎而其蠧民之弊宁无未剔者乎学政宁无未举者乎风俗宁无未美者乎狱讼宁无未清而奸贪宁无未戢者乎饥寒疾苦宁无未周鳏寡孤独以及闾里行伍愁叹之声宁无未苏息者乎于是归而同寅协恭益思所以处之则是阁之登实足以发舒诸君之精神而兴起其忧国忧民之美意虽数宴逰其间非过也乃若畧政务以侈观借壶觞以饰喜惟务己乐遑恤民忧诸君必有大不屑于是者翁公所以重建阁之意其在是乎其在是乎阁建于成化四年五月讫工于是年十月公之擢在讫工之明年六月也
　　铁汉楼记　　　　　　　　　　彭　韶
　　贤人君子耸声名于霄汉之上而能服乎当时信乎后世岂声音笑貌所能为哉诚而已诚而久则着而明凡同是心者孰不信且服哉不然无是心者也非人之所能为者也宋至元祐号为多贤温公在政府东坡在翰苑元城诸人为从官可谓盛矣当熙丰之后犹再植之木于是绍圣之奸相嗣起羣贤贬斥元城刘先生落宝文阁待制知南安军道改提举洪州玉隆观本军居住先生遂奉母夫人来寓宝界院又改少府少监未一年复徙岭南濒危数四初心不变东坡推服之曰真铁汉也后虽召还终不能安于朝屡斥以死死一年宋有金难呜呼此岂人所能为哉南安祀先生于寓贤祠宝界院成化戊戌东海张汝弼来为守暇攷图志得之叹曰先贤故居其可废耶适寺之右廊楼毁撤而新之于是聂都小民献梓木一章长九丈径八尺数百年前物也防符期令众议惊异既以成是楼题曰铁汉盖用东坡语也使来请记噫韶何足以知先生窃惟名世之贤其道有三曰合内外一忠难齐死生盖常变始终之极也先生忠孝正直言行一致未尝有声色货利之好是用献忠效职吾无作焉内外不合乎遇惇则三贬官一再徙恶地遇京又连七谪曾无望焉患难有二乎于豪制之来槛车之征谈笑处之生死不一视乎全具斯道以立于是非至刚者不能东坡之言岂欺我哉抑闻先生学于温公公教之以诚且令自不妄语始退而櫽括七年而后可则先生所立之卓其诚于中形于外欤后之学先生者有所据依矣兹郡人士宜因贤守之表章学先生之学他日登朝小用则师斯人大用则用斯人其庶乎
　　疎山桥记　　　　　　　　　　徐　琼
　　距金谿县治西五十里曰疎山港口防八十四源之流于此而入旴水焉旴水故道自潢汰渡东折而襟带乎疎山寺之前后后故道堙塞径西而县西之众流乃决东西故道之间以入是为港口譬之闗弓为旴水今由而道而港口直其注羽之括也泝港里许有津渊深非可厉可揭初置木桥宋景定甲子寺浮图行谦爰创石桥国朝宣徳己酉如珪增屋之嵗久屋頽石坠如珪徒清镐重修焉桥三墩两崖累石仍旧贯余则一新之下贯杉木以承重中横株板以窒土上敷坚石以当轮蹄周覆以屋两檐卫以栏楯中龛以奉防桥之神规模制度髹漆粉黛视昔壮固美奂有加焉纵十有八丈衡丈有五尺屋之间如纵经始于天顺辛巳讫工于成化乙酉计费白金几三十镒工千二百有竒甲申秋琼先翰林服阕清镐请记其事时急命召未遑丙戍夏复来京申请遂为之记夫以有司之事而寄一浮图不亦重乎鉢无少蓄乃仆仆于富贵之门铢两以集不亦劳乎假此有土有民而肯为之焉则不难而易举不劳而易集也彼其无责耳矣乃不难其难而劳其劳是果何心哉不忍之心所发也探其心而迹其事皆可嘉可书桥故名夀安今易曰疎山盖非求异乃从人之所称也
　　初建东乡县儒学记　　　　　　田汝耔
　　东乡者临川之东乡也其地以盗戢正徳八年所司具请东乡设县以图永安县设为立学九年始颁印记至初遣官署掌召割故学生徒约三四十人庐舍集焉是年秋兵备副使胡公世宁始画营治抚州知府方学甫宣力课功士气日以跃如十年春汝耔东巡至于抚州按其邑延简秀民殆六十余人补学生员改令临川县学训导陈相摄主教事促有司亟完学宇夏兵备副使杨公璋至督知县黄堂举而毕之适命官始任是冬学吿成凡殿庑门池厨库堂斋廨宇垣堵百务维新或曰县以盗设是宜讲武何以文为恶是何言哉夫盗之未平也以武及其平也以文教化者弭盗之萌尔是故见庙庑则樔垒斯毁矣见衣冠介胄斯脱之矣见揖让战鬭斯悔之矣见觚翰干戈斯释之矣歌之音作金鼓之响息矣夫是之谓学未也父父子子君君臣臣夫妇长幼人伦明而道斯化之矣乃扁其学二斋东曰立孝西曰求忠夫孝者徳之本也一孝立而万善从之忠者中也求忠臣于孝子之门此教化之义也
　　重修髙安文庙记　　　　　　　龚守愚
　　瑞之属县曰高安闻人钜公先后辈出然以其附郭也凡朔望展敬春秋释奠率致隆于郡学而县学则畧焉故学之规制或病其陋顷以四封弗靖守土者舍爼豆而军旅是图繇是庙学日敝不理予闻而慨之庠生谢廷至自高安诧余曰君亦知吾学之宏整乎中峙正寝墄平巩密者礼殿也旁拓脩廊署置秩秩者两庑也外敞朱扉墉缭栏翼者防门也讲有堂高爽而垲疏矣居有舍栉比而棋布矣有井焉甘而冽昔之泥不食者也有亭焉完以锐昔之鞠为茂草者也盖经始于正徳庚辰之九日而落成于明年辛巳之首夏余惊曰何其神也生曰我郡侯胡公之所修也公殄贼功成益整饬纲条拊循疲郡以无事间尝周视学宫大惧栋挠级夷无以称国家妥灵育才之意故于是举为之尤力焉而经画有方民未尝知役也愿有以记其成余窃惟国家之制凡附郭坛庙之祀皆主于郡惟先师有别庙焉隂阳医术释老之司皆于郡惟儒学有别员焉其事重其制详也然修葺之事县实尸之君子谓是役也崇明祀可以言敬遵令甲可以言勤敏于集事可以言才劳不诿下可以言公费不逮民可以言仁史克颂泮孔子录焉予乌能已于言哉虽然所贵于更张者恶其陋且敝也今也易陋以宏易敝以整奠谒饮射讲歌逰肄心目之间视昔有余清焉惟为学亦然出之以高明光大则不陋矣成之以精深邃密则不敝矣由是居为名士出为名卿于以答圣明之遭而竞前修之爽是则郡侯之所望于诸士者也侯名尧元字廷献湖广蒲圻人以明进士擢守是邦文行劳烈所至有声此特善政之一云
　　周濂溪墓记　　　　　　　　　童　潮
　　宋濂溪周茂叔先生墓在郡城南清泉乡栗树岭之下迄今五百余年所谓濂溪书院则在其北相违五六里许春秋释菜之事多行于书院而墓则罕谒焉潮莅郡展礼于书院因至墓所林木覆蔽榛棘丛生不能别视乃命役人翦薙以入而墓冡累然始见按年谱宋熙宁辛亥先生闻母仙居县太君郑氏墓为水所齧乞知南康改葬庐阜清泉社三起山次年壬子上南康印绶就庐阜书堂定室居之又次年癸丑先生不禄就葬仙居太君墓左配陆氏缙云县君继配蒲氏徳清县君墓皆在是于乎先生之魄既化于斯神岂逺乎曷不于此祀之于是庀材命工创祠堂一所于墓前堂凡三间尸先生像于中扁曰宋元公濂溪周先生祠中又别建爱莲室三间室前凿一池植莲于内本其所爱也前祠门一所扁曰濂溪先生墓外又置民田地山塘四十七亩一分零给付本郡道纪司都纪席元微掌领之收其所入以为祀事之需此皆出于公帑之羡者毫发不渔于民也数年春秋祭祀皆行于中祭毕墠土于墓而归潮惟先生本道州人而簿分宁知南昌又知南康军皆我一方之地而又没于此焉则此地亦为先生之阙里也先生发伊洛之源上继洙泗千载不传之絶学而太极之图易通之书直与六经相表里其功之大自孔子以来未之有也先生已从祀孔子庙庭矣兹坟墓所在之地学先生学而禄于斯者可忘其功而不为立祭田奈所以报其本乎礼乡先生没尚祭于社先生没于此地而祭于此地岂曰过乎志有朱子祠堂记画像记载先生事实甚详末学宁敢赘言以蹈潘氏铭墓之讥聊取建堂置田年月记于石上使后有所考云
  </div>
  <div class="pagination">
   <a href="江西通志_page321.html">
    上一页
   </a>
   <span>
    ...
   </span>
   <a href="江西通志_page317.html">
    317
   </a>
   <a href="江西通志_page318.html">
    318
   </a>
   <a href="江西通志_page319.html">
    319
   </a>
   <a href="江西通志_page320.html">
    320
   </a>
   <a href="江西通志_page321.html">
    321
   </a>
   <span class="current-page">
    322
   </span>
   <a href="江西通志_page323.html">
    323
   </a>
   <a href="江西通志_page324.html">
    324
   </a>
   <a href="江西通志_page325.html">
    325
   </a>
   <a href="江西通志_page326.html">
    326
   </a>
   <a href="江西通志_page327.html">
    327
   </a>
   <span>
    ...
   </span>
   <a href="江西通志_page323.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
