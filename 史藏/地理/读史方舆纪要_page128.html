<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 128 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 128 页/共 479 页</h1>
    <div class="content">　　漯阴城县西十里。本齐之犁丘邑。《左传》：哀十年，晋赵鞅伐齐，取犁及辕。二十二年，晋苟瑶伐齐，战于犁丘，齐师败绩。其地亦名曰隰，是时知伯亲擒颜庚，陈成子召庚之子曰：隰之役，而父死焉。杜预曰：犁丘，隰也。汉置漯阴县，属平原郡。应劭曰：县在漯水之南，因名。后汉曰隰阴，或曰漯，亦音他合反。然则《左传》之隰，《汉书》之漯，或皆传写之讹，当以湿为正也。建安八年，袁谭将刘询起兵漯阴以叛谭。漯亦当作湿。晋县省。○著城，在县东南五十里，秦县。《史记》：曹参战济北郡，攻著。又《汉书》：灌婴收著、漯阴、平原、鬲、卢。此即著也。汉亦为著县，属济南郡。晋宋及后魏因之，北齐省。

　　阿阳城在县南。汉县，属平原郡。后汉省。应劭曰：漯阴县东南五十里有阿阳乡，故县也。○归化城，在县西。《唐志》：元和十三年，析临邑及安德二县地置归化县。太和四年，复省入临邑。

　　○旧黄河县西南四里。《志》云：县南二十里有小河，故大河支流也。堤岸陡峻，支分八道。又钩盘河，在县西北二十里，今为盘河店。《志》云：旧自德平县流入，经县东五十里盘河店，又东至乐陵县南入海，今堙。

　　○鹿角关县北十五里。旧有鹿角津，大河所经也。唐置关于此，周围四里。

　　长清县府西南七十里。又西南至肥城县九十里。汉卢县地，属泰山郡。后汉属济北国。晋因之。刘宋及后魏俱属济北郡。隋置长清县，属济州，因界内清水为名。唐天宝十三年，改属齐州。宋因之。元属泰安州。明初改今属。《志》云：郡所辖州县俱土城，正德十一年，惟县城以石，周四里有奇。今编户四十四里。

　　○长清故城县东南三十里。春秋时石邑也。寺阝，音溜。《左传》：成二年，齐侯以辟司徒之妻为有礼，与之石。即此。隋初为卢县之长清镇，寻置县于此。宋至道二年，移县治刺榆店，即今治也。

　　卢城县西南二十五里。春秋时齐邑，齐公子食采于此。《左传》：隐三年，齐侯郑伯盟于石门，寻卢之盟也。成十七年，齐高弱以卢叛。襄十八年，晋赵武、韩起以上军围卢。二十九年，齐高竖又以卢叛。文帝分置济北国，都卢，后属泰山郡，郡都尉治焉。后汉初，东平人爰曾字子路，起兵卢城头，谓之城头子路。和帝永元二年，复分泰山置济北国治此，晋因之。刘宋亦为济北郡治。后魏兼置济州。隋初郡废州存。大业初，复曰济北郡。唐仍为济州。天宝初，曰济阳郡，皆治卢县，十四载，郡废，以县属郓州。五代周改置济州于巨野，即今济宁州，而卢县遂废。

　　高敖城在县西北。读曰敲敖。卢县北一里有高敖津，津有城，故以为名。晋永嘉六年，刘聪将赵固、王桑在山东，恐为石勒所并，将归平阳，自硗津西渡。或曰：硗，即高敖之讹也。永和八年，姚弋仲死，子襄帅其众屯高敖津。太元九年，谢玄北伐，遣刘牢之据高敖。十一年，慕容垂遣慕容德等攻东阿，济北太守温详遣从弟攀守河南岸，子楷守高敖以拒之，垂遣别将兰汗等于高敖西四十里济河，详等皆南遁。义熙十三年，刘裕伐秦，引军入河，以向弥为北青州刺史，留戍高敖。宋永初三年，魏将周畿等南寇，渡河，军于高敖。明年，魏人立济州中城于此。元嘉七年，遣到彦之等经略河南，取魏高敖。所谓河南四镇之一也。寻复没于魏。二十二年，魏主焘发冀州民造浮桥于高敖津。二十七年，复伐魏，前锋申元吉趣高敖，取之。青、冀二州刺史萧斌等守高敖，使王玄谟进屯滑台，既而玄谟自滑台遁还，斌欲固守高敖。沈庆之曰：今青、冀虚弱，而坐守穷城，若敌众东过，清东非国家有也。斌乃使玄谟戍高敖，引军还历城。明年，江夏王义恭以高敖沙城不堪守，召玄谟令毁城还历城，魏人追击败之，遂取高敖。二十九年，复遣军北伐，张永等分道向高敖，攻围历时不能拔，败还。自是高敖遂没于魏。魏太和二十年，如高敖，命谒者仆射成淹具舟楫，欲自泗入河，溯流还洛。正光四年，济州刺史刁宣复筑高敖外城。后周武帝平齐，又筑第二城，即高敖中城也。寻又于高敖津置关，曰济州关。隋末关废。唐天宝十三载，济州郡县皆圮于河，其后河流迁徙，高敖遂成平陆。《水经注》：高敖城，本汉东郡茌平县故城。其城临水，西南隅崩于河，后更城之。魏置济州治此，河水冲其西南隅，又崩于河。《通典》：唐济州治，即古高敖城。胡氏曰：城西南有津，即高敖津云。

　　山茌城县东北三十里。汉茌县，属泰山郡。后汉因之。茌，读曰淄。晋为山茌县，仍属泰山郡。升平三年，慕容隽以贾坚为泰山太守，屯山茌，晋将荀羡击破之。刘宋元嘉十年，置太原郡，治山茌。孝建元年，改属济北。后魏仍属太原郡。隋废，唐复置，属齐州。天宝初，改曰丰齐县。元和十五年，以户口凋残，并入长清。五代时，置丰齐驿。梁敬翔《编年录》：丰齐驿在济州东南三十里。谓此。今曰丰齐镇，镇北二里即祝阿故城云。○济北废县，在县西三十里。隋开皇六年置，大业初省。

　　升城在县东北，旧戍守处也。晋义熙中，侨置太原县于此，属泰山郡。刘宋元嘉中属太原郡。孝建初，徙为太原郡治。后兼置并州于此。泰始三年，并州刺史房崇吉守升城，不附魏，为魏将慕容白曜所陷。后魏曰东太原郡。魏收《志》：东太原郡、太原县，俱治升城。是也。北齐郡县俱废。○鼓城，在县西，战国时齐邑。《国策》所云齐闻此必效鼓，是也。魏收《志》卢县有鼓城。

　　垣苗城在县东北。《水经注》：济水自平阴县城西，东北径垣苗城西。本名洛当城，当河济之会。宋武西征，令垣苗镇此，因名。宋泰始三年，肥城、垣苗、糜沟等戍，皆不附魏。既而为魏将慕容白曜所陷。魏收《志》：垣苗、糜沟二城，在东太原郡太原县界。又石塞城在县西南，南燕时戍守要地也。晋义熙二年，南燕西中郎将封融奔魏，与群盗袭石塞城，杀镇西大将军馀郁，国中震恐。是也。

　　○隔马山县东南六十里。《春秋》：襄八年，晋师伐齐，齐师遁，殖绰、郭最代阍人夙沙卫殿，卫怨二子，杀马于隘以塞道，欲使晋师得之也。后人因以名山。《水经注》谓之格马山。

　　青崖山在县东南四十里冈峦绵邈，崖谷长青，有南沙河水，与七仙泉、白石泉诸水合流其下。宋嘉定十三年，金长清令严实聚众结寨于此，太行以东，实为雄长。一名青崖崮。稍西北曰五峰山，冈阜环合，泉石甚胜。

　　方山县东南九十里，即《水经》所云玉符山也。四面方正，因名。峰峦高耸，泉流环绕，东南有琨谷。苻秦时，沙门僧朗隐此，亦曰朗公谷。山北有灵岩寺，唐李吉甫《十道图》以润之栖霞，台之国清，荆之玉泉，与此为四绝者也。《唐书》：麟德二年，发灵岩顿，至泰山下。《金史》：灵岩寺有屋三百余间，且连接泰安之天圣寨，介于东平、益都之间，驻兵于此，足相应援。元初，泰安张汝楫据灵岩，以拒蒙古之兵，是也。山顶有六泉，皆甘冽。又鸡鸣山，在县东八十里。《志》云：灵岩寺西山口也。

　　○大清河在县西南二十里。自平阴县流入境，又东北入齐河县界，即济水也。《左传》：隐三年，齐、郑盟于石门，郑伯之车偾于济。盖在县界。

　　南沙河县南二十里。源出隔马山，西北注于大清河，亦谓之沙沟水。刘宋大明二年，魏兵攻清口，宋将庞孟蚪等败魏兵于沙沟。《水经注》：中川水与宾溪水合，北流经卢县故城东，又北流入清，俗谓之沙沟也。清口，见东平州。

　　丰齐河县东北三十里。自泰山北下柳坞、都泉诸溪水会而成流，经渴马崖，又西北经丰齐镇，至县北，入大清河。又耿家陂，在县西北三十里，周三十里，下流入大清河。

　　四渎津在县西南。《水经注》：河水东北径临邑县，又东北流经四渎津西岸侧，临河有四渎祠。以自河入济，自泗入淮，自淮达江，水径周通，故有四渎之名。后魏普泰二年，高欢入邺，尔朱世隆在洛谋拒欢，使齐州行台尚书房谟募兵趋四渎，又使其弟青州刺史弼趋般城，扬声北渡，为犄角之势。既而世隆败，引还。般城见德平县，或讹为乱城。今津流迁改，故迹已堙。

　　○济州关在县西，即高敖津也。高齐末，齐主纬自邺走济州，复走青州，遣高阿那肱守济州关。周师至，阿那肱以关迎降。即此。余详高敖城。○石都寨，在县东南七十五里，有巡司戍守。

　　清亭在县东。《春秋》：哀十一年，齐伐我及清。杜预曰：卢县东有清亭，以清水所经而名。

　　石门在县西南。《春秋》：隐三年，齐侯、郑伯盟于石门。京相曰：石门，齐地，今卢县故城西南六十里故石门，去水三百步，盖水渎流移，石门旧在岸侧也。今圮于河。○广里，在县西南。《志》云：平阴城北有防门，又北有光里。齐人言广，音与光同，《左传》所谓堑防门而守，之广里者也。司马彪《续汉志》：卢县有光里，亦曰广里。东魏初，侯渊自齐州罢还，行及广里，高欢复以渊行青州事。即此。今亦见平阴县。

　　肥城县府西南百六十里。东南至兖州府宁阳县九十里。古肥子国。汉置肥成县，属泰山郡。后汉属济北国，寻省入卢县。后魏复置肥城县。孝昌三年，置东济北郡治焉。后齐郡废。后周置肥城郡。隋郡废，县属济州。唐武德五年，以县属东泰州。贞观初，州废，县省入博城。宋为平阴县地。金曰辛镇寨。元至元十二年，于寨置肥城县，属济宁路。明初改今属。城周六里有奇，编户三十里。

　　○肥城故城在县西。汉县治此。刘宋泰始三年，魏慕容白曜将攻肥城，司马郦范曰：肥城虽小，攻之引日，因张军威，以书谕之。肥城遂溃。太子贤曰：故城在今平阴县东南。《志》云：县北五十里有古长城。

　　○巫山县西北七十五里。《左传》：襄十八年，晋师伐齐，齐侯登巫山以望晋师。即此。一名孝堂山，相传郭巨葬母于此。○陶山，在县西三十里，达平阴县界。相传陶朱公入齐，曾止于此。又金牛山，在县西十里，上有五龙池，一名郁葱山。

　　瀑布山县南四十里，瀑水悬崖二十余丈，其上为天井峪，旁有岭，蜿蜒高耸，谓之横岭。又有柱亭、虎门诸山，俱与瀑布山相近。○狼山，在县西南五十里，其地亦名狼山屯。

　　五道岭县西北二十五里，当往来通道，旧置马驿于此。又吴儿岭，在县北六十里。县西北七十里曰孙家岭。又有吉木岭，在县南十五里。

　　○肥河县东十里，源出孝堂山。又孤山河，出县东十里之孤山。合沟河，出县东南十里之潮泉，与肥河汇流为一，西入大清河。○泌水，在县西。《水经注》：肥城有泌水，西南流，入平阴县界，注于汶水。又开河泉，在县西北。《志》云：县境凡九泉，俱南流，入于汶河。

　　○三布口在县东。晋太元十二年，后燕慕容隆败张愿于瓮口，愿脱身保三布口，燕人进军历城。三布口盖与泰山相近。○句窳亭，在县南。《东观记》：汉章帝元年，凤集肥城句窳亭。今县南四十里有凤凰山，即其地也。

　　安宁村县南四十里，旧置马驿于此，与五道岭为两驿。嘉靖四十三年，并为一驿，曰五宁驿。又有大石巡司，在县北十里。

　　青城县府东北二百二十里。西北至武定州九十里。本临邑、宁津二县地。金曰青平镇。元置青城县，属济南路。中统中，改属陵州。至元初，又改属河间路。明初省入邹平、齐东二县。洪武十四年复置，今县属济南府。城周四里，编户三十一里。

　　○大清河县北八里，自武定州流入境，又东入滨州界。

　　陵县府西北二百四十里。南至东昌府二百六十里。汉置安德县，属平原郡。魏、晋因之。后魏改属渤海郡。中兴初，分置安德郡治此。隋为德州治。唐、宋因之。洪武七年，省安德县，寻改陵县治此，属济南府。今县城周八里有奇，编户三十二里。

　　○故德州城即今县治。唐时平原为河北雄郡，天宝末，颜真卿为平原守，知安禄山必叛，乃修城浚池，阴为之备。既而河朔尽陷，惟平原拒守。元王恽云：德州城壁堑高深，城门内起直城前障，壅蔽内外，左右墁道，其尾相属，相传颜鲁公制也。城周二十余里，明初改置今县。永乐初，徙其甓以筑德州城，而县仅存土垣，荒凉殊甚。正德六年，以流贼犯境，改筑土城，亦曰内城，周仅八里，即今城也。

　　鬲城在县东北。古鬲国郾城卑阅之后。《左传》云：夏臣靡奔有鬲氏。即此。汉置鬲县，属平原郡。后汉建武中，封朱为侯邑。晋仍之。后魏改属安注。魏收《志》曰：鬲县治临齐城。《水经注》：笃马河自安注，又东北径临齐城南，始东。齐未宾，魏筑城以临之，是也。《隋志》：齐废鬲县入安注。《括地志》：鬲城，在安注县东北五十里。

　　白石城县北二十里。汉文帝封齐悼惠王子雄渠为白石侯，此其食邑也。又重丘城，在县北五十里。或以为即《春秋》襄二十五年诸侯同盟处也。汉置重丘县，属平原郡，后废。

　　三汊在县东南。《唐史》：贞元初，淄青帅李纳于德州南跨河而城守之，谓之三汊城，常置戍以通魏博之路。贞元八年，纳子师古嗣职，镇冀帅王武俊引兵至德州，将取三汊，诏师古毁其城。是也。

　　○德河县东五里，亦曰五里河。西流入于卫河。《志》云：县东南三里有马颊河，西三里有覆河，皆九河故道也。

　　○神头店县东北二十里。《通志》云：汉厌次县治此。误。

　　附见：

　　济南卫在府城内，洪武十九年建。又肥城守御千户所，在县治西，洪武二十一年建。今亦置济南卫。

　　泰安州府南百八十里。南至兖州府百三十里，西至兖州府东平州百八十里，西南至兖州府济宁州二百二十里，西北至东昌府三百七十里。

　　春秋、战国时齐地。秦属齐郡。汉为泰山郡地一云即汉初济北郡，郡治博阳。六年，以济北、博阳二郡封齐，寻又置泰山郡，治奉高。武帝又以奉高、博阳并为郡治。或谓博阳即博也，恐误。晋及后魏因之。隋郡废，属兖州。大业初，属鲁郡。唐武德五年，置东泰州。贞观初，州废，仍属兖州。天宝初，属鲁郡。乾元初，复故。宋仍属兖州。金置泰宁军，又改泰安军。大定三十三年，升为泰安州。元初，属东平路，后隶济南路。明初属济南府，以州治奉符县省入编户九十七里，领县二。今仍为泰安州。

　　州北阻泰山，南临汶水，介齐鲁之间，为中枢之地。山东形胜，莫若泰山，泰山之形胜，萃于泰安。繇此纵横四出，扫定三齐，岂非建瓴之势哉？

　　○奉符废县今州治。春秋时，齐之博邑也。《志》云：古博城，在今州东南三十里。《左传》：哀十一年、公会吴子伐齐，克博。又《国语》：吴王使王孙苟告周曰，遵汶伐博。汉三年，韩信袭破齐，田横走博阳。《汉书》作田横走博。盖博即博阳也。又灌婴追横至嬴、博。汉置博县，属泰山郡。晋因之。后魏曰博平县，泰山郡治。北齐改郡曰东平。隋初郡废。开皇十六年，改县曰汶阳，属兖州，寻又改汶阳曰博城。唐初，置东泰州，寻还属兖州。乾封初，改为乾封县。总章初，复曰博城。神龙初，又为乾封。宋开宝五年，移县治岱岳镇，即今州治也。大中祥符初，改县曰奉符，又筑新城，在今州东南三里，而以岱岳镇为旧城。金置泰安州，复还旧治。今州有石城，即金所筑也。元因之。城周七里有奇，门四。

　　奉高废县州东北十七里。汉置县，为泰山郡治。后汉及晋宋因之。后魏仍属泰山郡。隋开皇六年，改曰岱山县。大业初，并入博城县。唐初，置岱县，属东泰州。贞观中废。《汉志》注：奉高县西南四里有明堂。武帝元封初，从封禅还，坐明堂。明年，作明堂于汶上。太初元年十一月甲子，朔旦冬至，祀上帝于明堂。天汉三年春三月，上行幸泰山修封，祀明堂。天汉四年，幸泰山，祀明堂。后汉元和二年，幸泰山，柴告岱宗，进幸奉高，祀五帝于汶上明堂。《括地志》：博城东北三十里汶水，有明堂故城。《志》云：此周明堂也，其在州东十里者曰汉明堂。魏收《志》：奉高有故明堂基。《水经注》：古引水为壁雍处，基渎存焉。世谓此水为石汶。

　　嬴城州东北百里。春秋时齐邑也。《左传》：桓三年，公会齐侯于嬴。哀十一年，公会吴师伐齐，克博，至嬴。十五年，公孙宿以其兵甲入于嬴。又孟子反于齐，止于嬴。汉初，灌婴败田横之师于嬴下，寻置嬴县，属泰山郡。后汉初，陈俊讨张步，步连结泰山群盗，与俊战于嬴。建安中，尝为嬴郡，曹操表糜竺领嬴郡太守，是也。晋仍为嬴县，宋因之。后魏移置于废莱芜城，即今莱芜县也。《水经注》：汶水自莱芜，又西南径嬴县南，又南至奉高。或云：莱芜县北二十里有故嬴城。

　　○泰山州北五里。亦曰岱宗，五岳之一也。详见前名山泰山。

　　高里山州西南五里。汉太初元年，幸泰山，禅高里，是也。高，一作蒿。或以此为亭禅山。其左为社首山，周成王、唐高宗玄宗、宋真宗，皆禅于此。○徂徕山，州东南四十里。《诗》：徂来之松。谓此也。一名尤来山，亦曰尤崃山。后汉初，赤眉渠帅樊崇保此，自号尤崃三老。桓帝延熹四年，岱山及博尤来山皆颓裂。唐李白等尝隐于此。上有紫源池，玲珑独秀，诸峰及天平、东、西三寨下有白鹤湾。

　　石闾山州南四十五里。汉武太初、太始及征和中，皆禅于此。《史记·封禅书》：石闾在泰山下址，南方方士多言此仙人之闾也，故上亲禅焉。○亭亭山，在石闾南五里。《史记》：黄帝禅亭亭。按：《汉志》巨平有亭亭山。刘昭曰：即禅亭也。《水经注》：汶水自博县，又西南经亭亭山东，又西南经巨平县东。水上有石门，旧分水下溉处。又云云山，在州东南百二十里。《封禅书》：无怀、伏羲、神农、炎帝、颛顼、帝喾、尧、舜、汤，皆禅云云。即此山也。

　　梁父山州东南百十里。《史记》：秦始皇封泰山，禅梁父。《封禅书》：八神，二曰地主，祠泰山、梁父。《后汉书》：建武三十二年，禅于梁父。《志》云：梁父山西接徂徕，南入泗水县界，其东即云云山也。又介丘山，在州南五十里。《志》云：宋真宗封泰山，登介丘。即此。

</div>
    <div class="pagination">
<a href="读史方舆纪要_page127.html">上一页</a><span>...</span><a href="读史方舆纪要_page123.html">123</a><a href="读史方舆纪要_page124.html">124</a><a href="读史方舆纪要_page125.html">125</a><a href="读史方舆纪要_page126.html">126</a><a href="读史方舆纪要_page127.html">127</a><span class="current-page">128</span><a href="读史方舆纪要_page129.html">129</a><a href="读史方舆纪要_page130.html">130</a><a href="读史方舆纪要_page131.html">131</a><a href="读史方舆纪要_page132.html">132</a><a href="读史方舆纪要_page133.html">133</a><span>...</span><a href="读史方舆纪要_page129.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
