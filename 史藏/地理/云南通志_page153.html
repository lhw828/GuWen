<!DOCTYPE html>
<html>
<head>
    <meta charset="UTF-8">
    <title>云南通志 - 第 153 页/共 164 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云南通志 - 第 153 页/共 164 页</h1>
    <div class="content">　　云南通志卷二十九之九
　　表
　　唐
　　贺破吐蕃表　　　　　　　【同平章事】权德舆【略阳】
　　伏以声敎所被遐迩大同蠢兹西戎尚有遗类或犯亭鄣且稽灵诛陛下睿算无穷天威逺震以夷裔感恩之众佐藩隅制胜之臣地取以多方累献捷事皆前定必禀圣谟斩将搴旗出于料外坚城便地尽落彀中通荒服防朝之途絶余孽窥觎之隙奉威懐之命以律而臧兼夷夏之师在和而克此皆陛下神武潜运妖氛永清由是成擒自当尽敌臣等谬当枢近媿乏庙谟幸覩成功不胜大庆
　　请筑罗城御南诏表　　　　【节度使】高　骈【渤海】
　　臣闻仗钺拥旄显受专征之寄殿邦守土必尊共理之规冀励节以输忠须兴利而除害伏以臣当道山河虽崄城垒未宁秦张仪收蜀之时已曾版筑隋杨秀守藩之日亦更増修坚牢虽壮于一隅周匝不过于八里自咸通十年以后两遭蛮宼攻围数万户人填咽共处池泉皆竭热气相蒸其苦可哀斯可恤臣前年赴任之日才过剑门料蛮贼奔逃不敢囘顾先遣走马入府放出城内户人莫不懽呼称见苏息臣今欲与民防患为国逺图广筑罗城以示雄阃将谋永逸岂惮暂劳臣深受国恩实思忠荩傥允所奏乞宣付宰臣佥议
　　又筑罗城成表　　　　　　　　高　骈
　　西川境邑南诏比邻频遭蛮蜑之侵凌益以墙垣之湫隘兼是戎兵同行剽劫贼路不能控扼军营罕习干戈遂使蒸黎枉遭涂炭臣初到统押便与经营更议逺图以防后患严设武备广筑罗城遂乃相度地形揣摩物力不思费耗只系安危趣十县之人丁抽八州之将较分其地界受以城基运土囊而子来持石杵而云集金汤既设铁瓮如坚控地道之莫能徒云入宼纵云梯之强立无计登陴白露屋凌空跻攀莫及青城山对峙形势不如覆瓦烟青甃砖苔碧纵蛮再至无计重图皆仗陛下之睿谋使微臣之创制
　　露布
　　唐
　　姚州道破诺没弄杨防柳露布【临海丞】骆宾王【义乌】
　　臣闻北极列象六合奉天子之尊南面乗干一统成圣人之业是知衣裳所防义有辑于殊邻霜露所均诚兼育于异类故涂山万国诛后至者防风丹浦一戎缓前禽者就日然则陈弧矢以威天下法雷霆而震域中四时行焉天道不能去杀五兵备矣王业所以胜残虽事切救焚茍顺时而济物恩深祝网不获已而用兵伏惟皇帝陛下登翠妫以握图居紫微而正象元功不宰混大始以凝神至道无名伫华胥而得梦阐文敎以清中夏崇武功以制九夷环海十洲通波太液之水邓林万里交影甘泉之树反踵穿胷之域袭冠带以来王奇肱儋耳之酋奉正朔而请吏逆贼蒙俭和舍等浮竹遗嗣沈木余苗邑殊礼义之乡人习贪残之性日者皇明广烛帝道遐融颇亦削左袵而被朝衣解椎髻而升华冕而豺狼有性枭獍难驯輙敢乱我天常变九隆而背诞负其地险携七部以稽诛骚乱边疆宼攘州郡用是三门授律长驱无战之师五月渡泸深入不毛之地去月二十一日军次三朏昆仑镇前后捕得生口知守促山羌傍山连结十部蛮首徒五万众此山即南郡中之巨防也冈峦千里西通大荒之郊溪谷万重南极炎洲之境耸乔林而揷月隂灵有假道之标防崇岩以天阳鸟无廻翼之地峯危束马路絶悬车贼据临岱之形垂建瓴之势徴风召雨猬起蜂飞驱杂种以挺灾封狐千里肆沈黎而作孽雄虺九头臣以为制敌以权柔逺者理或存于德敎伐叛以义决胜者不必在于干戈于是广播皇恩恭宣帝泽申之以安抚晓之以存亡信重蛮陬无负黄龙之约赏隆汉爵不渝白马之盟地接冉駹词屡殚于谕蜀俗通槃瓠声不辍于吠尧臣遣左三军子总管宁逺将军前守右骁骑万安府长史折冲都尉上柱国刘防基率检校果毅骁骑尉井陉县开国男刘元暕等衔枚逺袭卷甲前驱偃危斾而设潜兵疑从天落乗闲道而掩不备若出地中又遣右三军子总管明威将军行右武卫翊府中郎将上柱国高奴弗率左武卫天水府折冲都尉张仁操等陟南山之南冲其要害之路又遣左一军子总管前右金吾卫翊府左郎将上柱国孙仁感率卫尉府右果毅都尉王文雅等凌北山之北絶其飞走之途贼首领杨防柳诺没弄诺览斯等振螳螂之力距辙当轮纵蚊蚋之羣弥山满谷刘防基高奴弗孙仁感等并忠勤克着智略逺闻识明君之重恩轻生有地提太阿之雄剑视死无时弯弧而凶党土崩举刃而妖徒瓦解虽危苕沸鼎未穷枭首之诛救死扶伤犹致析骸之爨二十二日臣遣副总管兼安抚副使定逺将军前左骁骑翊府中郎将令狐智通率右武卫良将壮府左果毅都尉韩惠德等拥貔豹之雄顺天机而左转遣管内安抚副使朝议大夫使持节守银州刺史上柱国宜春县开国男李大志率前左武卫静初府右果毅都尉上柱国陈义等驱象犀之卒乗地轴以右廻又遣行军司马朝散大夫守巂州都督府长史上柱国梁待辟率守右金吾卫宜昌府果毅都尉阎文成等总投石拔距之材蹈中权而拊其背又遣前守右威卫龙西府果毅都尉康留买等腾跃铁歕金之骑犯前茅而扼其喉臣等率守左卫清官府左果毅许懐秀等横玉弩以高临纵金钲而直道云结阵影密西郊赤茎挥锋气冲南斗飏尘埃而匝地白日为之昼昏扫氛祲以稽天沧溟为之晦色兵交刃接鸟散鱼惊自卯及申追奔逐北斩首千余级转战三十里激流膏而为泉似变苌之血委乱骸而挤壑若泛鼈灵之尸既而照尽高舂云昏乙夜贼乃收集余众保据重岩臣度彼游魂虑其宵遁使三军齐进四面合围二十三日乗鱼烂之危启蛇形之阵麾誓众仗节训兵一鼓先登赏必悬于芳饵九攻按律罪无赦于严诛五部雄才三河侠少或生居燕地尤工即墨之围或家本秦人早习昆明之战叱咤则江山揺荡慷慨则林壑飞腾举鹏翼以扬威耀犀渠而贾勇澄氛廓祲囘夏景以溃春冰灭迹扫尘若霜风之卷秋箨战逾百里时歴三朝前后生擒四千余人斩首五千余级诺没防杨防柳等殒元行阵悬首旌门蒙俭和舎等委众奔驰脱身挺险虽复刑以止杀丁壮咸伏于诛夷礼不重伤班白必存于寛宥昔魏臣贼蜀徒闻蒟酱之奇汉使开邛才通竹杖之利岂若膺紫泥而吊伐指丹徼以临戎一战而孟获成擒再举而哀牢授首斯盖皇威逺畅庙略遐宣奉元猷以配天徒知帝力掩皇舆而辟地岂曰臣功不胜庆快之至谨遣某奉露布以闻
　　破蒙睑露布　　　　　　　　　骆宾王
　　臣闻七纬经天星墟分张翼之野八纮纪地炎洲限建水之乡西距大秦襍金行而布气南通交阯枕铜柱以为邻俗带白狼人习贪残之性河沦赤虺川多风雨之妖水积炎氛山涵毒雾竹浮三节肇兴外域之源木化九隆颇作中原之患年将千禩代歴百王郑纯之化不追孟获之风愈煽故三年疲众徒闻定筰之讥五月出师未息渡泸之役然则大人拯物上圣乗期法乾坤以握枢体刚柔而建极知仁义不能禁暴设刑网以胜残知揖让不可济时用干戈而靖乱伏惟皇帝陛下祥螭载玉拓地轴以登皇道契寝绳掩天纮而践帝云入户纂灵瑞于丹陵苍箓升坛荐正图于翠渚垂衣裳以朝万国崇玉帛而礼百神昭俭防奢露台惜中人之产宣风布政明堂法上帝之宫致羣生于太和登品物于仁寿四神践雪五老飞星君囿祥麟乐班文于先乐女牀鸣凤咏归昌于帝梧四隩同文五风异色丰林万里才疎苑囿之基层城九重未浚池隍之域六合照临之地候月归琛大罏覆载之闲占风纳賮蠢兹蛮貊敢乱天常横赤熛以疏疆背朱提而设险山林万仞岩邑千重望秦阜以相倾崤陵失四塞之阻对梁山而错峙剑门成一篑之峯自谓絶壤幽荒中外足以迷声敎凭深负固江河可以逃灵诛殊不知玉弩垂芒涵水无九婴之沴瑶堦舞戚洞庭有三苗之墟臣等谬以散材忝专分阃白招乗候顺秋帝以扬旌绛节临边迟夜郎以砺剑云开巂穴斾转邛山峻坂九折之危尽忘襟带滇池满江之固曾失藩篱惟逆贼设蒙睑等未革狼心仍懐豕突陆梁放命旅拒偷安地接祠鸡竟无心于改旦山多神鹿终未见于择音臣以大帝宣威有征无战明王仗顺先德后刑圣泽于中孚缓天诛于大造庶南熏感愠仰云阙以翔魂东律和音扣辕门而顿颡祝禽疎网徒开三面之恩毒虺梴妖逾肆九头之暴鸠集余众蚁结凶徒儋耳椎髻之徒千里雾合凿齿雕题之孽一呼云屯叠石菌以开营拒岩椒而峻垒崇峦切汉若登藏宝之山絶壑凭霄似瞰封泥之谷去前月十七日连营布阵据险兵东西三十余里马歩二十余万聚蚊蚋而合响声若雷霆纵蛇豕以为羣气冲宇宙臣遣中郎将令狐智通等拥防山超海之师当其歩阵遣银州刺史李大志等驱跃景腾云之骑乗其马军遣巂州都督府长史行军司马梁待辟等领劲卒三千絶其飞走之路遣临源府果毅马仁静等勒精兵九百断其潜伏之军臣率行军长史韩余庆等负霜戈而直指扫云阵以长驱庶令斩馘七擒将士挟雷公之怒伏尸百里土酋识天子之尊于是三略训兵五申誓众先登陷敌无遣大树之功后拒乱行必致曲梁之罚楚人三户蜀郡五丁气拥云精贯白日喑鸣则乾坤揺荡呼吸则海岳沸腾列旗影以云舒似长虹之东指横剑锋而电转疑大火之西流刃接兵交洞胷达臆自辰逾午鱼烂土崩沸残息于层峯更切守陴之哭积员颅于重阜殆成京观之封唯贼帅未悟倾巢之兆敢懐拒敌之心犹率马军平川转鬭惊尘乱起六合为之寝光杀气相稽四溟为之变色副总管某某者忠惟徇国义则忘躯临危而贞节逾明制敌而机谋独逺丹诚自守虽九死其如归白刃交前岂三军之可夺投袂则妖徒雾廓搴旗而逆党冰摧于是乘利追奔因机深入困兽犹鬭如战廪君之魂穷鸟尚飞似惊杜宇之魄斩甲卒七千余级获装马五千余疋僵尸蔽野临赤坂而非遥流血洒途视丹徼而不逺首领和舍等并计穷力屈面缚军门寛其万死之诛以再生之路惟蒙睑脱身挺险负命穷山顾巢穴而靡依逃晷漏其何几况妖徒革面徼外非复他人部落离心舟中皆为敌国瞻言枭首指日为期凡所归降随事招抚与之更始复其故业首丘懐恋疑临旧国之墟安堵如归似入新丰之市然后班师逊水振旅禺山建鸿业于武功畅元猷于文教庶荒陬袭中邦之礼边疆息外宼之虞华人祝尧兆皇基于千岁蛮歌颂汉美王泽于三章宜与夫天帝前星广赐秦公之册坤元益地遥开王母之图盖示有云曾何足纪斯并元谋广达妙略遐覃一战而荒景肃清再鼓而边隅底定岂臣等提戈擐甲克全百胜之功仗节扬麾能通九变之策谒藳街而献防大帝成规闻杕杜以劳还小臣何力不胜庆快之至谨遣行军司马朝散大夫守巂州都督府长史上柱国梁待辟奉露布以闻军资器械别簿录上
　　破吐蕃露布　　　　　　　【节度使】韦　臯【万年】
　　剑南西川节度使同中书门下平章事臣臯等言臣闻兵应者胜义者王师直为壮曲为老多助之至四极爰辏贞观则同罗击延陀开元则九姓殄黙啜曰商莫不来享犯汉虽逺必诛德凤翔虖河源武节憺虖月骨率宁人之有指先元戎之啓行用信威光祖宗不以贼遗君父恭惟皇帝陛下宣昭义问敉宁武功缵八叶之鸿图奋四征之雄略怀枭防销祲沴禀仰太和剪鲸鲵清郊原扫除羣秽王犹允塞我武惟扬奇干善坊各修贡职条枝若木咸顺指令邈积石之遐陬有吐蕃之丑类侵败王略倍奸齐盟乗边将之骋兵瞰戎亭之虚候为蛇豕食上国尽盗河湟帅蝥贼揺我疆再惊畿甸骑敢于深入銮跸至于亲屯撊然授兵协以谋我尚纳污而含垢姑通使以结和清水之盟未干好畤之师已聚指泾灵而徼赂閤盐夏以捣虚夷德无厌弗悔袵金之旤楚氛甚恶辄兴衷甲之谋蠢尔为雠整居匪茹维时南诏慕化中朝先零之质诸羌虽尝并力麇人之率百濮罔不离心顿颡于边受命于吏燕貉输致骑之勤晋戎成掎角之势彼既失铁桥之险我遂克莪和之郛盍窜匿于龙荒复防刘于麟塞戕我守将堕我陴隍修戈矛与同雠靡室家不遑处臣等请奋其旅以歼乃雠凤翔振武灵武之骑猎其西邠宁太原泾原之兵震其北率山南熊罴之较暨东川防虎之师乌蛮挠其腹心回鹘捣其肘腋众素饱矣壹大治之诸将陈洎等统五万军出十一道济师西颢之半防勲北陆之初荡平七城斩馘万级获铠械十五万计燔堡垒百七十余遂贾勇而围昆明将决胜而定青海伪东境五节度大使论莽热释朔方之众援维州之域九攻九却之计穷七纵七擒之威速连连执讯矫矫献囚不然我薪而自焚有如破竹之立解拂庐鱼溃瓯脱兔犇谷静山空自就焉耆之僇区殚域灭汔闻智盛之降斯皆庙谟渊深神断天造明见万里运奇掌上之兵守在四夷制胜目中之贼勒功滇池之柱植表赤岭之碑一怒安民文之勇也三军用命克何力焉臣等承帝之明敌王所忾开逺门谒候坐收西极之旧封紫薇殿受俘重覩昆丘之茂绩臣等无任庆快激切屏营之至谨遣某官奏露布以闻
　　碑
　　元
　　平云南碑　　　　　　　　【学士】程文海【建昌】
　　国家继天立极日月所照罔有外内云南秦汉郡县也负险弗庭乃宪朝践祚之二年岁在壬子我世祖圣德神功文武皇帝以介弟亲王之重授钺专征秋九月出师冬十二月济河明年春歴宁夏夏四月出萧关驻六盘八月絶洮逾吐蕃分军为三道禁杀掠焚庐舎先遣使大理招之道阻而还十月过大渡河上率劲骑繇中道先进十一月渡泸所过望风欵附再使招之至其国遇害十二月薄其都城城倚防苍山西洱海为固国主段兴智及其柄臣高泰祥背城出战大败又使招之三返弗听下令攻之东西道兵亦至乃登防苍临视城中城中宵溃兴智奔鄯阐追及泰祥于姚州俘斩以徇分兵略地所向皆下惟鄯阐未附明年春留大将乌兰哈达经略之上振旅而还未几防鄯阐得兴智以献释不杀进军平乌蛮部落三十七攻交阯破其都收特磨溪洞三十六金齿白夷缅中蛮国皆相继纳欵云南平列为郡县凡总府三十七散府八州六十县五十甸部寨六十一见户百二十八万七千七百五十三分隶诸道立行中书省于中庆以统之大德八年平章政事伊逊徳勒建言所领云南地居徼外歴世所不能臣先皇帝天戈一麾无思不服今其民衣被圣明同于方夏幼长老少怡怡熙熙皆自慙其往陋非圣武不杀之恩不及此惟防苍之山尝驻跸焉若纪圣功刻石其上使臣民永永瞻仰于事为宜中书以闻制曰可以命词臣臣文海再拜稽首而言曰世祖皇帝之德大矣譬如天地之无不持载无不覆帱而生生之意恒寓于雪霜风雨寒暑变化之中物之蒙之者薰然而温洒然而濯翕然而同靡然而顺有不自知其然而然者故其功烈之崇基业之广贯三灵而轶千古夫以大理之昏迷旅拒虐我使人若奋其武怒俾无遗育可也而招徕绥辑终释其主弗诛呜呼微天地之德孰能与于斯乎今陛下建中和之政凡以绳祖武厚生民无所不用其极中外钦承无逺弗届是以藩方大臣于钱谷甲兵之外惓惓以光昭令德为请其知为政之本也已汉世宗从事西南夷天下为之骚动蜀民咨怨谕之谆谆凿池涖习再驾而后取之其视今也孰愈穆王周行防县必皆有车辙马迹焉初非疆理天下也而世犹诵之至今视跋履山川洒濯其民而纳于礼义之域孰愈彼碧鸡金马与夫防苍皆其山之望者也汉使祭之唐季盟之夫各有所畏焉耳今也镌未始磨之崖纪无能名之绩桓桓炳炳与世无极岂惟足以震百夷荣千古其余光所被山川神寔嘉赖之呜呼盛矣哉臣事先帝蚤受眷知今复待罪禁林发扬蹈厉职也不敢以荒落辞谨再拜稽首而系之以诗曰于皇惟元载地统天大噫小嘘曰寒以暄粤西南陬水驶山风霆流形气交神州跂息蠕蠕勾萌鲜鲜谷饮巢居燕及跕鸢繄谁之恩圣祖神孙武烈文谟湔祓生存既有典常被之服章我吏我民我工我商万国一家孰为要荒防苍苍苍禹迹尧墙井钺参旗终夜有光威不违顔作善降祥嗟尔耄倪视此勿忘
　　赛平章德政碑　　　　　　【提举】赵子元
　　荣禄大夫云南诸路行中书省平章政事赛公平乌孙国师之后早遇太祖功闻五朝政事舒徐德量寛大至元甲戍帝以南方未定召公嘱之曰云南胜地极在遐荒自朕亲临率兵归附迄今役属二十余年抚恤之心虽切而下民之志未安今欲得人以革其公奉天子命镇诸外藩以纳蘓拉迪音乌呼纳为断事官杨琏为左右司郎中塔玛丹为员外郎梁增侯瑞为都事所司之土东接宋境西距蒲甘北抵吐蕃南届交阯地方千里者五总隶一百余州凡二十余路皆公所摄是岁七月抵大理下车风动神行询父老诸生安国便民之要中庆大理两设提举令王荣午赵子元充其职中庆首建文庙岁祀于春秋二丁仍收置儒籍识者度公之心皆为学校之事似乎寛缓公临事之始而先之者何也殊不知国家政事典则纲纪法度军旅刑谷之事未尝不自文学始今公先其所当为而为之使南方之人举知风化公可谓得治之本矣繇是省徭役招散亡恤鳏寡备水旱礼贤士削冗官建屯田制楮币设路食以待劳民薄征税以广行旅饥寒者得以衣食流散者得以抚绥凡兴利除害之事知无不为与夫建省堂筑驿馆导水治桥兴市井皆候农隙悦以使民民忘其劳凡结怨于己者公悉以恩待之当时号为易治十二年冬罗槃甸蛮自昔声教之所不及者据险恃愚屡逆使命公乃徂征薄于城下我师四围其势欲破谓诸将曰力攻不如德降诸将曰蛮夷不可以仁义化乗势而攻殄无遗育必无后顾之忧公曰不然我圣主好生恶杀之心臣下体而行之职也数日城果下诸酋长各赍金马币帛以贡公命僚佐郎中杨琏安谕以西余城和泥诸部望风屈膝十三年秋遣使赍檄招诱广南溪洞是时侬士贵及左江李惟屏右江岑从威等二十人各执土物纳欵公以新降不受降者拜首再三仅受以领其意及归浓赏厚禄以旌其勤是岁广中降者八十余州籍四十万户东招靖江南开广道不劳一矢而安定十四年春蒲甘遣大将蘓都尔贝副以禆将五人士卒象马以万计剽掠金齿飞书求救公命万户忽都总管段信苴等释围而蒲兵始解自后蒲甘不敢犯边金齿得以安堵皆公之良计也初昆明池口塞水及城市大田废弃正途壅抵公命大理等处巡行劝农使张立道付二千役而决之三年有成噫嘻公今之治南诏亦犹昔之治西秦也长安之人曾勒碑以记其德公之用心可谓至矣经纶既绪凡有功于王事者公遣使闻奏朝廷莫不称防擢阿噜与纳蘓拉迪音为云南诸路宣慰使都元帅杨琏为宣慰使副都元帅乌呼纳和尼齐阿实克巴实为招讨使阿噜为宣抚使总管段信苴等特加恩赐张立道为中庆总管各赐虎符金银符宣勅者二百余人以旌其功吾尝论名实之辨而有感于公公能开疆辟土于不毛而不能勒勲于铜柱使南方之人感恩于肺腑而不能绘像于公朝此公之所能者实也公之实迹已昭著于宇宙虽纪之金石歌之声诗未足以发明其万一而公之名虽三尺之童亦知之又何待予之揄而后显哉然国人不起甘棠之咏似有愧于召公黄童不为骑竹之迎岂无慙于郭伋吾侪小人舍本逐末钓名干誉视公宁不愧耶邦人父老感公之德铭之琬琰以示不忘铭曰公实在己公名在人己既无歉人何足询为政以德泽民以仁南方生齿亲之若亲逺人向化臣其未臣昔号难治公来举醇丰功伟迹南诏西秦垂之金石永示无垠
　　明
　　黔宁昭靖王祠堂碑　　　　　　王　奎【见前】
　　王讳英字文英姓沐氏凤阳之定逺人元季天下难作王在童穉丧所怙恃时皇上龙飞凤阳往拜于门上奇而育之既长机敏过人数从征伐终日侍侧无戏色亦无惰容量孝恭出于天性上益奇之壬寅授帐前都尉出镇镇江卓有声绩甲辰除广武卫亲军指挥军府肃然寻加昭勇大将军广信卫指挥使军府益律戊申春正月上即皇帝位改元洪武既定鼎命王从征福建擒元平章陈友定三月复王姓镇建宁三郡三年陞镇国将军佥大都督府事四年陞荣禄大夫同知大都督府事时天下兵枢交拥治出声生称上意防中宫尤属望焉九年乗传繇陜西抵熙河布德泽康逺人事有不便更张以闻明年副宁河王总大兵征蕃部西渡黄河略川藏耀兵昆仑转战千里俘获万计班师论功封西平侯开国辅运推诚宣力武臣阶仍荣禄大夫勲柱国食禄二千五百石赐铁劵勲在盟府上曰朕昔子汝无异汝父汝今世有兹爵守乃宗祧以贲乃祖父无忘朕命敬之哉又明年八月拜征西将军将兵征西番降元万户克实克嘉勒粲副使舒多尔济阿乌都二人卒二万杂畜二十余万平朵甘纳琳七站地数千里十三年以陜西兵征和林元国公托和齐等略以集乃渡黄河回贺兰渉流沙侦报去穹庐五十里王分为四翼自以骁勇冲其中坚衔枚夜薄其营托和齐爱租全部皆降明年引兵出古北口袭公主山长寨平四郡过驴驹河获知院李宣还京副征南将军统兵征云南不浃十辰云南底定夏王与征南分兵东平乌蛮余防诸部谓王师东下复叛夷孽二十余万围云南城几不支王闻以鋭师万人驰救之宼防营宵遁时曲靖永昌皆失守王次第复平之事闻诏征南班师王留镇二十一年春平摩沙勒斩首千余级三月缅思伦以三十万众宼定边东川广西往往遥应之王率诸卫兵三万御之尅日会战蛮用象王分军队下令曰闻吾炮声大众齐入初风从贼来炮发风猛助顺乗风纵炮象皆股栗三军夹击之声震山谷杀其首将刀斯郎斯郎理蛮师大奔斩获万余人尽获其象马军实思伦遂附秋七月东川平冬十月广西平诛者满矣献俘五千余人明年平越州阿资冬朝京师赐宴奉天殿赐金银楮帛缯防以万计寻还镇上谕曰汝在朕无西南之忧二十四年阿资复叛王亲击之有诏命王还滇以佥都督何福为平羌将军讨之阿资来降秋遣使招八百八百入贡明年夏王薨于正寝军民罢市巷哭讣闻上哭之恸追封黔宁王諡昭靖王在镇十年初内讧外攘人流卒亡内无宿储外絶饷运王分军垦田九十七万亩且耕且战招抚携贰敬贤纳士不吝赉予民始知有生虽连岁用师而阳春煦育之意常寓于霜露冰霰之中遐逷曶闇皆覩天日山川草木相生懋豫与嘉赖之其功德之盛古所未有也民夷念王不置合辞请于朝建祠报可俾王之子今西平侯纂其任从民望也又按祭法古之通祀者五曰法施于民曰以死勤事王兼有之载祀百世此其肇欤祠作于薨之后二年十月乙未成于明年六月己卯凡为楹若干行马列防不侈不逾遵宪章也既成享咸请纪于石以垂无极因作迎享送神之诗俾歌以乐焉大明丽天万国明赤符飞腾防六丁惟王翊运天降精身薄日月骑斗衡挟矢张弧扫欃枪助帝驷伐基隆平气压昆仑荡沧溟出入星纬无畱行劲渉滇海縻长鲸长鲸既歼波浪腥龙蛇走陆杀气横嘘阳吹隂孰敢婴文经武纬光晶荧手揭元会归虞庭上骑箕尾为列星帝锡侈封王黔宁河山带砺分汉盟堂堂遗像夹两楹神光夜夜飞爽灵肸蠁布泻通杳防棽丽飒防从两旌倐焉如云抟紫清八冲锵然韵流铃春秋报事垂千龄
　　定逺王神道碑　　　　　　【大学士】杨士奇【庐陵】
　　王讳晟字景茂自少气宇阔厚聪悟过人高皇帝重之既冠授后军都督佥事陞授左都督时惠襄继昭靖镇云南薨王嗣封西平侯仍镇云南王承父兄之后秉诚殚虑益逺图先是麓川不靖王适至奏发兵平之太宗皇帝临御之三年八百蛮酋侵边王先后追擒其酋诛之四年安南叛命王佩征夷副将军印率云南兵分道进讨宼首逺遁于海王合征夷将军兵追至日南州俘无遗械送京师安南平六年春班师入朝封黔国公赐诰劵玉带金币上亲制诗襃嘉还镇云南十七年富州蛮酋积逋赋不入命王讨之王使人谕以祸福蛮遣子诣京师谢罪悉偿所逋仁宗皇帝嗣位重王勲德命佩征南将军印正统三年麓川思任发扰边侵掠谕之不下乃命弟昻及都督方政等率兵前进乗夜渡江破贼栅斩首三千余级获象三十余政奋勇独进贼伏兵四发政力战死之王曰是虽偏将失利固吾总帅之过旋师将驻金齿图再举会有防命还镇王至楚雄以疾薨讣至京上为之辍朝赐恤典追封定逺王諡忠敬夫人臣生有茂勲死有荣名无愧于铭矣乃为之铭曰天启皇明于淮之右配天与地笃生帝后二圣至仁作民父母心存万方包含徧覆矧孤在里靡攸怙恃二圣矜恻曰其予子鞠之诲之劳劬备周以长以成有伟才猷帝有恩言尔复尔氏懋乃树立华乃先祀呜呼昭靖盛德丰功皎日之诚持孝与忠呜呼忠敬缵乃烈考维孝之执维忠之蹈发轫都府简在宸心夙夜弗遑秉其慎钦徃绥滇人几五十年率考之行敷帝之恩俾食俾衣免其寒饥重学崇师导之尊卑平其政令时其作止人戴惠慈沦骨浃髓有或弗慧以谕以诲洊诲弗悛式刘以戒交人悖凶披猖为狂违天毒氓轶我边彊奉诏出师徃行天讨桓桓疾驰雷驱电扫富良飞渡如履坦途两师穷追缚宼海隅解纵胁从宣布敎条爰整师旅凯歌归朝饮至防勲上公锡爵嘉宠元臣龙章煇灼滇人之思瞻望斾旌帝不忘逺申命南行祗事五朝鞠躬小心奉国忘家志如坚金寸棘未翦躬不宁处过自偏裨予躬引咎终于王事德善孔多显显华襃千岁弗磨沐氏子孙奕奕象贤笃忠与孝永光其传
　　定逺忠敬王庙碑　　　　　【尚书】王　直【泰和】
　　古之人臣有大勲劳于国者生则疏爵以贵之于其终也则必有庙祀之礼焉所以崇德而报功也然非子孙之贤而能备其制成其礼者盖鲜矣我国家之臣之有大功者凤阳沐氏其一也沐氏之先曰黔宁昭靖王早受太祖髙皇帝罔极之恩长而奉命征伐功烈赫然着在西土于是封西平侯作镇云南既薨而进王爵享庙食长子春嗣侯薨而王继之王讳晟字景茂自少聪悟过人博考诸书髙皇帝甚重之命为后军都督佥事益祗勤不懈加授特进荣禄大夫左都督俾袭侯封仍殿南服王念夷性无常先王戡定之不易必有以大镇抚之然后能詟伏其心而各有宁宇先是诸蛮逐麓川宣慰而分据其地乃请发兵讨定焉正其封域而疆理之置木邦孟养孟定三府镇沅威逺二州干崖潞江湾甸大侯者乐五长官司徴其贡赋有常数又置腾冲千户所于潞江之西以临之而诸夷莫敢不服太宗文皇帝即位之初八百蛮酋出宼掠为边患王曰是不可不治不治则将愈肆即以闻且发兵问罪而自率众继进及蒙自县蛮闻王来皆退走王督兵穷追获其酋戮以徇上嘉其勇决赐白金降壐书劳勉安南叛朝命征夷将军率师讨之而以征夷副将军印授王为左副俾率云南四川诸军分道而进王经野蒲伐山通道先驱入安南夺猛烈棚华关隘筑堡驻师以造舟分遣诸将出宣光江口夺澳沕寺沙舁舟夜出洮水引兵泝流鏖战富良江自旦达暮贼因稍引却明旦将复战王下令曰天兵伐叛当出万全命尽括军中舟聨为浮梁以济师与大军会合攻多邦城栅破之遂捣东西都及盘滩困牧噜江仙侣等处所至如破竹贼不能支遂溃宼首黎季犛父子穷蹙挈家属走海上于是将佐皆集督率诸军追至日南州竒罗海口悉就擒械送京师安南平得郡四十八县百八十六户三百十二万五千九百他物不可胜计还朝上以王功多赐号显忠辅运推诚宣力武臣特进荣禄大夫右柱国封黔国公食禄三千石赐诰劵玉带金币命子孙世袭既大宴上亲制诗宠之还镇是冬安南复叛推陈季扩为首元帅邓容副之上独命王为征夷将军以兵徃伐师入其地季扩等惧遁乂安海岛王追至占城境上擒送京师诛之既还富州蛮酋顽不供赋者累年有司亦请以命王王左右皆曰此易与尔以兵急攻平其地可也王曰威服不如德服使人以祸福谕之蛮感悦即遣子谢罪京师而尽输逋赋蛮中帖然仁宗皇帝嗣位以王勲戚之贤而久劳于外召至京师命兼太傅待之礼益隆佩以征南将军印遣还王顿首辞让上曰朕托卿镇静一方此岂为卿重哉宣宗皇帝及太上皇继位所以襃赐皆特厚正统初会川黎溪及马龙他郎甸诸蛮相继作乱王皆命弟都督昻往平之及麓川思任发反侵掠腾冲南甸谕之不下事闻命王率兵致讨师至潞江王谕诸将曰兵以谋胜今逼瘴月岂用武之时然众已集若贼畏威服罪则当为请于朝复谕之不从王乃命弟昻及都督方政以兵进然犹以敬慎为戒王整兵未发政等夜渡江破贼栅斩首三千余级政乗胜独进遇伏力战死时春已半王虑瘴发非利遂旋师将驻金齿会有勅令还镇息兵俟时而动至楚雄疾作势且甚谓弟昻曰吾父子兄弟受朝廷恩大矣吾不能报尔素忠谨其勉率子孙笃尽臣道以无负国家又曰逆贼逋诛而偏将不返吾甚恨之尔毋忘此宼言讫而逝王文武忠孝克缵先王令绪而在镇既久敷布天子仁义之泽以绥靖一方凡其言行施于父子兄弟宾友僚佐之间未尝违乎道德隆位重禄好贤容众记人之善忘人之过蛮夷干法不忍加诛若用兵行师非遇有罪不轻戮一人信赏必罚威行惠施是以将士用命所向有功至于讲武事修戎器理屯田治城戍勤恤民隠兴利去害建学立师以教导其人使归于善尤孶孶不倦公事之暇手不释卷进退从容有典有则凛然仁人君子之风盖所谓説礼乐而敦诗书者也至于薨人无贵贱愚良莫不哀慕正统四年三月十八日也享年七十有二讣闻上震悼罢朝恩恤尤厚追封定逺王谥忠敬而命子斌袭封黔国公弟都督昻总其军昻薨斌仍出镇云南请于朝曰先臣绍臣大父遗烈受爵命膺绥静之寄効征伐之劳思竭力成功以报殊遇而未克如志今蒙追锡王爵加以美諡寔与臣先大父同此莫大之恩也臣愿如先大父立庙供祀享以彰上赐而毕臣志诏曰可于是作庙于昭靖庙旁制度仪观之盛足以致其孝经始于景泰元年八月初三日而以景防二年十月十五日讫工既备物行礼而告诸庙矣将勒文以纪其成而黔国公谢世上念沐氏世勲且有世泽于云南而黔国子幼以今都督璘贤可以任继述诏佩征南印仍总诸军镇兹土盖都督昻之孙王之从孙黔国从子也深惟庙碑未建何以彰王之功德而成黔国之志乃因金齿儒学教授余谷来京师属予文予惟圣王之制庙祀以报功德之臣盖欲与国咸休厚之至也王之令德丰功世济其美庙而祀之盖宜矣国家有亿万年太平之庆王亦享无穷之祀奚可无文以着不朽故为序次其事而系以铭俾刻焉铭曰天佑圣明笃生贤辅四征不庭混一海宇遂开云南昭靖之功师武用宣以启王封世臣大家誉望赫奕忠敬继之克缵戎绩茀被炎荒瘴疠之区近悦逺懐罔有不孚太宗烈烈南交致伐风行草偃左将之杰乃执其渠至于海隅再渉鲸波以讫天诛夙夜匪躬用帝载位与时升业已久大髙牙巨纛作镇兹邦山川邈遐千里相望皇阐大猷纶命时至惠绥抚摩惟一其视乃寝干戈乃正典常以此仁爱驯彼暴强蛮或不防敢肆无道缓其狝薙恢我文告饥则有食寒则有衣是孰使然敷政其宜相维先世匹休俪美仁义忠孝允作臣轨何天弗遗亟殒将星哀此下人雨涕曷胜当宁悼嗟追锡显爵加以美諡先王是若作庙巍巍昭靖焉依命服炜煌穆穆令仪春殷秋髙以享以祀鼓钟既设复有牢醴王之格斯子孙之思亦轸民艰降福孔怡丽牲之碑砻彼贞石载德有文垂耀无极蟠螭在滇穹负之后千万年永永弗隳
　　大理八蜡庙碑　　　　　　【知府】李元阳【太和】
　　夫五谷者人之司命先王制为蜡祭以报谷也其神八故曰八蜡一曰先啬神农也二曰司啬后稷也三曰农田畯也此圣神开谷之原者也其曰邮表畷曰水防曰水庸此利于谷所当谨者也曰猫虎以祛豕鼠曰昆虫以息蟊贼此害于谷所当祓者也盖莫不有神以司之建亥之月致祭以报万物息老休农又各宴会其祝曰土反其宅水归其壑昆虫无作草木归其泽其乐则龡豳颂击土鼓是为蜡也昔者子贡观于蜡曰一国之人皆若狂未知其乐孔子曰百日之劳一日之泽非尔所知也故顺成之方其蜡乃通谨宴会之财也今两河关陜山之东西皆有蜡庙独南中阙如嘉靖辛酉郡丞江公涖止大理谓人曰吾昔为滋阳令盖见诸郡邑皆有八蜡庙焉对者曰兹典其有待乎夫事无倡罔济滇之有蜡其自公始乎会岁饥米价腾涌未遑营作丐者二千余人公乃募民之有余谷者数百家使以次施济施者无大费而丐者全活君子以谓损有余补不足天之道也公又谓赈不可为常欲米价常平其惟社仓乎遂以赎锾买谷贮之令民间主其籴粜不足又取岸沙之可耕者履亩升科以益之明年彭公以提刑宪使分巡金沧谓郡丞曰事神治人其道互用吾观子之赈而仓也知子有裕民之志矣盍为八蜡庙以祈年乎丞曰宿愿也遂上下原隰选地于北郭浮屠之原鸠工伐木辇石陶甓纠胥吏之惰者得十九人权量之欺者三十许人俾量罪具材作庙以蜡焉郡之缙绅相贺曰治人者食于人治于人者食人谓其不能兼也今食于人而思所以食人诗曰彼君子兮不素餐兮其斯之谓与分巡名谨三山人郡丞名应昴攸县人
　　云南平诸夷碑　　　　　　【御史】赵汝濂【太和】
　　兵部尚书都察院右都御史兼理军务绍兴吕公开府云南之又明年为嘉靖丙寅土酋凤继祖以武定叛劫杀自恣恶焰薰偪公召羣公而谂之曰贼祖黩乱国经徃者务为姑息以致诸夷仿效渐不可长于是奏闻天子降防俞允命至之日主饷督兵各奉其职戎器既备师徒既简祃纛滇池分哨而进列阵如云呼声动地逢贼于武定我师奋勇冲突虏营矢锋雨集炮声雷鍧百里之内原草为赤公乃协于元戎叅于台史躬涖大军亲压敌境藩臬大僚矢谟先后文武阃帅阚如虓虎熊罴十万纵横轇轕兵锋笋束行伍篦密飞鸟不过蟭螟不通贼乃计穷奔逸泳江入蜀众谓贼既过江地渉别省茫茫林箐无迹可攻公力排羣议定防造舟羽檄星驰戒令速发宪臣耸听将士誓死金炮掀天旌旗蔽日履险如夷直趋姜堡招徕向导图写地形望影揣情知贼不逺公运筹遥授警戒军中将士翻然抖擞介胄是夜果有三千余贼冲劫官营我师有备擒斩百余大呼追逐坠崖落涧者无算遂乗胜尾贼至会里寨公又飞檄指示几微恐有伏贼道旁乗隙比军入葛可山贼果有伏我军先觉遂大破之直捣蒲桃村毁贼营千余间斩伐林箐一十三处繇是刮野扫地莽翳如濯无迹物无遁形四面夹击不容线罅逆贼继祖与恶党卞大才阿方等一时授首先是继祖之党姚安则有钦钧易门则有王一新首尾相应将为祸阶公以通幽洞冥穷神观化之力早知其然用兵方半即缚姚钧兵功初成随斩一新四凶既除诸夷胆落余党降者释之复业凯歌而旋万姓讙迎山川草木蔚有佳气奏捷上闻饮至论功粤稽往事元江兴师无成而罢东川用武竟非我功遂使毡裘生心狂夷攘臂殆非所以示天下也我公涖止申明国法诛削羣凶不一而足甲子之夏斩僭号二贼于昆阳秋斩奚本等三贼于禄纳冬擒者索于新化州乙丑诛亏遮于寻甸昔之蜂屯猬集者既一扫而空乃今深根固蔕者又一战而拔自此当宁无南顾之忧揆之武侯在汉勲着南征今日骏功诚不多让昔周宣之世方叔元老克壮其猷诗人歌功乃列于雅而我公希有之绩歌咏未作非甚阙典欤濂与阖郡文武官属缙绅士人采摭实迹会众合词撰诗一通勒石于防苍山庶垂警于无穷以俟太史氏之采录云诗曰天挺哲人加志穷民职大司马不私其身位髙任重夙夜惟寅曰此南服宼壤与邻圣人在上四夷来宾乃尔小丑敢云不臣爰声其罪爰整其旅彼凶僭号何如腐鼠一擒双孽无烦再举其时伊何孟夏载暑是岁之秋楚雄告忧螗斧猬锋掩县乗州曾不逾时亦既翦刘沍寒之节有豕载咥一麾毙之遂倾其穴乙丑之年羣盗蝉聫祸延寻甸一郡骚然运筹得当弓不张弦以俘其丑吊此颠连我公王佐皇风是播视金如土贱货犹唾除凶翦乱风扫电过奈何顽酋不知悔祸罪衅滔天海山非大公用震怒歴告羣僚是决不悛合覆其巢尔整师徒尔备弓刀载尔粮糗忠荩是昭岁临丙寅夹钟之月祃纛滇池公秉其钺纪律严明飇火奋越旌旗猎猎誓师喋喋雄风燮燮骇电霅霅军威所呑千里震慑既与宼逢冲击先登怒厉激发飇起雷腾矢风簇雨防火流星羽骑奕奕战象棱棱声动天地响破冈陵贼魄既褫莫敢囘视扶伤而东泳江潜寄我乃造舟直穷其地彼酋既藏我师如鸷越歴再旬检搜毕至贼冒万死奋其虫臂欲当我车千骸并弃殪彼二酋献馘于辕大憝既除余凶鸡豚俘钧于姚斩新易门西南顽梗狝薙无垠洞见千里一翳不存天威逺届国势斯尊徃者征夷半途而散纲纪为弛夷乃屡叛古昔出师孔明在汉天威七擒庙谟神算千年谁追我公继之通幽观化神算无遗重泉匪敖九地非疑凡所指授动中机宜聿成峻功奚啻六奇我公体道文章之师我公逺猷虎臣之仪允文允武千载一时揆古无譲可无咏诗列郡安枕人孰不思吾侪土著桑梓于斯勒词山石永镇诸夷
　　【附】南诏德化碑　　　　　【南诏清平官】郑　囘
　　恭闻清浊初分运隂阳而生万物川岳既列树元首而定八方道治则中外宁政乖必风雅变我赞普钟蒙国大诏性业合道智覩未萌随世运机观宜抚众退不负德进不慙容者也王姓蒙字阁罗凤大唐特进云南王越国公开府仪同三司之长子也应灵杰秀含章挺生日角标奇龙文表贵始乎王在储府道隆三善位即重离不读非圣之书尝学字人之术抚军屡闻成绩监国每着家声唐朝授右领军卫大将军兼阳瓜州刺史洎先诏与御史严正诲谋静边宼先王统军打石桥城差诏与严正诲攻石和子父子分师两殄凶丑加左领军卫大将军无何又与中使王承训同破剑川忠绩载扬赏延于嗣迁左金吾卫大将军而官以材迁功由干立朝廷照鉴委任兵权寻拜特进都知兵马大将二河既宅五诏已平南国止戈北朝分政而越析诏余孽干赠恃铎矟骗泸江结彼凶渠扰我边鄙飞书遣将皆辄拒违诏弱冠之年已负英断恨兹残丑敢逆大队固请自征志在扫平枭干赠之头倾伏藏之穴铎矟尽获寳物并归解君父之忧静边隅之祲制使奏闻酬上柱国天寳七载先王即世皇上念功旌孝悼往抚存遣中使黎敬义持节册袭云南王长男凤迦异时年十岁以天寳入朝授鸿胪少卿因册袭次又加授上卿兼阳瓜州刺史都知兵马大将既御厚眷思竭忠诚子弟朝不絶书进献府无余月将谓君臣一德内外无欺岂期奸佞乱常抚虐生变初节度章仇兼琼不量成败妄奏是非遣越巂都督竹灵倩置府东爨通路安南赋重役繁政苛人被南宁州都督爨归王昆州刺史爨日进梨州刺史爨祺求州爨守懿螺山大主爨彦昌南宁州大主爨崇道等陷煞竹倩兼破安宁天恩降中使孙希庄御史韩洽都督李宓等委先诏招讨诸爨畏威懐德再置安宁其李宓忘国家大计蹑章仇诡踪务求进官荣宓阻扇东爨遂激崇道令煞归王议者纷纭人各有志王务遏乱萌思绍先绩乃命大军将段忠国等与中使黎敬义都督李宓又赴安宁再和诸爨而李宓矫伪居心尚行反间更令崇道谋煞日进东爨诸酋并皆惊恐曰归王崇道叔也日进弟也信彼谗构煞戮至亲骨肉既自相屠天地之所不祐乃各兴师召我同讨李宓外形中正佯假我郡兵内蕴奸欺妄陈我违背赖节度郭虗已仁鉴方表我无辜李宓寻被贬流崇道因而亡溃又越巂都督张防陀尝任云南别驾以其旧识风宜表奏请为都督而反诳惑中禁职起乱阶吐蕃是汉积讐遂与隂谋拟共灭我一也诚节王之庶弟以其不忠不孝贬在长沙而彼奏归拟令间我二也崇道蔑盟构逆罪合诛夷而却收录与宿欲令讐我三也应与我恶者并授官荣与我好者咸遭抑屈务在下我四也筑城收质缮甲练兵密欲袭我五也重科白直倍税军粮徴求无度务欲敝我六也于时驰表上陈屡申冤枉皇上照察降中使贾奇俊详覆属竖臣无政事以贿成一信防陀共掩天听恶奏我将叛王乃仰天叹曰嗟我无事上苍可鉴九重天子难承咫尺之顔万里忠臣岂受奸邪之害即差军将杨罗颠等连表控告岂谓天髙听逺蝇防成瑕虽布腹心不防矜察管内酋渠等皆曰主辱臣死我实当之自可齐心戮力致命全人安得知难不防坐招倾败于此差大军将王毗双罗时等扬兵送檄问罪府城自秋毕冬故延时序尚伫王命冀雪事由岂意节度使鲜于仲通已统大军取南谿路下大将军李晖从会同路进安南都督王知进自歩头路入既数道合势不可守株乃宣号令诫师徒四面攻围三军齐奋先灵冥祐神炬助威天人协心军羣全拔防陀饮酖竂庶出走王以为恶止防陀罪岂加众举城移置犹为后图即便就安宁再申衷恳城使王克昭执惑昧权继违拒请遣大军将李克铎等帅师伐之我直彼曲城破将亡而仲通大军已至曲靖又差首领杨子芬与云南录事参军姜如之赍状披雪往因张卿谗构遂令蕃汉生猜赞普今见观衅浪穹或以众相威或以利相导傥若蚌鹬交守恐为渔父所擒伏乞居存见亡在得思失二城复置幸容自新仲通殊不招承刼至江口我又切陈丹款至于再三仲通拂谏弃亲阻兵安忍吐发唯言屠戮行使皆被诋呵仍前差将军王天运帅领骁雄自防苍山西欲腹背交袭于是具牲牢设坛墠叩首流血曰我自古及今为汉不侵不叛之臣今节度背好贪功欲致无上无君之讨敢昭告于皇天后土史祝尽词东北稽首举国痛切山川黯然至诚感神风雨震霈遂宣言曰彼若纳我犹吾君也今不我纳即吾讐也断军之机疑事之贼乃召卒伍然登陴谓左右曰夫至忠不可以无主至孝不可以无家即差首领杨利等于浪穹参吐蕃御史论若赞御史通变察情分师入救时中丞大军出陈江口王审孤虚观向背纵兵亲击大败彼师因命长男凤迦异大将军段全葛等于邱迁和拒山后赞军王天运悬首辕门中丞逃师夜遁军吏欲追之诏曰止君子不欲多上人况敢凌天子乎既而合谋曰小能胜大祸之胎亲仁善邻国之宝遂遣男铎传旧大酋望赵佺邓杨传磨侔及子弟六十人赍重帛珍宝等物西朝献凯属赞普仁明重酬我勲効遂命宰相倚祥叶乐持金冠锦袍金宝带金帐状安扛伞鞍银兽及器皿珂贝珠毯衣服駞马牛鞻等赐为兄弟之国天宝十一载正月一日于邓川册诏为赞普钟南国大诏授长男凤迦异大瑟瑟告身都知兵马大将凡在官僚宠幸咸被山河约誓永固维城改年为赞普钟元年二年汉帝又命汉中郡太守司空袭礼内使贾奇俊帅师再置姚府以将军贾瓘为都督佥曰汉不务德而以力争若不速除恐为后患遂差军将王兵各絶其粮道又差大军将洪光乗等神州都知兵马使论绮里徐同围府城信宿未逾破如拉朽贾瓘面缚士卒全驱三年汉又命前云南郡都督兼侍御史李宓广府节度何履光中使萨道悬逊惣秦陇英豪兼安南子弟顿营陇坪广布军威乃舟楫备修拟水陆俱进遂令军将王乐寛等潜军袭造船之师伏尸遍毘舍之野李宓犹不量力进逼邆川时神州都知兵马使论绮里徐来救己至巴蹻山我命大军将段附克等内外相应竞角竞冲彼弓不暇张刃不及发白日晦景红尘翳天流血成川积尸壅水三军溃衄元帅沉江诏曰生虽祸之始死乃怨之终岂顾前非而忘大礼遂收亡将等尸祭而之以存恩旧五年范阳节度安禄山窃据河洛开元帝出居江剑赞普差御史赞郎罗于恙结赍勅书曰树德务滋长去恶务除本越巂会同谋多在我图之此为美也诏恭承上命即遣大军将洪光乗杜罗盛段附克赵附于望罗迁王迁罗奉清平官赵佺邓等统细于藩从昆明路及宰相倚祥叶乐节度尚检赞同伐越巂诏亲帅太子潘围逼会同越巂固拒被僇会同请降无害子女玉帛百里塞途牛羊积储一月馆谷六年汉复置越巂以杨庭璡为都督兼固台登赞普使来曰汉令更置越巂作援昆明若不再除恐成滋蔓既举奉明防乃遣长男凤迦异驻军泸水权事制宜令大军将杨传磨侔等与军将欺急歴如数道齐入越巂再扫台登涤除都督见擒兵士尽掳于是兵邛部而汉将大奔廻斾昆明倾城稽颡可谓绍家继业世不乏贤昔十万横行七擒纵略未足多也爰有防畴壤沃饶人物殷凑南通渤海西近大秦开辟以来来声教所不及羲皇之后兵甲所不加诏欲革之以衣冠化之以礼义十一年冬亲与竂佐兼总师徒刋木通道造舟为梁耀以威武喻以文辞款降者抚慰安居抵捍者系颈盈贯矜愚解缚择胜置城裸形不讨自来祁鲜望风而至且安宁雄镇诸爨要冲山对碧鸡波环碣石盐池鞅掌利及牂牁城邑绵延势连戎僰乃置城监用辑携离逺近因依闾阎栉比十二年冬诏候隙省方观俗恤隠次昆川审形势言山河可以作藩屏川陆可以养人民十四年春命长男凤迦异于昆川置柘东城居二诏佐镇抚于是威慑歩头恩收曲靖颁告所及翕然俯从我王气受中和德含覆育才出人右辨称世雄髙视则卓尔万寻运筹则决胜千里观衅而动因利兴功事协神衷有如天启故能攻城挫敌取胜如神以危易安转祸为福绍开祖业覃王猷坐南面以称孤统东偏而作主然后修文习武官设百司列尊叙卑位分九等阐三敎宾四门隂阳序而日月不愆赏罚明而奸邪屏迹通三才而制礼用六府以经邦信及豚鱼恩霑草木戹塞流潦髙原为稻黍之田疏决陂池下隰树园林之业易贫成富徙有之无家饶五亩之桑国贮九年之廪荡濊之恩累沾蠢动珍帛之惠徧及耆年设险防非凭隘起坚城之固灵津蠲疾重岩涌汤沐之泉越睒天马生郊大利流波濯锦西开寻传禄郫出丽水之金北接阳山会川收瑟瑟之宝南荒渀凑覆诏愿为外臣东爨悉归歩头已成内境建都镇塞银生于墨觜之乡隙省方驾憩于洞庭之野盖繇人杰地灵物华气秀者也于是犀象珍奇贡献毕至东西南北烟尘不飞遐迩无剽掠之虞黔首有鼓击之泰乃能骧首邛南平眸海表岂惟我钟王之自致实赖我圣神天地赞普德被无垠威加有截春云布而万物普润霜风下而四海飒秋故能取乱攻昧定京邑以息民兼弱侮亡册汉帝而继好时清平官段忠国段寻铨等咸曰有国而致理君主之美也有美而无扬臣子之过也夫德以立功功以建业业成不记后嗣何观可以刋石勒碑志功颂德用传不朽俾逹将来家世汉臣八王称乎晋业钟铭代袭百世定于当朝生遇不天再罹衰世赖先君之遗德沐求旧之鸿恩改委清平用兼耳目心懐吉甫愧无赞于周诗志効奚斯愿齐声于鲁颂纪功述绩实曰鸿徽自顾下才敢题风烈其词曰降祉自天福流后孕瑞应匪虚正祥必信圣主分忧遐荒声振袭久传封受符兼印兼琼秉节贪荣构乱开路安南攻残西爨竹倩见屠官师溃散赖我先王懐柔伏叛祚不乏贤先猷是继郡守诡随贬身遐裔祸连防陀乱深竖嬖殃咎匪他涂豕自殪仲通制节不询长久徴兵海隅顿营江口矢心不纳白刃相守谋用不臧逃师夜走汉不务德而以力争兴师命将置府层城三军往讨一举而平面缚羣吏驰献天庭李宓总戎犹寻覆辙水战陆攻援孤粮絶势屈谋穷军残身灭祭而之情繇故设赞普仁明审知机变汉德方衰边城絶援挥我兵戎攻彼郡县越巂有征会同无战雄雄嫡嗣高名英烈惟孝惟忠乃明乃哲卭泸一扫军羣双灭观兵寻传举国来賔廵幸东爨懐德归仁碧海效祉金穴荐珍人无常主惟贤是亲土宇克开烟尘载寝毂击犁坑辑熙羣品出入连城光扬衣锦业畱万代之台仓贮九年之廪明明赞普扬于之光赫赫我王实赖之昌化及有土业着无疆河带山砺地久天长辨称世雄才出人右信及豚鱼润深琼玖德以建功是谓不朽石以刋铭可长可久











　　云南通志卷二十九之九
<史部,地理类,都会郡县之属,云南通志>
　　钦定四库全书
　　云南通志卷二十九之十
　　铭
　　明
　　铜漏铭　　　　　　　　　【布政】张　紞【富平】
　　云南古西南夷地势既偏晷度必差故观天之器当极精致则民事早晚所关始免疑滞更谯铜漏先总兵官黔宁昭靖王屡尝致意而工不称事嗣侯袭总方面既得良冶遂继先志克成兹漏铭曰羲和授时以象观天天有二曜与天周旋太阳主昼太隂主夜盈缩永短寒暑代谢何以则之置此嘉量水注箭浮时乃无妄勿轻杪末岁功所起差之毫厘谬以千里支干纵横隂阳消息天人□合视此为则四民之业各守程矩利尔出徃安尔寝处东作西成不愆不忘庶绩咸熙家用平康藩臣施政能知其要九功斯劝兹器之妙
　　书
　　唐
　　责南诏坦绰书　　　　　　【节度使】牛　丛【京兆】
　　诏王之祖六诏最小夷也天子录其勤合六诏为一俾附庸成都名之以国许子弟入太学使习华风今乃自絶王命且雀蛇犬马犹能报德王乃不如虫鸟乎比成都以武备未修故令尔突我疆埸然毗桥沱江之败积胔附城不四年复来今吾有十万众舍其半未用以千人为军十军为部骁将主之凡部有疆弩二百鏄斧辅之劲弓二百越银刀辅之长戈二百掇刀辅之短矛二百连锤辅之又军四面面有铁骑五百悉收刍薪米粟牛马犬豕清野待尔吾又能以旁骑略尔樵采我日出以一部与尔战部别二番日中而代日昃一部至以夜屯月明则战黑则休夜半而代凡我兵五日一杀敌尔乃昼夜战不十日懵且死矣州县缮甲利兵掎角相从皆蛮之深讐虽女子能齽齘薄贼况彊夫烈士哉尔祖尝奴事西蕃为尔仇家今顾臣之何恩讐之戾耶蜀王故殿先世之宝宫非边夷所宜舍神怒人愤骠信且死
　　复报南诏坦绰书　　　　　　　牛　丛
　　窃以诏国自为背叛积有岁年乃祖出于六诏之微非是西夷之长禹会涂山之日不得预万国之名舜受方岳之时不获见五年之幸我大唐德宗皇帝仁沾动植信及豚鱼子育兆民君临四海悯其倾诚向化率属来王遂总诸蛮令归君长仍名诏国永顺唐仪赐孔子之诗书颁周公之礼乐数年之后蔼有华风变浊秽蛮貊之邦为馨香礼乐之域岂期后嗣罔效忠诚累肆猖狂频为妖孽自四五年来侵凌我疆土围逼我城隍盖以始务含容不虞搪突遂令凶丑以害生灵况乃毗桥丧师沲江败绩夫何今日不改前非妄设奸欺诈言朝觐辄举螳蜋之臂大兴豺豕之心仍构狂词乃云假道昔先代帝王之治也岂尝外蛮貊以薙之是必天怒诛殒身丧国因其防渎示彼诫惩况天设尊卑国分大小小当事大卑不犯尊岂有兴动蛮师甲兵侵凌天子藩屏是必坦绰数尽之岁殄灭之秋不然何以不恤其民妄动于众一旦天子赫怒诸侯会兵长驱渡泸之师深入铸柱之境必不七擒七纵即须翦蔓除根当此之时后悔何及坦绰今既离彼巢穴犯我封圻当道已排比战场防龃戈甲雄师十万骁骑五千即遂鼓行并令擒戮所差王保诚四十人送书并已囚絷候于军前用以衅鼓今发遣酂龙叚首迁二人特此报书
　　贻韦臯书　　　　　　　　【南诏王】异牟寻
　　异牟寻世为唐臣曩缘张防陀志在吞侮中使者至不为澄雪举部惶窘得生异计鲜于仲通比年举兵故自新无由代祖弃背吐蕃欺孤背约神川都督论讷舌使浪人利罗式惑部姓发兵无时今十二年此一忍也天祸蕃廷降衅萧墙太子弟兄流窜近臣横污皆尚结赞隂计以行屠害平日功臣无一二在讷舌等皆册封王小国奏请不令上达此二忍也又遣讷舌逼城于鄙敝邑不堪利罗式私取重赏部落皆惊此三忍也又利罗式骂使者曰灭子之将非我其谁子所富当为我有此四忍也今吐蕃委利罗式甲士六十待卫因知懐恶不谬此一难忍也吐蕃阴毒野心辄懐搏噬有如媮生实污辱先人辜负部落此二难忍也往退浑王为吐蕃所害孤遗受欺西山女王见夺其位拓跋首领并蒙诛刈仆固志忠身亦丧亡每虑一朝亦被此祸此三难忍也往朝廷降使招抚情心无二诏函信节皆送蕃廷虽知中夏至仁业为蕃臣呑声无诉此四难忍也曾祖有宠先帝后嗣率蒙袭王人知礼乐本唐风化吐蕃诈绐百情懐恶相戚异牟寻愿竭诚自新归款天子请加戍剑南西山泾原等州安西镇守兵四临委囬鹘诸国所在侵掠使吐蕃势分力散不能为强此西南隅不烦天兵可以立功云
　　明
　　与鹤庆知府董赐书　　　　【颍国公】傅友德【宿州】
　　大丈夫之处世也当磊磊落落出羣不覊然后能拔淤泥脱尘埃防勲当时垂名竹帛飘然而立于凡品之上亦犹骐骥伏鸾凤栖栅其始也虽与驽骀同豢鸡鹜共食无异于彼一旦遇伯乐振羽翮终能驰骋于长途而翺翔于云表也昆明古西南夷去中华万余里因元之季天下鼎沸天朝受命海内维新梁邸以元余孽保据其地弗遵声教者十有四载天兵南下问罪讨恶余忝吊伐之任受专征辛酉冬战于曲靖之墟大破其众擒其总戎转开乌撒遂平诸部梁邸计穷出奔而殒其他豪杰或降或叛或就诛戮或被囚执者相半矣于时足下以前安宁知州来见于稠人之中余目而异焉遂加盼睐仍试以事继而招降抚顺绥辑遗黎颇着诚款达官贵人咸称其能于是乃复其任使保妻子焉壬戌春乌蛮构衅流毒边境余与诸将分兵致讨时有大理起到土官高生等悉寓桂城欲俟途平俾令朝觐而阃帅不仁失于抚字致令惊疑接踵而遁及至本土遂为仇雠举兵相向攻我城邑杀我吏士日甚一日转加昌炽阃帅莫制矣足下介在羣凶之中确守岁寒之节斥其奸谋诛其来使独挟妻孥冒刃入滇复与列较分守城垒投放矢石城之所以存者与有功也副将军西平侯闻难来赴诛锄芟刈羣蛮复定余至滇西平侯备述其事余甚嘉之然此岂古人所谓不遇盘根错节何以别利器欤抑士之始遇骥之始知欤余征大理足下又率乡曲子弟五百余人为师前道招徕剑丽降伏西蕃威声颇振有功必报古之道也奚新旧为乃奏天子授足下以专城之任任足下以牧守之官保障大理为滇外户恩亦至矣荣亦甚矣此正持盈守成之时也可不勉欤古人有云赠人以言余深慕之余虽武臣数听教于君子矣足下其宜训兵务农严纪律着恩威母暴横而欺良母纵骄逸而堕前功上下相承共宁斯土以副国朝任用之意防勲垂名不其伟欤兹因师旋畱言以诫惟足下勉之
　　牒
　　唐
　　囘云南牒　　　　　　　　　　髙　骈【见前】
　　我大唐圣皇帝德配二仪光齐两曜仁霑动植圣役神龙煦万国若青天养兆民同赤子东邻若水西届流沙北通隂山南抵铜柱莫不贡琛而纳賮航海而梯山请混车书愿为臣妾是知卑微萤耀不敢并于太阳龌龊蹄涔焉能踵于神骥且自九夷八狄七戎六蛮虽居要荒尽遵中国纵外夷骄倨岂中国等伦且以蠓蜹之飞腾不离沟渎欲追鸾凤之羽翼拟接熛霄云南顷者求合六诏并为一藩与开道途得接邛蜀赐书习读降使交欢礼待情深招延意厚传周公之礼乐习孔子之诗书片言既知大恩合报忽穷兵再犯朗宁重陷交阯两俘邛蜀一劫黔巫城池皆为灰烬士庶尽为幽冤转恣胷襟罔知悛革呑越巂之旧地围相如之故城凌犯不休贪残转甚昔交阯都护不闲理兵朗宁元戎未觧诛宼受以侵欺容其残暴某比者亲征海裔克复龙编驾三千之师勦十万之宼南定县全军陷没如干镇疋马不囘罗和一空嘉宁俱尽赞卫叚酋迁斩首骑将麻光亮亡躯李善龙面缚军前张诠生擒阵上沉白衣没命之众如赤日消冰杀朱弩佉苴之军若红炉燎雪诺眉就戮思缙自裁董译龙之恓惶范昵些之窘沮江桥则尽底焚烧采筏则从头覆没波封瓦解扶耶大隳容易诛锄若髙原之纵燎等闲扑灭如顺坂之走丸收复城池扫殄妖孽仗睿谋之果断资神术而追擒掩韩信灭赵之功呑乐毅定齐之防其于胜负诏国洞知昨日来镇西川移从汶水仗节单车大开城门放出人物固无疑阻直拟诛锄前诏王遣张栋成等扬言和好身才入境兵已继来侵欺大国荧惑元戎戮仆之仪须依古典已军令处置诏国先后俘获约十万人今独送杜骧妻言是没落杜骧守职本在安南城陷驱行故非没落星霜半代桎梏几年李氏偷生空令返国杜骧蚤殁不得还乡今则训练蕃兵指挥汉将铁衣十万甲马五千邕交合从黔蜀齐进昔时汉相有七擒七纵之功今日唐臣蕴百战百胜之术勳名须立国史永书且杜骧官衔李瑶门地不是亲近但王室疎宗天支逺泒而已李氏并诏国木夹并差人押领进送朝廷讫故牒
　　代髙骈囘云南牒　　　　　【节度书记】胡　曾【邵州】
　　牒前件木夹万里离南一朝至北开缄捧读辞藻焕然奬饰过多欣慰何极实以乍同边镇才到藩篱且按此朝之旧仪未悉彼国之新制不知鹤拓惟认苴咩尚呼南诏之佳名当见大朝之美号要从微耗且是所宜伏承骠信王化风行君德云被雕题屈膝鴃舌折腰卉服来庭毳裘入贡盖以深明豹略精究龙韬波伏西天草偃南土者然侵轶我华夏无乃不可乎将谓我皇帝有所负于彼邦边臣有所负于彼国虑彼直我曲获罪于天是陈木夹申懐用贮荣报及批回示已见事根止于囚系使人放归彼国始乎小怨终此深讐吞噬我朗宁防刘我交阯取我越巂犯我益州若报东门乃及再四夫物居中者尊也处外者卑也是以众星拱之北辰百谷趋之东海天地尚不能违而况于人乎我国家居天之心宅地之腹四方八表莫不辐辏亦犹北辰之与东海也诚知土地山河归于有德虽云有德亦须相时苟无其时安可妄动明公博识多闻岂不见仲尼乎仲尼之圣逾尧舜顔子之贤过防龙六合茫茫无立锥之地者盖无其时也适使仲尼生于秦末乗胡亥之乱用顔回闵损为宰相子路冉有领将军子贡宰我充行人子夏言偃典书檄虽六合鼎沸可期月而定也当此之时刘项只可都头韩彭不过部将耳圣人虽有帝天下之德而无帝天下之时终不妄动及子路欲使门人为臣以为欺天乎及自叹曰凤鸟不至河不出图吾已矣夫止于负手曵杖逍遥倚门告终而已王莽不识天时苻坚不知数妄恃强富争帝乾坤莽以百万鋭师来袭后汉光武以五千之众破于昆阳坚以六十万精兵宼于东晋谢以八千之卒败于寿春岂不为欺天罔地所致者也国富兵强何足恃也周王杖棰于岐山汉祖脱褐于泗水我髙祖起自陇州盖明公只知其一未知其二见其形未知其兆也今与明公陈之望审参焉昔周王承公刘之德遇殷纣之暴刳剔孕妇涂炭生灵剖贤人之心断朝渉之胫三分天下而二归周文王率诸侯而朝之至武王观兵孟津八百诸侯不期而会尚曰彼有人焉未可图也退归修德观乎圣人去就岂容易哉及防子去比干剖箕子奴民不聊生皇天厌之国人弃之武王方援旗誓众一举而灭纣者盖天夺殷而与周也我皇之宵衣旰食肩尧踵舜父事三老兄友百僚推赤心于比干腹中悬白日于微子头上诸侯合德百姓欢心天下有人圣如周王家有姬旦户生吕望者乎汉祖承帝尧之德遇秦皇无道并呑六国恃宇宙一家焚烧诗书坑灭贤哲筑长城于紫塞造阿房于皇州母哭蛇人臣指鹿民不聊生皇天厌之国人弃之是以陈胜一呼天下响应汉祖西入五星都聚者盖天夺秦而与汉也我皇方崇诗书任贤哲卑宫室防黔黎野无歌凤之人朝有问牛之杰天下有人英如汉祖家有韩信户生张良者乎我髙祖承元元之德遇隋炀荒徭役不均徴敛无度竭民生之财产为巡幸之资粮虎噬羣贤猱蒸庶母浮沉辽海疏凿汴河今年东征明年西伐民不聊生皇天厌之国人弃之是以我髙祖应天顺地奄有四海者盖天夺隋而与唐也我皇方淡薄声色杜絶巡逰梦卜宰辅倚注藩屏思成垂拱恶习干戈皇天方赞国人方欢天下有人雄如唐祖家有敬德户生龄者乎仆虽自绛纱素躭黄石既探师律亦识兵机奉诏镇压三巴抚安百姓思敦礼乐耻用干戈每伤虞芮之争田念姬周之让路茍不获已即湏训戎且蜀地阔数千里郡列五十城户口至多士卒之众可以挥汗成雨吐气成云盖缘从前元戎皆是儒者有昧见几而作但守升平之元规虽分帝忧不教民战是以彼国得以深入无备故也仆示之以三令教之以八阵皷声而进钲动而退甘与之共苦与之均义等埙篪情犹葛説礼乐而敦诗书务耕桑而聚谷帛使家藏甲胄户贮干戈赏罚并行公私共贯既识三略便可七擒不唯喝倒不周亦可劈开太华况彼国自长庆以来骚扰益部杀人之父孤人之子掠人之妻鳏人之夫焚人之庐舍使人暴露翦人之桑麻使人寒冻蜀人怨恨痛入骨髓仆乗其众怒之势示其报怨之门抱鸡搏狸不繇人教乳犬敌虎自是物情既仗宗庙之威灵兼统华夏之精鋭若乗流纵棹下坂推车岂劳心哉仆官是宰衡位当侯伯披坚执鋭虽则未曾济河焚舟平生所贮彼国将帅之强弱邦国之盈虗坐可酌量何烦询诱且六合之外舟车不至圣人不言彼国在圣人不言之乡舟车不及之地纵主上英哲人臣俊乂亦犹烛龙衔耀只可照于一方春雷振声不能过于百里天与不取谈何容易夫天有五贼见之者昌彼国纵晓六韬未娴五贼而欲泥封函谷水灌晋阳何其谬哉五贼者夏桀张罗殷汤祝网是以仁而贼不仁也殷纣剖生人周文枮骨是以德而贼不德也齐国厚徴薄贷鲁国厚贷薄徴是以恩而贼不恩也项羽杀义帝汉髙祖举哀是以义而贼不义也陈后主骄奢隋文帝恭俭是以道而贼不道也能行五贼兼晓六韬方可夺人山河倾人社稷我朝未有五失而彼国徒自陆梁以此推之兴亡可鉴何劳逺离庭户始识安危久习韬钤方明胜负而妄要姑息不务通和囘示荒唐一何乖戾罔念孔颜之知命翻效莽坚之覆车交阯丧亡可知人事新都失律足见天时若望降尊便希抗礼但百谷不趋东海众星不拱北辰则不可议也茍未如是则不可改图昔管仲入周不受上卿之礼苏武在北无亏中国之仪事有前规固难更易况小不事大春秋所诛若彼直我曲恐招天殃既彼傲我谦何患神怒见已训齐士卒调集糗粮或玉露垂槐金风动栁建皷数里命车指南渉巂吊民渡泸会猎继齐鲁之夹谷绍秦赵之渑池便是行人岂遗佳防皇帝圣旨已具前缄奉闻臣下不复多谈恐乖忠告谨牒
　　难
　　汉
　　开西南夷难蜀父老　　　　　司马相如【见前】
　　汉兴七十有八载德茂存乎六世威武纷纭湛恩汪濊羣生霑濡洋溢乎方外于是乃命使西征随流而攘风之所被罔不披靡因朝冉从駹定笮存邛略斯榆举苞蒲结轨还辕东乡将报至于蜀都耆老大夫缙绅先生之徒二十有七人俨然造焉辞毕进曰盖闻天子之牧四夷也其义羁縻勿絶而已今罢三郡之士通夜郎之涂三年于兹而功不竟士卒劳倦万民不赡今又接之以西夷百姓力屈恐不能卒业此亦使者之累也窃为左右患之且夫邛笮西僰之与中国并也歴年滋多不可记已仁者不以德来强者不以力并意者其殆不可乎今割齐民以附外夷敝所恃以事无用鄙人固陋不识所谓使者曰乌谓此乎必若所云则是蜀不变服而巴不化俗也仆尝恶闻若説然斯事体大固非观者之所觏也余之行急其详不可得闻已请为大夫粗陈其略盖世必有非常之人然后有非常之事有非常之事然后有非常之功夫非常者固常人之所异也故曰非常之原黎民惧焉及臻厥成天下晏如也昔者洪水浡出泛滥衍溢民人升降移徙崎岖而不安夏后氏慼之乃湮洪塞源决江疏河洒沉澹灾东归之于海而天下永宁当斯之勤岂惟民哉心烦于虑而身亲其劳躬胝无胈肤不生毛故休烈显乎无穷声称浃乎来兹且夫贤君之践位也岂特委龌龊拘文牵俗循诵习传当世取説云尔哉必将崇论竑议创业垂统为万世规故驰骛乎兼容并包而勤思乎参天贰地且诗不云乎普天之下莫非王土率土之滨莫非王臣是以六合之内八荒之外浸衍溢懐生之物有不浸润于泽者贤君耻之今封疆之内冠带之伦咸获嘉祉靡有阙遗矣而逺方殊俗之国辽絶异党之域舟车不通人迹罕至政教未加流风犹微内之则时犯义侵礼于边境外之则邪行横作放杀其上君臣易位尊卑失序父兄不辜幼孤为孥系缧号泣内向而怨曰盖闻中国有至仁焉德洋恩普物靡不得其所今独曷为遗已举踵思慕若枯旱之望雨盭夫为之垂涕况乎上圣又焉能已故北出师以讨强防南驰使以诮劲越四面风德二方之君鳞集仰流愿得受号者以亿计故乃闗沫若徼牂牁镂灵山梁孙原创道德之涂垂仁义之统将博恩广施逺抚长驾使疏逖不闭曶爽闇昧得耀乎光明以偃甲兵于此而息讨伐于彼遐迩一体中外禔福不亦康乎夫拯民于沉溺奉至尊之休德反衰世之陵夷继周氏之絶业天子之亟务也百姓虽劳又恶可以已乎哉且夫王者固未有不始于忧勤而终于佚乐者也然则受命之符合在于此方将增泰山之封加梁父之事鸣和鸾扬乐颂上咸五下登三观者未覩防听者未闻音犹鹪防已翔乎寥廓之宇而罗者犹视乎薮泽悲夫于是诸大夫茫然丧其所懐来失厥所以进喟然并称曰允哉汉德此鄙人之所愿闻也百姓虽劳请以身先之敞罔靡徙因迁延而辞避
　　敎
　　本朝
　　丁祭敎　　　　　　　　　【总督】鄂尔泰【满洲】窃惟
　　至圣先师万世之师表也冠带集圜桥天子有临雍之典春秋届仲月上丁修释莱之仪内则命夫胄子三公外则寄于有司羣牧典綦严也谁敢焉本部院前涖南藩职司秉鬯恭逢丁祭亲斋沐而宿黉宫先令儒官较簿书而正祭器乃知牲或已经宰杀既失告全致洁之心物岂尽属肥鲜更乖博硕蕃滋之义且或常供不充夫额数任先后以那移珍品不给于豆笾致菹盐之双叠兼闻各学亦有同风罔知共竭精诚但解奉行故事甚或尊罍未备畴详牺象之形琴瑟虽陈莫辨敔箎之状观者如墙如堵任彼咆哮祭者似醉似痴頽如聋瞽一尊才荐满庭之燎火无辉三献未终两庑之灯光已灭于是防铏与簠簋悉凭颠倒几筵鹿共榛菱似遇摩空鹯雀分甘夺膬半由承祭之家人拍地喧天遑问纠仪之斋长骏奔髦士霎时怒髪冲冠舆隶膳夫一片雄心染指凡此之类罪岂胜诛皆由约束之不严亦以躬行之未善不思主爵则身膺一命幸得窥圣人门墙分献则职任半氊原以司泮宫爼豆平时未知化导已蒙尸位之讥临事不克恪恭难免旷官之咎于是饬郡守州牧县令等职兼以诫教授学正谕导诸员各矢乃心以襄大典预期三日牲牷皆供乎饩牵先事一朝品物尽陈于頖璧斋戒沐浴来观习乐试歌舞于明伦堂前科量洁清退服寝衣敛精神于尊经阁畔庶几必诚必信斯夙夜之惟寅无怠无愆知神人之咸格是并申之条约用以颁诸学宫　一既奉
　　肇圣五王不惟簠簋豆笾照数增设即牲牷亦应各增其四有议共牲者其説不可从考之典礼惟配享有可以共牲者专主无共牲之礼书云文王骍牛一武王骍牛一其明徴也自三代至汉唐皆不闻有共牲之説惟后汉有赤帝青帝共一犊白帝黑帝共一犊议者非之唐开元时五品以上室异牲六品以下共牲岂有王爵而可共牲者乎其各照数增一为五可也　一祭牲祭品皆有定额一豆一笾罔可缺遗况牲取亲割以告防也取其血毛以告全也可既宰而入学门乎豕曰刚鬛注谓其豕肥则鬛刚羊曰柔毛注谓其羊肥则毛细而柔弱此博硕肥腯之所由称也可以瘦瘠不堪之羊豕而饮之灌之以充牲牷乎既宰且不可瘦瘠且不可况可缺其额而肥吏胥之槖囊乎月令曰牺牲毋用牝又曰命宰祝循行牺牲视全具按刍豢瞻肥瘠察物色必比类量小大视长短皆中度五者备当上帝其飨注曰上帝且歆享之况羣神乎嗣后各官俱须先三日亲至学视牲牷如法然后稽其数使人牧之以待先一夕亲割吏虽奸其何所施乎　一丁祭先数日集乐舞生演习精熟先一日与祭官亲同徃观不得草率从事　一丁祭先一夕凡与祭官齐集学宫斋宿不得有一员私宿本署　一丁祭之日庭燎灯烛务须光明如昼以俟祭毕后已除神前灯烛之外即官员不得各自张灯　一丁祭之日櫺星门内不得容一闲杂人所有事宜止许学书干办及小心谨慎门斗二人或四人照管灯烛其官员仆从人等一概于门外伺万无使仆从人持灯夹垫相随上殿及上两庑之礼君师一体幸勿自取罪戾以贻失礼之愆也　一丁祭之日既不容一闲杂人自无有抢夺祭烛及祭品之人倘或仍有潜匿门内乗空抢夺者以盗贼论即时擒获解司以凭尽法重究一学宫之地圣贤灵爽所依不惟丁祭宜修治
　　肃清即平时尤宜洒扫洁净近每见黉宫以内栽瓜种菜学圃成浇灌之塲曝被晒衣诸生絶徃来之路甚至丹楹刻桷徒供蝙蝠栖迟鸟革翚飞尽是鼪鼯巢穴蛛尘百斛庙貎埋埃垢之中鼺粪千箕腥秽闻宫墙之外皆已安之若素久且习为固然甚至先儒先贤两庑之神牌倒置乡贤名宦两祠之神位倾頽非其子孙有谁咨问加之朽蠧若罔闻知凡尔学官所司何职即诸门斗多亦奚为嗣后教官不时巡察务令门斗分班轮流值日扫除学宫之内不得容一毫尘垢庶亦无忝厥司也慎哉毋忽
　　征滇士入书院敎　　　　　　　鄂尔泰
　　国家最重者惟人才人臣最急者亦惟人才使者奉
　　命总制三省凡三省文武吏贤者能者必以闻于朝进其秩厚其糈寄以指臂托以心膂人才盖綦重矣举子上公车者使者必助其资斧饬其有司以速其驾士子入棘闱者使者必省其号舍给其卷资丰其供具优其礼貌以鼓其气而一时登贤书者皆知名士赴礼部者中式十人选大令就博士者又数十人皆前此滇省所未有而使者不惜费不惮劳孶孶矻矻不已者凡以为人才计也书院者储才之区也使者初来滇滇旧有书院使者分为三舍课其优拙以髙下其廪饩而士亦皆能自奋丙午宾兴得之书院者甚多士亦宜知淬砺矣己酉之役售者寥寥售不售何足以定士然使者窃忧之虑其应上者之鲜实心而操之无具故奇才异能之士未尝数数覩也夫使者之求才甚急士之应知者甚缓或有为之解者曰滇僻处遐方周秦汉魏六朝唐宋之书多未见十三经廿一史有至老不识其名目者于此而欲求奇才异能之士是犹语盲者以日月而询聋者以鼔钟也势必不能使者闻而叹曰是谁之过使者之过也学者力不能致经史及前古歴代之书而为之上者又不思代为致之是更歴数千百年后欲求一奇才异能之士而终不可得也使者先已置廿一史诸书于院中学者尚未及读至是复取架上十三经及周秦以来之书若干部各用图书印记注之简册贮之书院掌之学官传之永久又将招致四方之善读书而能好古者以充学舍厚其廪饩而以时亲课读之安知不有奇才异能者之出其中也夫滇之山川秀丽如太华昆池碧鸡苍之属甲天下比年以来卿云见于天醴泉出于地神龙天马行于海上嘉禾异【阙】遍于南中而老挝来朝莽缅慕化车里江外符塔【阙】归汉之谣八仙海边应乌防必了之谶凡诸嘉祥无遐迩灵蠢莫不効异争奇若欲表见于
　　圣世而不甘后时况秀而灵者惟人人之秀而灵者惟士而独可使滇让美于天下哉因取全闱落卷遍观之适羽书旁午刻无宁晷暂以中辍及三边胥靖每乗夜分余闲挑灯批览辄漏下四五共得五十二卷如玉之在石未名一器而砻以错之小大皆可各得其用既定乃拆号书名下郡县各送至省集于书院使者之心其视滇子弟犹吾子弟也有能读吾书者吾即以贤子弟待之衣食必周寒暑必恤家室之薪水书斋之膏火必继倘汝曹果以贤子弟自为方且望其专心致志穷经究史使得为奇才异能之士为
　　圣天子储才得人计而肯听其纷驰外务以汨没其心思乎古之学舍往往数千人至不能容今就风檐试艺残笥剰簏中得五十二人岂遂足空其羣使者已面语学使者呉公既有孙阳之能自能得骏以防于金马碧鸡之地其郡县及广文知有学问优通者或天资髙妙能记诵頴悟过人者即防同保送如吝惜赀费者使者自能偿之不得谓此地无人以沉沦佳士也士患不读书耳倘肯潜心院中如董子下帷足不窥园日取十三经廿一史次第读之自可开拓心胷推倒豪杰毋自画也读书之法经为主史副之四书本经孝经此童而习之者外此则先之以五经其次如左传之淹博公谷之精微仪礼之谨严周礼之广大尔雅之辨晰毫芒大至无外而细入无闲此十三经者阙其一即如手足之不备而不可以成人者也至于史则先史记次前汉书次后汉书此三史者亦阙一不可读本纪可以知一代兴亡盛衰之由读年表世家可以知大臣创业立功之所自读列传可以知人臣邪正公私即以关系国家得失利害之分读忠孝节义逸儒林文学方伎等传可以知各成其德各精其业以各造其极而得以或显当时或传后世之故读匈奴大宛南夷西域诸传可以知安内攘外柔逺绥边恩威各得之用读天官歴律五行诸书志可以观天而并可以知天人相感之原读河渠地理沟洫郡国诸书志可以察地而并可以知险要之机读礼乐郊祀仪卫舆服等书志可以知典礼掌故之因革而有所叅订读艺文经籍等志可以知七略九种四部六库著作之源流而有所考稽读平准食货诸书志可以知出入取予制节谨度之大要而有所规鉴读刑罚兵营等志可以知赏罚征伐惩恶劝善讨罪立功之大法而有所折此读史之大要也且善读史者不仅以史视史凡诏诰奏疏檄谕论防之属文之祖也乐章歌词之属乐府诗歌之祖也屈原贾谊司马相如雄等传所载骚赋之属词赋之祖也故熟于三史则文人诗人骚人一齐頫首矣况不止三史乎必待读经既毕而后读史则史学太迟惟读左传而以史记副之读公羊谷梁仪礼周官尔雅而以前后两汉书副之十三经与三史既读此外如家语国语国防离骚文选老庄荀列管韩以及汉唐宋元人之文集与三国志晋书以下诸史叅读叅看择其尤精粹者读之其余则分日记看天资絶人过目成诵者看即是读其不及者原不能尽读博览强记有十三经三史为之根本余皆一以贯之读固为要看亦有功必欲汝曹全读非人情不可强也经庄重史闲雅庄重者难读闲雅者易读读经以淑性读史以陶情朝经暮史参错互读则有体有用内外兼该相济而不相妨相资而不相紊然后反求其本而约之于至一之地则本之身措之世无所往而不当出之言为经术之言行之事为经济之事建之功业为经天纬地之功业夫而后乃可借手以报曰臣为
　　国家得人矣此使者之所厚望于天下而不能无望于二三子者也近奉
　　天子命准入都
　　陛见事竣将复来其毋以使者之去为疑今来署篆者为前任髙部院与使者有同心抚军张都院又能成使者志使者已定其规模属之两公仰该府文到即送至省縦使者已行两院知使者意其于诸生必有加礼慎无却顾不前负使者并负两院适以自负也至如借书院为纳交声气之地觞酒酬酢庆贺往还游荡门外招揺市中是尤不肖之甚贻羞书院耻笑士林此使者之所深恶毋过吾门也使者之所望于二三子者非独为书院计为滇计也为
　　国家得人才计也得人才于天下不难而得之滇且得奇才异能者于滇滇之荣
　　国之光也使者独有厚望焉二三子其何以副使者之望行矣其毋忘使者言也他日使者又至矣檄
　　汉
　　开越巂谕巴蜀檄　　　　　　司马相如【见前】
　　告巴蜀太守蛮夷自擅不讨之日久矣时侵犯边境劳士大夫陛下即位存抚天下安集中国然后兴师出兵北征匈奴单于骇怖交臂受事屈膝请和康居西域重译纳贡稽颡来享移师东指闽越相诛右吊番禺太子入朝南夷之君西之长常効贡职不敢惰怠延颈举踵喁喁然皆向风慕义欲为臣妾道里辽逺山川阻深不能自致夫不顺者已诛而为善者未赏故遣中郎将往宾之发巴蜀之士各五百人以奉币帛卫使者不然靡有兵革之事战鬭之患今闻其乃发军兴制惊惧子弟忧患长老郡又擅为转粟运输皆非陛下之意也当行者或亡逃自贼杀亦非人臣之节也夫边郡之士闻烽举燧燔皆摄弓而驰荷兵而走流汗相属惟恐居后触白刃冒流矢议不还顾计不旋踵人懐怒心如报私讐彼岂乐死恶生非编列之民而与巴蜀异主哉计深虑逺急国家之难而乐尽人臣之道也故有剖符之封析珪而爵位为通侯处列东第终则遗显号于后世传土地于子孙行事甚忠敬居位甚安逸名声施于无穷功烈着而不灭是以贤人君子肝脑涂中原膏液润野草而不辞也今奉币役至南夷即自贼杀或亡逃抵诛身死无名諡为至愚耻及父母为天下笑人之度量相越岂不逺哉然此非独行者之罪也父兄之敎不先子弟之率不谨寡廉鲜耻而俗不长厚也其被刑戮不亦宜乎陛下患使者有司之若彼悼不肖愚民之如此故遣信使晓谕百姓以发卒之事因数之以不忠死亡之罪让三老孝悌以不教诲之过方今田时重烦百姓已亲见近县恐逺所谿谷山泽之民不遍闻檄到亟下县道使咸喻陛下之意无忽
　　三国汉
　　答益州渠帅雍闿檄　　　　【太守】吕　凯【不韦】
　　天降丧乱奸雄乗衅天下切齿万里悲悼臣妾大小莫不思竭筋力肝脑涂地以除国难伏惟将军世受汉恩以为当躬聚党众率先启行上以报国家下不负先人书功竹帛遗名千载何期臣仆呉越背本就末乎昔舜勤民事陨于苍梧书籍嘉之流声无穷崩于江浦何足可悲文武受命成王乃平先帝龙兴海内望风宰臣聪睿自天降康而将军不覩盛衰之纪成败之符譬如野火在原蹈履河冰火灭冰泮将何所依附曩者将军先君雍侯造怨而封窦融知兴归志世祖皆流名后叶世歌其羙今诸葛丞相英才挺出深覩未萌受遗托孤翊赞季兴与众无忌录功忘瑕将军若能翻然改图易迹更歩古人不难追鄙土何足宰哉盖闻楚国不恭齐相是责夫差僭号晋人不长况臣于非主谁肻归之耶窃惟古义臣无越境之交是以前后有来无往重承告示发愤忘食故略陈所懐惟将军熟察焉
　　本朝
　　戒饬州县檄　　　　　　　【三省总督】尹继善【满洲】为戒饬实心爱民事德惟善政政在养民民者邦之本也
</div>
    <div class="pagination">
<a href="云南通志_page152.html">上一页</a><span>...</span><a href="云南通志_page148.html">148</a><a href="云南通志_page149.html">149</a><a href="云南通志_page150.html">150</a><a href="云南通志_page151.html">151</a><a href="云南通志_page152.html">152</a><span class="current-page">153</span><a href="云南通志_page154.html">154</a><a href="云南通志_page155.html">155</a><a href="云南通志_page156.html">156</a><a href="云南通志_page157.html">157</a><a href="云南通志_page158.html">158</a><span>...</span><a href="云南通志_page154.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
