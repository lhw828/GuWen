<!DOCTYPE html>
<html>
<head>
    <meta charset="UTF-8">
    <title>陕西通志 - 第 450 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 450 页/共 490 页</h1>
    <div class="content">　　皇仁者也
　　延属丁徭疏　　　　　　　　　杨素蕴明季天下之乱起于西北臣乡延属实首被其害李自成张献忠等纵横流毒廿余年老稚杀戮少壮掳掠伤心惨目已不忍言继崇祯十三年天灾流行父子相食几无遗类计此方之民半死于锋镝半死于饥馑今日存者实百分之一皆出万死而就一生者是以原野萧条室庐荒废自宜君至延绥南北千里内有经行数日不见烟火者惟满目蓬蒿与虎狼而已计非休息生聚费
　　国家数十年培养之力必不能复元气而措安全乃今积困大害更有万倍于他处者丁徭是也臣缄嘿不言则疾苦壅于上闻惟有日朘月削趋死亡而已矣臣宦直即以直之钱粮较直地畆丁粮总名曰条鞭起解存留通融支放毎丁银不过一钱二分是以百姓乐输而易完延属则不然地畆所出者多曰大粮人丁所出名曰条鞭大粮以供起解额征犹有定数条鞭备存留官役之俸薪工食出其中师生廪饩出其中此犹曰必不可已之经费甚至各上司提册催号之使费出其中各差役需索供应之繁亦出其中而本州县驿逓城守诸务又种种出其中嗟嗟百孔千疮何一非此晨星落落半死亡之膏血哉故毎丁毎嵗有费至三两者有费四两者较之一钱二分之额征其相去宁止倍蓰夫延安处万山之中土地寒薄收获有限数年来金生粟死成米数石仅能易银一两且人复皆赋资愚鲁不善治生商贾又别无舟车经营运用之方株守本业积蓄几何即罄上戸之产尚不足供终嵗三丁之费而况鹄面鸠形啼饥号寒者乎是以淳朴者鬻卖男女以偿其奸滑者非携家逺徙则挺而走险耳毎见开征之期父子蹙额夫妻愁叹相率捐亲戚弃坟墓者累若丧家之狗失巢之鸟进无所依退无所据流离琐尾良可恻然即官其地者覩顚连光景亦皆有死之心无生之乐然事势所迫补救无术惟有饮泣太息而已矣若不早破除此弊恐非尽延安之民驱于乐土尽延安州县胥为荒丘不止也伏祈
　　皇上痛念此一方子遗
　　勅下该部行令彼处抚按道府力加厘正额定欵项丁少费多不敢望如一钱二分之轻亦宜曲为调剂去无益俾不至重困难支则奄奄残黎庶渐有起色乎
　　告急请兵疏　　　　　　　　　　俞亮切神木副将孙崇雅久蓄叛志为贼声援迎贼入城肆行滛掠杀害道臣戮及县官欲图不轨调臣缴印伏念臣读书学古世守忠孝臣子大义讲之有素位卑无兵不能灭贼内省诸心已负重罪岂肯从逆以背
　　天恩但邉堡无兵更值调尽臣虽逆知此贼无谋以逆顺祸福劝谕军民共相坚守然一路惶惶人心尽变孤立无援呼天莫应孤山去神木百三十里朝发夕至若一有失榆林道絶黄河失险恢复甚难今特差臣弟戌科进士俞京前来请兵臣忍死以待伏望
　　皇上速发大兵以解倒悬以救万民
　　请豁滨河地粮永禁现役马头疏　刘防枢秦豫滨河冲坍田地宜行核豁查黄河在秦者由龙门出山南至潼闗将三百里髙原田地常无水患独堐下滨河滩地东西相望逺者三十里近者将二十里除河水经流之地原无钱粮其去河稍逺之处俱照中地起科河之在豫者自荥泽出山东至虞城将五百里堤内中地常无水患惟堤外南北相望逺者二十里近者十余里除河水经流之地原无钱粮其去河稍逺者俱照下地起科河性激怒常好湾曲而行一经扫刷动至数里坍入水中是地既去而粮仍存也有司各官以分数计之不及十分之一又渐次冲坍与冲决不同不敢具文报灾督抚坐镇省防何由周知臣思我
　　皇上一行蠲赈动至数百千万岂忍滨河百姓独有向
　　隅祈
　　勅督抚细行查核量为豁减赔累去而室家安皆皇仁之推广也一在秦现役马头当永行禁革查督催正项钱粮有催头粮长民乐自应此海内所同也独秦省自故明以来催头粮长之外有现役马头名色毎里分为十甲十年一轮周而复始时行时止莫可稽考三逆变乱而后军兴旁午接济一时势所必需然此时所办者皆公事也事平之后相沿未革不肖有司巧为侵渔彼不立私派之名而令民间自派毎里报殷实大戸数人常在衙前供役假办公之名为济私之计现役马头均令办应臣查别省州县正项之外亦有必需差徭然皆为数无几阖县公应民不为苦独秦省十甲轮流是一年办十年之事一人应十人之役故民当应役之年计其所费倍于正赋
　　皇上轸念秦民灾伤百法拯救地方大吏三令五申时行禁饬其稍知爱鼎者自行约束而贪墨不肖者犹阳奉而隂违也臣查定例内州县官私行征与上司各官不行纠察者载在条例处分甚严但法犹器也器具而不用久而必敝法立而不行久而必玩祈
　　勅下督抚严加申饬将从前积习永行断絶则横索去
　　而民乐业皆
　　皇仁之推广也臣亦知臣所言者皆有定例遵行在案
　　但伏读
　　恩诏煌煌谓现行事例不便于民者令督抚详察具奏
　　仰见我
　　皇上明烛万里知现行之例诚有宜因时而变通者也
　　再请通豁杂项钱粮　　　　　　　佛伦窃惟秦省西鳯地方灾荒致厪
　　皇上轸念将康熙三十二年地丁银米并从前积欠未完钱粮通行蠲豁从此被灾残黎得以安业者皆我
　　皇上生全之矣臣防
　　特简畀以川陜重寄凡有闗于灾黎休戚事宜敢不据
　　实入
　　告以图副
　　皇上惠爱元元之至意臣查西延鳯汉四府并兴安州康熙三十二年尚有课程银一千八百六十三两零匠价银二千九百一十八两零学租粮一千二百三十七石九斗零租银一百五十四两零棉花六十斤以及无额牲畜地税等银以上系杂项不在蠲豁之内但课程匠价银两皆出于商贾匠役至于学租与夫牲畜地税等银皆征输于民不惟商贾寥寥且匠役即系灾黎今我
　　皇上浩荡洪恩将节年积欠并三十二年正赋俱已蠲豁若又征此杂税等项不肖官员既无应征正赋不无借端混征累民之弊前项杂税等银为数无多合无再邀
　　皇恩槩行蠲豁庶被灾百姓得以均沾实惠而官役混
　　征之弊亦可杜絶矣
　　兵粮请照旧斗支给疏【朱植仁代稿】　博济钦惟我
　　皇上体天育物凡兵民日用以及大小事宜无不经营睿虑措置咸宜去嵗秋间特奉
　　谕防念民间所用升斗大小不同令部臣较铸平凖通
　　行颁发使普天画一率土均平此实
　　皇上之大政不易之章程查各省收粮仓斗大槩相同惟陜省仓斗较别省独大故各属民粮俱照依陜省旧用仓斗交纳亦即以此仓斗支放兵丁百姓交纳为常不觉其苦兵丁日用无缺俱已深荷
　　天恩今以部颁新斗以陜省旧斗较量一石计短少三斗如以此新斗收受即以此新斗放给兵丁则十分之中已减其三分兵马粮料不无艰窘不足之虑况陜甘兵马较他省最多倘有行走全頼士马饱腾臣遵奉
　　谕防将私派杂差重耗等项严行禁革惟收粮浥烂折耗额外多收者未能尽絶今将此耗粮亦永行禁革百姓交粮令照旧斗之数以新斗交收支给兵粮亦照旧斗之数以新斗量给则耗粮革絶百姓即已沾沐
　　皇上恩自是乐输恐后而陜甘满汉十余万兵丁亦
　　俱仰沐
　　圣主格外深恩矣
　　查勘渭河并募江南船工水手疏　　鄂海伏惟我
　　皇上轸念民依筹画地方至详且悉向因山陜不通河
　　道间遇荒歉挽运艰难时时上厪
　　圣懐多方赈恤去嵗
　　驾幸西安路经晋豫省方问俗之余相度山川形势以汾渭两河直与黄河相通而河南府居于各省之中水路四达截留漕粮积储备用倘山陜需粮即可修造船只由黄挽运若三门船不能上亦可造船剥运由汾渭以抵山陜我
　　皇上圣明洞照睿畧渊深凡有可以利民生筹积贮无不处置尽善纎悉无遗所以创万年经久之模而不为一时权宜之计也除遵
　　防查勘三门情形已经防疏题报外臣考诸记载渭河源流绵长一千九百里发源于临洮府渭源县之鸟防同穴山不过山涧细流直至鳯翔府寳鸡县之到底地方始成平川自到底东流至华隂县之三河口投入黄河古所称秦川八百里者是也向可通行船只利济甚普今皆湮废但查咸阳以东现有买卖煤米往来客船而咸阳以西行船絶少恐有淤垫臣仰体
　　皇上疏通河道禆益商民之至意自防勘三门囬署即轻装减从前赴寳鸡则由陆路自寳鸡囬省则水陆间行一路查一勘惟寳鸡至郿县一百四十余里虽河面甚寛水势亦不甚溜但水落之时重载难行而郿县以东河深水平行走重船并无阻塞臣查渭河西至鳯翔东至潼闗由渭入黄由黄入汾则可抵山西之平阳即或三门水溜客商不敢冒险而汾渭两河可通船只者几二千里然往来之行旅商贾多舍水路而就陆路者皆因陜西船只方头平底无柁无篷而水手又不善于操舟顺流尚可日行五六十里逆流则挽拽而上止可日行二三十里舟行迟滞多费时日不如陆路利便所以舟行者甚少臣思河路行走必船只快利水手熟练商民便于往来方能疏通河路臣同督臣博济当酌量捐资于江南等省雇覔造船良工并熟练水手量水性以造船装柁置篷使本地匠人士民学习演试如果利便可行令民船亦照式修造倘陜西收歉需用河南积储粮石之时即可将商民船只雇覔挽运并可不必另行造船且汾渭之河路疏通渐次或可通黄俾商旅人民均沾利泽以仰慰
　　圣天子爱养元元之至意
　　请减丁银疏　　　　　　　　　　岳钟琪臣查陜省地方自我
　　皇上御极以来比年丰收从前迯荒之民到处皆渐次复业而惟延安府属则复业者甚少细加察访皆因丁银重累不特已逃者不敢来归抑且现在者皆云思去臣等不胜惊骇因逐一检查通省丁条粮额乃知其弊在明朝时额则定例之过重非
　　本朝体恤之不至也查赋役全书内开延安府属原额人丁一十五万二千有零顺治七年奉
　　防免过逃亡七万七千有零顺治十一年又奉防免过续逃丁六千八百有零及康熙六十年内八年
　　十六年二十二年陆续奉
　　防又免过水渰逃亡杀伤及包赔人丁共一万有余是本朝之
　　圣圣相承恩施无已亦可谓蠲贷之施至切至极矣而地方终无起色荒芜终不尽开者总因明时初定丁额之际不知是何诡弊延安府则竟有毎丁至四
　　五钱以至七八钱及一两以外者臣初阅之时犹疑丁银较重或其粮则少轻及查其田地征粮科则则又皆彼此相若无甚悬殊夫同为
　　盛世之民同为丁徭之赋而独此一方多一丁即多四五六七钱或一两以外之累胼胝小民实难堪此况荒年迯亡之丁又责令未迯者赔纳无怪乎迯者不敢归而在者皆思去臣以为此时若将迯丁逐一清出仰请照前豁免则
　　圣主隆恩自邀俞允但丁银之重例不减则迯者难免而未迯者似不能堪欲流民复业终不可得不如将延安府属各州县民屯丁银但照毎丁二钱科则则凡有过二钱者皆与减免除中部神木二县外合十七州县民屯共应银一万四百七十两二钱较之现今十七州县嵗征丁银二万三千三百六十余两止减去银一万二千八百九十两有零而现在之民共相乐业迯亡之民闻风自必渐归即外来之民闻风自乐就垦将来五年编审按丁渐加谅此一万有零之丁银自亦不难仍复而于国赋固可无亏于地方尤可渐辟邉地遐荒实有禆益也倘防
　　恩允某州县应免丁银若干之处俟部文至日檄行布政司转发该府州县查明造具编册另疏具题
　　改设水利通判疏　　　　　　　查郎阿臣查西安府属泾阳县之龙洞郑白等渠水势流行向为泾阳醴泉三原髙陵临潼五县灌溉之利因歴年乆逺修濬失宜遂致渠道淤塞堤岸坍圮雍正五年督臣岳钟琪钦遵
　　谕防动给正项银两委员筑濬伏查龙洞郑白等渠之右山径逺迤山间众泉涓溢转滙入渠若使渠深堤固则水利之功十居其七又从前开凿龙洞引泾入渠为利甚溥但泾水涨发浊而多泥毎于冬春之间水落泥澄引泾灌田甚属有益再于水涨后田苗畅茂之时用水甚广酌引灌溉亦称利便如遇水势泛滥田苗初生之后泾水冲入渠内不特渠腹受淤抑且禾苗被压是泾水止可随时酌用非四时俱可咸资曾悉心谘询于龙洞之口建闸数座俾蓄泄得宜以资乐利第思水利所闗要凡濬修启闭各民户受水时日皆须大员専理查西安府管粮通判原管庆丰等仓粮石今仓粮统归西安粮盐道经管而仓房折运省城改作积贮仓厫通判一官并无所司之事若将西安府管粮通判改为水利通判専管龙洞郑白等渠水利除地方事务不许干预外其泾阳醴泉三原髙陵临潼五县内民户受水时日堤渠修濬事宜以及闸座启闭令通判不时亲往经理如有奸民势豪盗水霸占并有闗于渠政利弊者俱令通判稽察整饬倘地方官徇庇阻挠即行掲报叅处再通判向驻省城去龙洞一日有余中间相隔泾渭二河夏秋河水陡发往来不便今择于泾阳县属之王桥镇地方在龙洞之东南相去止三十余里与各渠咫尺相隣一切稽查甚属便易应将通判移驻于彼所需衙署酌估盖给其书役原有额设足供差遣不必另有增益至原领通判闗防系管粮字様今改为水利通判应另铸水利通判闗防换给似属允协








　　陜西通志巻八十六
<史部,地理类,都会郡县之属,陕西通志>
　　钦定四库全书
　　陜西通志巻八十七
　　艺文三【表　状　议　策　檄　露布】
　　羣下上汉帝请先主爲汉中王表【汉】诸葛亮
　　昔唐尧至圣而四凶在朝周成仁贤而四国作难高后称制而诸吕窃命孝昭幼冲而上官逆谋皆冯世宠借履国权穷凶极乱社稷几危非大舜周公朱虚博陆则不能流放禽讨安危定倾伏惟陛下诞姿圣德统理万邦而遭厄运不造之艰董卓首难荡覆京畿曹操阶祸窃执天衡皇后太子鸩杀见害剥乱天下残毁民物乆令陛下防尘忧危幽处虚邑人神无主遏絶王命厌昧皇极欲盗神噐左将军领司校尉豫荆益三州牧宜城亭侯备受朝爵秩念在输力以殉国难覩其机兆赫然愤发与车骑将军董承同谋诛操将安国家克寜旧都防承机事不宻令操游魂得遂长恶残冺海内臣等每惧王室大有阎乐之祸小有安定之变夙夜惴惴战栗累息昔在虞书敦序九族周监二代封建同姓诗着其义歴载长乆汉兴之初割裂疆土尊王子弟是以卒折诸吕之难而成太宗之基臣等以备肺腑枝叶宗子藩翰心有国家念在弭乱自操破于汉中海内英雄望风蚁附而爵号不显九锡未加非所以镇卫社稷光昭万世也奉辞在外礼命断絶昔河西太守梁统等值汉中兴限于山河位同权均不能相率咸推窦融以爲元帅卒立效绩摧破隗嚣今社稷之难急于陇蜀操外吞天下内残羣寮朝廷有萧墙之危而御侮未建可爲寒心臣等辄依旧典封备汉中王拜大司马董齐六军纠合同盟扫灭凶逆以汉中巴蜀广汉犍爲爲国所署置依汉初诸侯王故典夫权宜之制苟利社稷专之可也然后功成事立臣等退伏矫罪虽死无恨
　　【按梁州记先主爲汉王权住沔阳城在今汉中沔县界】
　　后出师表　　　　　　　　　　　前人
　　先帝虑汉贼不两立王业不偏安故托臣以讨贼也以先帝之明量臣之才固知臣伐贼才弱敌强也然不伐贼王业亦亡惟坐而待亡孰与伐之是故托臣而弗疑也臣受命之日寝不安席食不甘味思惟北征宜先入南故五月渡泸深入不毛并日而食臣非不自惜也顾王业不可偏安于蜀都故冒危难以奉先帝之遗意也而议者谓爲非计今贼适疲于西又务于东兵法乘劳此进趋之时也谨陈其事如左高帝明并日月谋臣渊深然渉险被创危然后安今陛下未及高帝谋臣不如良平而欲以长防取胜坐定天下此臣之未解一也刘繇王朗各据州郡论安言计动引圣人羣疑满腹众难塞胸今嵗不战明年不征使孙策坐大遂并江东此臣之未解二也曹操智计殊絶于人其用兵也髣髴孙呉然困于南阳险于乌巢危于祁连偪于黎阳几败北山殆死潼闗然后僞定一时尔况臣才弱而欲以不危而定之此臣之未解三也曹操五攻昌覇不下四越巢湖不成任用李服而李服图之委任夏侯而夏侯败亡先帝每称操爲能犹有此失况臣驽下何能必胜此臣之未解四也自臣到汉中中间期年耳然丧赵云阳羣马玉阎芝丁立白寿刘邰邓铜等及曲长屯将七十余人突将无前賨叟青羌散骑武骑一千余人此等皆数十年之内所纠合四方之精鋭非一州之所有若复数年则损三分之二也当何以图敌此臣之未解五也今民穷兵疲而事不可息事不可息则住与行劳费正等而不及早图之欲以一州之地与贼持乆此臣之未解六也夫难平者事也昔先帝败军于楚当此时曹操拊手谓天下已定然后先帝东连呉越西取巴蜀举兵北征夏侯授首此操之失计而汉事将成也然后呉更违盟荆州毁败秭归蹉跌曹丕称帝凡事如是难可逆见臣鞠躬尽瘁死而后已至于成败利钝非臣之明所能逆覩也
　　由南归魏自陈表　　　　【北魏】夏侯道迁
　　臣闻知机其神趋利如响臣虽不武敢忘机利伏惟陛下泽被区宇德济苍生八表同忻品物咸頼臣顷亡蚁贼匹马归阙自斯搏噬罄竭丹欵但中于寿阳横爲韦纉所谤理之曲直并是杨集朗王秉所悉臣实愚短岂能自安便逃窜江呉茍存视息梁衍梁州刺史荘丘黒与臣早旧申臣爲长史值黑亡殁専任天时素愿机防在兹遇武兴私署侍郎郑洛生来此臣即披露诚欵与其共契机要报武兴王杨绍先并其中叔集起等请其遣军以爲腹背即遣左天长由寒山路驰启复防通直散骑常侍臣集朗还至武兴臣闻其至知事必尅集朗果遣郑右留使至臣间宻参机举防有萧衍使人呉公之至知臣懐诚将归大化遂与府司马严思臧恭典籖呉宗肃王胜等共杨灵珍父子宻相构结期当取臣臣幸先觉悉得戮思恭等臣即遣郑猥驰告集朗急求军援而武兴军未至之间萧衍白马戌主尹天寳不识天命固执愚迷乃率部曲驱掠民丁敢爲不逞臣即遣军主江悦之率诸军主席灵坦厐树等领义勇应时讨扑而树鋭气难裁违悦之节度轻进失脱天寳因此直到南郑重围州城梁秦士庻佥云危棘以义偪臣劝爲刺史须借此威镇静内外臣赤诚奉国茍取济事辄捐小迹且从权宜假当州位重遣皇甫选由斜谷道以事启闻臣即亲率士卒四日三夜交锋苦战武兴之军乘虚蹑后天寳凶徒因宵鸟散进既摧破退失巢穴潜舍军众依山傍险突入白马集朗与二弟躬擐甲胄率其所领登即擒斩戍内户口即放还民斯由皇威遐振罪人授首凶校时殄公私庆快非但梁秦竭力实闗集朗赴接之机臣前已遣军主杜法先还洵阳搆合徒党诱结乡落令晋寿土豪王僧承王文粲等还至西闗共兴大义当今庸蜀虚弱楚邓悬危开拓九区扫清六合形要之利在于此时进趋之畧愿速处分臣以愚陋猥当推举事定之后便即束身驰归天阙但物情草创犹有参差萧衍魏兴太守范珣安康太守范泌共前巴西太守姜脩屯聚川东尚规举斧登遣讨袭具于别启集朗兄弟并议曰臣徃日归诚誓尽心力超防荣奨灰殒匪报但留臣权相绥奨须得扑防珣等便即首路伏愿圣慈特垂鉴照
　　爲鳯阁侍郎李元素进冬椹表　　【唐】李峤
　　臣某言闻京兆万年县大寜坊宅内有桑一株暮秋生子初冬椹熟今谨取得专辄进奉伏惟陛下惠覃区防仁洎草木故得神蚕之树发秀于寒露之辰帝女之林结实于繁霜之下出于万年之界彰一人万嵗之符生自大寜之坊表羣生大安之庆鸱鸮已革见夷貊之懐音丝茧行丰知府藏之逾实殊祯荐委絶贶仍臻凡在含生孰不欣庆
　　爲太子请以家令寺地给贫人表　　崔融
　　臣闻法天之道义属于有余象地之宜理存于益寡顷以咸城近县鄜市傍州颇积风霜或侵苗稼天王两仪合德百姓爲心发仓廪以赈贫人垂雨露以滋防物俗荷裁成之施家懐亭毒之恩臣忝奉宗祧亲承覆载嵗时衣服咸凭府藏之余朝夕饍羞必伫饔饩之办过此以徃臣亦何求但知问竖寝门尊师胄序魏两文儒之盛窃所系心汉储汤沐之资未尝留意但闗辅之地萌庻孔殷丁壮受田罕能充足所以水旱之嵗家室未丰正末端本思有禆助臣家令寺有地九百余顷特请回授闗中贫下等邑虽地非安邑寜期千户之封而价等露台虚费十家之产伏望皇恩逺及圣泽旁流矜臣愚効遂臣诚请
　　爲留守作庆山醴泉表　　　　　　张説
　　臣闻至德洞微天鍳不逺休徴秘景时和则见是知绵代旷厯庆牒祥经帝王有必感之符神灵无虚出之瑞伏惟陛下金镜御天璿衡考政钦若元象济苍甿茂功将大造混成纯化与阳和俱扇朝百神之乐职宅万国之欢心嘉气内充淫雨外息岂止揺风纪月之草列莳于阶厨仪箫御箓之禽相鸣于户阁而已固有发祯厚载抽贶泉源表元德之潜通显黄祗之昭报臣去六月二十五日得所部万年县令郑国忠状称去六月十四日县界霸陵乡有庆山见醴泉出臣谨差司户叅军孙履直对山侧百姓检问得状其山平地涌防周回数里列置三峰齐高百仞山见之日天晴无云异雷雨之迁徙非崖岸之骞震歘尔隆崇巍然葱鬰阡陌如旧草树不移騐益地之祥图知太乙之灵化山南又有醴泉三道引注三池分流接润连山对浦各深丈余广百歩味色甘洁特异常泉比僊浆于轩后均愈疾于汉代臣按孙氏瑞应图曰庆山者德茂则生臣又按白虎通曰醴泉者义泉也可以养老常出于京师礼斗威仪曰人君乗土而王其政太平则醴泉涌潜潭巴曰君臣和德道度叶中则醴泉出臣窃以五行推之六月土王神在未母之象也土爲宫君之义也水爲智土爲信水伏于土臣之道也水相于金子之佐也今土以月王而高水从土制而静天意若曰母王君尊良臣善相仁化致理德茂时平之应也臣又以山爲镇国水实利人县有万年之名山得三仙之此盖金契景福寳祚昌图邦固不移之基君永无疆之寿自永昌之后迄于兹辰地寳屡升神山再耸未若连岩结庆并泌防甘羣瑞同区二美齐举高视今古曽无拟议信可以纪元立号荐庙登郊彰贲亿龄愉衍万宇臣辱司京尹忝寄留台牧西土之疲人荷东蕃之余宠游泳鸿露震悚明神禧祉有归光启兹部喜覩殊观实百恒流踊跃一隅驰诚双阙伏请宣付史馆颁示外廷无任鳬藻之至谨遣官并图奉进
　　再请封西岳表　　　　　　　　　崔翘
　　臣翘等伏稽古训上请増封再奉明防未防允诺臣等承诏惶骇失图臣闻省方展义君人之大典登封告成王者之丕业是以古先哲后道洽则封所以答神祗之功増兆庻之福无私于已故行之者不思必顺于天故言之者难夺敢昧万责竭诚终请伏惟陛下绍文武之丕烈合君臣于昌运均雨露和隂阳西海无波而静黙羣生自乐而仁寿由是德懐蛮貊泽洎昆虫宗庙祀典防不祗肃要荒殊俗亦莫不庭自皇王已来载籍所记未有混区宇穷祯祥地平天成德茂道洽若今日之盛者也固可告太平之功展封崇之礼故臣与王公侯伯黎老缁黄累陈白奏备竭丹恳岂谓圣恩犹阻皇鉴未回伏奉癸丑诏书曰轻修大典所不愿爲臣等战栗匪遑寜处实以陛下功成道洽理实升中且夫龟龙咸格天意也夷夏大同人事也时和年丰太平也无爲清浄至理也允应大典岂谓轻修乎奉若灵命安可不爲乎臣等敢冒宸极重明其义窃以西岳华山实镇京国皇虞之所循省灵仙之所依凭固可封也况金方正位合陛下本命之符白帝临坛告陛下长生之箓发祥作圣抑有明徴又可封也昔周成王以剪桐爲戯唐叔因是而定封葢人君之言动有成宪斯事至细犹不忽也况陛下眷言封祀宿着神明道已洽于升平事未符于琬琰岂可抑至公于私让弃诚信于神明乎固不可得而辞也日者封章累奉嘉应必臻一献而甘雨流再陈而瑞雪降则知人天之意影响合符若然者陛下安得稽天命以固辞违人事以乆让太平不告其若休祥何至理不答其若神祗何伏愿仰答天心允祗灵贶上以扬祖宗之盛烈下以副亿兆之恳诚克崇上报永光大典
　　请封西岳表　　　　　　　　　　李彻
　　伏见祯祥委积河海澄清长瞻北极之尊屡献西封之疏诚恳不达天鉴未从徘徊阙庭陨越无地陛下再造区防肇康生人与天合符与道契合故得灵芝表瑞玉板呈文九谷嵗衍于京坻百蛮尽习其冠带能事备于典策盛德光于祖宗升中告成是属今日惟夫太华高冠羣山当其少隂镇此西土自有虞巡狩历祀三千夏殷以还罕能肆觐陛下虽加进宠号増崇庙宇而大礼未施精意空洁又陛下顷嵗建碑曰尝勤报德之愿未暇封崇之礼万姓瞻予言可复也臣以爲天地之主岂徒信哉神祗候望故已乆矣伏愿俯顺百辟兆人之请明徴刻石铭山之记蹔迁万乘降被三峰奠珪璧于中坛奏笙镛于上帝使普天防福重赐无疆频冒宸严并期必遂
　　请颁示御制西岳碑文表　　　　　李祎
　　臣伏见御制西岳碑文来从上元光炤下土羣臣捧戴游圣难名臣闻天作高山气雄兹岳压洪河而杰起凌苍昊而孤标近当国门用固京邑自巨灵开拓徃帝廵游精意尝闻颂声则未非胜赏难就葢词翰无能不遇非常之君孰覩非常之事陛下知其若此金声而玉振之乃发挥睿词幽赞神化广大极天地光明融日月至理洞精微至功含造化合而成体散而成章巍乎焕乎不可得而称也又复亲迂彩笔冩在香牋随手生姿入神变态势如飞动妙絶古今谅得之自然岂因之外物对扬天休臣子之常也美而无述过莫大焉请以御制碑文颁示四海使伊昔之后自愧不才率土之臣咸知所谓
　　让山南西道副元帅及山南节度使表
　　李抱玉
　　臣志诚有涯寄任过分尝惧覆败自贻谴责且授其旄节扞彼蕃戎所掌之兵须自训练如臂使指若网在纲则人有固心前无强敌今以臣守在西鄙兼统汉中抚循实难威令不及况自垅坻达于扶文绵亘边陲二千余里虽山谷险阻足爲藩蔽其中贼路不一皆要防虞加之夷狄无厌凭陵滋甚去年既侵右地复扰西山倘至前秋两道俱下臣若固其陇则不救梁岷若进兵扶文恐患逼闗辅首尾不应进退无从伏惟陛下居安虑危图难于易其前件使及梁州刺史伏请别择能者悉以委之令臣西备陇闗竭其诚节国家大计敢不上陈
　　李采访请驾停金牛一日表　　　　常衮
　　臣闻葵藿何禀犹每倾阳犬马无知尚能恋主伏惟陛下回銮巴蜀指斾咸秦万乗雷奔经劒门之险阻六宫云从歴栈道以﨑岖恐天歩有厌于登临圣躬暂劳于行幸稍移玉辇将至金牛汉水梁城郡当所守蜀门秦塞路则居中乃防臣厠侍从之时宜陛下休羽仪之地伏望小停仙跸寛一日之程暂奉宸居喜千年之遇臣忝陪宗室得备藩条恳欵之诚倍万恒品无任攀恋屏营之至奉表陈情以闻
　　爲郭子仪让华州及奉天县请立生祠堂及碑第
</div>
    <div class="pagination">
<a href="陕西通志_page449.html">上一页</a><span>...</span><a href="陕西通志_page445.html">445</a><a href="陕西通志_page446.html">446</a><a href="陕西通志_page447.html">447</a><a href="陕西通志_page448.html">448</a><a href="陕西通志_page449.html">449</a><span class="current-page">450</span><a href="陕西通志_page451.html">451</a><a href="陕西通志_page452.html">452</a><a href="陕西通志_page453.html">453</a><a href="陕西通志_page454.html">454</a><a href="陕西通志_page455.html">455</a><span>...</span><a href="陕西通志_page451.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
