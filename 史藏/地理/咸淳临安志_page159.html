<!DOCTYPE html>
<html>
<head>
    <meta charset="UTF-8">
    <title>咸淳临安志 - 第 159 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳临安志 - 第 159 页/共 177 页</h1>
    <div class="content">在县西三里云谢安石高卧之地【详具本山】 有环翠阁
记文【俞侍郎烈撰环翠阁记东山缭深幽邃僧徒依岩石左右结架为房屋虽面势位置各得近山顾不能以瞩远僧道坚由岩西上得负山之阳崖结屋数楹前瞰浮图傍揖西山既已清旷深窈脱嚣埃而纳沆瀣又因崖累甓出屋之危结为飞檐峣栋以接云气临风雨而名之曰环翠阁辟窗而南望则南峰近岭奔腾延袤而东西驰如植战士之旗如纵群马之羁如峨冠盛服骈肩接袂而剑佩陆离也傍眺西南林木断缺日高烟霁好山平远溪光石碛吞吐出没村墟野屋之离列沙禽谷鸟之上下野水渡影之往来隐见往往尽得于几席之上余家西市山麓砥夷儿时羁丱已熟往来既壮负书剑又寄迹焉坚师且老其徒慧淳久客方外颇疏通善谈笑熏炉茶鼎喜接吾徒余与往来又加密焉　嘉泰甲子余复官中都山中之人以书来曰噫淳死矣淳以老死不足多（口宅）环翠为东山胜处顾倾压摧圮堙沦烟菲草树之闲鸱啸灌莽鼠伏乱穴或无士大夫履者余闻之为恻然动心劝寺僧了一粪除菑翳裁度腐折又使取材于山且捐私帑以助成之曾未几轩阁渠渠遂可登览溪山之流峙草树之华滋烟云变态前瞻却顾了无遗遯嗟夫人之寄短生于无穷俯仰之闲便为陈迹而世之豪贤材杰之士往往登牛山而洒涕抚松菊盼庭柯则悠然自喜彼岂不知死生兴坏相为乘除而顾为无益之悲喜哉抚今怀昔悼日月之逝有不容已耳余年逾五十奔走南北坐阅世故亦云多矣乃犹徙倚于斯怆然兴怀非特以识其念旧怀往之心亦以记夫时序之推移人事之变化且感余之老也○洪忠文公咨夔撰东山婆娑岩壑记婆娑岩壑者何乡先生吏部俞公读书处也天目下趋于临安穹为双径奥为大涤洞崛奇明邃为九仙玲珑及东西永安上其锺为人物唐季光启中钱武肃始以功名着越百二十余年有郎工部出又百七十余年有公卓卓相望为名法从山川英灵之气大抵屯固蒙郁蓄极而后发夫岂易然也哉公家西市距东山里许少时屏人事穷年藏修山中学成一举冠天下后每解官还里辄抱书山房绎其业讲索益精造诣益深论著益雄古四方秀艾抠请屦满缁徒可与语亦泊然与为莫逆交町宇佳处（句去口改亡）一语品题未尝不笑领也公即世忽忽二十年僧老死且尽独主塔了仁应门业净趣明澹寂如止水抚风物之萧疏怆耆旧之凋落以公平生最爱环翠之胜因葺阁下为堂以祠公擿公畴昔所赋名之且悉疏诗文于壁林巘蔽亏花竹深映与窣堵相近远俨犹昔也公傥骑云驭风挟仙人左元放之徒忽去而倏来乎夫出处之义大矣静者常得之艮为山主静而动静不失其时其道光明虽动未尝不静也公方昌羊空谷燕坐而山月上长啸而林华堕閟风霆阁云雨人莫窥其涘及出而施之诗书仁义之泽滂葩淋漓而春万象风节所存殆有骇涛怒飓日夜舂撞所不能摇者身在禁闼乃心清泉白石闲盖处亦静出亦静也纶巾一壑目击道存山顾不重邪晋谢太傅高卧是山石室浚谷之趣自谓伯夷何远悠悠千古此意惟公识之故并图其像以慰山灵之思云】 
题咏【洪忠文公咨夔次俞紫微止止堂诗佛法元无法人谋尽过谋说空犹是着领妙更何求径滑松杉古窗虚水石幽琤琤鸣铁里安处一时休　又塔院诗僧伽传法处阿育放光时到顶直无缝透心横有枝梅闲诗凤咮竹里酒鸱夷醉上危层去空明渺所思】
　　　　　宝华院
在县南二十里　嘉定十年僧如讷始筑庵越六年移请院额理宗皇帝御书无量寿阁四字
　　　　　石照山净土寺
在县南二里钱武肃王儿时游息之地同光二年创为塔亭院　治平二年改赐今额有钱惟演所撰碑【详具本山】 
题咏【家之巽题艮山阁诗乐山仁者寂不动面壁老胡机械深艮背行庭无别义佛心即是伏羲心　一丘兀硉苍虬住四面森严阵马齐却笑白云无定相长时逐雨过前溪】
　　　　　法华院
在县西二里　绍兴九里韦郡王舍地刱建奉
显仁太后香火僧皆业医
　　　　　普应院
在县西五里　景定闲请额
　　　　　梵行院【以下尼院】 
在县西北三十里旧名龙华长安二年邑人徐琏建　治平二年改今额
　　　　　吉祥院
在县北二十里旧名灵龙　政和七年改今额

咸淳临安志卷之八十四
　志〔六十九〕
　　寺观十
　　　寺院
　　　　于潜县
　　　　　寂照寺
在县南二里丰国乡旧名吴兴大中五年改今名隆兴初邑令叶衡重建中书舍人张孝祥书额寺旧有绿筠轩后徙县斋　宝庆初避　御名改为此君轩
题咏【东坡绿筠轩诗可使食无肉不可居无竹无肉令人瘦无竹令人俗人瘦尚可肥俗士不可医傍人笑此言似高还似痴若对此君仍大嚼世闲那有扬州鹤】
　　　　　明智寺【西菩山】 
在县西十八里波亭乡初山之西有光亘天现菩萨像僧道志立茅庐其下唐天佑闲因建佛殿遂名西菩寺　治平二年改今额　熙宁七年八月苏文忠公同毛君宝方君武访参寥辩才遂游西菩山留题　建炎闲重修秦少游之子湛为记有清凉池明月池双峰堂涤轩览秀轩西资阁见山亭
记文【秦湛作寺记其略云于潜之西菩有光属天见菩萨像其时僧道志茅庐其下遂聚邑人之钱而庙佛焉号西菩寺实唐天佑中也　本朝改曰明智今谓其山犹曰西菩辩才既从此山行道吴越山中之徒思踵其武踊跃精进云云明智以有道者之故栖学佛者望之如仲尼之徒于阙里其气象景物又盖境内自于潜十有三里至山之麓未及之五里上松旁涧与道委蛇仰可以荫俯可以鉴循环曲折乃得平直两峰屹然如立长人如护居迎来五老九华未易伯仲泉涌西岩之址盛暑常寒筒引错落遍于百室是以居者忘出游者忘归云云自有此寺已数百年土殒木坏风雨入室像设不严威仪不成双峰既归未尝有求邑之富与力者相率施所有寺为之一新云云余先人与辩才善余儿时先人对辩才语必令旁侍其高世之论至今能记一二而辩才物故前先人十年今龙井天竺闲云容山色或诲人愁其能念前人乎余每见来自吴越者未尝不问辩才门人何如故闻双峰之名久矣杜门锡山之下一旦苍头告余曰门有道人吴语而文亟出见之乃常乐性禅师也谓明智重葺欲余为记且曰先太史常为辩才记龙井今记明智非子可乎余不敢辞虽然鸡凤异调大方之家岂不我笑】 
题咏【东坡诗推挤不去已三年鱼鸟依然笑我顽人未放归江北路天教看尽浙西山尚书清节衣冠后处士风流水石闲一笑相逢那易得数诗狂语不须删　路转山腰足未移水清石瘦便能奇白云自占东西岭明月谁分上下池黑黍黄梁初熟后朱柑绿橘半甜时人生此乐须天赋莫遣儿曹取次知○王中丞乐道诗云邃壑重峦十里过天围佛境隐岩阿傥来功业忘情久暂到山林结意多○李秘书公美诗云西峰直起翠屏开西院流泉涌碧台不在径山天目后使人去了又重来】
　　　　　治平寺
在县北十里嘉德乡旧名天目干宁元年建　治平二年改今额
记文【程北山俱作重建佛殿记余杭之镇曰天目山唐人作僧舍于其下号天目寺自会昌中废大中复兴更唐末五代至　皇朝且数百年岿然尝为邑里信人之所依向　治平中敕赐名曰治平世以夏腊主寺事其徒往往游楞叩义学师指授演说修多罗教或从善知识传佛心宗自显南禅师以来代不绝人　宣和庚子盗发新定陷于潜寺焚有邑豪襁负其母避地走山谷过其门望遗址默自誓曰使贼平家脱祸当复新此殿云及贼平其家大小数十人汔无恙明年建大佛殿为佛菩萨大弟子护法神像壮丽辉绚庄严殊特悉加于旧焉吾乡镇江天宁禅鉴长老通潜实受业治平寺盖所谓从善知识传佛心宗者之一也数为余道治平事且求文以记本末于今三年矣而请愈坚吾闻至人开士依真而住非可以国土观一相无相非可以声色求不即不离非可以方处摄也又况栋宇之奉象寓之设哉然于无为中示现有为于不住中宣说常住其悲智愿力所以开度有情者不废也故昔释迦文佛于欲色界中大集群品说法之余以四天下二十支提若须弥山顶开华藏殿若震旦汉国那罗耶那以如是等牟尼圣人往昔住处付属诸龙又以阎浮提中四方国土若若遮波罗处若阿跋多山若善安住塔以如是等诸佛罗汉贤圣天人修行住处付属星宿天龙药又大鬼神等分布守护然则名山佛剎所以建立扶持者幽明之际必有尸之者矣兹岂偶然也哉方是寺之存也栋宇象寓屹然如山而恶念人能以一念使与灰烬散灭及其复也有信心者亦以一念能使荒秽瓦砾之区化为梵释之宫师子之座甚矣一念之不可思议也方一念之作虽有神智莫得而闻见搏执也然无形而成不疾而速虽无边如虚空密用如造化坚固如金刚迅速如毘岚不若是烈也一念为善念念续之不惟成一身仁九族而已扩而济天下泽百世无难也至于得果成道高可以超三界下可以生梵天为四果为二乘为菩提萨埵为佛世尊极其原初出于一念之微而其所利益成就至于不可胜言者一念为不善念念续之有至于提戈相寻伏尸流血数百千里人畜草木为空一旦败祸父母妻子相随就砧几剥割脍醢肉餧鸱鸦狗鼠死人地狱受无量苦经千万亿劫乃为畜生出入炮烙剖割之闲或为饿鬼饥火所烧支节窍户猛焰炽然又千万亿劫极其原亦出于一念之微而流毒之大受报之酷亦至于不可胜言者前日之群盗是也使横目之民惟善是念如火传薪如水趋下而善不可胜用矣一家为善则一家安一乡为善则一乡化推而准之天下则很凌暴之风凶荒疵疠之应何从而有哉是则安乐之土已矣余因潜之请也以是告于方来使知一念之微不可不慎其不可思议力可使利益及于无边成就至于佛地而涂之人皆可以勉也营事僧曰可先义交道颙住持僧曰希表邑豪曰徐彦通佛殿费盖无虑二万缗云】
　　　　　常乐教寺
在县南五十里长安乡旧名乐平建兴二年佛图澄建　治平二年改今额　元丰闲僧保元重建寺有图澄井图澄阁
　　　　　广福院
在县南二里【旧云在县南五十里】 朱梁太师吴敬忠舍地旧名国泰天福二年建　熙宁中改寿圣　绍兴三十二年避
高宗皇帝殿名改今额旧有放生池有般若庄后因洪水冲荡遂为寂照寺子院
　　　　　崇寿院
在县西二里岝（上山下咢）山旧名兴福　绍兴元年改今额有旷轩双溪迭嶂跨虚亭　开禧三年令王日益始刊锡额之　敕于石
记文【令王日益跋　敕额云浮溪之漘有山曰岝（上山下咢）瑰石嵌岩拔地千仞缭径危磴盘空百折椒有精庐缥缈云木之表负阳崖结屋以凌空阔而纳沆瀣是为旷轩转而西则为双溪迭嶂暇日领客登眺溪桥横卧野木旁拱倒景流光下上相属前峰后巘之奔伏远洲近溆之分合霁日阴云朝霞暮烟之开敛吞吐莫不尽于几席之上穷天地之奇变遗氛埃之溷浊长啸激烈谷应水涌因访主僧宗照以山中胜事纚纚可听至立剎之颠末则曰知其为崇寿而已他无考焉潜号山水邦而岝（上山下咢）为最管领胜概是剎居多固宜宏扁详纪以耸秀伟杰特之观顾缺不着得非时移事改漫漶而失其传欤抑游者徒耳目之玩隐者惟仁智之乐而不暇及欤退而求诸故府得　天圣锡额之敕始以是山具飞来之体而微故因鹫峰之废而起之端拜肃睹荣光晃荡遗珠获于赤水藏简出于鲁壁骇愕疑喜恐得之梦寐而不敢自必其真刊诸琬琰日星绚烂盖欲侈熙朝之赐补旷世之阙而发山川之灵以慰凫鹥糜鹿之思也夫天地之于景物往往珍其胜而啬其全故名山佳剎清泉异石多在隐僻荒翳之境或得之近郊而奇观又不能皆称矣非托之名隽荣之锡命虽奇犹未重也岝山咢去县跬步截立溪流既已清旷绝特而玉局老仙之精爽复往来隐见于其间众美毕具而宠额之锡犹晦而未彰意天鉴地秘果不以全予物而今尽得之要必有阴相之者故作而为之书】
　　　　　接待普宁院
在县西二里岝（上山下咢）山下　庆元三年令赵彦倓建嘉泰三年令晃百谈祠昭应灵惠二龙君迁钱氏时古佛像　嘉定十六年移请今额
记文【戴燧记迁释迦像云后二百七十五年当巨宋之　嘉泰三年癸亥寺废已久像亦随坏于是清丰晁百谈宰邑政成适浮桥接待院开山沙门宗浩新作朝阳阁乃命加雅饰而迁焉肖形甚古观者起敬鄮峰戴燧从旁叹曰吾佛以寂灭为乐诸有皆空有相无相若不足计然二百七十五年之闲世代人物之变何可胜道像废复兴非偶然者昔东坡居士与参寥道人徜徉西菩群山中其徒至今以为重而名永长存今接待古佛又托侯以不朽山高水长我侯盛名将与佛法俱无尽矣因喜而书之】
　　　　　资圣院
在县东十三里丰国乡旧名资福光启三年建　治平二年改今额有观音像祈祷必应
　　　　　布金院
在县东二十里丰国乡旧名朱金干宁三年建　治平二年改今额
　　　　　广觉禅院
在县东二十五里丰国乡旧名落云相传俱胝道者落云于此后清泰三年建　治平二年改今额
　　　　　三学院
在县南十五里潜川乡旧名三白光启三年建　治平二年改今额
　　　　　梵兴院
在县南二十里潜川乡旧名国兴天福七年建　治平二年改今额
　　　　　崇法院
在县西南三十里潜川乡旧名崇福　干德五年建　治平二年改今额
　　　　　悟真院
在县南三十里潜川乡旧名白龙　建隆二年建　治平二年改今额
　　　　　福兴禅院
在县南五十里潜川乡马头山旧名慈云天福七年建　治平二年改今额
　　　　　广慈院
在县北四十里惟新乡天成二年有高僧建于滴翠峰下梵行精进诵莲经有功行上有乌随之僧入灭乌亦随化故旧名乌息　治平二年改今额有隐山堂
　　　　　净胜教院
在县南六十里长安乡旧名靖山清泰二年建　治平二年改今额
　　　　　西明空院
在县西三十五里波亭乡旧名朱山大中五年建　治平二年改今额
　　　　　妙乐院
在县北十里惟新乡旧名安乐天福五年建　治平二年改今额山有浮石
　　　　　开化院
在县北三十里惟新乡眉山绝顶之上
徽宗皇帝朝崇政殿说书豫章陈安节隐居于此绍兴十八年陈与僧福瑛同立精蓝初名澄鉴二十五年赐今额有陈公读书堂基
　　　　　普明院
在县北三十里嘉德乡旧名普照干化三年建　治平二年改今额
　　　　　北明空院
在县北二十五里嘉德乡旧名兴平文德五年建大中祥符二年改今额佛灯禅师昙印以说法被遇
理宗皇帝御书松岩及方丈四大字又　御制顶相赞以赐　嘉熙闲建阁安奉寺屡毁　咸淳二年僧祖华重刱法堂自是佛殿钟楼皆次第兴建云
题咏【洪平斋题松轩诗苍官面目冷于冰倾盖真成耐久朋随世炎凉渠自尔与时荣悴我何曾声传茶鼎风鸣籁影过熏炉月抹楞束绢欲烦三昧手个中着个觅诗僧】
　　　　　宝福院
在县北四十里嘉德乡光启二年头陀朱道从开山故旧名朱陀　皇佑元年赐今额
理宗皇帝赐名褒忠为洪端明府香火院
　　　　　净严寺【以下系尼寺】 
在县城北旧名宝成天福五年建　治平二年改今额
　　　　　明智寺
在县西南二里惟新乡旧名保安大中五年建　治平二年改今额
　　　　　法会院
在县南二里丰国乡旧名龙华天福七年建　治平二年改今额
　　　　　崇仁院
在县东三十里丰国乡旧名云峰大顺元年建　治平二年改今额
　　　　　靖林院
在县南十里潜川乡旧名扶西干符二年建　治平二年改今额
　　　　　清修院
在县南二十五里潜川乡旧名报国显德六年建　治平二年改今额
　　　　　妙行院
在县西南三十里潜川乡旧名西柳干宁三年建　治平二年改今额
　　　　　寂乐院
在县西十五里波亭乡旧名大同长兴二年建　治平二年改今额
　　　　　禅定院
在县北二十里嘉德乡旧名禅林干宁元年建　治平二年改今额
　　　　　白云僧庵
在县治后东山后毁于火惟钟楼独存　开禧三年令王日益重建
</div>
    <div class="pagination">
<a href="咸淳临安志_page158.html">上一页</a><span>...</span><a href="咸淳临安志_page154.html">154</a><a href="咸淳临安志_page155.html">155</a><a href="咸淳临安志_page156.html">156</a><a href="咸淳临安志_page157.html">157</a><a href="咸淳临安志_page158.html">158</a><span class="current-page">159</span><a href="咸淳临安志_page160.html">160</a><a href="咸淳临安志_page161.html">161</a><a href="咸淳临安志_page162.html">162</a><a href="咸淳临安志_page163.html">163</a><a href="咸淳临安志_page164.html">164</a><span>...</span><a href="咸淳临安志_page160.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
