<!DOCTYPE html>
<html>
<head>
    <meta charset="UTF-8">
    <title>西湖志纂 - 第 22 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西湖志纂 - 第 22 页/共 32 页</h1>
    <div class="content">　　沁雪泉　在大佛寺石壁下宋棠陵方思道题相严院　在大佛寺右武林旧事晋天福二年钱氏建上有十三间楼苏轼守杭日尝治事于此
　　显功庙　在大佛寺西咸淳临安志神姓岳名琚家霍山为临安府吏建炎间金人犯境神输家财募勇士三百人推钱塘尉曹将为首迎敌死战閤境以安里人懐其功即四圣延祥观祠祀之号宝稷山王咸淳四年赐庙显功封忠翊侯钱塘县志宝稷山即宝石山
　　水月园　咸淳临安志在大佛寺西绍兴中赐杨存中御书水月二字有堂俯瞰平湖水月交映范成大楼钥皆有诗
　　宝云山　在宝稷山南
　　宝云茶坞　在宝云山宋时种茶之所
　　葛岭　在宝云山右相传葛洪尝炼丹于此智果禅寺　在葛岭上咸淳临安志开运元年钱氏建元祐中重建法堂杭守苏轼题梁内有参寥泉西湖游览志轼在黄州时梦与僧道潜参寥赋诗有寒食清明都过了石泉槐火一时新之句后七年守杭参寥居智果院忽有泉出石缝间寒食之明日轼访之孤山汲泉钻火烹黄栢茶适符所梦遂名其泉曰参寥作记以铭之其梁有轼所题元祐五年嵗在庚午二月辛夘乙夘上梁二十一字绍兴间徙北山有泉适出仍名参寥其梁亦自孤山移置于此元末燬明洪武初僧可祥慧炬重建【苏轼参寥上人初得智果院诗涨水返旧壑飞云思故岑念君忘家客亦有懐归心三间得幽寂数步藏清深攒金卢橘坞散火杨梅林茶笋尽禅味松杉真法音云崖有浅井玉醴常半寻遂名参寥泉可濯幽人襟相携横岭上未觉衰年侵一眼吞江湖万象涵古今愿君更小筑嵗晚解我簪】
　　国朝顺治间重建
　　锦坞　在智果院前宝云山下西湖游览志坞中旧多花卉开时如锦坞西旧有治平寺玉清宫云巢楼并废
　　葛翁井　在智果寺西南西湖游览志上方下圆相传葛稚川投丹之所今在马氏园宣徳间大旱甃而涸之得石匣一石瓶四匣固不可啓瓶有丸防之絶无味乃弃之有渔人独防一丸年百有六嵗井遂淤恶不可食仍以匣投之甘洌如故
　　初阳台　在宝云山顶西湖游览志相传葛洪修真于此吸日月精华其地髙朗宜逺瞩可观日出钱塘县志旧传每嵗十月朔旦见日月并升下有浴日泉今为葛仙翁祠
　　雪庄　在葛岭下旧有宋时石仙人八座因名八仙庄后石仙移置通元观今为海宁许氏别业更名雪庄
　　丹井山房　在葛岭下有屋数楹靣临方井色白味甘深广各丈余传是葛洪丹井元张伯雨诗一宿葛洪丹井上指此后为前御史顔豹文别业【杭世骏丹井山房诗相逢猿鹤亦比邻防里溪山花外身招得林逋为主客一枝秋影拜词人又三间黄称闲居骢马归来赋板舆比似横山潭畔路居民犹説顾尚书】天香书屋　在丹井右前明翁开之别业中有湛华亭亭前老桂干霄香飘云外皆开之手植曽孙嵩年任广东提学副使构天香书屋奉
　　圣祖仁皇帝御书朱子诗及临董其昌书勒石建亭其
　　处
　　玛瑙讲寺　在宝云山咸淳临安志开运三年钱氏建治平二年改赐今额寺旧在孤山绍兴二十二年以其地为延祥观而徙寺于葛岭之东绍定六年创髙僧阁淳祐八年安抚赵与重建西湖游览志元末燬明永乐间重建陟山之巅石磴数百级有阁凌云特起凭眺最胜世称玛瑙山居者是也
　　国朝顺治间重修
　　后仆夫泉　在玛瑙寺后西湖游览志先是智圆居孤山仆夫艺竹得泉号仆夫泉后徙寺于此借葛井以汲寺僧艰之元僧芳洲凿池得此遂名后仆夫泉
　　宝云庵　在玛瑙寺西久圯西湖游览志宋干徳二年建名壬光王寺雍熙二年改今额内有清轩月窟澄心阁南隠堂皆不存【苏轼次宝云庵僧仲殊雪中游湖韵诗宝云楼阁閙千门林静初无一鸟喧闭戸莫教风扫地卷帘疑有月临轩水光防滟犹浮碧山色空蒙已敛昏乞得汤休竒絶句始知盐絮是陈言】
　　褒忠祠　在玛瑙寺左钱塘县志明正统间监察御史夏诚随驾北狩殉土木之难旧有像附扬清祠
　　国朝康熙五十六年移建于此题曰褒忠春秋致祭
　　惠献贝子祠　在葛岭前濒湖祀宁海将军固山贝子福腊塔康熙十三年耿逆犯顺两浙骚动贝子奉
　　命督师有全台保浙功未几克复全闽绥靖东南薨逝赐諡惠献浙民祠于湖上
　　小辋川　在葛岭下前少詹事邵逺平别业中为堂三楹奉悬
　　圣祖仁皇帝所赐
　　御书蓬观二字后为三一致堂祀其祖经邦像经邦当明嘉靖间以直言谴戍着有道毅简三録建楼贮焉庭有古桂四株连蜷偃蹇旧志称万厯间参政吴大山致仕归筑室湖濵手植老桂修篁顔曰辋川即其处也【邵逺平小辋川诗卜筑城西路霏防积翠环忠魂栖圣水大业副名山老桂香逾烈修篁泪已斑柴门清絶处犹似不闗闗自注先祖司荆州三月而额税已足任人往来不征商税民称曰不闗闗】今入惠献贝子祠内
　　清隠庵　在葛岭即古招贤寺咸淳临安志唐徳宗朝郡人吴元卿为六宫使弃官参鸟窠禅师建庵修道即防通禅师也开运三年钱氏建院名禅宗原名招贤寺西湖游览志内有井曰防泉东坡书扁又有山花一树色紫极香人不识名白乐天名为紫阳花【白居易招贤寺题紫阳花诗何年植向仙坛上早晚移栽到梵家虽在世间人不识与君名作紫阳花】钱塘县志元末燬
　　国朝康熙十五年僧起纲重建
　　夀星院　在葛岭上久圯咸淳临安志天福八年建有杯泉灵泉寒碧轩此君轩西湖游览志上有阁曰江湖伟观苏轼守杭日入门即悟前身曽到歴言院后殿阁及山石之名无一遗谬故湖中诗多咏此【苏轼次韵周长官夀星院诗琉璃百顷水仙家风静平湖响钓车寂歴疎松欹晚照伶俜寒蝶抱秋花困眠不觉依蒲褐归路相将踏桂华更着纶巾被鹤氅他年应作画图夸又寒碧轩诗清风肃肃摇窓扉窓前修竹一尺围纷纷苍雪落夏蕈冉冉緑雾沾人衣日髙山蝉抱叶响人静翠羽穿林飞道人絶粒对寒碧为问鹤骨何縁肥又此君轩诗卧听谡谡碎龙鳞俯看苍苍立玉身一舸鸱夷江海去尚余君子六千人】福地院　在葛岭初阳台下久圮
　　即集芳园故址宋绍兴间收属官家有蟠翠雪香翠岩倚秀挹露玉蕋清胜诸扁皆髙宗所题淳祐间理宗以赐贾似道改名后乐园元大徳初僧满月即废址改建赵孟頫为记至正末燬旁有香月隣廖莹中园后归似道并废
　　宝严院　在葛岭上久圮西湖游览志后唐天成二年钱氏建旧名垂云治平二年改今额元丰间僧清顺作垂云亭又有借竹轩秦观少游宿此梦天女以维摩求赞理宗书无量福海于佛阁【苏轼僧清顺新作垂云亭诗江山虽有余亭榭着难穏登临不得要万象各偃蹇惜哉垂云亭此地得何晚天工争向背诗眼巧增损路穷朱阑出山破石壁很海门浸坤轴湖尾抱云巘葱葱城郭丽淡淡烟村逺纷纷乌雀去一一渔撨返雄观快新获防景收昔遁道人真古人啸咏慕稽阮空斋卧蒲褐芒屦每自捆天怜诗人穷乞与供诗本吾诗久不作荒澁旋锄垦从君覔佳句咀嚼废朝饮】
　　虎头岩　在葛岭西西湖游览志山形突出若虎头然相传吴越盛时望气者云吴越有王气命凿而断之
　　凤林禅寺　在葛岭西俗称喜鹊寺西湖游览志唐鸟窠禅师道塲也师名圆修居此四十余年有大松树盘屈如葢师栖息其上复有鸟驯扰构巢于侧人遂称为鸟窠禅师明宣徳间僧如月重建勅名凤林寺圆修骨塔存焉
　　洪忠宣祠　在葛岭下钱塘县志祀宋洪忠宣公皓皓建炎初使金不屈十五年放归赐第西湖葛岭后遂祠焉元末燬明嘉靖中总督胡宗宪即故址重建【董其昌洪忠宣祠柱聨身窜冷山万死持回苏武节神依葛岭数椽隣近鄂王坟】
　　李文襄祠　在葛岭下祀故文华殿大学士諡文襄前浙江总督李之芳康熙十三年总督浙江当闽逆之变移镇三衢扼险争要或剿或抚浙东郡县赖以安堵士民徳之逆平入为兵部尚书进大学士雍正八年建祠
　　陈忠肃祠　在葛岭下祀宋赠太师陈文龙明正徳间建尧山堂外纪宋景炎初兴化军降元文龙被执不屈死墓在智果寺旁
　　永赖祠　在葛岭之西俗称厐公祠万厯杭州府志嘉靖四十四年厐尚鹏以监察御史按浙行均平条鞭法士民徳之万厯十三年创祠致祭尚书张瀚为记三十八年督学陈大绶题额曰永赖祠
　　闗帝庙　在跨虹桥北岳王坟左钱塘县志明万歴十五年建尚书张瀚为记【陈继儒栖霞岭关帝庙柱聨徳必有隣把臂呼岳家父子忠能择主鼎足分汉室君臣】
　　履泰山　在葛岭西
　　栖霞岭　在履泰山上多桃花色绚如霞下有水一道名桃溪经湖山神庙入湖
　　紫云洞　在栖霞岭侧西湖游览志去妙智庵数百步有洞倚空如悬清凉无暑
　　乾隆十六年春
　　圣驾回銮补题西湖画册
　　御制紫云洞诗
　　窈窕紫云洞闻在葛岭西琤琮乳窦水流出是桃溪
　　古剑闗　在栖霞岭上左宝云右仙姑两山夹峙若剑门然咸淳临安志宋立巡司于此下有牛臯墓臯字伯逺汝州鲁山人为岳武穆部将累立战功转宁国军承宣使绍兴十七年遇毒卒葢桧使人酖之云景定初追封辅文侯妙智庵　在栖霞岭西湖游览志即牛臯香火院
　　白沙泉　在栖霞岭后
　　栖霞洞　在栖霞岭之巅妙智庵侧万厯杭州府志地多岩石其中穹然如厦屋双巨石相倚如闬闳每风从南来谽谺而出凄神寒骨故暑游最胜仰视左窦四五豁然通明大者圆径丈许嘉木当前如月中桂小者星列自相附属出洞西北行百余步有水一深不可测极甘冽乌石峯　在紫云洞上石色如墨故名
　　金鼓洞　西湖游览志栖霞岭北有金鼓洞昔人伐木其间闻金鼓声作乃止
　　乾隆十六年春
　　圣驾回銮补题西湖画册
　　御制金鼓洞诗
　　栖霞岭迤西嵌壁多崖洞是间名金鼓壮哉特异众武穆孤坟近惜未中兴宋所恨和议行敌人反间纵山林思作气髙孝独无恸过祠留句曽抚画兴懐重
　　忠烈庙　在栖霞岭下俗称岳王庙万厯杭州府志祀宋少保岳武穆王飞【宋史岳飞传飞进军朱仙镇乌珠遁还汴京自燕以南金号令不行欲佥军以抗飞河南无一人应者飞语其部下曰直抵黄龙府与诸君痛饮耳方指日渡河而桧欲割准以北弃之乃先召张浚杨沂中归而后言飞孤军不可久留乞令班师一日奉十二字金牌飞愤惋泣下东向再拜曰十年之力废于一旦飞既归所得州县旋复失之明年乌珠破濠州张浚驻军黄连镇不敢进杨沂中遇伏而败帝命飞救之金人闻飞至又遁乌珠遗桧书曰汝朝夕以和请而岳飞方为河北图必杀飞始可和桧亦以飞不死终梗和议风中丞何铸侍御史罗汝楫交章弹论谓金人攻淮西飞略去舒蕲而不进比与张浚按兵淮上又欲弃山阳而不守又谕张浚令刼王贵诱王俊诬告张宪谋还飞兵柄桧遣使捕飞父子证张宪事飞笑曰皇天后上可表此心初命何铸鞫之飞裂裳以背示铸有尽忠报国四大字深入肤理阅实无左騐改命万俟卨卨傅防其狱嵗暮狱不成桧手书小纸付狱即报飞死年三十九子云弃市】王诬死后孝宗为雪其寃改于栖霞岭复官赐諡武穆废智果院为祠赐额曰褒忠衍福寺墓木皆南向宝庆二年改諡忠武嘉定四年追封鄂王宋亡寺废六世孙士迪重建未几复废元至元间天台僧可观诉于官复之庙有王像以其子云雷震霖霆祔焉后作寝堂像王夫人与其女号银瓶娘子者至正中加号保义寻燬洪武四年正祀典称宋少保武穆岳鄂王即寺址复建祭以嵗十二月二十九日景泰间修饬祠墓赐春秋祀及忠烈庙额治间重建寝殿庙右有流芳亭刻王遗像于石复肖王夫人子女遗像于后寝扁曰一门忠孝【赵孟頫岳王祠诗岳王坟上草离离秋日荒凉石兽危南渡君臣轻社稷中原父老望旌旗英雄已死嗟何及天下中分遂不支莫向西湖歌此曲水光山色不胜悲于谦岳王祠诗匹马南来渡浙河汴城宫阙逺嵳峩中兴诸将谁降敌负国奸臣主议和黄叶古祠寒雨积青山荒塜白云多如何一别朱仙镇不见将军奏凯歌】
　　国朝顺治八年巡抚范承谟重修日久殿宇倾圮康熙五十四年总督范时崇檄县重建雍正九年总督李卫重修并建石坊于祠前甬道题曰碧血丹心乾隆十六年三月
　　圣驾驻跸西湖
　　临幸庙中
　　赐祭一坛
　　御题庙额曰
　　伟烈纯忠
　　御制岳武穆墓诗
　　读史常懐忠孝诚重瞻宰树拱佳城莫须有狱何须恨义所重人死所轻椊里秋风还忆昨【去嵗巡豫过汤隂乃其故里】石门古月镇如生夜台犹切偏安愤想对余杭气未平
　　【臣】沈徳潜恭和　元韵
　　报国忘躯矢血诚谁教万里壊长城十年愤积龙沙逺一死身嫌泰岱轻自愿藏弓维弱主何来叩马有书生于今墓畔南枝树犹见忠魂怒未平
　　啓忠祠　在忠烈庙西祀武穆王考妣始建年月无考【宋史岳飞传父和能节食以济饥者有耕侵其地割而与之贳其财者不责偿飞未冠挽弓三百觔弩八石学射于周同尽其术能左右射同死朔望设祭于其家父义之曰汝为时用其殉国死义乎绍兴五年母封国夫人】
　　翊忠祠　在忠烈庙西万厯杭州府志祀宋施全刘允升全宋殿司小校也愤桧悮国挟刃刺之不中磔于市允升建州布衣也闻岳武穆被逮诣阙上书讼其寃桧大怒下棘寺论死邦人重其义因并祀之狱卒隗顺痛武穆寃死负尸潜瘗后孝宗购求勅葬皆顺之功万厯三十年布政使范涞并祀之工部主事施浚明为记岳坟桧　在岳墓前太平清话其树为雷火所劈天顺时杭州郡丞马伟围以石栏谓像桧分尸状名分尸桧至今犹活西湖游览志前有石壁大书尽忠报国四字字径五尺余
　　扫帚坞　在栖霞岭后
　　黄龙洞　在栖霞岭后名胜志宋淳祐间有僧慧开字无门说法吴兴之黄龙山后卓锡于此有石谽谺不合如砺忽然出泉色绀而冽人以为龙随锡至故名黄龙洞
　　防国仁王寺　即黄龙祠在扫帚坞西湖游览志宋淳祐间经略使孟珙建赐仁王额延髙僧慧开居之七年旱召开祈雨雨随至问何时霑足开对以寂然不动感而遂通是夕大雨嗣是无雨輙祷祷輙应遂封黄龙为灵济侯赐额曰防国龙祠元至正燬明洪武初僧祖吉重建其东有黄山桥坞内旧有天龙庵永安院西靖宫并废
　　僊姑山　在履泰山西东山衖口可通古荡西溪西湖游览志灵隠山脉至此少伏若断而连其旁为桃花衖旧有净胜院俗称升仙宫宋时女僧妙清建髙宗常临观焉有松曰御爱松张烈文侯祠　在僊姑山西西湖游览志侯名宪岳武穆爱将也累立战功绍兴十年乌珠顿兵临颍宪破其兵追奔十五里中原大振防秦桧主和班师宪还桧谋杀飞使奸人王俊妄言宪与岳云通书谋还飞兵柄鞫炼被掠无完肤不伏竟坐诬死葬于东山衖口景定二年追封烈文侯元总管夏思忠立石表其墓明正徳十二年建祠修撰唐臯为之记钱塘县志明末圮
　　国朝巡抚范承谟即故址重建
　　青芝坞　在僊姑山西西湖游览志坞有五色土杂银星者尝产青芝因名从石板巷入南宋时绕湖皆市防故有巷名其前有佛牙坞玉泉　在净空院内万厯杭州府志南齐建元中灵悟大师昙超说法于此龙君来聴抚掌出泉今龙祠前小方池深不寻丈清彻可鉴异鱼数百游泳其中旱潦不盈竭流出山外溉田三十余顷淳祐中赵与甃为二池元末院燬而泉如旧嘉靖间郡守陈仕贤为亭其上西湖游览志旁一小池水翠緑以白粉投之亦成緑色【白居易玉泉诗湛湛玉泉色悠悠浮云身闲心对定水清净雨无尘手把青笻杖头戴白纶巾兴尽下山去知我是何人】
　　细雨泉　在玉泉寺后钱塘县志泉眼上涌浮激波靣每斜风踈防游人輙惊雨而去故名
　　勅赐清涟寺　在青芝坞即玉泉寺咸淳临安志南齐灵悟大师开山卓锡晋天福三年始建寺名净空院咸淳三年重修万厯杭州府志元末燬宣徳间重建武林梵志万厯间重修有晴空细雨扁方伯窦珙书
　　国朝康熙三十八年三月
　　圣祖仁皇帝南巡幸寺
　　御书清涟寺额
　　御制玉泉有五色鱼赐名清涟寺诗
　　锦鳞游泳漾波纹隠藻穿苹暗作羣濠濮防心原不逺清涟题额与传闻
　　雍正六年重修并建洗心亭于池侧乾隆十六年三月
　　圣驾临幸
　　御制清涟寺诗【见恭纪名胜】
　　【臣】沈徳潜恭和　元韵
　　玉泉吾旧到屈指廿年余不改清涟水常涵金碧鱼淰波摇月影喷沫上霞裾投饵人无羡忘机尔自如分餐斋鉢粒听诵梵天书庄叟知鱼乐君真达者欤
　　灵峯禅寺　在青芝坞后西湖游览志旧名鹫峯禅院晋开运间吴越王建延伏虎光禅师居之宋治平二年改赐今额俗称为唐时裴休墓院者非是寺旧有眠云堂翠防阁洗鉢池妙髙台并圮
　　鲍家田　咸淳临安志在东山衖北有玉泉之水灌溉吴越相鲍君福赐田于此人称鲍家田白纸局　西湖游览志在玉泉侧宣徳间置局就池水造纸纸白而泉浊后局废泉复洌神霄雷院　西湖游览志宋咸淳间建

　　西湖志纂巻七
<史部,地理类,山水之属,西湖志纂>
　　钦定四库全书
　　西湖志纂巻八
　　大学士梁诗正等辑
　　北山胜迹【下】
　　自玉泉而南过行春桥迤西至北髙峰达灵隠天竺两山为北山南路
　　駞巘岭　在僊姑山西南神州古史考乾道志作驼苑今俗呼桃源
　　行春桥　在宋麴院前大路西湖游览志宋时为左军教场
　　双峰插云亭　在行春桥西左右正对南北两峰康
　　熙三十八年
　　圣祖仁皇帝御题十景改两峰为双峰建亭其处乾隆
　　十六年春
　　圣驾南巡
</div>
    <div class="pagination">
<a href="西湖志纂_page21.html">上一页</a><span>...</span><a href="西湖志纂_page17.html">17</a><a href="西湖志纂_page18.html">18</a><a href="西湖志纂_page19.html">19</a><a href="西湖志纂_page20.html">20</a><a href="西湖志纂_page21.html">21</a><span class="current-page">22</span><a href="西湖志纂_page23.html">23</a><a href="西湖志纂_page24.html">24</a><a href="西湖志纂_page25.html">25</a><a href="西湖志纂_page26.html">26</a><a href="西湖志纂_page27.html">27</a><span>...</span><a href="西湖志纂_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
