<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 209 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 209 页/共 479 页</h1>
    <div class="content">　　○三鸦水在县北鲁阳关南七里，亦谓之鲁阳关水。源出南阳县分水岭，下流东北出，而入鲁阳县界。亦谓之鸦河。

　　○鲁阳关在县北五十里，与鲁山县分界。即三鸦路口也。《史记》：赵惠文王元年，赵梁将兵与齐合军攻韩，至鲁关下。《淮南子》鲁阳公与韩战酣，日暮挥戈，日返三舍。即此地也。晋太和二年，荆州刺史桓豁攻宛，拔之，燕将赵盘退保鲁阳，豁追擒之。太元三年，苻坚遣兵分道寇襄阳，使其将石越等率精骑出鲁阳关。关控据要险，自昔为必争之地矣。今为鸦路镇，有巡司戍守。○清风店，在县西南。近代群贼自商洛窥郡境，北寇汝、洛，往往屯聚于此。官军攻之，不能克。

　　附见：

　　南阳卫在府城内。洪武二年置，辖右、中、后三千户所及唐县守御千户所。《志》云：唐县所，分置县城内。

　　邓州府西南百二十里。南至湖广襄阳府百八十里，东南至湖广均州二百五十里，西北至陕西商州六百四十八里，东北至汝州四百九十里。

　　春秋时邓侯国。战国时属楚。秦为南阳郡地。两汉因之。晋属义阳郡，后改属新野郡。宋、齐因之。后魏仍属新野郡，寻置荆州于此魏收《志》：太和中，荆州移治穰城。西魏时，以为重镇置兵于此以备齐。隋初，改为邓州，炀帝又改曰南阳郡。唐仍为邓州，亦曰南阳郡。五代梁置宣化军于此兼领唐州，唐改曰威胜军，周改为武胜军。宋仍曰邓州亦曰南阳郡武胜军节度。金因之。元属南阳府。明仍曰邓州，以州治穰县省入编户三十七里，领县三。今因之。

　　州古所称邓林之险。《荀子》曰：限之以邓林《荀子》又云：邓地之山林。盖州境古多名材，缘之以方城方城，见裕州。又《荆州记》：郦县有故城一面，未详里数，号为长城，即方城之西隅。其间相去六百里，南北虽无基筑，皆连山相接，而汉水居其南。故楚屈完答齐桓公，有“方城为城，汉水为池”之语。郦县故城，在今内乡县东，是州境亦有方城矣。又《淮南子》亦曰：垣之以邓林，绵之以方城。春申君曰：楚之右壤，皆广谷大川，山林溪谷不食之地。说者谓自邓以西耳。今其地西控商、洛，南当荆、楚，山高水深，舟车辏泊，号为陆海云。秦之末也，沛公自南阳入武关。后之有事关中者，往往图武关，图武关而州为孔道矣。又自州而南，径指襄阳，两驿而近。南北有事，襄邓为之腰膂。三国之季，魏王昶为扬豫都督，以宛去襄阳三百余里，有急不足恃，乃徙屯新野。后魏盛时，亦置荆州于穰县，以控临沔北。其后宇文泰欲经略江汉，使杨忠都督三荆，镇穰城，而沔口以西，遂拱手取之矣。唐以襄、邓为重镇，恃以震慑淮、沔。至德二载，史思明遣兵寇邓州，鲁炅悉力拒守炅时为南阳节度使，经年，贼不能陷其后炅以粮援俱尽，突围走襄阳。时贼欲南侵江汉，赖炅遏其冲，南夏得全。其后淮西拒命，兵锋辄及于邓州，及蔡州之平，功亦集于唐、邓。黄巢之入长安也，惧荆襄之军起而制其后，遣朱温陷邓州，遂据之以扼荆襄事在广明二年。温旋为官军所败，引还长安。温既篡位，因置镇于此，以犄角山南，屏蔽荆、湖。其后襄沔有变，实恃此以挫抑之石晋天福六年，安从进以襄阳叛，举兵攻邓州，败还，高行周等自邓州进击，遂平之。迄于晚宋，蒙古由此以倾金人之汴、郑，寻复道此以陷宋之襄、樊。虞允文有言：邓州，襄汉之藩篱，而实秦楚之喉嗌也。岂不信欤？

　　○穰县城州东南二里。战国时属楚，后为韩邑。《史记》：韩襄王十一年，秦取我穰。又秦武王十六年，封魏冉于此，为穰侯。昭王二十四年，与楚会穰。汉置穰县，属南阳郡。更始二年，立廖湛为穰王。建武三年，耿击延岑于穰，大破之。建安初，张济自关中入荆州境，攻穰，为流矢所中死。二年，济族子绣败曹操于宛，还屯穰，与刘表合。三年，操围绣于穰，不克而还。魏仍属南阳郡。晋属义阳郡。宋属新野郡。后魏因之，又置荆州治焉。梁大通二年，将军曹义宗围魏荆州，堰水灌城，不没者数阪，刺史王罴固守不下。既而魏遣将费穆驰救，义宗败没。隋为邓州治。自是州郡皆治此。明初，省县入州。府旧城，周二十四里，元初筑，至正中毁。明洪武、正德、嘉靖中，俱重修。今城周四里有奇，有门四。

　　冠军城州西北四十里。汉县，属南阳郡。武帝以霍去病功多，割穰县卢阳乡、宛县临兆聚为冠军侯邑。后汉永元二年，封窦宪于此。魏、晋仍为冠军县，属南阳国。东晋隆安三年，桓玄为江州刺史，自夏口袭殷仲堪于江陵。仲堪出奔ガ城，将奔长安，至冠军，玄将冯诙追获之。宋、齐俱属南阳郡。后魏因之。隋属邓州。唐武德二年，马元规等击朱粲于冠军，败之。既而粲称楚帝于冠军，寻败奔王世充。贞观初，省入新城。夏口，见湖广重险。ガ城，见湖广光化县。

　　新城县城州西北七十里。汉冠军县地。后魏主宏太和中，析置新城县，属南阳郡。西魏改曰临湍。隋复为新城县，属邓州。唐武德二年，县移治虎遥城，置郦州。八年，州废，属邓州。贞观三年，还治故临湍聚，南去虎遥城十里。天宝初，复改曰临湍。五代汉改曰临濑县。宋建隆初，省入穰县。

　　涅阳城州东六十里。汉县，属南阳郡。在涅水之阳，因名。高帝封吕胜为侯邑。武帝元封三年，复封朝鲜降人路最为涅阳侯。晋属南阳国。永嘉四年，刘聪逼洛阳，诏征天下兵入援，山简自襄阳遣将王万将兵军于涅阳，为群盗王如所败。宋、齐皆曰涅阳县，属南阳郡。后魏因之。隋改曰课阳，属邓州。唐初因之，贞观初废。俗呼赤眉城。又白牛城，在城东南。光武封刘嵩为侯邑，后废。

　　东阳城在州东。本汉穰县之东阳聚。后汉建武三年，延岑为耿所败，自穰走东阳，朱等击破之。刘昭曰：氵育阳有东阳聚，朱败张成处也。盖穰县旧与氵育阳接境矣。又《志》云：州南三十里有乐乡城，本汉之乐城县，属南阳郡。后汉省。

　　马圈城州东北七十里。汉涅阳县地。后魏于此置马圈镇。齐东昏侯永元初，陈显达攻马圈，拔之。既而魏主宏发洛阳，自梁城至马圈，命元嘉断均口，邀齐兵归路，显达败还。梁普通六年，曹义宗围魏荆州，取顺阳、马圈，魏将裴衍寻败义宗于析阳，复陷顺阳，进围马圈。义宗击败衍，仍拔顺阳。杜佑曰，马圈去襄阳三百里，在今穰县北，是也。《一统志》内乡县顺阳保北有马尾镇，误。梁城，见汝州。均口，见湖广城县。

　　晋城在州东南。北魏置。梁普通六年，晋安王纲自襄阳遣司马董当门，破魏晋城，又破马圈、雕阳二城，是也。雕阳，或曰亦在州东。刘句曰：唐武德四年，置平晋县，属邓州。六年，省入穰县。盖置于故晋城云。○魏武城，在州西南五里，《志》云曹操攻张绣时所筑。

　　○紫金山在州城西南隅。冈阜掘起，城据其上，因山为墉，屹然险固。《志》云：州治南有福胜寺，寺东北隅有古塔，凡十三层，高百丈，中有一井，水尝泛溢，俗呼海眼。凭塔而望，四远廓然，亦有事时守御所资也。○五陇山，在州城西。山有五堆连接，因名。

　　白崖山在州西北。唐朱朴所云北有白崖联络者也。其上有香岩寺，自山而西，群山连亘以达于武关。又赤石山，亦在州西北，朝水出焉。○覆釜山，在州西北八十里。以形似名，俗呼吐雾山。上有青龙池，水常不竭。

　　析隈山州南七十里。《左传》僖二十五年，秦、晋伐若阝，秦人过析隈入。杜预曰：析为楚邑，隈其隐蔽处也。今州有析隈山，俗讹为厮隈山。○汤山，在州西七十里。山有两峰，东西列峙，东峰上有汤庙。又禹山，在州西南九十里，与析川县接界。

　　岐棘山即镇平县骑立山。涅水所出，今名赵河。○塘原，在州东南。后魏太和二十三年，魏主宏殂于塘原，即此。

　　○湍水在州城北三里。自内乡县东南流入州境，经临湍、冠军故城间，又东南流至州北，复东北流，入南阳县界。州境诸水悉合焉。○涅水，在州东北。出岐棘山，经涅阳故城南，又东南经南阳县、安众故城西，而入于湍水。晋咸和七年，桓宣破石勒将郭敬于涅水，是也。

　　朝水在州西南。源出赤石山，东南流经冠军故县界，又东南径州南境而入新野县界，合于氵育水。《水经注》，晋杜预修六门陂，陂水散流，咸入朝水，是也。又刁河，在县南十五里。源出内乡县之萧山，流经州界，亦至新野县东南而入于氵育水。

　　六门陂在州西。汉召信臣为南阳守，以建昭五年断湍水立穰西石曷，至元始五年更开三门，为六石门，故号为六门曷，溉穰、新野、涅阳三县五千余顷。晋太康三年，镇南将军杜预复请开广，利加于民。《水经注》：湍水经穰县为六门陂。杜预复六门之遏六门之水，下给二十九陂，民资其利。六门既破，诸陂遂断矣。

　　钳卢陂在州南六十里。亦曰玉池泽陂。汉建昭中，召信臣于穰南造钳卢陂，累石为堤，旁开六石门，以节水势。泽有钳卢玉池，因名。用广灌溉，岁增多至三万顷。后杜诗为守，修复其业，于是有召父杜母之歌。王氏曰：玉池陂，盖在宛县。

　　楚堰州西北六十里。或曰：晋杜预所作，引湍水溉田千余顷。《水经注》所云楚曷也。高下相承，凡八重，周十里，方塘引水，蓄泄不穷。又州北有废永国渠。《宋会要》：熙宁五年，御史张商英言：闻献议者请开穰县永国渠，引湍水灌溉民田，失召信臣故址，所凿焦家庄，地势偏仰，水不通流。诏宦者程疏治，功卒不成。

　　○千金镇在州西。宋靖康二年，汴京为金人所陷，范致虚以陕西五路之师，出武关，至邓州千金镇，为金将娄宿所败，溃入潼关。《志》云：州东旧有板桥镇，又有塌河关，在州南，今废。

　　内乡县州西北百二十里。东南至镇平县八十里，北至河南府卢氏县四百八十里。春秋时楚之析邑。汉为析县，属弘农郡。后汉属南阳郡。晋属顺阳郡。刘宋时，县省。后魏复置西析阳县，兼置析州及析阳郡。西魏又改曰中乡县。后周郡废。隋讳中，改曰内乡县，属析州。唐武德二年，改置析州于此。贞观八年，州废，县属邓州。今城周八里，编户二十二里。

　　○淅阳城在县治西。春秋时楚白羽地，亦曰析。《左传》僖二十五年，秦、晋伐若阝，过析，即此。又昭十八年，许迁于析，实白羽。战国时，秦昭王发兵出武关，攻楚，取析，是也。汉仍曰析县。晋因之。后魏置析阳郡，领东西二析阳县，此即西淅阳也。梁普通六年，曹义宗等取顺阳、马圈，与魏将张衍战于淅阳，败还。后魏永熙末，贺拔胜闻魏主修西入长安，使其长史元颖行荆州事，守南阳，自帅所部西入关，至淅阳而还。既而东魏取荆州，蛮酋樊五能攻破淅阳郡以应魏。东魏荆州刺史辛纂欲讨之，李广曰：淅阳四面无民，惟一城之地，山路深险，表里群蛮，不如完垒抚民，然后讨之。纂不从，果败。魏因遣独孤信取荆州，出武关，东魏恒农太守田八能帅群蛮拒信于淅阳，又遣别将出信后，信进击八能，破之，遂乘胜袭取穰城。《隋书》云：西魏置淅州，又改西析阳为内乡县。刘句曰：后周改曰中乡，隋始曰内乡也。又武德初，析内乡置默水县，寻复省入内乡。

　　郦县城在县东北。秦邑。二世二年，沛公攻析、郦，皆下之，是也。汉置郦县，属南阳郡。武帝封王同为侯邑。晋仍属南阳国。宋、齐因之。后魏析置南郦县，属恒农郡，而北郦县属东恒农郡。后周复合为郦县。隋初改为菊潭县。唐武德二年，朱粲为淮安土豪杨士林所败，自淮源奔菊潭，是也。唐亦曰菊潭县，属邓州。五代周省。今城亦谓之下郦，或谓之南郦。其北有北郦城，即后魏所析置县也。淮源，见桐柏县。○武关废县，在今县西。后魏太和中，置东恒农郡，领西城等县，郡县皆侨置也。西魏改县曰武关。隋初废郡，复省县入菊潭。

　　丹水城县西南百二十里，南去丹水二百步。古若阝国，又为商密地。《左传》僖二十五年，秦、晋伐若阝，楚人以申、息之师戍商密。班固曰：丹水县有密阳乡，即故商密也。秦置丹水县，属南阳郡。二世二年，沛公破宛，引兵西至丹水。汉亦为丹水县，属弘农郡。后汉属南阳郡。晋属顺阳郡。建元初，庾翼欲经略中原，表桓宣为梁州刺史，前趣丹水，为石赵将李罴所败而还。宋、齐皆属顺阳郡。后魏置丹川郡于此。后周郡废。隋以县属析州。唐初县废。范汪《荆州记》：丹水县，尧子朱所封，亦曰丹朱城。

　　商於城在县西。本秦地，张仪以商於六百里之地诳楚。裴る曰：有商城在於中，故曰商於。道元曰：丹水经内乡、丹水二县间历于中北，所谓商於者也。杜佑曰：今内乡西七里有於村，亦曰於中。或曰：商，即商州；於，即内乡也。自内乡至商州，凡六百里，皆古商於地矣。唐上元末，淮西运阻，转运使刘晏以江淮粟帛由襄、汉越商於以输京师，是也。今为商於保。

　　三户城在县西南。《春秋》哀四年，晋执戎蛮子赤与其五大夫，以畀楚师于三户。杜预曰：丹水县北有三户亭，后汉桓帝时，河间孝王子博封三户亭侯，盖即城置亭云。又县西南百里有汉王城，城内有试剑池。其相近为罗王城，未知所始。相传春秋时楚人伐罗，即此，误也。

　　修阳城在县北。汉析县地。后魏置修阳县，兼置修阳郡治焉。后周郡县俱废。又盖阳城，亦在县北。魏修阳郡领盖阳、修阳二县，是也。后周废。或讹为葛阳县。○房阳城，在县东。《志》云：汉哀帝封孙宠为房阳侯，盖邑于此。

　　○熊耳山县东十二里。峰峦耸峙，连亘甚远。其北麓接卢氏县界。旁有枪竿岭，湍水所出也。又萧山，在县东二十五里，上有萧王庙。光武初封萧王，因以名山。刁水所出。

　　丹崖山县西百里。岩岫参差，崖石多赤，称为奇胜。又白崖山，在县西南三百九十里。峰峦绵亘，山岩莹白，有水帘洞诸胜。○墨山，在县北五十里。山石尽黑，亦名石黑山。又Σ岭山，在县西北三百里，山岩峭拔。

　　太白山县南百二十里。峰峦高峻，下临丹河。旧指此山为顺阳、淅川二县分界处。《志》云：县境群山回还，连接绵远，与关中之南山秦岭参差映带，此山亦以似关中之太白而名。

　　马蹬山县西南百六十里。其东南有石穴山、岵山、王子山，绵联百余里。宋绍定六年，孟珙破金将武仙于顺阳，仙走保马蹬山，于是顺阳及申州唐州皆来降。仙将刘仪亦降于珙，谓珙曰：仙所据九寨，其大寨在石穴山，以马蹬、沙窝、岵山三寨蔽其前，三寨不破，石穴未可图也。若破离金寨，则岵山、沙窝孤立矣。珙遂遣兵破其离金寨，又捣王子山寨，围马蹬，还至沙窝西，与金人战，败之。复遣兵破其默侯里寨，惟板桥石穴未破，珙遣仪招之。又料仙势穷蹙，必上岵山窥伺，乃遣将先夺岵山，驻军其下。仙果登山，及半，伏兵四起，仙溃走。珙进军小水河，仪言仙且谋往商州，依险以守。珙急攻石穴，破之，追败仙于鲇鱼寨，又追败之于银葫芦山，降其众七万。离金、默侯里诸寨，盖皆是时依山据险处也。小水河，亦山涧之名。银葫芦山，见汝州伊阳县。

　　○淅水在县西南百三十里。源出商州南山，流经县南，与丹水会。○丹水，在县西南。源出商州清池山，出武关，又东南流经丹水故城，又东南而合于淅水，下流入于均水。战国赧王三年，秦人大败楚师于丹阳，遂取汉中郡。盖即丹水之阳矣。

　　氵育水在县东。《水经注》氵育水出郦县北攻离山。《括地志》氵育水出熊耳山。《郡志》云：氵育水出嵩县双鸡岭。双鸡，盖攻离之讹也。今氵育水经故郦城东南，而达南阳县界。○湍水，在县东。出熊耳山枪竿岭，经故郦城东，又东南入邓州境。

　　菊潭在县北。源出县西北之石涧山，亦曰析谷，亦名石马峰，汇而为潭，傍生甘菊，其水甘香特重于诸水，居人饮之多寿，隋因此名县。《汉志》析县有黄水出黄谷，鞠水出析谷。师古曰：鞠水，即菊潭也。《荆州记》：郦县北八里有菊水。○涌泉，在县西。广八尺，水极清澈，自下涌出，的如珠，溉田甚广。

　　○武关在县西百七十里，与陕西商州接界。襄、郧、宛、洛，由此入关，其捷径也。详见陕西重险武关。

　　西夹口关在县西北古城内。今有巡司。又荆子口关在县西南，其相近者又有党子口关，俱间道通关中，有官兵戍守。○金斗关，在县东北百十里。道路险僻，有巡司戍守。《志》云：县北有马尾关，西魏置此以御高齐。

　　新野县州东南七十里。南至襄阳府一百十里。汉县，属南阳郡。后汉因之。晋初为义阳郡治。惠帝时，改置新野郡。宋、齐皆为新野郡。后魏因之。后周郡废，改县曰棘阳。隋仍为新野县，属邓州。唐武德四年，置新州于此，旋废，县仍属邓州。乾元初，省入穰县。宋为新野镇。元复置县，属邓州。今城周四里，编户二十二里。

　　○新野故城在县治南。汉置县于此。后汉桓帝延熹七年，南巡，幸新野。建安六年，曹操击刘备于汝南，备奔刘表，表益其兵，使屯新野。曹魏正始中，王昶督荆豫诸军事，自宛徙屯新野。晋置新野郡。宋、齐因之。齐建武四年，魏主宏自南阳至新野，新野太守刘思忌拒守，魏人攻之，不克。明年，魏将李佐拔新野，沔北大震。梁普通七年，曹义宗据魏穰城以逼新野，不克而退。后周废郡。唐末县废。元始复置。今城即元时故址云。

　　棘阳城县东北七十里。古谢国也。或谓之黄棘。楚怀王二十五年，秦、楚盟于黄棘，是也。汉置棘阳县，属南阳郡，以在棘水之阳也。高帝封杜得臣为侯邑。王莽地皇三年，刘纟寅自湖阳进拔棘阳，既而败于小长安聚，又兵还保棘阳。晋属义阳郡，后属新野郡。刘宋属河南郡。齐因之。后魏置汉广郡，治南棘阳，兼领西棘阳县。西魏改郡曰黄冈郡，又以西棘阳县省入，而改南棘阳为百宁县。后周废郡，又废百宁县入新野县。《元志》棘阳镇在新野、湖阳二县间，是也。又棘阳有巢阝乡。东汉和帝封宦者郑众为巢阝乡侯，即此。

　　河南城在故棘阳县东北。刘宋大明中，侨立河南郡，分沔北为境，兼置河南县为郡治，共领五县，唯棘阳为实土。萧齐因之，后没于北魏。《梁书》：天监五年，江州刺史王茂侵魏荆州，诱魏边民及诸蛮更立宛州，遣其所署宛州刺史雷豹狼袭取魏河南城。既而为魏将杨大眼所败，复取河南城，追茂至汉水，拔五城而还。后废。

　　东乡城在县东。本新野之都乡。永始元年，以封莽为新都侯国，属南阳郡。东汉废入新野，谓之东乡。又县东有黄邮聚。元始三年，有司请益莽黄邮聚新野田，是也。建武初，遣傅俊、岑彭击秦丰，先拔黄邮聚；吴汉又破秦丰于黄邮水上。黄邮水，盖即棘水云。

　　朝阳城在县西朝水之阳。汉县，属南阳郡。晋属义阳郡。刘宋属顺阳郡。大明八年省。亦曰朝城，俗呼刁城，今为朝阳村。又沈约《宋志》：广平郡，治广平县南渡，以汉朝阳县地立，并领ガ、阴、比阳等县。萧齐仍之。魏废。今ガ、阴二县，见湖广光化县。

　　○氵育水在县西一里。自南阳流入县界，又东南入于汉水。县北有比水，县西有湍水，东南有棘河，西北有刁河。凡府境之水，悉流入焉。○湍水，在县西。亦自南阳流入县界，至县南合于氵育水。元顺帝至元二年，邓州大霖雨，湍河、白河溢。白河，即氵育水也。

　　棘水在县东。其上源即赭河也，自唐县流入，经故棘阳城、黄邮聚南，至县东南而入于氵育水，谓之棘口，俗讹为力口。○朝水，在县西，自邓州界流经朝阳城东南，而合于氵育水。又有白水，在县西南，自朝阳城西，东南流而入于氵育水。

　　樊陂在县西北。《水经注》：朝水支分南北，为樊氏陂，东西十里，南北五里，俗谓之凡亭陂。汉樊宏兄重善农稼，开此陂以灌溉，因名。又有豫章陂，在县东南，灌田三千余顷。今废。

　　○蓝乡在县东。王莽地皇三年，甄阜、梁丘赐败刘氵意于小长安聚，乘胜径进，留辎重于蓝乡，氵意潜师夜起袭之，尽获其辎重处也。刘昭曰：棘阳县有蓝乡。《一统志》泌阳县有古蓝乡，误。湍阳驿，在县城东。又城西有新野递运所。

</div>
    <div class="pagination">
<a href="读史方舆纪要_page208.html">上一页</a><span>...</span><a href="读史方舆纪要_page204.html">204</a><a href="读史方舆纪要_page205.html">205</a><a href="读史方舆纪要_page206.html">206</a><a href="读史方舆纪要_page207.html">207</a><a href="读史方舆纪要_page208.html">208</a><span class="current-page">209</span><a href="读史方舆纪要_page210.html">210</a><a href="读史方舆纪要_page211.html">211</a><a href="读史方舆纪要_page212.html">212</a><a href="读史方舆纪要_page213.html">213</a><a href="读史方舆纪要_page214.html">214</a><span>...</span><a href="读史方舆纪要_page210.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
