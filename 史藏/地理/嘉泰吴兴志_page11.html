<!DOCTYPE html>
<html>
<head>
    <meta charset="UTF-8">
    <title>嘉泰吴兴志 - 第 11 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉泰吴兴志 - 第 11 页/共 35 页</h1>
    <div class="content">西余山在县东十八里舆地志云汉文帝封东海王摇之子为顾余侯即山后坐酎金失国 【史记越王无疆灭七世至闽君摇位诸侯平秦汉高帝以摇为越王以奉越后世表及汉书诸侯不载顾余侯事高十二年诏曰南武侯织亦粤之世也立以为南海王】 山有弄云亭枢密胡宿有记
杼山在县西南三十里陆羽旧记云山高三百尺周回一千二百步昔夏后杼巡狩之所今山下有夏王村西北有夏驾山颜真卿杼山碑又载山墟名云旧名东张游者忘归号稽留山有黄櫱涧黄浦桥黄浦亭何楷钓台避宅城招隐院草堂温阁真卿又立三癸亭 【以癸丑岁癸卯朔癸亥日立也】 三桂棚 【产丹青紫三桂】 御史泾 【观察判官侍御史袁高尝至此也】 有谢临川写真堂梁周兴嗣登杼山览古诗齐沙门宝月途次杼山等诗
孺山在县东三十八里三吴土地记云后汉徐孺子哭友人冀州刺史姚元起于此时九江何子翼嘲之曰南州孺子吊生哭死前慰林宗后伤元起山有孺子祠绍兴中郡侯撤淫祠土人按图经为言祠得不废二十二年晋陵丞唐法为记近又得古刻于水滨
岘山在县南二里本名显山晋太守殷康筑亭其上名显亭唐以庙讳改也天宝刺史韦景先创五花亭又有李适之石樽山顶有塔
法华山在县西北十里有寺曰法华寺刺史崔元亮张文规卢幼平俱有诗东有石坞吴太史慈所葬太平寰宇记谓之石斗山晋王羲之尝来顾谓亲友曰百岁之后谁知我曾游此
仁王山在县西北九里旧名凤凰山以山形似凤也故老相传秦始皇以山有王气凿其颈今通舟为山河山之首在南号粝山
垄山在县东北五里山谦之吴兴记云垄山有紫石英其山东临大溪西带长渎山上有亭临望虚旷号垄山寺
车盖山在县南九里舆地志云形如车盖因名上有车盖亭晋太守殷康所造
白鹤山在县西北二十六里吴兴记云昔乌程西乡人姚紾化白鹤游此因名山石精好可为碑版江东记云员丘山石精好不谢吴兴即此也张王居白鹤山又曰二妃白鹤山人见灵济庙下
别鲜山在县东十三里别孤秀不相连属因名焉唐高士沈聘沈征君居之尔雅曰小山别大山为鲜郭璞注云不相连也 【续图经云此山名合古义非俚俗所能为也】 
西陵山在县北二十一里吴兴记云吴太子和葬乌程北山子皓即阼追尊文皇帝陵曰明陵陵在西山西故名
吴（田翏）山在县西南六十里吴兴记云（田翏）烧田也昔有吴氏烧山为田因名（田翏）玉篇力周切田不耕烧种也广韵同
石城山在县西南三十里山墟名云昔乌程人严白虎于此累石为城与吕蒙战至今山上有弩台烽楼走马埒基犹存
黄櫱山在县西南三十五里梁光禄卿江淹有诗有涧曰黄櫱涧
九乳山在县西南三十一里张元之山墟名云山有九峰状似乳形
泽山在县东七十五里吴兴记云因震泽为名
温山在县西北二十里吴兴记云温山出御芹
小雷山在县北周处风俗记云太湖中有大雷小雷二山相距六十里其中曰雷泽即舜所渔者也 【周处记又云浙东有余杭县上虞江是舜本土按韩诗外传舜东夷之人也统记云雷泽在兖州北周处误也盖以震泽中有小大二雷山故俗名之旧编又云小雷山所谓洞庭东山也属乌程大雷山所谓洞庭西山也属长兴】 两山多美石唐白居易作奇章公记以太湖石为第一
三山在县东北七十二里山墟名云三山在太湖中白波四合三点黛色陆士龙赠顾彦先诗曰我家五湖阴君住三山阳
包山在县北舆地志云即古夫椒山也史记越王句践栖吴王夫差于夫椒之上吴都赋云指包山而为期集洞庭而淹留自泽山以下诸山并在太湖中
白石山在县统记云多出白石
葛仙山在县南五十里晋葛洪尝隐居此山今有炼丹灶捣药臼存职方图志葛仙炼丹之处天下十有三乌程居其一绍兴中侍郎葛立方作祠为记
菁山在县与葛仙山相连旧传葛洪种黄菁于此至今山多黄菁秀安僖王墓园在焉
石西南葱翠森郁（帛系）延衍迤皆山也或高或下或巨或细问其名则更仆未易悉数东北近湖皆平畴土状闲有山率特出亦各有名而其着于古书者曰毘曰衡皆突兀于水滨之一陇耳岂挺特而生者锺秀为多耶或景必近人则美而易彰耶物必待人而后显则其名之垂泯固不容无幸不幸耶夫昔之山经或五百里或三百二百里始载一山乌程一邑而见于列记者巳如此未为不幸也故乌程诸山参诸地志略着见者悉不没其名虽未能尽胜践庶穿谢公之屐者可为问津之考
　　归安县
县境西南广德至孝两乡北接乌程南接安吉界并是冈岭延袤林木森蔚之处其余八乡如含山沈长山东林山之属皆特生于平原中今载如右旧志诸书所载亦有差误如厥山载在乌程三山却载在归安盖归安界不近太湖今是正之
含山在县东南一百八里张元之山墟名云震泽东望苍然茭苇烟蔚之中高丘卓绝因以名焉山有净慈院其巅有浮屠
厥山在县东南七十里吴均入东记云吴有陆厥尝家于此 【旧经统记属乌程旧编属归安】 
湖趺山在县东南二十五里统记云汉蓟于训隐于余不乡卒葬乌程县湖趺山今属归安 【新添】 
沈长山在县东南八里
施山在县东五里
潘山在县东六里
砺山在县西南六十三里宋鲍昭有自砺山东望震泽
诗五韵
方山在县西南一百一十五里统记云张元之山墟名云以其顶方故名梁典云绍泰元年十一月陈文帝为信武将军自长兴遣二千人投京夜下方山津即此处也山北属长兴统记载在长兴县四十里
莫千山在县西南一百五十里余英志云上有铸剑池水常清澈水旱祷焉则有应剑石世传吴王铸剑所也按吴越春秋干将吴人吴王阖闾使造二剑一曰干将一曰镆耶镆耶干将之妻也今铁工造刀剑磨以山之石淬以池之水则铦利倍常山北属武康去武康县治二十五里 【余英即武康也故载在余英志】 
铜山在县西南九十五里高三百尺括地志云吴采鄣山之铜即此山也山西属安吉去安吉县治三十里 【统记载在安吉旧编云山与武康安吉分野详见二县志】 
余安山在县东南一十五里
灵山在县东南八十五里
狮子山在县西南一百五里又属武康在武康东北七里余英志云首枕大溪冈陇盘局如狻猊形
廉山在县西南七十五里
顶山在县西南七十四里
马鞍山在县西南七十六里
母潭山在县西南七十七里
凤山在县南七十三里
候石山在县南六十里
东林山在县西南五十四里突兀于菰蒲溪泊之中峰峦蓊秀上有祇园寺顶有浮图 【见旧编】 
见山在县南七十四里
浮玉山在县岘山漾中俗传其水随山低昂旱潦如一上有丛萑旧有小亭今不存太平寰宇记防风山在归安县东一十八里先名封嵎山唐天宝六年敕改焉其一名风公山一名风渚山古防风氏之国风公者以其上有风公祠风渚者以其下有风渚水封山者以其禁采樵渔猎也上东南二里有嵎山禹十二代孙帝嵎所居也吴伐越堕会稽得骨节专车使问仲尼曰禹致群臣于会稽防风氏后至禹杀而戮之其骨专车此为大矣客曰防风氏何守仲尼曰汪芒氏之君守封嵎山言防风治此二山也
石城山在县西南三里汉末赤眉之乱邑人于山上累石为城因以为名宋书云沈道虔居县北石山下县令庾肃之迎出县南凤头里为立宅临溪征员外散骑侍郎不就山上有汉青州刺史姚恢墓
金鹅山在县东二十里山墟名云汉海昏侯沈戎葬于此上有池深五尺其水冬夏不竭时吴帝见山上金鹅翔集或风清雨霁樵夫耕父闻山上鹅鸣
武康山在县西十五里名铜官山唐天宝六年敕改焉舆地志云铜官山下有两坎深数丈方圆百丈古采铜所
响山在县西八里山下有水谓之响潭吴兴记云有人经响山语无多少响则随声曲折应之洪纤一无所失天泉山在县西北三十五里吴兴记云山上有长流泉谓之天泉傍多沃壤可耕殖今按有水田五亩一名唐锤山也
几山在县北一十五里山墟石云几山形如几因为名焉亦作巳山
计筹山在县东南三十五里吴兴统记云计筹山昔越大夫计然多才智筹算于此山按其地复与余杭县分界谓之界头山盖筹头声相应也
三山在县西八十三里山墟名云三山在太湖中白波四合三点黛色
　　长兴县
尧市山在县东北三十六里高五千四百尺山墟名云尧时洪水居民于此山作市今山上有池可广一亩 【统记】 唐僧皎然诗曰尧市人稀紫笋多皮日休诗云门寻尧市山即此
夏驾山在县东南三十六里高一千尺张元之山墟名云帝杼南巡至此因而名之 【舆地志夏少康封庶子杼于会稽兼得吴兴之乌程有杼山】 梁吴均有登夏驾山寻朱思之诗 【太平寰宇记山上有石鼓高一丈下有盘石为足谚云石鼓鸣则三吴有兵括地志云石鼓作金鼓鸣亦为零陵郡石鼓之类吴兴记云五行记并同此记】 
大雷山在县东北太湖中 【太平寰宇记东北七十里高一百二十丈周处风土记云太湖中有大雷小雷二山相距六十里其闲即雷泽舜所渔处也尚书释言云任震泽】 
飞云山在县西二十里高三百五十尺山墟名云山南有风穴故云雾不得霭郁于其闲宋元徽五年置飞云寺有石泉沙渚松门苦竹岩
乌瞻山在县北五十里高四百尺山墟名云昔有青乌子瞻望此山曰此山可以避难养道隐者所居故名
凤亭山在县西北五十里高一千丈山墟名云昔有凤栖山上多产栲栎
白石山在县东南三十八里山谦之吴兴记云出白矾
义乡山在县北六十里高千二百尺晋太守周（王已）举义兵平石冰陈敏等贼割长城西乡立义乡县于阳羡县置义兴郡
吕山在县东南二十里高五百尺旧名程山山墟名云吴将吕蒙筑营于此山因名
吴山在县南四十三里高六百尺山墟名云吴王送女至此梁吴均卜宅唐吴筠复居之 【荆溪至吴山有吴王送女潮】 
青山在县南六十里高二百尺山墟名云山有石窦通洞庭冬夏常暖山如黛色因名吴筠诗云家住青山下时向青山上
艺香山在县北十五里高四百五十尺一名湖陵山山墟名云西施种香之所
雉山在县北五里高五百尺山墟名云以山形类雉梁陈故事云梁武帝时有童谣曰鸟山出天子江表以鸟名山皆凿惟此山不凿陈高祖此山人也上有追赠山戍山在县西三里高四百五十尺一名夫概山山墟名云吴夫概于此筑戍城山多产青松白茅即梁太守张嵊与沈浚筑戍以捍侯景之地
岩山在县西五十里高二百五十尺山墟名云以岩阴为名吴王阖闾时有白鹿见一名鹿山
方山在县西南四十里高四千尺山墟名云以其顶方名之梁典云陈文帝为信武将军自长兴县遣二千人投京师夜下方山津即此地也
四安山在县西南八十三里高一千尺山墟名云以其山四面平广也
俎中山在县西北二十五里在忻湖西山墟名云菹淹藏菜也昔吴王于山中种蔬为军人冬食之备
赭石山在县西北六十一里多产刺榆贡茗
悬曰山在县西北六十里山墟名云山有悬石若臼形西噎山在县西北六十一里山墟名云涧泉北流而西向峻狭以其呜咽而名
五峰山在县西一里五十步括地志云仙人姚紾所居陈国子博士虞寄报德寺碑云四鹤齐飞五峰相映
南屿山在县西南一百二十里山墟名云西施种香之
所上有兰茞畹 【旧经云百六十里】 
银山在县南三十里出银
玉井山在县东南三十二里
天井山在县南三十里
石楼山在县东南二十七里
罗浮山在县东二十五里
穿石山在县东南三十里
金山在县西四十里 【见金泽下】 
顾渚山在县见顾渚下
官山在县顾渚之侧林木深秀未尝采伐故名有大官山小官山大官山顶有虎头岩状如呀啸下有石门可往来张文规诗曰谁信隼旟吏长对虎头岩
石城山在县南五十里与乌程接界 【见乌程志山下】 
梓山在县西与戍山相连汉钱林所居 【详见郡志贤贵事实下】 
灵山在县西七里故相章惇葬于此
八座山在县南四十五里唐吴珙吴顼吴崧皮光业林（上曰下拆）罗隐韩必何肃居此山号八友后人因名见太平寰宇记
（呆呆）溪山在县续图经云吴兴故鄣县东三十里有梅溪山山根直竖一石可高百丈至青而圆如两屋大四面陡绝仰之于云外无登陟之理其上复有盘石正圆如车盖常转如磨声若风雨土人号为石磨石磨转驶则年丰迟则岁俭候之无失
九龙山在县西一百二十里一名郭山一名章山张元之山墟名云九龙山其山有九陇悉作龙形山顶有古石城城西北角有石窦因名
石郭吴兴记云石郭山在故鄣南五里产杨梅贡御舆地志云石郭山昔吴采鄣山铜以铸钱即此山
西顾山一名吴望山在县北四十九里高一千尺张元之山墟名云西顾山昔吴王阖闾登姑苏望五湖望见此山因名山括地志所载西顾乃作牢固之固未详也
　　武康县
封山家语载防风氏之守曰守封禺之山余英志云汪芒氏守封嵎两山之闲
禺山余英志云按史记禹十二世帝廑立而旧图经云帝禺居此山当是帝廑之兄弟分封此邦统记防风山东南二里曰禺山及旧编云东南二十里统记禺山又云在县东南三十里余英志亦云三十里
石城山旧编云山四旁出面如一余英志云夜有神光其大如毂往来山腰倏隐倏见山巅平坦有洗马池统记云宋沈道虔隐居于此上有汉青州刺史姚恢墓凤凰山邑有三一在县北五里首枕郭林溪为凤咮一在县东北十八里怀德里为凤翅一在县东南十五里千佛寺侧为凤尾
</div>
    <div class="pagination">
<a href="嘉泰吴兴志_page10.html">上一页</a><span>...</span><a href="嘉泰吴兴志_page6.html">6</a><a href="嘉泰吴兴志_page7.html">7</a><a href="嘉泰吴兴志_page8.html">8</a><a href="嘉泰吴兴志_page9.html">9</a><a href="嘉泰吴兴志_page10.html">10</a><span class="current-page">11</span><a href="嘉泰吴兴志_page12.html">12</a><a href="嘉泰吴兴志_page13.html">13</a><a href="嘉泰吴兴志_page14.html">14</a><a href="嘉泰吴兴志_page15.html">15</a><a href="嘉泰吴兴志_page16.html">16</a><span>...</span><a href="嘉泰吴兴志_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
