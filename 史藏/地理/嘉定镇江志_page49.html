<!DOCTYPE html>
<html>
<head>
    <meta charset="UTF-8">
    <title>嘉定镇江志 - 第 49 页/共 124 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉定镇江志 - 第 49 页/共 124 页</h1>
    <div class="content">赞善大夫陈翊筑室京口徐铉有送翊还乡序有云戴仲若轩垂之地不减风烟蒲真人鹿迹之乡依然川域 【详见徐铉集】 
　　　　宋故相秀国陈升之宅
在朱方门外范公桥之南苏氏谭训载之甚详今为后军寨并酒海酒库京口集有升之营所居诗及沈括陈丞相宅避暑诗括笔谈云秀公治第于润极为闳壮宅成已疾甚惟肩舆一登西楼旧总所中酒库相对运河东岸侧有秀公亭后废
　　　　翰林学士三司使沈括宅
在朱方门外之东自志云翁年三十许时尝梦至一处登小山花木如覆锦山之下有水澄澈极目而乔木蘙其上梦中乐之将谋居焉自尔岁一再或三四梦至其处习之如平生之游后十余年翁谪守宣城有道人无外谓京口山川之胜邑之人有圃求售者及翁以钱三十万得之然未知圃之何在又后六年翁坐边议谪废乃庐于浔阳之熨斗洞为庐山之游以终身焉元佑元年道京口登道人所置之圃怳然乃梦中所游之地翁叹曰吾缘在是矣于是弃浔阳之居筑室于京口之陲巨木蓊然水出峡中停萦杳缭环地之一偏者目之梦溪溪之上耸为邱干木之花缘焉者百花堆也腹堆而庐其闲者翁之栖也其西荫于花竹之闲翁之所憇壳轩也 【京口集有壳轩诗】 轩之瞰有阁俯于阡陌巨木百寻哄其上者花堆之阁也据堆之崩集茅以舍者岸老之堂也背堂而俯于梦溪之颜者苍峡之亭也西花堆有竹万个环以激波者竹坞也度竹而南介途滨河锐而垣者杏觜也竹闲之可燕者萧萧堂也荫竹之南轩于水澨者深斋也封高而缔可以眺者远亭也居在城邑而荒芜古木与豕鹿杂处客有至者皆频额而去而翁独乐焉渔于泉舫于渊俯仰于茂木美荫之闲所慕于古人者陶潜白居易李约谓之三悦与之酬酢于心目之所寓者琴碁禅墨丹茶吟谈酒谓之九客居四年而翁病涉岁而益羸滨槁木矣岂翁将蜕于此乎 【长兴集】 今半为前军寨
　　　　故相魏国公苏颂宅
在化龙坊 【今曰化隆】 与陈升之宅相近即林仁肇故居也颂新居成次七弟大夫韵有版筑多遗址经营信昔缘之句注旧址乃林仁肇故宅版筑时犹有旧砖甓林亦温陵人而家此今余居有之信非偶然耳颂始建第皆法故相杜衍务为俭素曾肇铭颂之墓曰筑第京口仅庇风雨苏氏谭训曰颂以宫使居化龙之新第着百韵诗代家训具述祖先基业平生艰勤训饬子孙俾谨守家法无坠世绪
　　　　知院蔡卞宅
在登云门里与庄定公王存宅相近旧有阁曰元儒亨会之阁徽宗御书额其地今为右军寨
　　　　中书侍郎刘逵宅
在长桥之南建炎末为宣抚司
　　　丹阳县
 晋王珣宅 【晋王珣宅○(钞本无晋字珣字)　案下文云后舍为朝阳寺元志卷十二云晋王珣宅在县市中后舍为朝阳寺则此句当作晋王珣宅明矣】
在丹阳县南一里后舍为朝阳寺
 梁武帝宅 【梁武帝宅○ (钞本此下一段在陆澧宅后)　案张祜陆澧皆在梁武帝后其宅不应在梁武帝宅前乾隆镇江府志列梁武帝宅于晋王珣宅后今据以改正(戴氏守梧谓乾隆府志载丹阳县唐人之宅凡四此志止有张祜陆澧权德舆三宅而少桓彦范宅当于梁武帝宅条后补唐桓彦范宅六字今从之惟是后出之志书所有而此志无之者难更仆数或原本未载或已载而脱去势难一一徧补故戴氏所未述者今皆仍其旧焉)】 
基在塘头村即位幸旧宅观旧井井上梨枣并儿时所植尚存
　　　　唐桓彦范宅(缺)
　　　　张祜宅
□在□□祜字承吉元和中作宫体小诗辞曲艳发窥建安风格以曲阿地古澹有南朝之遗风遂筑室种木而家焉颜萱后经其故居已易他主诗见类集陆澧宅在丹阳严维有自云阳归晚泊陆澧宅诗见类集
　　　　权德舆宅
在练湖上德舆有送其叔赴晋陵诗序云德舆旧居丹阳去晋陵百里又有忆江南旧居诗曰结庐常占练湖春岁久莫识其处
　　　　宋枢密副使邵亢宅
在耿冈
　　　　中书舍人蔡肇宅
在竹塘村
　　　　陈辅
居县之南郭
　　　金坛县
　　　　宋参知政事张纲宅
在金坛县西之希墟村
　　　　知枢密院事汤鹏举宅
在东之小墟村绍兴丁丑二公并为执政邑人呼张为西府汤为东府云
　　陵墓
叙(缺)
　　　陵
　　　　丹徒县
　　　　　宋兴宁陵
在县东南三十五里武帝追尊曰孝皇帝讳翘初仕郡为功曹 【元和郡县图志】 孝穆赵皇后本传高祖之母葬丹徒县东乡谏壁里雩山陵曰兴宁
　　　　　孝懿萧皇后陵
孝懿萧皇后本传孝皇帝之继室亦葬丹徒兴宁陵崩时年八十一遗令曰孝皇背世五十余年古不祔葬且汉世帝后陵皆异处今可于营域之内别为一圹孝皇陵坟本用素门之礼与王者制度奢俭不同妇人礼有所从可一遵往式乃开别圹与兴宁陵合坟初高祖微时贫约过甚孝皇之殂葬礼多阙高祖遗旨太后百岁后不须祔葬至是故称后遗令施行
　　　　　胡婕妤陵
胡婕妤本传文帝之母葬丹徒陵曰熙宁荥阳庐陵衡阳三王墓并在域东
　　　　丹阳县
　　　　　齐宣帝休安陵
在县北二十八里高帝父也追尊为宣皇帝
　　　　　景帝道生永安陵
在县东北二十六里明帝父也追尊为景皇帝
　　　　　高帝道成泰安陵
在县东北三十一里
　　　　　武帝颐景安陵
在县东三十二里
　　　　　明帝鸾兴安陵
在县东北二十四里 【并元和郡县图志】 舆地志云泰安陵景安陵兴安陵在故兰陵东北金牛山其中邱埭西为齐梁二代陵隧口有大石麒麟辟邪夹道有亭有营户守典之四时公卿行陵乘舴艋自方山由此入兰陵升安车轺传驿置以至陵所
　　　　　梁文帝顺之建陵
在县东北二十五里武帝父也后张氏谥文献合葬舆地志云 【舆地志云○ 【钞本此下一段在简文帝纲庄陵后】 】 梁大同元年作石麒麟自京师由曲阿中邱至陵所初甚难近陵二十余步忽如跃走时以为瑞帝不悦终有侯景之乱
按建康实录 【按建康实录○ 【钞本此下一段亦在简文帝纲庄陵后】 　案舆地志一段内云梁大同元年作石麒麟又云终有侯景之乱建康实录一段内云武帝父顺之追尊为文皇帝又云武帝大同中作石麒麟乃置于此墓是所言者皆武帝修建陵之事不应列于简文帝庄陵之后也元志卷十二陵墓类列此二段于文帝建陵之后今从之】 及隋志曲阿县建陵隧口石麒麟起舞皆在大同十二年与志异又碑曰太祖文皇帝之神道武帝父顺之仕齐为领军将军封临湘侯武帝即位追尊为文皇帝庙号太祖见姚思廉陈书及南史并建康实录武帝大同中作石麒麟乃置于此墓至欧阳修集古目录乃以此碑为宋文帝长宁陵自在蒋山见沈约宋书及建康实录甚明此乃梁文帝建陵特其八字与文帝庙谥偶同尔
　　　　　武帝衍修陵
在县东三十一里后郗氏先葬天监七年诏修建二陵周回五里内居人赐复终身大同十年武帝驾幸兰陵谒建陵有紫云荫覆陵上食顷乃散帝望陵流涕所沾草皆变色陵傍有枯泉至是流水香洁辛丑哭于修陵诏曰朕违桑梓五十余载展敬园陵但增感恸园陵职司共事勤劳并赐位一阶并加颁赉唐贞观十一年诏令百步禁樵采
　　　　　简文帝纲庄陵
在县东二十七里简皇后王氏合葬诏曰简皇后窀穸有期昔西京霸陵因山为藏东汉寿陵流水而已朕属值时艰岁饥民弊方欲以身率下永示朴厚今所营庄陵务存约俭有港名萧港直入陵口陵前石麒麟高丈余寰宇记云梁简文帝陵有麒麟碑 【寰宇记云梁简文帝陵有麒麟碑○(钞本在居宅门梁武帝宅条下)　案二句皆言陵墓与居宅无涉且系简文帝之陵与武帝无涉故置之武帝宅后则文义不贯而移至简文帝陵后则与陵前石麒麟高丈余之句正相联属也兹特改正】 
　　　　金坛县(缺)
　　　墓
　　　　丹徒县
　　　　　吴孙氏墓
在城南
按孙氏诸陵坚曰高陵在曲阿权曰蒋陵在钟山惟策在丹徒为许贡之客所害后权称号追谥策曰长沙桓王陈寿尝言割据江东策之基兆权尊崇未至故此不称陵而称墓类集谓孙氏陵在城南复取何逊行经孙氏陵诗附之误矣葢逊所题乃权墓也
　　　　　晋郗昙墓
陈时东征北军于丹徒盗发昙墓见建康实录
　　　　　禇裒墓
在城南七里
　　　　　宋神士墓 【宋神士冢○(钞本无此四字)　案此四字乃一段之标题钞本脱去词意不完且与上文晋郗昙墓褚裒墓之例不相符合严氏元照谓少帝以下二行无所附丽而删之今仍存其旧而补四字于首(元志卷十二陵墓门内亦补此四字)】 
少帝时南徐有一士子从华山往云阳与客舍中一女子相与死因合葬呼曰神士冢出系蒙太平广记载
　　　　　南唐徐知谏妻赠东平郡君吕氏墓
在普济院之左知谏记文尚存干贞三年己丑沙门令威立石
　　　　　宋兖王李从谦墓
在城南之望城堽俗呼为兖王坟其石翁仲一尚在适吴门内河西岸圣井子之旁
　　　　　京西转运使苏舜元墓
在五老山端明殿学士蔡襄铭尚书左丞庄定王存墓在仙风里翰林学士曾肇铭
　　　　　祠部员外郎秘阁校理赠少师王介墓
在蒜山东荆国文公王安石文忠公苏轼皆有挽诗见集中介之子延康殿学士王汉之墓在黄杜村马鞍山中书舍人程俱铭
　　　　　光禄卿王罕及其妻昭州平乐县主簿墓
光禄卿王罕及其妻夫人狄氏子昭州平乐县主簿潞并葬崇德乡永安里丞相岐国公王珪铭礼部郎中米芾墓在黄鹤山中书舍人蔡肇铭
芾之父左武卫将军赠中散大夫□母赠丹阳县太君阎氏皆葬于此山
　　　　　同知枢密院事林希墓
在马迹山门下侍郎许将铭
　　　　　尚书左丞谥安惠邓润甫墓
在下鼻塘
　　　　　秘书监知应天府翟思墓
在铁炉山
思之孙兵部侍郎翟绂墓亦葬其山之东南阜
　　　　　朝散大夫知楚州陈向墓
在长山之白云岗内翰沈括铭
　　　　　丞相文肃曾布墓
在长山之相公湾
布从子左奉议郎知舒州曾纁 【布从子左奉议郎知舒州曾纁○ (钞本从作之)　案下文云内翰汪藻志考汪藻浮溪集曾纁墓铭云君之祖易占有子六人曰布谥文肃曰肇谥文昭君文昭暮子也据此则纁乃肇之子布之从子也今改正】 葬丹徒乡内翰汪藻志
　　　　　正议大夫曾□墓
在独市村
　　　　　朝散大夫提点杭州洞霄宫蔡渊墓
朝散大夫提点杭州洞霄宫蔡渊葬东霞山翰林学士毛友铭
　　　　　吏部尚书蒋猷墓
</div>
    <div class="pagination">
<a href="嘉定镇江志_page48.html">上一页</a><span>...</span><a href="嘉定镇江志_page44.html">44</a><a href="嘉定镇江志_page45.html">45</a><a href="嘉定镇江志_page46.html">46</a><a href="嘉定镇江志_page47.html">47</a><a href="嘉定镇江志_page48.html">48</a><span class="current-page">49</span><a href="嘉定镇江志_page50.html">50</a><a href="嘉定镇江志_page51.html">51</a><a href="嘉定镇江志_page52.html">52</a><a href="嘉定镇江志_page53.html">53</a><a href="嘉定镇江志_page54.html">54</a><span>...</span><a href="嘉定镇江志_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
