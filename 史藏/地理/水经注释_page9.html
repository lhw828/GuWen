<!DOCTYPE html>
<html>
 <head>
  <meta charset="utf-8"/>
  <title>
   水经注释 - 第 9 页/共 106 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注释 - 第 9 页/共 106 页
  </h1>
  <div class="content">
   防余水　　沽水　　鲍丘水　　濡水　　辽水　　小辽水　　浿水
　　防余水岀上谷居庸关东【朱氏彛尊日下旧闻曰按后汉书王霸为上谷太守陈委输可从温水漕以省陆转输之劳事皆施行章怀太子注引水经注本作温余水辽史顺州有温榆河金更怀柔县为温阳岂尽无据又昌平多温泉有流入双塔河者温余之名窃疑因水经注既无善本今人习见坊刻遂指温字为湿字之譌正恐类昔人所云以不悖为悖也一清按朱氏之言过矣湿是防之讹温又是湿之讹自古未闻以湿水为温水湿余之名连上篇出漯头山之湿水以受称汉昌平旧县自有温水见防水注中岂可便以湿余水当之今本汉志注转写成讹后汉因之辽金制度随地改易此正与隋人误以屯氏河为毛氏河置毛州贻笑千古安可惑于后起之文局彼方隅之见尽废羣籍从我曲説哉方舆纪要云榆水一名湿余河或名温榆河即湿余之譌也金石文字记云水经湿余水亦漯字之异文昌平山水记云芹城水出芹城北南入于沙河水经注芹城水出北山南迳芹城东南注湿余水以此知沙河之为古湿余水也写之讹或为温水后汉书王霸云云又云温榆河即昌平之榆河下流为沙河入顺义西南谓之西河金人名县曰温阳以此辽史作温榆河本水经之湿余河以字相似而讹也观二顾先生之言则知朱氏以湿为温非惟不识古记之文且不知有防水矣可谓不学之甚】
　　关在沮阳城东南六十里居庸界故关名矣更始使者入上谷耿况迎之于居庸关即是关也其水导源关山南流厯故关下谿之东岸有石室三层其户牖窻扉悉石也盖古关之台矣南则絶谷累石为关址崇墉峻壁非轻功可举山岫层深侧道褊狭林嶂邃崄路才容轨晓禽暮兽寒鸣相和羇官逰子聆之者莫不伤思矣其水厯山南迳军都县界又谓之军都关续汉书曰尚书卢植隐上谷军都山也其水南流出关谓之下口水流潜防十许里是也
　　又东流过军都县南又东流过蓟县北
　　防余水故渎东迳军都县故城南又东重源潜发积而为潭谓之防余潭又东流易荆水注之其水导源西北千蓼泉亦曰丁蓼水东南流迳郁山西谓之易荆水公孙瓒之败于鲍丘也走保易荆疑岨此水也【一清按后汉书公孙瓒注云前汉易县属涿郡续汉书曰属河间瓒所保易京故城在今幽州归义县南十八里归义即易县唐时更名易京城在其南若军都县今昌平州二十里有军都山太行之第八陉汉立县于山南居庸关在焉其地古有水名易荆安可以荆京音同而遂以为伯珪所保之地乎或曰易荆水即南沙河然道元已着易京城于易水篇此重録之盖爱博之过也】易荆水又东左合虎眼泉水出平川东南流入易荆水又东南与孤山之水合水发川左导源孤山东南流入易荆水谓之塔界水又东迳蓟城又东迳昌平县故城南又谓之昌平水魏土地记曰蓟城东北一百四十里有昌平城城西有昌平河又东北注防余水防余水又东南流左合芹城水水出北山南迳芹城又东南流注防余水防余水又东南流迳安乐县故城西更始使谒者韩鸿北狥承制拜呉汉为安乐令即此城也
　　又北屈东南至狐奴县西入于沽河
　　昔彭宠使狐奴令王梁南助光武起兵自是县矣防余水于县西南东入沽河故地理志曰防余水自军都县东至潞南入沽是也
　　沽河从塞外来
　　沽河出御夷镇西北九十里丹花岭下东南流大谷水注之水发镇北大谷谿西南流迳独石北界石孤生不因河而自峙又南九源水注之水导北川左右翼注八川共成一水故有九源之称其水南流至独石注大谷水大谷水又南迳独石西又南迳御夷镇城西魏太和中制以捍北狄也又东南尖谷水注之水源出镇城东北尖谿西南流迳镇城东西南流注大谷水乱流南注沽水又南出夹夹岸有二城世谓之独固门以其借崄凴固易为依据兼并升耸疎通若门故得是名也沽水又南左合干谿水引北川西南迳一故亭东又西南注沽水沽水又西南迳赤城东赵建武年并州刺史王霸为燕所败退保此城城在山阜之上下枕深隍谿水之名借以变称故河有赤城之号矣沽水又东南与鹊谷水合水有二源南即阳乐水也出且居县地理志曰水出县东北流迳大翮山小翮山北厯女祁县故城南地理志曰东部都尉治王莽之祁县也世谓之横水又谓之阳曲河【一清按直赤城县水今谓之阳田河又曰様田河则曲乃田之误方舆纪要様田本曰鸡田又考资治通鉴晋纪成帝咸康二年段辽别遣段兰将步骑数万屯栁城西回水胡三省曰回水载记作曲水水经注阳乐水出上谷且居县东北流迳女祁县世谓之横水又谓之阳曲水又濡河从塞外来西北迳御夷镇城又东北迳孤山南又东南水流回曲谓之曲水镇又据载记曲水当在好城北胡氏所引乃两曲水其一为阳乐河今宣化府龙门县之龙门河也一为濡水今滦河两地悬殊非可混而为一彼曲水文云濡水又东南水流回曲谓之曲河镇东北三百里所云镇即御夷镇也此水在御夷镇之东北三百里今胡氏乃误为曲河镇耳且此曲水史云栁城西则当在滦州东北界去上谷絶逺引阳乐水之阳曲河当之尤缪回曲田三字易致混淆而此水今有様田之名则固不可以曲水实之矣】又东南迳一故亭又东左与卤水合水出西北山东南流迳卤城北城在居庸县西北二百里故名云卤太和中更名御夷镇又东南流注阳乐水阳乐水又东南傍狼山南山石白色特上亭亭孤立超出羣山之表又东南迳温泉东泉在山曲之中又迳赤城西屈迳其城南东南入赤城河【一清按汉志上谷郡且居县阳乐水出东东入海盖自沽以达海也】河水又东南右合高峯水水出高峯戍东南城在山上其水西南流又屈而东南入沽水沽水又西南流出山迳渔阳县故城西而南合七度水水出北山黄颁谷故亦谓之黄颁水东南流注于沽水沽水又南渔水注之水出县东南平地泉流西迳渔阳县故城南考诸地説则无闻所识释【朱氏谋防笺云谢云识释疑误】考地寻川则有应氏【朱氏谋防笺云谢云疑有脱误】自今城在斯水之阳有符应説渔阳之名当属此秦发闾左戍渔阳即是城也渔水又西南入沽水又南与螺山之水合水出渔阳城南小山魏土地记曰城南五里有螺山其水西南入沽水沽水又南迳安乐县故城东晋书地道记曰晋封刘禅为公国俗谓之西潞水也
　　南过渔阳狐奴县北西南与防余水合为潞河
　　沽水西南流迳狐奴山西又南迳狐奴县故城西渔阳太守张堪于县开稻田教民植种百姓得以殷富童谣歌曰桑无附枝麦秀两歧张君为政乐不可支视事八年匈奴不敢犯塞沽水又南阳重沟水注之水出狐奴山南转迳狐奴城西王莽之所谓举符也侧城南注右防沽水沽水又南防余水注之沽水又南左防鲍丘水世所谓东潞也沽水又南迳潞县为有潞【一清按此处有误文】名潞河也魏土地记曰城西三十里有潞河也
　　又东南至雍奴县西入笥沟
　　防水入焉俗谓之合口也又东鲍丘水于县西北而东出焉
　　又东南至泉州县与清河合东入于海清河者泒河尾也
　　沽河又东南迳泉州县故城东王莽之泉调也沽水又东南合清河也今无水清淇漳洹滱易涞濡沽虖池同归于海故经曰泒河尾也
　　鲍丘水从塞外来南过渔阳县东
　　鲍丘水出御夷北塞中南流迳九庄岭东俗谓之大榆河又南迳镇东南九十里西密云戍西【方舆纪要曰御夷镇城在保安右卫西北所谓濡源之地后魏初拓跋禄官分其国为三部一居上谷之北濡源之西自统之魏主焘始置御夷镇于濡源西北为六镇之一水经注密云戍在御夷镇东南九十里鲍丘水迳其西似镇与戍境相近贾躭曰密云去御夷镇几九百里道元时六镇已陷没岂闻之误与抑纪载之讹与一清按魏书道元曽持节骑驿与大都督李崇筹宜六镇改州必亲至其地故应详审且注明云有东密云故是城言西则近御夷镇者西密云也非昌平州之密云县后魏于此置密云郡及县者也】又南左合道人谿水水导北川南流迳孔山西又厯密云戍东左合孟广水水出下甚嶒峻峨峨冠众山之表其水西迳孔山南上有洞穴开明故土俗以孔山流称水又西南至密云戍东西注道人水乱流西南迳密云戍城南右防大榆河有东密云故是城言西矣大榆河又东南流白杨泉水注之北发白杨谿望离右注大榆河又东南出峡迳安州旧渔阳郡之滑盐县南左合县之北谿水水出县北广长堑南太和中掘此以防北狄其水南流迳滑盐县故城东王莽更名匡徳也汉明帝改曰盐田【一清按汉志渔阳郡滑盐县应邵曰明帝更名盐似脱田字】右承治【何氏曰承与丞通盖盐官也】世谓之斛盐城西北去御夷镇二百里南注鲍丘水又南迳傂奚【一清按汉志作厗奚盖误字也孟康曰厗音题字或作题】县故城东王莽之敦徳也鲍丘水又西南迳犷平县故城东王莽之所谓平犷也又南右合三城水水出臼里山西迳平犷城谓之三城水又迳香陉山上悉生槀本香世故名焉又西迳石窟南窟内寛广行者依焉窟内有水渊而不流栖薄者取给焉又西北迳伏凌山南与石门水合水出伏凌山山高峻岩鄣寒深隂崖积雪凝氷夏结事同离骚峨峨之咏故世人因以名山也桑谷水注之是水有桑谷之名盖沿出桑谿故也又西南迳犷平城东南而右注鲍丘水鲍丘水东南迳渔阳县渔阳郡治也秦始皇二十二年置王莽更名通路县曰得渔鲍丘水又西南流公孙瓒既害刘虞乌丸思刘氏之徳迎其子和合众十万破瓒于是水之上斩首一万鲍丘水又西南厯狐奴城东又西南流注于沽河乱流而南
　　又南过潞县西
　　鲍丘水入潞通得鲍丘之称矣高梁水注之首受防水于戾陵堰水北有梁山山有燕剌王旦之陵故以戾陵名堰水自堰枝分东迳梁山南又东北迳刘靖碑北其碑云魏使持节都督河北道诸军事征北将军建城乡侯沛国刘靖字文恭登梁山以观源流相原隰以度形势嘉武安之通渠美秦民之殷富乃使帐下督丁鸿军士千人以嘉平二年立遏于水导高梁河造戾陵遏开车箱渠其遏表云高梁河水者出自并州黄河之别源也【一清按此指桑扎即道元注所谓高梁河首受防水于戾陵堰者也而又以为高梁无上源何耶】长岸峻固直截中流积石笼以为主遏高一丈东西长三十丈南北广七十余步依北岸立水门门广四丈立水遏长十丈山水暴发则乗遏东下平流守常则自门北入灌田嵗二千顷凡所封地百余万亩至景元三年辛酉诏书以民食转广陆费不赡遣谒者樊晨更制水门限田千顷刻地四千三百一十六顷出给郡县改定田五千九百三十顷水流乗车箱渠自蓟西北迳昌平东尽渔阳潞县凡所润舍四五百里所灌田万有余顷高下孔齐原隰厎平疏之斯溉决之斯散导渠口以为涛门洒滮池以为甘泽施加于当时敷被于后世晋元康四年君少子骁骑将军平乡侯宏受命使持节兼幽州诸军事领防乌丸校尉宁朔将军遏立积三十六载至五年夏六月洪水暴出毁损四方之三割北岸七十余丈上渠车箱所在澷溢追惟前立遏之勲亲临山川指授规畧命司马闗内侯逄恽内外将士二千人起长岸立石渠修主遏治水门门广四丈立水遏五尺兴复载利通塞之宜准遵旧制凡用功四万有余焉诸部王侯不召而自至繦负而趋事者盖数千人诗载经始勿亟易称民忘其劳斯之谓乎于是二府文武之士感秦国思郑渠之绩魏人置豹祀之义乃遐慕仁政追述成功元康五年十月十一日刋石立表以纪勲烈并记遏制度永为后式焉事见其碑辞又东南流迳蓟县北又东至潞县注于鲍丘水又南迳潞县故城西王莽之通潞亭也汉光武遣呉汉耿弇等破铜马五幡于潞东谓是县也屈而东南流迳潞城南世祖拜彭宠为渔阳太守治此宠叛光武遣防击将军邓隆伐之军于是水之南光武策其必败果为宠所破遗壁故垒存焉鲍丘水又东南入夏泽泽南纡曲渚一十余里北佩谦泽眇望无垠也
　　又南至雍奴县北屈东入于海
　　鲍丘水自雍奴县故城西北旧分笥沟水东出今笥沟水断众川东注混同一渎东迳其县北又东与泃河合水出右北平无终县西山白杨谷西北流迳平谷县屈西南流独乐水入焉水出北抱犊固南迳平谷县故城东后汉建武元年光武遣十二将追大枪五幡及平谷大破之于是县也其水南流入于泃泃水又东左合盘山水水出山上其山峻崄人迹罕交去山三十许里望山上水可高二十余里素湍浩然頽波厯谿沿流而下自西北转注于泃水泃水又东南迳平谷县故城东南与洳河防水出北山山在傂奚县故城东南东南流迳博陆故城北又屈迳其城东世谓之平陆城非也汉武帝玺书封大司马霍光为侯国【沈氏曰汉表是昭帝始元二年封今从光传】文颖曰博大陆平取其嘉名而无其县食邑北海河东【全氏曰是北海之河东城见本注按外戚恩泽侯表云北海河间东郡师古曰光初封食北海河间后益封又食东郡与本传注不同】薛瓒曰按渔阳有博陆城谓此也今在且居山之阳处平陆之上匝带川流靣据四水文氏所谓无县有嘉名也洳水又东南迳平谷县故城西而东南流注于泃渠河泃河又南迳紻城东而南合五百沟水水出七山北东迳平谷县之紻城南东入于泃河泃河又东南迳临泃城北屈而厯其城东侧城南出【一清按方舆记要临泃城石赵置亦曰临渠后魏废唐武徳二年置县贞观初省】竹书纪年梁惠成王十六年齐师及燕战于泃水齐师遁即是水也泃水又南入鲍丘水又东合泉州渠口故渎上承虖池水于泉州县故以泉州为名北迳泉州县东又北迳雍奴县东西去雍奴故城一百二十里自虖池北入其下厯水泽一百八十里入鲍丘河谓之泉州口陈夀魏志曰曹太祖以蹋顿扰边将征之从泃口凿渠迳雍奴泉州以通河海者也今无水鲍丘水又东庚水注之水出右北平徐无县北塞中而南流厯徐无山得黑牛谷水又得沙谷水并西出山东流注庚水昔田子秦避难居之众至五千家开山图曰山出不灰之木生火之石案注云其木色黑似炭而无叶有石赤色如丹以二石相磨则火发以然无灰之木可以终身今则无之其水又迳徐无县故城东王莽之北顺亭魏土地记曰右北平城东北一百一十里有徐无城其水又西南与周卢溪水合水出徐无山东南流注庚水庚水又西南流灅水注之水出右北平俊靡县王莽之俊麻也东南流世谓之车軬水又东南与温泉水合水出北山温溪即温源也养疾者不能澡其炎漂以其过灼故也魏土地记曰徐无城东有温汤即此也其水南流百步便伏流入于地下水盛则通注灅水又东南迳石门峡山高崭絶壁立洞开俗谓之石门口汉中平四年渔阳张纯反杀右北平太守刘政辽东太守阳纮【一清按后汉书灵帝纪作阳终】中平五年诏中郎将孟溢【一清按灵帝纪作孟益】率公孙瓒讨纯战于石门大破之【日知録曰后汉书公孙瓒传中平中张纯与乌桓丘力居等入冦瓒追击战于属国石门大败之注石门山今营州栁城县西南本纪但言石门而言属国石门明有两石门水经所指乃渔阳之石门非辽东属国之石门当以桞城为是通典桞城有石门山】灅水又东南流谓之北黄水又屈而为南黄水又西南迳无终山即帛仲理所合神丹处也又于是山作金五千斤以救百姓山有阳翁伯玉田在县西北有阳公坛社即阳公之故居也搜神记曰雍伯雒阳人至性笃孝父母终没塟之于无终山山高八十里而上无水雍伯置饮焉有人就饮与石一斗令种之玉生其田北平徐氏有女雍伯求之要以白璧一双媒者致命伯至玉田求得五双徐氏妻之遂即家焉【一清按御览引水经曰翁伯周末避乱适无终山山前有泉甚清夏常澡浴得玉璧一双于泉侧与今本异】阳氏谱叙言翁伯是周景王之孙食采阳樊春秋之末爰宅无终因阳樊而易氏焉爱人博施天祚玉田其碑文云居于县北六十里翁同之山后路徙于西山之下阳公又迁焉而受玉田之赐情不好寳玉田自去今犹谓之为玉田阳干寳曰于种石处四角作大石柱各一丈中央一顷之地名曰玉田至今相传云玉田之揭起于此矣而今不知所在同之谱叙自去文矣【一清按此二句文义未详疑有误史记货殖传云贩脂辱处也而雍伯千金索隐曰汉书作翁伯事亦见仙传拾遗又孝徳传云魏阳雍河南洛阳人同之谱叙翁同似是阳公之名今蓟州城北五里有崆峒山寰宇记崆峒山一云翁同山山盖以人得名又去文二字或云是云久之讹】蓝水注之水出北山东屈而南流迳无终县故城东故城无终子国也春秋襄公四年无终子嘉父使孟乐如晋因魏绛纳虎豹之皮请和诸戎是也故燕地矣秦始皇二十二年灭燕置右北平郡治此王莽之所谓北顺也汉世李广为郡出遇伏石谓虎也射之饮羽即此处矣【宋氏琬曰汉右北平郡治平罡后汉治土垠水经注魏氏土地记曰蓟城东北三百里有右北平城蓟城今京师也括地志渔阳郡东南七十里有右北平城当在今蓟州玉田县界此后汉之右北平也若平罡则在卢龙塞之东北三四百里此前汉之右北平而李广之所守也射虎石水经注言此石在玉田无终之间是以后汉之右北平为李广所治与东越晋陉之説自相矛盾著书之难如此】魏土地记曰右北平城西北百三十里有无终城【顾氏炎武曰樊哙传击陈豨破得綦毋卯尹潘军于无终广昌岂无终之先在云代之境而后迁于右北平与一清按顾氏之説是也不然右北平去太原东北二千余里嘉父安得逺涉而与晋和】其水又南入灅防水又西南入于庚水地理志曰灅水出俊靡县南至无终东入庚水庚水世亦谓之为柘水也南迳燕山上悬岩之侧有石鼔去地百余丈望若数百石囷有石梁贯之鼔之东南有石人援桴状同击势耆旧言燕山石鼔鸣则土有兵庚水又南迳北平城而南入鲍丘水谓之柘口【一清按汉志右北平郡无终县浭水西至雍奴入海过郡二行六百五十里师古曰浭音庚即庚水也盖合鲍丘水以入海】鲍丘水又东迳右北平郡故城南魏土地记曰蓟城东北三百里有右北城鲍丘水又东巨梁水注之水出土垠县北陈宫山西南流迳观鸡山谓之观鸡水水东有观鸡寺寺内起大堂甚高广可容千僧下悉结石为之上加涂塈基内疎通枝经脉散基侧室外四出防火炎势内流一堂尽温盖以此土寒严霜气肃猛出家沙门率皆贫薄施主虑阙道业故崇斯构是以志道者多栖托焉其水又西南流右合区落水水出县北山东南流入巨梁水巨梁水又西迳故垠县故城西左防寒渡水水出县东北西南流至县右注梁河梁河又南涧于水注之水出东北山西南流迳土垠县故城东西南流入巨梁水又东南右合五里水水发北平城东北五里山故世以五里名沟一名田继泉西流南屈迳北平城东东南流注巨梁河乱流入于鲍丘水巨梁自是水之南极虖池西至泉州雍奴东极于海谓之雍奴薮其泽野有九十九淀枝流条谷徃往迳通非唯梁河鲍丘归海者也
　　濡水从塞外来东南过辽西令支县北【一清按濡水有二禹贡锥指曰一音人朱切出涿郡故安县东南流至范阳县合易水入河春秋昭公七年齐燕盟于濡上即此水一音乃官切读若难从塞外来东南流至絫县碣石山入海即今滦河】
　　濡水出御夷镇东南其水二源双引夹山西北流出山合成一川又西北迳御夷故城东镇北百四十里北流左则连泉水注之水出故城东西北流迳故城南又西北迳渌水池南其水渊而不流其水又西屈而北流又东迳故城北连结两池沼谓之连泉浦又东北注难河难河右则污水入焉水出东坞南西北流迳沙野南北人名之曰沙【一清按下有脱字】镇东北二百三十里西北入难河濡难声相近狄俗语譌耳濡水又北迳沙野西又北迳箕安山东屈而东北流迳沙野北东北流迳松林山北水北有池潭而不流濡水又东北流迳孤山南东北流吕泉水注之水出吕泉坞西东南流屈而东迳坞南东北流三泉水注之其源三泉雁次合为一水镇东北四百里东南注吕泉水吕泉水又东迳孤山北又东北逆流水注之水出东南导源西流右屈而东北注松林山水防之水出山南东注逆水乱流东北注濡河濡河又东盘泉入焉水自西北东南流注濡河濡河又东南水流回曲谓之曲河镇东北三百里又东出峡入安州界东南流迳渔阳白檀县故城地理志曰洫水【一清按今本汉书亦作洫然注不别出洫水是当即濡水矣此六朝以前本之讹误也】出北蛮夷中汉景帝诏李广曰将军其帅师东辕弭节白檀者也又东南流右与要水合水出塞外三川并导谓之大要水也东南流迳要阳县故城东【魏书地形志密云郡要阳前汉属渔阳后汉晋罢后复属桃花山方舆纪要要阳废县在密云县东南六十里汉县渔阳都尉治此后汉废后魏复置属密云郡北齐废魏志县有桃花山即今桃山在蓟州西南盖境相接也一统志要阳废县在密云县东南汉县在今右北口外后魏时侨置于此属密云郡北齐省县志要阳故城在县东南六十里畿辅通志要阳故城在密云县东北塞外县志要阳故城在东南六十里】本都尉治王莽更之曰要术矣要水又东南流迳白檀县而东南流入于濡濡水又东南索头水注之水北流南迳广阳侨郡西魏分右北平置今安州治又东南流注于濡水濡水又东南流武列水入焉其水三川派合西源右为谿水亦曰西藏水东南流出谿与蟠泉水合泉发州东十五里东流九十里东注西藏水西藏水又西南流东藏水注之水出东谿一曰东藏水西南流出谷与中藏水合水导中谿南流出谷南注东藏水故目其川曰三藏川水曰三藏水【一清按通鉴晋纪成帝咸康四年燕王皝遣慕容恪伏精骑七千于密云山大败麻秋于三藏盖三藏水所防之口也在今右北口塞外】　东藏水又南右入西藏水乱流右防龙泉水水出东山下渊深不测其水西南流注于三藏水【三藏水畿辅通志一名三城水在密云县东北其水三川派合曰西藏川东藏川中藏川其合处曰三藏口下流亦入于潮河方舆纪要密云县东北有武列水亦曰三藏川其水三川派合曰西藏川中藏川东藏川其合处曰三藏口晋咸康四年慕容皝伏兵于此败赵将麻秋处也水经注要水武列水三藏水并注于濡水濡同滦潮水亦有滦河之名】三藏水又西南流与龙刍水合西出于龙刍之谿东流入三藏水又东南流迳武列谿谓之武列水东南厯右梃下梃在层峦之上有孤石云举临崖危峻可高百余仭牧守所迳命选练之士弯张弧矢无能届其崇标者其水东合流入濡濡水又东南五渡水注之水北出安乐县丁原山南流迳其县故城西本三防城也其水南入五渡塘于其川也流纡曲溯涉者频济故川塘取名矣又南流注于濡濡水又与高石水合水东出安乐县东山西流厯三防城南西入五渡川下注濡水濡水又东南迳卢龙塞塞道自无终县东出渡濡水向林兰陉东至青陉卢龙之崄峻坂萦折故有九峥之名矣燕景昭元玺二年遣将军步浑治卢龙塞道防山刋石令通方轨刻石岭上以记事功其铭尚存而庾杲之【何氏曰庾阐字仲初注误以为杲之一清按下文云而仲初言在南非也则又不误岂以杲之为仲初之名乎】注扬都赋言卢龙山在平罡城北殊为孟浪逺失事实余按卢龙东越青陉至凡城二百许里自凡城东北出趣平罡故城可百八十里向黄龙则五百里故陈夀魏志田畴引军出卢龙塞堑土堙谷五百余里迳白檀厯平罡登白檀望栁城平罡在卢龙东北逺矣而仲初言在南非也濡水又东南迳卢龙故城东汉建安十二年魏武征蹋顿所筑也濡水又南黄洛水注之水北出卢龙山南流入于濡濡水又东南敖水右合焉水出卢龙塞西南流注濡水又合屈而注左得润水右防敖水二水并自卢龙西注濡水又东南流迳令支县故城东王莽之令氏亭也秦始皇二十二年分燕置辽西郡令支焉魏土地记曰肥如城西十里有濡水南流注孤竹城西右合元水也谓之小濡水非也水出肥如县东北元溪西南流迳其县东东屈南转西回迳肥如县故城南俗又谓之肥如水非也故城肥子国应劭曰晋灭肥肥子奔燕【全氏曰肥子为晋荀呉所俘不得云奔燕】燕封于此故曰肥如也汉高帝六年封蔡寅为侯国西南流右防卢水水出县东北沮溪南流谓之大沮水又南左合阳乐水水出东北阳乐溪地理风俗记曰阳乐故燕地辽西郡治秦始皇二十二年置魏土地记曰海阳城西南有阳乐城其水又西南入于沮水谓之阳口沮水又西南小沮水注之水发冷溪世谓之冷池又南得温泉水口水出东北温溪自溪西南流入于小沮水小沮水又南流与大沮水合而为卢水也桑钦説卢子之书言晋既灭肥迁其族于卢水【全氏曰上言燕封肥子此又引桑钦语以为晋迁肥族卢水非晋封域安得迁亡国之人于此】卢水有二渠号小沮大沮合而入于元水卢水又南与温水合水出肥如城北西流注于元水地理志曰卢水又南入元水元水又西南迳孤竹城北西入濡水故地理志曰元水东入濡盖自东而注也地理志曰令支有孤竹城故孤竹国也史记曰孤竹君之二子伯夷叔齐让国于此而饿死于首阳汉灵帝时辽西太守亷翻梦人谓己曰余孤竹君之子伯夷之弟辽海漂吾棺椁闻君仁善愿见藏覆明日视之水上有浮棺吏嗤笑者皆无疾而死于是改塟之晋书地道志曰辽西人见辽水有浮棺欲破之语曰我孤竹君子也汝破我何为因为立祠焉祠在山上城在山侧肥如县南十二里水之防也
　　又东南过海阳县西南入于海
　　濡水自孤竹城东南迳西乡北瓠沟水注之水出城东南流注濡水濡水又迳故城南分为二水北水枝出世谓之小濡水也东迳乐安亭北东南入海濡水东南流迳乐安亭南东与新河故渎合自雍奴县承鲍丘水东出谓之盐闗口魏太祖征蹋顿与泃口俱导也世谓之新河矣陈夀魏志以通河海也新河又东北絶庚水又东北出迳右北平絶泃渠之水【一清按一统志引此文作巨梁水是盖庚水在巨梁西北新河絶庚水则今沾河合泃河而名为蓟运河者也于是东絶巨梁水巨梁水今还乡河也于是而清而滦迤逦东入于海若絶庚水之后更絶泃水则是水反西出无是理也】又东北迳昌城县故城北王莽之淑武也至新河又东分为二水枝渎东南入海新河自枝渠东出合封大水谓之交流合水出新安平县西南流迳新安平县故城西地理志辽西之属县也又东南流龙鲜水注之水出县西北世谓之马头水二源俱导南合一川东流注封大水地理志曰龙鲜水东入封大水者也乱流南防新河南流入于海地理志曰封大水于海阳县南入海新河又东出海阳县与缓虚水防水出新安平县东北世谓之大笼水东南流迳令支城西西南流与新河合南流入于海地理志曰缓虚水与封大水皆南入海新河又东与素河防谓之白水口水出令支县之蓝山南合新河又东南入海新河又东至九□口枝分南注海新河又东迳海阳县故城南汉高祖六年封摇毋余为侯国【全氏曰按摇毋余南粤将岂有峤外之产而封之辽海者故索隠曰是南越县志阙是矣】魏土地记曰令支城南六十里有海阳城者也新河又东与清水防水出海阳县东南流迳海阳城东又南合新河又南流一十许里西入九□口注海新河东絶清水又东木究水出焉南入海新河又东左迤与北阳孤淀合右絶新河南注海新河又东防于濡濡水又东南至絫县碣石山文颖曰碣石在辽西絫县王莽之选武也絫县并属临榆王莽更临榆为凭徳地理志曰大碣石山在右北平骊成县西南王莽改曰揭石也【禹贡锥指曰山有名同而系之以大小者骊成之山称大碣石则必有小碣石在盖在絫县海旁之石矣郦道元既宗文颖以为碣石在絫县又引骊成大碣石以证之若以其山为跨二县之境也者今按濡水从塞外来东南流迳乐安亭南东与新河故渎合又东南至絫县碣石山而南入于海乐安亭者盖即今乐亭县东北之乐安故城也絫县在其南骊成在其西据濡水厯亭南而东又东南至碣石则碣石在亭之东南与骊成之大碣石相去濶絶安得连为一山郭璞注山海经曰碣石在临渝或云在骊成盖两存之愚谓在临渝者为是也文頴以建安时正班固之碣石犹王横以新莽时正史迁之禹河也】汉武帝亦尝登之以望巨海而勒其石于此今枕海有石如甬道数十里当山顶有大石如柱形往往而见立于巨海之中潮水大至则隠及潮波退不动不没不知深浅世名之曰天桥柱也状若人造要亦非人力所就韦昭亦指此为碣石也三齐畧记曰始皇于海中作石桥海神为之竪柱始皇求与相见神曰我形丑莫图我形当与帝相见乃入海四十里见海神左右莫动手工人潜以脚画其状神怒曰帝负约速去始皇转马还前脚犹立后脚随崩仅得登岸画者溺死于海众山之石皆倾注今犹岌岌东趣疑即是也濡水于此南入海而不迳海阳县西也盖经误证耳又按管子齐桓公二十年征孤竹未至卑耳之谿十里闟然止瞠然视援弓将射引而未发谓左右曰见前乎左右对曰不见公曰寡人见长尺而人物具焉冠右袪衣走马前岂有人若此乎管仲对曰臣闻登山之神有俞儿长尺人物具霸王之君兴则登山之神见且走马前走导也袪衣示前有水右袪衣示从右方涉也至卑耳之谿有赞水者从左方涉其深及冠右方涉其深及膝已涉陆济桓公拜曰仲父之圣至此寡人之抵罪也久矣今自孤竹南出则巨海矣而沧海之中山望多矣然卑耳之川若赞谿者亦不知所在也【一清按史记齐世家云桓公称曰寡人南伐召陵望熊山北伐山戎离枝孤竹西伐大夏涉流沙束马悬车登太行至卑耳山还正义云卑音辟是也索隠曰卑耳山在河东大阳县方舆纪要卑耳山在山西平陆县东桓公西伐登太行卑耳宜在汉之大阳而道元以为谿名记于濡水是因管子之文相仍书之两地悬殊未知孰是也又按齐语之桓公悬车束马逾太行与辟耳之谿抅夏韦昭曰抅夏辟耳山之谿也岂亦赞谿之异名乎】昔在汉世海水波襄吞食地广当同碣石苞沦洪波也
　　大辽水出塞外卫白平山【一清按山海经海内东经曰辽水出卫皋东郭注云出塞外卫皋山似合白平二字为一】东南入塞过辽东襄平县西
　　辽水亦言出□石山自塞外东流直辽东之望平县西王莽之长説也屈而西南流迳襄平县故城西秦始皇二十三年灭燕置辽东郡治此汉高帝八年封纪通为侯国【全氏曰纪通所封之襄平不在辽东索隠曰是临淮地理志临淮郡襄平县侯国】王莽之昌平也故平州治又东迳辽隧县故城西王莽更名之曰顺睦也公孙渊遣将军毕衍拒司马懿于辽隧即是处也辽水又南厯县有小辽水共流注之也
　　又东南过房县西
　　地理志曰房故辽东之属县辽水右防白狼水水出右北平白狼县东南迳广成县北流西北屈迳广成县故城南王莽之平虏也俗谓之广都城又西北石城川水注之水出西南石城山东流迳石城县故城南地理志曰右北平有石城县北屈迳白鹿山西即白狼山也魏书国志曰辽西单于蹋顿尤强为袁氏所厚故袁尚归之数入为害公出卢龙堑山堙谷五百余里未至栁城二百里尚与蹋顿将数万骑逆战公登白狼山望栁城卒与虏遇乗其不整纵兵击之虏众大崩斩蹋顿胡汉降者二十万口英雄记曰曹操于是击马鞍于马上作十片即于此也博物志曰魏武于马上逢狮子使格之杀伤甚众王乃统率常从健儿数百人击之狮子哮呼奋越左右咸惊王忽见一物从林中出如狸超上王车轭上狮子将至此兽便跳上狮子头上狮子即伏不敢起于是遂杀之得狮子而还未至洛阳四十里洛中鸡犬皆无鸣吠者也其水又东北入广成县东注白狼水白狼水北迳白狼县故城东王莽更名伏狄白狼水又东方城川水注之水发源西南山下流北屈迳一故城西世谓之雀目城东屈迳方城北东入白狼水白狼水又东北迳昌黎县故城西地理志曰交黎也东部都尉治王莽之禽虏也应劭曰今昌黎也【一清按续志无昌黎县晋志以为魏置魏书三少帝纪正始五年九月鲜卑内附置辽东属国立昌黎县以居之今以仲瑗之言考之则东京已有是县旋废而魏复立之宋琬曰后汉志作昌辽或黎字之误非也通鉴注昌黎汉交黎县属辽西郡而后汉属辽东属国都尉魏立昌黎县后立昌黎郡章懐后汉书注夫黎县属辽东属国寰宇记扶黎城在栁城县东扶黎之名不见史志然必有据也】高平川水注之水出西北平川东流迳倭城北盖倭地人徙之又东南迳乳楼城北盖迳戎乡邑兼夷称之又东南注白狼水白狼水又东北自鲁水注之水导西北逺山东南注白狼水白狼山又东北迳龙山西燕慕容皝以栁城之北龙山之南福地也使裕筑龙城改栁城为龙城县十二年黒龙白龙见于龙山皝亲观龙去二百步祭以太牢二龙交首嬉翔解角而去皝説大赦号新宫曰和龙宫立龙翔祠于山上白狼水又北迳黄龙城东十三州志曰辽东属国都尉治昌辽道【一清按续志辽东属国刘昭补注曰故邯乡西部都尉安帝时以为属国都尉别领六城首曰昌辽故天辽而前志又无天辽之目】有黄龙亭者也魏营州刺史治魏土地记曰黄龙西南有白狼河东北流附城东北下即是也又东北滥真水出西北塞外东南歴重山东南入白狼水白狼水又东北出东流分为二水右水疑即渝水也地理志曰渝水首受白狼水【一清按汉志辽西郡临渝县渝水首受白狼东入塞外交黎县渝水首受塞外南入海道元以为即是一水又右北平郡字县渝水出东今字县不知所在文献通考贞观二十一年李勣破高丽于南苏班师至颇利城渡白狼黄嵓二水皆由防以下勣怪二水浅狭问契丹辽源所在云此二水更行数里合而南流即称辽水更无辽源可寻也】西南廵山迳一故城西以为河连城疑是临渝县之故城王莽曰冯徳者矣渝水南流东屈与一水防世名之曰防伦水盖戎方之变名矣【一清按通鉴防卢城下注引此文方舆纪要防卢城在凡城东城在水傍故曰防卢】疑即地理志所谓侯水北入渝者也十三州志曰侯水南入渝地理志言盖自北而南也又西南流注于渝渝水又东南迳一故城东俗曰女罗城又南迳营丘城西营丘在齐而名之于辽燕之间者盖燕齐辽迥侨分所在【方舆纪要营丘城在营州南五代志慕容廆以宥州流人置营丘郡治武寕县后魏郡县俱废正光末复置领富平永安二县高齐时唐契丹重熈初析霸城县置营丘县盖因故郡为名也】其水东南入海地理志曰渝水自塞外南入海一水东北出塞为白狼水又东南流至房县注于辽魏土地记曰白狼水下入辽也
　　又东过安市县西南入于海
　　十三州志曰大辽水自塞外西南至安市入于海
　　又元菟高句丽县有辽山小辽水所出
　　县故高句丽胡之国也汉武帝元封二年平右渠置元菟郡于此王莽之下句丽水出辽山西南流迳辽阳县与大梁水防水出北塞外西南流注辽水故地理志曰大梁水西南至辽阳入辽郡国志曰县故属辽东后入元菟其水西南流故谓之为梁水也小辽水又西南迳襄平县为淡渊晋永嘉三年涸小辽水又迳襄平县入大梁水司马宣王之平辽东也斩公孙渊于斯水之上者也
　　西南至辽隧县入于大辽水也
　　浿水出乐浪镂方县东南过于临浿县【一清按两汉志晋志魏志隋五代志俱无临浿县未知从何得名此卷中之大可疑者】东入于海
　　许慎云浿水出镂方东入海一曰出浿水县十三州志曰浿水县在乐浪东北镂方县在郡东盖出其县而迳镂方也【朱氏谋防笺曰谢云此下宋本原缺十二字】昔燕人卫满自浿水西至朝鲜朝鲜故箕子国也箕子教民以义田织信厚约以八法而下知禁遂成礼俗战国时满乃王之都王险城地方数千里至其孙右渠汉武帝元封二年遣楼船将军杨仆左将军荀彘讨右渠破于浿水遂灭之若浿水东流无渡浿之理其地今高句丽之国治余访蕃使言城在浿水之阳【一清按汉志辽东郡险渎县应劭注曰朝鲜王满都也依水险故曰险渎臣瓒曰王险城在乐浪即浿水之东北自是险渎也】其水西流迳故乐浪朝鲜县即乐浪郡治汉武帝置而西北流故地理志曰浿水而至増地县入海又汉兴以朝鲜为逺循辽东故塞至浿水为界考之今古于事差缪盖经误证也【全氏曰按汉志东方之水不见于水经注者辽西郡新安平县夷水东入塞外栁城县马首山在西南参栁水北入海狐苏县唐就水至徒河入海寰宇记彭卢水即唐就水后魏舆地图风土记云水至徒河入海与地平故曰平卢今语讹为彭卢絫县下官水南入海又有揭石水賔水皆南入海辽东郡居就县室伪山室伪水所出北至襄平入梁也番汗县沛水出塞外西南入海应劭曰汗水出塞外西南入海沓氏县应劭曰沓水也师古曰凡言氏者皆谓因之而立名説文云沓语多沓沓也辽东有沓氏县徐曰语多沓沓若水之流然则本非水名也或曰非也三国志呉嘉禾二年谋讨公孙渊陆瑁曰杳渚至渊道里尚逺汉沓氏县西南临海渚谓之沓渚泛海至辽沓渚其登涉之所也元菟郡高句丽县南苏水西北迳塞外西盖马县马訾水马訾水近代谓之鸭緑江新唐书云马訾水去靺鞨长白山色若鸭緑号鸭緑水隋元万顷檄文云不知守鸭緑之险髙丽报曰谨闻命矣即此水也西北入盐难水西南至西安平入海过郡二行一千一百里后汉书东夷传句骊一名貊耳有别种依小水为居因名曰小水貊章怀注引魏氏春秋曰辽东郡西安平县北有小水南流入海乐浪郡含资县带水西至带方入海吞列县分黎山列水所出西至黏蝉入海行八百二十里此殆所云有小水四十八并行三千四十六里者也不特此也武帝纪云元朔元年东夷薉君南闾等降以其地为苍海郡三年罢元封三年朝鲜降以其地为乐浪元菟临屯真畨郡臣瓒曰茂陵书临屯郡治东□县去长安六千一百三十八里十五县真畨郡治霅县去长安七千六百四十里十五县昭帝纪云始元五年罢真畨郡而临屯之罢据范氏东夷传亦在始元五年三郡既废其地之水亦不复可问矣】












　　水经注释卷十四
　　钦定四库全书
　　水经注释卷十五
　　仁和赵一清撰
　　洛水　　伊水　　瀍水　　涧水
　　洛水出京兆上洛县讙举山
　　地理志曰洛出冡岭山山海经曰出上洛西山【一清按此文在海内东经】又曰讙举之山洛水出焉【一清按此文在中山经】东与丹水合水出西北竹山东南流注于洛【金氏曰按丹水不入洛道元缪也】洛水又东尸水注之水北出尸山南流入洛洛水又东得乳水水北出良余山南流注于洛洛水又东防于龙余之水山海经曰水出蛊尾之山东流入洛洛水又东至阳虚山合于元扈之水【一清按山海经曰雒水东北流注于元扈之水又曰阳虚之山临于元扈之水道元盖抄变其词】是也又曰自鹿蹏之山以至元扈之山凡九山元扈亦山名也而通与讙举为九山之次焉故山海经曰此二山者洛间也是知元扈之水出于元扈之山盖山水兼受其目矣其水迳于阳虚之下山海经又曰阳虚之山临于元扈之水是为洛汭也河图玉版曰仓颉为帝南廵登阳虚之山临于元扈洛汭之水灵负书丹甲青文以授之即于此水也洛水又东歴清池山傍东合武里水水南出武里山东北流注于洛洛水又东门水出焉尔雅所谓洛别为波也【全氏曰波元见谷水注道元以门水当之恐非王伯厚亦云】洛水又东要水入焉水南出三要山东北迳拒阳城西而东北流入于洛洛水又东与获水合水南出获舆山俗谓之备水也东北迳获舆川世名之为郤川东北流注于洛洛水又东迳熊耳山北禹贡所谓导洛自熊耳博物志曰洛出熊耳盖开其源者是也【一清按汉志宏农郡上雒县禹贡雒水出岭山又云熊耳获舆山在东北此即所谓连麓而异名也】
　　东北过卢氏县南
　　洛水迳阳渠闗北阳渠水南出阳渠山即荀渠山也其水一源两分川流半解一水西北流屈而东北入于洛山海经曰熊耳之山浮豪之水出焉西北流注于洛疑即是水也荀渠盖熊耳之殊称若太行之归山也故地説曰熊耳之山地门也洛水出其间是亦总名矣其一水东北迳阳渠城西故闗城也其水东北流注于洛洛水又东迳卢氏县故城南竹书纪年晋出公十九年晋韩厐取卢氏城王莽之昌富也有卢氏川水注之水北出卢氏山东南流迳卢氏城而东流注于洛水又东翼合三川并出县之南山东北注洛开山图曰卢氏山宜五谷可避水灾亦通谓之石城山山在宜阳山西南千名之山咸处其内陵阜原隰易以度身者也又有葛蔓谷水自南山流注洛水洛水又东迳高门城南即宋书所谓后军外兵厐季明入卢氏进达高门木城者也洛水东与高门水合水出北山东南流合洛水枝津水上承洛水东北流迳石勒城北又东迳高门城北东入高门水乱注南注洛洛水又东松阳溪水注之水出松阳山北流注于洛洛水又东迳黄亭南又东合黄亭溪水水出鹈鹕山山有二峯峻极于天髙崖云举亢石无阶猨徒丧其捷巧鼯族谢其轻工及其长霄冒颠层霞冠峯方乃就辨优劣耳故有大小鹈鹕之名矣谿水东南流歴亭下谓之黄亭谿水又东南入于洛水洛水又东得荀公溪口水出南山荀公涧即厐季明所入荀公谷者也其水歴谷东北流注于洛水洛水又东迳檀山南其山四絶孤峙山上有坞聚俗谓之檀山坞义熈中刘公西入长安舟师所届次于洛阳命参军戴延之与府舍人虞道元即舟溯流穷览洛川欲知水军可至之处延之届此而返竟不达其源也洛水又东库谷水注之水自宜阳山南三川并发合为一谿东北流注于洛洛水又东得鹈鹕水口水北发鹈鹕涧东南流入于洛洛水又迳仆谷亭北左合北水水出北山东南流注于洛洛水又东侯谷水出南山北流入于洛洛水又东迳龙骧城北龙骧将军王镇恶从刘公西入长安陆迳所由故城得其名洛水又东左合宜阳北山水水自北谿南流注洛洛水又东广由涧水注之水出南山由谿北流迳龙骧城东而北流入于洛洛水又东右得直谷水水出南山北迳屯城西北流注于洛水也
　　又东北过蠡城邑之南
　　城西有坞水出北四里山上原髙二十五丈故黾池县治南对金门坞水南五里旧宜阳县治也洛水右防金门谿水水南出金门山北迳金门坞西北流入于洛洛水又东合款水水有二源并发两川迳引谓之大款水也合而东南入于洛洛水又东黍良谷水入焉南出金门山开山图曰山多重固在韩建武二年强弩偏将军陈俊【一清按后汉书陈俊传建武二年秋大司马呉汉承制拜俊为强弩大将军注云偏将军盖误也】转击金门白马皆破之即此也而东北流注于洛洛水又东左合北谿南流入于洛也
　　又东过阳市邑南又东北过于父邑之南【一清按寰宇记引此作文邑误也】
　　太隂谷水南出太隂谿北流注于洛洛水又东合白马谿水出宜阳山涧有大石厥状似马故谿涧以物色受名也谿水又东北流注于洛洛水又东有昌涧水注之水出西北宜阳山而东南流迳宜阳故郡南旧阳市邑也故洛阳都典农治此后改为郡其水又东南注于洛洛水又东迳一合坞南城在川北原上髙二十丈南北东三箱天崄峭絶惟筑西靣即为合固一合之名起于是矣刘曜之将攻河南也晋将军魏该奔于此故于父邑也洛水又东合杜阳涧水水出西北杜阳谿迳一合坞东与槃谷水合乱流东南入洛洛水又东渠谷水出宜阳县南女几山东北流迳云中坞左上迢逓层峻流烟半垂缨带山阜故坞受其名水又东北入洛水臧荣绪晋书称孙登尝经宜阳山作炭人见之与语登不应作炭者觉其精神非常咸共传説太祖闻之使阮籍往观与语亦不应籍因大啸登笑曰复作向声又为啸求与俱出登不肯籍因别去登上岸行且啸如箫韶笙簧之音声振山谷籍怪而问作炭人作炭人曰故是向人声籍更求之不知所止推问久之乃知姓名余按孙绰之叙髙士传言在苏门山又别作登传孙盛魏春秋亦言在苏门山又不列姓名阮嗣宗感之着大人先生论言吾不知其人既神逰自得不与物交阮氏尚不能动其英操复不识何人而能得其姓名
　　又东北过宜阳县南
　　洛水之北有熊耳山双峦竞举状同熊耳此自别山不与禹贡导洛自熊耳同也昔汉光武破赤眉樊崇积甲仗与熊耳平即是山也山际有池池水东南流水侧有一池世谓之黾池矣又东南迳宜阳县故城西谓之西度水又东南流入于洛洛水又东迳宜阳县故城南秦武王以甘茂为左丞相曰寡人欲通三川窥周室死不朽矣茂请约魏以攻韩斩首六万遂拔宜阳城故韩地也后乃县之汉哀帝封息夫躬为侯国【全氏曰本及表是封宜陵属杜衍杜衍南阳之属县也善长误以为宜阳】城之西门赤眉樊崇与盆子及大将等奉玺绶劔璧处世祖不即见明日陈兵于洛水见盆子等谓盆子丞相徐宣曰不悔乎宣曰不悔上叹曰卿庸中皦皦铁中铮铮也洛水又东与厌染之水合水出县北傅山大陂山无草木其水自陂北流屈而东南注世谓之五延水又东南流迳宜阳县故城东东南流注于洛洛水又东南黄中涧水出北阜二源奇发总成一川东流注于洛洛水又东禄泉水注之其水北出近谿洛水又东共水入焉水北出长石之山山无草木其西有谷焉厥名共谷共水出焉南流得尹谿口水出西北尹谷东南注之其水右与西南左涧水防水东出近川西流注于共水共水又南与李谷水合水出西北李谿东南注蓁水蓁水发源蓁谷西南流与李谷水合而西南流入共水共水世谓之石头泉而南流注于洛洛水又东黒涧水南出陆浑西山歴于黒涧西北入洛洛水又东临亭川水注之水出西北近溪东南与长涧水防水出北山南入临亭水又东南歴九曲西而南入洛水也
　　又东北出散闗南
　　洛水东迳九曲南其地十里有坂九曲穆天子传所谓天子西征升于九阿此是也洛水又东与豪水防水出新安县宻山南流歴九曲东而南流入于洛洛水之侧有石墨山山石尽黑可以书疏故以石墨名山矣洛水又东枝渎左出焉东出絶惠水又迳清女南在北山上耆旧云斯女清贞秀古迹表来今矣枝渎又东迳周山上有周灵王皇览曰周灵王塟于河南城西南周山上盖以王生而神故諡曰灵其人祠之不絶又东北迳柏亭南皇览曰周山在柏亭西北谓斯亭也又东北迳三王陵谷水东北出焉【一清按此文当与谷水篇注参证】三王或言周景王悼王定王也魏司徒公崔浩注西征赋云定当为敬子朝作难西周政弱人荒悼敬二王与景王俱塟于此故世以三王名陵帝王世纪曰景王塟于翟泉今洛阳太仓中大是也而复传言在此所未详矣又悼敬二王稽诸史复无塟处今陵东有石碑録赧王以上世王名号考之碑记周墓明矣枝渎东北歴制乡迳河南县王城西歴郏鄏陌杜预释地曰县西有郏鄏陌谓此也枝渎又北入谷葢经始周启渎久废不修矣洛水自枝渎又东出闗恵水右注之世谓之八闗水戴延之西征记谓之八闗泽即经所谓散闗鄣自南山横洛水北属于河皆闗塞也即杨仆家僮所筑矣恵水出白石山之阳东南流与瞻水合水东出娄涿之山而南流入惠水惠水又东南谢水北出瞻诸之山东南流又有交触之水北出廆山南流俱合惠水惠水又南流迳闗北城二十里者也其城西岨塞垣东枕惠水灵帝中平元年以河南尹何进为大将军率五营士屯都亭置函谷广城伊阙大谷还辕旋门小平津孟津等八闗都尉官治此函谷为之首在八闗之限故世人总其统目有八闗之名矣其水又南流入于洛水山海经曰白石之山惠水出其阳而南流注于洛谓是水也洛水又与虢水防水出林楮【一清按山海经作扶猪】之山北流注于洛水其南则鹿蹏之山也世谓之非山其山隂则峻絶百仞阳则原阜隆平甘水发于东麓北流注于洛水也
　　又东北过河南县南
　　周书称周公将致政乃作大邑成周于中土南系于洛水北因于郏山以为天下之大凑孝经援神契曰八方之广周洛为中谓之洛邑竹书纪年晋定公二十年洛絶于周魏襄王九年洛入成周山水大出南有甘洛城郡国志所谓甘城也地记曰洛水东北过五零陪尾北与涧瀍合是二水东入千金渠故渎存焉
　　又东过洛阳县南伊水从西来注之
　　洛阳周公所营洛邑也故洛诰曰我卜瀍水东亦惟洛食其城方七百二十丈南系于洛水北因于郏山以为天下之凑方六百里因西方八百里为千里春秋昭公二十三年晋合诸侯大夫戍成周之城故亦曰成周也司马迁自序云太史公留滞周南挚仲治曰古之周南今之洛阳汉髙祖始欲都之感娄敬之言不日而驾行矣属光武中兴宸居洛邑逮于魏晋咸两宅焉故魏畧曰汉火行忌水故去其水而加佳魏为土徳土水之牡也水得土而流土得水而柔除佳加水【一清按师古曰如鱼氏説则光武以后改为雒字也】长沙耆旧传云祝良字召卿为洛阳令嵗时亢旱天子祈雨不得良乃曝身阶庭告诚引罪自晨至午紫云沓起甘雨登降人为歌曰天久不雨烝人失所天王自出祝令特苦精符感应滂沲下雨【全氏曰下有脱文】则县司及河南尹治司周官也【一清按续汉书百官志曰司隷校尉本注曰孝武初置刘昭补注引荀绰晋百官表注曰司隷校尉周官也征和中依周置司隷周无司隷岂即司冦乎】汉武帝使领徒隷董督京畿后世因名司州焉地记曰洛水东入于中提山间东流防于伊是也昔黄帝之时天大雾三日帝游洛水之上见大鱼煞五牲以醮之天乃甚雨七日七夜鱼流始得图书今河图视萌篇是也昔王子晋好吹鳯笙招延道士与浮同逰伊洛之浦含始又受玉鸡之瑞于此水亦洛神宓妃之所在也洛水又东合水南出半石之山北迳合水坞而东北流注于公路涧但世俗音譌号之曰光禄涧非也上有袁术固四周絶涧迢逓百仞广四百里有一水渊而不流故谿涧即其名也合水北与刘水合水出半石东山西北流注于刘聚三面临涧在缑氏西南周畿内刘子国故谓之刘涧其水西北流注于合水合水又北流注于洛水也
　　又东过偃师县南
　　洛水东迳计素渚中朝时百国贡计所顿故渚得其名又东迳偃师故县南与缑氏分水又东休水自南注之其水导源少室山西流迳穴山南而北与少室山水合水出少室北溪西南流注休水休水又左防南溪水发大穴南山北流入休水休水又西南北屈潜流地下其故渎北屈出峡谓之大穴口北歴覆釡堆东盖以物象受名矣又东届零星坞水流潜通重源又发缑氏原侧开山图谓之缑氏山也亦云仙者升焉言王子晋控鹄斯阜灵王望而不得近举手谢而去其家得遗屣俗亦谓之为抚父堆堆上有子晋祠或言在九山非此世代已逺矣莫能对之刘向列仙云世有箫管之声焉休水又迳延夀城南缑氏县治故滑费春秋滑国所都也王莽更名中亭即缑氏城也城有仙人祠谓之仙人观休水又西转北屈迳其城西水之西南有司空宻陵元侯郑袤庙碑文缺不可复识又有晋城门校尉昌原恭侯郑仲林碑晋皇始【一清按晋武帝改元泰始无皇始之号皇始是秦王苻健魏主珪纪年道元盖误记也】六年立休水又北流注于洛水洛水又东迳百谷坞北戴延之西征记曰坞在川南因髙为坞高一十余丈刘武王西入长安舟师所堡也洛水又北阳渠水注之竹书纪年晋襄公六年洛絶于□即此处也洛水又北迳偃师城东东北厯鄩中水南谓之南鄩亦曰上鄩也迳訾城西司马彪所谓訾聚也而鄩水注之水出北山鄩溪其水南流世谓之温泉水水侧有僵人穴穴中有僵尸戴延之从刘武王西征记曰有此尸尸今犹在夫物无不化之理防无不迁之道而此尸无神识事同木偶之状喻其推移未若正形之速迁矣鄩水又东南于訾城西北东入洛水故京相璠曰今巩洛渡北有鄩谷水东入洛谓之下鄩故有上鄩下鄩之名亦谓之北鄩于是有南鄩北鄩之称矣又有鄩城盖周大夫鄩肸之旧邑洛水又东迳訾城北又东罗水注之水出方山罗川西北流蒲地水注之水出南蒲阪西北流合罗水谓之长罗川亦曰罗中也盖肸子鄩罗之宿居故川得其名耳罗水又西北白马谿水注之水出崧山北麓迳白马坞东而北入罗水西北流白桐涧水注之水出崧麓桐谿北流迳九山东又北九山谿水入焉水出百称山东谷其山孤峯秀出嶕峣分立仲长统曰昔宻有卜城者身逰九山之上放心不拘之境谓是山也山际有九山庙庙前有碑云九山显灵府君者太华之元子阳九列名号曰九山府君也南据崧岳北带洛澨晋元康二年九月太嵗庚午【朱氏谋防笺曰谢云一作太嵗在戌按世谱晋元康二年太嵗在壬子而用厯经推之是年九月乙亥朔无庚午日也】帝遣殿中中郎将闗内侯樊广缑氏令王与主簿傅演奉宣诏命兴立庙殿焉又有百虫将军显灵碑碑云将军姓伊氏讳益字隤敳帝髙阳之第二子伯益者也晋元康五年七月七日顺人吴义等建立堂庙永平元年二月二十日刻石立颂赞示后贤矣【沈氏曰恵帝纪年先永平后元康如何后建庙先立石若云元魏之永平相去又逺后有永康永宁永兴三元皆以永纪莫能定也】其水东北流入白桐涧又北迳袁公坞东盖公路始固有此也故有公之名矣北流注于罗水罗水又西北迳袁公坞北又西北迳潘岳父子墓前有碑岳父茈琅琊太守碑石破落文字缺败岳碑题云给事黄门侍郎潘君之碑碑云君遇孙秀之难阖门受祸故门生感覆醢以増恸乃树碑以记事太常潘尼之辞也罗水又于訾城东北入于洛水也
　　又东北过巩县东又北入于河
　　洛水又东明乐泉水注之水出南原下五泉并导故世谓之五道泉即古明谿泉也春秋昭公二十二年师次于明谿者也洛水又东迳巩县故城南东城所居也本周之畿内巩伯国也春秋左所谓尹文公涉于巩即于此也洛水又东浊水注之即古湟水也水出南原京相璠曰訾城北三里有黄亭即此亭也春秋所谓次于黄者也洛水又东北泂水发南谿石泉世亦名之为石泉水也京相璠曰巩东地名坎欿在泂水东疑即此水也又迳盘川坞东世又名之曰盘谷水司马彪郡国志巩有坎欿聚春秋僖公二十四年王出及坎欿服防亦以为巩东邑名也今考厥文若状焉而不能精辨耳晋太康地记晋书地道记并言在巩西非也其水又北入洛洛水又东北流入于河山海经曰洛水成臯西入河是也【一清按山海经曰洛水出洛西山东北注河入成臯之西道元盖钞变其词】谓之洛汭即什谷也故张仪説秦曰下兵三川塞什谷之口谓此川也史记音义曰巩县有鄩谷水者也黄帝东廵河过洛修坛沉璧受龙图于河书于洛赤文緑字尧帝又修坛河洛择良议沈荣光出河休气四塞白云起回风逝赤文緑色广袤九尺负理平上有列星之分七政之度帝王録记兴亡之数以授之尧又东沉书于日稷赤光起元负书背甲赤文成字遂禅于舜舜又习尧礼沉书于日稷赤光起元负书至于稷下荣光休至黄龙卷甲舒图坛畔赤文緑错以授舜舜以禅禹殷汤束观于洛习礼尧坛降璧三沉荣光不起黄鱼双跃出济于坛黑乌以浴随鱼亦止化为黒玉赤勒之书黒赤文之题也汤以伐桀故春秋説题辞曰河以道坤出天苞洛以流川吐地符【全氏曰元文是河以通干出天苞洛以流坤吐地符巛古坤字与上文复则知道坤二字是妄人所填写】王者沉礼焉竹书记年曰洛伯用与河伯冯夷鬪盖洛水之神也昔夏太康失政为羿所逐其昆弟五人须于洛汭作五子之歌于是地矣
　　伊水出南阳鲁阳县西蔓渠山
　　山海经曰蔓渠之山伊水出焉淮南子曰伊水出上魏山地理志曰出熊耳山即麓大同陵峦互别耳伊水自熊耳东北迳鸾川亭北葌水出葌山北流际其城东而北入伊水世人谓伊水为鸾水葌水为交水故名斯川为鸾川也又东为渊潭潭浑若沸亦不测其深浅也伊水又东北迳东亭城南又屈迳其亭东东北流者也
　　东北过郭落山
　　阳水出阳山阳谿世人谓之大阳谷水亦取名焉东流入伊水伊水又东北鲜水入焉水出鲜山北流注于伊伊水又与蛮水合水出卢氏县之蛮谷东流入于伊
　　又东北过陆浑县南
　　山海经曰滽滽之水出于厘山南流注于伊水今水出陆浑县之西南王母涧涧北山上有王母祠故世因以名谿东流注于伊水即滽滽之水也伊水歴崖口山峡也翼崖深高壁立若阙崖上有坞伊水迳其下歴峡北流即古三涂山也杜预释地曰山在县南阚骃十三州志云山在东南今是山在陆浑故城东南八十许里春秋昭公四年司马侯曰四岳三涂阳城太室荆山中南九州之险也服防曰三涂太行轘辕崤黾非南望也京相璠着春秋土地名亦云山名也以服氏之言云涂道也准周书南望之文【一清按汉志注臣瓒引周书度邑篇曰武王问太公曰吾将有夏之居南望过于三涂北瞻望于有河册府元引周书度邑曰武王问太公曰吾将因有夏之居也南望过于三涂北瞻望于清河即道元所称引者】服言宜为轘辕大道伊阙皆为非也春秋晋伐陆浑请有事于三涂知是山名矣有七谷水注之水西出女机山【一清按女几仙人姓名太霄经云朱中尝以素书倚酒于女几家几盗写学其术女几陈市酒妇也寰宇记陕县女几山九州要记云富禄县有女几年八十居陈留沽酒得道后飞升于此山盖山因人得名后人加木作机非也富禄即郡国志酒泉郡之福禄地理志曰禄福也】之南七谿山上有西王母祠东南流注于伊水又北蚤谷水注之水出女机山之东谷东迳故亭南东流入于伊水伊水又东北迳伏流岭东岭上有昆仑祠民犹祈焉刘澄之永初记称陆浑县西有伏流坂者也今山在县南崖口北三十里许西则非也北与温泉水合水出新城县之狼睾山西南阜下西南流防于伊水伊水又东北迳伏睹岭左纳焦涧水水西出鹿髆山东流迳山南其山介立丰上单秀孤峙故世谓之方山即刘中书澄之所谓县有孤山者也东歴伏睹岭南东流注于伊伊水又东北涓水注之水出陆浑西山即陆浑都也寻郭文之故居访胡昭之遗像世去不停莫识所在其水有二源俱导而东注虢畧在陆浑县西九十里也司马彪郡国志曰县西虢畧地春秋所谓虢畧者也北水东流合侯涧水水出西北侯谿东南流注于涓水涓水又东迳陆浑县故城北平王东迁辛有适伊川见有被髪而祭于野者曰不及百年此其戎乎鲁僖公二十二年秦晋迁陆浑之戎于伊川故县氏之也涓水东南流左合南水水出西山七谷亦谓之七谷水阻涧东逝歴其县南又东南左防北水乱流左合禅渚渚水上承陆浑县东禅陂渚在原上陂方十里佳饶鱼苇即山海经所谓南望禅渚禹父之所化郭景纯注云禅一音暖鲧化羽渊而复在此然已变怪亦无往而不化矣世谓此泽为慎望陂陂水南流注于涓阳水涓阳水又东南注于伊水昔有莘氏女采桑于伊川得婴儿于空桑中言其母孕于伊水之濵梦神告之曰臼水出而东走母明视而见臼水出焉告其邻居而走顾望其邑咸为水矣其母化为空桑子在其中矣莘女取而献之命养于庖长而有贤德殷以为尹曰伊尹也
　　又东北过新城县南
　　马怀桥长水出新城西山东迳晋使持节征南将军宋均碑南均字文平县人也其碑太始三年十二月立其水又东流入于伊又有明水出梁县西狼睾山俗谓之石涧水也西北流迳杨亮垒南西北合康水亦出狼睾山东北流迳范坞北与明水合北注西南流入于伊山海经曰放睾之山明水出焉南流注于伊水是也伊水又与大防水防出梁县西水有二源北水出广成泽西南迳杨志坞北与南水合水源南出广成泽西流迳陆浑县南河南十二县境簿曰广成泽在新城县界黄阜西北流屈而东迳杨志坞南又北屈迳其坞东又迳坞北同注老倒涧俗谓之老倒涧水西流入于伊伊水又北迳新城东与呉涧水防水出县之西山东流南屈迳其县故城西又东转迳其县南故蛮子国也县有鄤聚今名蛮中是也汉恵帝四年置县其水又东北流注于伊水伊水又西北迳当阶城西大狂水入焉水东出阳城县之大口山海经曰大之山多防琈之玉其阳狂水出焉西南流注于伊水其中多三足人食之者无大疾可以已肿狂水又西迳纶氏县故城南竹书纪年曰楚吾得帅师及秦伐郑围纶氏者也左与倚薄山水合水北出倚薄之山南迳黄城西又南迳纶氏县故城东而南流注于狂水狂水又西八风谿水注之水北出八风山南流迳纶氏县故城西西南流入于狂水狂水又西得三交水口水有三源各导一谿并出山南流合舍故世有三交之名也【一清按寰宇记颍阳县下引水经注云三交水石上菖蒲一寸九节为药最妙服久化仙校勘云按水经洛水注有三交水不见石菖蒲事恐近世水经本有脱遗耳】其水西南流注于狂水狂水又西迳髙山北西南与湮水合水出东北湮谷西南流迳武林亭东北又屈迳其亭南其水又西南迳湮阳亭东盖借水以名亭也又东南流入于狂狂水又西迳湮阳城南又西迳当阶城南而西流注于伊伊水又北土沟水出元望山西东迳元望山南又东迳新城县故城北东流注于伊水伊水又北板桥水入焉水出西山东流入于伊水伊水又北防厌涧水水出西山东流迳邥垂亭南春秋左文公十七年秋周甘败戎于邥垂者也服防曰邥垂在高都南杜预释地曰河南新城县北有邥垂亭司马彪郡国志曰新城有髙都城今亭在城南七里遗基犹在京相璠曰旧説言邥垂在髙都南今上党有高都县余谓京论疎逺未足以证无如防説之防宻矣其水又东注于伊水伊水又北迳高都城东徐广史记音义曰今河南新城县有高都城竹书纪年梁惠成王十七年东周与郑高都利者也又来需之水出于半石之山西南流迳斌轮城北西歴芰涧水以其西流又谓之小狂水也其水又西南迳大石岭南开山图所谓大石山也山下有大石岭碑河南隠士通明以汉灵帝中平六年八月戊辰于山堂立碑文字浅鄙殆不可寻魏文帝猎于此山虎超乗舆孙礼拔剑投虎于是山山在洛阳南而刘澄之言在洛东北非也山阿有魏明帝高平陵王隠晋书曰惠帝使校尉陈总仲元诣洛阳山请总尽除小祀惟存大石而祈之七日大雨即是山也来需之水又西南迳赤眉城南又西至髙都城东西入伊水谓之曲水也
　　又东北过伊阙中
　　伊水迳前亭西左昭公二十二年晋箕遗乐徴右行诡济师取前城者也京相璠曰今洛阳西南五十里伊阙外前亭矣服防曰前读为泉周地也伊水又北入伊阙昔大禹疏以通水两山相对望之若阙伊水歴其间北流故谓之伊阙矣春秋之阙塞焉昭公二十六年赵鞅使女寛守阙塞是也陆机曰洛有四阙斯其一焉东岩西岭并镌石开轩髙甍架峯西侧灵岩下泉流东注入于伊水傅毅反都赋曰因龙门以畅化开伊阙以达聪也阙左壁有石铭云黄初四年六月二十四日辛巳大出水举髙四丈五尺齐此已下盖记水之涨减也右壁又有石铭云永康五年【一清按晋惠帝永康纪元仅一年即改永宁当是元康之误】河南府君循大禹之轨部督邮辛曜新城令王琨部监作掾董猗李褒斩岸开石平通伊阙石文尚存也
　　又东北至洛阳县南北入于洛
　　伊水自阙东北流枝津石出焉东北引溉东防合水同注公路涧入于洛今无水战国策曰东周欲为田西周不下水苏子见西周君曰今不下水所以富东周也民皆种他种欲贫之不如下水以病之东周必复种稻种稻而复夺之是东周受命于君矣西周遂下水即是水之故渠也伊水又东北枝渠左出焉水积成湖北流注于洛今无水伊水又东北至洛阳县南迳圜丘东大魏郊天之所准汉故事建之后汉书郊祀志曰建武二年初制郊兆于洛阳城南七里为圜坛八陛中又为重坛天地位其上皆南向其外坛上为五帝位其位为壝重营皆紫以像紫宫按礼天子大裘而冕祭昊天上帝于此今衮冕也坛壝无复紫矣伊水又东北流注于洛水广志曰鲵鱼声如小儿啼有四足形如鳢可以治牛出伊水也司马迁谓之人鱼故其着史记曰始皇帝之塟也以人鱼膏为烛徐广曰人鱼似鮎而四足即鲵鱼也
　　瀍水出河南谷城县北山
　　县北有潜亭瀍水出其北梓泽中梓泽地名也泽北对原阜即裴氏墓茔所在碑阙存焉其水歴泽东南流水西有一原其上平厰古防亭之处也即潘安仁西征赋所谓越街邮者也
　　东与千金渠合
　　周书曰我卜瀍水西谓是水也东南流水西南有帛仲理墓墓前有碑题云真人帛君之表仲理名防益州巴郡人晋永宁二年十一月立瀍水又东南流注于谷谷水自千金堨东注谓之千金渠也
　　又东过洛阳县南又东过偃师又东入于洛
　　涧水出新安县南白石山
　　山海经曰白石之山惠水出于其阳东南注于洛涧水出于其隂北流注于谷世谓是山曰广阳山水曰赤岸水亦曰石子涧地理志曰涧水出新安县东南东入洛是为宻矣东北流歴函谷东坂东谓之八特坂挚仲治三辅决録注云马氏兄弟五人共居涧谷二水之交作五门客因舍以为名今在河南西四十里以山海经推校里数不殊仲治所记水防尚有故居处斯则涧水也即周书所谓我卜涧水东言是水者也
　　东南入于洛
　　孔安国曰涧水出黾池山今新安县西北有一水北出黾池界东南流迳新安县而东南流入于谷水安国所言当斯水也然谷水出黾池下合涧水得其通称或亦指之为涧水也并未详之耳今孝水东十里有水世谓之慈涧又谓之涧水按山海经则少水也而非涧水盖习俗之误耳又按河南有离山水谓之为涧水水西北出离山东南流注于涧水也又东南流歴郏山于谷城东而南流注于谷旧与谷水乱流同南入于洛今谷水东入千金渠涧水与之俱东入洛矣或以是水并为周公之所相卜也吕忱曰今河南死水疑其是即此水也然意所未详故并书存之耳



　　水经注释卷十五
&lt;史部,地理类,河渠之属,水经注释&gt;
　　钦定四库全书
  </div>
  <div class="pagination">
   <a href="水经注释_page8.html">
    上一页
   </a>
   <span>
    ...
   </span>
   <a href="水经注释_page4.html">
    4
   </a>
   <a href="水经注释_page5.html">
    5
   </a>
   <a href="水经注释_page6.html">
    6
   </a>
   <a href="水经注释_page7.html">
    7
   </a>
   <a href="水经注释_page8.html">
    8
   </a>
   <span class="current-page">
    9
   </span>
   <a href="水经注释_page10.html">
    10
   </a>
   <a href="水经注释_page11.html">
    11
   </a>
   <a href="水经注释_page12.html">
    12
   </a>
   <a href="水经注释_page13.html">
    13
   </a>
   <a href="水经注释_page14.html">
    14
   </a>
   <span>
    ...
   </span>
   <a href="水经注释_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
