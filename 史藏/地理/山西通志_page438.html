<!DOCTYPE html>
<html>
<head>
    <meta charset="UTF-8">
    <title>山西通志 - 第 438 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 438 页/共 700 页</h1>
    <div class="content">　　马庆祥字瑞寜本名实喇济苏先世自西域徙家净州天山防和中试补尚书省译史大安初选使副通问于元上曰实喇济蘓智辩通六国语往必无辱也使还授开封府判官内城之役充应办使不扰而事集未几拜鳯翔府路兵马都总管判官元光元年冬十一月元将孟古布哈将攻鳯翔行省檄与治中胥谦分道清野将行命画工肖其貎付家人或曰君方壮何乃为此不祥庆祥曰非汝所知也明日遂行遇先锋于浍水战不利且行且战将及城元兵邀其归路令众骑曰吾属荷国厚恩竭力効死乃其职也诸骑皆曰诺人殊死战良久矢尽元兵围数匝欲降之军拥以行语言往复与谦皆不屈死赠辅国上将军恒州刺史諡忠愍正大二年诏褒死节士十有三人立褒忠庙録其孤而以实喇济苏为首
　　赵重福字履祥丰州人通大小字试补诰院令史转兵部译使陜西提刑知法迁陜西东路都勾判官右藏库副使同知陈州防御事时宋谍人蘓泉入河南重福迹之至鱼台见前一舟将渡河令从者大呼泉姓名中有仓皇失措者执之果泉也改沧州盐副使嵗饥民煮卤卖以给食徃徃被杖重福曰寜使课殿不忍杀人嵗满当降右丞完顔匡三司按出虎特薄其罚除织染署令大安三年佐户部尚书张炜调兵食于古北口迁都水少监贞祐二年行西北路六部郎中兼户部员外郎治宻云县守城有功迁同知河间府事行六部侍郎权清州防御使摄河北东路兵马都总管三年河间被围宻云同事刘中劝降不聼时兵少又多羸疾劝父老率子弟强者战弱者守围乃解去迁河东北路转运使致仕元光二年卒
　　完顔彝字良佐小字陈华善丰州人系出萧王诸孙父齐格防和南征以功授同知阶州军事后战殁于嘉陵江从兄鼎字国器小字色埒必勒哈世袭明安以善战知名自寿泗元帅转安平都尉镇商州威望甚重敬贤下士有古贤将风尝搜伏得欧阳修子孙并其族属乡里三千余人纵遣之贞祐中彞为元兵所掠帅置诸帐下时母尚留丰州彝托以省母乞还帅以卒监之至丰乃与色埒刼杀监卒奋马奉其母南奔元兵追之由他路得免兄弟共挽鹿车载母渡河宣宗授鼎都统彛补防卫旋转奉御天资高明雅好文史人以秀才目之从鼎寿泗帅府充宣差提控佩金符鼎辟太原王渥为经厯渥授彞孝经小学论语春秋左氏传略通其大义暇輙作牛毛细字如寒苦士正大二年鼎为总领屯方城复随以往鼎尝病镇防军葛宜翁与李太和相殴诉彞不直宜翁量笞之宜翁郁郁死其妻讼为故杀当彞大辟聚书狱中读之明年鼎病愈诏提兵而西入见哀宗怪其瘦甚曰卿寜以方城狱未决故耶吾今赦之矣鼎寻卒上闻亟驰赦彞谕以汝兄死失吾一名将今故曲法赦汝他日奋发立功国得汝力我始不为妄赦彝泣且拜退以白衣领紫微军都统转忠孝军提控五年元兵入大昌原平章哈逹命为前锋时彞业沐浴易衣若将就木椑者擐甲上马不反顾是日以四百骑破八千众三军踊跃自军兴二十年始有此防奏功第一手诏褒谕授定逺大将军平凉府判官世袭穆昆一日名动天下忠孝军皆回纥乃满羗浑及被俘来归者最号难制彞御之有方坐作进退皆中程式所过州邑给常料外秋毫无犯街曲不复喧杂每战则先登防阵疾若风雨诸军倚以为重六年有卫州之胜八年有倒回谷之胜自刑徒不四五迁为御侮中郎将尝与同列议副枢伊喇丰阿拉曰副枢好趋小利今日得生口三百明日得牛羊一二千士卒喘死则不复计国家积年兵力皆为是人破除尽矣丰阿拉闻之置酒防诸将至彞曰汝曾短长我诚有否饮毕徐曰有丰阿拉见其无惧容漫为好语云有过当面论无后言也哈逹入邓州留彞阌乡南十五里彞寻随而往九年正月三败钧州城破纵军巷战彞趋避隐处杀掠定乃出自言曰我忠孝军总领陈和尚太昌原卫州倒回谷之胜皆我也若死乱军中人将谓我负国家今日明白死天下必有知我者时欲其降破足胫折不为屈割口吻至耳噀血而呼至死不絶元将义之酹以马湩祝曰好男子他日再生当令我得之年四十一赠镇南军节度使塑像褒忠庙勒石纪其忠烈
　　完顔布拉都西南路按春爱尔新明安人充防卫除防定军节度副使防阕起复唐古部族节度副使徙安国军移乣详衮累官原州刺史坐买部内马亏直降北京兵马都指挥使宁逺军刺史歴同知临洮府西京留守事崇庆元年迁振武军节度备御有功迁一官初置东西面经略司就充西面经略使上言管内太和岭诸隘屯兵控制邉要行帅府輙分臣兵万二千戍眞定余众不足守御近复简精鋭二千七百以往今见兵不满万老羸者十七八臣死固不足惜顾国家之事不可不虑新设经略移文西京太原河东取军马并称非臣所统诏眞定还其精鋭二千七百人西京太原岚州有警约为应援州郡皆不欲属经略司遂罢经略官入签枢宻院事改左副防检四年迁兵部尚书兴定中致仕卒
　　呉僧格西南路人拳勇善骑射大安间籍山西人为兵充马军千户有功贞祐初迁万户权顺义军节度使复取朔州眞授同知节度使事弟达拉授节度副使燕苏尔授节度判官提控马实勒以下迁授有差僧格乞赐粮十五万斛朝廷以应州已破朔为孤城其势不可守乃迁朔之军民九万余口分屯于岚石隰吉绛解间未行元兵至朔州战七昼夜有功加遥授同知太原府事兼同知节度使事达拉石州刺史曹儿同知岢岚州防御使事四年始迁其民南行且战且行者数十里僧格力惫马踬死焉赠镇国上将军顺义军节度使
　　杨沃衍本名翰烈朔州静邉官荘人少为北邉屯田小吏元兵入境率本族唐徳哷勒部入保朔州南山茶杞沟朝廷遣人招之与众来归授武州刺史武州屡经残毁贞祐二年二月元兵来攻死战二十七昼夜不能防乃退以功擢本州防御使武州军民迁岢岚州升岢岚为节镇即以为节度使谕曰卿于国尽忠屡有劳绩其益励忠勤与宣抚使辑睦以安军民既奉诏即以身许国曰不死王事而死于家非大丈夫也三年屯泾邠陇三州有军九千分为十翼五都统亲统者十之四是冬与夏人战俘斩几二千获马八百余匹器械称是兴定元年赐姓乌凌阿禾几遥授通逺军节度使兼巩州管内观察使将兵五千从元帅巴萨伐宋出巩州盐井至故城逢夏兵三百击走之又入西和州至岐山堡遇宋兵六千凡三队遣军分击逐北三十余里斩首四百级生擒人马甲仗寻复得散关二年迁官一阶遥授知临洮府三年武休关之防功居多元光元年遥授中京留守俄拜元帅右监军世袭努呼哈尔呼必喇明安二年春元兵防骑数百掠延安而南约圗们呼圗克玛勒以步军防战呼圗克玛勒宿将常轻沃衍遂失期沃衍独率兵追之野猪岭获四人而还欲斩呼圗克玛勒诸将哀请乃释之俄而兵大至驻徳安寨复击走之未几元兵攻鳯翔还道出保安遣提控完顔察喇破于石楼台前后获马二百符印数十诏有司论赏时元兵破西夏长驱至关辅皆汹汹不安独沃衍率其步将刘兴哥徃来邠陇间屡战屡胜故元兵不能东陜西行省檄令清野不从叹息曰我若清野明年民何所食遂隔大涧持势使民毕麦事正大二年进元帅左监军遥领中京留守八年冬哈达丰阿拉入邓州留沃衍守阌乡诏令取洛南路入商州备上津与武仙相掎角谍知元兵由丰阳而东还防二行省军于五朶山下愤曰平章叅政防国厚恩握兵柄失事机不能御战乃纵兵深入尚何言耶三峰败沃衍走钧州其部曲白鲁诺尔爱刘胜降元请招沃衍元帅令胜见沃衍曰降则授大官沃衍善言慰抚之使前防剑砍之曰我起身细微国大恩汝欲以此汚我耶遂遗语部曲后事望汴京拜且哭曰无面目见朝廷惟有一死耳即自缢部曲举火并所寓屋焚之从死者十余人时年五十二
　　伯特库克西南路人壮健沉勇元兵克西南路邻郡皆降库克独不屈贞祐五年东胜州破库克与裕尔雅呼裕尔雅尔招集义军披荆棘复立州事兴定元年诏遥授武州刺史权节度使裕尔雅呼权同知节度使事裕尔雅尔权节度副使兴定三年遥授同知晋安府事寻真授东胜军节度使东胜被围粮絶率众溃围走保长寜寨九月复被围库克死之
　　程震字威卿东胜人与其兄鼎俱擢第震入仕有能声兴定初任陈留令治为河南第一召拜监察御史弹劾无所挠时皇子荆王为宰相家僮席势侵民震劾奏曰荆王以陛下之子任天下之重不能上賛君父同济艰难顾乃专恃权势蔑弃典礼开纳货赂进退官吏纵令奴隶侵渔细民名为和市其实胁取诸所不法不可枚举陛下不能正家而欲正天下难矣上乃责荆王出内府银以偿物直杖司马以下及大奴尤不法者数人未几坐为故吏所讼罢官嵗余呕血卒震刚直有材干忘身徇国不少私假台纲大振小人侧目以故不能久留于朝士论惜之
　　冨察哲琳明安人举进士顺义军节度使禁游食蓄兵器陈辞友弟争自平加意抚安盗自息



　　山西通志卷一百十九
<史部,地理类,都会郡县之属,山西通志>
　　钦定四库全书
　　山西通志卷一百二十
　　人物【二十】
　　朔平府
　　元
　　程思亷字介甫家东胜州父恒沿邉监规运使思亷用荐给事东宫授枢宻院监印使任襄樊转饷筑城置仓转输者多与民争门不时至令行旅异路粟至多露积一夕大雨思亷安卧不起省中召诘答曰此去敌近中夜骚动众必惊或致他变纵有漂湿不过军中一日粮耳闻者韪之至元十二年入为监察御史以劾阿哈玛特系狱居之防然累迁河南道副使闻两河饥而急徴租欲缓之有司谓法当上请思亷曰必待请民且不堪命矣即移文罢征后果得请既而流民数万渡河求食朝廷遣使禁勿渡思亷虑其生变曰民急就食岂得已哉天下一家河南河北皆吾民也悉纵之徃且曰虽得罪无憾章上亦不之罪卫辉懐孟大水及城不没者数版思亷即修隄防露宿督役水不为患卫人徳之以忧去初立云南行台起为御史中丞渠长来贺意甚促思亷宣上威徳使毋自外闻者慑服云南旧有学校力为振起始有从学问礼者成宗初除河东山西亷访使初下车请减太原饲诸王驼马数虽触嫌怨不顾也卒得从减免诸滋扰累民甚頼焉平阳诸郡嵗转粟北方劳费数倍请改输河东近仓旧法决事有议劄权归曹吏思亷自判牍尾某当某罪吏皆束手累任风宪言事剀切如请早建储贰访求贤俊辨车服议封諡养军力定律令皆急务也而又见义勇为剔弊除蠧不少囘互与人交有始终疾病死丧徃返数百里为之经纪好荐逹人或以为好名思亷曰若避好名之嫌人不复敢为善矣卒諡敬肃
　　崔彧字文卿马邑人负才气刚直敢言世祖器重之至元中奉诏至江南访求艺术还言呼圗克岱尔贪贿货烦扰百姓寻令钩考枢宻文牍遂拜御史中丞奏言台臣虽王公将相亦宜紏察近唯御史得言臣以为台官皆当建言至选用台察官若繇中书必有偏徇之弊御史宜从本台选择初用汉人十六员今宜增设防古人员从之复言时政十八事一曰开广言路多选正人番直上前庻免党附壅塞之患二曰当阿哈玛特擅权台臣莫敢紏其非事败然后接踵随声宜别加选用三曰枢宻院定军官赏罚多聼阿合马风防宜择长贰四曰翰苑亦颂阿合马功徳宜博访南北耆儒硕望以重此选五曰郝珍耿仁等虽正典刑若是者尚多罪同罚异合次第屏除六曰贵游子弟幼不讲学得如左丞许衡教国子则人才辈出七曰起居注所书不过奏事检目宜择重厚者分番上直言动必书八曰宪曹无法可守宜早定律令九曰近议裁冗官宜叅众议以立成规十曰乞将诸路大小官有俸者量增无俸者特给十一曰内地百姓流移江南避赋役者已十五万户乞降诏招徕复业十二曰丞相安图所进良臣悉为阿哈玛特摈黜并当擢用十三曰簿録奸党货财宜以实帑藏供嵗计十四曰大都不应设留守司宜易管府十五曰中书省右丞二而左丞缺宜改置左十六曰行省不必置丞相平章宜止设左右丞以下十七曰阿尔哈雅制兵民威权太盛宜罢职理算其官吏亦应转徙他所十八曰三品以上宜引见而后授官疏入命与御史大夫伊实特穆尔议行又言江南盗贼蠭起皆由拘刷水手与造海船日本之役宜姑止又江西四省军需应量民力凡给物价必以实召募水手当从其所欲上不怿曰尔所言如射然挽弓虽可观发矢则非是矣又言昨遣官清丈大都地亩宜革权势兼并之弊无扰细民又言选取室女急宜停止宋文思院小口斛出入官粮无所容隐宜颁行皆从之以劾卢世荣不可居相职忤防下吏寻罢归世荣败起为集贤大学士累拜中书右丞奏言僧格当国四年诸臣多以贿进亲旧皆授要官宜严加考覈凡入其党者并行斥逐又僧格所设衙门冗滥宜汰罢至大都高赀戸半为僧格等所容庇徭役止累贫民宜核实均输自今非奉诏敢私敛民及擅役军匠者论如法多见施行久之复迁御史中丞奏额森喇丹穆尔实都王巨济皆僧格凶党莫不愿食其肉请从公论罪以谢天下命悉诛之又请自今使臣出必降诏省台院诸司必给印文以杜奸欺又言诸官吏受賍在朝诣御史台在外诣按察司自僧格许诸司以故反覆牵延今宜遵成宪中书省奏仍请以彧为右丞世祖曰崔彧不爱于言惟可使任言责寳泉提举张简诬彧皆无验简系狱病死成宗初乞迁他职不许曰卿若辞避其谁抗言彧居御史台十年守正不阿人多疾之固辞病上曰卿勉为朕少留大徳二年加平章政事卒至大元年追封郑国公諡忠肃
　　崔斌字仲文马邑人彧之兄也性警敏多智虑世祖命举汉人识治体者安图以斌对入见陈时政得失直指面斥无所讳从幸上都帝问为治当何先斌曰致治之道在任相帝问谁可者斌以安圗史天泽对又请乞采舆论乃立马飏言曰有防问安童可为相否众欢呼上悦遂以二人并为相除斌左右司郎中毎论事帝前羣言终日不决者数语立判凡所献替虽近臣多不得与闻以此人多忌之防阿哈玛特立制国用司斌屡斥其奸恶至元四年出守东平南征卒夺民席投其婴于地以死斌驰谓主将曰未至敌境而先杀吾民国有常刑汝亦当坐遂下其卒于狱寻迁河南行省事奏劾右丞阿里妄冐军数杖遣之有防籍兵二万益襄樊斌奏河南户少而调度繁多实不堪命获减其半改湖南行省参政围潭州阿尔哈雅中流矢斌挟盾先登语诸将曰潭人破胆矣若敛兵许其降则重湖以南连城数十可传檄定也倘纵兵急攻使无噍类得一空城何益即遣人招谕城中争出降迁行省左丞召入觐从至上都上问江南治否斌曰治安之道在得人先以江南官冗委任非人命阿里等前徃察汰今蔽不以闻是罔上也杭州地大委寄非轻阿哈玛特溺私爱以不肖子穆哩库充达噜噶齐岂量材授任之道且阿合马先自陈乞免任其子弟今身为平章而子若侄或为行省参政或为礼部尚书或领将作监防同馆一门悉处津要无以示天下公诏并黜之又言阿喇卜丹台臣劾其侵欺官钱今复授江淮参政恐不厌人望上止其行复令御史台枢宻院按问汰冗员黜亲党罢茶营田漕运诸司海内无不称快调江淮左丞凡前蠧国渔民不法事悉加厘正阿哈玛特虑其害已乃奏理算江淮钱谷留使不获上见诬搆以罪竟杀之天下讼其寃至大初追封郑国公諡忠毅
　　赵世延字子敬本雍古氏居云中北邉祖安扎尔从太祖征伐厯功为征行大元帅镇蜀因家成都父哈斯袭兼文州吐番万户府达噜噶齐世延幼喜读书弱冠世祖召见俾习官政至元二十六年擢监察御史劾丞相僧格不法中丞赵国辅抑不上除南台都事成宗时厯安西路管前官壅滞三千牍至不三月剖决殆尽武宗初改四川亷访使时古军士科差繁重而番戍徃来多害人军官或抑良为奴世延皆除其弊又修都江堰迁西台侍御史左丞刘深徃讨八百媳妇败诛右丞阿固台当继行世延言蛮方惟事羁縻借使尽得其地何补于国兵宜止弗用章再上事卒罢延祐初拜参知政事署仍居右居中书二十月迁御史中丞命平章以下送之入台特们徳尔忌之用皇太后旨出为云南右丞帝命仍为中丞世延劾特们徳尔罪恶十有三事乞补外授四川行省平章即重庆路立屯田得江津巴县间田七百八十顷摘军千二百人垦之嵗得粟万余石英宗初特们徳尔复相下之狱世延不为动左丞相拜住屡言世延亡辜得出鐡木迭儿怒曰此左丞相罔上也帝曰此朕意耳防定四年复召为中书右丞诏以诬搆状示天下天厯初迁御史中丞用中丞崔彧故事加平章政事许乗小车入内寻以平章政事兼翰林学士承旨奎章阁大学士命修经世大典加封鲁国公移疾归屡征不起后至元二年卒年七十七諡文忠世延厯事七朝厯省台五十年为文章波澜浩瀚一根性理尝较定律令彚次风宪宏纲行世
　　谢睦欢丰州丰县人从太祖攻西京力战先登连中三矢仆城下太宗见而怜之命军校防其矢牛剖其膓裹而纳诸腹中良久乃苏誓以死报毎遇敌必身先之官至太原路金银鐡冶达噜噶齐
　　谢仲温丰州人睦欢子丰颐广颡声音洪亮略涉书史见世祖于野狐岭命备宿卫城上都以工部提领董其役大军围鄂令督将守江时军士乏食仲温教之鱼人頼以饱中统元年擢平阳太原两路宣抚使二年改西京至元九年迁顺徳路管时方用兵有鬻子以偿转输之値者仲温出俸金赎还之十六年为湖南宣慰使二十二年改淮东嵗旱仲温导白水塘溉田公私頼焉大徳六年卒年八十子兰江州达噜噶齐孙孛完承事郎冀寜等路管民提司逹噜噶齐
　　马祖常字伯庸世为雍古部居靖州之天山先世事金为马步军指挥使子孙因以马为氏曾祖乌呼讷宪宗命协理防事官事奏免儒人丁立常平仓多所建白从世祖南征掌馈饷卒諡忠懿父润同知漳州路总管府徙家光州祖常七嵗知学得钱即市书十嵗见烛欹烧屋觧衣沃水以灭火众诧异之既长从蜀儒张讲道仪眞质疑义甚噐之延祐初乡防试皆举首廷试第二授应奉翰林文字擢监察御史上书请御正衙立朝仪使羣臣奏对之际御史执简太史执笔则虽有懐奸利乞官赏者不敢出诸口天子承天继统当极寳爱玉食之御犹审五味之宜酒醴之供当思百拜之义又言古者建立言官非徒摭摘百官短长照刷诸司文案盖以拾遗补阙振举纲维上有关于宗社下有系乎民生礼文风俗治体所存名爵諡赠政理斯在教化有方则善恶自别设施有法则缓急自明重谷则农知劝定制则官有守修武则先防兵勤民则先察吏事欲究其本末言不惮于繁芜因建白一十五事英宗为皇太子又请慎简师傅时特们徳尔为丞相盗观国史率同官达尔玛劾其十大罪仁宗震怒命觧相位秦州山移言山本不动之物今而动焉由在野有当用不用之贤在官有当言不言之佞故有是异疏入大臣皆家居待罪亡何特们徳尔复相左迁开平尹欲阴中之乃退居光州久之特们徳尔死除翰林待制累迁礼部尚书两知贡举一为读卷官寻参议中书省事天厯中除南台中丞元统初召议新政赐钞万贯遂拜御史中丞持宪益存大体西台劾其僚禁酤时有酒容以苛细不问尝言将家子弟多骄脆有辜任使而庶民有挽强蹶张老死草野者当建武科储材以备非常之用格不行寻转枢宻副使辞疾归起行台中丞皆不赴卒年六十封魏郡公諡文贞尝预修英宗实録皇图大训承华事畧又编集列后金鉴千秋记畧风宪宏纲以进受赐优渥文宗尝驻跸龙虎台应制赋诗尤被叹赏谓中原硕儒云陈旅曰古诗似汉魏律句入盛唐散语得西汉之体
　　明
　　孙镗字振逺东胜州人袭济阳卫指挥同知朱勇荐署指挥使正统末擢指挥佥事充右叅将从徐恭讨叶宗留败贼金华复破之乌龙岭景帝初召还起擢都督佥事典三千营额森入进右都督充总兵官统京军一万御紫荆关而冦已入遂营城外冦转至西城镗与大战斩其前锋数人逐冦北冦益兵围镗镗力战不解高礼毛福寿来援石亨兵亦至冦乃退副杨洪追之战州深沟颇有斩获师还仍典营务景防初杨洪劾镗江渊言城下之役惟镗战最力乃释之三年冬充副兵协郭登镇大同镗欲与分军子百戸宏侮登上以镗故贳之召还仍典三千营英宗初以夺门功封懐寜伯予世劵天顺初诏充总兵官帅京军往甘肃将陛辞宿朝房夜二鼔太监曹吉祥昭武伯曹钦反恭顺侯呉瑾趋语镗镗草奏自东长安门隙投入内庭始得集兵缚吉祥守皇城诸门镗走邀太平侯张瑾击贼瑾不敢出仓猝复走宣武街急遣二子辅軏呼征西将士绐之曰刑部囚逸狱获者重赏众稍聚至二千人始语之故时已明遂击钦钦方攻门镗兵追击贼散軏斫钦中防軏亦被杀钦窜归拒镗力战至晡始定论功第一进世侯仍典三千营赠軏百户世袭镗善战而尝贿太监金英景帝特宥之至是受将士贿解营务但掌左府宪宗初坐与牛玊婚间住寻予半禄已全给之成化七年卒赠涞国公諡武敏子辅请嗣侯吏部言夺门功例不得世传上以镗捕反者予之传子至孙应爵正徳中督团营四传至曾孙世忠万厯中镇守湖广总督漕运凡二十年又三传至孙维藩甲申三月被杀
　　孟周朔州人成化己酉举人授阌乡知县时有疑狱闭阁思过防蛛沿缨上命缉朱英果获陞衢州府同知
　　郑本公朔州人正徳九年进士厯御史武宗末请慎选宗室亲贤者正位东宫系天下望不报世宗初乾清工竣进疏以规上嘉纳之逾月欲加兴献帝皇号力言不可嘉靖元年出按辽东劾罢副总兵张铭都指挥周辅还朝论救给事中刘最被切责二年十月时享太庙极言遣代非宜报闻三年三月将考兴献帝且立庙禁中本公偕同官力争谓在潜邸日则为孝宗之侄兴献王之子临御日则为孝宗之子兴献帝之侄可两言决也至立庙大内实为不经夫享太庙文曰嗣皇帝献帝之庙又当何称夺俸三月六日席书为礼部尚书召张璁桂蕚入京本公偕同官四十四人连章言蕚首为乱阶璁再肆欺罔黄绾如鹰犬张喙旁噬黄宗明如奴隶攘臂横行方献夫居中内应以成夹攻之势席春隂行间谍以收渔人之功卒之尚书之命由中而下行取之防已罢再颁大臣因此被逐言官由之得罪虽往日瑾彬之奸流祸不若是酷也不纳已偕廷臣伏阙哭谏繋狱廷杖还职时诸御史中本公言最切中寻还通政参议九年不调转大理寺丞稍迁南京太仆少卿归二十年言官邢如黙贾凖防荐诏许召用不赴卒
　　孙日严字敬倩朔州人七嵗失怙事母唐以孝闻举万厯甲午乡试令偃师守霸州所至有清白名己未大计以劲直失监司意左迁榆关别驾时军兴旁午日严主饷事以劳瘁卒于官
　　毕清威逺卫人嘉靖中选贡任浙江慈谿主簿勦倭寇殁于阵赠太仆寺丞廕一子入监读书子孙永免二丁仍于地方立祠祭祀
　　李瑾右玊人勇而多谋嘉靖中为中路叅将敌人犯西路驰兵往救或以非汛地阻之瑾曰比肩事主何分彼此既至奋勇力战杀获无算后以总兵镇大同操行清洁士卒中有得首功者亲为露布上其事或战死设坛亲祭之伤者亦亲傅药而于追杀失期及烽堠失警者则用法不少贷以故废将朱振得隂搆其间叛卒王福胜等遂于夜半聚众焚总兵府瑾闻变持弓矢登门射之至天明矢尽知不免因解胄投地曰我大将讵可死贼手遂仗刀自杀振后为督刘源清所诛福胜等亦皆伏辜
　　麻禄大同右卫人嘉靖中为大同叅将从镇帅刘汉袭板升大获俺答围右卫与副将尚表固守乗间击斩其部长寇为退舍辛爱东犯以宣府副兵入卫与子游击锦并有却敌功
　　李桂右玉人性忠义好读书能通晓古今用兵得失嘉靖中充游击将军敌兵入桂率所部战八角口豆儿梁诸处自辰至酉援不至桂慰劳再三勉以忠义咸感激奋起转战至窰儿上力竭为敌所杀事闻赠都督佥事立祠祀之
　　李柱大同右卫人为山西叅将嘉靖三十二年从总兵李涞战死于大虫岭赠都督佥事諡毅勇廕子世指挥佥事
　　刘汉平鲁卫人嘉靖三十九年春兵大同右卫邉外由土城旧城而北经二黑河一灰河歴三里余其地曰丰州崇山环合水草丰美大同人赵全以妖术谋不轨事觉惧诛与其党李自馨刘四儿丘富赵龙吕老十猛谷王马西川周元张彦文等投俺答割丰州一区处之为城郭宫室开良田数千顷接东胜川因升板筑垣号曰板升板升者华言城也全等勾引入寇所掳掠华人及叛出者俱聚板升教之制钩竿攻城具时俺答引众西掠阅二年留千骑守老弱夏涉大青山口外避暑惟全等不徙汉与廵抚李文进宻谋部分叅将王盂夏麻禄等五十三人率鋭卒三千人驰进汉与赵岢以重兵分三哨营于玉林川隘为后继盂夏等赢粮疾驱昧爽鼓噪奋斩八十余人生擒七十二人焚其宫室余众奔匿赵全匿墩上几获之俄而戎骑大至我兵引退且前且却分哨迭还与大兵合凡五日防闻上大悦亟加陞赏有差
　　李梅平鲁人世袭指挥同知中武举累官陜西延绥叅将以古兵法部勒军士遇敌双山堡谓其下曰是殆将南牧我以孤军与之格亦所以报国也挺刀入敌阵下咸感激大呼乘之梅身集矢如猬中十余鎗以死事闻赠后府左都督赐祭予子世袭指挥佥事
　　麻锦禄长子少从父行阵有战功累官千总协守大同右卫千户魏昻亡入沙漠引寇挟取妻子锦伏甲擒之俺答围城数突围城卒完寻以罪夺官当事谓锦父子兄弟并敢战曲法贷之屡迁宣府游击将军以勤王功进秩一等迁大同叅将隆庆初进副总兵从赵岢出塞败寇兵与弟贵并有保境功俺答纳欵招塞外人归者甚众万厯五年擢山西兵官寻改镇宣府子承勋辽东副总兵都督佥事南京后府佥事
　　麻富右卫人禄次子年方弱冠从父临戎深入寇围力战死
　　麻贵禄子由舍人积功至都指挥佥事充宣府游击将军隆庆中迁大同新平堡叅将寇大入山隂懐仁应州与兄副将锦拒战有功受赏万厯初再迁大同副总兵十年冬以都督佥事充寜夏总兵官寻徙镇大同频以安邉劳防赐赉十九年阅视少卿曾干亨劾之谪戍邉明年寜夏哱拜反廷议贵健将知兵且多畜家丁起戍中为副将总兵讨贼屡政城不克五月哱拜以套部五百骑围平鲁堡选精卒三百间道驰却之还攻城率游兵主防应哱拜至北门出战将往勾套贵逐入城不敢复出俄萧如薫将诸道援兵以贵为副而李如松军亦至攻益急套部宰僧从花马池西沙湃入贵迎击挫之于石沟着力复大入如松迎战张亮堡自卯迄已敌鋭甚防贵兵至夹击逐北至贺兰山获首级百二十余持示贼贼亦恟惧无何城破贼尽平贵以功增秩予廕擢总兵官镇守延绥二十二年七月卜失深入定邉营张春井贵乗虚捣其帐于套中斩首二百五十有竒还自寜塞复还其零骑防寇转掠至下马关寜夏总兵萧如薰不能御总督叶梦熊急檄贵赴援督副将萧如兰等连战晒马台薛家洼斩首二百三十有竒获畜产万五千上为告庙宣防进署都督同知予世廕明年勒兵万五千人游击闫逄时等出红山为中军叅将师以律等出高家堡神水孤山为左军叅将孙朝梁等出定邉安邉平山为右军而自以大军当一面衔枚疾趋逾塞六十里寇莫知所防大溃俘斩四百有竒获马驼牛羊千五百再进秩予廕寻以病归二十五年日本封事败起备倭总兵官加提督尽统南北诸军贵驰至朝鲜王京倭乗势来逼别遣副将解生守稷山颇有斩获倭将行长清正退防经略邢玠经理杨镐至分兵三协贵与镐督左右协兵专攻清正清正退保岛山进围其城明年正月二日行长来援九将溃责贵以功赎贵复居东当清正数战有功十一月清正遁贵遂入岛山西浦诸路俘斩三千二百有竒明年三月旋师进右都督予世廕三十八年镇辽东防寜炒花子色特入犯伏兵败之追北至白云山斩馘三百四十有竒色特复纠诸部合犯清河皆溃遂求欵邉境获寜明年挿汉虎墩以三万骑入掠穆家堡御之败去夏贵引病乞罢诏乗传归贵果毅骁防善用兵东征西讨并着功伐先后承钦赐者七锡世廕者六称一时良将焉
　　麻承恩承诏承训胥贵从子也承恩都督同知宣府延绥大同总兵官更厯诸镇以勇力闻后援辽退避纳马八百匹免罪承诏寜夏叅将从平哱拜有功承训蓟镇副总兵麻氏多将才人以方鐡岭李氏曰东李西麻
　　蔚宙朔州人万厯中任韩城县县丞性明敏县多山田数十人占业者率注一人名下当输将时皆观望不肎前宙详为区分父子兄弟各异籍完欠不以相逮法立皆知急公不数月政声大起后擢王府纪善
　　朱樱平鲁人万厯三十七年嵗贡任陜西咸阳县县丞辽东左卫经厯城防死之崇祀乡贤
　　霍锳字中明马邑县人敎谕朝重子万厯丙辰进士授任邱县知县擢监察御史出按甘肃奉勅兼督学政大阅比复命叙功不及厰臣又为杨左诸贤抗疏申雪与逆珰忠贤忤矫防削秩归崇祯初起补原官仍督直学政有疏请正人心端士习凡七欵迁顺天府府丞晋通政使司通政使时懐宗综覈名实锳方以亷敏结主知遽以积劳卒先是在台中时尝题豁本邑荒粮千余石又以云中嵗饥请发帑金三万两赈济着有虞邱案牍两河宪檄兰台督学奏议两河畿辅造士録校士气先録并文集年谱诸书藏于家
　　麻承宗右玉人贵从子为辽东副总兵天啓初西平破战死沙岭
　　周继谟右卫贡生任辽东自在州知州死难
　　钱万选右玉人崇祯初武进士累官都督佥事镇守固原文雅有古儒将风能不动声色定大变时饷诎不至有黠者谋刼众掠州库并诸富室万选宻伺之知已帐前卒亦预其间夜坐宻室中秉两烛亲兵左右列遽呼卒至厉声问之卒愕然吐实因悉得首谋者名姓次早胥笞杀之乱得不起主饷者惧累己以纵军诬之禠其职中外惋惜
　　郭之麟威逺卫人崇祯问选贡授真寜县知县抚士民薄赋税以循绩着时闯贼猖獗团练乡勇教以阵法又设守御具贼来擐甲登陴与吏民日夜守卒保孤城后摄咸阳篆迁九江府监纪同知遇变以身殉子传芳亦以选贡累官达州知州
　　栁毓荣字含金朔州人父病侍汤药衣不解帯者三年人称栁孝子生平仗义扶危崇祯间任朔州卫掌印指挥甲申闯寇犯州境毓荣与城守事捍御甚力城破被执骂不絶口贼大怒以刀防其舌然后杀之叹其忠烈不去口
　　殷体信字明宇朔州人崇祯间任固原总兵骁勇起偏禆闯贼入关中郡邑多陥誓死绥以酬主知贼至督将士苦战殁于阵关陇间言战将者以体信为第一
　　张名世字经字马邑人以防贡选授枣强丞迁知白水寻擢府同知为督帅经畧洪承畴所器重与诸督抚争题荐请为监纪叅军陞蓟州兵偹道道大兵压境左右请出走名世曰吾以身许国义当与城存亡乃率众固守城防力战殁于乱军中季子啓元死之伯子体元仲子调元获其尸以归
　　史朝显朔州人世袭副千户闯逆防城胁之从显大骂不屈死一门遇害惟十二嵗幼子成得免
　　国朝任浙江寜台兵赠三代荣禄大夫
　　国朝
　　麻振扬右卫人麻氏显于明所谓东李西麻者也振扬游击昆之子有智畧顺治元年以叅将随　豫王征勦潼关厯懐庆甘肃寜波象山副兵胥有功绩后擢江南京口右路总兵军民安之以老乞归廕二子振扬遇族党有恩谊家居数载卒
　　霍之琯字玉官号苍璧马邑县人以嵗试首卷膺贡考授通判益下帷雒诵不辍甲午举于乡戊戌中式己亥成二甲进士授栁州府推官抚士民驭猺獞寛严得体祖母服阕以缺裁改授范县知县拊循有方蠲俸及槖中衣餙倡士民筑城不两月功成时康熙甲乙间也范人祠之擢中书科中书舍人请假归归仍蠲二百金为马邑甃东城焉
　　史成字荐章朔州人幼卓荦有大志闻人谈郭汾阳狄武襄事輙慨然太息噶尔丹搆乱谒大同康镇愿从行间立尺寸功康竒之令隶麾下补中营把搃以游击迁辰州副将剿红苖突入大小天星等寨自辰至未生擒八人馘斩四百九十三人以竒功迁浙江寜台总兵
　　赐蟒衣一袭大盗陈君元踞巢授将士方畧俾相机进勦君元授首俘其党呉周瞿老四王林三等置之法海盗以平浙人至今頼之
　　寜武府
　　汉
　　班壹其先与楚同姓令尹子文之后也秦灭楚迁晋代之间因以班为氏始皇末班壹避地于楼烦致马牛
　　羊数千羣值汉初定与民无禁当孝惠高后时以财雄邉出入弋腊旌旗鼔吹年百余嵗以寿终故北方多以壹为字者
　　班孺壹子为任侠州郡歌之孺生长官至上谷守长生囘以茂才为长子令
　　班况囘子举孝亷为郎积功劳至上河农都尉大司农奏课连最入为左曹越骑校尉成帝初女为偼伃致仕就第资累千金徙昌陵昌陵后罢大臣名家皆占数于长安况生三子伯斿穉
　　北魏
　　贺拔尒头出隂山骁勇絶伦以良家镇武川因家焉献武时以功赐爵龙城县男为武川镇军主卒
　　贺防度防神武尖山人尒头之子也性果毅袭爵为武川镇军主正光末沃野人破六韩拔陵反懐朔镇将杨钧闻度防名召补统军配以一旅贼伪署王卫可瓌徒党尤盛攻没武川又防懐朔度防父子并为贼所虏乃与宇文肱合谋率州里豪杰珍念贤乙弗库根尉迟檀等招义勇袭杀可朝廷嘉之未及封赏度防与鐡勒战没孝昌中追赠肆州刺史
　　贺防允度防子便弓马有胆略度防没允兄弟皆奔恒州刺史广阳王深深败归尒朱荣荣素闻其名待之甚厚建义初封寿阳县侯永安中进爵公长广王除开府仪同三司封燕郡王兼侍中使蠕蠕还至晋阳属齐神武出山东允早自结托神武以其北土之望尤亲礼之遂与允出信都中兴初转司徒领尚书令入洛进爵王转太尉加侍中孝武以允弟岳据关中有重兵深相委托潜使来徃及岳没又委岳兄胜心腹之寄神武重旧犹全防焉天平元年猎或告允引弓拟神武乃饿杀之年四十八神武亲临哭赠太保允三子世文世乐难陁兴和末齐神武并召与诸子同学武定中敕居定州赐田宅
　　贺防胜字破胡度拔次子少有志操善左右驰射北邉莫不推其胆畧卫可围懐朔胜时亦为军主从度防镇守既被围经年而外援不至胜慷慨白镇将杨钧请告急于大军乃募勇敢少年得十余骑夜溃围出贼追及之胜曰我贺防破胡也贼不敢逼至朔州见临淮王彧词义恳至彧许出师还复攻围而入贼追之射杀数人至城下大呼曰贺拔破胡与官军至矣城中纳之钧复遣胜出觇武川武川已防胜驰还懐朔亦溃父子遂为贼所虏寻而袭杀可众令胜驰告朔州未反而度防卒刺史费穆竒胜才略厚礼留之委以兵事时广阳王深在五原召为军主以功拜统军又隶仆射元纂镇恒州防朔州流人南下恒州城人应之胜与兄允弟岳相失胜南投肆州允岳投尒朱荣荣攻防肆州得胜大悦曰吾得卿兄弟天下不足定胜兄弟三人遂事荣时杜洛周据幽定葛荣据兾瀛荣曰井陉险要我之东门欲屈君镇之如何胜曰是所愿也荣乃表胜镇井陉荣入洛封易阳县伯后与元天穆北征葛荣大破之洛周余烬韩楼据蓟城复以胜为大都督镇中山楼詟胜威名不敢南寇元颢入洛荣徴胜使与尒朱兆自硖石度大破颢军擒其子冠受遂前驱入洛进爵真定县公及荣死田怡等议攻宫殿门胜止之曰吾众旅不多何轻尔怡乃止随世隆至河桥遂勒所部还荘帝大悦仲逺逼东都假骠骑大将军东征都督率骑一千防郑先防讨之先防置之营外人马未得息俄而仲逺兵至战不利乃降节闵帝拜右卫将军后从尒朱度律拒齐神武度律与兆不平胜与斛斯椿诣兆营和之反为兆所执兆数之曰尔杀可罪一也天柱薨后不与世隆等俱来而东征仲逺罪二也我欲杀尔久矣胜曰可瓌作逆胜父子诛之其功不小反以为罪天柱被戮以君诛臣胜寜负王不负朝廷今日生死在王但去贼密迩内构嫌隙自古迄今未有不破亡者胜不惮死恐王失防兆乃舍之韩陵之役兆率鐡骑陥阵出齐神武后度律惧兆陵已勒兵不进胜以其擕贰遂以麾下降齐神武兆军遂大败太昌初为领军将军寻除侍中孝武帝将图齐神武拜都督荆州刺史骠骑大将军开府仪同三司南道大行防尚书左仆射胜多所克防沔北荡为邱墟梁武帝敇其子雍州刺史续曰贺防胜北间骁将尔宜慎之勿与争锋续遂城守不敢出寻进位尚书令进爵琅琊郡公孝武帝诏引兵赴洛至广州而帝已入关胜还军南阳令府长史元頴行州事自率所部将西赴关中进至浙阳授太保録尚书事闻齐神武已平潼关乃还荆州州人邓诞执元頴齐神武遣行防侯景大都督高敖曹赴之胜败中流矢奔梁在南三年梁武帝遇之甚厚胜求还梁武帝亲饯于南苑胜自是执弓矢见鸟兽南向者皆不射之既至长安诣阙谢罪魏帝握胜手歔欷久之曰初平西徙永嘉南渡汉晋皆尔事乃关天非公之咎也授太师从周文帝擒窦防于小关攻农下河北擒郡守孙晏破东魏军于沙苑追至河上与李弼别攻河东略定汾绛河桥之役胜大破东魏军收其降卒而还及齐神武攻玉壁胜以前军大都督从周文见齐神武旗鼔识之募敢勇三千人配胜以犯其军胜适与神武遇连叱而字之曰贺六浑贺防破胡必杀汝也持矟追神武数里刃垂及之神武汗流气殆尽防胜马为流矢所中死副骑至神武已逸去胜叹曰今日吾不执弓矢天也是嵗胜诸子在东者皆为神武所害胜愤恨大统十年卒临终手书与周文曰胜万里杖防归身阙廷兾望与公扫除逋寇不幸殒毙微志不申若死而冇知犹望□飞贼庭以报恩遇尔周文覧书流涕久之胜尤工武艺走马射飞鸟十中五六周文毎云诸将对敌神色皆动唯贺防临阵如平常真大勇也自居重任始爱坟籍招文儒讨论性又通率重义轻财卒后唯有随身兵仗及书千而已初胜至关中自以年位素重见周文不拜后从宴昆明池时有双鳬游池中周文授弓矢于胜曰不见公射久矣请以为欢胜射之一发俱中因拜曰使胜得奉神武以讨不庭皆如此也周文悦恩礼日重胜亦尽诚推奉焉赠太宰録尚书事諡曰贞献明帝二年配飨文帝庙廷无子以弟岳子仲华嗣位开府仪同三司袭爵琅琊公大象末位江陵管
　　贺拔岳字阿斗泥度拔第三子少有大志爱施好士初为太学生及长能左右驰射骁果絶人不读兵书而暗与之合与父兄赴援懐朔贼卫可在城西三百余步岳乗城射中瓌臂贼大骇为广阳王深帐内军主与兄胜俱镇恒州州防投尒朱荣为都督计事多与荣合荣尝问计岳曰将军士马精强位望隆重若举义旗伐畔匡救何徃不克荣曰此真大丈夫之论也荣赴洛配甲卒二千为先驱至河隂荣欲称尊号岳从容致谏荣寻亦自悟以定防功赐爵樊城乡男从破葛荣平元颢累迁左光禄大夫武卫将军时万俟丑奴僭号荣以尒朱天光为使持节大都督雍州刺史岳为左厢大都督以侯莫陈悦为右厢大都督并为天光之副以讨之赤水蜀贼兵防路天光众不满二千军次潼关天光有难色岳进破之于渭北军容大振时丑奴围岐州遣其大行防尉迟菩萨仆射万俟行丑同向武功南度渭水攻栅天光遣岳率千骑赴援菩萨已克栅率步骑二万至渭北岳以轻骑数十与菩萨隔水交言岳称扬国威菩萨自骄令省事传语应答不逊岳怒举弓射之应而倒时逼暮还岳于渭南傍水分精兵数十为一处随地形势置之明日将百余骑隔水与贼相见且并东行岳渐前进骑随岳而集贼不测其多少行二十许里至水浅可济处便驰马东出贼谓岳走乃弃步兵南渡渭水轻骑追岳岳东行十余里依横冈设伏兵以待身先士卒急击之贼退走岳号令所部贼下马者皆不聼杀贼悉投马俄虏三千人马亦无遗遂擒菩萨仍渡渭北降步卒万余丑奴弃岐州北走安定天光方自雍至与岳合势宣言今气候已热待秋凉更图进取丑奴以为实分遣诸军散营农于岐州北百里网川使伪太尉侯伏侯元进据险立栅岳知其势分密与天光严备昧旦攻围元进栅拔之擒元进诸栅悉降轻骑追丑奴及于平凉之长阬一战擒之又执萧寳夤于高平城以归贼行防万俟道洛退保牵屯岳攻之道洛败入陇投略阳贼帅王庆云岳与天光度陇至庆云所居永洛城贼频出城拒战并就擒余悉阬之三秦河渭凉鄯州咸来归欵贼帅夏州人宿勤明逹降复叛又讨擒之天光虽为元帅而岳功效居多进封樊城县伯寻诏都督泾州刺史进爵公天光入洛使岳行雍州事普防初除都督岐州刺史进清水郡公寻加侍中给后部鼓吹进位开府仪同三司兼尚书左仆射陇右行防仍停高平讨平陇中余贼二年加都督雍州刺史天光将拒齐神武岳曰莫若且镇关中以固根本天光不从果败岳下陇擒天光弟显寿以应齐神武孝武初加关中大行防永熙二年孝武宻令岳图齐神武刺心血持以寄岳岳惧自诣北境安置邉防率众趋平凉西界布营数十里费也头万俟受洛干鐡勒斛律沙门解拔弥俄突纥豆陵伊利等皆欵附秦南秦河渭四州刺史又受节度唯灵州刺史曹泥通使齐神武神武遣左丞翟嵩至关中问岳及侯莫陈悦三年岳召悦防高平将讨曹泥令悦前驱悦诱岳入营被害于幕中朝野莫不痛惜之赠侍中太傅録尚书事都督关中二十州诸军事大将军雍州刺史諡曰武壮翟嵩复命神武下牀鸣其颊曰除吾病者卿也何日忘之后岳部下以王礼葬岳于雍州北石安原子纬嗣拜开府仪同三司周保定中进爵霍国公尚周文帝女
　　侯深神武尖山人机警有胆畧孝明末随杜洛周后与妻兄念贤归尒朱荣为中军副都督荘帝封厌次县子从讨葛荣于防口战功尤多除燕州刺史时葛荣别帅韩楼郝长等屯据蓟城荣令深讨楼配众甚少或疑之荣曰深临机设变是其所长若总大众未必能用止给骑七百深遂广张军声率数百骑深入楼境去蓟百余里遇贼帅陈周马步万余人大破之虏卒五千余还其马杖纵令入城左右皆谏深曰我兵少不可力战事须为计以离隙之深度其已至遂率骑夜进昧旦叩城门韩楼果疑降卒为内应遂遁走追擒之赐爵为侯寻为平州刺史镇范阳尒朱荣死太守卢文伟拒之深勒兵南向进至中山败行台仆射魏兰根元晔授仪同三司定州刺史左军大都督渔阳郡公节闵帝加开府永熙初除齐州刺史孝武入关城人刘桃符等潜引汝阳王暹入据西城深出奔防承制以深行青州事深袭高阳郡克之亲率轻骑夜趣青州城人执刺史东莱王贵平出降及樊子鹄平以封延之为青州刺史深遂奔梁为卖浆者所杀
　　念贤字盖卢金城枹罕人父求就以大家子戌武川镇仍家焉贤美容质颇涉经史少遭父忧居防有孝称后以破卫可瓌功除别将又以军功封屯留县伯从尒朱荣入洛兼尚书右仆射东道行台进爵平恩县公永熙中孝武以贤为中军北向大都督进爵安定郡公加侍中开府仪同三司大统初拜太尉为秦州刺史加太傅给后部鼓吹三年转太师都督河州刺史大将军久之还朝兼録尚书事后与广陵王欣扶风王季等同为正直侍中时行殿初成未有题目帝诏近侍各名之莫允帝心贤乃以圆极对帝笑曰正与朕意同河桥之役贤不力战名颇减五年除都督秦州刺史薨于州諡曰昭定贤于诸公皆为父党自周文以下咸拜敬之子华性和厚有长者风官至开府仪同三司合州刺史
　　北周
　　宇文仲肱从父兄卒于代保定初追赠太傅柱国大将军大司徒封虞国公子兴嗣
　　宇文连幼而谨厚临敌果毅随父肱遇定州军于唐河俱战殁保定初追赠太傅柱国大将军大司徒袭国公諡烈以章武公导子亮嗣
　　宇文什肥颢子事母孝文帝入关不能离母遂留晋阳为齐神武所害保定初追赠大将军小宰袭邵国公諡景子胄嗣
　　宇文胄什肥子少孤有干畧齐以其幼下蚕室天和中归袭邵国公隋文帝辅政胄为荣州刺史举兵应尉迟逈为杨素所杀国除　北史赞当隋氏之起假天威而服海内胄以葭莩之亲据一州而叶义举可谓忠而能勇功业不遂悲夫
　　宇文导字菩萨颢次子少雄豪迁居晋阳与文帝随贺防岳入关常从征伐进斩侯莫陈悦于牵屯山封饶阳县伯魏文帝东征留为华州刺史赵青雀于伏徳慕容思庆作乱导擒伏徳斩思庆进章武邵公加侍中文帝东征为大都督行华州刺史甚得守扞之方及西魏军不利东魏追至稠桑知关中有备乃退代独孤信为秦州刺史大都督十五州诸军事文帝讨齐文宣又徴拜大将军大都督二十三州诸军事屯咸阳军还乃旋旧镇导性寛明善抚御文帝毎出征导恒居守深为吏人所附朝廷重之卒于上邽赠尚书令諡曰孝朝议以导抚和西戎威恩显著欲令世镇陇右以彰厥徳乃上邽城西无疆原华戎防者万余人悲号振野皆曰我君舍我乎负土成坟高五十余尺周八十余步为官司所止然后泣辞而去天和五年赠太师柱国公五子广亮翼椿众
　　宇文防字萨保颢少子幼方正有志度特为祖肱所爱文帝入关以年小不从普防初始自晋阳至平凉时年十七文帝诸子并幼遂委以家务内外无不严肃文帝叹以为类已初为都督封水池县伯大统十三年进封中山公十五年迁大将军拜司空文帝西廵至牵屯山遇疾召防至泾州曰吾形容若此必不济诸子幼天下事以属汝防涕泣奉命行至云阳秘防至长安纲纪内外抚循文武众心乃定寻拜柱国讽魏以禅代事孝闵初拜大司马封晋国公邑万户又拜大宰寻幽孝闵迎明帝立之二年拜太师赐路车冕服封子至为崇业郡公又拜雍州牧赐金石之乐武成元年防上表归政许之军国大事尚委于防又有膳部下大夫李安之谋防立武帝百官总已以聼左右十二军总属相府凡徴发非防书不行防第屯兵禁卫盛于宫阙事无巨细皆先防后闻保定元年为都督中外军令五府总于天官诏同州晋国第立徳皇帝别庙使防祭焉三年诏自今诏诰及百司文书并不得称公名以彰殊礼先是防母阎与皇第四姑及诸戚属并没齐皆被幽絷防每遣间使寻求莫知音息至是并许还朝且请和好四年皇姑先至齐主以防权重乃留其母以为后图后母至举朝庆悦大赦天下毎四时伏腊武帝率诸亲戚行家人礼称觞上寿荣贵之极振古未闻天和二年防母卒赐轩悬之乐六佾之舞七年三月十八日帝以玉珽击之踣地卫王直出斩之收防子柱国谭国公防大将军莒国公至崇业公静正平公干嘉及干基干光干蔚干祖干威等并其党时防世子训为蒲州刺史夜遣柱国越公盛乗传镇蒲州徴训及昌城公澡同诛三年诏复先封諡曰荡
　　宇文洛生字任侠好施爱士北州贤俊皆与之游而才能多出其下及葛荣破鲜于修礼以为渔阳王仍领父肱余众时人皆呼为洛生王洛生善抚将士是以克获常冠诸军为尔朱荣所害保定初追赠大将军封莒国公諡荘子菩萨为齐神武所害保定初追赠大将军小宗伯袭爵諡穆以晋公防子至嗣
　　宇文测字澄镜文帝族子高祖中山曾祖豆頺祖骐驎父永仕魏并显达测性沈宻少笃学位司徒右长史尚宣武女阳平公主拜驸马都尉孝武疑齐神武诏测诣周文宻为之备还封广川县伯西迁进爵为公周文为丞相以测为右长史委以军国厯位侍中开府仪同三司行汾州事政在简惠颇得人和地接东魏数相抄窃有获其为寇者测皆命解缚引与相见如客礼设宴放还东魏人大慙两界遂通庆吊时论方之羊叔子或有告测者周文怒曰测为我安邉何为问骨肉命斩之仍许测便宜从事转行绥州事河氷合突厥毎来寇常预遣居人入城堡以避测至皆令安堵于要路数百处多积柴仍逺斥堠知其动静突厥果来积柴处一时纵火突厥谓大军至惧而遁走自是不敢复至因请置戍兵以备之卒于太子少保文帝亲临恸焉令水池公监防防事諡曰靖测性仁恕好施与在洛阳日曾被盗窃州县擒盗测恐坐以死不认所失物遇赦免盗感恩请为测左右测从孝武西迁事极狼狈盗亦从入关无异志子该嗣位除州刺史测弟深
　　宇文深字奴于测弟性鲠正有器局年数嵗便累石为营布置行伍皆有军阵之势父永见之曰后必为名将孝武西迁事起仓卒深时为子都督领宿卫兵抚循所部并得入关以功赐爵长乐县伯大统中累转尚书直事郎中齐神武屯蒲坂遣其将窦防趋潼关高敖曹围洛州周文将袭防诸将难之问防于深深曰窦氏高欢骁将仗以御侮今大军就蒲坂欢守窦援内外受敌取败道也不如选轻鋭潜出小关窦性急来战高欢持重未即救之窦可擒也回师御欢可以制胜文帝喜曰是吾心也军遂行果获防神武亦退深又説帝取农克之谓深曰君即吾家陈平也神武率大众至沙苑深独贺文帝问故曰欢抚河北甚得众心悬师渡河非众所欲耻失窦氏复谏而来所谓忿兵一战可擒也寻大破齐军果如所防进爵为侯六官建拜小吏部下大夫迁中大夫武成元年迁豳州刺史改封安化县公保定初除京兆尹入为司防中大夫深少防父事兄甚谨性多竒谲好读兵书居近侍毎进筹防及在选曹颇有时誉从弟神举神庆幼孤深抚训之义均同气卒于位諡曰成康子孝伯
　　宇文神举文帝族子高祖普陵曾祖求男仕魏并显达祖金殿兖州刺史安喜县侯父显和少袭爵性矜严颇涉经史膂力絶人能左右驰射孝武在藩早眷遇时属多难尝问计具陈宜杜门晦迹相时而动帝深纳焉及即位拜阁内都督封城阳县公恩遇甚厚所居隘陋撤殿省赐为寝室其见重如此齐神武专政帝不自安显和请择善而从遂定入关防以母老令预为计对曰忠孝不并臣不宻则失身安敢预为私计帝怆然曰卿我之王陵也迁大都督改封长广县公从入关至溱水周文素闻其善射俄水旁有小鸟显和射中之周文笑曰我知卿工矣进位车骑大将军仪同三司散骑常侍卒建徳三年追赠骠骑大将军开府仪同三司神举早孤有夙成之量及长神情倜傥志略英赡明帝初起家中侍上士帝留意翰林而神举雅好篇什游幸恒从袭爵长广县公天和元年累迁右宫伯中大夫进爵清河郡公建徳三年自京兆尹出为熊州刺史齐人惮其威名寻改并州州即齐氏别都多有奸猾神举示以威恩逺近悦服改封武徳郡公进柱国大将军又改封东平郡公宣政元年转司武上大夫讨平卢昌期于范阳齐黄门侍郎卢思道亦在反中将解衣伏法神举释而礼之即令草露布稽胡反寇西河与越王盛讨之突厥赴救以竒兵击走稽胡欵服授并州管武帝时神举处心腹之任王轨宇文孝伯等屡言太子之短神举亦颇预焉宣帝即位惧及祸懐不自安初定范阳后威声甚振帝忌其名兼以宿憾使人赍酖酒赐之薨于马邑时年四十八神举美风仪善辞令博涉经史尤工骑射临戎对寇勇而有谋莅职当官毎着声绩兼好施爱士以雄豪自居故得任兼文武声彰外内子同嗣位至仪同大将军
　　宇文庆字神庆神举弟沈深有器局少以聪敏见知受业东观颇涉经史既而曰书足记姓名而已安能久事笔砚为腐儒业乎文州贼乱庆从征以功授都督卫王直镇山南引为左右庆善射有胆气好格猛兽直壮之迁车骑大将军仪同三司预诛宇文防进授骠骑大将军加开府从攻河隂先登攀堞与贼短兵接中石乃坠絶而后苏帝劳之曰卿勇可以贾人也复从防晋州齐兵大至庆与齐王宪卒与贼窘宪挺身而遁庆退据汾桥贼争进庆射之所中人马必倒贼乃稍却拔高壁尅并州下信都禽高湝功并居最进大将军封汝南郡公寻以行军总管击延安胡平之厯延寜二州总管隋文为丞相以行军总管征江表以劳进上大将军帝与庆有旧甚见亲待令督丞相军事委以心腹寻加柱国开皇初拜左武卫将军进上柱国数年除凉州总管嵗余徴还加以优礼卒于家子静乱尚隋文女广平公主位仪同安徳县公熊州刺史先庆卒静乱子协位右翊卫将军宇文化及之乱遇害
　　宇文蚪字乐仁代武川人骁悍有胆畧累着战功封南安侯行防独孤信引为帐内都督随奔梁大统三年归阙进爵公擒窦防复农及沙苑河桥之战皆有功又从信讨梁屳定破之累迁南秦州刺史骠骑大将军开府仪同三司蚪毎经行阵必身先士卒战无不克后除金州刺史大将军卒
　　寇洛上谷昌平人父延寿魏和平中以良家子镇武川因家焉洛性明辨不拘小节贺抜岳西征从入关以功封安乡县子岳为大行台以洛为右都督侯莫陈悦既害岳洛素为众信乃收集将士志在复讐至原州推洛为盟主周文至以洛为都督从讨侯莫陈悦平之拜泾州刺史大统初诏加开府进爵京兆郡公封洛母宋为襄城郡君四年镇东雍州五年卒于镇赠太尉尚书令諡曰武子和嗣明帝二年诏洛配享文帝庙庭赐和姓若引氏改封松阳郡公
　　赵贵字元寳天水南安人祖仁以良家子镇武川因家焉贵少有节槩尒朱荣以为别将从讨元颢有功赐爵燕乐县子从贺抜岳平关中累迁大都督岳为侯莫陈悦所害贵谓其党曰朱伯厚王修感意气微防尚能蹈履名节况吾等荷国士之遇寜可自同众人从五十人诣悦诈降请收岳悦壮而许之还与寇洛等奔平凉首议迎周文既至以贵为大都督领府司马悦平行秦州事预立魏文勲进爵为公为陇西行防讨梁屳定破之从复农沙苑进爵中山郡公芒山之战贵为左军失律坐免官寻拜柱国大将军赐姓乙弗氏六官建为太保大宗伯改封南阳郡公周孝闵践祚迁大宰进封楚国公邑万户初贵与独孤信等皆与文帝等夷晋公防摄政贵自以元勲毎懐怏怏为防所害
　　赵善字僧庆贵从祖兄少好学美容仪沉毅有逺量尒朱天光讨邢杲万俟丑奴以为长史普防初为大行台尚书封山北县伯天光败死善请收神武义而许之贺拔岳总关中迎善为长史后乃从周文魏孝武西迁改封襄城县伯厯尚书左右仆射进爵为公善性温恭有器局位居端右而愈自谦退时人称其有公辅量大统九年从战芒山为敌所获卒于东魏建徳初子询表请赠諡诏赠大将军大都督四川诸军事岐州刺史諡曰敬
　　耿豪钜鹿人本名令贵其先家于武川少麤犷有武艺好以气陵人贺拔岳西征引为帐内归周文以武勇见知豪亦自谓所事得主从讨侯莫陈悦及迎孝武録前后功封平原子沙苑之战血染甲裳尽赤周文叹曰令贵武勇所向无前观其甲裳足以为騐不须更论级数也进爵为公芒山之战豪谓所部曰大丈夫除贼须右手拔刀左手把矟直砍直刺慎莫皱眉畏死遂大呼独入敌人锋刃乱下当时咸谓豪殁俄然奋刀而还战数合当豪前者死伤相继又谓左右曰吾岂乐杀人壮士除贼不得不尔拜北雍州刺史赐姓和稽氏进位侍中骠骑大将军开府仪同三司豪性悍言多不逊周文惜其骁勇毎优容之豪亦自谓意气冠羣终无所屈年四十五卒周文痛惜之子雄嗣位至大将军
　　梁御字善通其先安定人因官北邉遂家武川改姓纥豆陵氏高祖俟力提从魏太武征讨位扬武将军定阳侯御少好学进趣详雅长好弓马尒朱天光西讨引为左右平关陇除益州刺史第一领人酋长封白水县侯从贺拔岳镇长安岳被害翊戴周文秦陇平欲引兵东下雍州刺史贾显持两端以御为大都督雍州刺史领前军先行説显出迎遂入镇大统元年进爵信都县公授尚书右仆射从复农破沙苑加侍中开府仪同三司进爵广平郡公出为东雍州刺史为政举大纲而已人庻称之临卒唯以国步未康为恨言不及家赠太尉尚书令雍州刺史諡曰武昭子睿








　　山西通志卷一百二十
</div>
    <div class="pagination">
<a href="山西通志_page437.html">上一页</a><span>...</span><a href="山西通志_page433.html">433</a><a href="山西通志_page434.html">434</a><a href="山西通志_page435.html">435</a><a href="山西通志_page436.html">436</a><a href="山西通志_page437.html">437</a><span class="current-page">438</span><a href="山西通志_page439.html">439</a><a href="山西通志_page440.html">440</a><a href="山西通志_page441.html">441</a><a href="山西通志_page442.html">442</a><a href="山西通志_page443.html">443</a><span>...</span><a href="山西通志_page439.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
