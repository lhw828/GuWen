<!DOCTYPE html>
<html>
<head>
    <meta charset="UTF-8">
    <title>宛署杂记 - 第 4 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宛署杂记 - 第 4 页/共 25 页</h1>
    <div class="content">
　　以上二项，共地三十四顷九十三亩三分五厘五毫，各征不等，共子粒谷一百一十五石六斗九升七合六勺一抄五撮。

　　按：黄垡租地之始，本以安置归顺人口，为燕邸王庄，而建都之后，遂建以为仓，盖一举而数善备焉。其指若曰：靖难之师，朕载自宛，宛固吾丰镐地也，即王畿首邑，势不得悉举而汤沐之，而蕞尔庄田，尚尤何复？复宛一庄，示不忘宛，是故土之情也。矧昔也王，而今也帝，业已天下一家，而犹私一庄，令天下谓我私，故虽复除其民，而犹系籍宛平，是公天下之义也。且庄民之来归也，约尽力开垦，永不起科，方将比于带砺之盟，而安忍以重征困之？故虽系宛之籍，而第令其耕而自食，每亩止征谷三升三合，是柔远人之信也。天下大定，正欲讲求殷富，将以社仓遍之遐方，而观化所由，实自宛始，故收租立仓，即以备此一方缓急之需，俾由宛平达之天下，何地非黄垡也，是子庶民之仁也。於戏！圣意抑何弘，而圣恩抑何渥耶！载考汉史，侈言高帝初起枌榆，及入关，因命县为公社。后四年，天下既定，诏御史理枌榆，已又令县官春腊祠后稷，已又移新丰故人，旧士女老幼相携，至犬羊鸡鸭亦兢识其家。乃易世之后，枌榆仅存其名，而丰与新丰衢巷物色，渐不如故，诸侯王至以酎金失爵，不得寄枌榆以居，视初日何寥寥也！我朝二百余年以来，宛平封内赐第、赐田者凡若干，其制本非汉廷寡恩者等，而及至亲尽或世远，率有品节在焉。惟此黄垡，万世不刊，举一方妇子无复有赋役之扰，水旱之虞，而恬养休息，乐利亲贤，常如我成祖王庄之时。所谓没世不忘者，其在兹与，其在兹与！由是观之，度越枌榆又万万矣。

○廊头

 　　洪武初，北平兵火之后，人民甫定。至永乐，改建都城，犹称行在，商贾未集，市廛尚疏。奉旨，皇城四门、钟鼓楼等处，各盖铺房，除大兴县外，本县地方共盖廊房八百一间半，召民居住，店房十六间半，召商居货，总谓之廊房云。房视冲僻分三等，内大房四百四十三间，每间每季纳钞四十五贯，钱九十文；中房二十九间，每间每季纳钞三十一贯，钱六十二文；小房三百二十九间半，每间每季纳钞三十贯，钱六十文。每季共钞三万七百一十八贯，铜钱六万一千四百三十六文。内有洪武钱九千七百一十文。

　　北安门东大房陆拾陆间：刘栾二，李现一，李保一，蒋七一间半，张春、张汉各一，穆沛一间半，孙玺、王春、李山、郭思各一，郭恩二，沙二一，靳安二，宋节、保禄、高朋、韩锐、李三各一，阎二、张大、沈东州、潘本各一间半，蔡付、周相各一，刘杰二，□□二，□□一，王朝、段四、张金、张大、胡顺各一，李受二，张栾、□□各一，王春二，吕安、萧平、郝相、胡俊、秦忠、陆月各一，王相，张保各二，□□、雷天爵、李贵、阮清、沈栋、张三、任登各一，夏杨二。

　　北安门西大房陆拾肆间：金奎、郑俊、吴实、韩月各二，赵锦一，张一鹏二，解玉、丁臣各一，孙应其二，严保、杨回子、张三各一，凤太二，周鉴一，石栋、刘堂各二，潘良才、柳栋、赵相、柳林、张一方各一，沈一元、夏阳、任共、温内相各二，张文一，尚内相、杨子浩各三，唐显、马一元各一，白内相、杜文学、解大序各二，高内相、王锦、冯宗仁、梁朝、王朝、吴忠、王龙、胡堂、杨进忠、刘禄、□□各一。

　　海子桥东大房捌拾玖间：黄秀、李四、王忠、东子道、同钦、刘玉、殷禄、李祥、董大、赵佩、□□各一，郑承恩、马三各三，高太、王月、田禄、刘禄、□□各一，姚大、袁湖各二，陈魁、郭刚各一，刘举二，吴应举三，朱廷相、赵动、李现、朱廷贵、陈祥、□□司安、张仁各一，李和、□□各二，陶贵一，吴安、刘寅各二，万孝一，□□三，徐永磁、杨炳各一，刘应虎二，陈锐、张杨各一，李聪二，阎福、田荣、马保各一，陈大二，钱尚、□□、李华、韩端、胡佑、马思义各一，曹内相二，于思、胡实、陈清各一，王章、刘朝各二，崔虎一，阮现三，李和二。□□一。

　　海子桥西大房陆拾肆间：沙俞三，吕俊一，王乡二，张禄一，韦尚德二，刘大、李万春各一，韩国臣二，吴天佑一，沈钦二，刘朝用、王道宁、李金各一，彭相二，李仓、周洪、武位玺、张学各一，杨尚仁、李其、李奉先各二，□□一，邵仁二，□□一，邵理二，李志成一、朱楷二，王继道、郑保、田助恭各一，张文住二，文洪、孙学、张大、安洞、姚廷免、房发成各一，□□三，蒋厂二，张三一，周志学、王镇各二，侯爵一，杜镇二。

　　鼓楼东大房陆拾玖间：刘二一，施宗仁、刘奎各一间半，苗勋一，范忠四、王吉祥、赵寡妇、边寡妇各一，马仁七、臧友五、李忠四，刘禄、闻相、李禄、陈万宗、郭锡各二，张浩一，周用三，郝臣、魏忠各一，武钦三，陈龙、李月各一，谷美二间半，夏寡妇二，牛运四，赵宣、杨保各二，谢天祐六，□□一间半。

　　鼓楼西大房陆拾捌间：刘大二，王月一，华栾、马月、李龙各一，崔应科二，于大一，宋名二，刘大三，李仁一，张大三，庄龙二，张三一，沈连四，李大三，王月二，贾钦一，张镇二，董大一十六，徐大四，邬龙二，李大、明大各五、梅洪一，孙春二。

　　钟楼东大房玖间，小房捌拾间：郭万仓一，李还二，王月、卢二各一，李儒二，任安、刘利、张龙、孙画、李道各一，徐方二，张林一，张成二，韩虎一，郭文德二，高名四，赵良三，张大、刘见各二，张进二间半，高礼、侯栾、杨用、杨登各二，史栾、任佐各一，李义五，翟名三、吴登、宋名各二，韦通三、韩永、阎春、张瓒各二，刘礼一，左大明、刘栾、李言、王元各三，陈朝二，王宗礼、梅春各一，刘四三，霍四、徐宗礼、张名、马望各一，□□半间。

　　钟楼西小房六拾伍间：郑禄二，袁相一，张栾二，孙四三，戴洪、膝臣各二，陈杰一，高友二，沈见一，项禄、皮名性各二，刘义三，王隆、周韩、杨青各二，汪秀四，唐忠、荣付、辛钦、张士钿、薛鉴各一，吴友、董名、薛良免各二，龙大、赵仲仁、杨大、李昂各一，吴寡妇二，戚敖、曹士连、胡六各一，王儒二，杨进、董志高、杨勋、周大各一，王锦、王虎各二，王栾、耿山各一。

　　安定门小房贰拾玖间：刘付一，高鉴、谷宁各二，管礼三，刘永四，肖堂、鲍海各三，常思中一，张贯三，郭民一，明月二，明钊四。

　　德胜门内小房肆拾玖间：刘玉五，白信一，李广二，张保一，胡镇四，刘寅、郭二各一，冯大四，李显二，魏其四，陈寡妇、刘大、刘付各二，崔内相六，胡奉二，马杰五，刘俊一，马内相四。

　　德胜门外小房贰拾间：李经三，李奉、于春各一，朱钦三、陈洗、郭坤各二，王勋、朱国保、岳五各一，岳四二，□□三。

　　西直门里中房贰拾玖间：蓝内相三，胡清二，李见四，郭尚志三，刘二、董清各二，王大三，李春、金大各二、李文三，孔春二，汪景华一。

　　西直门外小房贰拾柒间：许东二十七。

　　阜城门里小房叁拾贰间半：赵景和五间半，谢二四，田举人一，傅四、阮二各二，冯大一，李付二，刘二张百户、魏杰、李言龙各一，李言龙、李平、栗举人各二，胡奎三，刘如二。

　　阜城门外小房贰拾柒间：李锐一间半，朱良成二，倪钦二，董义半间，赵虎半间，李彦龙二间半，刘元义二，岳金、朱臣各一，赵景和、翁泽各二间半，李承惠、王奉、唐国相各二，董仁三。

　　宣武门里大房壹拾肆间：穆八三，李禄五，高名赡三，高内相三。

　　店房一十六间半，每间每季纳钞六十贯，钱一百二十文。每季共钞九百九十贯，钱一千九百八十文。内有洪武等钱一百八十文。西四牌楼房拾陆间半：净和半间，张名一，张道朗半间，赵光玉五间半，惠安伯二，张内相一，田内相六。本县每季轮委佐领官一员，总领其事。选之廊房内住民之有力者一人，佥为正头。计应纳钱钞，敛银收买本色，径解内府天财库交纳，以备宴赏支用。以其为廊房钱钞之头也，故曰廊头。行之岁久，内外势隔，交纳为难。凡应廊头者，率至破家，有行季增一人贴管，于是有正廊头、副廊头之名。然民终不乐为役，多方规避，不脱不止。本县不得已，申著为例，每处各定数家为廊头，自收本处钱钞，挨次轮及，周而复始，其取到名数多寡不齐。北安门东三名，北安门西三名，海子桥东一名，海子桥西一名，鼓楼东三名，鼓楼西三名，钟楼东四名，钟楼西四名，安定门一名，德胜门里一名，德胜门外一名，西直门里一名，西直门外一名，阜城门里一名，阜城门外一名，宣武门里一名，四牌楼店房一名。每季总约三十一家，就中互推数人，阄定一人为正，一人为副，而余悉属之，于是又有大廊头、小廊头之名。数年以来，事体稍定，无论经管官吏不得轻重手，即民间亦知有定数，颇自相安矣。

　　窃计廊店房所收钱钞，能几何哉！而一人之不足，则分为正一人、副一人；正副之不足，又分为大二人、小二十九人，且四季环易，赴之若市，脱之若阱，是何其畏难之甚，而分析之烦也？盖尝询之应廊头者，云各廊店房类属勋戚家及中常侍，脱时有转售，总之不出阀阅主人，审是则应廊头进钱钞者，固多中贵人，而天财库收钱钞者，彼亦一中贵人也。无论香火之情，敻异谓何，而成数具在，彼抑何所低昂，藉以徼厚幸耶？缘钱钞悉纳本色，钞质不难揉杂，而钱又定有洪武者凡若干，是皆足难廊头。即主库者，茹冰饮泉，固不能必门下名下之夷且惠也，有如美钞而目之滥恶，旧钱而指为新伪，一不当，再易之，甚至三四易，仅一往还变置之间，而贵入贱出，费已不赀。彼钱与钞，岂能直自别白否乎？矧有钱则有贯有盛，有钞则有藏有护，是犹其铺垫名色，章章可指者。廊头果何从而争之也？说者曰：国家内庭所需，强半召商买办以进，商不闻告病，而事亦不闻有不集者。其值有定数，取之者自不容过其则也。彼廊房钱钞，惟径征本色于各居民之家，故受者得故难之，将谓铢两之征，散之各家，取数几何。而不知统之则廊头数人已耳，主库以是责之，经由掌门亦以是责之，诸在官人役悉以是责之，积羽沉舟，廊头之不能堪也宜矣。诚令改为折色，计其应纳钱钞之价，稍重征之，俾廊头类解本库，听其召商收买，则廊头之所收入，与商人之所领出，数之多寡，昭然耳目。当事者彼亦有心，其谁忍重敛以病之耶？此果何难于弦辙，而徒令正副、大小廊头呼号烦难至于此极！抑今日之小廊头，亦有不甚平者。小之不平，正副可知。如北安门东大房六十六间，每季取用三名，是每大房二十余得一名也。胡海子桥东八十九间，桥西六十四间，每季俱止一名耶？如德胜门里小房四十九间，每季取一名，是谓小房之二三仅足当大房之一二也。胡钟楼西小房六十五间，每季取四名，反视大房有加耶？借曰小廊头各收本处钱钞，利病自不相及。然而阄定正副，率不出各小廊头之中，若较之数岁，彼阄一次，而此已二三，不幸偶屡值之，疏密不悬绝耶？故说者又曰，本色或不可即改，当于此姑调停之云。

○宫庄子粒

 　　三宫者，今慈庆宫、慈宁宫、乾清官也。国初，民屯田地一例征银当差，别无宫庄。历朝以来，各府州县没官田地渐多，奉旨征银济边，而以其余系之进宫项下，备不时拨给赏地之用。宫庄之名始此。正德末年，奉文查出宛平没官达官地及太监某赡寺护坟等地，宛平有未央宫庄始此。嘉靖末年，又改拨宛平备边地太清观等处一百七顷四十九亩五分二厘三毫，永安乡地二顷四十二亩，庞家庄二十七顷九十四亩二分五厘九毫二丝七微三纤，俱入内。宛平有仁寿宫庄始此。节年勋戚奏讨于内，拨给各不等，庄额渐失。万历元年，内阁传奉圣旨，问：“三宫子粒如何拖欠许多？又昨所进仁寿宫钱粮，比去年少一千有余，查明回奏。钦此。”户部题，行屯田御史丈量清查，造册奏缴。奉圣旨：“是。”万历三年，该屯田御史孙成名备题应征应免数目，查得仁寿宫庄旧额不足，另将宛平香山等处一百六十八顷九十八亩七分六厘七毫拨补，遂以为新仁寿宫庄，以别于旧额地云。万历六年，户部恭进银两，奉圣旨：“这银两着收进，今后仁寿改慈宁，清宁改慈庆，未央改入乾清官。”三宫庄地更今名始此。慈庆宫庄无属宛平者。万历十八年实恭进银七千二百八十二两一钱八分五厘一毫二丝一忽，内顺天府霸州等州县共银二千八百七十五两二钱三分六厘五毫九丝四忽六微二纤，保定府安肃等县共银六百五十三两八钱六分六厘九毫，河间府静海等县共银二千八百二十七两一钱一分六毫，真定府隆平等县共银九百二十五两九钱七分一厘二丝七忽。惟慈宁宫宛平总该子粒银新旧共玖百柒拾柒两玖钱捌分陆厘玖丝捌忽贰微贰纤。万历十八年实恭进银二万七千八十七两七钱一分九厘九毫八丝四忽三微九纤，内顺天府大兴等县共银一万六十二两九钱四分七毫七丝七忽八微四纤，宛平新旧子粒银在内，又保定府清苑等县共银九百六十五两七分一厘六毫九丝五忽，河间府静海等县共银六千九百两四钱九分五厘一毫八丝二忽，真定府宁晋等县共银七千一百九两九钱四分八厘三毫二丝九忽五微五纤。乾清宫宛平子粒银内，除题改潞王府壹百伍拾壹两捌钱捌分贰厘伍毫，今改解太仓备边外，实该子粒银贰百叁拾捌两伍钱肆分陆厘伍毫。万历十八年实恭进银一万四千三百三十九两四钱九分五厘七毫四丝八忽一微，内顺天府大兴等县原额乾清宫庄地银九千六百九十八两三钱五分三厘六毫八丝三忽一微，顺天保定等府永清等县未央宫改进乾进宫子粒银三千九百四十一两一钱四分二厘六丝五忽，宛平子粒银在内，又通州店房租银七百两。俱隶本县主簿掌管，递年征完，轮佥庄头解赴顺天府，类解户部题进。

　　其节年给爵，题准应免地土，有由本县征解各爵者，皇亲杜继祖银玖拾肆两捌钱玖分玖厘，嘉善公主驸马许从诚银伍百肆拾柒两贰钱壹分陆厘贰毫贰丝肆忽，驸马崔元银捌两贰钱伍分。有各爵自征空文转解者，泾简王府银贰拾贰两玖钱壹分肆厘，英国公张溶银叁拾玖两，安乡伯张铎银叁拾玖两肆钱伍分，武进伯朱承勋银肆两壹钱肆分，又太宁侯陈良弼银叁两玖钱，驸马邬景和银叁拾叁两陆钱，驸马游浃银伍两肆钱，驸马杨锺银壹两贰钱肆分伍厘，驸马马诚银陆两，寿定王银伍拾两玖钱肆分叁毫。以上各给爵地银共一十三项，俱详后恩泽项下。

　　有解进太仓者，乾清宫改拨潞府银壹百伍拾壹两捌钱捌分叁厘伍毫，余地改拨潞府银陆拾伍两伍钱捌分伍厘贰毫。马房银壹百拾叁两玖钱玖分伍厘伍毫。有解纳太仆寺者，牧马草场银肆拾玖两玖钱壹分肆厘。有收贮本县备荒者，首出地征银贰拾捌两玖钱壹分玖厘贰丝伍忽。以上俱不属宫庄，总之子粒地云。慈宁宫地共壹百叁拾柒顷陆拾柒亩叁分捌厘贰毫，每亩征银不等，共征银肆百壹拾捌两壹钱柒分玖厘玖毫捌丝陆忽贰微贰纤。傅恭太监下池敬地八顷八十八亩五分，每亩征银三分二厘，共银二十八两四钱二分五厘。傅恭太监又还官地下王恕七顷，每亩征银三分，共银二十一两。太清观刘明连等地共一十八顷八十六亩，每亩征银三分，共银五十六两五钱八分。豹房张保等地共一顷六十三亩四分二厘，每亩征银二分，共银四两九钱二厘六毫。德胜关外行潮地共一顷八十六亩七厘四毫，每亩征银五分，共银九两三钱一毫二丝。教场等处康勋地共二顷九十七亩，每亩征银五分，共银一十四两八钱五分。冰窖吕保地共一顷三亩一分，每亩征银五分零，银五两一钱八分三厘六丝六忽二微二纤。清河等处真保地共二顷九十三亩，每亩征银四分四厘五毫，共银一十三两四分。双线铺李保地九十七亩二分，每亩征银五分，共银四两八钱六分五毫。德胜关外普钦地二顷五十四亩六分二厘八毫，每亩征银五分，共银一十二两七钱三分一厘四毫。梨树房道增地五十三亩，每亩征银三分，共银一两五钱九分。豆腐闸张进等地共一顷六十亩每亩征银三分，共银四两八钱。玉河乡金承恩地七十二亩，每亩征银三分，共银二两一钱六分。王岳下许安地二顷六十亩，每亩征银三分，共银七两八钱。韩堂下同友良等地共一顷六十二亩，每亩征银三分，共银四两八钱六分。高店李胜等地共七十三亩，每亩征银三分，共银二两一钱九分。稻田村连锐下连洪等地共一顷八十三亩，每亩征银三分三厘三毫，共银六两一钱。会昌侯孙忠下赵世隆等地共二顷四十二亩，每亩征银三分，共银七两二钱六分。张太师下侯大伦等地共一十二顷三十亩，每亩征银一分，共银一十二两三钱正。姬百户下刘仓地一十四顷二十九亩，每亩征银三分，共银四十二两八钱七分。又姬百户下董朝宗等地共二顷八十亩，每亩征银一分，共银二两八钱。安顺侯下王镇等地共二十七顷九十四亩三分，每亩征银三分，共银八十三两八钱二分九厘。焦敬下于仲名等地共一十二顷一十二亩九分六厘，每亩征银三分，共银三十六两三钱八分八厘八毫。刘大江地共一顷，每亩征银三分，共银三两。德胜关外沈镇等地六顷四十七亩一分九厘，每亩征银四分五厘四毫零，共银二十九两三钱五分九厘五毫。

　　新慈宁宫共地壹百陆拾捌顷陆拾伍亩柒分陆厘柒毫，每亩征银不等，共银伍百伍拾捌两捌钱捌分陆厘壹毫壹丝。沈福下郭臣等地共三项五十五亩，每亩征银三分，共银一十两六钱五分。胡大臣共地一顷三分九厘，每亩征银三分，共银三两一分一厘七毫。钱昂下孙才等地共二顷八十七亩七分，每亩征银五分，共银一十四两三钱八分五厘。花园角黄堂地共八十二亩二分五厘，每亩征银三分，共银二两四钱六分七厘五毫。会昌侯下道增等地共七顷一十五亩一分五厘五毫，每亩征银二分九厘五毫共银二十两七钱七分七厘九毫五丝。岑凤地共六十二亩五分，每亩征银二分，共银一两二钱五分。分如香地共四十一亩，每亩征银三分，共银一两二钱三分。延昌寺本住地共一十八亩，每亩征银三分，共银五钱四分。苗逵地共七十四亩三分，每亩征银三分，共银二两二钱二分九厘。庆云侯下李大安地共一十二顷一十四亩，每亩征银三分，共银三十六两四钱二分。香岩寺正聪地一顷一亩，每亩征银三分，共银三两三分。极乐寺如佩地共一顷一十八亩，每亩征银三分，共银三两五钱四分。广善寺觉宁地四十亩，每亩征银三分，共银一两二钱。觉洪地一顷五十亩，每亩征银三分，共银四两五钱。静妙庵常远地二顷一十二亩，每亩征银三分，共银六两三钱六分。昌化寺承珂地共一顷二十二亩二分，每亩征银三分，共银三两六钱六分六厘。宗岱等地共三十三亩五分，每亩征银三分，共银一两五厘。郑泉地七十八亩，每亩征银三分，共银二两三钱四分。张宗良地共二顷八十四亩，每亩征银五分，共银一十四两二钱。平果寺平佑地共一顷七十八亩一分五厘，每亩征银三分，共银五两三钱四分四厘五毫。杨忠下王枝地四十三亩五分，每亩征银四分，共银一两七钱四分。覃甫等地共九十二亩三分，每亩征银四分，共银三两六钱九分二厘。樊缙地三顷二十七亩一分七厘五毫，每亩征银三分，共银九两八钱一分五厘二毫五丝。陆恺等地共三顷七亩三分六厘七毫，每亩征银五分，共银一十五两三钱六分八厘三毫五丝。李时春下李清等地共一顷二十九亩，每亩征银五分，共银六两四钱五分。焦敬地四顷七十亩，每亩征银二分三厘四毫五丝九忽，共银一十一两四分，钱宁黄保地一顷，每亩征银三分，共银三两。薛景□即大安地二顷三十八亩七分，每亩征银二分，共银四两七钱七分四厘。范亨下孙承云等地共三顷，每亩征银五分，共银十五两。王岳下陈仲学等地共一顷一十五亩，每亩征银五分，共银五两七钱五分。观音庵下张举地一十二亩，每亩征银三分，共银三钱六分。曹信地二顷一十九亩，每亩征银三分，共银六两五钱七分。李开先地共九顷四十三亩二分六厘，每亩征银二分二厘，共银二十两一钱八分四厘二毫六丝。马泽下李大金地、张国用等地共一十七顷三亩，每亩征银三分，共银五十一两九分。和义下丘仲仓地一十三顷五亩，每亩征银三分，共银三十九两一钱五分。会昌侯下魏隆等地共一十一顷三十七亩，每亩征银三分，共银三十四两一钱一分。樊经下魏大贤等地共四十一顷三十七亩，每亩征银三分，共银一百二十四两一钱一分。庞宁下庞佐地七十亩，每亩征银三分，共银二两一钱。卢大安地一十八亩，每亩征银三分，共银五钱四分。李承爵下高其地共一顷，每亩征银三分，共银三两。驸马焦敬下郭文冬等地共四顷九十亩，每亩征银三分，共银一十四两七钱。焦天禄地三十亩，每亩征银三分，共银九钱。解保地七十六亩五分二厘，每亩征银三分，共银二两二钱九分五厘六毫。瓮山下禄钦等地共二顷三十四亩八分，每亩征银一钱九分一厘三毫，共银四十五两。

　　乾清宫原额地一百壹拾壹顷伍拾伍亩贰分，内除改拨潞府、今改备边外，实在本宫地陆拾捌顷壹拾伍亩柒分，每亩征银叁分伍厘，共银贰百叁拾捌两伍钱肆分玖厘伍毫。静虚观张万初等地共三顷，混元宫王宗顺等地共三十五顷八十三亩七分，旧土城关下胡大朝等共地三十亩，撅山村维庆等地共八十亩，瓮山下禄钦等地共二十八顷二十二亩。

　　乾清宫原拨潞府，今改备边地共肆拾叁顷叁拾玖亩伍分，每亩征银叁分伍厘，共银壹百伍拾壹两捌钱捌分陆厘，类解太仓。混元宫下王宗顺等共地一顷四十六亩三分，马仁爵下共地三顷八十八亩，七圣观下郝存住、冯内相等共地五顷三十亩，灵会寺法恂地一十顷，延恩寺方保地四顷六十三亩，灵通观下刘存机等地二顷三十四亩二分，大圣化寺共地七顷，撅山村惟庆等共地二顷五十亩，正法寺平企地三顷九十三亩，德胜关胡大朝等共地二顷三十五亩。

　　余地先拨潞府、今改备边，太清观徐尚文等共地贰拾壹顷壹拾贰亩柒分伍厘，每亩征银不等，共银陆拾伍两伍钱捌分伍厘贰毫，类解太仓上纳。太清观下徐尚文等地五十五亩，每亩征银三分，共银一两六钱五分。豹房下张保等地一十六亩，每亩征银三分，共银四钱八分。沈福下刘仲贤等地共一十八亩，每亩征银三分，共银五钱四分。旧土城下张海等地共二十六亩四厘，每亩征银三分五毫七丝六忽，共银七钱九分六厘二毫。教场等处康勋地二十亩九分八厘，每亩征银五分，共银一两四分九厘。清河等处真保地二十亩，每亩征银四分五厘，共银九钱。德胜关外普钦地一十五亩，每亩征银五分，共银七钱五分。钱昂下孙才等地共一十八亩，每亩征银五分，共银九钱。花园角下黄堂地五亩二分五厘，每亩征银三分，共银一钱五分七厘五毫。安隆等下李福等地共二十亩；每亩征银三分，共银六钱。会昌侯下侯俊等地共八十一亩，每亩征银一分七厘六毫五丝四忽三微，共银一两四钱三分。梨树房下道增地三亩，每亩征银三分，共银九分。静虚观下道明等地共一十五亩，每亩征银三分五厘，共银五钱二分五厘。延昌寺下本住地五亩，每亩征银三分，共银一钱五分。延昌寺基地三十四亩九分四厘，每亩征银三分，共银一两四分八厘二毫。太监苗逵地四亩五分，每亩征银三分，共银一钱三分五厘。庆云侯下苑夏地二十一亩五分，每亩征银三分，共银六钱四分五亩。华严寺下清存地八亩五分，每亩征银三分，共银二钱五分五厘。香严寺下正聪地六亩二分，每亩征银三分，共银一钱八分六厘。景灵寺下谨顿地一十五亩，每亩征银三分，共银四钱五分。景隆寺基地七十亩八厘，每亩征银三分，共银二两一钱二分四厘。净妙庵下常远地十亩五分，每亩征银三分，共银二钱一分五厘。掘山下维庆等地共二十六亩，每亩征银三分五厘，共银九钱五厘。昌化寺下刘淮地四亩五分，每亩征银三分，共银一钱三分五厘。混元宫下李仁等地共五十一亩八分，每亩征银三分五厘，共银一两八钱一分三厘。寿定王坟下武见等地共四十五亩五分，每亩征银三分，共银一两三钱六分五厘。极乐寺下如佩地六亩三分，每亩征银二分，共银一钱八分九厘。广善寺下觉宁等地共一十三亩，每亩征银三分，共银三钱九分。焦敬下胡仓地二十亩五分，每亩征银三分，共银六钱一分五厘。抄没钱宁下黄保地五亩，每亩征银三分，共银一钱五分。谷宗下本宗等地共六亩五分，每亩征银三分，共银一钱九分五厘。张琚下太山地五亩五分，每亩征银三分，共银一钱六分五厘。马仁爵下赵礼等地共二十五亩，每亩征银三分五厘，共银八钱七分五厘。云会寺下法恂地五十四亩，每亩征银三分五厘，共银一两八钱九分。钓鱼台延恩寺下方保地一十七亩五分，每亩征银三分五厘，共银六钱一分二厘五毫。玉河乡金承恩下金仓地四亩五分，每亩征银三分，共银一钱三分五厘。陆恺等地共四十三亩六分二厘，每亩征银五分，共银二两一钱八分一厘。季时春下李清等地共六亩一分四厘，每亩征银五分，共银三钱五厘二毫。魏彬下魏良臣地四十七亩五分，每亩征银三分，共银一两四钱二分五厘。王岳下许安地一十六亩三分，每亩征银三分，共银四钱八分九厘。范亨下孙承云地二十八亩，每亩征银五分，共银一两四钱。牧马草场下陈虎等地共二十一亩五分，每亩征银四分五厘，共银九钱六分七厘五毫。观音庵张文誉下真实地二亩，每亩征银三分，共银六分。吴安下杨秀等地共五亩五分，每亩征银三分，共银一钱六分五厘。韩堂下同友良等地共五亩，每亩征银三分，共银一钱五分。马泽地二亩六分，每亩征银三分，共银七分八厘。杜府下真立等地共九十六亩六分，每亩征银三分，共银二两八钱九分八厘。和义下丘仲仓地四十亩，每亩征银三分，共银一两二钱。正姬百户下刘仓地一十八亩，每亩征银三分，共银五钱四分。又姬百户下孟淮地一十亩，每亩征银一分，共银一钱。会昌侯下赵世隆等地共五十三亩五分，每亩征银三分，共银一两六钱五厘。张太师下侯大伦、刘天佐等地共三亩五分，每亩征银一分，共银三分五厘。庞家庄下崔栋等地共二十二亩，每亩征银三分，共银六钱六分。中补村李家渠张仲现等地共一十七亩，每亩征银三分，共银五钱一分。安顺侯下王镇等地共四十四亩一分，每亩征银三分，共银一两三钱二分三厘。柳林村下郭仲举地共三亩，每亩征银三分，共银九分。南茨榆下夏仲官等地共一十四亩二分，每亩征银三分，共银四钱二分。囤垡村下王宣等地共一十五亩，每亩征银三分，共银四钱五分。张名庄下苗仲明等地共七亩，每亩征银三分，共银二钱一分。黑垡村下赵文福等地共五十亩五分，每亩征银三分，共银一两五钱一分五厘。驸马焦敬下于仲名等地共六十六亩二分，每亩征银三分，共银一两九钱八分六厘。河北店下孙志学地一十亩五分，每亩征银三分，共银三钱一分五厘。真武庙下宁守巡等地共六十八亩九分，每亩征银三分，共银二两六分七厘。驸马樊经下魏大贤等地共八十五亩二分，每亩征银三分，共银二两五钱五分六厘。庞宁下庞佐地六亩，每亩征银三分，共银一钱八分。卢大安地一亩，征银三分。李承爵地六亩，每亩征银三分，共银一钱八分。沈镇地二十亩，每亩征银三分，共银六钱。张锐首出地一顷一十亩，每亩征银三分，共银三两三钱。法住首出地一十亩，每亩征银三分，共银三钱。樊守祖首出地七亩二分，每亩征银三分，共银二钱一分六厘。马雨等地共二顷九十四亩一分，每亩征银三分，共银八两八钱二分三厘。王相首出地八十亩，每亩征银三分，共银一两六钱。

　　北高马房子粒地共叁拾柒顷玖拾玖亩捌分五厘，每亩征银叁分，共银壹百壹拾叁两玖钱玖分伍厘伍毫，解太仓上纳。日登地六顷五十六亩九分六厘，侯英地四顷一十九亩四分七厘，吴聪地二顷二十二亩六分八厘，姚良臣地共三顷二分六厘。陈斌地四十九亩八分七厘六毫，张勋地共七十七亩二分八厘三毫，王自安地四十四亩三分三厘五毫，张勋地二十一亩一分六厘，罗仲举地六十五亩四分九厘，蒋才地四十三亩三分三厘，张大学地二十亩一分五厘，黄资地共四十三亩三分三厘，刘雄地共三顷六十二亩七分三厘，何智地三十一亩三厘五毫，杨洪地一十九亩一分五厘，张喜马佑地四十八亩三分六厘五毫，郑保、雷世贤地一顷四十九亩二分一厘六毫，李堂地一顷一十亩八分三厘六毫，李堂地一十五亩六分二厘，蔡成利、高一科地六十亩四分六厘，李华地四亩，鲍佐地一十六亩一分二厘，罗雍、应奎地三十三亩二分四厘，李惟先地八十二亩六分二厘，王相地八十二亩六分二厘，刘信、吴尚得地共一顷一亩七分七厘，曹成地共四十三亩三分三厘、李仲金地共一十九亩六分五厘，赵和尚地四十四亩三分，李华地共五十五亩四分一厘，康才地一十九亩九分五厘，李华地一顷二十亩九分一厘，李华地八十一亩六分一厘，徐文化地共三顷三十二亩五分八厘四毫。

　　牧马草场子粒地共壹拾壹顷玖亩贰分，每亩征银肆分伍厘，共银肆拾玖两玖钱壹分肆厘，征解太仆寺上纳。陈虎地一顷一亩，陈清地六亩五分，刘守节地一十八亩，郑禄地共一顷七十二亩，张进表地共六十二亩，张永地二顷七十九亩七分，郭尚文地共七十八亩，孙华地六十亩，陈大明地共二十一亩，崔仲仓地共一十四亩，崔大官地九亩五分，安世龙地共二十八亩，苗仲明地二十一亩，苗佩受地一十二亩，王相地七亩，张仲现地二十八亩，戴天禄地共三十一亩五分，郭仲举地三十一亩，王宣地一十一亩，李如地一十二亩，李恺地一十二亩，李大金地六亩，魏进地四亩，戴仲满地五亩，善心地四亩，林仲举地三亩，王仲和地七亩，史雄地四亩，张宗如地六亩，温可孝地三亩，晏水地三亩，宋真地四亩，张守礼地四亩，李进地一亩，耿世安地九亩，宋泉地五亩，尹敖地九亩，张万良地四亩，马朝用地一十三亩。

　　首出备荒地共捌顷陆拾贰亩玖分壹厘柒毫伍丝，每亩征银不等，共银贰拾捌两玖钱壹分玖厘贰丝伍忽。题准丈前□□等地二顷二十七亩二分，每亩征银四分三厘三毫三丝，共银九两八钱四分六厘。丈后首出李雄地一顷二十亩，每亩征银三分，共银三两六钱。冯臣地一顷五十五亩五分，每亩征银三分，共银四两六钱六分五厘。李贵李海地四十九亩，每亩征银三分，共银一两四钱七分。王世佑等地九十六亩五厘七毫五丝，每亩征银三分，共银二两八钱八分一厘七毫二丝五忽。李佑等地五十六亩四分五厘，每亩征银三分，共银一两六钱九分五厘。杨寅等地一顷九十八亩七分一厘，每亩征银三分，共银四两七钱六分一厘三毫。

　　给爵杜继祖等地亩，详恩泽下。

　　夫王者以天下为家，所在吾宫也；以万国为土，所在吾庄也，而奚宫庄之足云？缘历朝以来，勋戚中贵人，力得乞恩宫禁之上，其生也有乞怜之仁，其没也有泽骨之惠，一经奏请，即得除额。而及其世远势殊，或亲尽，或爵除，其原日所请赐地无所归，则所司收没之，税其地之入，以备两宫不时之需，而籍系之掖庭项下，以此有宫庄之名。然其初固一时献果之养，请与之孝，若曰姑寄，是以待吾嚬笑之赏，俾不得再夺吾民产，意甚善也。乃后来者，更请更赐，更没更入，岁久积为定额，一或不足，至削备边马房之地以足之。而三宫庄子粒遂著为令甲，刊之上供正额，比于大官九府，是岂国朝初制哉！窃计王家之视宫庄，弹丸已耳，若玉食万方，而又别籍一庄，是示天下私也；若不以天下养亲，而以宫庄养，是示天下俭也。我祖宗圣圣相承，皇虞可作，即如黄垡额籍属宫禁者，且弛以与民，祖宪具存，转丸何有？无亦表章未明，吾有司莫以告，而所司无所藉以入告我后已乎？诚访求故实，未有宫庄之时，其取足者何在，而仿古捐山泽、公园囿之意，变价还官，俾悉入民间差遣。上以实府库，而下以苏民穷，大圣人之所作为，顾不伟耶！无已，则请计其岁入，进之司农，无其庄而有其入，不必损上而委曲以益下，是其次也。无已，则又请存其进宫者，惟悉罢赐予之地，售之民间，查照近题，即以变价赐之自置，上不骤夺，而下可渐舒，往者已追，而来者可拒，是又其次也。无已，则又请以地属有司，令一例养马征粮，共分劳逸，而以应进银数派之条鞭，如期征解，不必讳除宫庄之名，变置赐予之额，而民间杂差庶岁少宽一分，上不苦于从，而下不骇于听，此果何难于弦辙，而忍不为一剂量乎？《易》曰：“穷则变，变则通，通则久。”有如王畿首邑，穷而不变，吾皇之所有于宫庄者曾几何，而徒令豪奸贵介潜蚀辇毂之民如此也！

○马政

 　　国朝马政，行之宛平者，洪武年间无可考。永乐十年，令北直隶土民领养孳生马匹，宛平养马自此始。十五年，定南北养马例，江北五丁养一马，江南十丁养一马，二岁纳一驹。宣德间，令北直隶三丁养骒马一匹，二丁养儿马一匹，十年审编一次。弘治间，令北直隶地亩以一半应差，曰征粮地；一半养马，曰免粮地。儿马免五十亩，骒马免一顷。分地养马自此始。正德间，令宛、大二县，每马编地一百五十亩，宛平养马地一千四百二十一顷四十三亩，养马九百一十六匹。隆庆元年，太常寺少卿武金题奉兵部覆准外州县照地征银买马赴依，散寄近京州县喂养，种马变买起俵数少，宛平减去马九十九匹。又，勘明荒地一百九十四顷零，减马三百九十六匹，实编养马户四百四十一匹。查将续报地土均算平分，一半编马，每匹地三顷二十一亩零，每亩银柒分叁厘叁毫，余地一半照旧派编粮差。万历九年，丈过养马地并征粮地共二千八百八十三顷二十四亩零，一例征粮编马。十四年审编，每马编地六顷五十三亩七分九厘六毫，共编银贰拾伍两，每亩每年料草银叁分捌厘陆毫。十八年审编，查照见在额地二千八百六十六顷一十六亩五分，每马编地六顷四十九亩九分零，共编银贰拾伍两捌分玖厘，每亩每年定银叁分捌厘陆毫贰忽玖微柒纤伍沙，每日定银壹毫柒忽贰微叁纤伍尘，给帖付马头收执。

　　万历十八年审编马头四百四十一名：德胜关一十五名：刘景春、李章、马一科、陈大、蔡原、邓栾、陈继先、陈汉、李宽、郭荣、李保、张汉、南臣、薛秦、胡大臣。平则关四名：张臣、高其、马祥、崔禄。顺城关一名：赵堂。白纸一图一十三名：李卞、田安、张彦、文敏、海宗、朱保、刘经、李禄、陈锐、张浚、玄还、张浚、杨洪。白纸五图九名：惠观、丘洪马、月西堂、郑治安、张时、来清见、钟圆、林安。香山六图十名：张万初、张义、张平、张儒、张良、滕栾、徐维、海惠坛、王锐、龚英。香山十图六名：赵钦、净敏、冯通、房名、滕栾、高允敬。香山十一图十三名：杜茂真、景李佑、宗永、许禄、王仲学、马进忠、刘实、胡资、广学、申杰，傅忠、李党、道山。香山十二图七名：杜三、王锐、真实、李承恩、张儒、鲍承恩、真实。玉河四图九名：刘廷章、邓俊、滕钦、刘甫玉、高逵、钟大用、王孝、郝瑾、王宁。玉河八图七名：丁朝用、傅月、李运、李臣、梁桓、郝玺、王表。玉河九图六名：李奇、黄安、王伴哥、蔡锦、郝党、庞大银。玉河十图十二名：邓富、邓自升、王宗、曹琖、李儒、李尚宾、卫甫、安代山、邓绢、姚自然、孟云、刘大朝。玉河十二图十一名：李举、曹随、曹廷受、孙龄、张世银、郝勋、梁松、刘万有、贾虎、韩大官、李桂枝。玉河十八图十三名：法俊、郑禄、贺子科、如镇、曹住、李敖、张守银、张禄、苏义、计伏海、章清、岳训、贺其位。玉河二十图九名：张海、佛直、王恕、金仓、王忠、许月、刘继先、张文现、梁彦芳。京西乡二图十名：张惠、樊■〈王巳〉、王安、马大银、张秀、王大金、高寅、高大玉、高世英、季锐。京西四图十九名：赵大嘴、圆佐、孙琖、张朋、陈六十、王添佑、梁瓒、梁仲英、明忠、王友、安大金、张尚贤、梁庆、李承宗、吴奉、彭大学、彭大忠、王相、王大臣。京西八图十名：孙贵、韩名、王康、郝永胜、刘勋、王安、李章、韩宁、刘实。京西屯三图十一名：李安、李成、韩炳、苏锐、李春、马朝勋、徐受、王堂、程佐、李栋、刘万仓。永安一图十三名：萧月、马顺、田佐、赵受、张宗义、彭自来、史文才、马壮、刘仲金、王淮、郑刚、史夫儿、张自成。永安二图十四名：周英、马虎、张月、张自美、张住、周景芳、张海、陈堂、崔保、韩仲举、张拱、刘伴哥、王狗皮、郭龙。永安四图十九名：刘堂、王建常、李春、宋琖、张相、吴景隆、杨汉、李小云、陈茂、赵堂、张世隆、吴定、仇仲仓、吴小斤、赵大敖、赵自然、刘仲仓、仇敖、肖万良。永安五图二十五名：翟其、李仲义、宋泼皮、赵显、王禄、杨万良、张镇、孙瓒、霍志、安荣栾、霍志高、康景芳、刘万良、史见年、韩廷友、马小月、王小孙、寇保、安文、李世豪、史书、张臣、张自强、左小五儿、张万金。永安五图九名：刘廷柱、王环、李万良、王和尚、马小保、赵虎、张学、赵万良、刘堂。孝义乡一图十四名：李相、周万敖、李铎、牛道士、安锦、赵大儒、赵彦和、贾朋、李学、崔天禄、徐世学、刘相、郑世禄、包添甫。孝义乡二图十四名：刘奇、孔宗礼、孔凌云、孔宗义、孔如、孔腾云、沈伟、李进朝、李进昌、张思敬、吴相、杨文学、崔大山、宁秀。孝义乡四图十三名：马甫名、周大金、李应春、靳大金、田大付、杨马哥、李景乾、张成、张九儿、陶松、刘逢晓、马文美、马文雨。孝义屯一图十名：荣大官、邢甫名、张文保、张思恩、郭进礼、郭进纪、陈大金、杨住、张应奎、高应登。孝义屯三图十三名：张万高、李自来、李良、李万敖、孙天正、何天福、张甫仓、邢仓、康应举、李万春、李承云、李万良、李百秋。福宁屯五名：王敖、张如春、张炳、张仲科、王钦相。富安屯二名：李承恩、张囤儿。乐安屯六名：冯大昌、韩雨、郭仲举、张小四、张廷臣、程刚。永宁屯五名：张仲朝、樊友、秦禄、崔廷禄、王彦龄。安乐屯一名：董万川。丰宁屯五名：杨大显、杨礼、王世银、刘大聪、梁狗儿。清水社一图六名：张五汉、牛仲官、李奉、赵琖、刘仓、李世全。清水社七图四名：王山、冯世雄、王尚文、杨自云。清水社十图三名：周世友、韩虎、马万秋。桑峪社三图八名：宋自文、刘春、杨得礼、谭彦名、贾宗雨、宋景禄、张敖、杜西。桑峪社五图九名：米大、高史银、谭进荣、杨伦、齐天福、米继先、于自其、祖相、祖三哥。桑峪社六图八名：张得之、李见、李三仓、王登选、董世才、艾月、王世金、于进云。青白口一图八名：刘奉、岳见、王宗仁、栗东阳、李东安、李文勋、傅守宗、王佑。青白口二图十六名：韩仲朝、韩仲香、王奉、魏仲春、韩栋、孙景华、谷子贵、谷子云、谷子霆、谷子沛、谷尚文、尚子雨、谷子章、谷天禄、韩贵、李进。青白口六图五名：安荣、王大才、傅天香、韩景存、陈能。王平口一图五名：李栋、马进钊、刘可第、王聚香、刘大才。王平口二图六名：吕甫官、安守勋、安自高、杨自友、安属、真景。鹰翅社二名：杨满惠、彭计住。

　　如遇外州县解到官马，挨次领养，马头照帖计日收讨银数，不许轮派贴户喂养。如马兑出，截日住止。凡编审以地多者为正，凡领马候寺文，挨次坐名取领，无定数，无定期，惟兑出者，即为空户。万历十七年，空户郭进礼等一百三十四名。万历十八年，空户齐天福等一百四十六名。万历十九年，空户郭蔡五等一百一十六名。凡俵马发到，正官照依来文验膘几分，填给小票与之。凡点验，管马县丞不时点；县正官月点；本府管马通判季点；太仆寺提督东路少卿岁一巡历总点。凡马老，申详，允日估价变卖，计领马年月久近为差，银两贮库听解。万历十九年冬，本县变卖马价共一百七十两零七钱。验马有罚，或病，或瘦，俱责限调养，或腿瘸，或倒死，或失盗，或割鬃尾，俱问罪，申详买补。较马以尺，凡三等，四尺以上者为上等，三尺九寸者为中等，三尺八寸者为下等，三尺七寸以下不准。隆庆元年，兵部为条陈马政利病以裨军政重计事：该太仆寺少卿高应芳等题，本部覆拟准行，本寺较勘铸造铁尺，发行府县，凡验马尺寸，以此为准。别马以色，曰银騔、青沙、红沙、栗色、糖银騔、海骝、枣骝、玉顶、鼻尖、五明、豹肚、四明、玉脸鼻、白沙、桃沙、虎喇、土黄、騔草黄、雪架葡萄、艾叶青、兔■〈早〉、麝香青、烂毛青、赤兔胭脂马、的卢马，计二十五种。宣德天厩之马以色别而名之，其种三百六十，今俱无考。马政因革不常，姑据见行，撮其大凡如此。其他酒醋局拽磨驴、供用库拽磨牛驴、御马监不时传买马驴，诸不关养马户者，其原委俱不详云。

　　国朝所重在马政，而近年以来，北虏有警，需马尤亟。中间沿革之实，详本寺志；调停之法，具诸公卿奏疏；方策井然，皆非有司所得言也。若就宛平三年之内，耳目之所睹记，父老之所讲求，簿领之所承事，则有可述者。大都寄养马政，民之便者四，官之便者三，而利害亦略相当。究竟有治人、无治法也。官之便者，谓马寄民间，岁俵岁兑，可无养马之费也；谓近在王畿，朝呼夕至，可无征发之烦也；谓牧地任民开垦，民有丰殖之入，而官亦有租粒之收也。若民，则先年种马，岁责孳生，前驹未俵，后驹又报，赔偿卖刍牧，动至破家，而今皆无之，非兑之营军，则老而变卖耳，其便一。宛平编马四百一十一匹，而岁所领养马，间不及三百，先后次及，非经二三年，不得轮领，所空闲年分，盖几与养马时相半也，其便二。辇下之民，难就羁靮，而每马一匹，惟编地六顷四十九亩零，无能影射为奸，由票又系民间自收，随所有刍豆，辄得因时取给。不必征银，其便三。马与民相习相依，逐水草而居，西山、浑河，远近寒暑，率得便宜从事，较之先年集马牧地，裹粮赴会者，劳费大相迳庭，其便四。凡是皆宛民之所安，而无容别议者也。顾富足大家，多不乐养马，势必转丸及之贫户，而无赖者乃更乐以其身为头役，暨收草料之利，或已未编而身请为役，或人已编而互告退领，官一不察，而愿养马者与不愿养马者，犹之弊薮，是编头之害也。宛平地亩，与各衙门什伍犬牙，民贫，驾言余地，售之贵介，里排不敢问，则为逃绝，而册载虚数，实犁然如旧，其卑近河、高近山、原显不齐等，又类瘠薄，不可以耕，一或入之由票，头役何赖焉？是编地之累也。贫民一充头役，遇所缓急，每指由票内编银称贷子钱，以医眼疮，候期至，收以益之，倘不及瓜，则向各户预征。而奸富者反得乘其亟，以坐徼利筭，未领官马，而先已领养马之直，草料不以养马，而徒以养人。及至俵马发到，给领之日，惟贱买酒糟啖马，而马饥矣。酒糟性热而味辛，性热则马生疮，味辛则不作膘而损力，而马户间且雇以与人，日觅钱数十文为生。马以无主，而水草不时，客以费直，而终日驰骤，甚者持往西山驮煤草入城鬻售，而马病矣。马内病不能啖糟，其势必羸瘦，而彼养马者反指以为骗局，或徙系之借贷之家，而以质马告；或潜弃之仇雠之门，而以盗马告；或割取鬃尾，而以夺马告；展转多歧，莫可方物。及马已死，则又诿之曰病，而摊派买马价于由票地亩之家，驾言赔偿，乞怜于官，宽其偿限，徐售马市中贱直者，善其息养，取足美观，用以塞责。其实彼所收各户者，多至数十金，而所费不过买马数金，罪赎稍有力耳。是皆养马之弊也。查据点册，民户所养马，大半疲弱，不堪兑军，即择可兑者，亦驽钝不前，何从驰射？委官博优恤之名，限以调养而迁延之久，暨合条例，竟得以老变卖。国家有养马之户，而不收俵马之用，其原盖正坐此。矧寄养马，不责孳生，则俵马悉求之他地，冀北空群，价必渐踊。令甲谓何？而今祖宗之意荡然于今日乎！说者曰：管马官不责马户以驹，而惟事点验，非便也；莫若于点验之中，默寓激劝之意。凡点时，姑不急马肥瘠尺寸，而先验其驹之有无，有则给之假票，以息其驹，非驹有他故，不得辄议点，而亦不遽以驹故为罪。驹一有成，则捐其半与养马户，以补数年养驹之费，是有驹即可宁家，驹成兼可获利，此之谓以利为赏，而谓马犹有不孳生者否也？马死不责养马正户独偿，而且许赎罪未尽也。莫若重其死马之令，而潜消其不爱马之念。凡领马，非若干年以上，不得辄以老告，混入变卖之例，一或失盗，或跌损，或眼病，或瘦以毙，则照日住其征贴之数，听正户能自买马验印，始与截领，不许指买马价需贴锱铢，即情有可原，亦必计受马年月远近为差。彼下无可觊之利，而上又有不赦之罪，此之谓以害为罚，而谓马犹有不膘息者否也？或者又曰：国家岁征地亩银，凡几百千，买马起俵，而一经寄养，辄不中兑军，其养马户法虽宽，有空户而正户收银如故，小民不沾实惠，徒令河南、山东、畿南之民坐困征输，而畿内之民又疲于刍牧，是使内外两病，而买马与养马两无实用也。诚令此养马户悉编之良有力者，分为十班，半见养马，半为空户。马约五年堪兑，十年渐老。每年抽在前马一班兑军，退其人为空户；取其后马户一班买马，升为养马户；以一年由票所得银贰拾伍两买马，而以四年所编由票银壹百两空闲，人自买马，则责无所诿，空闲日久，则富有余力。民马之兑军者，五年输次，而军马之应卖者，或不止五年，行之日久，收多除少，马数日充，而各州县俵马之银尽征本色，岁增不知几百千，如此而饷不出积，马不云锦也，有是理乎！此其说在故老，而其利病不独在宛平。姑漫记之，以俟君子除其病而兴其利，存乎人耳。故曰：其人存，则其政举。

○奶口

 　　东安门外稍北，有礼仪房，乃选养奶口以候内庭宣召之所。一曰奶子府，隶锦衣卫，有提督司礼监太监，有掌房，有贴房，俱锦衣卫指挥。制：每季精选奶口四十名养之内，曰坐季奶口，别选八十名籍于官，曰点卯奶口，候守季者子母或有他故，即以补之而取盈焉。季终则更之。先期，两县及各衙门博求军民家有夫女口，年十五以上，二十以下，夫男俱全，形容端正，第三胎生男女仅三月者杂选之。除五兵马司及各卫所外，两县各额该选送二十名，每季于佐领中轮委一员，集各里良家妇，如前行令，稳婆验无隐疾，呈之正官，当堂覆选相同，具结起送，候司礼监请旨特差内秉笔者一人出，合各衙门所送奶口会选乃定。每口日给米八合、肉四两，光禄寺支领；每年更番什物，每季煤炭杂器，两县召商办送，约费铺行银四百余金。每季两县各煤壹万肆千肆百斤，银拾柒两贰钱捌分；木炭一千八百斤，银柒两贰钱；煤土七小车，银贰钱壹分；连三纸七十五张，银陆钱；本纸一百五十张，银陆钱；连七纸五百张，银叁钱伍分；宛红纸肆拾伍张，银壹两叁钱伍分；银朱四两，银壹钱陆分；笔十五枝，银壹钱伍分；墨二笏，银陆分；蜡烛一百五十对，银叁两；芦席六十领，银贰两肆钱；磁碗六十个，银壹两贰钱；磁盘三十个，银陆钱；砂锅三十个，银壹钱伍分；砂■〈石兆〉三十个，银玖分；瓢十个，银贰钱；扫帚七把，银壹钱伍厘；竹箸七把，银贰钱壹分；苕帚三十把，银壹钱伍分；荆筐二个，银陆分，铁火箸十双，银壹钱；茶叶四十五斤，银四两伍钱；簸箕七个，银贰钱壹分；脚价银捌两。以上每季每县各银肆拾捌两玖钱叁分伍厘。春季两县各外加铁锅五口，银壹两贰钱伍分；布帘五扇，银壹两陆钱伍分；铁杓三把，银陆分；铁锨二把，银捌分；铁灸砚二个，银壹钱陆分；木棹五张，银贰两伍钱；木凳五条，银壹两；木杠五根，银陆分伍厘；切刀二把，银壹钱；铁炉钉二十五根，银壹钱贰分伍厘；木盆三个，银玖钱；抬桶三个，银柒钱伍分；吊桶二个，银捌分；净桶二个，银贰钱；砚瓦二个，银壹钱陆分；铁丝灯笼五个，银肆钱；木灯台五个，银伍分；竹帘五扇，银壹两陆钱伍分；豆青茶钟七十五个，银柒钱伍分；铁通条五根，银壹钱伍分；脚价银贰两，两县各加银壹拾肆两捌分。以上各项，俱定于铺行银内支办，每年两县共约费银肆百壹拾玖两伍钱捌分有零。

　　每遇内庭不时宣取，则就中选一人，易高髻新衣如宫妆以进，即不当，至十余易不止。然近年以来，夙戒奶口，类不称旨，临事多别选。其以奶口贵者，率不在坐季中。即选中妇，已为文具。而两县所送乡村民妇，且求入坐季不可得，徒令奔走道涂。以此两县官吏，惴惴惧得罪，严求之里老，里老厚值求城市妇以应故事，于是有雇值之费，计内外为差（坐李者三两，点卯者九钱，俱出里长），有打点之费，不肖者或且染指（宛平五十里，近城二十里雇奶口，余三十里供杂费），有上纳之费，至下及役夫，得执数求之，而奶口遂为一居货矣。执事者以事关内庭，不敢犯齿马之嫌，而所费无几，又若不敢为天下俭，储养者因循沿习，取足塞责。顾费之上则为不实，费之下则为无名，殆不可不讲也。

　　夫五城各卫所衙门所送选奶口多矣，而功令犹俾两县备送二十名者，政谓里闾良妇，不在城内外选中，惧有遗材百博求之，凡以重储养耳。诚使选之而有可送也，送之而间可中也，所直不在尺寸，他何足较？乃宛平所辖，西出郭不数十里，悉缶盆田家，无论缟衣綦巾，不足争妍如云，即深自修泽，只增颦走，就之选则星棋难周，进之选则资次为苦，毕竟无一备送者，是选之徒举故事，如弗选也。官选之民间不得，势必责之里老，里老不得已，厚值雇近城选罢者，新其服饰，姑以取盈常数，应有司一时之求。及至奶府会选，则又异其言服如村庄，涂蔽耳目，卒无中者，即往还无几，而雇直馈送之费业已若干，是送之徒为文具，如弗送也。夫村妇不如城市者之良也，选送村妇不如城市之便也，人人而知之也。与其责之里老，而致其雇选相欺，孰与实令坊廓，悉选所有而送之乎？与其有司各衙门杂选，而坐今彼此影射，孰与并归一二处，俾小民勿疲于奔命乎？谓宜奏请为令，五城各卫所，悉选奶口，不必更求乡村，两县专一照季备办供给，就免所送名数。倘送选之数必不可损，则或以此二十名增之各衙门，毋累里老潜雇，以民膏民脂而费之刻凤画龙，岁所省民间，不啻百金，而所增各衙门实不过一二名，是又明旨优恤畿民意也。

○三婆

 　　故事，民间妇无得入禁中者，即诸宫女已承恩赐名称，其母非得旨亦不入，惟三婆则时有之。一曰奶婆，即两县及各衙门选送礼仪房坐季奶口，若内庭将有诞喜，则预召数人候之内直房，产男用乳女者，产女用乳男者，初亦杂试，候月余乃留一人。一曰医婆，取精通方脉者，候内有旨，则各衙门选取，以送司礼监会选中籍名待诏。入选者，妇女多荣之。余初至宛平，曾选一女，年仅十五六，而考其医业，则应对有条，即大方脉家不过焉。盖素习以待用者，习俗然也。一曰稳婆，即民间收生婆中，预选籍名在官者，惟内所用之。如选女，则用以辨别妍媸，可否如选，奶口则用以等第乳汁厚薄，隐疾有无。如内庭有喜，则先期预集老于事者直宿，日夕候之，事定乃罢。诸婆中有一经传宣者，则出入高髻彩衣如宫妆，以自别于俦伍。民间亦以此信而用之。医婆、稳婆，事竣皆得出，惟奶口一幸留，则终其身事所乳，得沾恩泽，无复出理，其食报盖特隆云。

　　闻之古，汉建元时，乳母某不法，宾之理，藉东方朔以微言中之乃解。末年，诸妇挟禳术游禁中，至起巫蛊狱，几危社稷。宋孝宗朝，某民妇以医业幸事两宫，为构大衅，而彼且怙宠至受贿百万，此其始因。总之，三婆之类，蠢然匹妇，非若艳巧之可倾人城国者，而汉武、宋孝，又号称英辟，独奈之何而坐受壅蔽，不至大破坏不之觉发乎？以是知乱政不必男戎，移人不必尤物，明或炀于近习，而权或溺于嬖佞，其所由来者渐也。惟皇朝治先齐家，制度特密，内庭六尚，一如外庭官制，诸色人曾不得轻出入禁中，即有召用，非特旨不可，而事毕应出与否，又约束森列，略不假借，凡一切朝政威福予夺，悉无所与。以故二百余年绝无有若而人干法纪者。家法之严，真足以超轶千古而法程万世矣！矧诸妇有劳于国，生则时赉之，没则厚葬之，荣以殊号，守以坟户，报德报功，极隆且备，不必为堤防之举，而诸妇自兢兢享富贵终其身，令诸妇有知，其可愿孰与汉、宋两朝故事哉！

○土工

 　　宛平县力役中有静乐堂土工三十一名，安乐堂土工二十九名，每名工食银一两二钱，额于均徭人丁中编给由票，听头户自应。盖专掌内庭物故宫女殡送之役者，名曰土工，疑于土掩，而实不然。静乐堂在都城西，阜城门外五里许，砖甃二井，屋以塔，南通方尺门，谨闭之，井前结石为洞，四方通风，即火所也。安乐堂在北安门内，有屋数楹。令甲，宫人有故，非有名称者，不赐墓，则出之禁城后顺贞门旁右门，承以敛具，舁出玄武门，经北上门、北中门，达安乐堂，授其守者，召本堂土工移北安门外停尸房（在北安门外墙下），易以朱棺，礼送之静乐堂火葬塔井中，莫敢有他者。凡宫人故，必请旨。凡出，必以铜符，合符乃遣。凡堂房皆掌之中贵人，凡授受皆以籍。其宫人出，父兄或在者，从棺所送之堂外而止，不禁也，而亦不得入。嘉靖末，有贵嫔某，捐赀易民地数亩，围之堂内，其后焚烬不愿井者，悉内地中，今亦隆然高起。彼盖行佛氏语，谓得浅土，可速轮回，然实非初制云。

　　按：汉制，采女得充掖庭，与中涓以给使令，皆被恩无常赐。而燕赵之收藏，齐楚之冶丽，曼立望幸，比于小星之衾稠，此犹周制嫔御属也。至拱事椒兰，籍名粉黛，不可胜纪矣。然生则尚飨大官，殁不闻有为之制者，岂泽枯之仁独遗若辈邪？我朝监古定制，委曲周悉，非有名称，不得赐墓，示有等也；非合铜符，不得出櫘，重宫禁也。夫既礼送之出矣，而必付之烬掩，防奸欺也。以敝帷敝盖之义，施掩骼埋胔之仁，必建塔而焚之。若曰，佛之徒以王宫殊色，因缘示寂，非女子乎？瘗雁建塔，乃旌彼德，旃檀荼毗，劫灰清净，是令若辈受旷荡之恩，何恤以神道设教，而不与民间蔂梩同也？抑有说焉：买地而瘗烬，非制法初意矣。顾掩之亦必有道，而特不得比于泰厉乡厉之末，夫岂真狗马者伦与？倘可义起，请乞推广皇仁，固亦立公孙泄之余波哉！
</div>
    <div class="pagination">
<a href="宛署杂记_page3.html">上一页</a><a href="宛署杂记.html">1</a><a href="宛署杂记_page2.html">2</a><a href="宛署杂记_page3.html">3</a><span class="current-page">4</span><a href="宛署杂记_page5.html">5</a><a href="宛署杂记_page6.html">6</a><a href="宛署杂记_page7.html">7</a><a href="宛署杂记_page8.html">8</a><a href="宛署杂记_page9.html">9</a><span>...</span><a href="宛署杂记_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
