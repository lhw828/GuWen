<!DOCTYPE html>
<html>
 <head>
  <meta charset="utf-8"/>
  <title>
   明一统志 - 第 4 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明一统志 - 第 4 页/共 66 页
  </h1>
  <div class="content">
   名宦辽韩徳威【儒州防御使性刚介莅政有声】韩梦殷【儒州刺史有善政】杨遵朂【重熈中儒州军事判官剖决如流有政声】
　　人物晋公孙凤【上谷人隐居不仕慕容暐以安车徴至邺及见暐不言不拜賔客造请鲜得与言】南北朝王洪轨【上谷人齐建武初为青冀二州刺史厉清节待军士有恩信郡人呼为父比卒言及者辄堕泪】金毕资伦【缙山人泰和中南征从军后改缙山为镇州珠格髙琪为防御使选资伦为千户至寕初元兵至镇州高琪弃城遁资伦収民兵转战有功擢都统军后屯泗州城陷被执投水而死宋人义之】
　　仙释瑕丘仲【甯人也卖药百余年因地动宅壊仲与里中数十家皆死或取仲尸弃水中収其药卖之仲被裘从而诣之取药弃仲者惧叩头求哀仲曰非恨汝也使人知我耳吾去矣后为夫余王驿使自北乗来至甯北方人谓之谪仙】
　　保安州【东至延庆州界土木驿四十里南至山西蔚州界美峪一百里西至蔚州界深井一百四十里北至宣府界泥河七十里自州治至京师三百里至南京三千七百二十五里】
　　【粮一千八百零】
　　建置沿革禹贡冀州之域虞为幽州北境天文尾分野春秋战国时属燕秦为上谷郡地汉置涿鹿县魏晋时地属北燕唐改涿鹿为永兴县置新州五代唐置团练使总山后八军同光初陞威塞军辽防同初改奉圣州武定军金大安初陞徳兴府元初因之至元初复改奉圣州属宣徳府仍至元初以地震改保安州领永兴一县夲朝初州县俱废永乐中复置保安州直京师旧治南山下景泰二年城雷家站移州及卫治于此编戸七里
　　郡名武定【辽名】徳兴【金名】
　　形胜地属河东北控险阻【唐新州记】
　　风俗俗尚武艺【唐新州记】
　　山川磨笄山【在州城西北二十里按史记赵襄子姊为代王夫人襄子既杀代王迎其姊夫人曰代已亡矣吾将何归遂磨笄自杀百姓怜之为立庙因以名山又唐太宗北伐至此闻鸡鸣故又名鸡鸣山胡曾诗春草绵绵带日低山边立马看磨笄黄莺也解追前事来向夫人死处啼金赵秉文诗烟蒸山腹晴犹湿河帯氷丝暖渐流独上鸡鸣看日出五云多处是皇州】香山【在州城西北三十里】保宁山【在州城西北六十里旧名白贴山其中洞穴穹窿有石如仰盂泉出其中仅一斗许虽羣饮不竭冬夏常然】笔架山【在州城西南六十里三峯突起若笔架】涿鹿山【在州城西南九十里一名鹿山涿水出焉黄帝破蚩尤于涿鹿即此】矾山【在州城东南一百二十里山有南北出白緑矾故名辽置矾山县以此】乔山【在州城西南一百二十里山有黄帝祠山海经大荒内有轩辕防射者不敢西向畏轩辕故也梁湘东王诗寂然千载后谁畏轩辕防】垒翠巗【在州境旧名恶岩金防和初更今名】鹞儿岭【在州城西北四十里元李溥光诗摵摵寒沙没马蹄萧萧朔吹袭征衣氷坚石齿河声防霜落牙川树影稀】漫天涡【在州境金泰和初更名拂云平】桑干河【在州城西南四十里旧州城南一里一名漯水自浑源州流至州境土田赖以灌溉与温河洋河合流东南入宛平县界为卢沟河宋苏辙诗北渡桑干氷欲结心畏穹庐三尺雪南渡桑干风始和氷开易水应生波】洋河【在州城西南一十五里源自宣府界流经州城西南又东南流入桑干】清水河【在州城西南三十里夲妫水来从延庆州界流入洋河水极清澈下流入桑干】二郎沟【在州城西南八十里矾山下水可灌田东北流入洋河】舜池【在州城西南七十里舜乡保】龙池【在矾山城二里水自地涌出澄清可鉴潴而为池漑田甚广】温泉【在州城南一十五里其水常温至冬可浴】
　　土产银　砺石　独窠蒜　牡丹　芍药　梁米　榛
　　地椒　石炭【俱出本州】
　　公署保安卫【在州治西北景泰二年自旧城移建于此】美峪守御千户所【在卫治西景泰二年建】
　　学校保安州学【在州治东景泰二年建】
　　关梁武林桥【在州城西桑干河上武林二姓所建故名】洋河桥【在鸡鸣山后】普济桥【在州城跨桑干河正统三年建】
　　寺观永寕寺【在鸡鸣山后辽建元修本朝永乐间重建】保宁寺【在州城西南四十里正统五年建】卧佛寺【在州城西南七十里宣徳间建】储祥观【在州城东南二十里元建本朝宣徳间重修】圣巗十方道院【在州城西四十里元建夲朝宣徳间重修】
　　古迹轩辕城【在州城东南四十里今名古城其中旧有轩辕庙基又有圣母窦夫人祠】沮阳城【夲汉县上谷郡治此莽曰沮隂北齐省入懐戎县】永兴废县【在保安州夲涿鹿之野汉置涿鹿县唐改曰永兴辽属奉圣州金改曰徳兴县元复永兴夲朝省入州】矾山废县【在州城南六十里夲汉军都县地后置矾山县辽金因之元省入永兴】上花园【在州城西四十里相传辽萧后种花之所】下花园【在州城西三十里亦辽萧后置遗址尚存】
　　名宦汉李广【上谷太守数与匈奴战虏畏之号飞将军】耿况【上谷太守其子弇发突骑从光武击斩王郎大将】臧宫【建武中以侍中骑都尉将突骑与祭遵击更始将于沮阳降之】王覊【上谷太守治飞狐道堆石布土筑起亭障与匈奴乌桓大小数百余战后南单于乌桓降服北边无事】刘茂【哀帝末为沮阳令有威惠王莽簒位茂弃官归】辽杨佶【武定军节度境内亢旱苗稼将稿视事之夕雨泽霑足百姓歌曰何以苏我上天降雨谁其抚我杨公为主及被召郡民攀辕泣送】窦景庸【武定军节度使审决寃滞轻重得宜以狱空闻】金高竑【贵徳县尉提刑司举任繁剧迁奉圣州録事有廉名】张亨【皇统中为樊山县令以廉干闻授州军事判官】
　　流寓林冲之【莆田人宋元符进士靖康初金人侵汴冲之以主客郎中副中书侍郎陈过庭使金同被拘徙奉圣州越二年过庭卒金人逼冲之仕刘豫不屈迁置显州极北沍寒之地】
　　人物南北朝张衮【上谷沮阳人笃实好学有文魏道武为代王以兖为左长史累决大谋及道武即位迁黄门侍郎赐爵临渭侯率心奉上不顾嫌疑尤好人物善诱不倦卒赠太保諡文康子度亦有学袭父爵】侯天防【上谷人少好学博通羣籍与无终阳顿丘李彪同志齐名】张恂【衮弟魏皇始初拜中书侍郎防预宻谋后歴广平常山二郡太守政为当时第一征拜大中大夫卒赠平臯侯諡曰宣恂清俭死之日家无余赀子代为陈留北平二郡太守所歴著称卒諡曰惠】张白泽【衮孙年十一遭母忧以孝闻长而博学仕魏为殿中曹给事中甚见宠任后为雍州刺史清心少欲人吏安之伊祁苟初三十人谋反文明太后欲尽诛一城人白泽谏而止卒赠广平公諡曰简子伦官至大司农少燕州大中正】张苌年【恂孙仕魏为汝南太守郡人刘崇几弟分析惟一牛争不能决苌年以己牛一赐之于是境内各相戒约咸敦敬譲子琛少有孝行官至太子翊军校尉】邵洪哲【上谷沮阳人县令范道荣甞坐事除名覊旅孤贫不能自理洪哲仗义为申曲直竟得昭雪后北镇乱道荣无所归洪哲又送达幽州事闻诏旌其里闾】金沈璋【徳兴府永兴人累官山西路都转运副使甞从师南伐惟载书数卷而还太行贼陷潞州命权潞州事招复适逃赈养困饥民赖安辑召拜谏议大夫知潞州事百姓为之立祠】梁肃【奉圣州人自防勤学夏夜读书徃徃达旦天眷初擢进士累官太兴少尹后迁吏部尚书在朝多所建明世宗甞谓宰相曰梁肃知无不言正人也卒諡正宪】靖安民【永兴人由定安今歴陞中都路元帅府事累立战功后元兵围山寨寨长以老防出降独安民死守卒赠金紫光禄大夫】刘雄【兴徳府人性冲粹有孝行仕为南京行统军万户以才畧称】元石高山【徳兴府人中统间以管军总管鎭息州从下江南至焦山与宋将转战百余里进信武将军镇高邮世祖召见命自择一大郡以佚老髙山辞曰臣筋力尚壮犹能为国驱驰岂敢为自安计帝从之】王彰【奉圣州人官至江西隆兴路提举性刚直为政平恕后以宜兴男致仕】米安【奉圣州人性淳素尚简古隐居不仕能以义方振家声】郭钦【奉圣州人官至朝列大夫兼上都路总管府经歴有政声父寿之有隐徳以钦贵封太原郡伯】
　　万全都指挥使司【东至四海治三百三十里南至广昌千户所四百五十里西至枳儿岭一百六十里北至长峪口四十里自都司至京师三百五十里至南京三千八百五十里】
　　建置沿革禹贡冀州之域天文尾分野战国属燕秦为上谷郡地汉为下落县地属幽州东汉魏因之晋末为冯防所据后魏于此置文徳县歴后周不改唐陞武州仍置县唐末改毅州五代时唐复为武州晋以赂辽辽改归化州后改徳州金天眷初改宣徳州属大同府大定中又改宣化州寻复为宣徳州元初为宣寕州寻改为山东路总管府中统初改宣徳府属上都路至元中以地震改顺寕府领宣徳宣平顺圣三县夲朝洪武四年尽徙其民于关内府县俱废二十六年置万全都指挥使司领卫十五守御千户所三堡五其蔚州延庆左永寕保安四卫广昌美峪二千户所散建于各州卫
　　宣府左卫　宣府右卫　宣府前卫【俱附郭洪武二十六年建】万全左卫【在宣府城西六十里元为宣徳府宣平县本朝洪武二十六年建万全左卫后调山西蔚州又调通州永乐元年复建于此】万全右卫【在宣府城西八十里建置与万全左卫同永乐二年城徳胜口卫冶移焉】懐安卫【在宣府城西一百二十里汉为夷舆县地唐置懐安县属新州金属西京元初属宣徳府后属隆兴路夲朝洪武二十六年城于此建懐安卫】保安右卫【在懐安卫城内东北永乐十五年以天防卫为保安右卫治顺圣川十七年调西沙城二十年移建于此】懐来卫【在宣府城东南二百五十里本汉潘县地后周改潘县为懐戎县隋属燕州唐置北燕州改妫州辽改为懐来县金元因之本朝洪武初县废置守御千户所永乐十五年改左卫十六年改为懐来卫】延庆右卫【在懐来卫城内东北旧在居庸闗宣徳五年移建于此】开平卫【在宣府城东北三百里云州之独石卫旧在元之上都城内宣徳五年筑城移建于此】龙门卫【在宣府城东一百二十里夲唐龙门县属武州后唐属毅州辽属归化州金属宣徳州元省入宣徳县夲朝宣徳六年建卫于此】兴和守御千户所【附郭永乐元年移大兴左卫所建于此】龙门守御千户所【在宣府城东北二百四十里夲元云州地夲朝宣徳六年筑城堡建所】长安守御千户所　云州守御千戸所　长安岭堡【在宣府城东北一百四十里元为懐来龙门二县界旧名枪竿岭夲朝初置豊峪县永乐九年改今名筑城堡分兵守备】雕鹗堡【在宣府城东北二百七十里夲元云州之雕窠夲朝初置浩岭驿宣徳五年筑城堡分兵守备】赤城堡【在宣府城东北二百里夲元云州之赤城站本朝初置云门驿宣徳中筑城堡分兵守备】云州堡【在宣府城东北二百一十里古望云川地辽开太中置望云县金属奉圣州元于县置云州后废县夲朝初置云州驿宣徳五年于河西大路筑城堡分兵守备景泰五年増管新军千户】马营堡【在宣府城东北二百六十八里夲元云州大猫儿谷夲朝宣徳七年筑城堡建哨马营分兵守备】四海冶堡
　　郡名上谷【秦名】
　　形胜前望京都后控沙漠左挹居庸之险右拥云中之固【旧志】北边重鎭【同上】
　　风俗习俗同鴈门【唐志】人性鸷悍不惮战阵喜立功业勤俭务农无浮末之习【地志】
　　山川天徳山【在宣府城西北三十里】东望山【在宣府城北三十五里】西望山【在宣府城北三十里里上有辽国西望山舍利之碑】汤池山【在宣府城东六十里温泉出焉】炭山【在宣府城西一百二十里辽人谓之陉头承天后辅政日纳凉此处又山之东三十里别建凉殿乃辽主宗真纳凉地】瓦窰山【在万全左卫城东南五里以陶甓所在】翠屏山【在万全右卫城北三里两峡高百余丈望之如屏金周昂诗去嵗翠屏下东流看涌波愁将新髩髪还对旧关河】水沟口山【在懐安卫城南一十五里两山巍峙百余丈】花山【在懐安卫西北三十里春夏有花盛开上有池嵗旱取水祷雨有应】良山【在懐安卫城西一十五里旧名狼山永乐中车驾驻此改今名】螺山【在懐来卫城北十余里下有奉化寺树木森茂多资民用】大海陀山【在懐来卫城东北三十里极髙峻许下有龙潭祷雨有应】氊帽山【在开平卫城西北一十里逺望如防】东山【在开平卫城东三十里极高峻上有墪可了三百余里】卧龙山【在旧开平城北三里元上都北枕龙岗即此山也】牛心山【在旧开平城东四十里】南幈山【在旧开平城南四十里】红石山【在龙门卫城东五里上产红石可供玩好】大松山【在龙门城西一十里上有古松一株盘曲森耸故名永乐中驻跸于此】双峯山【在龙门卫城北二十里两峯相向高出众山】聚阳山【在龙门千户所城东南三十里相传甞有仙人脩炼于此】西高山【在龙门千户所城西登其巅可逺顾】赤城山【在赤城堡东五里山石多赤故名】玉石沟山【在赤城堡西七十三里】金阁山【在云州堡西南一十五里元于此建崇真观长春洞前有游仙峪】龙门山【在云州堡东北五里两山对峙高数百尺望之若门塞外诸水出其下故又名龙门峡】野狐岭【在万全右卫城北三十里势极高峻风力猛烈鴈飞遇风辄堕地】荨麻岭【在懐安卫城北八十里夲朝杨士竒诗平生不解谈孙武也到荨麻塞上来】浩门岭【在雕鹗堡北二十五里上有松数百株欝然苍秀】长安岭【即枪竿岭元马祖常诗有岭名枪竿其上若栈阁白云乱石齿青峯转帘脚】李老峪【在长安岭堡北三十里元黄潜诗縁崖一迳微入谷双崦窄宻林日易曛况乃云雨积行人望烟火客舍依山色家僮为张灯野老烦避席未觉风俗殊秪惊阙河隔严程不可缓子规勿劝客】望国崕【在望云川东北去保安州东北四十五里】独石【在开平卫城南一石屹起平地上可构数楹因建神庙元黄潜诗解鞍及亭午稍欣烟雾収苍然重山出歴歴如雕镂前瞻一石独灵宫居上头颇闻去年夏水激龙腾湫走避登屋山夜半齐呀咻幸兹溪涧中今作清浅流晏安不可懐变化诚难求翠华渺在望行矣毋淹留】西海子【在万全左卫城西水环三十余里流入洋河】洋河【在宣府城南五里源出境外至此东流入桑干河】水沟口河【在懐安卫城南源出天神界东北流入洋河】燕尾河【在保安卫城南与桑干河洋河合流入燕尾】东河【在赤城堡东自独石云州东南流经古北口为通州白河上源】西河【在赤城堡西合温泉东流分为二一从西北入城一从城南流合东河】南河【在雕鹗堡南自剪儿峪狗儿村合流至此东南流入通州白河】滦河【在云州堡北六十里发源炭山氷井乱泉合为此河北流经古桓州南下流入开平界】兎儿河【发源开平废县西南一百余里上沙涡中东流合入滦河】香河【源发开平废县东北松林中南流合入滦河又有簸箕河闾河亦发源松林中西南流与滦河合】爱阳河【在炭山西北二十里夲放牧之地深可尺余下有顽氷黑色者数尺氷上有浮草性凉尤宜牧马其地又生黄花其大如钱发于土上人马蹂践萎悴明日复生如新】韭菜川【在开平卫城东发源东山流经城南合氊帽山】龙门川【在云川堡东合独石红山二处之水从龙门峡南下故名】金莲川【在云州堡东北一百里金世宗纳凉之地产黄花状若芙蓉而小俗呼金莲川以此花得名】柳河川【在宣府城北三十里】顺圣川【在宣府城西南一百里旧顺圣县废治延袤二百余里多美刍夲朝牧马于此】望云川【在云州堡境辽于此置望云县金因之元云州治此后县废】大海陀潭【在雕鹗堡东三十里在海陀崖谷间有泉下滙为潭旱歳祷雨辄应】鸳鸯泊【在云州堡西北一百余里周围八十里其水停积不流自辽金以来为飞放之所】九龙池【在宣府城东九十余里其九窍涌出南流入延庆州界又西南顺圣川亦有龙池永乐间龙马出于此】养鵞池【去懐来卫城二十里水四时不竭相传辽时萧太后所凿也】深井【在宣府城西南七十里极深故名】洪赞井【在长安岭堡元陈孚诗洪賛山岧嶤势如舞防凤大井千尺深窈然见空洞】鹰窝山泉【在长安岭堡西北三里引流入堡中滙而为池可给居人】温泉【有二一在宣府城西南顺圣废县东二里下流半里渗入于地一在赤城堡西一十五里冬夏皆可浴】龙池泉【在万全右卫城东南其水清冷引而南入城中可灌畦圃】暖汤【在云州堡寳济乡一处出泉凡七十二眼】底汤【在宣府城东六十里天然水温望之气氤氲疥癣者浴之即愈】赤城汤【在宣府城东一百四十里水自龙门镇北乡赤城寺侧山根涌出暴热而流傍有一冷泉浴之者可愈疾】
　　土产银【宣府城北一百二十里牙恰村及云州堡马峪石峪俱出】铜【宣府城东八十里龙门镇南乡出】水晶【宣府城北七十里黄尖山出相传若采取者恶风暴至】沙板石【在宣府城五十里青边村出】矾红土【宣府马鞍山出】土碌【宣府城东二十里炮沙村出】大赭石【宣府城东龙门镇东乡出】磁石【宣府东龙门镇进阳村出】码碯【宣府城西废宣平县东南二十里四角山出】粱米　榛　地椒　黄鼠【以上各卫皆出】
　　学校万全都司学【在城内东南宣徳七年建】万全左卫学　万全右卫学　怀安卫学　怀来卫学　开平卫学【在卫冶东正统八年建】龙开卫学
　　书院景贤书院【在宣府城南一十里红桃口元相喀尔托克托建以延师训子乡人化之赐名景贤书院碑碣尚存】独石书院【在开平卫治东南隅夲朝建】西关书院【在龙门卫治东南】云州书院【在云州堡东南】东庄社学【在龙门千户所治南】赤城社学【在赤城堡】马营社学【在马营堡西隅】雕鹗社学【在雕鹗堡】长安社学【在长安岭堡已上学俱夲朝建】
　　宫室鎭朔楼【在宣府城内】永安楼【在万全右卫城北俱正统间建】读书堂【在龙门卫城内东北夲朝因旧改建】咏归亭【在赤城堡西温泉上正统四年因旧重建】嘉禾亭【在赤城堡西南三里景泰五年堡西郊甞产嘉禾因以名亭】屡丰亭【在马营堡南门外旧为将帅游所夲朝叅政叶盛以其地累歳丰稔扁今名】
　　关梁普度桥【在宣府城南跨洋河正统五年建】
　　寺观弥陀寺【在宣府城内东北洪熈元年因旧重建】鎭疆寺【在开平卫城内西北旧名华严寺正统二年重建改今名】静宁寺【在赤城堡南门内之西正统五年建】昭化寺【在懐安卫城内西北正统十年建】普济寺【在龙门卫县治东】防化寺【在龙门千户所城内东北二寺俱正统十一年因旧重脩】朝观【在宣府城内西北宣徳九年因旧重脩】灵眞观【在云州堡金阁山之阳旧为云溪观元改今名】
　　祠庙蜀石神庙【在开平卫城南独石上正统七年建祀土神】温泉神庙【在赤城堡西温泉上正统六年因旧重脩祀泉神】
　　古迹赤城【地志云赤城乃古蚩尤所居之处元黄溍诗鸡鸣秣吾马晚饭山中行何以慰旅懐赤城有佳名滩长石齿齿树细风泠泠时见岩壁间粲若丹砂明温泉发其阳防诃勤百灵前峯指金阁眞境摽殊庭白道人迹稀青崖云气生信美无少留缅焉起深情】长城【地志云望云县有古长城又唐志懐戎县北九十里有长城开元中张説筑】潘城【在懐来卫境汉置潘县属上谷郡北齐改为懐戎县后废辽复置为懐来县金元因之后废】广边城【在懐来卫唐置为镇北至张説所筑长城九十里】古城【在宣府城东六十里周围一里元时筑夲朝重脩】上都城【在宣府城东北七百里夲上谷之北境金为恒州地元中统初置开平府寻号上都嵗一幸焉其城犹存城之南有东凉西凉二亭乃元主幸上都驻跸处夲朝于内置开平卫宣徳间以艰于餽饷移卫于独石】白城【在云州堡东北一百里金世宗纳凉之所章宗生于此又有黒城距此西南九十里】桓州城【在云州堡北三百六十里古上谷郡地金置桓州元初省至元初复置属上都路后废】兴州城【在云州堡东五百五十里夲汉上谷郡女祁县地唐时为奚地金为兴州元因之领兴安宜兴二县今省】废妫州【在懐来卫夲汉潘县唐置北燕州改妫州天寳初改妫川郡乾元初复为妫州五代时为奚王所据号可汗州辽废州入懐来县】宣徳废县【在宣府城内后魏置文徳县元改曰宣徳县今废】宣平废县【在宣府城西七十里金承安初以大新鎭置元移置于县界之辛南庄】顺圣废县【在宣府城西南一百四十里夲后魏安塞军五代时废为永兴县地辽析置顺圣县金属州元属宣徳府今废】龙门废县【在宣府城东一百二十里夲晋县辽属奉圣州金属州元并入宣徳县】阳门废县【在宣府城西一百二十里后魏圣武田于山泽神女自天降与之防后期一歳复至生一男即神元留之上升而去即此处辽为镇金贞祐初陞县元废】宜兴废县【在云州堡东四百五十里金泰和初置寻废元至元初复置属兴州今废】开平废县【在旧开平城内旧有东阳古城元至元初置为县寻省入兴州后复置今废】高原废县【在懐安卫北一百六十里夲金柔逺县于此置抚州元中统初改高原县属宣徳县后为隆兴路附郭今省】威宁废县【在懐安卫东北二百一十里夲金宣徳州之新城镇承安中陞为威寕县元初属宣徳府后属隆兴路今省】大胜甸【在万全右卫境金兵与元战大败于此元李溥光诗地接雄燕盛山连絶塞长黄尘今古道白骨战争故垒风埃惨頽城草棘荒金珠卖云朔过客为心伤】老鸦庄【在宣府城西北四十里】御荘【在云州堡五代时属契丹先是耶律贤其父遇害沦落民间居处于此逮穆宗受祸国人访贤立为国王以其旧居之地号曰御庄】石笋【在长安岭上悬崖之旁有石突出高丈许其形类笋因名】
　　名宦辽韩制心【统和中为归化州刺史有善政】金张特立【宣徳州司候时州中多国戚有五将军者率家奴刼民羊特立捕罪之由是豪贵敛迹民頼以安】舒穆噜元毅【抚州刺史出州经画军饷卒与敌遇州倅及从吏坚请还元毅曰我軰责任守邉遇敌而奔其如百姓何遂率众立战射无不中久之众寡不敌遇害】王扩【懐安令滑吏张执中诬败二今扩到官执中挈家避去】元赵炳【世祖时为抚州长城邑防制为之一新】贺仁杰【上都留守开平府尹车驾春秋行幸出入供亿未甞缺世祖甚嘉之】贺胜【上都留守兼开平府尹通商贾抑豪纵出纳有法裁量有度供亿不匮民頼以安】夲朝谭广【以左都督镇守宣府逾二十年忠勤寛大士卒畏服有古名将之风】薛禄【以阳武侯挂镇朔大将军印宣徳中建议徙旧开平城独石等堡以便戍守】杨洪【宣徳中镇守独石屡败敌兵歴陞左都督镇守宣府号令严明士卒畏服为辕门翘楚进封昌平侯】朱谦【以都督镇守宣府刚方有为武艺精练御宼奋勇有保障之功进封抚宁伯】
　　人物南北朝冦赞【上谷人仕魏为河南太守未几拜南雍州刺史流民襁负自逺而至进爵河南公加安南将军虽位高爵重接待不倦】宋赵逢【妫州懐戎人性刚直有吏干甞游学河朔间久之南游客凤翔五代汉时举进士擢校书郎入周累官水部郎中知制诰入宋累迁至给事中敭歴清近所至有声然言多诋讦故缙绅目之为铁橜】元舒穆噜明安【桓州人性寛厚不拘小节归蒙古立战功累官蒙古汉军兵马都元帅封邵国公明安早从军旅料敌制胜算无遗防虽祁寒盛暑未尝不与士卒均劳逸其得金府库珠玉锦绮未甞以毫为已有】刘敏【宣徳青鲁人年十二时从其父母避地兴徳古兵至其父母弃敏走大将収养之太祖伟其貌俾留宿卫习国语能通之屡从征伐以功授安抚使宪宗侵宋幸陕右敏谏弗纳退居年丰世祖过年丰敏入见谕之曰我太祖励精图治见而知之者惟卿尔其彚次以为后法】谭资荣【兴徳懐来人敦厚寡言颇读书金末为交城令入元为行元帅府事从攻汴梁有功举弟资用自代】耶律伯坚【桓州人气豪侠喜与名士防用荐举入官为工部主事至元中转保定路清苑县尹以兴利除患为务凡郡府赋役于县有重于他县者辄曰寕得罪于上不可得罪于下必诣府力争之民亲戴之如父母为立石颂其徳】谭澄【资荣子好读书又习国语世祖时懐孟路总管又为陕西四川道按察使子克脩歴湖北河南陕西三道按察使】武恪【宣徳府人少游学江南呉澄竒之荐入国学肄业明宗在潜邸选恪说书及从镇云南明宗欲起兵陕西恪力谏不合遣还遂隐居教授文宗时屡荐擢皆不就恪好读周易所着有水云集】夲朝呉成【山后人永乐中累以军功封清平伯宣徳中进封侯爵卒追封渠国公諡壮勇】蒋信【山后人天资忠义克效勤劳累官左都督正统中以征讨有功进封忠勇伯卒追封侯爵諡僖顺】
　　列女刘氏【顺寕人台叔龄妻粗知书克脩妇道一日地震屋壊压叔龄不能起家复失火叔龄母前救不得欲就焚刘谓夫妹曰汝亟救母汝兄决死吾不用复生矣即投火中死火灭得二尸烬中手相握不开】








　　明一统志卷五
　　钦定四库全书
　　明一统志卷六
　　明　李贤等　撰
　　南京
　　古金陵之地自周末时已有王气秦始皇谓东南有天子气诸葛亮谓龙蟠虎踞眞帝王都即此地也呉晋宋齐梁陈及南唐虽尝于此建都然无功徳以当之仅保一隅不能混一天下至我太祖高皇帝功徳隆盛奄有四海乃定鼎于此为京师始足以当形势之胜永乐中于北平肇建北京正统中以北京为京师遂以此为南京实根夲重地云
　　城池京城【旧志六朝旧城近覆舟山去秦淮五里至杨呉时改筑跨秦淮南北周廻二十五里本朝益拓而东尽钟山之麓周廻九十六里立门十三南曰正阳南之西曰通济又西曰聚寳西南曰三山曰石城北曰太平北之西曰神防曰金川曰钟阜东曰朝阳西曰清凉西之北曰定淮曰仪凤后塞钟阜仪凤二门其外城则因山控江周廻一百八十里别为十六门曰麒麟曰仙曰姚坊曰高桥曰沧波曰防桥曰夹江曰上方曰凤台曰大驯象曰大安徳曰小安徳曰江东曰佛宁曰上元曰观音】皇城【在京城内之东当钟山之阳以乗王气殿宇宫阙规模宏壮象法天地经纬隂阳诚足以表四海之观瞻垂万年之统绪而为圣子神孙世守之基云】旧内城【在京城中元为南台地夲朝既取建康首宫于此比皇城大内宫殿成此称为旧内云】
　　坛庙天地坛【在正阳门外之左缭以周垣中为大祀殿殿前丹墀东西列四坛以祀日月星辰前为大祀门门外东西列二十坛以祀岳镇海渎山川太嵗风云雷雨歴代帝王天下神祗东坛末为具服殿西南百歩为齐宫又西为神乐观牺牲所其外复缭以崇垣盖欲致其严洁云】山川坛【在天地坛之西缭以周垣中为殿宇以祀太歳风云雷雨岳镇海渎钟山之神东西二庑以祀山川日将城隍之神左为旗纛庙西南为先农坛下皆籍田】社稷坛【在皇城内南之右四面为门坛垣按五方色南有前门北有行礼殿具服殿】祭江坛【在金川门外江上洪武初建凡行幸出师及亲王之国之类俱于此祭江神】太庙【在皇城内南之左正殿两廊楹室崇深昭穆礼制法古从宜功臣配享左有神宫监】文庙【在国子监彛伦堂之东正为大成殿东西两庑前有防门外为櫺星门有勅建之碑】
　　山陵孝陵【在外城内钟山之阳懿文陵附于其侧】
　　苑囿漆园　桐园　防园【以上三园俱在钟山之阳洪武初以造海运及防倭战船所用油漆防防悉出于民为费甚重乃立三园植防漆桐树各千万株以备用而省民供焉】
　　文职公署南京宗人府【在长安左门南经歴司附焉】南京吏部【在宗人府南其属文选验封稽勳考功四清吏司并司务防附焉】南京户部【在吏部南其属浙江福建江西湖广四川山东山西广东广西河南陕西云南贵州十三清吏司并照磨所司务防附焉】南京礼部【在户部南其属仪制祠祭主客精膳四清吏司并司务防附焉】南京兵部【在礼部南其属武选车驾职方武库四清吏司并司务防附焉】南京工部【在兵部南其属营缮都水屯田虞衡四清吏司并司务防附焉】南京刑部【在太平门外贯城坊其属浙江福建江西湖广四川山东山西广东广西河南陜西云南贵州十三清吏司并照磨所司务防附焉】南京都察院【在刑部西内有浙江福建江西湖广四川山东山西广东广西河南陕西云南贵州十三道并经歴司照磨所司务防附焉】南京翰林院【在宗人府后】南京国子监【在京城内鸡鸣山下即刘宋学故基夲朝洪武十年拓地建国子监中为彛伦堂左右绳愆博士二防后重列率性脩道诚心正义崇志广业六堂典簿防附焉】南京太常寺【在后府南典簿防附焉外有神乐观牺牲所各祠祭署亦之】南京通政使司【在中府后经歴司附焉】南京大理寺【在刑部东其属左寺右寺并司务防附焉】南京詹事府【在翰林院南主簿防附焉】南京光禄寺【在皇城东安门内其属大官珍羞良醖掌醢四署并典簿防附焉】南京鸿胪寺【在长安右门外街南其属司賔司仪二署并主簿防附焉】南京钦天监【在后府后主簿防附焉外设司天台于鸡鸣山上】南京大医院【在詹事府南生药库附焉外有惠民药局亦之】南京行人司【在长安右门外】南京五兵马司【中兵马司在内桥北东城兵马司在太医院南西城兵马司在三山门外南城兵马司在聚寳门外北城兵马司在皷楼北】
　　武职公署南京中军都督府【在长安右门南在城留守中神防应天广洋和阳五卫指挥使司牧马千户所之】南京左军都督府【在中府南在城留守左骁骑右龙虎沈阳左右水军左镇南龙江右英武龙虎左十卫指挥使司之】南京右军都督府【在左府南在城留守右虎贲右武徳广武水军右五卫指挥使司之】南京前军都督府【在右府南在城留守前龙骧豹韬天防飞熊龙江左豹韬左七卫指挥使司之】南京后军都督府【在前府南在城留守后兴武鹰江隂横海五卫指挥使司之】南京锦衣卫【在通政使司南经歴司镇抚司并所司附焉】南京旗手卫【在锦衣卫南】南京府军卫【在钦天监后】南京府军左卫【在竹桥南】南京府军右卫【在长安西街南】南京府军后卫【在竹桥南】南京羽林左卫【在朝阳门内】南京羽林右卫【在津桥东北】南京羽林前卫【在应天府治西】南京金吾左卫【在大功坊】南京金吾右卫【在状元坊南】南京金吾前卫【在太医院南】南京金吾后卫【在覆舟山南】南京虎贲左卫【在朝天宫北】南京济川卫【在江东门外】南京江淮卫【在大江北】孝陵卫【在朝阳门外】
　　应天府【东至镇江府丹徒县界一百三十里西至和州界八十里南至太平府当涂县界八十五里北至州府仪真县界一百五十五里自府治至京师三千四百四十五里粮二十万五千六百石零】
　　建置沿革禹贡扬州之域天文斗分野春秋属吴战国属越后属楚楚威王初置金陵邑因其地有王气埋金以鎭之故名秦始皇以金陵有都邑之气改曰秣陵属鄣郡汉改鄣郡为丹阳郡武帝后扬州刺史治此呉自京口徙都于此改为建业晋平呉改建业为秣陵寻分秣陵北为建业改业为邺建兴初改为建康东晋元帝复都此置丹阳郡宋齐梁陈因之隋平陈废郡更于石头城置蒋州唐武徳初置扬州后复为蒋州又为州大都督府寻罢至徳初置江宁郡乾元初改为升州后废复置五代时呉杨氏建大都督府寻改为金陵府又改为江宁府南唐李氏都之宋复为升州仁宗陞为江宁府建康军节度高宗改为建康府建行都置行宫留守元至元中改为建康路元贞初立江南诸道行御史防天歴初又改为集庆路夲朝丙申年改为应天府领县八
　　上元县【附郭夲秦秣陵县地隋为江寕县唐上元初改江宁为上元县因年号为名南唐复析置江寕县而上元为县如故宋元仍旧夲朝因之编户一百九十四里】江宁县【附郭夲秦秣陵县地晋分秣陵北置建邺县复析建邺置江寕县在今县南七十里隋徙治冶城省秣陵建康同夏三县入焉唐武徳中改江宁曰归化寻改归化曰金陵又改金陵日白下贞观中改白下曰江寕上元初改江陵为上元南唐复析上元置江寕县宋元仍旧夲朝因之编户一百三十四里】句容县【在府东九十里汉置属丹阳郡以县有句曲山故名唐武徳中于县置茅州寻废州以县属蒋州寻又属润州后属升州宋属建康府元仍旧夲朝因之编户二百一十三里】溧阳县【在府东南二百四十里秦置属鄣郡以在溧水之阳故名汉属丹阳郡隋初属蒋州改属润州后并入溧水县属宣州唐初复析溧水置溧阳县上元初属升州南唐属江寕府宋属建康府元至元中陞为溧阳路后降为县元贞初又陞为州夲朝洪武二年改为县编户二百七里】溧水县【在府东八十五里本秦汉溧阳县地隋析置溧水县属蒋州寻并溧阳入焉唐初属州又析置溧阳县而溧水为县如故属宣州后属升州宋属建康府元元贞初陞为州夲朝洪武二年改为县编户一百十里】江浦县【在府西四十里夲楚棠邑地晋为秦郡地隋为六合县地唐宋元因之夲朝洪武九年始以六合县及和滁二州地析置江浦县二十四年仍割江寕县一郷附之编户三十七里】六合县【在府西北一百三十里夲楚之棠邑汉属临淮郡东汉属广陵郡晋隆安初于此置秦郡后周改秦郡为六合县隋以六合属江东唐属州南唐于此置雄州周仍为县宋属真州元因之夲朝洪武三年改属州府后改属应天府编户一十九里】高淳县【在府东南二百三十五里夲溧水县地治四年割立信等七乡建为县开治高淳镇故名编户四十里】
　　郡名金陵【楚名】秣陵【秦名】建业【呉名】建康【晋名】集庆【元名】
　　形胜钟山龙蹯石城虎踞【汉诸葛亮云】经营四方此为根夲【晋王云】东以赤山为成臯南以长淮为伊洛北以钟山为曲阜西以大江为黄河【艺文类聚】长汪天堑【陈孔范防】长江千里险过汤池【南唐书】外连江淮内控湖海【系年録】东南形势莫重建康【宋张浚云】有三呉为东门有荆蜀为西戸有七闽二广为南府【宋胡安定文集】
　　风俗人物繁盛【隋志丹阳旧都所在人物繁盛人杂五方俗颇相类】衣冠萃止【通典永嘉之后衣冠萃止艺文儒术斯其为盛】君子勤礼恭谨小人尽力耕殖【祥符图经】文章取功名【金陵古迹记士以文章取功名者甚众】俗英且毅士清以迈地大而才杰【宋杨万里云】风流文物冠暎今古【宋汪藻云】士林渊薮【宋杨演云建业自六代为都邑民物浩繁人材辈出实士林之渊薮】
　　山川钟山【在府东北山周廻六十里汉秣陵尉蒋子文逐盗死于此呉大帝为立庙子文祖讳钟因改蒋山舆地志蒋山古曰金陵山一名北山齐周颙隐此其山磅礴竒秀比诸山特高本朝杨维桢诗钟山突兀楚天西玉柱曽经御笔题云拥金陵龙虎壮月明珠树凤凰栖气吞江海三山小势乾坤五岳低华祝声中人仰止万年帝业与天齐詹同文应制诗大驾春晴临寳地钟山老翠拥金仙瑶花如两三千界紫气成龙五百年风送香烟浮衮服池涵树影拂青天词臣侍从何多幸安得诗才似涌泉】石头山【在府西二里蜀汉诸葛亮云石头虎踞是也唐朱存诗五城楼堞各相望山水英灵宅帝王此地定由天造险古来长恃作金汤】聚寳山【在府南聚寳门外雨花台侧上多细码碯石因名】覆舟山【在府北七里东连钟山北临武湖刘宋改名眞武山以其北临武湖故也陈高祖与北齐兵大战于此】鸡鸣山【在府西北七里旧名鸡笼山东连覆舟刘宋名龙山以黒龙常见武湖故名元嘉中雷次宗开舘于此齐竟陵王子良移居山下集四学之士抄五经百家之书夲朝于此建十庙】凤台山【在府南刘宋元嘉中有凤凰集此山因筑防其上故名】马鞍山【在府西北一十里西临大江东接石头城以形似名】隂山【在府西南一十二里晋王至此山神见夣于以其事闻为立庙因名之曰隂山】石灰山【在府西北二十里旧名幕府山晋元帝初渡江丞相王建幕府于此其上有仙人台虎跑泉宋王安石诗江山空幕府风月自觥船】四望山【在府西北二十里西临大江南连石头北接狮子呉大帝甞与葛共登焉晋温峤伐苏峻亦筑垒于此以逼之】大壮观山【在府北二十里陈宣帝起大壮观于此因名帝甞幸此阅武】狮子山【在府西二十里与马鞍山接晋元帝初渡江见此山绵延以拟北地卢龙故易名卢龙山】牛首山【在府南三十里旧名牛头山有二峯东西相对晋元帝初作宫殿王指双峯曰此天阙也故又名天阙山刘宋立郊坛于此梁武帝又于山下建寺山上有石洞洞中有石鼓天欲雨则石鼓自鸣本朝胡广诗晓从銮舆出九闗偶寻牛首共跻攀南唐古寺留碑在西竺髙僧度还百尺岩龛过岛上半空钟鼓隔人间暂游已觉尘缘息到此方知佛窟闲】东山【在府东南三十里一名土山晋谢安旧隐防稽东山筑此拟之尝放情游赏与从子围棊至夜始还宋王安石诗定林瞰土山近乃在眉睫朱存诗镇物髙情济世才欲随猿鹤老岩隈山花处处红妆面彷佛如初拥妓来】白山【在府东三十里产石可为碑础南史梁韦载尝筑室居此屏絶人事不入里门者十载】岩山【在府南三十里宋武帝改名龙山山之西有石室其东有吴孙皓石刻】直渎山【在府北三十五里旁有直渎洞东有流水入大江】青龙山【在府东南三十五里又句容县南七十里亦有青龙山山有深洞洞口石上有仙人迹】祈泽山【在府东南三十五里相传昔初法师结庵于此讲法华经有龙女来聴法师因曰可为开一泉乎数日后有清泉涌于座南后人以祈祷多应故名】祖堂山【在府南四十里唐法容禅师得道于此为南宗第一祖师故名】雉亭山【在府东北四十五里一名骑亭山相传汉蒋子文没后尝乘马执白羽扇见于此】临沂山【在府东北四十五里其西南有古临沂县城】吉山【在府南四十五里西临大江刘宋时征虏将军建成侯吉翰于此因名】方山【在府东南四十五里形如方印一名天印山秦凿金陵山疏淮水此其所断防也】摄山【在府东北五十五里有草可以摄生故名又山形方四面重岭亦名繖山山有千佛岭中道有唐沈傅师南唐徐等题名宋陈轩有懐摄山十诗】三山【在府西南五十七里下临大江三峯排列故名晋王濬伐吴至三山即此唐李白诗三山半落青天外】鴈门山【在府东南六十里山势连亘类北地鴈门因名山东北有温泉能治冷疾】汤山【在府东六十里有汤泉六穴出其下以煮豆谷终日不熟草木濯之愈鲜茂其处旧有圣汤院】铜山【在府东南七十里昔人采铜于此因名刘宋鲍照诗铜山昼深沉乳窦夜涓滴】烈山【在府西南七十里临大江中流傍烈洲宋晁无咎诗山如浮土一峯立江似海门千顷开我欲此中成小隐莫教山脚有船来】白都山【在府西南八十里西临大江相传昔有白仲都甞于此学道升仙因名】云穴山【在府东八十五里有洞甚幽邃天欲雨则洞中出云】慈姥山【在府西南一百一十里山积石临江岸壁峻絶产竹堪为箫管旧名鼓吹山又以山有慈姥神庙故名慈姥】天竺山【在府西南一百二十里夲名多墅山唐上元中有天竺僧道融移寺于此因名】横山【在府西南一百二十里四方望之皆横故名】绛岩山【在句容县西南三十里夲名赤山丹阳之义取此唐改今名山极险峻下临平湖五季之乱居民多避难其上】虎耳山【在句容县东三十里】仙几山【在句容县东南四十里】茅山【在句容县东南四十五里山形如句字初名句曲山后因茅君得道于此更今名道书为苐八洞天苐一福地山有三峯三茅君各占一峯谓之三茅峯金陵新志茅山与蜀岷峨相首尾蒋山实其脉之尽者】良常山【在茅山小茅峯之北秦始皇登句曲山北垂叹曰廵狩之乐莫过于山海自今以徃良为常也乃改句曲北垂为良常山】龙尾山【在大茅峯之东隐然而髙状若龙尾近南与叠玉山相近】雷平山【在茅山中有田公泉相传饮之能除三防】伏龙山【在句容县栁汧之间与中茅峯近状如龙其上甞产金又小茅峯北一小山名曰衔珠山】华山【在句容县北六十里梁武帝登此山问华山何如蒋山高薛对曰华山高九里似与蒋山等泉水倍多】竹里山【在句容县北六十里涂甚倾险号为飜车岘刘宋武帝破桓将于竹里即此处】四平山【在句容县南七十里山下有洞屋名方台俗谓之方山】盘白山【在溧阳县西南四十里俗名观山苐二峯石上有仙人迹】金山【在溧阳县南五十里】石屋山【在溧阳县南六十里呉王使欧冶子铸剑于此其西有铸剑坑】伍牙山【在溧阳县西南六十里一名防牙山元阿喇罕攻破银树东坝至防牙山败宋兵即此】曹山【在溧阳县西北八十五里相传有曹姥独居此山死山下后人为立祠有祈辄应】防船山【在溧水县南一十二里一名感泉山山隂有青丝洞洞泉脉澄四时不竭南有张沈二士书堂遗迹】东庐山【在溧水县东南一十五里秦淮水源出此旧传汉严子陵结庐于此】中山【在溧水县东南一十五里出兔毫为笔精妙山前有水源号浊水】僊杏山【在溧水县东南三十三里绝顶有杏林及仙人迹因名】石羊山【在溧水县西南三十七里】三鹤山【在溧水县东南六十里昔有潘氏兄弟三人于此得道化为三鹤冲天因名】芝山【在溧水县东南七十里上有李子洞泉出沸涌相去三百歩名燕洞中有石燕遇雨则飞晴则还落为石广可容数千人】龙洞山【在江浦县西北二十五里与东华定山一带起伏相连】定山【在江浦县北二十五里上有狮子峯下有达磨祖师宴坐岩及塔二处】四溃山【在江浦县西南七十里昔项羽败垓下走至东城汉兵追之羽引骑依四溃山为阵即此石上有马迹或云汉兵四面围羽羽引兵溃围斩将于此因名俗呼为四马山】蛾眉山【在六合县东北】灵岩山【在六合县东一十五里山巅高峻南为偃月岩岩前有凤凰台左有鹿跑泉及白龙池万山亭岚光轩岩下旧有法义院乃唐僧神建道塲】埠山【在六合县东三十五里又名歩滁河水经此入大江】符融山【在六合县东北三十五里昔符坚弟融曽筑城于此因名】马头山【在六合县东北三十五里山势雄秀絶顶一石高丈余中一穴水清而不竭世传有龙居焉】熨斗山【在六合县西四十里】桃叶山【在六合县南七十五里隋置六合镇晋王屯军于此因而渡江以平陈】六合山【在六合县北八十里旧名六峯曰寒山狮子双鸡芙蓉高妙石人山有三泉曰虎跑眞珠白鼍】学山【在高淳县东一里儒学在焉故名】禅林山【在高淳县东南二十五里上有禅林寺】秀山【在高淳县东南三十里相传有仙过此以鞭画形形如之字今其迹尚存山上松栢旋伐旋茂亦异验云】花山【在高淳县东南六十里山石上四月产白牡丹故名】叠玉峯【在大茅东南三山叠积石与玉类近葛仙坛宋眞宗甞遣左珰祈嗣于此有应刻石元符宫】积金【在中茅峰南梁陶景所居】五云峯【在小茅峰之侧昔茅君以三月十八日驾五色云八景舆伫于此山逾时西去故名】金陵冈【在府西北相传云秦时铸金人瘗于此】白土冈【在府东其土色白隋贺若弼屯兵蒋山之白土冈擒陈将萧摩诃即此】三井冈【在府南五里冈有三井汲一井则三井皆动】石子冈【在府南一十五里呉志建业南有长陵名曰石子冈】叚石冈【在府南三十里西接牛首山有大碣石长二丈折为三呉后主立碣纪呉功徳呉録云其文东观令华覈作其字皇象书也宋朱存诗孙呉纪徳旧刋碑草没蟠螭与伏惆怅冈头三叚石至今犹似鼎分时】落星冈【在府西北九里一名落星墩又曰石梁王僧辨连营立栅至落星墩拒侯景及唐李白常于落星石以紫绮裘换酒为欢皆此地又都城西三十里有落星洲西南五十里有落星山皆以星殒得名】武帐冈【在台城刘宋文帝阅武处文帝甞以开酒禁宴于此敕诸子且勿食至防所赐馔日旰食不至有饥色乃戒之曰汝曹少长丰佚不见百姓艰难今使尔识有饥苦知务节俭】华葢岩【在茅山山中又有侯仙雾豹碧玉众眞诸岩】钟山仙洞【在钟山上即道书第三十一洞天】石城洞【在石头西岭下临大江当崭絶之处有洞户眞诰云此中有洞天也】华阳洞【在茅山侧三茅二许俱于此得道洞中宋时甞投金龙玉简于此又有东西南三洞】玉柱洞【在华阳西洞之南中有石乳其大如柱】茅洞【在茅山山中又有良常罗姑玉柱天碧岩女仙燕口黄龙黒虎夫子金牛鄷都张果诸洞】大江【源出四川岷山合湘汉豫章诸水来自都城之西南经西北过鎭江东流之海在夲府界者凡二百余里名子江昔魏文帝出广陵望大江见其波涛汹涌曰嗟乎此天所以限南北也】中江【在溧阳县西北即禹贡之三江也今名永阳江下流入宜兴县界】武湖【在太平门外周廻四十里晋名北湖刘宋元嘉末有黒龙见故改名今称后湖湖中有洲洲上为库以贮图籍】穏船湖【在佛寕门外洪武初新开通江水于此泊舟以避风涛】太子湖【在府北六里周廻一十里梁昭明太子植莲于此】娄湖【在府东南一十五里呉张昭创以溉田以昭封娄侯故名娄湖湖上有古娄湖苑】半汤湖【在府东北四十里水同一壑而冷热相半热可瀹鸡中皆有鱼鱼交入辄死民引热水溉田一歳再熟】绛岩湖【在句容县西南三十里一名赤山湖源出绛岩山下通秦淮唐县令王昕于此湖立二斗门溉田万顷湖心有磐石宋叶清臣知建康立石柱刻水则于其上】千里湖【在溧阳县东南一十五里晋陆机云千里莼菜未下盐豉至今产美莼俗呼千里渰】长荡湖【在溧阳县北五十三里接金坛宜兴县界周处韦昭郦道元皆以为五湖之一中有浮山东连震泽】胭脂湖【在溧水县西一十里洪武中疏西北通大江南通两浙】沙湖【在溧水县南六十五里周廻五十畆今开堰塘】石臼湖【在高淳县西南三十里西连丹阳湖水注大江湖中有军山塔子马头雀垒四山】丹阳湖【在高淳县西北三十里周廻几二百里中流与当涂分界唐李白常逰此湖张帆载酒纵意徃来】固城湖【在高淳县南三里有水四中流与寕国府接界东经宜兴流入太湖后广通镇筑坝水独注大江县多渰没】靖安河【在府东北自靖安鎭下缺口取径道于青沙之夹趋北岸越北小江入仪真八十余里】上新河【在江东门外稍南五里通大江江中舟船皆尽泊此以避其风浪】新河【在江东门外流通大江官司马快船所泊处两河皆洪武初新开故名】沙河【在江浦县东三十里宋范仲淹领漕时以大江风涛之险开此河引江水支流下至埠入江】滁河【在六合县境上自和滁二州界三汊口而下合为一河流至夲县境又至歩大江呉孙权为堰塞滁塘水以淹北道者即此】秦淮水【在上元县治东南三里秦始皇时望气者言金陵有天子气乃使朱衣三千凿方山为渎以防地脉水通大江以秦开故曰秦淮或云淮发源屈曲不类人工晋王使郭璞筮之曰淮水絶王氐灭即此】八功徳水【在钟山东梁有胡僧昙隐寓锡于此乏水时有厐眉叟谓曰予山龙也揞之无难俄而一沼沸出宋曽极诗数斛供厨替八珍穿松潄石莹心神中涵百衲烟霞色不染齐梁歌舞尘】溧水【在溧阳县西北四十里一名濑水溧水溧阳二县得名以此】青溪【在府治呉凿东渠名青溪溪有九曲连绵数十里通潮沟以泄武湖水发源钟山接于秦淮旧有七桥曰东门尹桥鸡鸣募士菰首中桥大桥】石歩港【在府东北五十里西连竹篠河北达大江】下蜀港【在上元县东北一百里俗呼曰官港】景阳井【在台城内一名胭脂井陈后主与张丽华孔贵嫔投其中以避隋兵后人名为辱井唐陆防诗古堞烟埋宫井树陈主呉姬堕泉处舜没苍梧万里云却不闻将二妃去李义山诗景阳宫井剰堪悲不尽龙鸾誓死期肠防呉王宫外水浊泥犹得西施】寳公井【在大市街心宋曽极诗一井当街百尺深行人环辙免苔侵尘容俗状慙窥影欲汲寒泉洗此心】应潮井【在钟山顶古头陀寺后其井泉与江潮盈缩相应】响井【在江陵县南六十里井防有元祐五年四字或以纱帛防其上击之作鼓声投以瓦石则其声如钟磬然】上方井【在溧水县西二十里上方寺中世传孙钟种处】汤泉【在汤山下刘宋江夏王义恭泉铭云秦都北温谷汉京丽汤泉炎徳资逺液暄波起斯源】白乳泉【在摄山千佛岭下昔人因伐木见石壁上刻书六大字曰白乳泉试茶亭】一人泉【在钟山高絶顶仅容一勺挹之不竭实山之胜处也宋王安石诗蹇浅一人泉】玉兔泉【在府学东廊前】喜客泉【在茅山客至则涌出故名又有抚掌泉闻击掌之声则沸】香泉【在江浦县西三十里旧名汤泉其泉有二相去百余步南唐韩熈载记言其泉能蠲除疾疹】善泉池【在古台城东一名九曲池梁昭明太子所凿中有亭榭洲岛昭明泛舟池中甞曰何必丝与竹山水可情】天渊池【在华林园中刘宋元嘉中凿沈约八咏有云先泛天渊池】覆杯池【在古台城太初宫晋元帝颇以酒废政王諌之元帝因覆杯池中以为戒】龙池【在茅山天圣观梁贞白先生陶景养龙子于池中宋眞宗甞敕中使取龙以进寻送归池有御制观龙歌刻于石】天池【在茅山絶顶又有碧玉池】石墨池【在句容县相传费长房于此学道书符倾墨水于石悉为墨可以书符】莲花池【在溧水县南一百二十里】潮沟【在上元县西四里呉赤乌中所凿以引江潮接青溪抵秦淮西通运渎北连后湖】霹雳沟【在上元县东八里宋王安石诗霹雳沟西路柴荆四五家】九曲沟【在句容县治东南其沟九曲为邑人游赏之处戈镐诗句曲城东路春沟九曲长防香浮浅草新緑防垂杨】横塘【呉自江口沿淮筑隄谓之横塘呉都赋曰横塘查下楼台之盛天下莫比】余家堰【在溧水县东南一百五十里东通太湖西入长江昔呉王阖闾伐楚开此运粮】太平堤【在太平门外夲朝筑以备武湖水】直渎【在方山下宋王安石诗山蟠直渎输淮口水抱长干转石头】运渎【在上元县治西北呉大帝使郗俭凿城西开沟入秦淮以通呉越运船城内有仓曰苑仓由此渎漕运】义沟渎【在上元县东二十里下流入秦淮溉田一百余顷】破冈渎【在句容县东二十五里呉赤乌中发兵三万凿句容中道至云阳西城以通呉防船舰上下十四埭】白鹭洲【在府西南江中唐李白诗二水中分白鹭洲宋曹彬甞大破江南兵于此】长命洲【在府西四里梁武帝遣人放生于此故名】蔡洲【在府西二十五里江中刘宋高祖擒卢循于此宋王安石送张拱微诗子今渉冬江船必泊蔡洲寄声冶城人为我问一丘】迷子洲【在府西南四十里王安石诗洲荻藏迷子】新林浦【在府西南二十里一名新林港刘宋谢朓有新林白板桥诗故唐李白诗有明发新林浦空吟谢朓诗之句宋曹彬破南唐兵于新林港即此地】西浦【在府南一名顷口昔桂杨张硕遇神女杜兰香于此唐宋邕诗天上人间两渺茫不知谁是杜兰香来经玉树三山逺去隔银河一水长】丹砂【在句容县燕洞山东有大石盆常无耗益续志云在中茅峯一名朱砂泉】投金滩【在溧阳县西北四十里伍子胥奔呉至溧阳有女子击漂濑水上子胥乞一飡女子食以箪饭壶浆已而女子投濑死后子胥欲报不知其家投金濑水而去唐李白有碑】东涧【在钟山梁处士刘訏隐居之所】跃马涧【在府西南旧名落马涧宋王安石诗小防何年跃马蹄白沙翠竹净无泥石桥流水行人过野路斜阳倦鸟啼朱雀航遥萧寺逺赤乌塔近月台低风烟漠漠浑依旧欲醉春醪谁共携】玉涧【在蒋庙之侧南唐徐诗钟山祠畔宿烟晴玉涧桥邉碧树春】芳草涧【在六合县旧永定寺之北】投书渚【在府西南三十里晋殷羡为豫章守赴郡人多附书行至此以书掷水中祝曰沉者自沉浮者自浮殷洪乔不作致书邮】
　　土产鲥鱼【扬子江出】茅山石【石次玉者又有怪石茅山出】花台石【聚寳山出】学校应天府学【在府治东南旧在秦淮水北宋景祐中徙于此绍兴中重建叶夣得作记夲朝洪武初以为国子监寻复为应天府学成化七年重建】武学【在府治北二里正统七年建以聚京官子弟之从学者设官教之】句容县学【在县治南宋元丰中自县衙东徙于此夲朝永乐间重建祭酒胡俨作记】溧阳县学【在县城东南隅宋皇祐中自西门外徙于此夲朝洪武中及成化初俱重建】溧水县学【在县通济桥之东南宋熈寕间建夲朝洪武初重建】江浦县学【在县治东洪武二十四年自浦子口城内迁于此】六合县学【在县治西高冈之上宋治平中建夲朝洪武五年重建】高淳县学【在县治东一里治四年建】
　　书院明道书院【旧在学宫宋淳熈初留守刘珙建祀明道先生程颢朱文公作记后守刘榘改筑新祠于钤辖故地后李珏继之扁其堂曰春风旁二塾曰主敬行恕寻废后守呉渊更创之广斋増廪理宗亲书明道书院四大字为额与四书院等马光祖继为守给田増廪教养之事悉备】南轩书院【旧在天禧寺宋南轩张栻甞读书于此转运使眞徳秀为立祠后马光祖建主一堂求仁任道明理潜心四齐极高明楼且増拨田入焉以惠学者元移置于城东明道书院之西南】昭文书院【在湖熟鎭元至元间建】
　　宫室大初宫【夲呉长沙桓王防之故府大帝自京口迁建业居之其后起新宫于大初东制度尤广名曰昭明宫】永安宫【在台城内晋有顕阳宫苏峻作乱宫室尽焚大元初乃作新宫名曰永安】青溪宫【南齐武帝生于建康之青溪宫一名昭明宫】金华宫【在青溪东去台城三里梁大同中筑】徳安宫【陈宣帝所筑】徳昌宫【南唐即金陵府建为宫外又建徳昌宫金帛货泉皆在焉】赤乌殿【呉孙皓以赤乌见起此殿又有神龙临海二殿呉都赋抗神龙之华殿施荣楯于防猎崇临海之崔嵬饰赤乌之暐晔谓此】清暑殿【在防城内晋孝武帝建爽垲竒丽夏月常有清风宋孝武改曰嘉禾殿】太极殿【在防城内晋孝武帝建乃听政之所殿有东西阁梁废陈复建】梅梁殿【在防城内晋大元间谢安作新宫造殿欠一梁时有梅木流至石头城下因取为梁殿成乃画梅花于上表瑞】玉烛殿【在防城内刘宋孝武追陋前规更造正光玉烛紫极诸殿内有含章殿即夀阳公主人日卧檐下梅花点额处】芳乐殿【在防城内齐东昏侯大起芳乐玉寿等诸殿有灵和殿乃齐武帝所建】重云殿【在防城内梁武帝立层城观后更起重阁上名重云殿下名光严殿内又有昭阳殿乃其太后所居及五明披香九华等殿俱在防城内】樟柱殿【在防城内齐高祖作太极殿欠一柱忽有樟木大十围长四丈余自流泊陶家渚遂以造殿】阅江楼【在狮子山上夲朝宋濓奉敕撰记有云金陵为帝王之州自六朝迄于南唐类皆偏据一方无以应山川之王气逮我朝定鼎于兹始足以当之京城之西北有狮子山自卢龙蜿蜒而来长江如虹实蟠绕其下因地雄胜诏建楼于巅舆民同逰观之乐遂名为阅江一覧之顷万象森列岂非天下之伟观欤登斯楼而阅斯江者当思圣徳如天荡荡难名与神禹疏凿之功同一罔极忠君报上之心其有不油然而兴耶】落星楼【在府东北四十里呉大帝于落星山创三层楼呉都赋飨戎旅于落星之楼是也】入汉楼【在石头城南晋义熈中建累加入于云汉】景阳楼【在防城内刘宋元嘉中建齐武帝时置钟其上宫人闻钟声即起因谓之促妆钟】穿针楼【在府东北齐武帝建于七夕令宫人登以穿针故名】观稼楼【在府东二十五里梁武帝建】百尺楼【南唐王建于宫中甞召羣臣观之萧俨曰恨楼下无井唐主问其故对曰恨不及景阳楼耳唐主怒贬俨舒州】南防楼【在府南八里旧尉衙之西宋王安石诗北山云汉汉南涧水悠悠】钟楼【在金川门内】鼓楼【在钟楼之东二里俱洪武十五年建】来賔楼　重译楼【俱在聚寳门外】清江楼　石城楼【俱在石城关邉】鹤鸣楼　醉仙楼　乐民楼　集贤楼【俱在三山门外】讴歌楼　鼓腹楼【俱在石城门外】轻烟楼　澹粉楼梅妍楼　翠栁楼【俱在江东门内自来賔至翠栁十四楼俱洪武间建以聚四方賔旅】升元阁【在府治西南一名瓦棺阁梁时建高二百四十尺唐狄仁杰诗云散便凝千里望日斜常占半城隂李白诗亦有日月隐檐楹之句】临春阁　结绮阁　望仙阁【在防城内俱陈后主建后主自居临春张丽华居结绮龚孔二贵嫔居望仙并靓妆临槛飘若飞仙有女学士袁大舍献春乐词以讽之唐刘禹锡诗台城六代竞豪华结绮临春事最奢万户千门成野艸只縁一曲后庭花】涵虚阁【在后湖东南唐建】防书阁【在府治宋建】尊经阁【在府学明伦堂后葢宋之御书阁后燬于火夲朝正统间重建】徽恩阁【在溧水县治北宋建夲朝万歴十三年重建】草堂【在钟山北齐周颙隐居之所后颙出仕孔稚圭作北山移文假草堂之灵以讥之宋王安石诗草堂今寂寞徃事翳山椒】清如堂【在清溪北宋马光祖建取御翰中一清如水之语名之】戯防堂【在旧转运司宋嘉定间眞徳秀将母出逺使因名】玉麟堂【在旧府治宋建取留守玉麟符之义】静治堂【在府治宋建】光华堂【在旧緫领所宋绍兴中户部侍郎姚舜明建此堂及碧鲜亭】芙蓉堂【在旧府治宋建王安石诗投老归来一幅巾尚私荣禄备藩臣芙蓉堂下防秋水且与鱼作主人】昼锦堂【在旧府西防宋绍兴末王纶以建康人知郷郡故建此堂】劳劳亭【在府治西南呉时建一名临沧观唐李白诗金陵劳劳送客堂青草离离生道傍古情不尽东流水此地悲风生白杨】新亭【在府南一十五里俯近江渚东晋初过江仆射周顗与羣公逰宴于此顗叹曰风景不殊举目有江山之异因而流涕王曰诸公当戮力王室尅复神州何至作楚囚对泣耶众皆肃然整容宋曾极许青山四合绕天津风景依然似洛滨江左于今成乐土新亭垂泪亦无人】东冶亭【在府东八里晋太元中建谢安为扬州袁宏为东阳郡祖道于此】翠防亭【在清凉寺山顶南唐时建最为佳处】赏心亭【在城上西南下临秦淮尽观覧之胜宋丁谓建甞以眞宗所赐袁安卧雪图张于屏柱上有苏轼题名曽极诗柱上题名客姓苏江山清絶冠呉都六花飞舞慿阑处一夲天生卧雪图】白鹭亭【在赏心亭侧下瞰白鹭洲宋马光祖重建旧有苏轼留题】二水亭【在城上宋史志正建与赏心亭相对取唐李白二水中分白鹭洲之句而名】折栁亭【在赏心亭下宋张咏建为祖饯之所】佳丽亭【在折栁亭东宋知建康马亮建王安石诗盘互长干有絶陉并包佳丽入江亭】半山亭【在钟山半道即宋王安石故宅安石赋诗凡十五首】此君亭【在旧华藏寺亭傍种竹王安石诗谁怜直节生来痩自许高才老更刚】筹思亭【在旧转运司宋时建王安石诗昔人何计亦何思许国忧民适此时寓兴中原为逺趣托名华榜有新诗】三山亭【在石头城西面对三山】览辉亭【在凤凰防旧基侧有碑刻缺不可读】忠孝亭【在冶城晋卞壸父子死难处旧名忠贞宋叶清臣取其父为忠臣子为孝子改今名】割青亭【在青溪之上宋叚约宅内王安石有割我钟山一半青之句】绣衣亭【在大茅峯之半昔三天使者衣绣执金册以诏大茅君故名】逺畧亭【在六合县宋建】烽火台【在石头城最高处呉时沿江筑台以举烽燧自建康至西陵半日而达】读书防【读书防有四处汉董永在溧水县西蔡邕在溧水大虚观东北晋郭文举在冶城梁昭明太子在蒋山北高峯上】日观台【在防城即刘宋司天防】凤凰防【故基在江寕县治之南説见凤凰山唐李白诗凤凰防上凤凰逰凤去防空江自流】九日防【在府北一十五里世呼为松陵冈齐武帝九月九日宴羣臣于此】雨花台【在府南三里据冈阜最高处梁武帝时有云光法师讲经于此感天雨花宋刘潜夫诗昔日讲师何处在高台犹有雨花名】望云防【宋庆歴中叶清臣因三阁旧基建】占星防【在句容县后圃宋景祐中丘濬知县事明天文登此台观象故名后改名先春台】八卦防【在大茅山南茅洞之东】招隐馆【在钟山西岩下刘宋时为雷次宗筑】凉馆【在府治宋元符中吕升卿建元时敏记米芾书旧有石刻】贡计馆【在舟子洲上宋时郡贡上计及士人预计偕皆憇此舘】篱门【旧京邑南北两岸篱门五十六所盖郊门也】
　　关梁大胜关【在府南一十里】龙江关【在仪凤门外】石灰山关【在石灰山】大中桥【在长安街西即古白下桥】淮清桥【在大中桥下水通秦淮】太平桥【在朝天宫南旧名钦化宋改今名】鼎新桥【在太平桥西】崇道桥【在鼎新桥西】大市桥【在大中街跨清溪旧名西虹桥】升平桥【跨青溪旧名东虹桥】乌蛮桥【在防同舘西】内桥【旧名天津即六朝大内门又名虹桥】清平桥【在内桥东跨青溪】斗门桥【在三山门内跨运渎水闸】乾道桥【在斗门桥北有南北二桥俱跨运渎】防同桥【有二一在大市桥南跨运渎旧名景定一在防同馆前】大通桥　柏川桥【俱在长安右门外跨运渎】竹桥　土桥　津桥【俱在西安门外之北跨青溪】复成桥【有二一在西安门外竹桥北一在金川门外通江桥西】金川桥【在金川门内】珍珠桥【在洪武门大街】北门桥【在洪武街南古北门口旧名武胜桥】武定桥【在织锦三坊】狮子桥【在鼓楼北大街】鎭淮桥【在聚寳门外即孙呉南津桥晋朱雀航也】长安桥【在聚寳门外即古长干桥呉杨溥城金陵凿濠引秦淮水绕城置此桥跨之】来賔桥【在长安桥西稍南】重译桥【在长安桥东稍南即古乌衣巷朱雀桥】上方桥【在正阳门外】中和桥【在上方桥西】通济桥【在上方桥东以上三桥俱跨濠水】高桥【在高桥门外】善世桥【在聚寳门外】江东桥【在江东门外】通江桥【在金川门外下通潮水入穏船潮】白鹤桥【在句容县东三里旧传大茅君每嵗十二月二日驾白鹤来此防羣仙故名】龙津桥【在六合县治南相传桥下有鲭鱼长数丈】永济桥【在高淳县治南】五马渡【在幕府山之前晋元帝与诸王渡江处童謡云五马浮渡江一马化为龙】麾扇渡【在府治南一名毛翁渡晋陈敏据建业出军临大航岸顾荣以白羽扇挥之其军遂溃因名今为瓦屑坝】桃叶渡【在秦淮口晋王献之爱妾名桃叶其妹曰桃根献之甞临此作诗歌以送之其诗曰桃叶复桃叶渡江不用楫但渡无所苦我自来迎接后人因以名渡杨修诗桃叶桃根桞岸头献之才调颇风流相看不语横波急艇子翻成送客愁】浦子口渡【在江浦县东三十里由江北渡江南处】
　　寺观大报恩寺【在聚寳门外呉赤乌间有康居国异僧领徒至长千里结茅行道能致如来舍利孙权为建塔奉焉名寺曰建初实江南塔寺之始梁名长干寺宋改名天禧夲朝永乐初悉彻其旧而斥大之赐今名】大天界寺【在聚寳门外晋建元文宗改为龙翔寺在防同桥北夲朝洪武中徙建于此赐今名】灵谷寺【在钟山东南晋建宋改太平兴国寺夲朝洪武初徙建于此殿堂之后立寳公塔】能仁寺【在天界寺西】承恩寺【在府南】祈泽寺【在府东南三十五里刘宋建世为祈祷之所】铁塔寺【在府西北冈上刘宋时建明延祚前有二铁塔宋干兴初造今复建延祚阁于东偏】崇因寺【在府南一十二里刘宋建名旷野宋改今名】栖霞寺【在摄山齐时建寺有隋文帝舍利塔后有天开岩唐以来名人多有题咏】佛窟寺【在牛首山旧名崇教梁天监中建唐代宗时脩东西峯浮图七级】百福寺【在石灰山东梁武帝与志公同逰此山因建寺焉二寺俱夲朝洪武中重建】清凉报恩寺【在石头城杨呉名兴教寺南唐名石城清凉寺夲朝洪武中重建易今名】碧峰寺【在能仁寺北洪武中建】西天寺【在大报恩寺东洪武初有僧来自西域既圆寂建塔造殿以贮其像】鸡鸣寺【在鸡鸣山洪武二十年建置寳公塔于寺后山顶】静海寺【在府北二十里洪熈元年赐额】宁海寺【在府南三十五里】济寺【在府东北四十五里】徳寿寺【在府南一十五里】广惠寺【在府东南三十五里】普徳寺【在府南】广縁寺【在府南二十五里】翼善寺【在东山之侧】通善寺【在府西南二十里以上八寺俱正统间赐额】永福寺【在府南三里】竹林寺【在牛首山】法相寺【在府南二十里】佛国寺【在太平门外】兴教寺【在句容县治东北晋建夲朝永乐间重建】崇明寺【在句容县东北隅晋咸宁初建】报恩寺【在溧阳县东门外梁建旧在县西北宋元祐间徙此】长芦寺【在六合县治南梁建夲朝洪武中重脩】开福寺【在溧水县治南唐建宋改今名夲朝永乐初重脩】接待寺【在江浦县西二里洪武末建】保圣寺【在高淳县东五里唐建夲朝洪武中重修】朝天宫【在府治西北即呉冶城晋西州地夲朝洪武初建为宫命以今名凡大朝贺将行礼百官前期于此习仪】洞神宫【在府治东正统十一年重建】崇禧万寿宫【在茅山华阳洞南门之东宋眞宗祈嗣于此获应张商英撰碑铭元延祐中改为宫】元符万宁宫【在茅山积金峯下初名元符观宋徽宗赐今额】崇眞观【在方山下呉为葛立名洞观宋改今名】太虚观【在盘白山晋盘白眞人得道之所观有九井其西北有唐隐士许坚放鱼池东北有蔡邕书堂】幽栖观【在溧阳县北三十五里】青元观【在句容县治西南隅葛仙翁故宅梁天监中建】玉晨观【在句容县东南四十里梁时陶景于此精修为朱阳舘宋改今名】白云观【在中茅峯西宋绍兴中赐名戴溪作记】圣祐观【在大茅峯顶又有徳祐观在中茅峯顶仁祐观在小茅峯顶俱元延祐中建】眞观【在六合县治西宋隆兴间建】祠山观【在高淳县治东元至元中建】灵应观【在石城门内正统初建嵗旱祷雨于此】栖眞观【在府南三十里正统八年建】
　　祠庙帝王庙【在鸡鸣山之阳洪武中建以祀前代三皇五帝三王汉高祖光武唐太宗宋太祖元世祖】北极眞武庙【在鸡鸣山洪武二十年建二庙俱国子祭酒宋讷奉敇撰记】普济禅师庙【在鸡鸣山洪武二十年建】都城隍庙【在鸡鸣山之阳洪武二十年改建翰林学士刘三吾奉勑撰记】祠山广惠庙【在鸡鸣山之阳洪武二十一年建祀广徳张王渤祭酒宋讷奉勑撰记】五显灵顺庙【在鸡鸣山之阳洪武二十一年建神有五曰显聪曰显明曰显正曰显直曰显徳称为五显】天妃庙【在府治西北一十五里永乐五年建赐名仁普济天妃宫有御制碑】蒋忠烈庙【在鸡鸣山之阳旧在蒋山西夲朝洪武二十年改建于此刘三吾奉勅撰记蒋子文广陵人自谓已骨青死当为神汉末为秣陵尉逐盗至钟山下被伤而死后人见子文于道侍从如平生以为神而祠之代着灵异】寿亭侯庙【在鸡鸣山之阳祀汉将关侯】卞忠贞庙【在鸡鸣山之阳夲朝洪武二十年自冶城墓北徙此刘三吾奉勑撰记卞壸济隂寃句人仕晋为尚书令咸和间苏峻作难壶力战死之二子眕盱亦赴敌以死忠贞其諡也自晋以来庙祀不絶】曹武惠王庙【在鸡鸣山之阳旧在聚寳门外夲朝洪武二十年改建于此刘三吾奉勑撰记王讳彬眞定人宋开寳中帅师平江南不杀一人邦人感而祀之】刘忠肃王庙【在鸡鸣山之阳旧在上元县东洪武二十年改建于此王讳仁瞻彭城人仕南唐以清淮节度使镇寿州周师压境王力战固守既而援絶且病其子崇諌谋出降仁瞻立斩之城陷竟不屈而卒】卫国忠肃公庙【在鸡鸣山之阳旧在府治北洪武二十年改建于此宋讷奉勑撰记公讳福寿仕元为江南行御史大夫嵗丙申天兵下建康或劝其遯福夀曰我台宪重臣与城存亡竟死之夲朝旌其忠故祀之】功臣庙【在鸡鸣山之阳洪武二十年建祀夲朝开国功臣中山王徐达开平王常遇春岐阳王李文忠寕河王邓愈东瓯王汤和黔寕王沐英都指挥使冯国用佥都督耿再成佥都督丁徳兴都督同知张徳胜静海侯呉祯平章康茂才佥都督茅成防政胡大海都督同知赵徳胜广徳侯华高都督同知俞通海江隂侯呉良宣寕侯曺良臣安陆侯呉复大都督府副使孙兴祖】达奚将军庙【在句容县东南隅世传将军夲元魏人战死于此元至元间重脩林仲节作记】白季康庙【在溧水县治东北季康唐相敏中父也为溧水令遗爱在民民祀之宋绍兴中封广惠侯】颜鲁公祠【在句容县东三十里颜村今有墓存焉】明道先生祠【在府学旧有祠堂记】刘忠肃祠【在钟山东庵忠肃名珙宋建康留守嵗旱赈济有方五县令共绘像祠之于此】先贤祠【在青溪上宋守马光祖建自周汉而下与祀者四十一人人各有赞】褒忠庙【在聚寳门外祀宋忠臣杨邦乂】忠烈庙【在府西南祀宋静康军节度使牛富富防邱人以统制守樊城元兵陷城赴火死诏赠官諡忠烈立庙建康】显惠庙【在溧阳县北二十里祀汉司空溧阳侯史崇】楚平王庙【在高淳县南十里即平王旧都址也】
　　陵墓呉大帝陵【在钟山南八里呉主孙权旧名孙陵亭有庙在清凉寺之西】晋十一帝陵【俱在上元县境惟安帝起坟余皆不可辨】宋帝陵【初寕长寕二陵俱在蒋山景寕陵在上元县南岩山之阳】陈高祖陵【在府东二十五里地名陵里陵曰万安】韩宪王墓【在江寕县安徳郷王夲朝宗室】甄邯墓【在后湖之侧刘宋张永开湖遇古塜得一铜斗有柄文帝以访何承天曰此亡新威斗三公亡者皆赐之一在冢内一在冢外后啓冢更得一斗有石铭云大司徒甄邯之墓】葛墓【在句容县南即葛仙翁三国呉时人也】甘宁墓【在直渎山下寕孙呉将】王导墓【在府北十四里对石灰山导晋中兴名臣】温峤墓【在石灰山之阳峤晋名臣初豫章后迁于此】纪瞻墓【在句容县东南二十五里】郭璞墓【武湖中有大墩俗传为郭璞墓】卞壸墓【在冶城盗甞开壸墓面如生手拳爪达于手背宋曽极诗握节顔公拳透爪归元先轸面如生晋陵发掘今无主独有忠魂在冶城】谢安墓【在石子冈北】山简墓【在乐逰苑内简晋司徒涛之子官至征南将军】陶景墓【在句容县东南景梁人】王安石墓【在故半山寺后安石宋相】魏良臣墓【在高淳县南塘良臣宋相】杨邦乂墓【在聚寳门外即其死所】徐达墓【在钟山西达夲朝功臣中山武寕王有御制神道碑】常遇春墓【在钟山西遇春夲朝功臣开平忠武王编脩官宋濂撰神道碑】李文忠墓【在钟山西文忠夲朝功臣岐阳王春坊大学士董伦撰神道碑】邓愈墓【在安徳门里愈夲朝功臣寕河武顺王】沭英墓【在府南四十里英夲朝功臣黔寕王学士王景撰神道碑】俞通海墓【在聚寳门外通海夲朝功臣号国公学士陶安撰神道碑】胡大海墓【在府南一十五里大海夲朝功臣越国公】康茂才墓【在神防门外茂才本朝功臣蕲国公编修官宋濓撰神道碑】呉良墓【在钟山西良夲朝江国公翰林检讨呉伯宗撰神道碑】呉祯墓【在钟山西祯夲朝海国公】顾时墓【在钟山西时夲朝滕国公以上二墓俱礼部侍郎刘崧撰神道碑】王志墓【在钟山西志夲朝许国公】郭子兴墓【在聚寳山西子兴夲朝陕国公以上二墓俱学士刘三吾撰神道碑】郭英墓【在聚寳山之西英夲朝营国公】冯国用墓【在府南五里国用夲朝郢国公】唐铎墓【在府南一十五里铎夲朝兵部尚书自徐达以下凡一十六墓皆洪武中葬】徐忠墓【在府南一十五里忠夲朝永康侯永乐中】宋晟墓【在聚寳门外晟夲朝西寕侯永乐中】悖泥国王墓【在石子冈王夲朝所封永乐中来朝卒葬于此】周瑄墓【在江寕县黄门山】倪谦墓【子岳二墓俱在江寕县堽墓村】张瑄墓【在江寕县唐家山】金绅墓【在江寕县长泰乡父墓侧】呉文度墓【在石子冈】王厰墓【在上元县土山正徳勑葬】
　　古迹冶城【夲呉冶铸之地晋谢安与王羲之同访冶城悠然遐想有超世之志其地在今朝天宫后】越城【在城南六里夲东瓯越王所立金陵故事范蠡佐越灭呉欲图覇中国立城于金陵以张威势今存遗址人呼为越防】金陵邑城【在清凉寺西楚灭越因山立号置金陵邑呉之石头城隋蒋州城唐韩滉所筑五城皆其地也】棱陵城【在府东南五十里秣陵桥东秦改金志为秣陵治此宋为秣陵镇】石头城【在府西二里呉据石头为城宋杨万里诗山自新亭走下来化为一虎首重囘平吞雪浪三江水卧对两花千丈台】古都城【在秦淮北五里呉孙权所筑东晋宋齐梁陈皆因之】台城【在上元县治东北五里夲呉后苑城即晋建康宫城龙川集防城在钟阜侧其地据高以临下东环平冈以为安西城石头以为重帯武湖以为险拥秦淮青溪以为阻今胭脂井南至高阳墓二里为军营及民蔬园者皆是】金城【去城三十五里呉所筑晋咸寕中桓温出镇江入之金城后温北伐见向所种栁即此城也】丹阳郡城【在府东南四里晋大康中筑又东南二十余里有五城即东晋王舍所筑】平陵城【在溧阳县西北三十五里笠泽丛书云溧阳县昔为平陵县县南有故平陵城】东府城【在青溪桥东南临淮水晋防稽王道子宅也后道子领州其宅在州东故号东府】白下城【在府治西北一十四里齐武帝置县陈亡县废】琅邪城【在句容县东北六十里初晋元帝以琅邪王过江国人随而居之因城焉】宣武城【在府治西北九里宋沈庆之筑孝武欲北伐间须兵几何庆之曰二十万孝武疑其多乃令庆之守此城而自率六军攻之不能下乃罢北讨】永世城【在溧水县南一十五里汉元封中置永平县呉改平安晋改永世刘宋省入溧阳】古固城【在高淳县南一十五里春秋时呉所筑楚灵王与呉战呉军不利遂筑此城】竹城【在高淳县东南六十里宋周美成诗竹城何檀栾层翠分雉堞王封尽四堑同有嵗寒节】废建康县【在府治北东晋分淮水北为建业改曰建康隋平陈省入江陵】废江乗县【秦置汉因之晋蔡谟守江所戍东至土山西至江乗即此】废临沂县【在上元县西北三十里晋咸康中置陈亡始废】废懐徳县【晋元帝以琅邪国人随者近千户立懐徳县在宫城南一里后改费县陈亡县废】废同夏县【在上元县东一十五里梁武帝生于同夏里故立县隋末废】桂林苑【在落星山之阳呉时创】乐逰苑【在覆舟山南刘宋元嘉中稧饮赋诗于此顔延之为序】芳林苑【在府东北一十里夲呉创一名桃花苑齐高帝旧宅在此】芳乐苑【在台城内齐东昏侯即阅武堂为苑又于苑中立店肆为市又有青林苑西枕后湖】建兴苑【在秦淮南岸梁天监中立又有江潭苑在新林】夣笔驿【在冶亭江淹尝宿此夣人自称郭璞谓曰吾有笔在公处可见还淹探懐中五色笔一授之尔后为诗絶无美句】贺若弼垒【在府北二十里隋平陈若弼过江于蒋山龙尾洲筑垒】韩擒虎垒【在府西四里隋平陈擒虎筑垒于此树碑刻文薛道衡所作】张昭宅【在大长干道西昭呉臣】陆机宅【在府南秦淮侧晋陆机陆云读书台旧址犹存机懐旧居赋望东城之纡徐邈吾庐之延伫】王导宅【在乌衣巷导渡江时居此】纪瞻宅【在乌衣巷晋书瞻厚自奉养馆宇崇丽园池竹木有足翫焉】谢安宅【在乌衣巷口图经谢安居骠骑航之侧】沈约宅【在府东八里约居处俭素立宅东田尝为郊居赋以自叙】江总宅【在青溪金陵故事南朝鼎族多夹青溪江令宅尤占胜地至宋时约居之王安石诗徃时江总宅近在青溪曲又云昔时江令宅今日段侯家】徐宅【在摄山栖霞寺西园池甚盛南唐臣】王安石宅【在钟山安石晚年舍宅为寺即半山寺也】谢公墩【在今朝天宫后晋太傅谢安与右军王羲之同登此唐李白诗冶城访古迹犹有谢公墩想像东山姿缅懐右军言宋王安石诗我名公字偶相同我屋公墩在眼中公去我来墩属我不应墩姓尚随公】鸡鸣埭【在青溪西南潮沟之上齐武帝早逰钟山射雉至此埭则闻鸡鸣宋王安石诗荒埭暗鸡催月晓空塲老雉挟春骄】华林园【在台城内世説晋简文帝在华林园谓左右曰防心处不必在逺翛然临水便有濠濮间趣鸟兽禽鱼自来相亲】乌衣巷【在府南晋王导谢安居此巷其子弟皆乌衣因名巷口有朱雀桥唐刘禹锡诗朱雀桥邉野艸花乌衣巷口夕阳斜旧时王谢堂前燕飞入寻常百姓家】焚衣街【齐东昬侯自制服为四种冠五防梁自襄阳出师废之焚异服六十三种于御街中】长千里【江东人谓山陇之间曰干金陵五里有山冈其间平地民庶杂居有大长干小长干并古地名宋王安石诗东城景阳陌南望长干紫】邀笛歩【在青溪桥右乃晋王徽之邀桓伊吹笛处】同泰寺石【在台城内寺即梁武帝舍身处寺前有丑石四各高丈余俗呼为三品石宋王安石诗草没苔侵弃道周误思三品竟何醻国亡今日顽无耻自谓当年不与谋】小丹阳路【在府治南与太平府当涂县接界晋苏峻叛陶囘谓庾亮曰峻知石头有重戍必向小丹阳南道来即此地】
　　名宦周伍尚【春秋时为棠邑大夫时称棠君】汉魏相【州刺史考案郡国守相多所贬退】何武【州刺史二千石有罪应时举奏其余贤与不有敬之如一是以郡中各重其守相州中清平】鲍永【光武时州牧时南土尚多冦暴永以痍伤之后乃缓其衔辔百姓安之】张禹【建初中州刺史过江行部理察枉讼郡邑深幽之处莫不毕到多所明举】潘干【光和中为溧阳长布政优优矜孤頥耉重义轻利推泮宫之教反决拾之礼】晋刘惔【丹阳尹为政清整门无杂賔】羊曼【丹阳尹时朝士过江初拜官相饰供馔曼于客早来者得佳设日晏则渐罄不复及精随客之早晚而不拘贵贱人称其眞率】温峤【丹阳尹奏王敦逆谋请先为备及敦搆逆王含钱凤奄至都下峤烧朱雀桥以防其锋自率众与贼夹水战击败之】范广【元帝时为棠邑令大旱散私谷赈饥逺近归之户口十倍】刘超【句容今推诚于物为百姓所懐至今祠之】南北朝顾宪之【宋建康令时有盗牛者与失主争牛各称已物前令莫能决宪之至覆其状乃觧牛任其所去牛径还夲宅盗者伏罪时号神明又清俭强直为政甚得人和】刘穆之【宋时领棠邑太守后为丹阳尹转左仆射内总朝政外供军旅决防如流事无壅滞】江秉之【宋永世令以善政著名又为建康令为政严明部下肃然】羊保【宋丹阳尹廉素寡欲为政虽无殊绩而去后常见思】王沉【南齐秣陵令清廉戒慎身恒居禄而居处日贫】刘明【南齐建康令在县日食蔬食不饮酒有吏能政为天下第一】孙谦【南齐句容令清愼强记县人号为神明】沈约【梁镇东将军丹阳尹】唐卢祖尚【蒋州刺史有能名】杨于陵【句容主薄时韩滉节制金陵性刚严少所接与及于陵以属吏谒谢滉甚竒之竟妻以女】王绩【六合县丞常以周易老子置于床头着五斗先生传及无心子传】顔眞卿【为升州刺史】岑仲休【溧水令兄羲金坛令翔长洲令皆有治绩时称江东三岑】窦叔向【溧水令为政有声】孟郊【贞元中授溧阳尉以能诗名县有投金濑平陵城林薄蒙翳下有积水郊闲徃坐水旁徘徊赋诗】五代徐知诰【杨呉时升州刺史自励勤俭接礼儒者以寛仁为政逺近向风郡境大治】宋曹彬【开寳间为升州行营都部署克平江南未甞妄戮一人】慕容徳丰【为升州都监他使者多裒聚金帛徳丰独以亷洁闻】胡旦【通判升州时江南初平汰李氏时所度僧十减六七旦曰彼无田庐可归将聚而为盗乃悉黥为兵】杨克让【知升州每视事自旦至暮或通夕防决如流无有凝滞】贾黄中【知升州为政简易部内甚治一日按行府署中见一室扃鐍甚固命发视之得金寳数十匮乃李氏遗物也即表上之太宗赐钱二十万以旌其洁】苏易简【通判升州大宗召为知制诰问曰卿舟惟载怪石瘤木器可见清节】张咏【知升州眞宗谓王旦曰张咏在彼吾无患矣秩满州民借留寻以江左旱歉命充升宣等十州安抚使】马亮【知升州属嵗旱民饥湖湘漕米数十舟适至亮移文守将发以赈贫民因奏濒江诸郡皆大歉愿罢官籴令民转粟以相赒后再知是州】薛暎【眞宗时知升州建言州以牛赋民出租牛死租不得蠲朝廷从其奏因令诸州悉蠲之】吕防正【通判升州有善誉】薛顔【知江寕府逻者昼刼人反执平人以吿顔视其色动曰若眞盗也械之果引防】苏颂【仁宗时知江寕县时承李氏后税赋无艺颂更定户籍刬剔夙蠧成赋一邑简而易行诸令视以为法民有忿争者颂谕之徃徃谢去或半途思其言而止】冯京【知江寕府诸县公事至即歴防之报下防疾一无壅滞】吕溱【知江寕府精识过人辨讼立防豪恶敛迹】王琪【知江寕府先是府多火灾或□以鬼神人不敢救琪召令厢逻具为作赏捕之法未几得奸人诛之火患遂息】李若谷【知江寕府卒挽舟过境寒瘠甚者留养视之须春温遣去民匄于道者以分僧寺助给舂防】丘濬【景祐中知句容县尝读易悟损益二卦自此能通数知末来兴废】李宥【知江寕府民有吿人杀其子者曰吾子去家时巾若巾今巾是矣民自诬服宥疑召问卒伸其枉】张方平【庆厯中知江寕府治有政绩先是方平在两制有道人李仕寕以诗别云异时复与公相见正是江南二月天及知江寕李自矛山来谒适仲春也】张奎【知江寕府先是李宥知府府尽焚諌官言宜择臣缮治之乃以命奎奎简材料工一循旧志不逾时复完风力精强甚有治迹】包拯【知江寕府令行禁止凡诉讼者使得至前陈曲直吏不敢欺】王随【知江寕府嵗大饥转运使移府发常平仓计口日给一升随曰民所以饥者由兼并闭籴以邀高价也乃大出官粟平其价民赖以济】梅挚【知上元县后又知江寕府挚性淳不为矫厉之行政绩如其为人】朱定国【神宗时知六合县时议开马昌河通滁州者定国以为不可使者以其首沮所论数移他局以困之定国即致仕归】程颢【主上元簿有善政茅山池有小龙得之者奉以为神颢捕而脯之使人不惑始至邑见人持竿以黏飞鸟取竿折之自是乡民不敢蓄禽鸟又尝均田塞隄及民之政为多】丰稷【六合主簿至永定寺有联句云青林野寺外緑酒小亭中初月天开白浮云日借红】呉中复【知江寕府邮兵苦廵辖官苛刻絷而鞭之狱具法不至死中复以便宜戮首恶流其余人奏为令】王安石【知江寕府数月召为翰林学士后以使相判江寕遂居金陵】王安礼【知江寕府事至立防下不敢欺】元绛【江寕推官摄上元令民有豪占人田者捕寘于法甲与乙被酒相敺甲归卧夜为盗防足妻吿乙执乙至而甲已死绛勅妻曰归而夫隂使人迹其后望一僧迎笑私语绛取僧絷之诘妻得奸状】郑骧【元符中知溧阳县嵗饥民多逃亡漕司按籍督逋赋骧患之尽去其籍使者欲绳以法骧曰着令约二税为定数今不除则逋愈多民愈贫赋愈不办使者不能屈】陆佃【知江寕府句容人盗嫂害其兄别诬三人同谋既皆讯服一囚父以寃诉通判以下皆曰狱已成不可变佃为阅实三人皆得生】蒋静【知江寕府茅山道士刘混康以技进赐号先生其徒倚为奸利词讼至府吏观望不敢治静悉抵于法】杨邦乂【建炎中建康通判金人防建康守臣率官属迎拜邦乂不从大书其衣曰寕为赵氏鬼不为他邦臣遂死之】吕頥浩【建炎中知江寕府苗傅刘正彦为逆逼高宗避位頥浩约诸将讨平之后又为江东安抚制置大使兼知建康府】权邦彦【建炎中知建康府剧盗张琪残徽州邦彦遣禆将平之政以治办见称】叶梦得【绍兴初江东制置大使兼知建康府奏防江措置八事金人入冦至柘臯梦得团结沿江民兵数万分据江津金兵引去】赵鼎【绍兴中江东安抚大使知建康府高宗尝谓王庶曰鼎镇抚建康囘銮无患他人所不及也】张浚【绍兴末判建康府时金兵犹屯和州浚请高宗亟临幸建康浚迎拜道左卫士见浚皆以手加额浚风采隐然军民皆倚以为重】虞允文【绍兴末金主亮南侵朝命枢臣叶义问督江淮军至建康允文防谋军事招诸将勉以忠义遂击败金人】叶义问【绍兴中知江寕县召秦桧所亲役同僚不可义问曰释是则何以服他人卒役之】葛邲【上元县丞金人犯江上元调度百出邲不扰而办留守张浚王纶皆器重之】范成大【以端明殿大学士帅金陵防嵗旱奏移军储米二十万赈饥民减租米五万水贼徐五窃发号静江大将军捕而戮之】刘頴【绍兴末溧阳主簿时张浚留守建康金兵初退府索民租未入者頴白浚言宜先抚摩当尽蠲逋赋浚喜即奏阁免】李光【绍兴间为江东安抚大使知建康府兼宣抚使时太平州卒陆徳囚守臣据城叛光多设方畧尽擒其党】王拱【建康府前军统制从都统邵宏渊収复宿州屡立竒功隆兴初与金接战力战而死】梁克家【知建康府在镇有政绩】陈俊卿【知建康府后十五年命判建康兼江东安抚父老喜其再来为政寛简罢无名之赋寻除少保判府如故】李衡【知溧阳县专以诚意化民民莫不敬夏秋二税以期日榜县门乡无吏迹而输送先他邑办任歴四年狱户未尝系一重囚金人犯淮堧盗猬起旁境而溧阳靖晏自如】叶适【知建康府兼沿江制置使金兵大入适募悍少得二百人使将统之夜过江北遇金人蔽茅苇中射之应而倒金人皆错愕不敢进】洪遵【知建康府兼行宫留守孝宗谕当制舍人范成大褒其治绩且许入觐】张焘【知建康府兼行宫留守金陵积嵗负内库钱帛钜万悉为奏免惠政甚多】李稙【知建康军府兼本路安抚使上书极言防江十策皆直指事宜不浮泛孝宗嘉其言】朱熹【淳熈间为江东转运】张枃【知建康府遇事不凝滞多随宜变通以治称】黄度【知建康府兼江淮制置使罢科籴输送之扰活饥民百万口除见税二十余万击降盗卞整招归业者九万家】徐谊【知建康府兼江淮制置使时金人攻庐楚不下淮人流江南在建康者以数十万计谊昼夜拊循益严备御】刘珙【建康留守值嵗大旱奏蠲租税借发常平米阖境无一人捐瘠者及卒民立祠祀之】马光祖【再知建康为政寛猛适冝存大体兴学校礼贤才寛飬民力修废起壊知无不为始终如一纪威惠并行民　爱之如父母敬之如神明】陆子遹【嘉定间知溧阳县事县境肃然】呉渊【江东安抚使兼知建康府兴利除害究心军民列上二十五事诏嘉之】危和【开禧初为上元主簿大辟祠宇以祀程颢真徳秀为记之】史弥巩【嘉定中知漂水县首严庠序之教】杨大异【通判溧阳摄州事皆有恵政去官之日老弱攀号留之大异易服潜去】眞徳秀【江东转运副使时建康旱蝗民饥徳秀发义仓及转般仓米以赈赡不足则出官钱及私财籴米頼以全活者数十万人】刘宰【绍熈中为江寜尉时巫风为盛宰下令保伍互相纠察徃徃改业为农嵗旱赈荒多所全活去官惟箧藏主簿赵师秀酬唱诗而已】陈韡【知建康府兼行宫留守尝入奏事理宗称其平冦功韡顿首言曰仗陛下威灵何功之有】姚希得【沿江制置使知建康府按行江上慰劳士卒众皆懽悦溧阳饥发廪劝分全活者众】董槐【江东安抚使兼知建康府时军政防弗治乃为赏三等以教射及教坐作进退击刺之技嵗余尽为精兵】赵善湘【知建康府绍定初剏防江军寕淮军及平叛冦皆有功迁江淮安抚制置使】呉从龙【建康綂制绍定兵难被擒使至泰州城下诱防终不屈死之诏庙祀泰二州】赵淮【江东转运判官李全之叛屡立战功】元董士选【江南行御史台中丞亷威素着不严而肃凛然有大臣风】岳存【中统间建康路总管首定救荒之政民立碑以纪遗爱】牟应龙【溧阳州教授学有渊源于诸经皆有成説以文章大家称于东南晚以上元主簿致仕】髙睿【皇庆中为南台御史中丞务持大体有儒者之风】福寿【江南行台御史大夫本朝兵围集庆福寿督兵出战城破百司皆奔溃或劝之去福夀曰吾为国家重臣城存则生城破则死尚安徃哉遂遇害治书侍御史贺方逹噜噶齐塔纳逹实亦死之】本朝王公亮【洪武中应天府治中寻陞府丞宅心公正勤政恤民】周是修【洪武中周府纪善靖难师至具衣冠诣应天府学拜宣圣像毕自为赞系衣带上自缢于尊经阁下　南畿志】顾佐【永乐中应天府尹刚正不挠吏民畏服虽勲豪贵戚为之敛手政声赫赫议者谓有于宋包拯之知开封府】邝埜【宣徳中应天府尹在政清慎克勤为政精宻宿为之一空吏不敢欺而民被其泽】邬璚【宣徳中溧阳县丞在任锄强扶弱去蠧除赋役为之均平胥不得勾摄于是良善获安秩满数千人诣阙保留特陞知县行事愈励于前未几卒于官百姓思慕不防】周忱【宣徳中廵抚南畿均赋税虽恤民隐而国计无损江南之民实頼之　南畿志】呉雄【应天府尹时留台权防横行县官无所潜避雄一惟宪章以身当之屡抗挫其势因渐屏息民实赖之　南畿志】王恕【正统末廵抚江南兴利去害賍汚吏闻风解绶声望赫着　南畿志】张升【正统初以御史知句容县百废毕举而民不劳　南畿志】王安定【由进士第任上元县知县得慈祥恺悌之体民至今思之南畿志】熊达【景泰间由进士知溧阳县深察民隐崇正黜邪时称廉吏　南畿志】罗信【景泰间江浦知县始终诚民心甚孚　南畿志】一胡谧【天顺初由进士知江寕县政务之余教授生徒擢督学副使　南畿志】陈选【天顺末以御史督学南畿首黜浮薄令士子从根夲立学不尚华藻士习一变　南畿志】彭烈【天顺间由御史出知江浦廉介端详政通民和　南畿志】戴【天顺间督学南畿惟公而恕士服其心　南畿志】燕寿【成化间溧水知县吏畏民懐以忧去民甚思之南畿志】陈琳【成化中拜御史督学南畿当严霜酷烈之余而被之以和风甘雨士心感激久而不能防　南畿志】于凤【治间任高淳学教谕时县初建庙学未备凤百凢创制器皆出俸资且诲谕诸生以立新法甚得师道　南畿志】
　　流寓史崇【东汉杜陵人建武中累官青冀二州刺史封溧阳县侯天下既平诏遣公侯皆就封崇治尚寛简不威而化卒諡壮侯子孙因家溧阳】雷次宗【豫章人明三礼毛诗宋元嘉中征至都开馆鸡笼山聚徒教授久之还庐山又征至为筑室钟山西岩下谓之招隐馆】马枢【扶风人博极经史梁邵郡王镇南徐州引为学士侯景之乱隐于茅山陈文帝征为度支尚书辞不应命枢少属离乱凡所居处盗贼不入依托者数百家目睛洞黄能视暗中物有白燕一双巢其庭树甚驯狎春来秋去几三十年】刘纡【梁人与阮孝绪刘歆为三隐卜筑钟山有终焉之志甞着谷皮冠披衲衣逰山泽风神頴俊意气弥逺遇者以为神人】王端朝【宋澶渊人过江爱溧阳风土因家焉少以该洽闻年未弱冠建康乡举第一及入太学又为第一再中博学宏词科歴太学録秘书省正字终知永州】刘岑【宋呉兴人迁居溧阳博学爱士有古君子风登进士第累官户部侍郎以徽猷阁待制致仕】李处全【宋徐州人迁居溧阳文章闳肆诗体兼众长字画遒丽登第由宗正寺簿迁太常丞】崔敦礼【宋通州静海人与弟敦诗同登绍兴中进士爱溧阳山水买田筑居敦礼仕至诸王宫大小学教授敦诗仕至中书舍人加侍讲直学士院】潘彚征【寓居溧阳记问博洽宗濂洛诸儒之学宋嘉定间登第廷对剀切宰昆山有能名】蔡槐【饶州徳兴人侨居建康嗜读书卓荦不覊工相术元至元中召至京诏间休咎多验授集贤学士辞不拜归隐钟山】周瑄【夲山西阳曲人官尚书卒江陵黄门山子经亦累官尚书仍居阳曲布政纮以下诸子皆居江寕】童轩【其先鄱阳人以钦天监家应天登景泰辛未进士官至礼部尚书卒赠少师赐祭】陈镐【其先绍兴人以钦天监家南京少与弟钦有文名成化丙午同举应天乡贡镐第一明年同举进士镐山东督学副使钦广东督学使钦先卒镐官至副都御史廵抚湖广卒于官】蒋达【夲江都人以戎籍家南京登进士拜南防御史值宸濠叛出军江上盛暑遇劳以疾卒事闻赠光禄少卿赐谕祭】王銮【呉江人以戍籍家南京正徳辛未进士授吏部主事至郎中以谏武皇南廵廷杖至伤逾年而卒】何遵【呉江人以钦天监家南京正徳甲戌进士授工部主事谏武皇南廵杖死嘉靖初赠光禄少卿廕一人国子生】
　　人物汉史茅【溧阳人汉溧阳侯崇之孙也元初三年袭爵除尚书迁侍中转镇西将军雍州牧宰治得宜寛猛相济时人徳之子洽洽子泽泽子世袭侯封皆有名】三国史嵩【崇裔孙仕呉为平越中郎将苍梧鬰林太守封抚陵侯族人懿亦仕为征南将军陇西太守韶为交州属国都尉封阳羡侯】唐因【句容人修身谨行博通儒术注国语公羊谷梁传呉黄武间为尚书仆射】陶璜【呉丹阳秣陵人父基为交州刺史璜亦刺交州周穷好施能得人心】晋史光【崇裔孙仕为中书侍郎迁侍中子雅陈留太守又有曰爽者累官至五兵尚书曰宪者累官建安太守封山隂县侯曰谅者为琅邪王府主簿以讨苏峻功封常安侯皆崇裔也】陶囘【丹阳人父抗呉太子中庶子囘有器干王导引为司马苏峻反王师败绩囘収合义军与陶侃温峤并力攻峻以功累迁呉兴太守开仓赈饥一郡获全卒諡曰威四子汪陋隐无忌威有干用】葛洪【句容人之从孙家贫好学防覧典籍凡所着撰精覈富赡呉兴太守顾秘檄洪为将兵都尉以功迁伏波将军元帝辟为丞相掾以平贼功赐爵关内侯咸和初选为散骑常侍不就后入罗浮山优游闲养著述不辍】纪瞻【丹阳秣陵人少以直方知名后举秀才太安中拜尚书郎与顾荣同赴洛后拜侍中转尚书右仆射瞻好读书或手自抄写才兼文武忠亮雅正明帝称为社稷臣】薛兼【丹阳人清素有器宇少与纪瞻闵鸿顾荣贺循齐名号为五隽初入洛张华见而竒之曰皆南金也后领太子少傅自祖综至兼三世东宫谈者美之】许谧【句容人少以博学知名仕为郡主薄王导蔡谟辟从事不赴后官至散骑常侍】纪少瑜【丹阳秣陵人早孤有志节年十三能属文甞夣得青镂笔管其文因此遒劲王僧孺见而赏之】许迈【丹阳句容人恬静不慕仕进立精舍于余抗悬霤山朔望时节还家定省父母而已及父母既终遂通逰名山时南海太守鲍靓隐迹人莫之知迈徃候探其至要后入临安西山王羲之造之辄弥日归相与为世外交】南北朝陶季直【秣陵人祖愍祖刘宋广州刺史父景仁中散大夫季直好学淡于荣利仕齐为尚书比部郎累迁给事黄门侍郎素清苦及死家徒四壁子孙无以殡殓所作有京都记】刘系宗【建康人少精书画为宋竟陵王诞子景粹侍书元徽初以功封南亭侯】周颙【建康人其先汝南人也颙于钟山西立隐舍清贫寡欲终日长蔬后应诏出仕将过北山孔稚圭乃作北山移文以却之后累官国子博士兼著作所着有四声切韵】陶景【秣陵人读书万卷齐高帝引为诸王侍读永明中挂冠神武门去居句曲山立馆自号华阳隐居梁武帝早与之逰即位征之不出有大事无不咨询时人谓之山中宰相】周舍【颙子博学精义理齐时弱冠举秀才除太学博士梁初召拜尚书祠部郎礼仪损益多自舍出累迁吏部郎预机宻二十余年帝以为有公辅器后与徐勉同防国政俱称贤相】张松【建康人兄坐罪松与弟各请代其死县以献上梁武帝以其孝义特免之】淳于量【建业人伟姿容有干畧便弓马事梁元帝以军功封广晋县男出为都督桂州刺史】呉明彻【秦郡人陈宣帝时议北征明彻决防请行大破齐师于吕梁及秦州歩等城相继来降宣帝以秦郡明彻乡里具太牢令拜祠塜上文武羽仪甚盛乡人荣之】唐张常洧【句容人父没庐墓三年墓侧产瑞芝十二茎太守表奏旌其门】许叔牙【句容人邃于诗礼贞观间迁晋王府防军拜文馆学士献诗纂义十篇太子写付司经高智周见之曰欲明诗者宜先读此】许儒【叔牙子高宗时为奉常博士初长孙无忌等议祠令及礼用郑六天説后罢六天説止祀昊天干封初诏祀感帝神州以正月祀北郊儒等议请循武徳诏书遂祭昊天上帝及五天帝于明堂】史务滋【溧阳人累官司賔卿天授初进拜纳言武后诏务滋等十人分廵天下后与来俊臣杂治反狱为俊臣所诬自杀】刘邺【句容人父三复为浙西观察使李徳裕掌书记邺六七歳能属文徳裕嘉之使与子共学后为翰林学士伤徳裕以朋党抱诬死上疏伸其寃复官爵世高其义】五代朱存【金陵人读书具详六朝兴亡成败之迹仕南唐作覧古诗二百章四句前志多引为证】陆昭符【秣陵人开寳间问罪江南后主求缓师以昭符为进奏使以其善计度累加任使尝为常州刺史有善政一日到郡防忽雷电绕庭官吏震慑昭符叱之雷电顿止及举案帏得大铁索重数百斤人尤骇之而昭符神色自若命収索付官库以示后人】宋陈承昭【金陵人初仕南唐为保义军节度宋太祖在周时从世宗征淮南与战擒归授右领军卫上将军后太祖以其习知水利命督治惠民等河及从征太原以功迁右龙虎卫将军卒赠太子太师】卢郢【金陵人好学有才艺膂力过人善吹铁笛江南后主时试赋擢第一尝代徐铉为文命笔于吏口授而书之以文进后主白语势似非卿作以实对郢由是知名后归宋累官南全守多着治绩】秦羲【江寕人祖父皆仕南唐羲归宋补殿直督广济漕太宗时提点淮南茶盐歴知数州羲知书好为诗喜賔客颇有士风歴货财之任凡十余年精勤练习号为称职】刁衎【升州人父彦能仕南唐为昭武军节度以为秘书郎从李煜归宋授太常太祝出知恫庐县应诏言事上谏刑书累迁殿中丞歴知婺光庐湖州衎在南唐家富服饮极侈靡归宋以纯淡夷雅知名子湛湜渭及湛子绎约俱登进士】洪湛【升州上元人曾祖勲南唐崇文馆直学士祖寿父庆元皆县令湛防好学五嵗能诗宋举进士通判夀许州知容郴舒州眞宗时凢五使西北议邉要有文集十卷子鼎中进士官至度支贠外郎直史馆】卢鉴【金陵人受三班奉职监坊州税歴凤翔秦陇阶成等州都廵检使善于料敌平蕃族屡有功后知庆环丹秦等州迁西上閤门使】秦传序【江寕人淳化中充防峡廵检使贼攻夔州传序督士卒昼夜拒战久之度刀不支乃为蜡书遣人上报赴火死子奭泝峡求父尸溺死人以为父死于忠子死于孝奏至太宗恻然録传序子煦为殿直】李琮【江寕人庆歴间登第调寕国军推官累迁户部侍郎歴知湘洪杭瀛等州长于吏治与蘓轼黄庭坚逰有诗集卒赠太师子囘登元祐进士绍兴初为防知政事囘弟耕能诗慕陶渊明去官不仕号台山居士】秦憙【溧阳人为人长者嵗収万斛租乡民输粟令自行防当熈寕元丰间频嵗饥馑作粥以饲全者甚众】仇着【棠邑人仕至朝散大夫知梓州子博年十三作至乐堂记苏轼见其文竒之】呉思道【金陵人以诗为苏轼刘安世诸人鉴赏官至团练使宣和末致仕后寓新安野服萧然如云水人其高逸如此】李华【溧阳人父没居丧毁瘠尽哀母疾华衣不解帯者十余年有田十余顷谷贵平价十其一方大观政和间蝗数害稼不食其田子朝正累官知平江府】俞防【溧水人崇寕中以上舍赐进士第佥书至南京判官擢秘书正字出知襄州后拜御史中丞陈士风六累迁翰林学士兵部尚书后以述古殿学士知江寜府】范同【建康人政和中进士再中鸿词科为吏部员外郎绍兴中累官翰林学士拜参知政事兼修实録】王纶【建康人防頴悟十嵗能属文绍兴初进士授昆山主薄累官同知枢宻院事以资政殿大学士知建康府纶甞建言孔门弟子及后世诸儒有功斯文者皆得从祀先圣卒諡章敏】魏良臣【溧水人高宗尝称其可属大事后累官参知政事良臣每语及天下事奋髯抵掌以为已任】朱舜庸【建康人好古博雅尝编金陵遗事积二十年自里巷口传仙佛之书无不研综庆元中留守呉琚为之铨次目曰续建康志】呉柔胜【溧水人举进士歴官有惠政卒赠少师諡正肃子渊官至参知政事潜举进士第一官至右丞相为贾似道所排贬循州不食而卒】钱戬【溧阳人居父忧有少年数人来曰而父逋我金数百万钱戬与之不吝夜有盗入戬知之呼与一白金使速去终不语人后其子至显官人以为隂徳之证】钱周材【溧阳人质重气和退似不能言七嵗能属文郷试第一登进士第由大理司直累官刑部侍郎终龙图直学士】秦钜【江寕人桧曽孙通判蕲州金人犯郡与郡守李诚之协力捍御城破以自随兵巷战死伤畧尽归署呼吏火诸仓库乃自焚死次子浚先徃四祖山兵至亟还与弟泽从父偕死诏赠钜五官封义烈侯立庙蕲州】元樊渊【句容人好学善诗至元中奉母避兵茅山兵至欲杀其母渊求以身代兵两释之母没哀慕终身防宪交荐渊不忍去坟墓终不起皇庆中旌其门】杨刚中【上元人自防励志操任为江东宪府照磨风采凛然其为文竒奥简澁动法古人元明善极叹异之累官翰林待制所着有霜月集】李桓【上元人刚中甥以乡举累官江浙儒学副提举亦以文鸣江东其文纡余丰润学者多传之】夲朝孙炎【句容人长身跛一足博学善辨论长于歌诗夲朝初建请延揽英才以图大业从征浙东以功授处州总制措置有方境内皆服后为贼所执胁使降炎大骂不屈贼怒防刀叱解衣炎曰此紫绮裘君所赐者我当服之以死贼遂害之追封丹阳男】陈遇【江寕人博究经史仕元为温州路学教授元末弃官归家夲朝初以荐召见与语大悦命为翰林学士中书左丞礼部尚书皆不受然国家事多所献替非正道不陈眷待虽甚厚而静淡恬退始终一志卒赐钟山子恭官至工部尚书】偰斯【溧阳人呉元年以故官子徴起授尚寳司官尝两使高丽国出知河间府累官户礼二部尚书】齐泰【溧水人仕至兵部尚书靖难师压境泰被执抗以大义而死　南畿志】杨勉【江陵人风姿俊伟有应变才永乐初登进士第改庶吉士擢刑部主事有能声累迁刑部侍郎】丁璿【江寕人立心平易行已安详永乐初登进士第改庶吉士擢工部主事宣徳中为监察御史歴陞都察院右副都御史】刘琏【江寕人永乐中进士拜监察御史寻陞山东布政司参议督理宣府边储茂着勤能官至户部左侍郎】戴庆祖【溧阳人读书史谙礼文洪熈初擢太常赞礼郎累官少卿与修太常仪注正统中没于王事赠太常卿】王一居【上元人读书乐善擢太常赞礼郎宣徳初有事南郊朝廷嘉其礼度详雅歴迁少卿正统中没于王事赠太常】杨能【六合人正统中屡立边功后陞都督镇守宣府勦杀有功进封武强伯】倪谦【上元人登正统己未进士及第授翰林院编脩使朝鲜举国礼辨夷俗海外震慑景泰间入直承顾问又侍讲春宫多所啓沃官至南京礼部尚书卒赠太子少保諡文僖　南畿志】张瑄【江浦人正统中进士累官至南京刑部尚书赋性仁厚每谳狱惴惴恐入人罪乡里有犯惟正其罪而不加扑年七十一致仕　南畿志】金绅【上元人父润由郷贡起家仕至南安知府为当时所重绅登景泰甲戌进士累官刑部侍郎性狷介严毅门无杂賔尝廵视江西灾旱力罢征裁冗减狱境赖以寕子麒夀文学孝友举进士未仕而卒　南畿志】卢雍【江寕人天顺丁丑进士自武库主事累官湖广左布政使皆有政绩居父防庐于墓侧三年有产芝之异诏以孝旌其门南畿志】倪岳【谦子举进士改庶吉士授编修后为礼部尚书改南京复召为吏部尚书尝议祧礼以徳祖为始祖又甞议罢加税江南皆得大臣体卒赠少保諡文毅弟阜亦举进士官至布政南畿志】李旻【景泰丙子乡贡拜监察御史擢云南按察佥事尚气节名检居官犹寒士家无余赀】
　　【为当时推重南畿志】凌傅【句容人举乡贡以文名授象山知县兴学爱民尝筑隄障水民得粒食卒于官民哀恸如防考妣立祠祀之　南畿志】庄防【江浦人成化丙戌进士改庶吉士任翰林检讨谏沮鳌山出谪州判寻召还授南京行人司副以内艰归遂乞休筑室定山以道自任与白沙陈献章友善海内髙其名数被荐出为南京吏部郎中病甚遂致仕去　南畿志】呉文度【江寕人登成化中进士仕至南京户部尚书居第不増广不治产待诸侄无异已出与故旧处犹布衣居官常求情于法中　南畿志】张琮【江寕人益从孙治初进士为礼部仪制郎中晋藩有夺王封者时刘瑾受赂琮执不可大忤其意出知济寕瑾诛擢按察副使累官南京都察院右都御史门可设雀罗乞致仕嵗继夫廪卒赐祭　南畿志】丁沂【溧水人治中进士授南京刑部主事歴郎中门无私谒狱无怨辞擢湖广按察佥事董造荣府民赖以不扰赈湖襄饥全活甚多进浙副使尝治水田赋获利累陞都御史所在吏畏民懐　南畿志】黄宏【六合人治进士累官江西防议时濠不轨杀都御史孙燧及副使许逵以胁迫诸司宏不服以手械向柱蹙项而死濠诛赠宏太常少卿祀于忠烈祠　南畿志】梁材【金吾卫人登治丙辰进士累官户部尚书所在有声称　外纪】景【上元人正徳初进士及第投翰林编脩转国子司业以母老请便养改南春坊中允未五十而卒赐心甚光明言行相符精于书为文典雅惜其不竟所施云　南畿志】
　　列女史氏女【溧阳人楚伍子胥奔呉至溧阳见女子撃漂濑水上子胥乞食女以箪食壶浆与之子胥食讫曰掩子壶浆勿令其露女曰行矣子胥既行还顾女已自沉水中唐李白有贞义女碑】尤氏【元溧水人曹子英妻年少夫死尤氏啮指滴血誓不更嫁有司以闻旌表之】王氏【建康人阚文兴妻名丑丑文兴从军漳州为万户府知事王氏与俱行元至元中陈吊眼作乱文兴战死王氏被掠不受辱绐贼曰俟夫即从汝遂得积薪焚尸即自投火死至顺初赠文兴侯爵王氏曰贞烈夫人有司为立庙号双节云】袁氏女【元溧水人年十五其母严氏孀居极贫病瘫痪卧于床女事母极孝至正中兵火延其里隣妇强携女出避火女泣曰我何忍舍母去乎遂入室抱母共焚而死】花山节妇【高淳人失其姓氏至元间为兵所逼至崇贤乡碑亭桥啮指濡血题诗亭上云遥望花山何处是遂自缢乡人哀之因名　南畿志】呉复妻杨氏【金陵民家女也复爵安陆侯守黔阳以疾亡杨氏自缢以殉太祖亲降手勑封贞烈夫人　南畿志】石氏【句容人朱约妻石归约甫一嵗约病奉侍汤药三年不懈约卒守节终其身洪武间旌表　南畿志】刘彦阳妻女【高淳人授平江仓官卒于任兵乱妻孙氏与一子二女守孤榇城防子死于兵孙不从遇害贼胁二女行二女绐贼为埋父母至江滨皆赴水死洪武中旌表　南畿志】陈忠妻王氏【江东人忠为都指挥守交阯王随之防黎王叛忠阵亡王与二女登竹篾出交阯东海城进海门潜赂贼徒収忠尸殓之扶柩浮海南归以后毁容绩纺度朝夕卒与忠归土焉郷人谓其夫妻忠节两不愧云　南畿志】倪氏【江寕人十六适张豫豫卒倪年二十六抚二孤益晋稍长遣就学舅姑夀终力□防事膏沐不施者五十年后益举进士累官学士赠倪孺人宣徳间诏旌表　南畿志】魏氏【上元人伊端妻年二十一歳守节大学士刘定之为作永贞堂记正统间诏加旌表　南畿志】郑瓘妻袁氏【六合人年十八受郑聘而瓘得竒疾不能治袁吿于父母归郑侍夫疾二年不懈及殁求自尽家人救之得不死曰我一寡妇耳留此何为闻者感泣太宰萧山魏骥为作郑节妇传　南畿志】赵和妻孙氏【和为府军千户永乐六年征安南卒于军孙年二十四守节育孤后子辉为驸马都尉天顺间守臣以闻旌表其门　南畿志】凌氏女【高淳人父许聘里人王纯侄早卒纯慕其色谋为妾父欲许之女觉即自缢死救之得免誓不适人年六十卒成化间旌表　南畿志】倪夫人卢氏【江寕人布政卢雍女年十八归倪文毅公岳当文毅编修时与卢归省文僖家値囘禄文僖不乐卢尽出奁赀搆屋材建大楹以舒其忧生子不育为文毅置妾畧无妬忌能诗复能图染甚精妙早卒文毅自志其墓后追赠夫人　南畿志】任忱妻焦氏【江隂卫人忱领应天己夘乡荐病卒焦时年未三十守节终身治间事闻旌表南畿志】俞氏【江浦人呉达妻年二十二守节有求配者叱骂之辄以刀自尽家人觉而止之正徳间旌表　南畿志】江氏【六合人马鉴妻鉴亡躬纺绩以事姑教子年八十余卒嘉靖间旌表　南畿志】
　　仙释三茅君【茅蒙孙长曰盈恬心汉遇王君得道汉初元中入句曲山为太元眞君弟固武威太守上郡太守闻兄盈得仙皆弃官访从学道俱成地仙固为定箓眞君衷为保命仙君】葛仙公【名丹阳句容人有仙术尝从呉主至溧州遇大风百官船沉独出水上而衣履不湿呉王重之于方山为立观后传白日升举从孙洪亦好神仙导养之术得其祖法晋元帝时求为勾漏令曰非欲为荣以有丹耳乃止于罗浮山炼丹着内外篇百余篇号抱朴子后尸解】王知逺【系夲琅琊父昙选陈杨州刺史母昼梦凤集其身因有娠浮屠寳志谓昙选生子当为世方士知逺警敏通书传事陶景传其术为道士后主闻其名召入甚见咨挹隋帝亦执弟子礼又尝识唐太宗于防时诏即茅山为观居之忽谓弟子曰吾今署少室仙伯将行即沐浴衣冠若寝而卒或言其夀葢百二十六嵗云】宝志【俗姓朱徃来都邑已五十六年宋齐之交稍显灵迹饮防同于凢俗以钢铙剪刀镊挂杖头预言未兆齐武帝忿其惑众収付狱旦日咸见逰行市里既而检校犹在狱中武帝乃迎入华林园其他灵异甚众梁天监中无疾而终钟山独龙之阜元天歴间累加号道林真觉慧威慈应普济禅师】杯渡【不知姓氏常乗木杯渡水徃来京师神异不可备记宋元嘉三年入东行至赤山死还覆舟山】融禅师【俗姓韦本润州延陵大族从茅山呉法师落髪出家入牛头山石室脩道有灵异唐贞观中传四祖法建寺为一代祖师其寺与山遂号祖堂云】




　　明一统志卷六
&lt;史部,地理类,总志之属,明一统志&gt;
　　钦定四库全书
　　明一统志卷七
　　明　李贤等　撰
　　中都
　　古涂山氏之国即大禹会万国诸侯之所东连三吴南引荆汝外有江湖之阻内保淮淝之固山川环拱钟灵毓秀实我太祖髙皇帝龙兴之地如周之岐豳汉之丰沛也洪武三年建为中都寻定鼎金陵乃设留守司于此诚为国家千万世根本之地云
　　城池中都城【本朝洪武初营建于旧城西二十里周回五十里立门九正南曰洪武南之左曰南左甲第右曰前右甲第北之东曰北左甲第西曰后右甲第正东曰独山东之左曰长春右曰朝阳正西曰涂山】皇城【在中都城中万嵗山南】
　　坛庙圜丘【在洪武门外之东本朝初祀天之所】方丘【在北左甲第门外本朝初祭地之所】太庙【在皇城内】
　　山陵祖陵【在泗州城北十三里】皇陵【在中都城西南十二里太平乡乃仁祖淳皇帝淳皇后陵也】
　　苑囿内果园【万嵗山下内臣职守嵗进胡桃枣票等果】
　　公署中都留守司【在洪武门内东本凤阳行大都督府旧基洪武十二年改建为留守司领城内留守中留守左凤阳鳯阳中凤阳右懐逺长淮七卫及洪塘湖屯田千户所】皇陵卫【在中都城西南十二里洪武二年建后中都留守司】
　　凤阳府【东至扬州府寳应县界四百里西至河南开封府项城县界五百九十里南至庐州府合肥县界一百五十里北至徐州萧县界三百三十三里自府治至南京三百三十里至京师二千里】
　　【粮二十万五千七百石零】
　　建置沿革禹贡扬州之域天文斗分野古为涂山氏之国战国时属楚淮南郡秦属九江郡汉更郡为淮南国武帝初复属九江郡东汉为钟离侯国晋复属淮南郡安帝时置钟离郡属徐州刘宋泰始末改属南兖州后置北徐州治钟离北齐改为西楚州隋开皇初改为濠州大业初复改为钟离郡唐复为濠州天寳初又改为钟离郡乾元初复为濠州贞元中改属徐州后复为濠州五代时南唐改置定逺军宋建炎间复为濠州元至元中置濠州安抚司后陞为濠州路未几改临濠府后复为濠州属安丰路本朝为兴业之地吴元年改临濠府洪武三年改中立府定为中都七年改为凤阳府自旧城移治中都城直京师领州五县十三
　　凤阳县【附郭秦汉并为钟离县地厯代皆因之本朝改为临淮县洪武七年始析临淮之太平清洛广徳永丰四乡置凤阳县以在凤凰山之阳故名十一年又割虹县南八都益之编户三十四里】临淮县【在府东北二十里本秦九江郡之钟离县东汉为钟离侯国晋复置安离县属淮南郡隋于此置濠州唐以涂山县省入宋元仍旧本朝洪武三年改置中立县寻改临淮县仍治旧城编户四十九里】懐逺县【在府西七十里春秋时宋地秦属泗水郡汉属沛郡三国魏为蕲城县北齐属龙亢郡五代周置镇淮军宋改懐逺军领荆山一县元改军为县以荆山县省入本朝因之编户四十七里】定逺县【在府南九十里本秦曲阳县汉为东城县属九江郡东汉为西曲阳县晋属淮南郡梁改曰丰城县置定逺郡寻改郡曰广安县曰定逺南齐改广安曰大安郡隋罢郡改县曰临濠唐初复为定逺县宋元仍旧本朝因之编户三十三里】五河县【在府东北一百一十里本泗州五河口宋于此置隘口屯田又置安淮军及五河县有泾浍沱漴淮五河故名元属临淮府后属泗州本朝改今属编户一十五里】虹县【在府东北二百五十里尧封禹为夏伯邑于此汉因置夏丘县属沛国北齐置夏丘郡后周改晋陵郡隋仍为夏丘县属虹州唐因置虹县属泗州后属宿州宋仍属泗州金废元复置本朝因之改今属编户一十七里】夀州【在府西一百八十里春秋为六蓼国地楚迁都于此秦为夀春邑置九江郡汉初为淮南国武帝时复为九江郡东汉为州刺史治所晋置淮南郡东晋改夀阳郡元魏置扬州梁改豫州东魏北齐复为州陈为豫州后周又为州皆治于此隋初置夀州后改淮南郡唐为夀州天寳初改夀春郡乾元初复为夀州五代唐为顺化军南唐改清雅军宋置夀春府后改安丰军元置安丰路本朝改为夀州以夀春县省入编户五十四里领县二】霍丘县【在州城西南一百二十里本周霍叔封邑春秋为蓼国地汉为安丰松滋二县地晋属安丰郡后置霍丘城梁置安丰郡于此东魏废隋置霍丘县唐宋仍旧本朝因之编户三十七里】蒙城县【在州城北一百八十里本汉沛郡之山桑县东汉属汝南郡三国魏属谯郡后魏置涡阳县隋改曰淝水县大业中复改为山桑县唐改蒙城县五代宋因之金属夀州元属安丰路本朝仍属夀州编户二十五里】泗州【在府东二百一十里禹贡徐州周青州之域春秋时徐子国秦属薛郡汉初为东海郡地元鼎中为泗水国后为犹县晋为宿预县属淮阳国后魏为宿预郡寻改东徐州又为东楚州陈改安州后周改泗州隋为下邳郡唐仍改泗州天寳初改临淮郡乾元初复为泗州五代宋元仍旧本朝因之以附郭临淮县省入编户五十里领县二】盱眙县【在州城南七里春秋时为吴善道地汉置盱眙县属临淮郡东汉属下邳国晋为临淮郡治后置盱眙郡南齐于此置北兖州陈属北谯州唐属楚州宋置旴军后仍为县绍定中改招信军元陞招信路寻改临淮府后仍为盱眙县属泗州本朝因之编户三十七里】天长县【在州城东南一百五十七里本汉广陵县地梁置泾州后周置石梁郡及石梁县隋初郡罢大业中改县曰永福唐置千秋县天寳中改天长县五代时南唐置建武军周改为雄州宋初为天长军至道初复为县建炎初复为军后复为县元仍旧本朝因之编户一十二里】宿州【在府西北二百三十三里本古宿国春秋时属宋后并于楚秦属泗水郡汉属沛郡梁置睢州北齐置睢南郡唐置宿州宋置保静军治符离县元仍为宿州属归徳府本朝改今属编户七十里领县一】灵璧县【在州城东一百二十里本隋虹州地唐为虹县之零璧县镇宋元祐初置零璧县政和中改曰灵璧属宿州元省入泗州后复置属宿州】颍州【在府西四百四十里禹贡豫州之域春秋为胡子国战国属楚秦为颍川郡地汉为汝隂县属汝南郡魏置汝隂郡后魏置颍州取颍水为名齐罢州置郡隋初废大业初复置唐初置信州寻改颍州天寳初改汝隂郡乾元初复为颍州五代因之宋置顺昌军政和中改顺昌府治汝隂县金复为颍州元属汝宁府本朝改今属编户八十里领县三】颍上县【在州城东一百二十里本汉汝南郡慎县地晋属汝隂郡梁置下蔡郡北齐省隋志颍上县属汝隂郡唐属颍州五代宋金因之元省入州后复置本朝因之编户一十九里】太和县【在州城西北八十里本汉汝南郡细阳县地宋置万夀县宣和中改太和县元省入颍州后复置本朝因之编户三十五里】亳州【在府城西北四百五十里本春秋谯邑秦属砀郡汉置谯县属沛国魏为谯国后魏置南兖州后周改亳州唐初为谯州寻改亳州天寳初改亳郡乾元初复亳州宋置集庆军金仍为亳州元属归徳府本朝降为县治中复陞为州属凤阳府编户四十九里】
　　郡名濠梁　钟离【俱古名】
  </div>
  <div class="pagination">
   <a href="明一统志_page3.html">
    上一页
   </a>
   <a href="明一统志.html">
    1
   </a>
   <a href="明一统志_page2.html">
    2
   </a>
   <a href="明一统志_page3.html">
    3
   </a>
   <span class="current-page">
    4
   </span>
   <a href="明一统志_page5.html">
    5
   </a>
   <a href="明一统志_page6.html">
    6
   </a>
   <a href="明一统志_page7.html">
    7
   </a>
   <a href="明一统志_page8.html">
    8
   </a>
   <a href="明一统志_page9.html">
    9
   </a>
   <span>
    ...
   </span>
   <a href="明一统志_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
