<!DOCTYPE html>
<html>
 <head>
  <meta charset="utf-8"/>
  <title>
   台湾外记 - 第 4 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   台湾外记 - 第 4 页/共 5 页
  </h1>
  <div class="content">
   ●台湾外记卷之四（顺治甲午年至顺治己亥年共六年）
　　九闽珠浦东旭氏江日升辑定
　　顺治十一年甲午（附称永历八年）正月，成功因李德述其父芝龙所嘱『如未投诚，先献监国鲁王』之故，乃令杨致护送鲁王，从海道诣广西陛见以避之。王踌躇不欲行，功强之再四，王始扬帆。至海表遇风，回居南澳。
　　二月，芝龙复遣李德同郑、贾二使齎「海澄公」印敕来闽招抚。总督刘清泰亦致书成功，其略云：『幸一时旷荡之恩，出自宸聪怀柔之略，真千载一时矣。今大势所在，不待智者而决。川、湖之捷屡奏，两粤之叛尽归。近而舟山遁迹，远而全姜覆车，徒有荆棘在。足下以孑然一旅，孤悬海外，纵使楼橹是凭，亦无分茅割地之实际；将谓踞岛而守，终属依山傍海之游魂。今固山开镇于漳滨，江南劲旅、北地满兵，络绎奔赴。余波一日不靖，全师一日不班。无论扬帆击楫，可以灭迹犁庭；即安坐以折窥岸之谋，密布以塞通津之径。想足下此中之生聚教养，万不得以暂持久、以劳待逸、以不足待有余；不几望洋而成竭泽，遶树而致焚林？此非不佞震喝之言，而确乎理势之谈也。若肯乘此毅然来归，翻然号泣，召族党部曲而谕之，各鼓化其心，以了立命安身之局。既不辜令亲万里衔书之苦；亦以慰尊公数年欲断之肠。上而朝廷之德意，下而不佞之苦心，可谓不相负矣。然更有为足下思者：将惧投诚而孤注，何妨拥卫其子弟以归；倘怀赴阙为畏途，何妨请命于桑土而守。以不佞半生忠朴，久见谅于圣明，皆能一一代足下剖心呼吁者。从此树奇勳以酬遇，拜爵禄而分藩矣。殊为足下望之』。成功至安平，款待二使。以未有地方安插兵将为辞，复二使，并不受敕印。郑、贾回京。功乘招抚按兵，就福、兴、泉、潭四府征追粮饷，备办船料等项。
　　三月，定西侯张名振、忠靖伯陈煇帅舟师突入长江，夺船百余只。犯天津，焚粮艘；次金山寺，设祭崇祯而回。
　　四月，有谤黄大振欲献海坛投诚者，功信之。领甘煇、黄廷、陈尧策、周全斌等镇，声言巡视，假道海坛。大振前接，功执之归。赐鸩，饮不死；绞杀之。以泉人戴捷为援剿前镇，统其众。
　　五月，督饷官黄恺，才能滑稽，任意科克。沿海受其凌剥，百姓情急，相率匍控成功。功抚慰之，立收恺，杀以示众。众乃安。
　　六月，大清封郑芝龙同安侯、郑鸿逵奉化伯、郑芝豹左都督。遣内院学士叶成格、理事官阿山同芝龙第四子（名渡）齎四府安插兵将敕命入闽。
　　八月，总督刘清泰再修书齎到，云：『賫到敕印，不佞既庆其事之确遵令尊于君之间、父子之际，实费大力苦心。但敕印久为虚悬，其事势既已垂成，何必稍存芥蒂？且敕中「归顺人数，具奏安插地方，会同督、抚详细报闻」。何不斟酌，次第商及乎？今一拜诏，不但足下可以特疏，不佞亦当补牍。倘必缓成命以俟议、待家书而入告，在足下多一番形迹，在尊翁多一番踌躇。此不佞半夜代筹，至愚至笃之论，想英雄豁达之见，亦不以为其意之迂且浅也？不佞濡笔以俟裁决，万勿游移耳！所言取饷事，不佞亦效一得焉。今日联异姓于同舟、化国家于骨肉，则地方者各有关系之地方也、人民者各有联属之人民也。留得一人，他日多一豢养；留一土地，他日多一生聚。况足下于桑梓姻友之间，更须调护者，又无烦不佞之谆恳矣。不佞以侍从之旧人，偶莅封疆，去就裕如；但得始终此事，自不贪以为己功，但可告无罪于尊翁握手时，则厚幸矣！余何计哉』？差官杨茂同李德、周继武来厦见成功。功询其父平安毕，随问此来情由。继武曰：『叶、阿齎四府安插部文。太师差武等求藩主：早归顺一日，则太师早受一日安福』。成功点首而已。即差吕太同周继武、李德入泉州，请叶、阿二大人面议。
　　九月初七日，渡舍到厦门。功出接见，抱痛分离之苦，自极诚切。次早遣渡舍先往安平候二大人。随调甘煇、王秀奇、陈尧策、万礼、蓝衍、苏茂、黄梧、周全斌、杨文灿、吴豪、萧泗、林明、杨祥、黄山、黄廷、萧拱宸、黄昭、蓝登、黄六御、郑文、蔡禄、郭义等镇并水师诸将，咸往安平。列营数十里，旗帜飞扬，盔甲鲜明。密布锹黎鹿角，设伏据隘，好似铁桶。成功同诸参军然后进发。
　　十七日，叶成格、阿山到安平，住报恩寺。其随从精骑数千、步旅万余，漫山遍野劄营，了哨四出，各相提防。成功请先开读诏书酌议，方肯薙发。成格与山欲成功先薙发，然后接诏。互争数日未定。二十二日，功以叶、阿无定见，再约二十五日面会确商。二十四日清晨，兵马悉撒，二大人不辞成功而回泉。功接报，笑曰：『忽焉而来，忽焉而去，举动乖张。但因一人在北，不得不暂作痴呆耳』。即差林候同渡舍尾后抵泉，请二大人示下，并送厚礼。成格坚欲先薙发方许接诏；未薙发，非臣也，焉肯轻出诏书？功又差史谠入泉，再请二大人，问其『诏书未开，未知是何意见？且未知诏书中是何说话。薙发之事，发落岂能易长乎』？成格立逐史谠出城；令拨什库看守郑渡，随即取讨夫马上京。谠回详陈。成功与诸参军议曰：『观叶、阿二使，便知清朝无真心待我。盖欲傚前日勒太师故态，赚吾接旨，乘其不意而擒。后见本藩布置周密，甲兵雄壮，无计可施，拙然归去。岂真有敕书哉』？
　　其奉差黄六表，闻叶、阿二大人已回京，即辞成功，功亦不留。表乞回书，功不允。六表跪恳再三曰：『太师朝夕南望！岂有表等回都，竟无只字，可乎』？功意稍解，信笔报其父曰：『儿戊子年差王裕入京问候父亲福履，以致父亲被围、王裕被擒。从此而后，只字不敢相通，恐有贻累也。至壬辰年杪，忽周继武等齎父亲之信，儿且骇且疑。既而李业师等齎书继至，儿疑信参半；乃差李德入京，实前传闻父亲不讳，试往觇之果在与否？修禀聊述素志，和议非本心也。不然，岂有甘受招抚，而词意如彼？岂有欲尽忠而又能尽孝，此不待明言而可知矣。不意海澄公之命突至，儿不得已按兵以示信；继而四府之命又至，儿又不得已接诏以示信。至于请益地方，原为安插数十万兵将，固图善后至计；何以曰「词语多乖，征求无厌」？又不意地方无加增，而四府竟为画饼！欲傚前赚吾父故智，不出儿平日所料。遽然薙发，三军为之冲冠。嗟嗟！自古英雄豪杰，以德服其心；利不得而动之，害不得而怵之。清朝之予地方，将以利饵乎？儿之请地方，将以利动乎？在清朝罗人才以巩封疆，当不吝土地；在儿安兵将、绥民生，将必藉土地；在清朝总以削发为是，在儿总以不薙发为是。天下间岂有非其臣，而轻从其利者乎？天下间岂有彼不以实许，而此以实应者乎？天下间岂有未相信以心，而先信以发者乎？天下间岂有事体未明，而可糊涂易貌者乎？大丈夫作事，磊磊落落，毫无暧昧。清朝若能信儿言，则为清人，屈于吾父为孝；若不信儿言，则为明臣，尽于吾君为忠。人生在世，不过此忠孝二字而已！此八月十九日，李德，周继武等自京回至中左，诏使抵省，渡弟同李德、周继武等与叶、阿相议：「欲照前郑、贾例，俟儿差人去请，然后下来」。正欲差官往省敦请，报诏使已于念四日到泉矣。侦其到泉，的确九月初四日辰时。即差李德同吕太往泉送礼。渡弟初七日来见，十一日即回。儿嘱其致意叶、阿，约期相面。而叶、阿于十七日随到安平，盛设供帐于报恩寺。乃叶阿不敢信宿，哨马四出，布帐山坡，举动十分疑忌。敕书委之草莽，成何事体？且奉敕堂堂正正而来，安用生疑？彼既生疑，儿安能无疑乎？儿再差林候送礼，回称「叶、阿二大人，念五日的的相见」。继而周继武来报：「叶、阿二位决欲先薙发，然后接诏」；其诏亦安在安平署中。且薙发万分大事，非容易苟且，须与叶、阿二位面议十分妥当，奉旨命下，然后可。儿犹恐周继武传述失实，各书一藁为据，再差史谠同渡弟进城，再请叶、阿来安平面议。念九日叶、阿逐史谠等回。又接周继武、李德来禀云：『武等念九早见二位大人，被他兜留。仍差拨什库管押渡弟，催迫起身，不容刻缓。于午刻，二大人先出东门，立唤德等齐行。德等称说夫役未便，限三十早起身。三十日酉时，李春、吴文榜等来报：「叶、阿二位大人于九月念九午回省去矣」。盖叶、阿身为大臣，奉敕入闽，不惟传宣德意，亦将以奠安兆民。今百姓如此困苦、将士如此蕃多，在泉月余，目睹脱巾情形，未曾与儿商榷，徒以「薙发」二字相逼挟。儿一薙发，即令诸将薙发乎？即令数十万兵皆薙发乎？即令千百万百姓俱薙发乎？一旦突然尽落其形，能保其不激变乎？叶、阿二位不为始终之图，代国家虚心相商；而徒躁气相加！即李德亦儿差也，不令之来，而挟之去。使臣尚如此行动，朝廷可知也；能令人无危乎？能令人无惧乎？况儿名闻四海，若使苟且从事，不特不见重于清朝，亦贻笑于天下后世矣。大抵清朝外以礼貌待吾父，内实以奇货居吾父。此番之敕书，与叶、阿之举动，明明欲借父以挟子；一挟则无所不挟，儿岂可挟之人乎？且吾父往见贝勒之时，已入彀中。其得全至今者，大幸也。万一父一不幸，天也！命也！儿只有缟素复仇，以结忠孝之局耳！又据都督府行文各府，备办马料，策应大兵。李德、周继武来禀：「孟兵部领兵已到仙霞」。此即是前日之部院、金固山一攻一和；叶、阿此番布置，一剃一挟，前后同一辙也。儿此时惟有秣厉以待，他何言哉？儿本不敢具禀，缘黄六表痛哭流涕，必欲得儿一字回覆。姑详悉颠末，统惟尊慈垂照』！书毕，又与其弟渡书曰：『兄弟隔别数载，聚首几日，忽然被挟而去，天耶！命耶！弟之多方规谏，继以痛哭，可谓无所不至矣！而兄之忠贞自持，不特利害不足以动吾心；即斧钺相加，亦不能少移吾志也。何则？决之已早而筹之已熟矣。今兄之心绪尽在父亲禀中，弟阅之，可以了然矣。夫凤凰翱翔千仞之上，悠悠于宇宙之间，任其纵横所之者，超超然脱乎世俗之外也。兄名闻四海，用兵老矣，岂有舍凤凰而就虎豹者哉？惟吾弟善事父亲，厥尽孝道，从此之后勿以兄为念』！书毕，交黄六表启行。功遂添设炮台，大整舟师，以备征战。遣林察督王秀、苏茂等五镇，配战舰五十只，护送监督林云璿齎勤王本，从海道诣广西行在；并书会李定国合师。
　　十月，漳州总兵张世耀营中有楼总刘国轩，说其左营游击林世用归海。用许之，轩至厦门，先见参军冯澄世。世喜轩材貌雄伟，遂留与谈时事，大有经济。世甚器重之。轩感世之知己，拜世为义父。世引轩见成功，功大悦。令轩秘之速归，看东门浦头若有连珠火箭起，便是兵到，即当应之。轩回报世用，复说合魏其志、杨标合谋（国轩，汀州府长汀县赖坑人，面带枣色，雄伟魁梧。胸藏韬略，不得志于世。见知于漳镇左营游击林世用。用委为漳州城北门楼总。楼总者，端司城门也。后轩投诚，授为天津卫总兵）。
　　十一月初一日，成功令洪旭、甘煇、林胜、陈尧策、陈斌、戴捷等坐快哨，入海澄。连夜至浦头，放号箭，国轩应之。世耀仓卒乃降。功得捷报，于初四日亲到漳州。以刘国轩为护卫后镇、魏其志为火武镇、林世用为木武镇，张世耀为监督。礼待知府房星烨、龙溪县知县周琼、县丞李馥等，各原职办事。时同知、通判缺空，后诸县悉附成功，功以南靖知县李奇为同知、漳浦知县范进为通判。
　　成功既得漳州，遣甘煇、周全斌、陈尧策、郝文兴诸镇分道统众，旁攻属邑。诸邑惊惶，咸归附焉。而泉属诸邑亦望风投降，独泉州城守韩尚亮与施郎结为刎颈交，即教其开壕筑台，拥兵坚守。成功令人说之，不下。郝文兴请为先锋领兵攻击。成功戒之曰：『善战不如善守，彼恃其城坚固。若使四方悉归，谅彼亦在囊中物耳。姑置之，毋损士卒』。令甘煇统诸镇取仙游。煇至，仙游县知县陈有虞与城守率兵民拒之。煇令架云梯四面交攻，城上用炮石火罐打下，一时不能克，反伤士卒甚多。煇大悒怏。有神器镇洪善献计曰：『此城乃葫芦穴也，可用滚地龙破之；不可以精壮之兵驱之攻城，徒损士卒』。煇大喜，即揖问洪善求计。善曰：『乘此年杪，元旦在即，且缓其攻，而懈彼心。可令各镇挑壕筑堑，堤防周密，作久困计。此城东门外有三官堂一座，甚大，可以堆积余土。就其内暗开地道，作葫芦口，直通城下，安放火药、火桶诸物在内。再用大竹通其节目，藏药线作心，而达于外。然后堆土填石，以塞其口。将兵马撤开，烧着火心，火然药发，城立破矣』。煇大喜曰：『此计大妙，烦尔监督』。善领命，就于三官堂内调度开凿地道。
　　顺治十二年乙未（附称永历九年）正月初四日，洪善回覆『地道已经完备，请元帅发令』。煇遣中协陈谦领兵马为先锋，看今夜火发城崩，其势稍止，乘便而入；其余将士悉撤开埋伏。是夜煇令周围掌号呐喊，城内疑为攻城，各饱食登城，以备守御。至二更，善烧着火心。少顷，霹雳一声，如天崩地裂，烟灰蔽天，飞石遍野，城裂百有余丈，兵民死者不计。少顷稍止，陈谦督兵进城。煇亦领各镇砍四门而入。知县陈有虞闻城破，自缢而死。天明，甘煇安民毕。先是，甲午年十一月朔日，有个不衫不履丐者，左手持双筷、右手执一碗，将筷打碗，从东北走过西门，又从北门走过南门。如此者三日，忽然不见。人咸不解，多以为狂。独有林姓一人，忙挈家逃匿山中。及城破之后，方忆前日之丐者乃异人也。持筷打碗，犹旋东西南北而走者，明是指人「快快走」也。但时人愚不知，惜哉（附记：右都督黄廷统十八镇攻粤东潮之饶平县乌石楼。其石楼小而且坚，内请平和人朱亮为师，指画守御之策。廷百计攻之，不下，反失镇将江龙。是时洪善亦在其间，廷令善开滚地龙。亮观其攻打少缓，举动可疑，讶曰：『必用滚地龙法也』！楼中人民惊惶。亮曰：『毋忧！可周围放缸盛水，他若果用滚地龙，其水必动』。既而，果见东南角缸水不时摇动。亮就动处令人凿去，就地将所填火桶、地雷尽行搬出；然后填塞其道。迨及发火，寂然无声。不但不破其楼，而且助其许多火药。廷知内有能人，遂撤师而回。故为将者不在兵多，实在算胜。观朱亮之调度料敌，可见为将之一斑。惜其不用于世而泯没也）！
　　甘煇既得仙游，遣人报捷，屯劄城中。闻油潭里活阎罗王志章有先知识，斋戒往谒，行弟子礼。叩问其平生、功名、寿算如何。志章书一帖示之，乃『位至崇明，寿至崇明』八个字。煇拜受而宝藏之（煇后果位至中提督，永历封为崇明伯。从成功犯江南，由崇明县而入，被梁化凤所执，不屈而死，功痛惜之）。煇措征粮饷船料，携尚书唐显悦全家出厦门。
　　二月，太监刘玉自安隆所奉永历诏，从粤东龙门航海到厦，成功率文武恭迎跪接。宣读毕，遂请帝安，并询：『迩来恢复事体如何』？玉对曰：『定南王孔有德征粤西，分师从衡州、宝庆、永州而进，旋为李定国所败，帝于是稍安。但孙可望与李定国二人恃功，骄悍不睦，终非国家之福』。成功曰：『当此之际，内无贤相匡其君，而运筹帷幄乏其人；外有骄将，兵无纪律；又不积储粮饷以足兵食，谋扼险阻以图恢复；而乃恃功立党，致使英雄失望，人心瓦解，将何以望中兴哉』？玉顿首曰：『藩主所言，可谓明见万里』！功又问：『龙门一路，行走阻滞若何』？玉曰：『乘间道，乡人相引，尚可往来』。功时以事繁，而无专责，随设六官董理：用潘庚钟为吏官、郑擎柱为礼官、洪旭为户官、陈宝钥为协理礼官（钥字蓼屏，隆武举人，系泉之晋江人），以张光启为兵官、程应璠为刑官（璠，浙江人，武进士，官都督，甚有机略经济之才），以冯澄世为工官、常寿宁为察言司。又设「储贤」、「育材」二馆。令思明州知州邓会劝学取士，得黄带臣、洪初辟等四十人，次第转六官之内办事；或外为监纪，或为推官、通判不等。
　　四月，擢郝文兴为左提督、万礼为后提督。改王秀奇为右提督、林胜为戎旗镇、黄昌为援剿左镇、黄梧为前冲镇。筑浯州新城。
　　五月，南征勤王，总督林察、周瑞等舟师次虎头门。侦知李定国战败、梧州失守，不敢进兵，还师。功责其迟滞失策，各戴罪立功。加都事吴慎为户官。议北上恢复，拜定西侯张名振为元帅，忠靖伯陈煇副之，统二十四镇入长江。加户官洪旭为水师右军、北镇陈六御为五军戎政同行，相机进兵。又遣中提督甘煇为总督，王秀奇副之，领二十镇，为北上应援。前提督黄廷为帅，后提督万礼副之，领二十镇南下。甘煇舟师将至舟山，遇暴风，收入温、台地方。台州总兵马信遣心腹将王英驰书币交好约降，未果。煇仍将舟师出，令拱旭于舟山由岑江口登岸。守兵无几，不敢交战，弃垒遁，报镇将巴臣功（功，山西人，勇猛机谋），遂分兵守御，遣人请援。既而张名振、阮骏、陈六御、周瑞等咸顺风毕至，分道堵截，攻击不息。六御遣监督李化龙招臣功，臣功忖不能守，遂降。迨至回师，甘煇引见成功。功授臣功为铁骑镇，改名「臣兴」，授定北将军。令陈六御等统师至舟山协守（六御，都督陈谦之子，颇有勇略，后卒于战功。用其弟陈为言为总兵）。
　　六月，孟兵部至福州。总督李率泰遣官齎书至厦门说成功曰：『激切再书，无非早定海上之议、早报圣明之念，以早结尊公父子忠孝之局耳。何足下举动依然毫厘千里耶？天下事，情理与势耳。尊公位列大臣之上，令祖母年迫风烛之期！念漳、泉寸土，为足下胞胳所■〈疒〈癶上土下〉〉，即祖宗庐墓所依，足下咫尺弄兵，荆棘其上；在尊公之魂梦一刻未安，令祖母之寝食一刻不乐！足下将泰然波涛之间，自谓功名富贵之计得乎？此情理之绝无者也。更有虑者，固山枕戈久矣。今大师驻马于漳畔、劲旅露刃于泉南，有不能顷刻待。盖不佞意主于抚，固山力主于攻。在足下夸浮恍惚，不佞焉敢执为必抚而止于攻？倘一攻而缓，抚局之成犹可言也。一攻而遂，成抚局之变；则尊公前此之绸缪与不佞后此之挽回，俱无所用矣。此又势之了然者也。足下家报所陈，皆足以启群疑之诽而激圣明之怒。缮疏而入，几费踌躇。然一片苦心，不得不为足下所言再为披沥。所云「不知有父久矣」；此言一出，不但伤天性之恩，且贻后世之刺。尊公身为明季重臣，国亡而择主，非背国而事仇也。足下前无顾命、今无共主，何得灭不可易之亲，而从不必然之议也？古之求忠臣于孝子者，几无据矣！至今犹屡执此「三省相畀」之说，胡为乎来哉？今天下中外，帖然十载。而足下身羁海甸，犹欲招徕之。以大一统之势，谁敢取臣服之版图？惟正之赀赋而轻议畀乎？且从来无此庙算、无此边筹也。即如足下所云，亦可笑矣。无三省，则舍我而忠于彼；将有三省，即弃彼而忠于我。此皆拂情影借之言，知非足下之心也。但念朝廷加恩一番、尊公经营一番、不佞来此区画一番，天下事宁可瓦全，勿为玉碎？足下或谋之族党、或谋之老成，务为开心见诚，勿得藏头掩面！勿再以必不可告之言、必不可为之事，徒费口舌、徒滋议论，而终于坐失机会也！不佞言至此，力已竭矣。他日见尊公于班联之间，亦可告无罪矣。至进止之事，则有固山并诸大人。成败之局，则关乎足下一门父子兄弟。不佞虽膺其职，其肯尽任其咎乎？惟足下裁之』！功览毕，掀髯而笑曰：『彼欲以劲旅挟吾。吾岂惧一固山哉』？厚待其使，答以『叶、阿二大人至京复命如何，然后再作商量』。不报书。前提督黄廷师从揭阳港登岸，屯劄桃花山。潮州总兵刘伯禄进兵救援，列营于鹰嘴浦。左戎旗林胜密令军士每人要沙土一袋，填塞壕沟，砍栅破垒。伯禄果无备，二更仓卒而遁。廷遂合南澳忠勇侯陈霸等众，围揭阳，守城、知县弃城去。普宁亦继陷。
　　叶、阿二大人至京复命。部议以成功骄兵无状，反覆不定，置其父同安侯芝龙于高墙、戍其胞叔芝豹于宁古塔（豹封澄济伯。因护庇施郎，成功怒之。后见成功以马得功事杀芝莞，其令太严，不私其亲，于是乘招抚，挈龙妻颜氏自安平入泉州投诚，移居京都）。又令贝勒世子罗托统满、汉官兵平海至闽。
　　成功侦知，遂集参军并诸提镇议曰：『今日招抚不就，贝勒统兵已到，有何良策』？左提督郝文兴挺身曰：『自古道「水到土压，兵来将当」；此不易之理。今贝勒师来，焉可坐视？兴虽不才，愿为先锋，前去破敌』。陈尧策曰：『策自来愧无寸长，既左提督肯去，策愿同行立功，以图报效』。冯澄世曰：『二公所言，领兵破敌，其气可夺三军，固是为将本分。但彼弓马娴熟，若欲陆战，人马驰驱，诚恐胜负未卜。况彼粮饷充足，四方云集，万一失其锐气，不特人心摇动，而且军威难振。以世管见，不如全师暂退厦门，坚守各岛，养精蓄锐，修备战舰，南北巡视，以待彼军。若论彼兵，水战非其所长。况波恬浪静之时，彼犹有头眩晕吐之苦，安望其能御敌？此乃保全军士，以逸待劳之法也。未知诸公以为何如』？成功曰：『战者譬如逐鹿，未知得于谁手。退者可保无虞，澄世之言实乃料己料人之至论，深合吾意』。遂飞檄与兄泰：先将安平家资，尽移过金门安顿；毁其居第，坠其镇城（芝龙置第安平，开通海道，直至其内，可通洋船。亭榭楼台，工巧雕琢，以至石洞花木，甲于泉郡。城外市镇繁华，贸易丛集，不亚于省城）。又令杜煇传谕泉属士民：『有愿相从者，悉渡金、厦两岛居住，令黄昭拨船接应。如不愿从者，速远避山中，恐遭兵马蹂躏』。空其库藏，坠惠安、同安诸县城为平地。又驰令与林俞卿、林世用等移家眷于海澄，摧漳州府城。成功领兵回厦门，仍遣郝文兴统其所部守海澄。擢海澄知县黄维璟为察言司（察言司者，稽察各文武得失，即如通政司也），以丙戌举人林昌为海澄知县。差张英督造高崎、竹坑一带沿边炮台烟墩，修拾熕船战舰。通行南澳陈霸，防备碣石苏利、南洋许龙二处会师。又令铜山张进整船宫仔前，以作南澳救援。令陈六御、阮骏、张名振等把守舟山乌洋。调洪旭、甘煇、林胜诸提镇回师。旭次台州港，总兵马胜献城降；同旭回见成功，功授胜中权镇、征卤将军印。
　　九月，左提督祥符伯郝文兴病故。功哭祭甚哀，厚恤其子。令王秀奇代守海澄。
　　十月，张名振自长江直抵定海关，守关将张鸿德降，功授德前锋镇。
　　十二月，贝勒提师至泉，大奖韩尚亮坚守功，寻而擢尚亮海坛总兵。贝勒知成功退守金、厦，坠倒诸城，笑曰：『海贼无伎俩矣』。即令府县兼工修筑城池，督造战船。遣使齎谕到厦招成功。功拒而不纳，使者回。贝勒复易函致书，令再往。功厚待其使，以叶、阿前议复之，不报书。
　　顺治十三年丙申（附称永历十年）正月，平南王尚可喜拨左翼镇右营徐有功统步骑，合潮镇刘伯禄，恢复揭、普诸邑，师札揭阳城西。屡遣骑哨挑战，追之，即退。二十二日，援剿右镇黄胜、殿兵镇林文灿、前冲镇黄梧适在埔上操演，伯禄率骑兵过西门，左先锋镇苏茂欲出兵与战。金武镇郭遂第曰：『列阵过桥，胜则犹可；倘若少怯，其桥又狭，难以退，其将如之何』？黄梧曰：『战则必胜，何用退兵』？茂以为然，发令前进。对敌逾时，忽徐有功从旁冲出合击。茂阵大乱而溃，溺水死者不计其数，黄胜、林文灿二镇咸亡焉。独郭遂第全镇近桥急抽回，无失。前提督黄廷时守东门，闻报，出兵欲夺伯禄营。禄方抽回兵马。苏茂、黄梧才收残兵。廷即申揭阳失机事状于成功，功遣兵官张光启按揭察访战败情由。
　　二月，又令五军总制张英，再督杜煇、林胜诸镇往助黄廷。伯禄闻知，乃截港为营，严禁各乡接济；如违，罪同叛逆。廷等兵众食难。正踌躇间，忽成功谕到：调苏茂、黄梧、杜煇回厦门，黄廷、林胜下粤东，往侦永历信，以便勤王。廷至碣石，攻苏利。
　　三月，陈六御报定西侯前军总督张名振病故，成功以陈六御统其众。水师前镇阮骏侦定海关造船五百只，欲攻舟山；请援。功遣张鸿德、马胜协守。
　　四月，贝勒得各澳船只已备，令韩尚亮为先锋会攻。成功令林顺、陈等、萧泗、杨祥、林明、陈泽七镇，领大熕船十四只，前往围头，坐上风以待。又令陈魁、苏茂、陈煇、陈斌四镇，共配大熕船十二只，出泊辽罗。令兄泰率舟师应援。再令万礼、黄梧、黄安、蔡文、林逊五镇带船十只、快哨十只，巡哨高崎、浔尾及圭屿一带，以防海澄诸港。仍檄南澳陈霸、铜山张进为备。又令翁天佑、王秀奇巡视厦门。韩尚亮等师出泉围头，相遇大战。援剿左镇王明同信武镇陈等冲■〈舟宗〉入击，沉船数只。林顺又合攻，尚亮急退，泊围头。贝勒闻尚亮失利，亦率诸船而出，寄碇于围头。是夜忽狂风大作，凡满、汉配在船者，咸受颠播之苦，眩晕颠倒，支持不住，每迫舵工拢船近岸。舵工告以海船不比河船；况明日就要打仗，所有杉板业都佩起。今如此波浪，虽放得杉板，亦拢不得上岸。看风若稍止，自然无眩吐之苦。既而风愈狂，大雨又淋漓，涛浪滔天。船不成■〈舟宗〉，或断碇者，或拖碇者，声遍海上，各为飘散。船■〈舟宗〉相触，损坏过半。天曙，回南方定，贝勒乃率韩尚亮等而退。时有船被风飘出金、厦各岛，被获见成功，功令割其耳鼻、断其手掌，差船渡过沿岸放回。盖欲压其「嘉禾断人种」为「断人掌」之谶也。
　　贝勒遭风打回，船只损坏，而厦门一时不能急攻。正在烦躁，有为其说者曰：『金门白沙寨，系国姓胞叔鸿逵筑隐之处，积蓄甚多。可统舟师，乘其无备，抢夺其寨；则金门难守，厦门自孤矣』。贝勒大喜，令王进功为帅，督舟师出攻。进功恐泄其谋，传诸将曰：『此去攻打白沙寨，将士各宜用力争先。如得此寨，其中子女玉帛，咸锡尔等；若不用命者，斩』！将士得令，个个欢悦，旧跃上船，扬帆出港。甫到洋中，适遇洪旭领船巡哨，遂相迎敌。又遣快哨飞报成功，功令林顺、杨祥、陈斌、黄昌、陈等、蓝衍、杨祖八镇出援。进功甫与洪旭酣战之间，忽见贼艘齐至，恐被所困，随挥诸船退入泉港。
　　五月，黄廷等至碣石卫，攻苏利。利据险坚壁，廷因粮匮回师。
　　六月，成功集文武会议揭阳败绩：以苏茂擅自出兵，不听郭遂第之谏，以致黄胜、林文灿诸军覆没，应以失机论罪当死。苏茂斩首示众，责杜煇戴罪立功，罚黄梧铠甲五百领。擢周全斌为先锋镇，郭遂第（改名为华栋）为后冲镇。拨黄梧入守海澄代王秀奇，出厦门议事。茂因纵施郎，成功侦知，久蓄于怀，欲杀之而无由。今偶有揭阳之失，借此斩之。诸将士不知其故，咸有微言曰：『论茂揭阳之败，无非天意；岂战之罪？虽不从郭遂第之言，其气可以吞敌，何至于死？况茂战功难以枚举，非他人所可比。藩主如此旅行，岂不令人寒心』？成功知众心不服，即令厚殓设灵，养其妻孥。自作祭文，遣礼官陈瑞龙（瑞龙字仁孝，湖广武进士，原铜山参将，官至都督，依成功，卒于厦门）致祭。其文曰：『维永历十年四月望越二十有七日，遣礼官陈瑞龙谨以柔毛牲仪，致祭于统领左先锋镇苏提督之灵曰：王恢非不忠于汉，然误国家之计，虽武帝不能为之赦；马谡非无功于蜀，然违三军之令，虽武侯不能为之改。国有常法，余无私恩，断不敢以私恩而亏国法。今废私恩而行国法，卷言酬之，神其格之。哀哉尚飨』！于是三军始定。
　　贝勒虽恢复漳、泉诸邑；独海澄一县枕山依海，炮台坚牢，烟墩密布，帆船可援，因是屡攻未得下。多方诱降，而王秀奇等终不受招。忽成功以揭阳失利斩苏茂，而黄梧虽受铠甲之罚，于心终不安，乘其拨守海澄之便，于六月十一日遣心腹将赖玉（玉，平和人，投诚，官至泉州城守游击。甲寅从耿谋王进功，被提标五营所杀）密通总督李率泰，欲献海澄投诚。率泰转启贝勒，贝勒大善，檄提督马得功接应。玉回报梧，梧因说茂之族弟苏明曰：『君知危乎』？明曰：『不知也』。梧曰：『本藩刻薄寡恩：百战之功，毫无厚赏；偶尔失利，悬首竿头。尔兄揭阳之败，实乃天意，今已被杀。尔能保其无事乎』？明曰：『如公所言，将奈何』？梧曰：『我已差人纳款于总督，公若不去，祸必旋至。为今之计，莫若相从投诚，方为上策也』。明曰：『公戏我耶？抑有实事耶』？梧曰：『尔不信，我免冠示尔』。明见梧鬓发果剪，愕然曰：『公毋乃太急乎』？梧曰：『提督差官昨夜到此，我已将印劄缴去，并当面剪两鬓示信。今乘王秀奇往厦之便，约今夜四鼓，马提督到便献城。迟则难于下手矣』。明曰：『果如是，吾当相从。但老母在厦，今若从公投诚，本藩岂肯干休？必然累及老母受刑，明诚千古罪人也』！梧曰：『智者达权，不可守经。公如不决，悔无及矣』。明见梧左右雄壮，似欲相挟状，无奈许之。同梧回署，出其印劄，亦剪两鬓示信。乃诈为巡视城垣，勒兵以待。至五更，城外果报骑兵云集。左先锋镇后协康忠领众督御，被黄梧一刀砍落城下，遂同苏明开门迎降。提督总领旗刘进忠带领骑兵首先入城（进忠，后为潮州镇。甲寅从耿藩，丁巳投诚，磔于京师）分守四门。天曙，梧、明出见提督马得功，功厚礼相待。出令安民，而市肆不惊。飞报贝勒并总督李率泰，泰与贝勒各齎袍帽褂靴，令薙发以待。贝勒以既得海澄，则厦门可图，而收两岛无难事也。率泰亦云：『海澄系成功储蓄粮饷之所，为金、厦门户。今黄梧既弃邪归正而献海澄，足孤其势。不日漳、泉会师，以合攻两岛，易易也』。即将前欲封成功「海澄公」留下之印，会题授黄梧。命下，准授黄梧为「海澄公」，皂旗白钺。七月，设公标五营，驻漳州平海。梧荐「施郎水务精熟，韬略兼优。若欲平海，当用此人」。郎遂改名为「琅」。贝勒与率泰合疏保题施琅为同安副将，寻而擢为总兵。安插苏明于漳平。后以明母在海，调明入京，授精奇尼哈番内大臣。成功亦以明为梧所胁，非明本心，不杀其母，且月给以养之。
　　当其时，王秀奇之领兵张协，于晚间见黄梧出伏路之兵悉系贴身亲随，而且举动慌张，心甚疑之。遂乘潮落，差快哨往厦密禀王秀奇，说梧情状，患有外变，当速为备。秀奇接禀，业已三鼓，遂袖禀叩辕门，请见成功。功即遣甘煇、林胜、陈斌、陈鹏、黄安、杨祥诸镇，驾快哨飞入海澄，又令洪旭、马信、王秀奇、陈魁、张鸿德、林世用、刘国轩等驾赶缯船接应。甘煇舟师甫至海门，天色微明，见沿海人民奔窜，顿足曰：『事不济矣！海澄必失』。时张协等望圭屿一带航船而入，急招呼相救。煇令拢船，张协下船哭诉，请速救援五都土城。时土城内副将林明与领兵康熊闻海澄有变，坚壁守御。忽见满、汉齐至，进退维谷。忽闻甘煇来援，即开门接应。煇令林胜等分伏要道，令陈斌、陈鹏二镇列阵候敌，令林明、康熊搬运蓄储粮饷下船。既而洪旭大队亦至，议欲乘彼人心未定，进攻夺城。得功见海船如叶，又合土城余党，摇旗呐喊，似欲攻城之状；遂分遣精骑暨枪手据险堵御。旭与煇曰：『土城器械、粮食既已搬尽，咫尺孤寨，守亦无益。不如乘其潮退，督兵出厦门，以图后举』。煇曰：『此论最当。黄梧之谋已久，非陡然献降。徒伤兵卒，无益于事』。遂鸣金收军，下船回厦。得功见海船已去，亦分兵据守隘口，布伏防范。
　　煇等回厦见成功。功见土城粮饷搬尽，擢林明为右戎旗镇、康熊为左戎旗镇。又遣兵官张光启、兵都事黄璋下狱，以其扶同黄梧瞒借杨琦衣甲器械应点之罪；后又不能善为抚驭，反惊挟他，以致心惶叛去。
　　七月，成功令黄元、郭华栋二镇领本部将士下铜山，同张进协守。遂大会诸提镇参军商议曰：『本藩正欲刻期北上，争衡吴越，只因海澄一失，遂尔中止。现今贝勒与总督咸提师驻漳，其省城必然空虚，不如乘南风直抵闽安，入取福州。若得福州，则漳、泉下游悉为我有。他若救应，疲于驰驱，是彼劳也。然后假一旅，从中截杀，必自乱矣。未知诸公以为何如』？诸将曰：『藩主神算，非诸将所能及』。即以中提督甘煇为元帅，后提督万礼副之，统杜煇、陈斌、陈魁、林明、巴臣兴、林胜、蓝衍、魏其志、杨富、黄安、刘国轩、杨来嘉、郭义、蔡禄、蔡文等一十五镇，坐配大船四十只、快哨二十只，北上取闽安。煇至湄州，戴捷来迎。煇命捷为引导，进攻闽安。闽安守将见海航云集，不敢迎战而遁。煇得闽安，勒兵报捷。功以前提督黄廷率陈鹏、周全斌等守厦门，释张光启、黄璋仍掌事，洪旭同兄泰守金门，陈煇领熕船二十只泊南山边圭屿，以防海澄舟师之出。亲领王秀奇、林明、张英、萧泗、林雄、黄昭、萧拱宸等往闽安。值中权镇马信自舟山遁回，见成功，陈诉『定海关出水师船五百只合攻。信与阮骏、陈六御、张鸿德等分熕与战，终日未分胜负。是夜二更，南风大发，水师用火船纵焚。阮骏同陈六御、张鸿德咸阵亡焉』。功大痛哭三将勇烈，令优恤其子。即将大队舟师入南台，夺据其桥，进围福州。分诸镇：东守乌龙江，以御泉、漳救援之师；西据洪塘水口，以截延、建上游粮米；北守连江北岭，以遏温、台接应之兵；惟南面近水不为备。拆毁东南隅一带房屋，竖栅，安置炮台，与乌楼相对。日夜攻打，轰声震天。时贝勒与总督之兵在漳州，城果空虚，兵民人等一时为之震动。仅有巡抚宜永贵在内，接闽安已破之报，正欲请兵防范，忽而楼船塞港，兵临城下；与城守副将田胜（河南人，善用标枪）督兵守御。又分一旅出守乌楼，以作犄角。但城大兵寡，乃会绅矜，按家甲，拣选民壮，日夜轮流守御。差人飞递贝勒、总督，回师救援。成功一时骤至，未知虚实，未敢临城。只调各镇安营，深沟树栅，以为久困计。每率众倚梯攻城，即被乌楼横炮击退。功集诸将议曰：『乌楼乃系城中之犄角。不夺乌楼，此城难破。明日必须并力攻夺，方许收军。如退缩者，斩』！是日，炮火不绝，合攻乌楼，楼悉崩坏，兵士生无二三，遂为成功所夺。
　　城内见乌楼已破，人心愈惶。独有巡抚旗鼓参将张国威请于宜永贵曰：『威观在城诸将，只堪守城。至于田副将独自一人，焉能分身破敌。现有原任布政司周亮工与副将王进（进即王老虎）缘事在狱，宜调此二人出来计议，必有方略，庶其围可解也』。贵曰：『二人乃系钦犯，若纵之出，倘有他变，谁任其咎』？国威曰：『亮工、王进二人，忠心无二，威愿以全家四十三口保其无变』。宜永贵见国威恳切，又当危急之际，即允其请，立召亮工、王进入辕门，许以立功赎罪。二人叩谢而出，致谢国威。威曰：『今日之事，非市私恩。可速登城观敌，用计破之』。亮工与王进忙登南楼。遥望毕，即回覆宜永贵曰：『贼势方锐，未可与敌。虽乌楼被其所夺，料贼一时未敢临城。俟其稍懈，当出奇兵破之』。宜永贵曰：『何谓奇兵』？亮工曰：『遍观城外，营垒相连，难以骤破。独东南近水一角略尔疏防，可令王进带骑兵三百人、步卒一千五百人，偷过鼓山后，转出六通桥，冲杀南台，焚其船只。再令田胜领骑兵一百五十人、步兵五百人，伏南门；李武领骑兵一百五十人、步兵五百人，伏西门。遥观王进出兵，二处起伏冲杀。其余兵民守城者，悉令呐喊助威。破之必矣』。遂戒严防守。
　　八月，贝勒知成功犯福州，与李率泰相议：一面拨梅勒章京阿格商统领骁骑救援福州，一面遣提督马得功带兵由云霄八尺门渡江袭取铜山，傚击魏救韩之法。
　　十六夜三更，宜永贵依亮工之计，令兵衔枚、马摘铃，开水部门而出。王进领兵从鼓山后绕转，天色微明，鸣螺喊杀。城上见王进兵出，遂发大炮，大声呐喊。西南二处，伏兵齐起。成功诸营不知兵从何处来，一时不及列阵，各慌忙奔窜，相争下船，乘潮而去。杀伤溺水，死者不计其数；旗帜器械，弃满山海。是日围解。成功出劄闽安，度势踞险，筑炮台围寨，并罗星塔亦筑土城，令诸镇轮流守御。功将大队舟师，移屯螺口江、定海凤埔。
　　九月初六日，马得功领兵至八尺门，排渡攻铜山。张进侦知，遣黄元、郭华栋统众来敌。得功屡挥军欲渡，悉被华栋等踞险攻击，死伤甚众。得功见其有备，遂抽师回。郭华栋报捷于成功。
　　十月，成功修表，遣太监刘九皋同内司镇中营副将江王振，航海从粤东龙门间道见永历，请会师恢复。擢右提督王秀奇为五军总督、中权镇马信为右提督。礼官陈宝钥（官至山东青登莱道）假托修茸船只，密载眷口，入泉州港投诚；以黄开泰为礼官（泰，丙戌举人。投诚，官至□□道）。原兵部侍郎王忠孝荐举同安殉难陈鼎之子陈永华有经济之才，成功用为参军。
　　十二月，成功督诸舟师犯罗源、宁德等县。诸将飞报贝勒，贝勒令阿格商、巴都、柯如良等率骑兵往援。
　　初十日，郑芝龙差家人谢表到闽见贝勒、佟巡抚、李部院，欲劝其子成功投诚，时总督在漳。佟巡抚修书曰：『我皇上定鼎以来，不专用兵，德威所迄，无远弗届：东至高丽、漼儿哈、鱼皮诸国，西至插汉、缅甸诸国，南至土苗、洞蛮诸国，北至河套、海西诸国，率皆慕义向化，稽颡恐后；至于孔、耿、尚、吴诸藩封，躬膺茅土，任专一面。君臣之情，亲于父子。迩来惓惓于诈信之间，是自疑贰也。天时人事，侈口而谈；骄蹇满纸，殊堪愤恨。不佞略一析之：大凡开创之初，久而后定。如周武一戎衣，犹因小腆未靖，作多士、多方八篇以晓告之。楚越弄兵，不过地方杀运未终，敢烦王师戡定耳。近报执馘献俘，风飘箨卷。至西人入河州一事，全无影响。而台台伏处海隅，见闻不远，一二浮食之辈，生事造言，以相簧鼓；此乃山野村落传说称奇，而不知其无稽也。至如河北水溢、关中地震，事实有之。董子谓：天之仁，爱仁主，故时出灾异不一，以见天之绝爱人君也。自古殷忧启圣，毋论尧、汤之世，水旱尤甚；汉文帝日中有王字。然贞观之治，千古最称；宣帝时凤五出、麟一至，究仁慈不振，卒以短祚。灾异之验，果何如乎？从来窃发海上者，不乏人矣。其不能离于海者，犹鱼之不能脱于渊也。庙堂妙算，以为兴师动众于烟波浩渺之中，劳民而费财；不若收其英杰，使相统驭，居民得以永逸。此不过以海治海之策。今恩纶频颁，诏使叠至；而台台错认以为穷洋孤岛，洵足为万里长城，艟艨樯橹可作边隅，而意益骄、念益侈，不亦疏乎？圣天子车书一统，海宇率宾，犹温诏慰勉，推心置腹。台台倔强于鹭岛之中，期期不奉诏，偃蹇恣肆，真夜郎王问汉使者曰：『汉比我何大也』？若夫豪杰举动，似不如是。不佞以为尚可与言者：台台不反覆于既抚之后，而徘徊于未抚之先，洵倔强男子哉？今若敛兵而退，以待天朝之命；不佞亦当代刘制台担其事，补牍上请，全天伦之恩、膺带砺之锡：铁券金章，如取如携；尔公尔侯，爰及苗裔。不特珥笔文臣不敢望，即从龙诸勳策血战数十年未易致者，台台一旦得之，此诚布衣之极致、匹夫之伟业矣！若夫拥乌合之众，逞螳臂之势；九重之上，赫然一怒，六师南至，岂有逆施顺行者哉？抑或悬五等之赏，以待海滨之士，而肘腋之间，岂无怀我好音者乎？存亡利害，间不容发，愿高明熟思而审处之！语出由衷，并无欺饰。仰祈裁察，不胜企翘』！差员送谢表至宁德见成功。表曰：『太师受禁，无非为藩主不肯薙发耳！今天下已定，徒劳无益。父子天性，焉可弃绝？若早投诚一日，则太师早得一日之安』。成功喝曰：『尔辈但知保身，岂知误国为大？天下事安能逆料？滇南、川、贵、楚、越、荆、襄之地，豪杰辈出，皆怀恢复之心。尔辈小人，焉敢鼓唇舌而妄谈天数？若不急退，当枭尔首』！表悚然不敢复言。功恐借抚为由，而总督在漳乘间出攻厦门，遂令甘煇殿后，自领舟师载谢表同差官回厦门。
　　二十一日，阿格商接侦卒报：成功大队已去。随挥军追赶。至护国岭，遥望后军，队伍整肃，不敢进迫，即屯营相对。二十二日，格商率轻骑突阵。甘煇与战，终日未分胜负，各收军而回。马信曰：『藩主回厦议抚，命公殿后，非专于战，公何过劳』？煇曰：『虽然议抚回师，但所积贮实关诸将命脉。彼来追迫，不得不御』。信曰：『素闻公善战，明日观公退敌』。煇曰：『当先催各营搬运粮米在船，然后抽兵过桥。奇兵韩德、前冲刘巧二镇，可带本部将士，埋伏在西北山谷。后冲黄昭，汝可带本辖军将，往桥之东北埋伏。火武镇魏进功，汝可同中协陈谦前去诱敌：轮流接战，当徐徐诈败，且战且怯，赚过桥之东北，听连珠炮响，齐冲合攻。又令金岸、康熊领本部偷过西南，作欲去攻城之状。其余咸下船』。诸将悉依令于四更造饭，五更各衔枚埋伏等候。格商回营，与众相议。柯如良曰：『甘煇伎俩甚是高强，未可轻敌』。商曰：『赤脚毛贼，有何伎俩？除之甚易。明日当各用力，俟吾擒之』。次日饱餐，结束而出。见沿岸群然搬运粮米下船，商即挥骑赶杀。将近至桥，火武镇魏进功接战，未及数合而退。陈谦出敌，而进功已渡桥矣。既而谦亦退，格商迫之。谦分二队伏于桥之左右，复出进御。格商望见有伏，不敢追。谦乘疑亦抽过桥。商见贼尽渡过桥而去，遂尾其后而追之。将至东北角，忽闻连珠炮响，勒骑四望，而黄昭突出，格商奋勇冲杀，昭败走。未半里，韩德、刘巧二伏齐起，商又分骑接战，德与巧亦略战数合而退。商挥诸骑急追，柯如良骤马高叫：『贼兵卖阵，当速退！勿追』！商弗听。甘煇踞高按刀，视格商至，从高驰下，斗商。煇用「金龟脱壳」之计，格商被杀，巴都救之无及。煇勒兵转战，死失甚多，弃马匹、布幔、辎重不计其数。煇收军，信迎曰：『今日始信公之真勇略也』！
　　巴都飞报贝勒。贝勒大怒，而抚局又搁矣。成功送谢表归，表乞回书，功不允，表叩头流血，方取笔援书曰：『嗟嗟！曾不思往见贝勒之时许多好言，竟尔不听，自投虎口，毋怪乎其有今日也。吾父祸福存亡，儿料之熟矣。见其待投诚之人，有始无终，天下共晓。先以礼貌，后遂鱼肉，总是「挟」之一字。儿岂可挟之人哉？固已言之于先，而决于早矣。今又以不入耳之谈，再相劝勉。前言已尽，回之何益？但谢表日夜跪哭，谓无可以回覆为忧，不得不因前言而详明之。盖自古治天下，惟德可以服人。三代无论矣。汉光武恢弘大度，推诚窦融；唐太宗于尉迟敬德，朝为仇敌，一见而待以腹心；宋太祖时，越王俶全家来朝，二月遣还，群臣乞留，章疏封固赐之。皆有豁达规模，故英雄感德，乐为之用。若专用诈力，纵可服人，而人未必心服。况诈力之必不能行乎！自入闽以来，丧许多人马、费许多钱粮，百姓涂炭，赤地千里，已验于往时。兹世子倾国来已三载，殊无奇谋异能，只是补葺破城、建造烟墩而已。一弄兵于白沙，而船只覆没；再弄兵于铜山，而全军歼灭；扬帆所到，而闽安便得；罗源殿后，而格商授首。此清朝之尚诈力，果有损耶？益耶？此不待析而明矣。今欲别顺逆，而不知顺逆在于心，不在于形。试观姜壤、金声桓、海时行岂非薙发之人哉？大丈夫磊磊落落，光明正大，皎如日月，肯傚诈伪之所为，苟就机局，取笑当时？试思今日之域中，竟是谁家之天下？损无数之兵马、费无稽之钱粮、死亿兆之生灵，争区区数根头发，不特大为失策，且亦量之不广也！诚能略其小而计其大，益地足食，插我弁将，何难罢兵息民。彼无诈、我无疑，如此则奉清朝为正朔，无非为民生计也，为吾父屈也；文官听部选，钱粮照前约，又无非为生民计，为吾父屈也。将兵安插得宜，则清朝无内顾之忧；海外别一天地，儿效巢、由、严光优游山林，高尚其志耳。儿志已坚，而言尤实，毋烦再报，乞赦不孝之罪』！书毕，付谢表同差官回福州而入京。
　　顺治十四年丁酉（附永历十一年）正月，成功督舟师北上，住三都。
　　二月，令总制张英、后提督万礼统诸镇攻温州金乡卫。守将翟永寿降，收其粮食而回。
　　三月，拨万礼、韩英、洪善、杨朝栋等轮守闽安罗星塔寨栅。成功舟师至镇下澳，遇雨，回厦门。定国公郑鸿逵卒于金门。成功乘丧，恐其有变，戒严防备。
　　四月，成功因地方频得频失，终无了局，何时得望中兴，询诸参军。吏官潘庚钟曰：『边地虽得，亦不足以号召天下豪杰。昔太祖起义濠州，若不得俞通海、廖永忠等水军，安能夺釆石而得金陵，以成一统之基？以钟管见：漳、泉沿边，数载争战，民亦苦极。不如将数百号战舰，直从瓜镇而入，逼取江南。南京一得，彼闽、粤、浙、楚以及黔、蜀之豪杰志士，悉响应矣』。甘煇曰：『江、浙地广，非数十万之师不可。倘大队前进，而贝勒侦知，会合水师出攻两岛（金门、厦门），岂不危乎？不如就退，窥其衅隙攻取，进可战、退可守』。庚钟曰：『公所言，眼前常见，非长久计也。今若不取，是自老其师。倘一旦会天下之兵以窥我，两岛岂能独全乎？所以未暇全师及此者，尚有滇、黔、粤西孙可望、李定国等牵制。刻下藩主统貔貅之众，入据长江，截其粮道，则江南半壁悉为我有。彼自顾不暇，奚暇攻我两岛哉』？工官冯澄世曰：『潘参军之论，正是舍末而就本。若今日坐老其师，不取江南，清朝之志未必便忘两岛，亦理势使然也』。甘煇坚执以为不可，恐邯郸学步，反失其旧。参军陈永华曰：『倘徒在闽争野争城而望中兴，此亦甚难。今日潘、冯二参军持论师从江南，号召天下，其见甚高。盖取江南而两岛自安。若偷安岁月，一旦合攻，虽使诸葛复生，亦难措手矣』。成功曰：『吾亦有心久矣。正武侯所言「势不两立」，清朝其肯每饭忘我耶？当先遣人从间道抵粤西请旨，令孙可望、李定国集滇、黔、粤、楚之师出洞庭而会江南，以分其势。俾天下英雄跂足相从』。庚钟曰：『藩主所见最明。但恐粤西孙、李不睦，稽延而未得进。可差能员请旨，并说孙、李忠君爱国之心，忘私愤而伸大义，分道出师，立功者王。才可摇动，庶得万全』。成功曰：『此论最是。但苦无人可为使耳』！永华曰：『杨廷世极有口才，差往决能成事』。功允华请，即修表并书，遣杨廷世同刘九皋泛海，从龙门间道往粤西。
　　四月，令水师后镇施举同李顺往浙江，招抚松门一带渔船为乡导，以便进取长江。
　　五月，察言司常寿宁启郑泰私盗洋船银一万两。成功着六官会议，查常寿宁失实，以其离间左右亲信之人，罪当死覆。成功念其起义，一家四十余口被杀，姑以老耄误事，休致之。施举至定海关遭风，收入港口，遇水师力战而死。
　　时有台湾通事何斌者，因侵用揆一王银二十余万，恐王清算，谋之小通事郭平。平曰：『不过多开条目而已耳』。斌曰：『银至二十万，亦非多开可以了当』。平曰：『不然，将奈何』？斌曰：『语云：「三年水朝东，三年水流西」，所以有桑田变沧海之语。我想鹿耳门一带沈坏夹板，屈曲之处，乃系深港。其赤嵌郡边虽沙泥污浅，宁无冲崩滩激，流水更变？汝可密驾小船，作钓鱼状，顺鹿耳门至赤嵌城边，打探水道。尚如前浅污，或亦有变更移易，回来再作商量』。平即寻小船，蓑衣斗笠，鱼饵钓竿，顺流荡漾。至潮涨，又顺流而入，暗将竹篙打探，果于污泥中冲流一条港路，自赤嵌城直入鹿耳门，水深有四尺余。归来，密报何斌。斌大喜曰：『果有是事，此乃天助我也。尔其秘之』（东旭评曰：非关沧海变，多是地将灵。若不假诸辈，何由入典型）！
　　七月，成功以洪旭、陈煇督水师诸镇防守金、厦。自领大队舟师北上。初十日，至兴化黄石，令甘煇驻劄涵江，征催粮米。十三日，出屯狼崎，坐快哨巡视，闽安令黄霆把守。霆曰：『闽安迫近内地，恐一旦有虞，援之不及，诸军危矣』。成功曰：『尔且暂守，当着人代汝』。功回狼崎，拨护卫前镇陈斌、神器镇卢谦、右提督右镇余程等守闽安罗星塔，代黄霆从征。
　　八月十二日，成功至海门登岸逼攻黄岩县。守将王戎率兵与战，战败议降。知县刘登龙（辽东人，监生）劝戎坚守，戎执献成功。功嘉其节，令人说之，不从。乘守者睡，投江而死。功怜之，葬其尸于江滨。十八日，进围台州。马信单骑招降。总兵李泌同知府齐维蕃、临海知县黎岳詹献城降。
　　九月，天台、太平诸邑降，海门卫坚拒不纳。功遣万礼攻之，不得下。功亲到察阅地势，见城坚险，遂按兵，令监督宗继宁入城劝谕。守将张捷从继宁出见成功，功优待之。乞禁骚扰。前所刘崇闻捷献城，亦遣人投降。
　　永春县林永伪称起义勤王，聚众数万余，陷永春县。总督李率泰征各标兵将平之，乘胜议攻闽安。密遣标下投诚总兵张蕴玉、随征副将刘陞耀带兵三千，驾船潜渡长乐港，过罗星塔，截其归路，方进兵合攻。贼将余程战死，闽安复失（蕴玉，字云路，湖广武冈州人。业儒，有澄清志。时流寇猖横，率众卫乡，奋勇截杀，寇戒莫犯。后隶安国公刘承胤麾下，屡有战功，授总兵官。投诚，随征福建。性极聪明，凡经水程，便记忆礁线浅深。后平金门、铜山之功，官至粤东澳门副总兵）。
　　陈斌等死守罗星塔待援，总兵施琅遣人招斌。斌率卢谦等薙发投诚全师至福州。泰令大厅按册内花名领赏，五人一队，从东辕门入，由西辕门出，即收其器械，枭首千有余人。斩讫，方收斌与谦等，并杀之。但时呼传甚急，有出玩赌博、患病者，倩人代之，尚活有数十余颗。成功接陈斌请援文，恐闽安有失，两岛难保，遂弃台州南下。至狼崎，报斌已投诚，随拨陈尧策守狼崎，御闽安水师。功回厦门。
　　杨廷世、刘九皋齎表至粤西。时值起冷孟■〈金在〉为兵部左侍郎（孟■〈金在〉后为贵州巡抚。永历十二年四月，备御安隆，马进忠引兵入贵阳，冯收礼弃平越，大兵云至，孟■〈金在〉为叛兵所执献功，谕薙发，骂不绝口而死），王应龙为司空。永历忽接成功本称：『欲躬督舟师从瓜州、镇江而入，直取金陵。请命李定国、孙可望等领兵，由楚泛洞庭，会合恢复，以迎圣驾』。永历随宣杨廷世、刘九皋入见。问成功兵船钱粮。二人对以『舳舻千艘，战将数百员，雄兵二十余万。粮饷虽就地设取，尚有吕宋、日本、暹罗、咬■〈口留〉吧、东京、咬趾等国洋船可以充继』。永历大喜，下廷臣会议。冷孟■〈金在〉奏曰：『成功执大义，不肯从父投诚；远隔海滨，岁岁贡问不绝。今有大志，欲亲统舟师入镇江，直取金陵，与陛下恢复中兴，实有桓文尊周之义。宜加封晋秩，以鼓豪杰响应之心』。永历又问：『成功部下，所隶何爵』？皋奏曰：『悉系先朝侯伯』。永历又问：『尚有宗亲否』？皋曰：『有监国鲁王、宁靖王、泸溪王、巴东王、益王世子、周世孙……宗戚甚多』。永历又问：『待诸宗亲、侯、伯之礼如何』？皋曰：『凡诸王宗亲，成功以先帝所封宗人府府正之礼相见，月送俸禄。诸难臣逃归者，悉以先辈敬之。或授以参军，预谋军政。其侯伯来归者，有兵者，听其提调。执法无私，待人不贰，不让唐之汾阳也』。永历顾冷孟■〈金在〉曰：『所属部伍，尚有侯伯，卿当酌议加封何衔』？■〈金在〉曰：『太祖祖训，外臣无封王例，故徐达以死后追赠王爵。今在扰攘之际，理应从权，不可徒守以经。如李定国不过以战胜定南王孔有德之功，遂封西宁王爵。成功系先帝赐姓，其与祖制无违，亦应封王，以便统众而收人心』。永历曰：『卿所奏甚合时宜，当议王号』。孟■〈金在〉曰：『当以廷平一府封之。俟江南有功日，再进封「一字亲王」，方见次第』。永历依议，着礼部铸「延平王印」，并册一道。另着杨廷世、刘九皋举成功部下将官有功者奏闻，以便加爵。廷世即举左提督王秀奇、右提督马信、中提督甘煇、前提督黄廷、后提督万礼、五军都督陈煇、兵官洪旭、户官郑泰等；永历遂封王秀奇为「祥符伯」、马信为「建威伯」、甘煇为「崇明伯」、黄廷为「永安伯」、万礼为「建安伯」、陈煇为「忠靖伯」、洪旭为「忠振伯」、郑泰加少傅；其余侯伯印数十颗，以锡有功。另以六部郎中各一员，随师纪录。赐上方剑，便宜行事。又自书手诏，令其速进师江南，伸大义于天下；号召英雄，勤王迎驾。遗漳平伯周金汤、太监刘国柱齎印册，同杨廷世、刘九皋从广西间道，由粤东龙门航海来厦。
　　十月二十八日，成功统舟师南下。十一月朔日，到南澳。忠勇侯陈霸曰：『欲攻惠、潮，须防苏利、许龙。不如先取鸥汀，此寨粮足，当先取之』。左戎旗林胜愿为先锋，功允之。令黄廷为帅，又分拨诸镇入揭阳、潮阳、澄海，以分其势；功遂回厦门。时值冬旱，壕寨悉干。廷令造木牌遮身，以铁锹掘寨脚，堆积火药地雷。火发，寨崩十有余丈。林胜督众乘势冲入；因恨其屡次率船截劫，屠戮殆尽，活者仅存百有余人而已。
　　十二月，周金汤、刘国柱、杨廷世、刘九皋等到厦门。成功率甘煇等诸文武，恭迎海埏，拜受延平王册封。请安毕，厚待周金汤、刘国柱，详询粤东进取情形。金汤曰：『恢复在于人心。苟人人如贵藩之心，则中兴指日可俟。奈诸将各心其心耳』！功是之。遂拜谢表，并「会师江南疏」，差参军徐孚远、太监刘之清、刘九皋同周金汤、刘国柱航海龙门复命。功设长史、审理、典宝、典杖、典仪、典膳等官，悉照王府行事。
　　顺治十五年戊戌（附永历十二年）正月，成功调南北征各提镇舟师回厦。
　　二月，挑选各提督壮勇者为「亲军」，厦门港筑「演武亭」操演。各以五百筋石力能举起遍游教场者五千人，画样与工官冯澄世，监造坚厚铁盔、铁铠及两臂、裙围、铁鞋等项，箭穿不入者。又制铁面，只露眼耳口鼻，妆画五彩如鬼形，手执斩马大力。每人以二兵各执器械副之，专砍马脚，临阵有进无退，名曰「铁人」。每人月给饷银三两。有功者，擢为营将。令左虎卫陈魁统之。
　　三月，遣右虎卫陈鹏统兵船南下攻许龙。龙率舟师出御，失利。鹏掠其边民而回。
　　四月，擢杨来嘉为亲丁镇，属前提督永安伯黄廷统辖，同忠振伯洪旭共商机务，守金、厦。擢思明州知州邓会为监督粮饷。又以薛联桂为思明州知州。修表遣杨廷世往粤西，报出师日期。独甘煇心中犹豫：以其恰封崇明伯，今欲往江南，必由崇明县地方经过，则前日活阎罗所示『官至崇明，寿至崇明』之句，不亦有验乎？因复请于成功曰：『煇闻瓜镇限以铁链，此则船之艰于前进；两埏炮台密布，此则陆之难于登岸。况江南地方辽阔，以煇愚意，未可深入。不如俟李定国、孙可望二人会师信到，然后进兵，庶首尾相应，战守有方，可以一鼓见效』。功曰：『会师之举，不过欲牵制其势耳。岂不会师，而即不进兵者乎？况兵马云集，日费万金，岂可稽延，自老其师哉』？遂大整兵船：以中提督崇明伯甘煇为前部先锋，统左虎卫陈魁铁人五千、护卫兵一万，并宣毅前镇陈泽、宣毅后镇吴豪、前冲镇刘巧、右虎镇陈鹏、后劲镇杨正、左冲镇郭义、后冲镇刘进忠、水武镇林世用等兵一万，配坐大熕船二十只、鸟船二十只、快哨十只，为首程；又遣右提督建威伯马信，统右先锋镇杨祖、援剿左镇林明、殿后镇黄昌、亲兵镇黄应、智武镇蓝衍、木武镇黄昭、正兵镇杨世德、火武镇魏标等兵二万，配坐大战船三十只、赶缯船二十只、快哨十只，为二程接应；又令后提督建安伯万礼，统援剿右镇贺世明、右冲镇蔡禄、宣毅中镇李化龙、神器镇杨祥、援剿中镇蔡文、宣毅左镇黄安、宣毅右镇巴臣兴、奇兵镇张魁等领兵二万，配坐大熕船三十只、船艍二十只、快哨十只，为第三程接应。成功自领侍卫陈尧策、五军都督张英、左武卫林胜、右武卫周全斌、吏官潘庚钟、户官林俞卿、礼官黄开泰、行营刑官程应璠、兵官张煌言、工官冯澄世、闽安侯周瑞、辅明侯林察、定西侯张名振、平北侯周鹤芝、忠定伯林习山、亲兵镇杨好、中权镇李泌、祥符伯五军戎政王秀奇、援剿前镇戴捷、援剿后镇刘猷、护卫右镇杨衍、参军林奇昌、纪许国、蔡鸣雷、监纪柯平等，配坐水师前镇阮美、一镇洪善、二镇蔡福、三镇林德、四镇毛玉、五镇陈瑞等船共一百二十只、兵四万，为合后。号称舟师一十万众，航船北上。
　　六月初七日，率众登岸犯平阳，守将单任暹降。十三日，瑞安县守将艾诚祥亦献城降。宣毅右镇兼管铁骑巴臣兴病故，功以黑祥云统其众。十六日，成功至温州，镇将坚守。功细度其城险固，惟征木料、粮饷出往舟山。
　　七月初二日，成功问引港官李顺：『此去羊山多少水路』？顺曰：『西南风一日便到。其山皆羊，故名之。山上有「大王庙」，极灵显。海中有独眼龙，系孙真人医治，嘱其养性，勿得动气。故凡过往船只，暗献纸钱，暗着更鼓，不敢放炮鸣锣。若惊起发性，兴波鼓浪，船只难当』。成功曰：『此乃里巷之言。本藩尚欲驰驱天下，百神宾服，奚畏此一孽龙乎』？不听，遂传令开船。初九日午时，到羊山，而各提镇咸至。随放炮鸣金，金鼓响天。不移时，风声徐起，浪叠千层，暂尔淜泙。忽而波涌翻江之势，搅海欲狂，船难收■〈舟宗〉，互相触坏，弃碇破桅，遭浪遇礁，呼救遍海，不可胜计。护卫都督陈德、太监张忠跪请成功拜祝。功笑曰：『此不过风时偶然耳，岂真有龙之发性耶』？不听。奈风愈狂，电愈烁。忠等再求：『跪恳藩主祷求！再无不息』。成功方允冠带礼祝曰：『成功统率三军，恢复中原。果天命有在，登时将诸船沈灭。如中兴有日，祈即浪恬风静』。甫祷毕，随即天色晴明，江山如旧。功失四子睿、七子裕、八子温暨兵士数千人。其所存之船，亦各损坏，乃收回舟山修葺。诸提督咸劝功暂回厦门，功以业已出师，理无再还。
　　九月，修葺诸船报竣。成功督舟师至象山。初十日，知县徐福率父老出降，功安民毕。时各镇兵士逃者甚众，悉系北上新附。且讹言『北将尽欲投诚，故援剿右镇贺世明船桅妆以粉色红色为号』。功亦疑世明船桅之异，遂令姚国泰替世明统其众。又遣张英谕林世用、魏标、李泌、张魁，悉解兵权，为监督。世用大愤，不日死。擢总理监营翁天佑署左提督事。
　　十月初二日，后冲镇刘进忠率其众入黄岩海门所投诚。功闻报，驰令周全斌追之。全斌督快哨二十只，星夜飞赶。至海门，将城围困攻打，进忠御之。忠恐成功大队齐至，于半夜乘斌无备，开西门突围而去。斌亦不追，拔其城，报成功。功擢黄昭为后冲镇。
　　十一月初七日，成功破磐石卫，分诸提镇就汛养兵。
　　十二月，成功率众劄沙关取粮。
　　顺治十六年己亥（附永历十三年）二月，成功仍回磐石卫，调各提镇至磐石听令。
　　四月，成功众至定海关。二十九日，入宁波港焚船。
　　五月初一日，退出。初四日，抵舟山烈港。
　　十八日，到崇明县。守崇明总兵梁化凤（系陕西西安府长安县人）敛兵坚守，功欲顺风入瓜州。冯澄世曰：『欲进兵瓜州，必当先取崇明，庶可流通蓄积以为外援』。功曰『崇明城小而坚，取之必迟延日月，反使瓜州有备，不如先取瓜州镇。若得瓜镇，则江南门户已破，先截其粮道，是腹心有疾；然后乘势取江南，则崇明不攻而自破』。外则修书遣监纪刘澄，密通江南提督马进宝。又差罗蕴章同张煌言为长江乡道使，命顾忠前往探乌喇、宁古诸港路（顾忠，浑名瞎子，去八个月方回。时成功已入长江，败绩回厦。忠是以不果行）。随问：『谁敢领先锋印，以取瓜州』？建威伯右提督马信向前曰：『信蒙藩主眷顾，爵居人上，并无寸功。今瓜州之地方险要、兵马之多寡虚实，颇知其详，愿为先锋破敌』。成功壮其勇，喜曰：『公肯效力，此城必破』。即拨黄安、蔡文、黄昭、蓝衍四将与统辖。又分四队：周全斌居中，甘煇居左，翁天佑居右，万礼居后；陈瑞龙诸镇为接应，或取木营、或断拦江坝、或取谈家州（在瓜州镇之中，与瓜州柳堤炮台相对）、或抄瓜州之后，而攻其城。
　　六月十四日，成功至焦山。时有镇江操江军门朱衣佐，虽然防范，不意功突至，又恃江中有「滚江龙」之拦，故马信等一时舟师扬帆呐喊，旌旗蔽港，金鼓震天，惟有标下巡江营都司罗明升督兵五百守谈家州瓜镇之中列炮与瓜州柳堤炮台相对以待之。信督众环攻，明升分头死拒力战。至炮尽矢绝，全军覆没（明升，山西人。丙戌岁，敕建祠于谈家洲。今上南幸，念其忠勇，御书「奋勇致身」四字。令有司春秋祭祀）。信拨蔡文守之。乘胜，合周全斌师飘扬大进，悉为拦江坝所阻，不得前。全斌、张亮、陈大胜等令善泅水者十余人，漾去斩断，遂无阻碍。扬帆直进，登岸列队。朱衣佐闻报海贼至，即率游击左云龙出御。全斌奋勇冲阵，连斩十余人。而马信从其后攻城，韩英、杨祖以藤牌护身，首先上梯，江防同知徐腾鲸弃城遁。衣佐知城已破，无心恋战，同左云龙欲走扬州。陈泽尾追至大表桥下，斩云龙，活擒衣佐。
　　十七日，陈瑞龙督诸镇焚夺木浮营三座，长江与共（木浮营者，用大杉木结排，另用木为栅，内架大炮十余门，从上流压下，船遇之，一击立碎）。
　　十八日，成功移屯瓜州，纪马信、周全斌第一功。押朱衣佐见成功，功曰：『此腐儒也，杀之徒污吾剑，释之足见我们宏度』。去缚，与衣服，放之归。周全斌曰：『今瓜州已得，可乘势速取镇江，反掌之易。倘若迟缓，彼得深沟固守，徒费士卒』。成功然之，以援剿后镇刘猷守瓜州，柯平督理江防事。
　　十九日，成功亲督诸军，进泊镇江南岸七里港。二十二夜二更，直抵银山下。寅时，传令列阵，分为五队而进。陈魁统铁人逼栅，守银山将见之，骇然不敢出战；惟齐射之，箭不能入。铁人冒死而进，栅遂破。全斌呼曰：『时不可失，乘此破竹之势攻夺其城，必可得也』！即转身首先向前，连砍数人，众军随之。守镇江总兵高谦闻贼攻银山，领兵出援。遇全斌赶杀势雄，不敢战，敛兵入城。斌见谦怯，乘势尾追，抢门而入，高谦与知府戴可进亦即投降。成功入城安民毕，加高谦为破虏将军。以工官冯澄世为常镇道，兵部主事李征为镇江知府，监纪林若霖为理刑。荆州卫粮船十四只来降，功大悦，擢其首李文正为卫指挥，其余各授以千百户之职。太平府守将刘世贤遣人献城，功加为镇南将军，令罗蕴章带所部去太平协守。扬州文武各遁，城空；百姓彩旗羊酒，前到镇江请师。功受其款献，厚待父老，给示严禁与之归。
　　六月二十七日，成功议兴师取江南。参军潘庚钟曰：『今既一鼓而克瓜镇，是则江南门户已破。虽军声大振，天下摇动，未可骤然进兵。当暂住瓜镇，遣将分据淮阳诸郡，扼其咽喉，收拾人心，窥其衅隙，然后大队齐进。况北都满、汉兵民人等不下百万，一旦粮道断绝，待哺不足，两月之间，其兵必溃、其民必乱。如此可不劳而定，此正曹公之所以取胜于官渡也』。冯澄世曰：『江南城池广阔，进攻不易。不如且听庚钟之谋，驻劄瓜镇，据其险要，断其粮道。一面收拾人心，一面遣人从间道报捷请旨，命李定国等合师，乃为上策』。成功曰：『不然，时有不同耳。昔汉祚改移，群雄分据，袁、曹争胜，故曹操常以算胜。我明朝历年三百，德泽已久，不幸而有甲申之变，以致百姓遭殃，庸臣剥削、乡绅欺凌，四海鼎沸。彼得假其时，排闼入关，鼠窃乌合，狐假虎威。今大兵一至，自然瓦解。若不进兵，恢复旧业，呼召天下豪杰，是自老其师。倘征各省兵马齐至，首尾合击，我势岂不自孤？况太祖昔日一得廖永忠、俞通海等水师，乘势夺釆石而并金陵。破竹摧枯，正贵神速耳』！遂不听二人之言。周全斌同镇江降将高谦守镇江，遣人招抚江南、江北。二十九日，义师陈文达等统船二百余号归成功，功授以指挥向导使，句容、仪真、六合、浦口、宁国、池州、滁州悉遣人纳款。
　　七月初二日，功用太牢祀天地，并告太祖、列圣曰：『成功痛恨中原陆沉，不敢偷安，请命恢复，重兴故土。伏祈在天之灵，默加佑相』。初三日，祭江。初四日，扬帆直犯江南。初七日，至观音门，以黄安为水师总督，督洪善等船泊三叉河口，御芜湖、釆石诸隘。
　　十一日，功由凤仪门登岸，领甘煇、马信等数十骑、侍卫亲随数百人，绕观钟山，采踏地势。潘庚钟曰：『如此山川形势，龙幡虎踞，真帝王之邦，太祖所以一得而兴。今天资藩主瓜镇，神速进兵，倘一鼓而下，迎驾西来，中兴指日』。功点首曰：『然。我于昔日苟徇诸将臆见，日事争战于边海，何日得望中兴乎？尔等诸将，各协力齐心，千载一时！得此，居中调度，便可号召天下英杰，正所谓不入虎穴，焉得虎子』。
　　十二日，成功率诸文武祭太祖，哭奠列宗毕，令甘煇、余新劄狮子山；万礼、杨祖劄第二大桥山上；以翁天佑为救应，御凤仪门要路；马信、郭义、黄昭、萧拱宸屯劄汉西门，连林明、林胜、黄昌、魏雄、杨世德诸营垒。又令陈鹏、蓝衍、陈魁、蔡禄、杨好屯劄东南角，依水为营；刘巧、黄应、杨正、戴捷、刘国轩屯劄西北角，傍山为垒，连周瑞、林察、张名振等营。又令张英、陈尧策、林习山屯劄岳庙山，连诸宿镇护卫成功大营。各设鹿角了望，深沟木栅防御。江南一时震动。
　　总督管效忠初闻瓜州失守，继报镇江又陷，正在调集各处兵马，忽闻海寇临境。登城观望，见旌旗闪烁，金鼓闹轰，未敢出敌，闭门避锋。陡报操江军门朱衣佐单骑至城下，随开门延入，细询始末。衣佐曰：『海贼虽是猖獗，其众不过数万、其船不过数百。瓜镇之失皆由一时无备，故遭所破。今可速遣人卑辞宽限，以骄其志。然后设守御之策，征援兵破之』。管效忠然其言，即遣能言者前往成功营中，限期纳款。成功督诸镇据险开壕，参军潘庚钟曰：『细观城内，必然空虚，可令四面攻击，齐倚云梯，此城必然可得』。成功深以为然。正发令各提镇预备云梯、木牌、布袋，以便攻城，忽报王秀奇送城内纳款人到营请见。功令之入，其人叩禀曰：『大师到此，即当开门延入。奈我朝有例，守城者过三十日，城失则罪不及妻孥。今各官眷口悉在北京，乞藩主宽三十日之限，即当开门迎降』。功允其请，而厚赏之；复谕之曰：『本藩攻此孤城，不过一脚尖耳。既然来降，姑准其宽限者，盖欲取信于天下也。若至期不降。攻入之时，寸草不留』！差者叩首而去。潘庚钟曰：『此乃缓兵之计，不可凭信。可速攻之』！成功曰：『自舟山兴师至此，战必胜、攻必取，彼焉敢缓吾之兵耶？彼朝实有定例，尔勿多疑』。庚钟曰：『孙子有云：「辞卑者，诈也；无约而请和者，谋也」。欲降则降，岂恋内顾？决是城中空虚。速为进兵攻之，乃为上策』。功曰：『古者攻城为下，攻心为上。今既来降，又准其约，若骤然攻之，彼心不服。俟其不如前约，然后急攻，莫谓城内人心悦服，且使天下皆知我行仁义之师。况太祖皇陵在此，亦不宜震动也』。功实以江上两次之捷，遂不听庚钟之言。发令诸提镇，严防谨守。日则了望，夜则伏路，金鼓之声，日夜不息，守困以待其降。管效忠得差回报允限之言，喜曰：『此乃朝延之福』。随密檄附近救援。
　　十八日，有漕标副将梁化凤率援剿骑兵五百经过，探知海寇犯境，遂入城请见。愤曰：『谅此狐鼠之辈，妄自猖横；且彼孤军深入，焉能久住？俟其锐气稍懈，一鼓破之』。效忠抚其背曰：『此贼之破，专赖将军』。化凤跃然曰：『食君之禄，当死王事，岂敢临难苟免』？忠留其协守（凤，陕西西安府长安县人）。惟化凤日夜上城观望，见其营垒，步步相关，首尾相应，无计可施。偶巡到东北角，见一营人马屯劄在白土山下，稍疲可破；奈不得即至。忽思此处原有城门，名曰「神策门」（今此门改为得胜门），因出入者少，故垒塞之。不如将此门乘夜挖开冲出，方为胜计。二十一夜三更时分，化凤率兵挖开城门。天色微明，率骑兵五百突出。果然此营以非冲要之地，无甚关防，其伏路、了望俱各疏略。忽轻骑直至，疑为天降，披挂不及，遂大溃。化凤率众追杀，至余新营前。新督兵出战，各营列阵以看。因前在镇江，周全斌夺城，各镇争功，互相攻讦，功怒，有『不得吾令，擅自进兵者，罪之』之语，不敢向前对敌。俄而新败，投萧拱宸。凤乘势冲入，萧拱宸接战，当不得箭如雨下，亦败而遁。时万礼在桥头山，欲来救援，而化凤已收兵矣。总督管效忠接『梁化凤乘夜挖开城门通贼』报，效忠曰：『梁将军素心忠贞，决无是事，其中别有隘情』。乃差人侦看。随即亲率将士登城，飞报东北角厮杀，随开门接应，出劄城外。
　　二十二日，甘煇、林胜、潘庚钟等劝成功暂抽兵将出观音门，相机以图再举。功曰：『小挫锐气，便欲思退；明日正欲观诸君建功耳』。令万礼诸军勿动，调马信、吴豪、韩英由水路抄其后，姚国泰、杨祖、蓝衍、杨正抽屯山上，甘煇、张英伏在谷内，林胜、陈魁列于山下，陈鹏、蔡禄往观音门接应救援。
　　二十三日，化凤率骁骑直逼左先锋镇杨祖，祖奋勇力战。诸将见成功，张盖在山观敌，未有号令，不敢擅出。俄而祖败，蓝衍战死，功方令蔡禄、陈鹏往援。奈山高行迟，而化凤又从山上驰下，鹏与禄军亦大溃。效忠另遣别将，绕山之背，合化凤之师。时甘煇、张英伏谷内，未得号令，遂为所困，乃分头御敌。英伤箭而死，独甘煇力战不退，手刃数十人，左右咸亡，乱箭齐集，乃大叫曰：『我甘国公也，勿射，可擒去请功』！遂被擒。化凤挥骑乘虚冲杀，诸镇营垒咸皆摇动，万礼力御，被乱箭射死。未及战者，见山上黄盖尚在，不敢救援，亦不敢奔走。林胜见蔡禄败下，遥观黄盖尚在山上，又不发号令，急唤中协金岸、领兵康龙曰：『敌人虽胜两阵，实无多骑，藩主之不发号令而齐击者，谬也！尔二人可统兵出敌，我自督后军接应』。岸与龙二人飞奔出营，与化凤大战，未分胜负。忽东门骑兵突出合攻，林胜（粤之澄海人，最雄伟多武艺）转头御之。而魏雄战死，众溃，胜不能止，全军皆没。成功在山上观战，见蔡禄等败，嘱庚钟曰：『尔立盖下，代吾指麾，不可去盖。吾下山，催水军从后抄杀』。随带健将十余猛，下快哨，欲催水军。时值潮退，无奈驾至江心，遥望诸军披靡不堪，随飞帆出镇江矣。化凤合城内诸军，见山上黄盖，指曰：『擒贼当擒王』！随挥军杀来。奈矢石如雨，不得上。陈魁因林胜受敌，抽兵绕道而退。见骑兵逼成功营垒，即趋援。魁中箭死，诸军悉赴水死。化凤又合师环攻，山中四面受敌，潘庚钟挥剑督护卫死战，亦皆覆没。
　　化凤收军奏凯，效忠出迎，问曰：『前夜将军挖城出兵，何不通知，以慰众怀』？化凤顿首曰：『成功积寇，一时猖獗，瓜镇已破，人心摇动。桀黠狡狯之徒，多有异念。安保城内无有为之侦探者？故不敢请命者，恐泄其机也。今日之胜，正所谓「出其不意，而攻其无备也」。其擅出师之罪，望乞赦宥』！效忠曰：『古者大夫出使，苟有利于国家社稷者，专之可也。况此大捷，自当奏闻。但乘摧枯拉朽之势，恢复瓜镇，非公不可，公勿卸甲』！化凤即领兵而行，并请顺途欲归崇明，以防余炽；效忠然之。即奏：『江南之捷，破成功者，乃崇明总兵梁化凤也』。世祖大悦，欲召化凤陛见。因海疆未靖，命下令画工图形进览，即擢为江南提督。
　　二十四日，功至镇江。令全斌驾快哨载败兵，捞救残卒。再令柯平，亦着快哨沿江救载。忽报黄安全队至，所有残败将士，悉赖载归。继而马信、陈尧策、王秀奇、林习山、张德、周鹤芝、张名振、周瑞、姚国泰、刘巧、林明、黄昭、郭义、蔡禄、杨祖、陈鹏、吴豪、杨正、冯澄世、萧拱宸、黄应、程应璠、张行、李缵元、蔡鸣雷、蔡政等，陆续俱回。死事者：甘煇、潘庚钟、万礼、张英、林胜、蓝衍、陈魁、李泌、杨标、魏其志、林世忠、张廷巨，洪复、吴赐等十四大将；其余标下将，不可胜计。功大恸，谓三军曰：『是我欺敌，非尔等之罪也』！
　　二十六日，报『骑兵云至，沙船亦出』。功令刘猷与周全斌殿后。二十八日，功先行，出泊排沙屿。诸将弃瓜镇，或居三磐山、或往舟山。
　　八月初一日，成功师回狼山上沙。初四日，泊吴松港。初八日，至崇明港，议攻崇明城，遂架大炮攻击。城崩数十丈，镇将梁化凤于随崩处随筑备御；并造木马钉，叉排置崩处。十一夜，齐倚云梯，击死正兵镇韩英、监督王起俸等数十人，方退。
　　十三日，议欲再攻崇明。周全斌曰：『城小而坚，难以骤破。虽得亦无用，徒损士卒耳』。适蔡政同马进宝差刘秉忠回师。成功见谋不遂，乃回师。
　　十八日，至浙江，擢杨富为正兵镇。分派各提镇就温、台、舟山各港地方屯劄征饷。
　　九月初三日，成功开驾。初七日，到厦门。以江南出师，损兵折将，无尺寸功，修表遣李明世从龙门间道达行在，自贬王爵，仍用「招讨大将军印」。
　　甘煇力战，见陈谦等尽亡，自称「甘国公」被擒，见总督管效忠。忠令煇跪，煇不屈。效忠责之曰：『为将自当战死。不能战死而被擒，即当投顺；何敢抗礼？岂以吾剑不利乎』？煇曰：『吾岂不知大丈夫当死沙场？但大厦已倾，非一木可支。若默默与士卒同偃卧于荒坵，是所不愿耳！吾今声言而来者，正欲知我之死处也』。效忠见其抗壮勇烈，欲其降，乃令降将余新劝之。煇见新至，裂眦大骂曰：『余新匹夫，枉生天地之间。兵败投降，有何面目见我？尔今虽降，亦不能久活！我甘国公，头可断而志不可易也』！伸脚便踢，骂不绝口，遂见杀。徐而余新亦被害。
　　十月，报『援剿镇刘猷在温州征饷，水退，船搁浅，被温州总镇督骑兵突至，力战全军覆没』。功大叹惜，令恤其家。
　　十二月，报『逮提督马进宝入京勘问，又将军达素督三省水师会剿两岛』。
　　●台湾外记卷之五（顺治庚子年至康熙壬寅年共三年）
　　九闽珠浦东旭氏江日升辑定
　　顺治十七年庚子（附永历十四年）正月，侦者飞报：『将军达素满骑首程已到福州』。成功集诸提镇、参军议曰：『彼因江南之败，欲乘我喘息未定，前来攻击。候彼整船调兵，必于五月。斯时南风正盛，江、浙沙船未必敢出；惟虑粤东而已』。周全斌曰：『粤东船只，六橹、八橹只好守港。若出汪洋，非彼所长。至于碣石之苏利、南洋之许龙，虽然阳奉，亦恋栈之马耳，岂敢离其巢穴？若漳、泉之师，分头敌之，必可破也』。功曰『尔料诚当』。随驰檄南澳忠勇侯陈霸，准备船只，防敌苏利、许龙。又另檄铜山忠匡伯张进出熕船于宫仔前游扬，以作南澳援师；谨守八尺门炮台，以备陆路渡江。
  </div>
  <div class="pagination">
   <a href="台湾外记_page3.html">
    上一页
   </a>
   <a href="台湾外记.html">
    1
   </a>
   <a href="台湾外记_page2.html">
    2
   </a>
   <a href="台湾外记_page3.html">
    3
   </a>
   <span class="current-page">
    4
   </span>
   <a href="台湾外记_page5.html">
    5
   </a>
   <a href="台湾外记_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
