<!DOCTYPE html>
<html>
<head>
    <meta charset="UTF-8">
    <title>河南通志 - 第 217 页/共 276 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河南通志 - 第 217 页/共 276 页</h1>
    <div class="content">　　韩一良陜西韩城人由进士莅陈留七载抚字多方不名一钱举天下循良第一擢户科给事中范复粹山东人天啓初由进士任开封府推官精明出以浑厚号称平允以忧去官至大学士张瑶山东人崇祯初由进士任开封推官丰裁凛然吏胥畏如神明不敢欺杜絶请嘱有犯法者虽权贵不少贷归里后兵叛殉难
　　宋玫字文玉山东莱阳人天啓乙丑进士除虞城令崇祯元年玫兄琮亦举进士知祥符而玫以才调知杞县壤地相接并有治声玫才学奥博治行精明擢吏科给事中歴工部右侍郎归里守莱阳尽节死
　　费曾谋江西铅山人选拔贡生崇祯十四年知通许流冦自宛来攻曾谋誓死守既见贼势张甚自度力不能支城虽守必陷贼怒一邑俱殱反为民害因衣冠北向拜抱印投井死邑人北城鳯岗下至今哀之
　　吴柔思江南武进人由进士初任古田再补祥符政事严明虽当烦剧处之裕如以步祷致疫卒祀名宦
　　黎玉田陜西干州人崇祯戊辰进士初任沈丘以才调杞县英断不挠有冦啸聚单骑擒之民得免患
　　张国士直灵夀人崇祯戊辰进士初任新郑调太康清操冰蘖冬夏一布袍口不言钱十年如一日士民拟之赵清献歴任山东参政
　　刘振之浙江慈谿人举人天性英特崇祯八年授东阳教谕十二年陞鄢陵知县时流冦猖獗又值大饥贼至鄢战守无具城遂不守振之不屈而死卫正固陜西韩城人崇祯九年由进士任开封司李秉性清严行政平恕不茹不吐案无留牍旋擢御史
　　卫令望山西武乡人崇祯末由进士知太康县流冦攻城严为守备大河以南拒守者止归徳陈州及太康贼愤甚城破屠之令望阖门殉难
　　柴荐禋浙江人崇祯末以举人知洧川县流冦破城义不屈骂贼死之
　　申佳防字孔嘉直永年人崇祯辛未进士知仪封县县故盗薮佳防严行保甲奸无所容霪雨河决舣舟怒涛中率众塞其口捕大猾置之法以才调杞县贼扫地王率众攻城城土垣多圯佳防固守募死士击贼贼卒引去因改筑城垣易土以甓治行卓异擢吏部文选主事后任太仆卿殉难
　　皇清谕祭赐諡端祀名宦
　　畅一鹏山西人知尉氏县时鄢陵贼徐完作乱一鹏督兵勦除民获安堵崇祯十四年闯贼陷城不屈死
　　邵大济陜西人陈留典史崇祯时闯贼陷城大济抗节不屈贼怒脔之举家赴井死训导杨导升及子亦死
　　吴加增阳武人明末劄委千总崇祯十三年七月与流寇力战屡捷十月二十四日贼数千薄城增大战一日斩首数百级乘胜穷追马陷地窟中为贼所获不屈死邑人立碑志之
　　皇清雍正三年祀名宦
　　皇清田六善山西人顺治初知太康县招抚流移振兴学校恤良锄暴治称循良第一康熈三十八年祀名宦
　　牛炳星直大兴人顺治十七年知杞县捐俸买米代民赔补积欠恤贫寒葺学宫厘盐政劝开垦时雨百日力请蠲免夫栁康熙十八年祀名宦王鐄字公逺保定府深泽人拔贡顺治十六年任北河同知督修荆隆口亲歴河干昼夜不倦工费俱出私囊歴三年无冲决之患陞嘉兴知府单车就道宦橐萧然汴人至今思之
　　管竭忠辽东人康熈二十五年任开封府俭以自奉勤以尽职捐俸赈荒修堤堰水施药疗病全活甚众民有父母之颂康熙三十二年再任政事如初祀名宦
　　牟文龙辽东人康熙八年任南河同知值河流冲突办料督工奔走严霜烈日中者四载又摄府篆多惠政后以报最迁庆阳士民遮道留之数里不絶祀名宦
　　张国卿顺天霸州人康熙三十七年任开封府自奉清洁僚属皆化为节俭尽职守分不邀名誉时称实心实政祀名宦
　　胡权直任邱人进士康熙二十六年任祥符县聴断明敏案无留牍减耗羡戢豪强奸宄屏迹祀名宦
　　韩荩光直保定人进士康熙九年知中牟县兴利革不遗余力康熙五十二年祀名宦
　　谢包京浙江人进士康熙元年知阳武县招抚流亡遍给牛种垦荒百余顷又请酌济驿站裁减河夫民力得纾除火耗清积逋慎敲扑伸寃狱平盐价疏盐引立乡勇逺近颂之康熙四十九年祀名宦
　　王典浙江仁和人博学善属文由恩贡初任永兴以餽饷功补杞县为政仁明不事钩距有孺子彭某误伤人典察其情原之政事之暇与诸生论文课艺多所成就卒于官
　　归徳府
　　汉蔡兼本六国时韩诸子后更姓蔡睢阳县令髙祖初从阿以韩家子还定北地用常山相封为樊侯陈宗显宗永平时为睢阳令与兰台令史班固共成世祖本纪
　　三国卢毓字子家涿郡涿人魏文帝时为梁谯二郡太守帝以谯旧乡故大徙民充之以为屯田而谯土地硗瘠百姓穷困毓愍之上表徙民于梁使就沃衍失帝意虽听毓所表心恨之遂左迁睢阳典农校尉毓心在利民躬自临视择居美田百姓頼之
　　隋杜正藏字为善其先京兆人八世祖曼为石赵从事中郎因家于邺善属文弱冠举秀才兄弟三人俱以文章一时诣阙下论者荣之授纯州行参军歴下邑正
　　唐郭孝恪阳翟人武徳初拜宋州刺史诏与李勣经略武牢迤东武徳四年秦王世民围王世充于洛阳窦建徳悉众来救屈突通等请避其锋孝恪独曰世穷蹙垂将面缚建徳逺来助之此天欲两亡之也若固守武牢以军泛水不过二旬两寇就缚矣王然之贼遂平
　　许逺杭州盐官人天寳末为睢阳太守与张巡合兵拒贼城陷被执械送洛阳至偃师不屈而死诏赠荆州大都督
　　雷万春为张巡偏将初贼令狐潮围雍丘万春立城上面中六矢不动贼惊异之潮谋袭襄邑宁陵巡遣万春引骑四百压潮先为贼所包巡突其围大破贼潮遁去后城陷万春遇害
　　南霁云魏州顿丘人禄山反钜野尉张沼起兵讨贼拔以为将遣至睢阳与张巡计事退谓人曰张公开心待人正吾所事遂留巡所及睢阳围急时御史大夫贺兰进明屯临淮许叔冀尚衡次彭城皆观望莫救巡使霁云如叔冀请师不应复遣如临淮进明忌巡声威恐成功亦无出师意爱霁云壮士欲留之为大飨作乐霁云泣曰睢阳士不粒食已弥月今大夫兵不出而广设乐义不忍食因拔佩剑断一指而去抽矢回射佛寺浮图矢着砖曰吾破贼还必灭贺兰后死难诏赠开府仪同三司再赠扬州大都督时贾贲及石承平李辞陆元锽朱珪宋若虚杨振威耿庆礼马日升张惟清防坦张重孙景趋赵连城王森乔绍俊张恭黙祝忠李嘉隐翟良辅孙廷皎冯顔等同死于难
　　李锡成纪人天寳四年为虞城令邑中多豪党为民害锡以义化之皆为善良署有井水清而味苦锡饮之曰足符吾志后变为甘泉云
　　髙承简幽州人徳宗时为宋州刺史属汴州逐其帅以部将李防行帅事防遣其将责宋财物承简执而囚之自是汴使来者辄系之一日并斩于军门威震郡中及防兵大至承简保城拒战防援兵至防为汴将李质所执拜承简检校左散骑常侍
　　宋髙怀徳字藏用真定常山人父行周节度宋亳署怀徳以牙职既而留守睢阳防杜重威降契丹京东羣盗大起怀徳坚壁清野敌不能入建隆初累迁归徳节度使
　　王曾字孝先青州益都人天禧中知应天府民间讹言有妖起若飞帽夜搏人自京师以南人皆恐曾令夜开里门敢倡言者即捕之卒无妖徙天雄军复参知政事
　　李防字智周大名内黄人真宗时知应天府凿府西障口为斗门泄汴水溉田数百顷民甚利之刘航魏人歴知虞城犀浦二县虞城多奸猾喜冦盗犀浦民弱而驯航为政寛猛异用两县皆治晏殊字同叔抚州临川人天圣间知应天府延范仲淹教生徒自五代以来天下学校久废兴学自殊始召拜御史中丞
　　孔道辅字原鲁孔子四十五代孙仁宗时知应天府精于剖断不狥私请
　　苗时中字子居宿州人熙宁初为宁陵主簿邑有古河久湮请开导以溉田为利甚溥人谓之苗公河
　　苏颂字子容泉州南安人神宗时知应天府吕惠卿尝语人曰子容吾乡里先进茍一诣我执政可得也颂闻之笑而不应凡更三赦始授秘书监知通进银台司
　　刘挚字莘老永静东光人神宗时佥书南京判官防司农新令尽拆卖天下祠庙至微子庙亦在鬻中挚叹曰一至于此往见留守张方平方平闻之瞿然遂托挚为奏帝震怒曰慢神辱国莫甚于此罢之
　　凌唐佐字公弼徽州休宁人建炎初知南京南京陷刘豫因使为守唐佐与宋汝为密疏其虚实遣人持蜡书告于朝事泄豫捕唐佐并其家唐佐见豫责以大义豫怒遂遇害诏赠徽猷阁待制
　　金尹升卿大定中为宁陵令以廉能当陞除金主谓防能者即与陞除无以慰百姓爱留之意但命进升卿官
　　元髙晦东昌人世祖时为夏邑县尹重儒术礼贤士课农桑隣邑流亡悉归之号为乐土云
　　卜天璋字君璋洛阳人皇庆初为归徳知府劝农兴学复河渠河患遂弭时羣盗据要津商旅不通天璋擒百数人悉磔以徇盗为止息陞浙西道防访副使
　　志能唐古人泰定间知归徳府亷明刚断发摘如神民有啣寃不直者虽歴数十年皆千里奔诉志能立为剖决事即白以事至亳民以蝗诉立取蝗向天祝之以水研碎而饮是嵗不为灾寻陞为都水监官张思立鲁人至顺中为永城尹以劝农兴学为务隣邑有蝗逼县界思立诚心祷之蝗越境去是嵗大稔有无頼者杀其女以诬平民思立使人微行騐得其奸遂伏辜又有告人杀其子指他尸为据其人已诬服思立疑之潜令人覔得其子尸事遂白人称神明云
　　吴肯搆清丰人为鹿邑县尹多干济尚气节为政以厚风俗为先务
　　许义夫砀山人顺帝时为夏邑县尹每亲诣乡社教民稼穑见民谨勤者出巳俸赏之怠惰者罚之三年间境内丰足
　　明扈俊臣直元城人洪武中知归徳州民有贾五之子娶李聚女不顺姑舅责之投河而死聚威胁贾五父子俱缢死久不白俊臣察得其情寘于法乡人快之
　　刘防谦山东徳州人洪武末知鹿邑县以防明称邑有李氏者赘于张与其妻不谐妻谋于父父令婿出猎无所获棰楚遂死潜埋其尸反诬同猎者害之防谦鞫弗得状乃祷于城隍神未防有隣人张寛如有凭往白其事张与女遂论如法一县惊服寻擢为礼部员外郎
　　程宁可江南盐城人洪武末以监察御史知夏邑县为政精勤防慎毎公余辄亲课生徒业精者奨进之奸悉革吏民畏服寻陞广东副使
　　陈绍字绍平湖广蓝山人永乐初知睢州以防谨自励分赋役之等以革其奸时蝗伤稼民饥绍忧形于色亲诣富室贷粟赈给之秩满陞户部郎中杨广仁江西上饶人永乐初知虞城县兴学劝农善政着闻民家尝失火广仁望祷之雨骤至火遂不然
　　梁祖荣广东髙要人永乐中知柘城县嵗值霖雨弥月教民疏濬沟浍邑无水灾民有负租者贫无以偿祖荣首捐俸倡之效助者甚众由是官无负租民不失所后卒于官民咸悲之
　　周宏永乐中知柘城县寛厚防谨治官如家爱民如子戢暴横裁冗费邑大治
　　仲广山东黄县人正统中知睢州修葺学舎训励生徒值嵗饥礼劝富民出粟万余石以资赈济寻以内艰去州人赴阙请留诏夺情复任景泰初致任
　　王珣直盐山人成化初知睢州节财爱民抑强扶弱以绩着特赐防币旌劳秩满民乞留从之进食从四品俸
　　毕用山东钜野人成化中知归徳州察民隐课农桑推奨善良禁伏豪横时黄河泛溢薄城居民散徙用慰抚之增筑月堤水不为害复奏免是年田租之半民頼以安防巨阉过郡丞以下皆屈礼见用独长揖阉怒诬奏逮系京师法司直其寃诏令复任秩满陞怀庆知府及去民遮道泣留为立仁政碑
　　宋景江西奉新人治中知睢州明敏刚方不避权贵时廖鹏横于河南诛索无巳凡文移至郡景悉罢阁不行廖欲中以祸无从侦隙后改监察御史直声益振累官至左都御史
　　安宣山西人正徳六年为夏邑县丞时流贼杨虎等拥众将逼城宣尚未至任闻之兼程而进或止之宣不可遂入城分守东门城陷死之有司以闻上録一子入监
　　王鼎山西岢岚人正徳六年知永城县时贼虎攻城鼎率众守御城陷鼎取印绶系于身瞑目端坐死之今祀名宦祠
　　折宗正徳中为虞城训导流冦攻城宗率士子奋勇固守力不支城陷殉难
　　董纶山西太谷人嘉靖三十二年为归徳府检校时逆贼师尚诏潜伏于柘城墟中招集亡叛日夜剽掠纶忧之乃白于知府尹一仁曰贼势未炽宜亟捕之且请往不许居数月尚诏果陷归徳纶被执贼欲胁使从纶大骂不屈死妻贾氏与子奎皆遇害台臣上其事诏赠归徳府同知仍令建祠祀之
　　南逢吉陜西渭南人进士嘉靖三十九年知府事性刚果政尚严肃寮属敬畏之
　　鞠躬云南楚雄人举人嘉靖三十九年任司李性冲雅持法平恕编审属邑人多其公
　　熊秉元江西丰城人进士嘉靖四十三年知宁陵县建社学置经籍其中设社仓开衢路凿水门治政二百年中所仅见者
　　刘信直魏县人举人正徳间以莱州司李陞任归徳知州明习吏事人不敢欺时迁城之初庶务草创经画区处皆有法后人守之不易
　　华元禔江南长洲人进士万厯间任商丘值河患田尽渰没禔请银三万两给民牛种荒芜尽辟至今感之
　　郑三俊江南建徳人进士万厯三十八年知归徳府清防特着刑不滥及人畏之若神明创立范文正公书院择所属俊髦六十余人讲读其中俱以科第显多至大官三俊望重朝野年九十余卒张鹏云山西泽州人进士万厯四十年商丘知县防介仁明民吏同声贤之
　　汤道衡江南丹阳人进士天啓五年知归徳府有政绩
　　郑仰元直魏县人举人崇祯年知考城县创立砖城一邑頼之
　　王世琇直清苑人崇祯丁丑进士十一年任归徳推官清理寃滞犴狴一空重修讲院劝课士子严饬酷吏政绩犂然值嵗大饥捐俸施粥活者甚众时土冦蠭起聚众数万琇画计翦灭陞工部主事御史髙名衡特疏请留从之李自成来逼琇登陴捍御城破不屈郡民刘明逺祝怀策吴国仕请以身代贼并杀之妻武氏先巳旋里闻变自缢死夏士英祥符人崇祯十三年任商丘教谕十五年流贼破城死之
　　邹光祚浙江人吏员崇祯十三年任商丘主簿壬午城破殉难
　　顔则孔复圣裔山东兖州人崇祯末为归徳同知署府篆值羣盗焚掠则孔抚并用民稍得宁及李自成破城被执不屈死女及两妇皆自经张舆督标副将督师孙傅庭令守归徳纪律精严城破奋勇血战杀贼数十人被执骂不絶口其死最烈徐一源浙江海盐人归徳卫经歴崇祯十五年流防犯归徳源分防北城杀贼甚众城破犹巷战被执骂贼而死
　　纪懋勲山东胶州人举人崇祯末年知鹿邑县慷慨任事城陷死之
　　王臣山西榆次人崇祯末为考城训导刚方正直莅任甫两月流冦陷城被执不屈死之
　　温良山西榆次人督标游击崇祯末土冦一条龙盘踞宁陵之赵村集良奉檄率兵援虞城过宁陵即留击之贼遁良夜袭之斩杀甚众得疾犹趣觧虞城围及卒虞人恸哭罢市祀名宦
　　皇清武宏祖字振斋奉天人贡生康熙三十一年任归徳府知府属邑催科旧多陋规宏祖下车悉革除之裁减税银商贾辐辏修葺书院延师授经谳狱无私行部不扰百姓徳之康熙五十三年祀名宦赵申乔字慎防江南武进人康熙庚戌进士二十年任商邱令商邑田赋向多杂沠申乔正供之外悉革去谳狱明决片言立剖锄豪强絶餽送杜请托百姓有神明之颂以行取去任康熙六十年祀名宦
　　胡国佐辽东辽阳人由廕生任归徳府知府嵗荒设法赈济全活数十万人陞江南淮扬道康熙六十一年祀名宦
　　史鉴字平东浙江仁和人嵗贡生康熙二十七年任柘城令开沟洫兴水利卑洼悉成膏壤设立义学百有余所延师训课文教振兴陞行人司行人康熙五十八年祀名宦
　　刘暟直大兴人由监生任归徳府河捕通判沿河堤卑暟亲督夫加帮令坚固堡夫向多杂差暟悉除之嵗荒捐俸施粥全活甚众陞江南淮安府山清盱眙同知康熙五十八年祀名宦
　　诸晋字瞻宸江南青浦籍浙江余姚人康熙丙戌进士康熙五十五年任夏邑令勤宣
　　圣谕修饰学宫清防自矢谳狱惟明绳治豪强奸民敛迹以疾卒官囊槖萧然士民醵赀归其柩康熙五十九年祀名宦
　　彰徳府
　　周西门豹魏文侯时为邺令邺民最苦为河伯娶妇豹革除之发民凿十二渠引漳水灌田民苦不欲豹曰民可与乐成不可与虑始今父老子弟虽患苦我然百嵗后期令父老子孙思我言其后民得其利家以富足至汉时邺中长吏以十二渠桥相比近絶驰道欲合三渠为一桥邺民人皆不从曰此西门君所为不可更也长吏从之
　　史起魏襄王时为邺令引漳水溉邺以富河内民歌之曰邺有贤令兮为史公决漳水兮灌邺旁终古舄卤兮生稻梁
　　汉京房字君明东郡顿丘人元帝时为魏郡太守以考功法治郡嵗竟诏许乘传奏事在郡尝上书极言灾异后为石显谮死
　　韦彪字孟达扶风平陵人明帝时为魏郡太守以政术寛厚称
　　张酺字孟侯汝南细阳人和帝初为魏郡太守郡人郑据时为司校尉奏免执金吾窦景景后复位遣掾夏猛私谢酺曰郑据小人为所侵寃闻其儿为吏放纵狼籍取是曹子一人足以警百酺大怒即收猛系狱檄言执金吾府疑猛与据子不平矫称卿意以报私讐会有赎罪令猛乃得出顷之征酺为河南尹
　　徐防字谒卿沛国铚人和帝时累迁司校尉出为魏郡太守勤晓政事所在有绩
　　黄香字文彊江夏安陆人延光初为魏郡太守郡旧有内外园田常与人分种收谷嵗数千斛香以为伐氷食禄之人不得与百姓争利悉以赋入课令耕种时被水年饥分俸颁赡贫民获全子琼继为魏郡太守邺民喜曰黄氏有子矣
　　岑熈棘阳人顺帝时为魏郡太守招聘隠逸与防政事无为而化视事二年舆人歌之曰我有枳棘岑君伐之我有蟊贼岑君遏之狗吠不惊足下生含哺鼓腹焉知凶灾我喜我生独丁斯时美矣岑君于戏休兹
　　陈球字伯正下邳淮浦人阳嘉中为繁阳令时魏郡太守讽县纳货贿球不与太守怒而挝督邮欲令逐球督邮不肯曰魏郡十五城独繁阳有异政今受命逐之将致议于天下矣太守乃止复辟公府举髙第拜侍御史后复迁南阳太守以纠举豪右为势家所谤征诣廷尉抵罪防赦归家复拜廷尉杨沛字孔渠冯翊万年人献帝时为邺令巳拜曹操见之问曰何以治邺沛曰竭尽心力奉宣科法操曰善顾谓坐席曰诸君此可畏也沛未到而军中豪右曹洪刘勲等畏沛名遣骑驰告子弟使各自检勑沛为令数年以公能转为防羌都尉凉茂字伯方山阳昌邑人建安中为魏郡太守又为甘陵相所在著绩
　　王修字叔治北海营陵人建安中为魏郡太守为治抑强扶弱明信赏罚百姓称之
　　陈矫字秀弼广陵东阳人建安中为魏郡太守时系囚千数至有歴年者矫悉览罪状一时论决
　　三国苟朂字公防颍州颍隂人魏文帝时为安阳令转骠骑从事中郎朂有遗爱安阳生为立祠
　　晋唐彬字儒宗鲁国邹人泰始初补邺令彬导徳齐礼期月化成迁弋阳太守
　　窦允字雅始平人泰始中除临水令克巳励俗改修政事士庶悦服咸歌咏之
　　乔智明字元达鲜卑前部人永嘉末为隆虑令百姓号为神君部人张兑为父报讐母老单身有妻无子智明愍之停其狱嵗余令兑将妻入狱兼隂纵之有劝兑逃者兑曰有君如此吾何忍累之纵吾得免作何面目视息世间后产一男防赦得免其仁感如此
　　南北朝王雍髙阳人元魏时为相州刺史魏主戒雍曰作牧亦易亦难其身正不令而行所以易其身不正虽令不从所以难雍一遵主戒在任累以政绩称
　　张蒲字元则修武人元魏明元帝时为相州刺史扶弱抑强进善黜恶风化大行卒于官
</div>
    <div class="pagination">
<a href="河南通志_page216.html">上一页</a><span>...</span><a href="河南通志_page212.html">212</a><a href="河南通志_page213.html">213</a><a href="河南通志_page214.html">214</a><a href="河南通志_page215.html">215</a><a href="河南通志_page216.html">216</a><span class="current-page">217</span><a href="河南通志_page218.html">218</a><a href="河南通志_page219.html">219</a><a href="河南通志_page220.html">220</a><a href="河南通志_page221.html">221</a><a href="河南通志_page222.html">222</a><span>...</span><a href="河南通志_page218.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
