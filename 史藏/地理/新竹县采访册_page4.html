<!DOCTYPE html>
<html>
<head>
    <meta charset="UTF-8">
    <title>新竹县采访册 - 第 4 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新竹县采访册 - 第 4 页/共 45 页</h1>
    <div class="content">　　龟山在县东北三十七里。其山自玉案山南方来，高七、八丈，形开金面。山下有义冢一所。山前为杨梅坜庄，民居三百余户。

　　太平山在县东北三十六里。其山自凉伞顶山分支由东南而来，高十余丈，形如华盖；产茶。山下一片平原，悉垦旱田。

　　旗山（一名老窝山）在县东北三十三里。其山自太平山分支由东南方而来，高十余丈，形如展旗。山下化为平原，一片旱田埔，多产茶。又北行穿田过峡，平中突起为长冈岭。

　　长冈岭在县东北三十三里。其山自南方旗山穿田过峡而来，平中突起。由西至东，长十二里；高或八、九丈，或五、六丈，形势平远。山南一峰，其形甚圆，高六、七丈，俗名鼓山。山北节节分支，有头湖、二湖、三湖、四湖之名；产茶。又转折西北行，延袤十余里为伯公岭。

　　伯公岭在县北四十里。其山自长冈岭转折东南来，高四、五丈。山上有义冢一所，周广一里许。

　　大湖口山在县东北二十二里。其山自旗山□方来，高八、九丈。山下即铁路；有大湖口庄，民居十五户。

　　番子湖山在县东北二十里。其山自太平窝山分支由东南方来，高四、五丈。山下即铁路。又西北行为上员山。

　　上员山在县东北十五里。其山自番子湖山东南方来，高七、八丈，其形象圆。山下一片平原，皆为田业。

　　下员山在县东北十四里。其山自凤山崎南方来，高四、五丈。山下为下员庄，民居三十二户。

　　狮头山在县东北三十九里。其山自淡、新交界之乳姑山南方来，高十余丈，以象形得名。山下化为平原，悉垦田园。

　　大金山在县东北四十一里。其山自淡、新交界之乳姑山分支由南方而来，高十余丈。山下化为平原，悉垦田园。

　　高山在县东北四十二里。其山自淡、新交界之乳姑山而来，高七、八丈。顶平而方，形如「一」字。山上属淡水县桃涧堡；一片平冈，长七、八里，悉为茶园。山下属新竹县竹北堡：山南为头重溪庄，民居二百三十九户；山北为营盘庄，民居九十七户。

　　竹堑堡川

　　「府志」、「厅志」叙水有古地名，系属番音，今无可考者。如叙竹堑溪云：『源出眩眩内山，又东行受查内山之水』；叙眩眩溪云：『合邻仔叭荖山之水，流入竹堑溪』。今查竹北堡凤山崎顶平埔有眩眩埔之名，然按之「旧志」所叙水道，难以符合。其余如查内山、邻仔叭荖山等名目，今遍访耆老、总保，无有知其影响者。年湮代远，无可考证，不敢臆说强合。惟遵照册式穷源溯委，明晰叙列，不复区别「旧志」已载、未载也。抑台地之溪，或遇大雨冲决无常，有旧溪故道，今尚有痕迹略可辨识者；亦有漫无踪迹，乡耆、野老不能确指其来历者：今亦不敢妄为考辨，惟据见今水道所经，或分、或合，逐细叙列。若夫均一溪也，在上游名为某溪，行数里经一村庄又名为某溪，又经一村庄又名为某溪，行至海口又名为某港；今则以一总名为主，其沿溪有别名者，则目源而流挨次递叙，附于总名本条之下。期于源流分合，脉络分明而止；不复琐屑分叙，反觉杂乱无章也。

　　竹堑港（一名旧港）在县北十里。源出东南五指山后番界中（五指山在县东南五十五里），西北行三十里至五指山，有中峰一水自西南方来注之；折而北行三里至新甲坜口，有新甲坜一水自东方来注之；折而西北行一里许至五指山前，有第二峰一水自西南方来注之；又西北行一里许至旧甲坜口，有旧甲坜一水自东方来注之；又西北行半里许，有大窝浪一水自西南方来注之；又西北行三里许至软桥潭，于南岸引水入花草林圳（圳水北行一里许，旁溉田二十余甲）；又西北行半里许至触子嵌下土人潭（或作泥人潭。相传昔时溪洲中有土堆像人形，故名），于北岸引水入藤寮坑圳（圳水东北行二里许，旁溉田四十余甲）；又北行一里至员岽子嵌下，于南岸引水入坪林圳（圳水西北行三里，旁溉田六十余甲）；又北行半里，引水入树杞林圳（圳水西行七里，旁溉田百余甲）；又北行三里至水头厝，引水入鸡油林圳（圳水北行五里，旁溉田七十余甲）；又西行四里至猴洞尾，有油罗溪一水自东方番界中二十余里来汇，合名夹水潭。又西行二里至十股林，有鹿寮坑、王爷坑二水自东北方来注之；又西行三里至石壁潭，于北岸引水入石壁潭圳（圳水西北行二里，旁溉田十余甲）；又西行二里至五股林，于北岸引水入高枧圳（圳水西北行四里，旁溉田二十余里）；又西行二里至水坑口，有赤柯寮，中坑、倒缚牛、水坑四水自东北方来注之；又西行一里许至九芎林嵌下，于北岸引水入九芎林下山圳（圳水西北行四里，旁溉田四百余甲）；又西行三里至菜头寮庄头，而溪遂分为南、北两条。其南条之水，由菜头寮庄头分支西南行，名南溪。由此而出，全溪之水皆属隆恩圳（故又名隆恩溪；其余各圳，皆由隆恩溪分出），于北岸引水入菜头寮圳（圳水西北行三里，旁溉田十二甲）；又西南行三里至顶员山嵌下，有树杞林小溪水自顶公馆庄东南方十六里来汇合（树杞林小溪之水于番社子引水入顶员山圳，圳水西北行七里，旁溉田八十余甲；又于顶山员嵌下引水入下员山圳，圳水西北行六里，旁溉田百余甲），于南岸引水入七分子圳（圳水西南行四里，旁溉田六十甲），又于南岸引水入于麻园堵圳（圳水西南行三里，旁溉田六十余甲）；折而西北行一里许至菜头寮庄尾，于北岸引水入圳，毗连计有四条：一曰旱溪子圳（圳水北行一里许，旁溉田二十余甲），二曰大埒圳（圳水北行二里，旁溉田二十余甲），三曰隘口圳（圳水西北行三里，旁溉田六十余甲），四曰六张犁圳（圳水西北行五里，旁溉田一百六十余甲）；又西行一里许，引水入何胜圳（圳水西南行七里，旁溉田七十余甲）；又西行二里许，有管甫坑之水南从沙武坜、柯子坜北流十五里而来注之；又西行半里至九甲埔头，为隆恩圳潴陂之所（垒石为陂，横截全溪之水），名隆恩大陂（圳水西南行二十余里，旁溉田二千甲；又由隆恩大陂内分出一圳，名六十甲圳，西南行八里，旁溉田七十余甲）。由此而西，全溪之水悉为隆恩圳道。仅于隆恩大陂下石罅渗出之水流为小溪，名九甲埔溪，于南岸引水入九甲埔圳（圳水西行一里，旁溉田四十余甲）；西行一里许，引水入二十张犁圳（圳水西行八里，旁溉田百余甲）；又西行三里，经斗仑头红毛田；又西行五里，至旧社庄，名旧社溪；又西行一里许，至金门厝庄，名全门厝溪，于南岸引水入乌瓦窑圳圳（水西行十一里，旁溉田九十六甲）；又西行一里，名天罡沟。其北条之水，由菜头寮分支，名北溪。西行五里至犁头嘴山尾，于北岸引水入新陂圳（圳水西行八里，旁溉田四十甲），又于北岸引水入番子陂圳（圳水西行三里，旁溉田二十余甲；又于番子陂圳尾引水入翁厝圳，圳水西行十二里，旁溉田一百二十余甲；又于翁厝圳尾引水入鱼寮圳，圳水西行二里许，旁溉田二十余甲）；又西行五里至社角，名新社溪，于北岸引水入吉利圳（圳水西南行三里，旁溉田十余甲）；又西行一里许至新社溪洲，于北岸引水入曾六圳（圳水西北行二里，旁溉田十余甲）；又西行二里许，于北岸引水入新庄子圳（圳水西北行五里，旁溉田四十余甲）。以上新、旧社两溪又各分支流，至大墩尾而南条之水大半奔赴于北条，西行四里至扫箒濑，巨细遂并合为一，齐引而西；又有隆恩圳余水，自湳子沟东南方来注之；又西行二里至船头溪洲，为竹堑港，入于海。别有新社尾黄梨宅一水，始本沟流，后遂渐汇而渐大，西行七里至船头溪洲直入于海。此水在北，竹堑港在南；中间有洲宽不及一里，居民复有南港、北港之名（船户造船多在南港，故又名南港为造船港。昔时泊船皆在南港，今则停泊北港者十有八、九）。

　　隙子溪在县西三里。源出沙武坜山下北坑子，西行二里至藤寮坑，又二里至枫树桥，又二里至草山，有猴橱、水仙岭两坑水自北方四、五里来注之；又西行五里，有南方鸡油岽一水自南坑直出六里来汇合，名合水溪；又西行五里至大崎庄，有大崎一水自东北方六、七里来注之；又西行三里，有南方一水自三叉岽发源，经大分林、三条坑、六块寮、庚子寮十里来汇合，名双溪；又西行三里至青草湖，又一里许至柴桥庄，又二里至御史崎下，又一里至乌崩嵌，又一里至隙子庄，统名为隙子溪；又曲折行一里，于北岸引水入涂沟子圳（圳水西北行三里，旁溉田七十余甲）；又西行一里至小南势庄尾，于南岸引水入树子脚圳（圳水西南行三里，旁溉田十六甲）；又曲折行五里至侵水庄，又北行入于海。

　　三圣公溪在县西六里。源出古车路，西行五里至香山坑，有柑林沟一水自东南方茄冬湖四里来注之；又西行一里许至官路，名三圣公溪；又西行三里入于海。

　　香山港在县西十二里。于海中浮一沙汕，自北而南长八、九里。汕内为澳，舟可系碇。其水无源，趁海潮出没。潮来时，巨浪滔天，长堤没水，港深二、三丈；潮退则一望沙滩，浩浩无际，汕横滩上，船卧地中。每商舶进口，必循南之咸水港而入。

　　汫水港在县西十二里。源出暗窝，西南行一里，有水柳林一水自东南方来注之；又西南行一里，有菅蓁林一水自东南方来注之；又西南行一里，有鹿子坑一水自东南方来注之；折而西北行一里许为汫水港，入于海。

　　咸水港（「厅志」作盐水港）在县西十五里。源出三叉岽，西南行六里至新城子庄，有十阄一水自东北方三里许来汇合；又西南行三里许至宝斗仁庄，有竹南堡南坑一水自南方五里来注之；又西行三里至南隘，有竖林一水自东北方四里许来注之；又西行半里，有竹南堡深井一水自东南方一里许来注之；又西行三里至中隘，有竹南堡柳子湳十份沟两水各自南方一里许来注之；又西行三里至内湖，有八股沟一水自东北方茄冬湖八里来注之；又西行一里为咸水港，入于海（港北属竹堑堡，港南属竹南堡）。

　　竹南堡川

　　中港在县西南三十里。源从三条汇合：南条名南港溪，为新竹、曲栗两县分界之处。源出诰轴山（诰轴山与曲栗县中港南堡西潭山分界），北行六里至大溪底折而西北行三里至六分寮（分俗作份，非），又西行二里至八股，又曲折南行二里至响水（此处水多有声，故名），有曲栗县中港南堡一水自暗潭坑东南分来注之，名内双溪；又纡徐盘绕西北行三里至内大坪，又二里至龟山前，又一里至大挑坪口，有九块寮坑一水自东北方十余里来注之，名外双溪；又曲折西南行三里聚为潭，名剑潭（潭另详），有巨石长十余丈，宽四、五丈，横亘溪中，名石门碇（方言：门碇谓门限也）；又西北行五里至内公馆庄，名内公馆溪；又曲折西南行二里至造桥口，有曲栗县中港南堡一水自南方造桥庄来注之；又曲折西行二里至口公馆庄，名口公馆溪，有鹿厨坑一水自东方来注之（以上南条之水周回曲折共计水程三十余里，统名南港溪；溪北皆属本县竹南堡，溪南皆属曲栗县中港南堡）。中条名内湾溪，源出大南河番界中，北行十余里至南庄，有大东河、小东河二水各自东北方嘉礼阪番界中来汇合（方言谓傀儡为嘉礼，或是嘉礼阪，即傀儡番之转音。大东河之水于狮头驿引水入南庄圳，圳水北行五里，旁溉田四十余甲）；又北行三里至乌蛇，又一里许至筀竹林，又二里至田尾，又一里至狮头山下猪络口，有乌蛇山内一水自东方来注之（乌蛇山内之水、于上游凿山引水入田尾圳；圳水北行四里，旁溉田二十余甲。又于象鼻尾凿山引水入下南埔圳；圳水西行三里许，旁溉田八十余甲）；又折而西行三里至下北埔头，于北岸凿山引水入三湾圳（圳水北行二里，旁溉田五十余甲）；又西行一里至鼓山下，于北岸引水入下北埔圳（圳水西行二里许，旁溉田二十余甲）；又西行三里至员林，又西北行一里至三湾崎下，于北岸引水入腰肚角圳（圳水西行二里许，旁溉田四十余甲）；又北行一里至九信埔，于西岸引水入内湾圳（圳水西行二里许，旁溉田三十余甲）；又北行一里至二湾埔，又北行二里至平潭（以上中条之水周回曲折共计水程三十余里，溪南北皆属本县竹南堡）。北条名月眉溪，源出竹堑堡五指山后番界中，西行十余里至大分林头（分俗作份，非。下同），于南岸凿山引水入竹堑堡南埔圳（圳水西北行四里，旁溉田五十余甲）；又西行一里至小分林嵌下，于北岸凿山引水入竹堑堡北埔圳（圳水西北行三里许，旁溉田二十余甲）；又西行一里至大分林尾，于南岸凿山引水入竹堑堡南埔溪底圳（圳水西行四里许，旁溉田二十余甲）；又西行一里许至北埔嵌下，有大湖一水自东北方五里来注之，于北岸凿山引水入竹堑堡中兴庄圳（圳水西南行四里许，旁溉田六十余甲）；又西行二里至社关口，有麻布树排一水自东北方四里来注之；又折而南行三里至鸣凤髻山下，于西岸凿山引水入竹堑堡月眉圳（圳水西南行七里，旁溉田六十余甲）；又南行一里至番婆坑口，有番婆坑一水自东南方六里来注之；又曲折西行至月眉庄，有新藤坪一水自东南方八里来、又有石枧子一水自东方三里来汇于茅坪，再西北行八里至月眉庄注之（新藤坪之水于上游引水入番箕窝圳，圳水西北行五里，旁溉田十六甲）；又西行五里至石井，有大坜一水自东北方十余里来注之；又西南行三里至富兴庄，又南行二里至转交水（以上所叙溪南、北地名，皆属竹堑堡）；又西行一里，有溪南大铜锣圈一水自东南方四里来注之，又有溪北竹堑堡小铜锣圈一水自东北方三、四里来注之；又西行二里至平潭（以上所叙地名，皆属竹南堡），与中条内湾溪汇合：此两条先汇也；又曲折西南行三里至斗换坪山后，于北岸凿山引水入牛栏堵圳（圳水西行一里许，旁溉田四十余甲）；又曲折西北行二里至牛栏堵，于北岸引水入隆恩圳（圳水西北行十里，旁溉田一千一百余甲）；又西北行一里至乌漈子，有大分坑、小分坑之水自东南方六里来注之；又西行半里至茄冬坑顶埔，于南岸引水入茄冬坑圳（圳水西南行三里，旁溉田一百五十余甲）；又西北行二里至土牛口，有水流东一水自东北方八里来注之；又西行二里至头分庄后，于北岸引水入番佃圳（圳水西南行七里，旁溉田四百余甲）；又西南行三里有茄冬坑山，并圳尾余水自东南方四里来注之；又西行二里至流水潭，于西岸引水入流水潭圳（圳水西行四里，旁溉田五十余甲）；又西行三里至口公馆庄，与南条南港溪汇合：此三条总汇也。统引而西，行二里许至中溪洲，有灰窑溪一水自东北方菜寮子庄八里来注之；又西行一里许至港子漘，有隆恩圳余水自东北方瓦窑十里来注之，又西行三里至渡船头为中港，有东北一水自顶山脚庄十余里来注之；又西行五里入于海。

　　湾潭溪在县西南二十里。源出顶大埔，涓涓细流；西行三里至中大埔，又二里至下大埔，又二里至竹篙厝庄后，为湾潭溪；平时水潴少流。又西行五里入于海。

　　竹北堡川

　　霄里溪在县东二十三里。源出淡水县桃涧堡之灵潭陂嵌下，西南行，名直坑；十余里至伯公店，有淡、新交界十余里之水自东南方来，名南坑（南坑之西南属新竹县竹北堡，南坑之东北、直坑之南属淡水县桃涧堡）；又有淡、新交界十余里之水自东北方来，名北坑（北坑之西北属新竹县竹北堡，北坑之东南、直坑之北属淡水县桃涧堡）；三水汇合之处，统名为三夹水（一作三合水），于南岸引水入大茅埔圳（圳水西南行七里，旁溉田三十余甲）；又西行六里，有浑水坑（俗作汶水坑）十余里之水自东北方来注之；又西行一里许至九芎湖口，有九芎湖之水自北方来注之；又西南行一里许至大坪嵌下，于西岸引水入四座屋圳（圳水西南行五里，旁溉田六十余甲）；又西南行二里折而南行至阎王崎头，引水入阎王崎圳（圳水西南行二里，旁溉田二十甲）；又南行二里许至四座屋嵌下，引水入坊寮圳（圳水西行九里，旁溉田二百余甲）；又南行三里至五分埔尾，汇咸菜瓮溪水由新埔街前西出，为凤山溪。

　　凤山溪在县东北十里。源出淡、新交界之乌嘴山，西南行经马武督一带番界中二十余里至牛门口，水由大石中流出；又西南行二里，有湳湖之水自东北方来注之；又西南行三里至暗潭；又西行四里，有竹堑堡大崩嵌十余里之水自东南方来注之，又有水漈子六里之水、牛栏河八里之水各自北方来注之（牛栏河之水于上游西岸引水入咸菜瓮嵌顶圳，西南行二里，旁溉田三十余甲）；又西行至渡船头，统名咸菜瓮溪（溪北属竹北堡，溪南属竹堑堡），于北岸引水入咸菜瓮嵌下圳（圳水西北行二里，旁溉田三十除甲）；又西行，于南岸引水入竹堑堡之河背圳（圳水西南行二里，旁溉田三十余甲）；又西行二里至湾潭，于北岸引水入湾潭圳（圳水西行四里，旁溉田三十余甲）；又西行六里至上横坑口，有竹堑堡上横坑七、八里之水自南方来注之；又西行三里至下横坑口，有竹堑堡下横坑七、八里之水自南方来注之；又西行二里至水坑口，于北岸引水入蛤子窟圳（圳水西行四里，旁溉田二十八甲）；又西行二里，于北岸引水入石冈子圳（圳水西行七里，旁溉田百余甲）；又西行二里，于北岸引水入水汴头圳（圳水西行四里，旁溉田四十六甲）；又西行三里至五分埔，于北岸引水入五份埔圳（圳水西行二里，旁溉田三十余甲）；又西行一里，于北岸引水入新埔圳（圳水西行四里，旁溉田三十余甲）；又西行一里至五份埔尾，有霄里溪二十余里之水自北方来汇合；又西行二里至石头坑口，有竹堑堡石头坑之水自南方来注之，于北岸引水入田心子圳（圳水西行百余步，旁溉田十甲）。水行至此，名新埔溪（溪北属竹北堡，溪南属竹堑堡）。又西行二里至圆潭子，引水入竹堑堡之土地公埔圳（圳水西行五里，旁溉田百余甲）；又西行七里至枋寮庄前，名枋寮溪（溪北属竹北堡，溪南属竹堑堡）；又西行三里至凤山崎下，名凤山溪（溪北属竹北堡，溪南属竹堑堡），于北岸大眉庄头新官路边引水入猫儿锭圳（圳水西行十里，旁溉田二百五十五甲）；又西行十里至鱼寮后为旧港，入于海。

　　茄冬溪在县北十五里。源出顶番子湖，西行一里许至下番子湖；又一里许至茄冬坑，有凤山崎山坑水自东南方来注之，汇为潭，名浑水潭，深三丈余（今淤浅不及二丈）；又西行一里至新庄子，又二里至红毛港大庄，汇红毛港之水入于海。

　　红毛港在县北二十里。源出北窝，涓涓细流；西南行二里，有南窝之水自东方来注之；又西南行八里至波罗纹埔，有南势坑、员山沟二水自东方来注之；又西行，有三脚寮溪水自东北方来汇合；又西行六里至红毛港大庄，汇茄冬溪之水入于海。

　　蚵壳港（一名羊寮港）在县北二十八里。无泉源，每遇天雨，水自伯公岭下西行三里许至阴影窝，又西行三里至十五间，又二里许至后庄前；又西南行四里为蚵壳港，入于海（昔时港深可泊五、六百石商船；今沙淤稍浅，惟按边船可泊耳）。

　　笨子港在县北三十八里。源出杨梅坜，涓涓细流；西北行六、七里至营盘下，有二重坑六里之水自东北方来汇合，又有太平山之水自东南方来注之西行，统名大溪（俗名大溪漘）；于南北两岸各引水入圳，名三七圳（南圳得水十分之七，西南行二十余里，旁溉田七百甲；北圳得水十分之三，西行二十余里，旁溉田三百甲）；又西行二十余里至海边，始名笨子港，由港入于海（在上游为大溪，虽承各山坑之水，溪面宽数十丈，水道长二、三十里，溉田至有千甲之多；其实只涓涓细流，雨集易盈、雨过易涸，全赖天时，难言水利。溪为旱溪，所溉之田适成为旱田而已）。

　　二陂港（一名许厝港，又名芝巴里溪）在县北六十五里。源出淡水县桃涧堡之灵潭陂尾三角林，西北行五里至黄泥塘，又三里至乌树林；又北行三里许至安平镇庄尾，有八张犁五里之水自东南方来注之；又西北行四里至中坜旧街前（以前所叙地名，皆属淡水县桃涧堡），又西北行八里至三槐厝庄，入新竹县境，有三块厝一水自南方四里而来注之，名曰夹溪；又西北行四里至照镜庄，又二里许至大区园庄，又西行五里至外海漘为二陂港，入于海。

　　二沿港在县北七十二里。源出淡水县桃涧堡灵潭陂之九槐寮，西北行二里至黄泥塘，又三里至东势，又六里至中坜新街顶（以上所叙地名，皆属淡水县桃涧堡）；又西北行九里至五块厝庄，入新竹县境；又西北行六里至埔心庄，又西行三里许至海丰陂，又西行七里为二沿港，入于海。

　　竹堑堡纪胜

　　石笔在县东南五十五里五指山第二峰半山中。巍然耸峙分别，左右相距二、三十丈，高各十余丈。体方而末锐，远望之俨若毫尖（新辑。互见竹堑堡山五指山）。

　　砚池石（一名天池）在县东南五十五里五指山中峰山半。形似仰盂而稍方，凹其中；深三、四尺，周广四、五十丈。时有泉自石罅出，不溢亦不涸（新辑。互见竹堑堡山五指山）。

　　石门（一名石夹）在县东四十六里大山后。两扇壁立，宛如刀削，左右方平；高三丈许，宽可六尺。中关一径，仅容小肩舆：亦奇境也（新辑）。

　　蟾蜍石在县东四十六里油罗溪口。其大如屋，前仰后俯，状类蟾蜍，口眼毕肖。近时铁路石料多取于此，虽经穿凿，其形犹略具云（新辑）。

　　尖石在县东五十里油罗山内大溪中。岿然一块，矗立九仞。下略方而末锐，嵌空玲珑，时有白云从石罅绕出。每当晴雨之际，变态万千，郁勃奇绝（新辑）。

　　土人潭（或作泥人潭）在县东南三十五里触子嵌下大溪中，深不可测。相传昔时溪洲中有土堆像人形，故名（新辑）。

　　夹水潭在县东三十一里五指山、油罗两溪汇合之处。两水冲激，水深成潭，故名（新辑）。

　　石壁潭在县东二十五里石壁潭山下。壁立数仞，下有深壑，其水碧色。旁开一穴，若岩；攀藤俯注，如瞰冯夷之宫。每当雨晦天阴，浪从中喷，恍若蛟螭攫物状，观者莫不惊怖欲绝。或言中有巨芦鳗云（新辑）。

　　丁东泉（俗呼动滴水）在县东二十五里石壁潭山上。石罅出泉，涓涓微注；滴下深谷，丁东作响，如闻梵磬之声，昼夜不绝（新辑）。

　　灵泉在县东南九里金山面冷水坑。有泉自坑中流出，清可沁脾。新辑八景谓「灵泉试茗」，即此（参「厅志」）。

　　合水在县南十里许合水溪（即隙子溪）之上游。每午、未时，溪水骤涨一、二尺，汹涌有声。逾时而退，如海潮之有信然。新辑八景谓「合水信潮」，即此（参「厅志」）。

　　按「厅志」「古迹考」云：『三合水，在厅治东北十里许。每午未时，水突发涌，有声如潮涨；逾时退』。据「厅志」所称，当云「合水」；曰「三合水」，误也。三合水乃在县东三十五里，为竹北堡霄里溪之上游；淡水、新竹两县交界之处三水汇合，故名三合水。此「合水」在县南十里许，乃两水汇合（详「山川」竹堑堡川隙子溪），并无所谓三合水也。附考以备采择。

　　黑水在县西三里隙子溪。「厅志」「古迹考」云：『曲而清，水若深至三尺即黑』；故「厅志」八景谓「隙溪吐墨」也（「厅志」）。

　　泮池在县城内文庙。凿池为半月形，周一十丈，深一丈余。池底涌泉，虽隆冬之候、极旱之时，泉出不竭（新辑）。

　　珠池在县城东门外半里东势庄郑氏宅于门庭外凿一池，略似半月形，周二十余丈。池中产蚌，皆有珠。后因附近开一溷厕有碍地脉，而珠遂绝。近数年来撤去溷厕，而虬珠始渐渐复原矣（新辑）。

　　文昌池在县城内文昌宫照墙边。周广三十丈，深六、七尺，有泉（新辑）。

　　龙王池在县城南门内龙王庙口。周广三十八丈，深七、八尺，有泉（参「厅志」）。

</div>
    <div class="pagination">
<a href="新竹县采访册_page3.html">上一页</a><a href="新竹县采访册.html">1</a><a href="新竹县采访册_page2.html">2</a><a href="新竹县采访册_page3.html">3</a><span class="current-page">4</span><a href="新竹县采访册_page5.html">5</a><a href="新竹县采访册_page6.html">6</a><a href="新竹县采访册_page7.html">7</a><a href="新竹县采访册_page8.html">8</a><a href="新竹县采访册_page9.html">9</a><span>...</span><a href="新竹县采访册_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
