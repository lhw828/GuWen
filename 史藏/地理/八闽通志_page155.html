<!DOCTYPE html>
<html>
 <head>
  <meta charset="utf-8"/>
  <title>
   八闽通志 - 第 155 页/共 184 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   八闽通志 - 第 155 页/共 184 页
  </h1>
  <div class="content">
   76　嘉靖《延平府志 人物》作“既冠赴郡举”。
　　77　“复”似为“覈(核)”之讹。
　　78　嘉靖《延平府志 人物》作“本民妻”，并特加校注。
　　79　有脱漏。嘉靖《延平府志 人物》作“遗腹生一子”。
　　80　嘉靖《延平府志 人物》作“迫以行”。
　　81　嘉靖《延平府志 人物》作“赠工部尚书刘通妻，太子少保、工部尚书璋之母”。
　　82　嘉靖《延平府志 人物》作“言讫泣下数行”。
　　83　嘉靖《延平府志 人物》作“以死自誓”。
　　84　嘉靖《延平府志 人物》作“尝为作诗集序”。
　　85　疑为“得五色舍利”。

卷之七十

　　人物
　　　　　　邵武府

 名臣
 〔宋〕
　　龚颖字同秀。愈之孙。父最1，守秘书监。颖天资敏悟，通经史。初任南唐为内史学士，随李煜归宋，除御史，言事每称旨。先是，从父慎仪守歙，为卢绛所害，未几绛降，朝廷授以官，颖思所以复之2，因其陛见，袖铁简击之。太祖惊问故，曰：“臣一为国家除害，一为叔父报仇。”俯伏待罪，与绛相指斥于殿前，诏诛绛，义颖而释之，犹谪知舒州，改鼎州。太宗立，召拜殿中侍御史。进《历年图》3，降敕褒谕。祥符中致仕。颖志气英迈，论议慷慨，为名台端。卒年八十二4。
　　龚识字默甫。慎仪之子，端拱初第进士，擢监察御史，从真宗东封，还拜殿中侍御史兼左巡使。先是，犹袭唐制，御史不专言职，台官得言事自识始。后以目疾除司封郎中、平江军节度副使。
　　黄履字安中。邵武人。从曾祖徽以儒术游梁宋间，与赵普友善，不肯与陈桥议。履嘉祐初释褐第一。神宗时知谏院，力言天地合祭非礼，遂定北郊之议。适有制，侍郎以下不许独对，御史翟思言事，有旨诘所自来，履皆奏寝其事。哲宗立，迁翰林学士，履附章惇、蔡确以排击善类，又自谓有定策功，刘安世论出之。绍圣初，除御史中丞，极论司马光、吕大防、刘挚、梁焘当罪责。拜资政殿学士、尚书右丞。尝与韩忠彦荐引邹浩、陈瓘。后浩以言事贬，履救之，坐罢知亳州。徽宗立，召复右丞，加大学士。
　　吴处厚字伯固。邵武人。嘉祐初5第进士，元丰中为承议郎。以皇嗣不育上言：“程婴、杵臼全赵氏孤，乞加封爵。”诏封婴成信侯，杵臼忠智侯，仍立庙绛州。元祐间知汉阳军，有善政。以怨蔡确，言确昨谪安州，作《忧中游车盖亭》绝句十篇，内二篇讥讪尤甚，确遂南窜，擢处厚知卫州。然士夫由此畏恶之。绍圣四年再贬元祐党人，追贬处厚歙州别驾。
　　孙谔字正臣。邵武人。父迪，嘉祐二年登第。谔以熙宁六年选世科。又中法科第一，拜右正言。力论杨畏在元丰间其议皆与朝廷合，及元祐末吕大防、苏辙为政，则尽变而从之，绍圣初则又变而偷合诡随，人谓之“杨三变”，畏以此落职。又言免役者一代大法，愿博采群言，毋以元丰，元祐6为间。蔡京以谔任元祐，罢谔言职，知广德军。在军礼隐士张介，后入元祐党籍。子镇，绍兴中登第，为郡有政绩。
　　叶祖洽字惇礼。泰宁人。熙宁二年，始以策廷试多士，祖洽陈数千言，贯穿古今，然颇投合用事者，擢第一。绍圣中，累迁给事中，力言王珪于册立时有异论，而深明蔡确有定策之功。官至徽猷阁直学士。
　　上官均字彦衡。凝之子。熙宁三年，廷对置第一，以不奉新法降第二。元祐初，再除监察御史，论青苗无惠民之实，为终岁之患，愿罢之，而复为常平籴粜之法。蔡确弟硕盗贷官钱以万计，狱既上，均论确为相，挟邪挠法，当显正其罪，以厉百官。张璟、李清臣执政与正人异趣，相继击去之。迁殿中侍御史。西夏自永乐之战欲复故地，朝廷弃四寨，至是又请兰州为寨地，均上疏曰：“先王御外国假惠以济威，须威以行惠，然后外国且怀且畏，而今西夏所争兰州寨地皆控扼要路，若轻以予之，恐夏人捣虚，熙河数郡孤立难守，若继请熙河故地，将何辞以拒之？不如治兵积谷，划地而守，使彼晓然知朝廷之意。”苏辙党吕大防而排许将，均言纲纪法令自此败坏，乞罢，出知广德军。绍圣初，召为右正言。时大防、辙已罢政，均论大防、辙六罪，并再黜大防。宰相章惇出彭汝砺而用朱服，均争之，迁均工部员外郎。徽宗朝为给事中，时相欲尽循熙丰法度为绍述以风均，均不从，以龙图阁待制知永兴军。崇宁初，入元祐党籍，久之渐复元官，致仕。
　　李夔字师和。邵武人。幼聪敏，经书一览成诵，文不停掇，舅黄履器之。与杨时友善。登元丰二年进士第，尝为华亭县尉，有政声，迁县令。累官右文殿修撰，终龙图阁待制，以子纲恩赠太师、卫国公。
　　谢皓字德夫。建宁人。幼孤，学于叔父诇，诇器之。元丰中第进士，历荆湖两浙运判，召为金部郎官。大观三年，辽使至，接伴张闬等不能对，命皓代之，归录其语。奏上，徽宗曰：“明年卿可复使。”乃借太常少卿以往。比还，凡北界山川、地理、名物、虏之情状皆以闻。迁司农少卿，出守建昌、南剑、绛三郡，以公廉称。卒年八十。
　　谢黻字彦章，诇之子。少有文名，元祐中第进士，提举河北常平，因改铸当十大钱，奏言诱民为奸利，旧钱且尽，不可。蔡京恶其不附己，连贬窜。后通判潭州，除吏部郎中。以忤权贵，复通判潭州，改兴化军；俄奉祠，终主客郎中。卒年八十四。
　　黄中美字文昭。邵武人。第元祐元年进士7。宣和末，调信德府司录事。时方以收复燕云为事，中美心忧之。已而金兵陷信德，中美以死自誓，有挺刃胁使降者，中美顾左右踣之而逸。金兵既退，宣抚奇其节俾行府事，以内禅恩转朝议大夫，已而迁京师。及张邦昌僭位号，中美义不辱，即日弃官去，不数日病卒。累赠光禄大夫。
　　上官愔字仲雍。邵武人。均季子。政和二年，第进士。宣和末除太学正。高宗立，召充提举。巡行迎奉一行事务所干办公事。先是，二帝北行，愔上宰相书：“请迎康王速即大位，西入京师，以图兴复，若止驻旁郡，恐别生他患。”又言：“宜谨号令，振士气，杜私门，开公路，罪奸显白者，虽贵不释，才猷暴著、功绩高异者，虽微必赏。毋迩小人，毋昵阉幸，以冀中兴之功。”建炎二年，迁著作佐郎、吏部员外郎，出知南剑州，以刚介著政声。廖刚论荐堪任察官，恳辞不赴，奉祠。有《尚书小传》、《论语孟子略解》及《史统》、《史旨》。
　　季陵字延仲。邵武人。登政和二年上舍第三。建炎中除太常少卿。金人南侵，高宗仓卒趋杭州，陵独奉九庙神主负之以行。迁中书舍人。淫雨求言，陵言：“将帅之权太盛，宦寺之习未革。”梁杨祖为发运使，陵封还录黄又言：“防秋已迫，愿先定兵卫及扈从之臣，万一敌势猖撅，便当亲按营垒，召兵为援，留将相大臣相率死守，勿效前日百官以扈跸为名，弃城池予敌，使生灵堕涂炭，财用填沟壑。”时张浚帅川陕，陵论其太专，罢知太平州、温州，召除临安府，复为中书舍人，除户部侍郎。绍兴中，以徽猷阁待制知广州。惠阳狂寇聚众数千，僭号作乱，陵诱其徒曾衮擒之。卒于官。
　　李纲字伯纪。邵武人。夔之子。政和二年第进士。宣和初为起居郎。忽京城大水，纲言此夷狄兵戎之象，坐谪。召还，适金人来侵，徽宗因其言遂决传位于钦宗。方议割地，纲言当以死守，除兵部侍郎。靖康元年金兵渡河，宰执议请钦宗幸襄邓，纲力请守城，遂以纲兼亲征行营使，屡却金兵于城下。重围既解，廷臣争为割地讲和之说，纲数陈出师邀击之可以必胜，与其再至之不可不忧，由是再谪。高宗立，首召为相，慨然以修政事、攘夷狄为己任，诛僭逆，定经制，宽民力，变士风，通下情，改弊法；招兵买马，经理财赋；分布要害，缮治城壁。建遣张所抚河北，傅亮收河东，宗泽守京城；西顾关陕，南葺樊邓，且将益据形便以为必守中原，必还二帝之计。在位竟七十余日以观文殿学士罢政事。后历知潭州、洪州、福州。因事献言，率皆畏天恤民自强自治之意，而深以议和退避为非策。卒年五十八，累赠太师，谥“忠定”。有《易传内篇》十卷、《外篇》十二卷、《论语详说》十卷、诗文奏议百余卷。
　　朱震字子发。邵武人。登政和己未进士。绍兴中用赵鼎荐召见，问以《易》、《春秋》之旨，震具以所学对。高宗擢祠部员外郎，既而以秘书少监与范冲同侍讲。建国公既就资善堂，命震充赞读，进翊善，拜给事中，仍兼侍讲翊善之职。迁翰林学士，卒于位。震学有源委，尝参谒谢显道而友胡安国，以名儒久备劝讲。及卒，高宗甚惜之，赠中大夫。有《易集传》、《易总说》行世。(按《宋史》，震，荆门军人；而元陈士元《武阳志略》以为邵武人，盖必有所据也。)
　　黄中字通老。邵武人。初以从祖荫补官8，绍兴五年中进士第二人，以忤秦桧召入辄斥，外徙者二十余年。桧死，召为校书郎兼普安郡王教授，除起居郎。使金还，每进见辄言边事，又独陈备御方略。已而金亮南侵，请择大臣督师，与同列力论杨存中不可遣。时廷臣争遣家属避兵，中与陈康伯独晏然不动。兼给事中，内侍迁官不应法，谏官刘度坐论龙大渊补郡，中皆不书牍，罢去。乾道中，召为兵部尚书兼侍读，会遣使请山陵，中言钦宗梓宫之不宜置不问。复陈十要道以献。除龙图阁学士，致仕。后孝宗手书遣使访朝政阙失，进端明殿学士。卒年八十五，谥“简肃”。朱熹尝裁书以见，欲进于门弟子之列。有奏议十卷。弟章，绍兴壬子第进士，历宰剧县，有能称，不肯媚事权豪。膺荐入为御史台主簿，以持论不阿，出为福建提举常平茶事，知台州。所至有声绩。
　　黄永存字坚叟。中美第四子。绍兴二十四年登第。以才能有闻于世，召为尚书郎、官军器监。淳熙中，出为淮南转运副使，俾修农战之业以为北向之渐。官至正议大夫。孙大昌，隐德不仕，有《兼山语解》。大昌子公绍，字直翁，号在轩，著《韵会》。
　　俞丰字德南。建宁人。乾道丙戌登第。自知秀州召为金部郎官。进二札：一乞责监司郡守惠养小民，一言边陲虽安，当为兵备。除浙西提举，改浙东提刑，以检正除太常少卿。时光宗崩，懿宪皇后丧亦未发，众议礼未决，丰引圣经先轻后重之言为证，议遂定。迁中书舍人，尝言命令不可不谨，守令不可不择。除吏部侍郎，因旱上言“人主当振纪纲，不可假外戚以柄”，不报。一日入朝，见苏师旦在班列，趋之者众，即引年求退，以华文阁待制奉祠。
　　赵善恭字作肃。宋宗室。居邵武。乾道八年登进士第。历知浔、邵二州，入为大理司直，迁寺丞、仓部郎中、右司郎中，除直焕章阁，知静江府，经略广西，改知潭州，安抚湖南，移江陵府；拜司农少卿，总领湖广钱粮，兼知鄂州；权宣抚司事，加司农卿。初善恭在朝，适开禧用兵，力陈不可轻动，至任帅守务以安边静民为事。
　　任希夷字伯起。其先眉州人。祖贤臣始家邵武。希夷第淳熙乙未进士，调浦城主簿。从朱熹学，笃信力行，熹器之，曰：“开济士也。”开禧初，为太常簿，奏乞编次绍熙以来礼书。从之。迁礼部尚书兼给事中，尝言周惇颐、程颢、程颐为百代绝学之倡，乞定议赐谥。进端明殿学士，佥书枢密院事兼权参知政事。卒谥“宣献”。
　　邹应隆字景初。泰宁人。庆元二年进士高科。开禧初为起居舍人，值韩侂胄开边，应隆与议不协，苏师旦建节，独不往贺，出知赣州，除江西提刑。侂胄败，擢中书舍人。嘉定初使金还，拜太子詹事、给事中，坐封驳出知泉州，改建宁府、池州、静江府、潭州。理宗初立，召入讲筵，不赴。明年，拜工部尚书。时真德秀、魏了翁皆求去，应隆抗疏力争之，遂奉祠，已而除礼部尚书。郊祀雷雨，因陈恐惧修省并主器之说。北边有警，疏十事言极剀切。嘉熙改元，拜端明殿学士，佥书枢密院事，兼权参知政事，卒赠少保。弟应麟，嘉泰壬戌登第。
　　邹应博泰宁人。应隆从弟。受学于廖德明。开禧初登第。宝庆中监行在都进奏院。奏对，谓：“《书》曰：‘人心惟危，道心惟微，惟精惟一，允执厥中。’朱熹谓人不能无人心，亦未尝无遭心。人心者，如饮食男女好乐忿懥之类是也，若无此则何以为人乎？惟其纵而不知检，则逐物而迁，故曰人心惟危也。道心者，良能良知也，而此心必甚微而难见，圣人充吾良能良知之心，使天理流行而昭著，则人心自入于检防之中也。”尝知婺州、苏州，提点江南西路刑狱，为真德秀所荐云。
　　杜杲字于昕。邵武人。父颖，仕至江西提刑。杲用荫补官，辟江淮帅幕。提师援滁州，金人围城数重，杲登陴中矢，益自奋励，卒全滁城。宝庆间，诸将建守河据关复三京之议，杲历陈以谏，及师衄衅开，始服其先见。嘉熙初，知安丰军，元兵来攻，杲战却之，除知卢州。元兵号八十万，围城，杲复败之，诏加淮西制置使，改沿江制置使，知建康府。理宗尝书“安淮堂”以赐。官至龙图阁学士。杲淹贯经吏，晚岁专意理学，尝言：“吾兵间无左画，无悖谋，得于《四书》。”子庶，字康侯，从父兵间屡立战功，官至两淮制置，知杨州。贾似道诬以罪，系狱死，当世冤之。
　　叶武子字成之。邵武人。受学朱熹。补太学生。朝议欲函韩侂胄首和虏者，武子曰：“奸臣者不足惜，如国体何？”率同舍扣阍力争之。嘉定甲戌擢甲科，调郴州教授，一以白鹿洞学规为诸生准程，刻《四书集注章句》以授之。历国子正，知处州，入为宗学博士。尝以福建保长催科害民，陛对论罢之。进直宝谟阁。平生以得于《易》为多，其言曰：“《易》之道莫大于时，时有二义：有在外之时，有在我之时。人之出处须先论在我者，我之时可动，然后论在外之时；若我之时未然，在外之时纵佳亦不暇论，其存乎我者欤？”淳祐初，诏武子雅志恬退，挂冠日久，加直龙图阁，寻加秘阁修撰。
　　上官涣酉字元之。邵武人。嘉定初第进士。端平中知池州，先事为防江之图，及金人入浮光，乘胜抵江岸，涣酉率舟师往来上下流，张耀声势，敌乃引去。淳祐中充国用所参谋官，首言君子小人胜负之机尚有隐然可虑者，次言屯田军政之弊。迁将作监，轮对，官兵财之权当以宰相兼统，执政则相与参决之，不必分而为二。及为大理卿，又疏论国势、人才、运饷、流民数事，迁起居舍人。宰相将处以琐闼而行所欲，正色拒之，遂以集英殿修撰致仕。
　　上官涣然字文之。涣酋之弟，以兄奏补为鄞县尉，擢淳祐辛丑进士第，吴渊制置沿江，辟为属，事多折衷之。至创立屯田，涣然力救止，谓无主之田可屯，有主之田不可屯。被荐干办行在诸军粮科院。陛对，疏论：“欲正朝廷当自正君心始，欲明纪纲当自明公道始；爱善类以壮君子之脉，容直言以伸公论之气。”又条陈守边三策以献。迁司农寺丞兼右司郎宫。
　　危昭德邵武人。宝祐初第进士。历官宗正寺簿兼崇政殿说书，迁秘书郎，进兼侍讲。尝条上“厉民四弊”疏，乞为万世根本之虑，为一时仓卒之防；又乞察欣瘁休戚之故，酌利害损益之宜。迁起居舍人、殿中侍御史、谏作崇阳官，权工部侍郎，兼同修国史实录院，转一官致仕。昭德在经筵以《易》、《春秋》、《大学衍义》进讲，反覆规正者甚多。有《春山文集》。子撤孙，咸淳元年进士。

 〔国朝〕
　　张诚字自明。泰宁人，永乐己丑进士，为监察御史，巡历交阯，尝劾奏镇守大臣及中贵之不法，皆坐罪。既而复按浙江、湖广，皆有风纪声。
　　陈泰字吉亨。邵武人。宣德丁未中副榜，为安庆府训导。正统初，荐升江西道监察御史，弹劾无所顾忌。历按贵州、山西、山东等处，擢四川按察使，己巳命协将臣守备紫荆关及巡视沿边诸寨。景泰初，升大理右少卿，守备白羊口，转都察院右佥都御史，镇守易州，节制紫荆、倒马等关军马。天顺改元，左迁广东按察司副使，已而四川有警，召复左佥都御史巡抚四川，升右副都御史，总督漕运兼巡抚淮阳等处。成化初致仕。时人服其清操。泰先世赘曹氏，从其姓，至泰贵显，乃奏复陈姓云。
　　邹允隆光泽人。名昌，以字行。登正统壬戌进士第。除太常博士，升寺丞。凡大典仪文，卿佐不能决者率取正于元隆。改大仆寺丞。天顺初，副祠臣黄谏往谕安南，既至，其酋跣腆倨傲，允隆与谏正色裁之，始慑服致谨尊王之仪，还朝未几，以学行擢广东按察司提督学校佥事。

 良吏
 〔宋〕
　　李巽字仲权。光泽人。博学能文，有《上鼓》等赋。举进士，与王禹偁善，禹偁有《送巽赴官序》。为江西提刑，明恕第一，迁两浙转运使。郡人登进士自巽始。
　　上官凝字成叔。邵武人。庆历二年登第，调铜陵尉。去邑之日，有老叟十数辈送境上馈药，曰：“公清白不扰，奉以勤。”舟行，发视皆白金，追而还之，曰：“吾不敢私，汝忍吾私耶？”改潭州司理，有吏教盗攀平民以幸赏，凝为辩释之。后知分宁县，治豪右，决滞讼。改安臣县，寓公成向怀宿憾，辗转谮凝于守，守上奏追逮，胥吏验治无状，守愧悟谢之，凝曰：“予自信而已。”山东蝗，旁邑皆被害，凝部内有鸟万数来食蝗，岁大熟。熙宁中，迁职方郎，通判处州，卒于官，民悲叹之。后赠金紫光禄大夫。
　　李详字自明。光泽人。诰之弟。幼警悟，善属文，议论纯正，知浔州，立学校，革夷俗。迁太仆丞。
　　上官基字子固。光泽人。嘉祐二年第进士，尝知将乐县，会寇起，募邑人廖恩歼焉。操履可称。子公颖9、族子公弼俱登科。
　　黄伸字彦发。邵武人。远祖惟谈教子皆登科，世号“黄五经”。伸与兄仅、弟侑齐名，时比“河东三凤”。伸嘉祐六年登进士第，知河南县。文忠烈荐之10，赐以束帛。知泉州，建学校，芝生于梁。改建州，未几，称治，有瑞粟生属邑，以治最闻。终司农卿。子滂、沔、沂皆克举其官。
　　谢诇字诚甫。建宁人。治平四年第进士，调临川令，以刚清名。邑有千金陂，前令谢卿材创筑，寻坏，调复为修筑，民便利之。邑民闵通好持吏长短，莫敢谁何，通以事至庭下者三，治之不少贷，人谓令怒通，诬其子为盗，诇为辩出之，人服其公平。满去，通父子泣拜于道。改清江县，岁大饥，诇出发粟赈之。当除夕，家人以书促使归，诇批云：“岁节不归，第不饮数十杯酒耳，人失食奈何？”竟宿于外。后守汀州，累赠宣奉大夫。
　　邹棐字尧叟。泰宁人。熙宁癸丑进士第。始学于刘彝，元丰，间又从杨时游。终宣城县令，有德政，时为作哀辞。
　　黄德裕字仲益。邵武人。登元丰二年进士第。知福州闽县，方劲有为。再知风翔，卒。
　　上官憕字正平。邵武人。凝之孙。父恺字彦明11，嘉祐二年第进士，官至太守、中允、广东转运判官，才行过人，治有异绩。憕幼孤，从从父均学，登元丰八年进士第，调溧阳尉，改新息，迁濠州录参，改永城县丞。从事十余年，廉正明决，虽不见知，而自信不改。
　　上官恢字闵中。邵武人，均从子12。元丰八年登进士第。崇宁中选河朔守臣，以恢知深州，改南剑州，政尚宽和。移知徽州，专务仁爱，多所宽贷，不得己乃临以威，吏怀服。晚奉祠里居，过者皆云此熙丰名儒也。胡安国贻书宰相，言恢谙历世务，端重有守，宰相遂以恢与杨时并荐，官至中大夫。子模字规神，以荫补官，通判抚州。崇仁、宜黄盗起，势张甚，帅宪二司以讨贼付模，模密受方略，率将士据险扼其冲，纵兵擒贼酋，余皆就缚，众以为神。
　　邹括字仲发。泰宁人。棐之弟。登元祐九年进士第。知宁化县，县素悍难治，括建学训导，以恩信怀柔之，民为之立祠刻石。后知亳州，适蔡京当国，括以名节自重，闲退二十年，李纲在朝以书劝其出，亦谢之。
　　吴伟明字元昭。邵武人。崇宁五年进士中第。绍兴中，以朝散郎知兴化军，政尚简严。后奉祠归，缙绅高之。
　　叶兑字梦授。泰宁人。第崇宁二年进士。性方重，南渡知建康，营行宫，民不知扰，宸翰美之。迁江南西路转运使，亦有伟绩。
　　黄应南字南仲。泰宁人。宣和七年释褐，历湖广、江浙提刑。视事必正衣冠，尊严瞻视，自俸禄外，一芥不苟取。时称中兴廉吏。
　　邓邦宁字康国。邵武人。政和五年进士第。守漳州有惠政。从弟根，重和元年登第，知静江府，兼广西经略，以清直称。
　　赵善俊宗室子。居邵武。登绍兴丁丑进士第。知庐州。上言：“朝廷顷者分兵屯田，其不可者有三。臣谓罢屯田者三利：习熟战阵之兵得归行伍，日从事于教阅，一利也；无张官置吏坐以糜稍食，无买牛散种以费官物，二利也；屯田之田悉皆膏腴，牛具屋庐无一不具，以资归正人使之安居，三利也。”诏以田及牛具给归正人，仍募人佃种。弟善滂、善仪、善保、善护俱登科13。
　　谢师稷字务本。邵武人。淳熙中，为福建提刑，建、剑、汀、邵民苦敷盐之弊，按法除之，又为奏免输铁叶钱。秩满再领漕事，凡盐之利害悉罢行之。郡有岁输军储斛面，已免征，时守以经费不足，将复之。师稷请于朝，岁增运盐二纲以助用，得不复。改知明州兼沿海制置使，召为右司郎中，以集英殿修撰知平江府。樽节浮费，未满岁积四十万缗。城坏，遂请以所积缮完之。子如圭，字德新，绍兴乙卯第进士，太常少卿。孙源明，绍兴庚辰进士，成都路安抚。
　　吴璋字南玉。光泽人。知韶州，蛮夷从化。子南老，有孝行，知广州。孙汉杰，以廉直称，知贺州。
　　张敦义字行可。建宁人。绍兴甲戌第进士。授醴陵尉，以清廉称。调衡州司理，多所平反。有尉获盗未应赏格，乃罗织平民以充数，敦义被宪檄阅实，兼得其状。宪与尉同里，讽使苟同，不从。宪怒，欲劾之。敦义毅然曰：“天可欺乎？吾宁以一官易数人命。”平民竟获免。同县丘哲，字元明，绍兴丁丑第进士，苦学清修，为汀州司理，终通直郎。
　　廖复之字仁叔。建宁人。倅宜州，结约罗蛮，谕以大义，诸蛮翕然听命。
　　上官端义字方叔。邵武人。以荫为惠安簿，催科示民以信，民自乐输。调袁州司法，适岁饥，被委发粜，民或有不足于直，为出己资补之。迁建安县丞，摄浦城、瓯宁二邑，皆有惠政。
　　上官粹中字德厚。均再从曾孙。喜义而嗜学。隆兴初，以累举试策入第14。调武冈军佥判，在官以长者称。零陵有重囚狱久不决，粹中往推诘，片言而定，囚感服，更无变辞。秩满，知增城县，勤恤民隐，奖进士类，重农桑之劝，抑催科之严。漕使林光朝上其治行于朝。
　　上官贲字济叔。邵武人。嘉熙五年，该恩15特赴廷对，调浮梁县丞，郡以事送委予决，尽得其情，陂塘渠堰多所修筑。迁贵州推官。致仕手不释卷，岁散囷禾以济贫族。
　　俞闻中字梦达。邵武人。从学朱熹。登淳熙八年进士第。累官知黎州，悉意抚字，民夷感恩。
　　吴炎字济之。邵武人。绍熙初擢进士第。开禧初，自武学谕迁太学博士。时韩侂胄擅朝，炎丐外，通判建宁府。嘉定中，知江阴军，陛辞，极言楮法之更，大失人心，又乞复祖宗治贼吏旧法。至郡宽征啬用，以其余力葺郡学贡闱，缮黄田闸，溉民田。改兴化军，先教化，崇礼逊，政绩甚多。终更奉祠，卒。李方子为状其行，而刘克庄志其墓，谓其与叶武子出处略同云。
　　上官基字仲立。以曾祖恢遗泽补官。监建康仓，留守范成大称其修谨明敏。迁衡州推官。赵丞相汝愚谪零陵，沿途州郡迓送者皆获谴，及至衡阳卒，两台州司略不敢与营办，基无雅素，独往驰驱，讫事悉如礼制。守钱鍪尝上其治于朝，累迁提点铸钱司检踏官以卒。葬时汝愚子崇度适守邵武，临穴哭奠。子铨，好学能文，补登仕郎。
　　李东字子贤。纲族孙。受学朱熹，号精敏。登绍熙进士第，为庐陵簿，秩满，周必大饯以诗云：“地跨江闽秀气兼，玉成界尺直方廉，西曹久处习凿齿，高士惟知孙子严。”迁知万安县。黄干以书荐于漕使杨楫，乞委以事而观其能。
　　上官损字益之。恢从曾孙。少孤，事祖母以孝闻。博字工文。庆元五年特赴廷试，授汀州武平簿，创养济院以处贫病及行旅之无依者。有盗劫人，乃攀邻人分受其物，已诬服。会令以疾在告，被诬者泣以诉，损呼盗讯之，设方略与之辩白，诬者得释，调道州宁远丞，未赴，卒。
　　上官必克字复之。愔曾孙。幼孤，事母孝谨，笃学好修，庆元五年，以积举推恩监成都府都税务，钧察精明，洞烛情伪，吏无所容其奸，以是课额增羡，视常岁十倍二、三。诸司荐其材行，调泉州录参，卒。
　　萧舜咨泰宁人。第庆元五年进士。刚介特立，所至有声。为江西提刑，人服其严。
　　上官谧字安国。悟之孙。从朱熹游，以祖荫授会昌东尉，调永州推官。简易不深刻求，人怀之。迁四会令，卒。
　　黄棨字肃甫。中之孙。父瀚，司农卿。棨嘉泰二年第进士，为靖州倅，即州学旁建作新书院，政暇授徒讲学其中，多所成就。官至工部员外郎。子熙，知高州。
　　赵善佐字佐卿。居邵武。以宗室子试有司连中，授将乐丞，累官知泰州、常德府、赣州。奉法爱民，以勤俭自约饬，不妄费公帑，干请无所应。在赣逾年卒，民哀思之。善佐尝受学于张敬夫，而又从朱元晦游，有《易疑问答》。

 〔国朝〕
　　谌贱生邵武人。洪武中以国子生授岳池县典史，与知县王佐进须知坐事下狱，耆老二十余人诣阙诉二人廉介，且役均民安，勘问果如所诉，遂赐衣靴、筵宴以旌之，复其官。寻用荐，擢四川按察司佥事。
　　黄孟舟光泽人。初以材干授江浦巡捡。宣德初，应求贤举，擢慈利县令，廉能谨慎，爱民如子，民德之，及卒，肖像立祠记祀。

 道学
 〔宋〕
　　何兑字太和。邵武人。重和进士。调广西提刑司检法官。东平马伸抚谕广南，见兑贤之，奏为属，因授以所闻于程氏之说。且悉以平生出处大节告之。既而伸坐论时事贬死，兑归守其学不少变。绍兴中，为辰州通判，睹邮报秦桧自陈存赵之功，谓他人莫预，兑径取所辑伸事状达尚书省，以明伸移书伪楚斥使避位之节。桧恶其分己功，下兑荆南诏狱，削官贬窜16，桧死始复官。所著有《易传》。学者称“龟津先生”。
　　李郁字光祖。光泽人。深之子。幼不喜弄，坐立必庄。少长，从舅氏陈瓘游，逾冠见杨时请业，时妻以女。初，郁闻时言退而求其说，不合，乃独取《论孟》读之，早夜不懈，久之涣然有得，时深许之。时殁，郁以其学淑取后进。尝语其学者曰：“圣贤遗经读之又读，而于无味处益致思焉。至于群疑并与寝食不置，然后始当骤进耳。”绍兴中，宣谕朱异以遗逸荐，召对，陈当世大务，补迪功郎，除敕令所删定官。免丧，以秦桧用事，筑室邑之西山以居，因号西山。久之辟福建帅府机宜文字，卒。所著有《易传参同契》、《论孟遗稿》。
　　何镐字叔京。兑之子，承家庭源委，又与朱熹友善，讲辩精密，益有以自信，一意操存，言行相循，没身不懈。以父任补安溪簿，未赴，江西帅辟机宜，再调汀州上杭丞。治尚宽简，白罢无名征赋。部使者郑伯熊病，郡事不理，系者或至累月，乃檄镐佐其守，镐悉取文书阅视，得其情，持白守，决遣之，旬日皆尽。又以田税不均，贫弱受病，条其说甚详，他所补助者亦尽其力，而守顾不悦，镐即谢去。一时高其学行，多师尊之，而当路无知己者，竟循资调潭州善化令，将行而卒。镐清夷恬旷，廉直惠和，论经史时事简易条畅，尝匾其书堂曰“高远”以见志。有《易论语说》，熹谓可传者，又有《台溪集》数十卷。学者称“台溪先生”。
　　李闳祖字守约。光泽人。父吕，字宾老，于郁为从子，初从郁游而又见朱熹于庐阜。吕深于《易》、每言《易》在识时，权之以义，苟非真知义之所在而善言变，反害于《易》矣。有《周易义说》及《澹轩集》十二卷。闳祖早受学家庭，已而与其二弟同从朱熹讲学，笃志学问，强力精思，论义切实，熹置之西塾训诸孙，为编《中庸章句》，《或问辑略》。第嘉定辛未进士。调静江府临桂簿，提刑方信孺、漕使陈孔硕咸咨以史台事17。暇日诣学与诸生讲解，习丕变。辟古田令，改广西帅干，勤慎明恕，诸司论荐，改秩，未赴卒。黄干、李燔、张洽、陈淳皆敬重之。干尝祭以文，极称悼焉。自号綗斋，有《问答》十卷。
　　李相祖字时可。闳祖之弟。在朱门辩质详明，用心精切，尝以熹命编《书说》三十余卷。弟壮祖，字处谦，与闳祖同登第，调闽清尉，熹亦嘉其有志。真德秀尝以典刑人物荐之。
　　李方子字公晦。吕之孙。端谨纯笃。初见朱熹，熹谓曰：“观公为人自是寡过，但宽大中要规矩，和缓中要果决。”遂以果名斋。居家竟日危坐，未尝倾侧，对宾客一语不妄发。嘉定七年廷对擢第三，调泉州观察推官。适真德秀守泉，以师友礼之，郡政咸咨焉。暇则辩论经训，每至夜分。秩满，不肯援故事通书庙堂，久之，始除国子录。将选入宫，僚不少贬以希合，或指以为德秀党，论罢之。既归，学者群登其门。尝语人曰：“吾于问学未能周尽，然幸于大本有见处，此心常觉泰然，不为物欲所渎尔。”起家通判辰州，卒。所著有《传道精语》等书行世，真德秀、袁甫尝进其《禹贡解》，授朝奉郎致仕。弟文子，字公谨，绍熙中进士，历知绵、阆、潼州，亦从朱熹游，为学者宗仰。
  </div>
  <div class="pagination">
   <a href="八闽通志_page154.html">
    上一页
   </a>
   <span>
    ...
   </span>
   <a href="八闽通志_page150.html">
    150
   </a>
   <a href="八闽通志_page151.html">
    151
   </a>
   <a href="八闽通志_page152.html">
    152
   </a>
   <a href="八闽通志_page153.html">
    153
   </a>
   <a href="八闽通志_page154.html">
    154
   </a>
   <span class="current-page">
    155
   </span>
   <a href="八闽通志_page156.html">
    156
   </a>
   <a href="八闽通志_page157.html">
    157
   </a>
   <a href="八闽通志_page158.html">
    158
   </a>
   <a href="八闽通志_page159.html">
    159
   </a>
   <a href="八闽通志_page160.html">
    160
   </a>
   <span>
    ...
   </span>
   <a href="八闽通志_page156.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
