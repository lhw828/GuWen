<!DOCTYPE html>
<html>
<head>
    <meta charset="UTF-8">
    <title>咸淳临安志 - 第 133 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳临安志 - 第 133 页/共 177 页</h1>
    <div class="content">　　　　　唐肃
字叔元钱塘人七岁以能诵五经知名与孙何丁谓曹商游世谓之孙丁曹唐肃为人清直廉俭恬于荣进　咸平初登进士第为秦州司理有人夜宿逆旅而同宿者杀人亡去旦起视之血污其衣为吏所执不能明遂自诬服肃为白其冤而知州事马知节趣具狱肃固执不可后数日果得真杀人者就辟本州岛观察推官迁著作郎知洪州舣舟南康人问其故曰职曰以四月为限今遽往得无趋利乎踰月乃上任至龙图阁待制　天圣八年卒子询诏諲讽【以国史本传修】
　        唐询
字彦猷　天圣中诏许天下献所为文章应诏者百余人有司第其善者询等数人而已召试赐进士及第为御史奏罢制科不行除尚书工部员外郎直史馆知湖州转运江西徙福建入为三司户部判官判磨勘司出为江东转运使擢起居注知制诰出知苏杭青三州除翰林侍读学士
英宗即位召为三班院判太常院兼礼仪事
治平元年卒赠礼部侍郎有文集二十卷询好砚有砚录五卷子字林夫　熙宁初为谏官【以国史本传长编修】
　　　　　盛京
上世本宋之虞城人唐末徙余杭曾祖尝仕钱氏为本县令父豫　兴国初随俶入　朝终度支郎中京登进士第　康定初为谏议大夫出守江宁以老乞便郡诏移海州天资仁厚不忍以法绳下而吏民化服亦不忍欺以事去久而闾巷犹爱思之终于工部侍郎后十年子遵甫尝以光禄寺丞通判海州岁旱发公私藏粟以廪民全活甚众又设方略捕奸盗发辄得又四十余年遵甫之子仲孙以朝奉大夫守海州期年州称治邦人有盛史君家儿世世循吏之称【以夷白堂海州太守题名碑记修】
　　　　　盛度
字公量京之弟也少时父豫尝令赋秋夜诗句有蛩字而偶不省梦人以金书蛩字于牌示之既寤以告父抚其首曰异日必以文学大吾门端拱初登进士第奉使陕西参质汉唐故地绘为西域图以献累擢知制诰尝奏事便殿
真宗问所上西域图内出绢命工别绘度因言前已图汉所置酒泉张掖武威金城等郡比复究寻其东南自秦筑长城西起临洮东至辽碣延袤万里有郡有军有守捉襟带相属烽火相望其形势备御亦至矣唐始置节度使后又以宰相兼领用非其人有山河之险而不能固乃复绘其山川道路区聚壁垒为河西陇右图以献　上称其博为翰林学士史馆修撰出知光州　天圣初起知瑞州徙虔州又知徐苏扬三州初度上言请复贤良方正科又请建四科取士言经术之士典刑备举则政教流行请设博通坟典达于教化科尧试臣以事不直以言语笔札求之审官期于适用请设材识兼茂明于体用科戎警未除调边劳戍必资良帅请设军谋宏远堪任将帅科狱巿之繁民命所系请设□晓法律能按章覆科后亦取其材识兼茂明于体用科与贤良方正能直言极谏科并行复为翰林学士史馆修撰兼龙图阁学士　明道中授承旨兼端明殿学士翰林侍读学士　景佑二年拜参知政事四年知枢密院事拜武宁节度使罢为尚书右丞知扬州蔡州应天府以太子少傅致仕卒赠太子少保谥文肃度好学读书未尝释手
真宗尝命与李宗谔杨亿王曾利瓦伊舒雅任随石中立同编通典文苑英华所著有愚谷集中书制集银台集翰林制集子山甫申甫崇甫【以东都事略南丰隆平集乾道志修】
　　　　　郎简
字叔廉临安人幼贫借书录诵中进士第知福清县邑人为立生祠调随州推官引对
真宗谓吕夷简曰历官寡过无一人荐之是必恬于进者擢著作佐郎累典郡有声以尚书工部侍郎致仕祀明堂迁刑部以　嘉佑元年卒年八十九赠吏部侍郎简性和易喜宾客即钱塘城北治园庐自号武林居士导引服饵晚岁颜如丹尢好医术人有疾多自处方以疗之集验方数千首行于世幼从四明朱（由页）长学文于沈天锡既仕均俸资之后二人亡访其子孙为主昏嫁平居宴语惟以宣上德救民患为意孙沔守杭牓其里门曰仁寿坊后二百年有远孙伋伟同登　绍定五年第【以国史本传洪平斋集郎迪功墓志修】
咸淳临安志卷之六十六
　志〔五十一〕
    人物七
　　　列传〔五〕
　　　　国朝
　　　　　谢涛
字济之其先陈郡人唐末徙吴越累世葬富阳号谢墓因为家父崇礼泰宁军书记涛以文学称登　淳化三年第为梓州榷盐院判官李顺反成都涛画计守御以功迁观察推官权知华阳县乱后田庐荒废诏有能占田而倍入租者与之于是腴田率为豪右所占民无所归涛收诏书悉以田归主改着佐知兴国军
真宗考吏籍内出朝士有治迹者二十四人名付中书门下省涛在选中召对长春殿赐五品服契丹入寇议　亲征以涛知曹州赋税移输雎阳助兵食是岁霖潦民苦转送涛请以他漕运过雎阳者饷军留曹赋繇广济河以馈京师诏从之使益利两路回举所部三十余人宰相疑其多涛乃陈诸吏治状愿连坐奉使举官连坐自涛始后官至太子宾客卒范仲淹称涛清净而文出入　朝廷三十年语默仁义进止于青云之衢徐徐如也欧阳修铭其德纳诸富阳之原子绛【以国史谢绛传欧阳修所撰谢绛墓志范仲淹所撰谢宾客读史诗序谢氏家谱乾道志修】
　　　　　谢绛
字希深以父任试秘书省校书郎举进士甲科授奉礼郎知汝阴县善议论喜谈时事尝论四民失业累数千言杨亿荐其文召试擢秘阁校理判登闻鼓院吏部南曹天圣中天下水旱蝗起河决滑州上疏引洪范京房易传政令逆时水坏国邑伤稼穑诛罚绝理大水杀人欲德不用厥灾荒上下皆蔽其咎旱与修
真宗国史迁祠部员外郎直集贤院以父涛官西京且老请通判河南府移书丞相言岁凶嵩山宫宜勿治绛虽在外犹数论事上书言妖人方术士不宜出入禁中权开封府推官言蝗亘野入郛宜用京房息灾异之术考功课吏除烦苛损聚敛勿起大狱勿用躁人郭后废引申后褒姒事以讽徙度支判官言用物滋侈赐予过制禁中须索去年计缗钱四十五万今春至四月已二十万宜递考岁用裁节初诏罢织密花透背禁人服用既而内人赐衣复取于有司又后苑作玳瑁器索龟筒龟筒禁物民闲不得有而索之不已绛皆论罢之又请罢内降诏令皆由中书枢密然后行知制诰判流内铨旧拟官圭田不均绛核其实以多寡为差知邓州修复召信臣六堰壅水溉田未就而卒绛以文学知名信絜酝藉平居晏然临事果敢节操凛然所至大兴学舍尝请诸郡立学好施宗族喜宾客卒之日家无余赀子景初景温景平【以国史本传东都事略欧阳修所撰墓志修】
　　　　　谢景初
字师厚　庆历六年甲科及第直讲梅尧臣作诗美之以大理评事知越州余姚县始作海塘防水患民赖以安业王安石尝记其事累迁益州路提点刑狱以屯田郎致仕性倜傥劲峭博学能文尢长于诗子婿黄庭坚以诗名家庭坚自谓本从谢公得句法【以乾道志修】
　　　　　谢景温
字师直方总角时钱惟演见之曰此儿举措不凡若非龙驹应是凤雏后必上邻伊周旁（口十）房(下佚)
亲族汝曹何咎耶惟汝欲其尚义宽厚多此类师事林逋逋篇翰为当时二绝杲卿尽得其妙天禧末年钱塘有巨石浮于江太守异之以问逋曰此何祥也逋以问杲卿乃按樵子五行志以应曰其当万乘之身乎未几
真宗上仙于是人服杲卿多闻而始知樵子之志为奇书杲卿早以经术自任晚传其学于二子昌言昌龄同年取进士第昌言秘书丞昌龄屯田员外郎皆以学行政术知名【以强祠部文集修】
　　　　　徐复
字希颜一字复之　康定中元昊叛诏求有文武材可用者宋绶林瑀皆荐复召见于崇政殿仁宗问以天时人事复举京房易卦推所配年月日谓时当小过刚失位而不中宜在强君德问西方用兵如何复对太乙守中宫兵宜内不宜外　帝善其言复又献所为边防策太一主客立成历洪范论　上曰卿所献书当为卿留中欲官之复固辞乃官其子晞【一作发】 留复登闻鼓院与林瑀同修周易会元纪岁余东归
仁宗高其行礼以束帛赐号冲晦处士复本莆田人【一作建州】 久游吴因家杭州州将至必先加礼然复未尝肯至公门范仲淹守杭数就复访问甚礼重之仲淹尝言西兵既起复预言罢兵岁月又斗牛闲尝有星变复言吴当大疫死者数十万人后皆如其言复尝举进士不中退而学易通流衍卦气之法遂不复进取博学无所不读凡天文地理遁甲占射诸家之说读之必得其宜因听其乡人林鸿范说诗之所以用于乐者忽若有得遂举器求乐之本而晓然知律吕微妙动作之制时胡爰作钟磬大变古法复笑曰圣人寓器于声今不先求其声而更其器是可用耶复平居以周易太元授学者或劝其著书复曰古圣贤书已具顾学者不能求吾复何以徼名后世哉晚取其所为文章尽焚之后其家有书十余篇皆出于门人故旧之家复卒时年几八十故人王稷居睦州欲往省之复报曰来以五六月之交尚及见子稷未及往至期复果已卒子晞年五十余亦致仕官至国子博士复赠虞部员外郎复没后十余年沈文通守杭牓其居曰高士坊曾巩过高士坊有诗云一亩萧然绝世喧抗怀那肯就笼樊功名晚更为余事菑异初尝出至言郡合已空徐孺榻里人犹识郑公门斯文未丧如繇我后代当知李仲元其为名公推重如此【以东都事略本传实录附传南丰集修】
　　　　　俞举善
钱塘人累世同居号义门　明道二年旌表门闾【以乾道志修】
　　　　　杨蟠
字公济杭州人登　庆历六年第尝作钱塘百咏诗起湖堂至西水亭各为一绝欧阳修读杨蟠章安集有诗云苏梅久作黄泉客我亦今为白发翁卧读杨蟠一千首乞渠秋月与春风王安石有与蟠书云读足下之文但知畏之愿造请所闻苏轼守杭蟠丞郡与轼倡酬平生为诗数千篇最后知寿州提点荆广铸钱卒【以东都事略文艺传六一文集荆公文集施司谏东坡诗注钱塘傅牧西湖事实叙乾道志修】
　　　　　沈文通
名犯
高宗庙讳嫌名文通其字也钱塘人祖同以进士起家父扶皆显官文通以祖荫补斋郎　皇佑元年举进士第一以既仕降第二遂为故事除大理评事通判江宁府迁著作佐郎奏本治论十卷
仁宗语大臣曰近率以诗赋献而沈某本治论可用也召试除太常丞集贤校理权三司度支判官时以科名入馆者每不次用惟文通在三司四年始除修起居注人以此称其贤除右正言知制诰纠察在京刑狱出知越州始作学以馆诸生徙知杭州迁吏部郎中
英宗召见劳问知开封府迁右谏议大夫翰林学士群牧使兼权吏部流内铨丁母翟氏忧葬母于杭庐墓侧以卒文通少爽迈读书一阅辄释通达世务治杭锄治奸蠹崇奖贤知后领开封人曰此杭州沈公也每晨视事日中则庭无留人与宾客饮笑终日京师怗然每问其佐曰幸告我以过无嫌虽言有不当亦降色安辞以受政号严明时有纵舍于良善贫弱抚恤尢至为文章得纸笔立成而知者少及为制诰遂以文章称天下有西溪集十卷子隆嗣贤嗣【以王安石所撰墓志王安国所撰行状东都事略本传陈直斋书录解题修】
　　　　　沈辽
字睿达文通之弟也长于歌诗尢工翰墨王安石曾布皆学其笔法安石得其清劲布得其真楷辽登第后游京师偶为人书（上君下衣）带内侍买入禁中
神宗初嗣位厉精求治一见不悦会遣使察访两浙就以谕之时辽为吴县令遂遭劾安石救之不能释乃坐削籍后卜居池阳有集号云巢编行于世【以王明清挥麈录陈直斋书录解题修】
　　　　　陆诜
字介夫余杭人进士起家召试学士院为集贤校理陕西铸法坏以诜为提点刑狱视其利害诜上鼓铸便宜诏悉行之累任荆湖南北陕西转运使知桂州条上戍边八事皆施行自智高之乱交址侵疆诜案边更张号令交址大恐因遣使入贡辞礼加恭及张田代诜
英宗诏毋得改陆诜法召为天章阁待制知谏院除知延州
英宗曰鄜延最当虏要今将何先对曰未审陛下欲安静耶将威之也　上曰大抵边陲当安静谅祚声言复攻大顺城诜谓不稍折诮则国威不立乃请止留时服使者及岁赐谅祚大阻始谢罪供贡职改龙图阁直学士知成都府青苗法出诜言蜀陕刀耕火种民食常不足至种芋充饥脱岁俭不能偿官适陷之死地愿罢四路使者并言差役水利事皆不当改诏省三路之使止置成都路提举官一员　熙宁三年卒苏轼挽之以诗谓挺然直节庇峨岷谋道从来不计身属纩家无十金产过车巷哭六州民诜所历桂延秦凤晋真定成都凡六州子师渊师闵师雄师轲【以国史本传及施司谏注坡诗修】
　　　　　关鲁
大中祥符五年以进士起家尽力于官历守池台两州为尚书郎年八十归老钱塘陈襄为作鸿飞之诗谓其能以礼致仕而老成之德不衰可养于朝　天子不用古礼留之为惜以　皇佑四年卒八子景棻景元景仁希声杞景山景宣景良皆学行修立以进士同升者三人景棻希声杞是也其后相继第进士者又三人景仁其一也余二人非旧名不可考景元以父任能其官景仁字彦长性多能钟律历数草隶图画无所不学尢长于诗以承议郎谢事四子澥淳演注皆举进士【以古灵文集南丰集福昌县君傅氏夫人周氏墓志曲阜集承议关君墓志修】
　　　　　关沼
字圣渊亦杭之名士登　元佑三年进士第隐士孔夷尝有赠圣渊学士诗云吴越声飞二十年缁衣空复叹遗编紫芝眉宇风尘外太白文章锦绣前可是石渠方载笔未应水国要归田他时雪里相逢处能记骑驴孟浩然夷字方平号滍皋先生刘攽韩维之畏友其称沼如此则沼之才望可知【以滍皋先生诗及曾慥百家诗选小序修】
　　　　　沈括
字存中父周钱塘人与文通之祖同为伯仲起家进士为吏有名称仕至太常少卿兄扶为国子博士有吏材括博览古今于书无所不通举进士为杨州司理编校昭文馆书籍　熙宁闲除太子中允后知制诰权三司使迁翰林学士
神宗尝欲籍民车备虏括言古人所谓轻车者兵车也今民闲辎车重大椎朴俗谓之太平车恐兵闲不可用
神宗遂罢籍民车括后以永乐事贬居京口号梦溪翁自叙甚详括以文学着尝上　熙宁奉元历编修天下郡国图著述颇多有春秋机括笔谈长兴集行于世括于文通为叔而年少于文通尝称为括叔并辽世所谓三沈者也【以南丰集寿昌夫人沈氏墓志东都事略本传王明清挥尘录陈直斋书录解题修】
　　　　　吴天秩
字平甫世为杭人幼聪悟勤苦博通强记无不该治学者多从焉然资恬退不嗜荣利未尝曳裾公卿之门三预乡荐唯一试礼部又出于亲朋之所强后遂绝意进取杜门著书捽茹自适者几二十年　熙宁七年其兄少卿欲夺其志以郊恩密荐而不之告补太庙斋郎久之不赴调兄入朝迫之偕行授将仕郎南安军大庾尉又辞疾不往兄复以义趣之惧类于陵之哇乃再调饶州浮梁尉到官逾年而殁贤士大夫皆叹惜之　元丰三年葬龙井茔有文集五十卷【以韦骧所撰墓志修】
　　　　　强至
字几圣杭州吴山里人少有志节力学问吴俗喜嬉游请谒至一切谢绝读书属文忘昼夜寒暑乡试为举首其赋传四方　庆历六年登进士第遂悉破旧辙学古文尢积思于诗居官听狱讼不视势高下轻重穷究辨析平反甚众居丧毁瘠过制其治终事一出己力不资于人最受知于韩琦琦罢政事镇京兆徙镇相魏常引至自助琦为诗合宾客属和至独思致逸发不可追蹑琦上奏及他书记皆至属稿琦乞不散青苗
神宗阅其奏曰此必强至之文也至有守一日琦行一事不关由签厅至翌日自言不称职力辞去琦谓小事故不相关至曰小事尚尔何况大事逊谢数日乃肯留琦数荐充馆阁未及用而卒官至祠部员外郎累赠金紫光禄大夫有文集二十卷曾巩为之序谓其文简古不少贬以徇俗巩弟肇其婿也尝祭以文谓以文起家以行忱身崛起进士厥声四驰历试吏职民怀去思世以为实录子浚明渊明陟明皆登进士第渊明字隐季仕最显赠资政殿学士【以实录南丰集强几圣文集序曲阜集强祠部行状祭文及乾道志淳佑志修】
　　　　　王复
苏轼云处士王复家钱塘为人多伎能而医尢精期于活人不志于利筑室候潮门外治园圃作亭榭以与贤士大夫游惟恐不及然终无所求人徙知其接花艺果之勤而不知其所种者德也乃以种德名其亭而遗以诗云小圃傍城郭闭门芝朮香名随巿人隐德与佳木长元化善养性仓公多禁方所活不可数相逢随相忘但喜宾客来置酒花满堂我欲东南去再观双桧苍山茶想出屋湖橘应过墙木老德亦熟吾言岂荒唐【以东坡诗集修】
　　　　　韦骧
字子骏钱塘人生而警敏年十有七以文谒王安石见其借箸赋大奇之曰吾行江南入吴越见文士唯子与董顾行耳由是籍甚每一赋成学者传诵　皇佑五年登述士第累迁至屯田员外郎官制行改朝奉郎主少府监簿　元丰中遣使高丽选书状官宰执以骧名开召试笺启骧辞不就　元佑初诏近臣举可任诸路使者韩维李常杨汲等皆荐骧擢利路运判移福建路年饥咸议请赈贷骧曰闽去京师往返数千里今民朝不及夕若上书待报是冠冕从容以救焚溺也乃檄州县发廪而请违法之罪于朝全活甚众闽盗阻险为数州患官军屡到吏畏怯争言盗势猛炽请招纳骧曰闽盗狃于姑息曩者彭孙廖恩皆缘此列官于朝故奸民以怙山谷巿凶慝为得计若遵前轨是为民稔恶因处画斩捕方略咸就法部内肃然召为主客郎中久之出为夔路宪知明州乞闲提举洞霄宫子寿隆以　崇宁四年守衢迎骧就养卒焉年七十三骧秀眉冰骨乐易静退孝友廉平文章藻丽一时推先后复以政事彰闻率德励行有宿儒循吏之风将没犹料理平生文稿示子孙曰吾志在此有文集二十卷赋二十卷寿隆至　建炎初为给事中次寿朋寿松寿卿寿成寿佐【以陈师锡所撰墓志李心传系年录修】
　　　　　周邠
字开祖钱塘人　嘉佑八年登进士第　熙宁闲苏轼倅杭多与（酉寿）唱所谓周长官者是也轼后自密州改除河中府过潍州邠时为乐清令以鴈荡图寄轼有诗轼和韵有西湖三载与君同之句后轼知湖州以诗得罪邠亦坐赎金　元佑初邠知管城县乞复管城为郑州有兴废补败之力由是通判寿春府见苏辙所行告词后知吉州官至朝请大夫上轻车都尉其丘墓在南荡山邠系　元符末上书人至　崇宁初第为上书邪等　政和元年又为僧怀显序钱塘胜迹记盖历五朝云侄邦彦【以九朝通略东坡年谱及乾道志修】
　　　　　周邦彦
字美成少涉猎书史游太学有俊声　元丰中献汴都赋七千言多古文奇字
神宗嗟异命左丞李清臣读于迩英阁多以偏傍言之不尽悉也由诸生擢太学正其后留落不偶　绍圣中除秘书省正字
徽宗即位为校书郎累迁卫尉卿出知隆德府徙明州以秘书监召赐对崇政殿　上问汴都赋其辞云何对以岁月久不能省忆用表进入帝览表称善除徽猷阁待制提举大晟府知真定府改顺昌府提举洞霄宫卒年六十六邦彦能文章妙解音律名其堂曰顾曲乐府盛行于世人谓之落魄不羁其提举大晟亦由此然其文识者谓有工力深到处声镜乌几之铭有郑圃漆园之风祷神之文仿送穷乞巧之作不但词调而已自号清真居士有集二十四卷【以东都事略本传王明清挥尘录楼钥清真集序陈直斋书录解题修】
　　　　　周邦式
字南伯著名钱塘少好学中　元丰二年进士第主楚州宝应簿调祥符尉知封丘县通判磁州郓州提举秦凤等路常平王厚以节度使镇临洮其弟孚通判秦州主馈运司挟厚势一切委吏嬉宕自如役夫溃去朝廷命邦式体量劾奏不少屈孚竟以罪去提举江东常平为淮南运判徙梓州路入对留为尚书度支郎中邦式夷澹不乐中都官复出提点淮西刑狱徙两浙又徙江东京师方大营土木命京殿材邦式奏言非地所产遂已有施炳者以累举得州文学从其子官金陵与群僚会饮沾醉妄斥　宫禁事为仇家所告邦式被命治诏狱炳自分必死比狱成纔坐远徙不旁及一人代归得知宿州滑州皆不赴提举南京鸿庆宫岁满复自请凡十二年乃起知处州辞不行积官中大夫卒年七十五子芑蔚茂芑知名【以实录附传修】
　　　　　虞奕
字纯臣钱塘人　元丰八年举进士第崇宁中提举河北西路常平洺相饥徙东路入对
徽宗问行期对曰臣退即行流民不以时复则来岁耕桑废矣上悦西部盗起徙提刑自诡讨贼悉降之入为开封府少尹故时大理开封治狱得请实蔽罪其后悉任情弃法奕言廷尉持天下平京师诸夏本法且不行何以示万国请自今非情法实不相当毋得辄请从之累迁户部侍郎内侍总领左藏予夺颛己视户部如僚属奕白宰相曰计臣不才当去之而易能者不可使他人侵其官即自劾不称职诏为罢内侍卒赠龙图阁学士【以国史及乾道志淳佑志修】
　　　　　吴师仁
钱塘人陈襄为郡守尝荐于朝曰选请到本州岛进士吴师仁在学充教授本人履行淳正器识高远尝肄业太学名闻搢绅应举不第退归田里甘贫守道专治忱明义理之学而不为异端之说伏望　圣慈令充本州岛州学教授襄之称师仁如此其贤可知【以古灵文集荐札修】
　　　　　吴师礼
字安中师仁之弟　熙宁闲中上舍选　元丰五年赐进士第　元符初除秘书省正字以预饯邹浩免　建中靖国初任开封府推官擢右司谏改右司员外郎师礼工翰墨
徽宗尝访以字学对曰　陛下御极之初当志其大者臣不敢以末伎对闻者奖其知体以直秘阁知宿州卒初师礼未冠游太学时兄师仁为正守春秋学他学官恶之条其疑问诸生师礼悉以兄语对学官怒鸣鼓坐堂上众质之师礼引据三传意气自如江公望时在傍心窃喜后相遇于泌阳公望谓曰得志当如保曰当为人作丰年耳由此定交及诏师礼按治蔡邸事时公望为左司谏
徽宗问公望以师礼之为人公望以贤对故擢右司谏云子说字傅朋亦有书名【以九朝通略乾道志淳佑志修】
　　　　　崔贡
字廷硕仁和人端重有学识履行饬备党里咸敬事之　大观中诏天下郡县保任士有孝弟睦（女）任恤中和八行者贡入太学司成考验以闻释褐命官　政和五年郡太守董正封举应诏以礼延致于学授密州文学卒乡人尊之曰八行先生后仁和县学立三贤祠实与褚文公许荆州并祀焉【以乾道志淳佑志修】
　　　　　李（革兆）
字彦渊富春人　崇宁二年登进士第中　大观三年宏词科时试新建书学记以　国朝会要所检阅改官刊正谥法进秩宣和初提举广东巿舶居官守廉直自叹理财非长然舶场珍货一毫不取未几舶商辐凑召回盗邀之及胠箧随行书帙而已盗亦敛衽退避时兵戈扰攘（革兆）舆亲归里奉祠其后提舶与（革兆）殊辙　绍兴闲舶商遂以（革兆）向来清节闻于　朝除比部郎序迁吏部诰词有曰（革兆）也清秦桧欲以子与（革兆）女为婚（革兆）却之迁将作监桧屡遣子就学（革兆）曰吾为　天子卿监岂为宰相教子遂（句去口改亡）外持宪闽部易江东既忤权臣累奉祠不复荣望卒年七十七（革兆）淡泊寡欲廉直之节载在国史晚年谓贪与痴已绝独嗔未尽去因牓小室曰去嗔有去嗔居士集【以李大监行实　大宋登科纪宏词总类淳佑志修】
　　　　　滕茂实
字秀颖临安人父中以承议郎知解州茂实登政和八年进士第　靖康元年以工部员外郎假工部侍郎副路允迪出使金时茂实兄祹通判代州已先陷金粘罕素重茂实乃迁之代州又自京师取其弟华实同居以慰其意茂实闻
渊圣皇帝将至乃自作哀词及篆　宋工部侍郎滕茂实墓九字裹以奉使黄旛以授其友人朔宁府明士曹董诜属以后事翌日
渊圣及郊茂实具冠帻号哭迎拜粘罕逼令胡服茂实力拒不从士民见者皆为泣下自是拘留以忧愤卒时　建炎二年八月也三年董诜自拔归张浚以为陕西转运判官诜乃录其哀词使其同归者罗钺来献其词曰滕茂实奉使无状不复返父母之邦得全臣节以死幸以所仗节旛裹其尸有篆字九葬于台寺下不必封植万一从请知死穷徼则为乞骸骨归悉如前祷自作哀词几于不达方之渊明则不可亦庶几少游之遗风也齑盐老书生谬列王都官索米了无补从事敢辞难殊邻败盟好仗节来榆关城守久不下川途望漫漫俭辈果不惜一往何当还牧羊困苏武假道拘张骞流离念窘束坐阅四序迁同来悉言归我独留塞垣呼天曾不闻痛甚伤肺肝相逢有兄弟悼叹安得欢金人自南归得志鞍马闲波澜卷大厦一木乃求安世事宁有此聊发我所存爵禄非所慕金珠敢怀贪纵或违我心渠不汗我颜昔燕破齐土群臣望风奔王蠋独守节燕人有甘言经首自绝脰感概今昔闻未尝食齐禄徙以世为民况我禄数世一死何足论远或死江梅近或死朝昏殓我不须衣裹尸有黄旛题作宋臣墓篆字当深刊我妻尚少艾儿女当童颜四海无置锥飘流倍悲酸谁当给衣食使不厄饥寒岁时一酹我犹足尉我魂我魂自悠悠异乡寄沈冤他时风雨夜草木号空山至是凌亦以其事上于朝诏宣付史馆特褒录之　绍兴二年二月赠龙图阁直学士官其家三人后谥忠节【以实录附传国史忠义传系年录修】
　　　　　史徽
字洵美【一字东美】 盐官人勤苦力学登　崇宁五年进士第累迁太常博士时飨太庙以宦者押祭徽建议罢之进户部郎官出为京西运判
徽宗下诏罪己罢西城所徽悉焚其租籍进右司郎中以疾致仕
高宗即位复起为司农少卿　建炎三年与黄锷扈　驾至江口俱遇害后特赠左太中大夫右文殿修撰子龟年均年岑年龟年岑年皆至员郎均年与龟年之子骕亦皆入仕【以实录附传及海昌图经修】
　　　　　沈晦
字符用翰林学士文通之孙博览强记善缀文宣和元年第一人及第时将赴京师过天长梦身骑大鹏抟风而上因作大鹏赋以纪其事及廷试策问象数人艰于对惟晦该通赡洽
天子览而异之遂擢居首选焉未几以著作佐郎随肃王使金颇历艰苦后除给事中命随寝历守数郡进徽猷阁直学士卒晦胆气过人而脱略法度虽累致人言其当官而行才具亦不可掩云【以实录附传系年录分定录修】
</div>
    <div class="pagination">
<a href="咸淳临安志_page132.html">上一页</a><span>...</span><a href="咸淳临安志_page128.html">128</a><a href="咸淳临安志_page129.html">129</a><a href="咸淳临安志_page130.html">130</a><a href="咸淳临安志_page131.html">131</a><a href="咸淳临安志_page132.html">132</a><span class="current-page">133</span><a href="咸淳临安志_page134.html">134</a><a href="咸淳临安志_page135.html">135</a><a href="咸淳临安志_page136.html">136</a><a href="咸淳临安志_page137.html">137</a><a href="咸淳临安志_page138.html">138</a><span>...</span><a href="咸淳临安志_page134.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
