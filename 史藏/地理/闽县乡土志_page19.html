<!DOCTYPE html>
<html>
<head>
    <meta charset="UTF-8">
    <title>闽县乡土志 - 第 19 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闽县乡土志 - 第 19 页/共 34 页</h1>
    <div class="content">　　　　化民营
　　　　通天境巷
　　　　八角楼
　　　　七穿井
　　　　龙山巷
　　　　经院巷
　　　　开元楼“楼”一作“头”有工艺厂。
　　　　卫前街
　　　　射圃里
　　　　旧闽县
　　　　大蚶境
　　　　竹林境
　　　　孝义巷有府立东城学堂
　　　　东泰山巷
　　　　太阳巷
　　　　厂　巷
　　　　又旗界段
　　　　旗汛里
　　　　将军前有将军衙。
　　　　东门大街、有坊、表，澳桥。
　　　　汤门大街
　　　　河东街有德政桥。
　　　　河西街有古仙桥、又有八旗学堂。
　　　　水部大街
　　　　大门彩巷
　　　　小门彩巷
　　　　秘书巷
　　　　汤井巷
　　　　永安街
　　　　彩云里
　　　　三道湾
　　　　秘书亭
　　　　大营卫
　　　　行春境
　　　　金瓯寺
　　　　火　巷
　　　　医官庙
　　　　玉清观
　　　　珍珠境
　　　　纱帽井
　　　　蒙古营
　　　　观音堂
　　　　泗洲堂
　　　　得贵巷
　　　　马王庙
　　　　渡尾街
　　　　蓝旗街
　　　　刘老营
　　　　五圣亭
　　　　天后宫
　　　　青都观有穆公祠。
　　　　东珠妈庙有武安桥。
　　　　都统前有自治小学堂、都统衙。
　　　　荔枝园有孙公祠。
　　　　南台区
　　　　南一区，曰南台区，距城数里许，北界南门，迤及水部门。东北界东山区，西及西南与侯官境浦东西区、上渡区接壤。东南界下渡区，本区又分南台、水部两段。
　　　　南台段者　下杭街，号河泊铺、锦江铺，皆闽江之岸也。上杭街号留饭铺，渡江者投宿于此。五代南唐时，上下杭皆闽江洋洋，登南城翘望，有台临江，故北自南城外起，南至下渡藤山止，东北至水部，东至坞尾，东南至泛船浦、沿江一带，西北至太平山，西至海防分府衙门后，过白马桥，即义洲。古所谓白马观潮之古迹，以白马桥与侯官分界，西南至五保七社，苍霞洲、洲尾瑞源埕地方，与侯官分界，即所称苍霞返照之地，统称曰南台。东西袤延十有余里，南北亦十有余里，所谓台，即越王台也。宋赵汝愚书“南台”二字于钓龙台上，惟古所指为沙地、汛地、洲地者，今皆市肆毗连矣。
　　　　台江四至界址，南行者，自新港起，过鸭牳洲，至万寿桥下，水程约十里而强。北行者，钓龙台起，绕五保七社，历尚书庙，出万寿桥，水程约十里而弱。此南台江水程四至远近之略也。
　　　　江南桥即中洲桥。创于元季，在台江之南，或谓江南陈氏族人迁上渡募设。潮之自江南桥入者，西过上北馆，逾盐仓山口，绕望北台岭，渟于龙潭角。此处水极深，所谓三十六滩之殿，至上渡与侯官分界。东绕中洲铺后，上至滂洲，俗呼帮洲止德彬桥，与侯官分界。
　　　　万寿桥俗呼大桥。创于元大德七年，王头陀募造。桥下潮汹涌，内外水高下寻丈，波澜成涟漪，涨则无声，退则声闻数里。桥长三十余丈，雁齿三十六门。万寿桥之潮，西绕中洲铺后，上至滂洲彬德桥止，东入新桥税馆前分歧：其一西南行，其一东北行。西南行者入南台内港，过洲边铺，上福星桥，穿田礑铺，绕田礑洋田，至二块石桥，与侯官分界。东北行者，入南台内港，历安乐社、打索埕，是在中亭街右铺之后。逾三通桥，又分两岐，东北与小桥水汇。今先言其折而西南行者，环后洋里之北，趁张真君殿前，上星安桥，穿潭尾街，散入五保七社西南，至三捷桥，俗呼　折透。与侯官分界，西至双龙桥，与侯官分界。
　　　　沙合桥俗呼小桥。亦建于元季，潮之入小桥者，先自鸭牳洲《通志》载，桥东有洲田数十顷，今半为田，半成乡落。至新港之南，另分一港入南台内港，穿透龙桥，在中亭街左铺后洲之后。上至菓牙前，入小桥，与三通桥水汇。
　　　　南城外凿偃月池半亩，大如下弦式，坐南向北，横列一肆，俗称外城边街，铜器贸易之所。过西直出为板桥，桥下水分三派，由板桥直出为斗中街，下与洗马桥接，是为城外直街。
　　　　洗马桥上与斗中街接，下与茶亭接。铁器贸易之所。
　　　　茶　亭，上与洗马桥接，下与河口嘴接，茶肆林立，行者多憩焉。
　　　　河口嘴，上与茶亭接，下与横山铺接。横山昔有烽火堠。
　　　　铺前顶，上与横山接，下至夏街铺止。铺前街有公立学堂。
　　　　夏街铺，上与铺前顶接，下至安民崎止，退衣贸易之所。安民崎上与夏街接，下至沙合境俗呼安民崎下。止。昔濒江数里，有城门，曰南沙合门，境名及河名、桥名本此。光绪二年被水，桥坏重修，题曰：“沙合古迹。”
　　　　沙合境，上与安民崎接，下至中亭街止。
　　　　中亭街，上与沙合桥接，下至万寿桥止。鱼虾趁潮入市，城内外之以鱼货为业者，必黎明互市于此。
　　　　过万寿桥为中洲铺，上与万寿桥接，下至中洲桥止。以上为出南城之直路，上起于斗中街，计六七里。下至于中洲桥。自安民崎至万寿桥，歧而横，以西出为横路，要皆为南台之官路，大路也。若自斗中街，至中洲，岐而支行旁出，则皆小路也。今先详横路。
　　　　自安民崎歧而西行为上巷，上与安民崎接，下与白马铺接。自上巷南行数武，转而西为上杭街。东接上巷、西至塔仔兜，皆属上杭，古称留饭铺。渡江者必逆旅焉。内分四铺：曰白马铺，留饭铺，犀石铺、惟心铺。其间皆富商大贾，以茶纸为大宗。有台江书院，建于国朝康熙间，今改为台江两等小学堂。其地俗又名白鹭木臭。学堂之西有台，台下巨石嶙峋，高数仞，突起一石，尖峭如犀角，形极逼肖，故名犀石。有石刻“犀角”二字。
　　　　由水巷道折而西，曰下杭街，分三铺，锦江、福星、河泊。皆大商会馆所聚。以南郡会馆为最久，额为蔡葛山相国书。
　　　　由街向北行，曰汤房同。相传下有温泉，而安乐铺、潭尾街、苍霞洲等路即于此通焉。
　　　　南台之东，则鼓山前三十有六乡，与后洲接壤。其西三保即与侯官分界，南籐山交下渡区界。
　　　　安民崎东有龙沙书院，亦改学堂。
　　　　崎西有圣教医馆，地名银湘浦。铺前顶亦有医馆，有天主堂，横路，由龙岭麓北向，再折而西，过霞浦街，海防前，至后沟铺，再折而西为内河、小港，渡河为侯官界。
　　　　夏醴泉之西首有教堂，建立最久，建于明。更有墓埕里，以有明季古坟。转而北，至横街池墘，有玉融书院，今亦改为学堂，院中祀文昌。右有武圣庙，庙右为一真庵，建于元。惜所祀者，为乡民迷信之神。庵前为三山会馆，颇宏壮，庵右为金斗山，联洋中亭，有龚状元墓，更有亭翼然，为大士庙。由洋中亭折而南，曰铸鼎街。
　　　　由铸鼎街而北，皆南禅山麓，其地有名南禅衕者，可缘而达海防署衕，折而北曰南禅寺，皆因山而名也。寺建于五代梁时，寺内旁有鹿鸣书院，今改为开智学堂。寺东有南佛庙，独山武显庙，皆不列祀典，乡民迷信者。
　　　　水部段者　省城七门，水部门在其东南，门之外，乡村市衢，方二十余里。北自阔埕街起，南至坞尾、灰炉头，有福清玉融会馆，南北相距约八九里，东接鼓山前三十六乡，西至后洲，东西约二十余里。有金墩洋之桥，题曰“福晏桥”。
　　　　太保境，有耿藩故庄，周围约三四十里，名为绘春园，今农桑局、左公祠在焉。
　　　　柔远驿即琉球会馆，在太保境后街：前有十家排，李、张、林、王、户，郑、宋、丁、卞、吴、赵各一户，代售球商之货。
　　　　直街之右，第一条路出南城边，第二条出南较场之北向，第三条出南较场南向，第四条出祖庙，第五条出河口嘴，第六条出银湘浦，第七条出后洲，第八条出坞尾，左至三十六乡，田数万顷。
　　　　路通水师协署，今改实业商务小学堂，以太保境小较场为体操演习之所。又有公立琼水小学堂。民居稠密，琼水已渐趋东南去。
　　　　水部街有美以美部教堂一所。
　　　　金墩桥东北直行，出河口嘴有街数十家，染红纸房聚焉。路通桥下鱼菜船森列，由台江入新港，上泊有牙贩，聚此贸易。
　　　　右南台区为里二、嘉崇、高惠，为图十一、为村二十二：太平、扬忠、洋桥、浦东、河上、竹缆、打铁墩、金堆、下阵、金墩、金堆、象园、象东、象西、双浦头、后塔、上下浦西、上元、上中下土黨、凤庄。有南台海防同知衙，水利主簿衙，台江汛，及面岭汛等街巷，见上。
　　　　下渡区
　　　　南二区曰下渡区，距城十里而遥，北临台江南岸，与南台区之中洲接，西至天安山麓，与侯官界之上渡区接。南逾三叉街，与白湖区之白湖亭接，东尽高湖、江边等村，与白湖区之潘墩、临江接。可分籐山为首段，泛船浦以下为次段。江边一带为第三段。
　　　　出城门逾江南桥，俗名仓前桥。天安山峙焉。循山沿江西行，曰仓前，以有米仓盐仓名。与侯辖之上渡接。沿江东行曰观音井，街曰梅坞，西接天安山，东与大岭并峙。嘉庆时洋人入闽，先在南台，锦江铺、福星铺、坞尾等处，后相此地山水特秀，徙居于山之原与岭之左右，迤及滨江，俗称泛船浦。遂为互市一大商埠。又于大岭之岗辟一路，由梅坞顶出，现汇丰银行天泰洋行在此。直达天安山，亦其市场焉。梅岭东南与籐山之脊相接，故曰籐岗。地形蜿蜒，起于梅麓塔亭下，逾清安岭，俗称小岭。至睹桥亭下三叉街而止。冈之左右，迤逦渐下，皆沃腴田，凡数里。百年前籐岗之路，左则由梅岭沿江而西，右则循田而行，至三叉街路总汇。今则冈之左右，人烟稠密，数十姓千余家于此聚族，古称周、王、郑、蔡四大姓外，如庆元陈、江南陈、吴、卢、张、庄、邹、梅、刘、王、孙、程等姓，或数十户，至二三百户，环聚焉。路由冈上行，直达三叉街，分为双支路。一稍西趋，直达半洋亭而下。即往白湖区义序村之大路。一稍东趋，直达白湖亭而下。即往下四府之总官路。下渡乡，元季仅十境，入我朝道、咸，则十八境，今则二十一境矣。自塔亭下至巷头曰新登上境，新登胜境、新登义境、新登福境。至清安岭，即小岭，曰清安胜境、至十境祠下，曰清泰上境、曰兴义上境、至睹桥亭，曰龙桥北境、龙桥南境、至三叉街、曰鳌头胜境、曰鳌头阖境、此籐冈上之直达也。籐之西，埔头牛眠山，曰万安上境、万安正境，籐之东曰登龙胜境，东安上境，东安正境、即东窑乡。美墩即尾墩。则曰流泽境，港头曰万安境，曰临江胜境，义安上境俗名田塍下，至中墩，曰龙峰境。是为籐山二十一境。
　　　　清安清泰之分界处，有十境祠。祠建于元季，乡仅十境，今境屡增，祠名仍旧，或讹作十锦祠。乡人于此议乡事焉。
　　　　睹桥亭在龙桥北，由南境白湖亭来者，至此可睹万寿桥，故名。
　　　　龙津庵在龙桥北境，庵外祀文圣，庵左别建一庙，祀武圣。下庙在新登义境，祀唐忠臣李、马二公，现立学社焉。护龙庵在清安岭，前为朱子祠，后乡人转相扩辟，所祀亦复杂。光绪二十八年，改为益闻社，设阅报所，立学堂焉。
　　　　七通井，一在清太境，庆元陈氏祠对面；一在田塍下，周氏祠内，一在兴义境，大盛烟店对面；一在睹桥亭北境；一在牛场里南境；一在埔头下鳌头境；一在埔尾万安境。盖凿井时浚井底沟道，俾七井水相通，故名。
　　　　走马山，相传闽越王子有白马三郎者，常驰白马猎此，后以射鳝捍灾东郊，报其功，祠之善溪上。南台区惠泽山白马桥，及兹山亦相继崇祀。
　　　　人力沟通之水，曰官沟，自十境祠之前辕，左一沟，潺湲直达，昔有龙舟一艘，由沟驶入闽江，相传嘉庆时，此船竞渡而没，今遂失沟故址。其水环埔顶、万安境、绕洋较场，与万寿桥下大江水汇。今洋较场边，其水尚能随潮涨退，入埔顶则浅矣。
　　　　昔村农掘一石，载有：“走马山前看走马，蕃船浦内泊蕃船”之谣，蕃船浦今改称泛船。初不审何谓？及同治初年，洋人择山前数十顷为试马场，乡民逐之，洋人诉领事，遂由总理各国事务衙门议，令有司向民买田而租与之，以其租充会垣越山书院膏火。自是互市愈盛，蕃船且由大桥上水口，乃知兹事，盖有先兆矣。
　　　　清安岭左有园，里人树桑数百株，为诚益公司蚕桑局。园后有洋楼一所，洋务分局在焉，局前为茶园山地一坪，系东安乡公地，接清安岭之脉。
　　　　小岭顶，咸丰五年奉耶稣教者，建有美部会教堂。
　　　　东窑乡，同治初，设福建电报官局。
　　　　自泛船浦沿江，而中墩、尾墩、而高湖、江边，人烟颇亦繁盛，高湖旧亦名为南湖，明郑继之吏部桑苧园、迟清亭在焉。居高湖及江边者，均属吏部族裔。
</div>
    <div class="pagination">
<a href="闽县乡土志_page18.html">上一页</a><span>...</span><a href="闽县乡土志_page14.html">14</a><a href="闽县乡土志_page15.html">15</a><a href="闽县乡土志_page16.html">16</a><a href="闽县乡土志_page17.html">17</a><a href="闽县乡土志_page18.html">18</a><span class="current-page">19</span><a href="闽县乡土志_page20.html">20</a><a href="闽县乡土志_page21.html">21</a><a href="闽县乡土志_page22.html">22</a><a href="闽县乡土志_page23.html">23</a><a href="闽县乡土志_page24.html">24</a><span>...</span><a href="闽县乡土志_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
