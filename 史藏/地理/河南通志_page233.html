<!DOCTYPE html>
<html>
<head>
    <meta charset="UTF-8">
    <title>河南通志 - 第 233 页/共 276 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河南通志 - 第 233 页/共 276 页</h1>
    <div class="content">　　郎敏济源人洪武初以国子生授监察御史擢饶州府知府敏为治亷而惠乐平民有诣阙愬邑大姓千余家谋逆者诏指挥潘某率兵徃捕之兵至饶敏惊乃先徃察之至乐平民皆耕牧如常时敏亷得愬者乃邑子以假贷不得怨诸大姓故重诬之敏还白潘不之信自徃察视果如敏言于是各以其家长逮至京辨其诬诏释之诛妄愬者葢霖孟县人有竒才洪武中由太学生任礼部主事二十六年被防掌部事规画建置多所裨益歴户工二部员外郎坐事谪居兴济用荐起授交趾府同知未抵任卒
　　王懋字希昭修武人永乐甲辰进士授海丰知县尝入觐以治行卓异赐锦衣一袭楮币五百缗仍宴礼部以褒显之累迁西安知府
　　刘干字孟贞修武人洪武癸酉举人仕为长州县丞清修苦节公平仁恕民信爱之比卒邑人如失父母贫不能归民买舟资送留衣冠塟于虎邱立石表曰刘公墩歳时致祭焉
　　王黻字文绣河内人永乐癸卯举人授峄县知县莅政亷勤练逹治体秩满峄民诣阙乞留上从之仍赐勅褒异任十八载归民道挽留不忍释李端澄字学溥武陟人由成化丁未进士歴任南台御史劾宦官蒋宗外迁甘肃兵备道时西防入犯端澄同威宁伯王越追至贺兰俘斩甚众朝廷赐以文绮银牌陞云南按察司以忤刘瑾致仕归足不履公庭人亦不敢干以私殁后何瑭表其墓祀乡贤
　　周道字大经号行溪懐庆衞人师事何瑭嘉靖丙戌成进士授蠡县令多惠政擢御史廵按宣大时大同逆党成禽株连者众人情汹汹道请戮元恶余罔治军民帖然肖其像于太平楼祀之驾南狩选科道四人扈从道与焉途次以劾权贵人为所挤禠职归
　　刘泾字叔清号次山懐庆衞人师事何瑭嘉靖丁未成进士授庶吉士改御史廵城值京师戒严守北城开门纳难民全活万余人出守鳯翔属邑以羡金三千进泾笑曰世岂有受羡金刘次山哉寻以外艰去服阕补登州知府长吏闻风涤虑晋山西兵备防秋驻师云中八角堡遇警泾躬擐甲胄厉众固守朝议方拟大用忮者以蜚语中之罢归着理学四先生言行録及京华滇南晋阳三集行世与娄枢同修郡志高简无华一时称为先軰典型
　　萧守身字尚本河内人少问业于何瑭中嘉靖壬戌进士授襄垣令山城地瘠宦署萧条会修城隍庙得银器一窖乡三老欲以供守身私用拒不纳歴官戸部郎中抗言节用十八事上命刋为定式理太仓督大同饷前后却羡金万一千有竒会大珰冯保骄恣守身不为屈触忌出守临洮调保宁陞盐使乞休家居二十余年着有经书辨疑等书殁后人有自朝天岭来者谓守身以五百金开岭道岩险悉平岭上犹肖像祀之
　　朱载堉郑藩恭王长子恭王先世曰东垣王与盟津王俱简王庻子嫡系絶以次当属盟津先是盟津以诬防革爵次及恭王寻盟津王曾孙载玺已直盟津寃诏旌其墓恭王薨载堉以世及之序让载玺疏凡七上乃得报载堉儿时即悟先天学稍长无师授輙能累黍定黄钟演为象法算经审律制器音叶节和妙有神解晩节益务著书比薨諡端清世子诏建让国高风坊所着有天文乐律全书象学新説律吕正论嘉量算经韵学新説切韵指南先天图正误等书行世生时以秘箧贻子孙云俟有急难启视甲申闯防遣伪制将军刘方亮陷郡城五世孙开箧视有借问将军谁姓刘之句葢前知云
　　何永庆字善夫号敬亭河内人嘉靖已未进士通政司叅议三侍恩宴上谕近臣曰何叅议举动不凡朕宫中每学之其被宠眷如此歴陞右通政卒祀乡贤
　　王所用字行素号宾吾河内人登贤书纂修邑志颇有典则万厯庚戌成进士知福宁州调守泽州治行为天下第一晋兵部武库职方郎中武弁舆金一切谢絶出为山西叅政旋晋秩方伯备兵上党饬吏安民经画井井会劾治墨令廹令嗾有力者挤之罢归里卒祀乡贤
　　刘思问字汝知孟县人万厯丙辰进士为蘓州推官丁外艰补潞安痛惩豪右多所平反晋湖广道监察御史廵按云南逆防鳯继祖桀骜称兵谋讨之转大理寺丞左右少卿都察院右佥都御史廵抚南贑暨福建海贼林道干毒螫闽广遣将授以方畧捣其巢悉就禽寻以戸部左侍郎总督仓场陞南京戸部尚书卒
　　薛应祥字平山孟县人为乐安丞滨海多盗应祥明为劝化隂钩致之余党乃解散再任新乐丞旋摄县事时兵援朝鲜数万众跿跔科头所过剽掠民皆避匿军饥益嚣应祥以俸金易蔬米军得饱食去如风雨擢容城令容城偪处京师大珰多恣肆应祥以礼训之旋乞归子士杰以明经贡大廷为湖广武昌教谕上官以其亷正特委查盘邻邑仓库城池胥役诸利弊邑令具仪衞餽金币甚盛一切谢絶孑身入县署清厘无毫髪扰
　　皇清史应聘字仕甫河内人明天启乙丑进士给事中国初任陜西潼关道歴官多惠政顺治十六年祀乡贤薛抱素孟县人慷慨好施予防残中土流殍过孟邑者为室庐以栖之不问其姓氏借贷不能偿者輙焚其劵尤好面折人过退无后言以子所蕴贵
　　诰封礼部左侍郎兼文院学士康熈二十年祀乡贤薛所蕴字子展孟县人抱素子明崇祯戊辰进士
　　本朝歴官礼部左侍郎任司成时疏请满州文武大臣各送子弟入监设八旗教习剏立监规购求遗书河阳为古孟津渡秋月河流暴溢渡者率多溺死所蕴置大船令善水者操之过渡不取直有遇风波漂没者即飞棹拯救陆则造营房以栖宿兵士又开余济河溉田百顷仕宦三十年家无遗金殁祀乡贤所着有澹友轩桴庵正续诸集子奋生顺治乙未进士有干济才歴官至光禄寺卿所着有墙东崥山草
　　刘天池字溟海河内人由歳贡任归徳府虞城县训导以孝友传家举止端凝学术淹慱士类重之顺治十三年祀乡贤
　　段国璋字王屋济源人明万厯癸丑进士授莱州府推官多所平反擢给事中值庄烈帝初立逆阉虽诛红案未定朝议以崔呈秀发锦衣田尔耕讯国璋争之曰以田审崔是何异以崔审崔也一时以为确论济邑旧有土城歳乆倾圮流防由晋入豫邑当其冲国璋时归里甃之以砖贼至登陴固守邑西北连亘太行与河内接境饥民起为盗窟穴其中河内令王汉思勦之苦乏饷国璋倾赀犒师卒平众盗两邑获安
　　国初以荐起仕至太常寺卿迁工部左侍郎时以兵饷不足议增豫省漕粮十万亟言于司农罢之子昌祚绵祚曾孙志熈官浙藩有亷谨声康熈五年祀乡贤
　　段昌祚字西美济源人国璋子顺治丙戌进士幼遭防乱负亲避难入山免初任平顺令调补南乐劝民种桑植枣弥望森蔚是时所在多盗邑无宁居昌祚设法严缉盗屏迹以荐授中书舍人晋工部主事筦寳源局能疏通钱法公私交济寻廵视街道法令严肃鼠窃潜形差未满以病乞休康熈三十三年祀乡贤
　　成观光字宾王修武人顺治丙戌进士初授清源令歴七载民爱之如父母以坚守孤陴屡拒剧贼膺上上考陞刑部主事忠信强直居乡尤勇于义修人頼以举火者数十家康熈二年祀乡贤杨运昌河内人幼遭闯防变流离中手不释巻中顺治丙戌进士由庻常歴任工部右侍郎立朝二十七年凡应诏陈言俱切中利弊因母老终养捐赀置田以代征供买舟以济行人里人立祠祀之康熈四十八年祀乡贤
　　范发愚字元頴河内人顺治丙戌进士初任山西广灵县遭姜逆之变吏多逃窜人心震惊发愚竭力坚守城内奸民有为贼内应者捕得立寘诸法且飞檄乞援大同兵至尽殱之城頼以全扬州税海防突至率家丁坚守仓厫得无恙康熈四十六年祀乡贤
　　萧家芝字紫眉河内人顺治丁亥进士歴官刑部郎中恤刑江左将行大司防某隂属以事芝持不可曰公欲我杀人以媚人乎某不怿寻乃大悔曰公言是也遂寝其事明年恤刑三晋行部至某县县吏宻持金三百以献叱去之阅囚多所平反坐失出降调拂衣归性至孝友其弟感癫疾抚之六十年如一日邑有大利害侃侃建白民徳之常失足堕沁水时水暴涨几不免观者争救比登岸酧之以金众笑曰以公至徳故相救耳岂望报耶康熈四十四年祀乡贤
　　范印心字正温县人顺治丁亥进士知崞县以恊勦姜瓖功推戸部主事歴杭严口北河东道所至有声事继母至孝友爱异母弟如同胞表章遗书不惜千金梓以传世康熈九年祀乡贤
　　杨挺生字循如河内人任广西桂林府推官歴仕二郡安集抚循不事鞭扑所居栢香镇捐赀率众修筑镇城屹为郡之西障常出赀收赎难民人咸服其义顺治十二年祀乡贤
　　范继仁修武人歳贡任九江府通判辇米菽数百石之官自给摄徳化瑞昌星子三邑篆皆以亷称归里立义田义学以收恤宗族顺治十六年祀乡贤
　　范正脉字介子继仁仲子顺治己丑进士选翰林院庻吉士陞文院检讨以傲岸迁戸部主事旋出为长芦运同挽家粟以赈流民代贫商输逋课不责偿迁两浙盐运使平生嗜学如饴所着有荦观堂五云馆诸刻行世顺治十六年祀乡贤窦可权字云明河内人顺治壬辰进士任汾州推官屏絶餽遗去官日不载一物性至孝悌先人遗业尽畀其弟康熈二十二年祀乡贤
　　任伦备河内人康熈庚戌进士授永宁令宁俗生女多不举备查境内有报生女者免其徭役存活者不胜数擢考功司员外康熈六十年祀乡贤段绵祚济源人少为贵公子日记万言中乙酉科举人任上蔡县教谕训廸诸生先徳行而后文艺居乡贫者周之粟孤寡不能自存者多方成就康熙五十九年祀乡贤
　　赵旭修武人康熈丙辰进士任广西道监察御史初授蠡县令清亷方正以行取擢御史恊理河南道事生平周恤邻党排解急难未常望报邑人徳之康熈三十八年祀乡贤
　　李端济源人郡诸生幼极贫负贩谋食夜则读书其学务求实践一以程朱之説为主有好为新竒者必严辨之生平不茍言笑不滥取予训廸后进有贫而废业者庀膏火以资其诵习必使成才后已以子绍周贵赠翰林院检讨康熈四十六年祀乡贤
　　李绍周济源人康熈丁丑进士任翰林院检讨转山东道监察御史性坦白不设崖岸居言路有直声丧塟一遵家礼不涉俗尚里人化之康熈五十四年祀乡贤
　　璩美斯济源人歳贡生博通经义辨古今尚书之异晰大小戴记之分先后天之方圆同归齐鲁诗之传闻殊指以及左氏公谷同经异传靡不讲明而切究之阐明经义一本程朱河济之间学者宗焉训五子俱登巍科人拟之燕山云以子廷祐贵赠监察御史康熈四十九年祀乡贤










　　河南通志巻五十八
<史部,地理类,都会郡县之属,河南通志>
　　钦定四库全书
　　河南通志巻五十九
　　人物三
　　河南府
　　汉剧孟洛阳人以侠显文帝时吴楚反周亚夫乘传至河南得孟喜曰吴楚举大事而不求孟吾知其无能为矣是时天下骚动大将军得之若一敌国云杨仆宜阳人武帝时以千夫长为吏河南太守按举以为能迁御史使督盗贼闗东仆治仿尹齐以敢击稍迁主爵都尉及南越叛拜仆为楼船将军伐之有功封将梁侯
　　贾捐之字君房洛阳人梁太傅谊曾孙元帝初上疏言事召待诏金马门时珠厓郡数年壹反朝议大发军捐之建议以为不当击帝问丞相于定国定国曰捐之议是于是下诏弃珠厓后以忤石显被诛士论惜之
　　郭贺字乔卿洛阳人祖坚伯父游君并修清节光武时贺累官尚书令晓习故事多所匡益拜荆州刺史百姓诵之显宗赐以三公服勅行部去防帷使百姓见其容服以彰有德徴拜河南尹以清静称卒于官厐叅字仲逵缑氏人举孝廉拜右校令永初中御史中丞樊凖上疏荐防可用召拜谒者后为汉阳太守抑强扶弱以惠政得民累迁太尉録尚书事后疾诏遣小黄门视致羊酒以久病罢卒于家种暠字景伯洛阳人仲山甫之后顺帝时举孝廉为侍御史自以职主刺举志案奸回凡刺史二千石残秽不胜任者悉免遣案罪出为益州刺史在职三年宣恩逺夷开晓殊俗岷山杂落皆懐服汉德复为梁州刺史被徴吏人诣阙请留太后以其得人心复留一年迁汉阳太守夷戎男女送至汉阳界暠与揖谢千里不得乘车到郡化行羌猺转辽东太守乌桓望风率服迎拜界上后迁南郡太守入为尚书防并凉被冦擢为度辽将军诚心怀抚赏罚分明由是羌夷西域皆来服入为大司农迁司徒及卒并凉人咸为发哀北边闻之举国伤悼每入朝望见坟墓辄哭泣祭祀
　　杜密字周甫阳城人为人沉质少有厉俗志为司徒胡广所辟累迁北海相宦官子弟为令长有奸恶者輙捕案之行春到高密见郑康成为乡佐知其异器即召署郡职与荀昱李膺王畅軰同称八俊后拜太仆党事起免归本郡与李膺俱坐而名行相次故时人亦称李杜云
　　尹勳字伯元巩人家世衣冠伯父睦为司徒兄颂为太尉宗族多居贵位而勳独持清操不以地势尚人初举孝廉三迁邯郸令政有异迹又举髙第五迁尚书令及桓帝诛梁冀勳叅建大谋封都乡侯拜汝南太守上书奏释范滂等党议禁锢与郭泰宗慈范滂等同谓之八顾顾者言能以德行引人时又有八及八厨皆海内知名士终大司农
　　三国郤正字令先偃师人祖俭灵帝末益州刺史正父揖因留蜀正安贫好学弱冠能属文仕蜀汉为秘书吏转令史官至巴西太守景耀七年后主入洛惟正及殿中督张通随侍后主恨知正之晩所着诗论赋之属垂百篇
　　晋赵整字文业洛阳人苻秦时为散骑常侍尽忠匡谏时秦主坚颇好酒色整尝为诗上之曰昔闻孟津河千里有一曲此水本自清是谁使令浊坚正色曰朕之过也
　　南北朝张宗之字益本巩县人仕元魏为侍御中散赐爵巩县侯进彭城公出为雍州刺史宗之在官以忠谨称太和中卒赠建节将军諡曰敬
　　赵肃字庆雍洛阳人早有操行知名于时元魏孝昌中起家殿中侍御史累迁左将军大中大夫封清河县子复除廷尉卿加东征将军肃执法平允凡所处断咸得其情廉慎自持不事产业时人称之房谟字敬叔洛阳人仕西魏歴昌平代郡太守所在廉惠神武入洛拜颍川太守徴为丞相右长史以清直被赏遇谟悉心殚力知无不为天平三年行定州事出为兖州刺史广布恩信百姓安之转徐州刺史谟在兖州彭城慕其政化及为刺史合境欣恱累迁骠骑大将军摄南汾州事境接西魏前后降附者谟皆抚接殷勤人乐为用卒赠司空諡文惠高隆之字延兴洛阳人深沈有志气行台于晖引为郎中与魏神武深相结纳后从起兵山东累迁并州刺史入为尚书右仆射时初给人田权贵皆占肥美隆之启神武均之又领营构大将以十万夫撤洛阳宫殿运于邺增筑南城周二十五里又凿渠引漳水绕城郭造水碾硙并利于民武定中除尚书令迁太保卒赠太尉钦尚文雅缙绅名流必以礼接遇训督诸子必先文义世以此重之韩雄字木兰东垣人少敢勇工骑射有将畧及孝武西迁雄遂慷慨有立功之志西魏大统初举兵洛西与河南行台杨琚共为犄角所向輙克入周封武阳县侯以功拜河南尹闵帝即位进爵新义郡公雄在边久具知敌人虚实每率众深入不避艰难前后经四十五战而志气益壮东魏惮之卒于镇赠大将军五州诸军事諡曰威
　　韩褒字宏业颍阳人祖仕魏为平凉郡守父演恒州刺史褒值魏末防乱避地夏州时周文帝为刺史素闻其名待以客礼及为丞相引为録事参军居二年拜丞相府司马累封三水县伯出为北雍州刺史以平盗功入为给事黄门侍郎累迁至少保褒歴事三朝以忠厚见知周武帝深相敬重卒赠泾岐燕三州刺史諡曰贞子继伯仕隋位终卫尉少卿元伟字猷道洛阳人少好学能文性温柔小心谨慎与物无忤仕周累迁幽州都督府长史随尉迟逈平蜀六官建拜师氏下大夫保定二年迁成州刺史政尚清静百姓恱附流民复业者三千余口天和元年入为匠师中大夫转司宗中大夫建德二年转司防中大夫兼民部中大夫四年使主报聘于齐为所执六年齐平髙祖以其久被幽絷加授上开府庾信赠诗曰虢亡垂棘反齐平寳鼎归其为当时所重如此元晖字叔平洛阳人祖琛魏刺史父翌尚书左仆射晖少好学仕周补相府中兵叅军迁武伯下大夫时突厥入冦令晖赍锦防十万出使晖陈说利害可汗大恱遣其名王随献方物入隋累转兵部尚书拜魏州刺史颇有惠政卒諡曰元子肃嗣宇文庆字神庆洛阳人沈深有器局颇涉经史仕周为骠骑大将军加开府从武帝攻河隂先登攀堞与贼短兵接战良久中石坠絶而复苏帝劳之曰卿之余勇可贾也复从破髙纬拔髙壁克并州下信都禽高湝功并居最下诏褒美进位大将军封汝南郡公寻以行军总管平延安卒于家元孝友洛阳人沧州刺史为政温和明于政理尝陈党族闾隣徴发之定妻妾之制婚之礼在官积年以法自守甚着声称齐天保初与元晖业同为文宣所害
　　长孙览字休因洛阳人父绍逺仕周为小宗伯览性宏雅有器量畧涉书记尤晓钟律明帝时拜车骑大将军每公卿上奏必令省读及诛宇文防以功封薛国公入隋仕终泾州刺史所在并有政绩子洪北平太守有惠政
　　元文遥字德逺洛阳人敏慧夙成济隂王晖业每云此子王佐才也时何逊集初入洛文遥一览便诵时年十余岁邢邵曰此殆古来未有仕北齐累官尚书左仆射歴事三主谙习世务因魏宰县多用厮役文遥以县令为字人之官密令搜贵游子弟用之士人为县自此始文遥性和厚与物无竞初有田十余顷为人侵夺及贵其人尚在将家逃窜文遥追还慰抚还以与之彼人愧不受相让久之遂为闲田出为西兖州刺史徴入朝卒子行恭有父风兼俊才开皇中位尚书郎
　　元景皓洛阳人魏昭成皇帝五世孙髙祖防封陈留王父祚袭爵祚卒景皓嗣性刚毅天保时诛诸元亲近其疏宗议请姓高氏景皓云岂得弃本宗随他姓大丈夫宁可玉碎不能瓦全文宣乃收景皓诛之家属徙彭城
　　元豫字景豫洛阳人与景皓同祖美容仪有器干位终东徐州刺史
　　元景安洛阳人景皓同祖兄弟沈敏有干局仕北齐初为襄县令累迁兼七兵尚书时初筑长城镇戍未立诏景安与诸将缘塞以备守督领既多且所部军人富于财物贿货公行文宣闻之遣使推检惟景安纎毫无犯帝深嘉叹乃以所敛赃绢五百疋赐之以彰清节天统四年除豫州刺史武平三年授行台尚书令封歴阳郡王入周以大将军讨贼战没子仁累官丹阳太守
　　隋周摇字世安洛阳人少刚毅仕周歴凤楚二州刺史封夔国公隋初拜定州总管文献皇后自京师赴州道经摇所主礼甚薄既而白后曰公廨甚富于财限法不敢輙费又王臣无効私其质直如此帝以其奉法每嘉之卒諡曰恭
　　韩擒虎字子通东垣人雄子少慷慨以胆畧称博通经史周文见而异之以军功稍迁仪同三司袭爵新义郡公开皇初拜庐州总管委以平陈之任乃率五百骑宵济袭取采石进攻姑熟半日而拔陈军望风奔溃遂入金陵执陈主叔宝文帝下优诏曰申国威于万里宣朝化于一隅髙名塞于宇宙盛业光于天壤逖听前古罕闻其匹以功进位上柱国封新义公年五十五卒子世谔嗣倜傥骁捷有父风韩僧夀字元庆东垣人擒虎弟亦以勇烈知名仕周为侍伯中旅下大夫以功授大将军封昌乐公开皇初拜安州刺史后以行军总管破突厥于鸡头山后为灵州总管再破突厥进位上柱国封江都郡公炀帝即位改封新蔡郡公
　　韩洪字叔明东垣人僧夀弟少骁勇善射膂力过人仕周以军功拜大都督积功封甘棠县侯开皇初进爵为公歴官代州总管仁夀元年突厥犯塞洪率众拒于恒安洪四面搏战溃围出炀帝北巡拜陇西太守未几珠厓民王万昌作乱诏洪击平之加金紫光禄大夫领郡如故俄而万昌弟仲通复叛洪又讨平之旋师遇疾卒
　　元亨字德良一名孝才洛阳人父季海元魏司徒冯翊王周太祖以亨功臣子优礼之歴武卫将军勳州刺史周宣帝时为洛州刺史平梁康邢流水乱入隋拜太常卿出为卫州刺史加大将军在职八年风化大洽后以病乞骸骨吏人诣阙上表请留卧治卒諡曰宣赵轨洛阳人父肃元魏廷尉卿轨少好学有行检隋文帝时为齐州别驾有能名其东隣有桑葚落其家轨遣人悉拾还戒诸子曰吾非以此求名凡非机杼物不愿侵人及徴入朝父老相送挥泣曰公清若水请酌一杯水以饯轨受而饮之既至京师与牛等撰定律令格式累官夀州总管长史
　　元孝矩洛阳人西魏同姓袭爵始平县公拜南丰州刺史周太祖将危元氏孝矩慨然有兴复之志为兄所阻入隋拜夀州总管转泾州刺史卒于官諡曰简元褒字孝整洛阳人孝矩弟性友悌善事诸兄兄议欲别居褒泣谏不从家素富财物无所受州里称之从韦孝寛击尉迟逈以功超拜柱国开皇初拜安州总管有商人亡金疑同宿者褒察而释之商人诣阙讼褒受贿纵贼帝使使穷治褒即引咎免官后盗发于他所帝异而问之褒曰臣不言受赂使者复有所穷究缧絏横及良善是以自诬上称为长者元岩字君山洛阳人父贞魏敷州刺史岩好读书以名节自许仕周累迁内史中大夫封昌乐县伯隋初拜兵部尚书进爵平昌郡公岩严重明达世务每有奏议侃然正色无所回避公卿皆敬惮之开皇间出为益州总管法令明肃蜀中讼狱岩所裁断莫不恱服卒于官益州父老为之陨涕元夀字长夀洛阳人少孤性仁孝及长方直颇涉文史仕周授仪同三司隋开皇初议伐陈监修船舰以强济见称累迁尚书左丞奏劾萧摩诃背理伤恩及御史韩徴之等阿纵不举亏失宪体拜太常少卿后转左翊卫将军从征辽东卒于军赠尚书右仆射光禄大夫諡曰景
　　房恭懿字慎言洛阳人性深沈有局量开皇初授泽州司马有异绩改德州政复为天下最文帝甚异之因谓诸州朝集使曰如恭懿志存体国爱养百姓此上天宗庙之所祐也即拜为刺史后坐论配防岭南徴还道卒
　　卫元字文升洛阳人少有器识初仕周为检校熊州事开皇初迁淮州总管进封同轨郡公山獠作乱出为资州刺史以镇抚之元单骑造其营说以利害渠帅感恱解兵去前后归者十余万口累迁刑部尚书
　　长孙炽字仲光洛阳人览从子性敏慧颇涉羣书兼长武艺后周武帝尚道法置通道馆学士炽应其选入隋授内史舍人上仪同三司寻摄判东宫右庻子出入两宫甚被委遇加以处事周密髙祖每加称美大业初歴官户部尚书时吐谷浑冦张掖命炽率精骑五千击走之追至青海而还进银青光禄大夫卒諡曰静子安世通事谒者
　　长孙晟字季晟洛阳人炽弟少涉书记善射趫捷过人好竒计务功名性至孝居忧毁瘠为朝士所称仕周为司卫上士入隋为奉车都尉累迁秦州行军总管数图制突厥因机制变兵动若神谋无遗策尝出讨达头取诸药毒水上流达头人畜饮之多死因大惊曰天雨恶水其亡我乎遂夜遁晟追之斩首千余级俘百余口威行域外突厥达官来降言突厥畏惧闻其弓声谓为霹雳见其走马称为闪电师旋授上开府仪同三司仁夀初为受降使者大破突厥招携部落咸来降附达头众大溃西奔吐谷浑后遂臣属榆林之役举国就役开御道帝闻晟策益嘉之贞观中追赠齐国公諡曰献
　　唐丘和洛阳人少重气侠大业末为交趾太守抚绥尽力荒服安之隋亡来谒高祖待之甚厚常引入卧内奏九部乐飨之寻除稷州刺史迁特进贞观中卒諡曰襄陪献陵
　　张士贵卢氏人善左右射高祖时从征有功进爵虢国公贞观中迁左领军大将军显庆初卒赠荆州都督陪葬昭陵
　　丘行恭洛阳人和子有勇畧初谒太宗于渭北拜光禄大夫遂从讨王世充战邙山下帝马中矢行恭回射之发无虚镞敌不敢前遂下拔箭以巳马进帝步执长刀突阵而还又从侯君集平高昌封天水郡公贞观中诏斵石为人马象拔箭状立昭陵阙前以旌其功
　　长孙无忌字辅机洛阳人晟子性通悟博涉经史初擢比部郎中佐太宗定天下太宗尝作威凤赋赐之以况其功同中书门下三品同三品自此始封齐国公累迁太子太师后与禇遂良同受顾命高宗初以谏立武昭仪许敬宗因而谗间削爵流黔州投缳而卒子顺德官至骁卫大将军
　　赵宏智新安人性笃孝通书传太宗时累官黄门侍郎兼文馆学士出为莱州刺史事兄宏安如父兄卒哀恸过期抚兄子慈均所生永徽初入为陈王师讲孝经百福殿时宰相文馆学士太学生皆在宏智举五经诸儒更诘辨随问酬悉舌无留语帝恱赐绢二百名马一进国子祭酒兼学士卒諡曰宣元孙来章以孝闻
　　徐有功名宏敏以字行偃师人曾祖彻梁秘书郎尚元帝女安昌公主江陵陷俘以西居于偃师祖文逺以儒学着高祖朝官国子博士有功举明经仕蒲州司法叅军累迁司刑丞时酷吏周兴来俊臣等搆陷无辜多抵极法公卿震恐莫敢正言有功独存平恕凡诏下大理者有功皆为直之前后所活数百家故被告者有遇来侯必死遇徐杜必生之语杜指景俭亦司刑丞也武后尝问有功卿比按狱失出何多对曰失出人臣之小过好生陛下之大德仕终司仆少卿济源县东旧青龙里中宗初追赠越州刺史
　　毕构字隆择偃师人六岁能文擢进士歴润卫同陜四州刺史景龙末召为御史大夫时李杰为河南尹与构皆一时选世谓毕李封魏县男尝移疾宗手疏药方赐之以太子詹事卒諡曰景子炕见忠烈志张说字道济洛阳人永昌中举贤良方正第一授兵部员外郎累迁黄门侍郎兼修文馆学士睿宗初擢中书侍郎宗为太子时说与褚元量侍读尤见亲礼及即位进同平章事监修国史素与姚崇不协罢为相州刺史徙岳州说既失执政内自惧雅与苏瓌善时瓌子颋为相因作五君咏献颋其一纪瓌也颋览诗呜咽见帝陈说忠謇有旧勳遂迁荆州长史入朝帝大喜授检校并州长史召拜兵部尚书寻复为相封燕国公卒赠太师諡文贞房琯字次律河南人少好学风度沈整隠陆浑山开元中以荐为校书郎累迁吏部尚书同平章事从宗幸蜀与韦见素奉册灵武遂相肃宗琯素有重名雅自负以天下为己任肃宗倾意待之叅决机务既以分镇之议为贺兰进明所譛琯请自将平贼至陈涛斜琯欲持重有所伺中人邢延恩促战致败罢为太子少师从肃宗还都封清河郡公朝臣多言琯谋包文武可复用琯亦自谓当柄政为天子立功乾元元年出为邠州刺史政声流闻召拜礼部尚书晋汉二州刺史宝应二年召拜刑部尚书道卒赠太尉
　　陆坚洛阳人初为汝州叅军坐事贬涪州再迁通事舍人累官至给事中兼学士初名友悌宗嘉其刚正更赐今名从祀泰山封建安男帝宠眷甚厚圗形禁中亲制赞以褒之卒赠吏部尚书諡曰懿元延祖洛阳人亨子三岁而孤逮长不仕年过四十亲娅强劝之调舂陵丞輙弃官去时安禄山反召子结戒曰而曹逢世多故不得自安山林勉树名节无近羞辱卒年七十六门人私諡曰太先生
　　元德秀字紫芝河南人少孤事母孝举进士不忍去左右母亡庐于墓侧服除补鲁山令甚有惠政防宗在东都大酺命三百里县令刺史各以声乐集时河内太守辇优伎数百徳秀惟乐工十余人聫袂歌于蒍于蒍者德秀所为歌也帝闻而异之叹曰仁人之言哉乃谓宰相曰河内人其涂炭乎遂黜太守德秀益知名岁满笥余一缣驾柴车去爱陆浑山水乃定居不为墙垣扄钥岁饥日或不爨弹琴自娱房琯每见德秀叹曰见紫芝眉宇使人名利之心都尽及卒惟杖屦箪瓢而已私諡曰文行先生天下高其行不名称元鲁山
　　石洪字濬川洛阳人举明经为黄州録事叅军谢病还归东都十余年不出公卿数荐皆不答乌重镇河阳具书币辟洪洪亦谓重知已乃欣然启行重喜其至礼之厚召为昭应殿集贤校理大厯三年卒諡曰忠
　　元结字次山洛阳人延祖子少不羁十七乃折节向学事元德秀天宝末举进士擢上第复举制科防禄山乱沈浮人间苏源明荐其可用帝幸河东结上时议三篇擢金吾将军为山南西道节度叅谋降剧贼五千瘗战死露胔于泌南名曰哀丘代宗立辞去侍亲归樊上授著作郎益著书作自释文谓少居商余山着元子十篇称元子避乱入猗玗洞称猗玗子家瀼滨称浪士有官人谓浪者亦漫得官呼漫郎客樊上称聱叟久之拜道州刺史为民营舍给田免徭役流亡归者万余民乐其教立石颂德卒赠礼部侍郎
　　李观洛阳人少沉厚寡言以防干节度使郭子仪遣佐坊州刺史吴伷为防遏使以亲防解职吐蕃内寇代宗幸陜观率乡里子姓千人守黒水敌不敢侵岭南节度使杨慎防奏为偏将李勉代节度倚以军政数捕平剧贼泾帅叛扈德宗狩奉天诏尽察诸军鼙旝讙竖士气益振累迁四镇北庭行军泾原节度使在屯四年训饬部伍储藏饶衍以少府监检校工部尚书卒赠太子少傅
　　萧昕字中明河南人再中博学宏词科调夀安尉累迁礼部侍郎代宗狩陜昕由武闗从帝擢国子祭酒请崇太学以树教本大厯中持节吊回纥回纥恃功廷让昕以市马不时归直昕歴数其招纳叛臣连结吐蕃为患吐蕃防败天子若不防旧功则回纥匹马不返回纥大慙厚礼昕遣使者约和德宗幸奉天昕年八十余步至奉天迁太子少傅兼礼部尚书卒年九十三赠大都督諡曰懿张镒字季权一字公度河南人累迁殿中侍御史大厯初出为濠州刺史政务清简延经术士讲教生徒比去州升明经者四十人李灵耀反于汴镒团阅乡兵严守御有诏褒美擢侍御史兼缘淮镇守使以最迁夀州刺史改汴滑节度使建中二年拜中书侍郎同中书门下平章事卢杞忌镒刚直欲去之时朱泚以卢龙卒戍凤翔帝择人以代乃顾镒曰文武兼资望重内外无易卿者其为朕抚卢龙士乃以中书侍郎为凤翔陇右节度使朱泚之乱帝幸奉天镒罄家赀将自献行在为泚党李楚琳所害诏赠太子太傅
　　独孤及字至之洛阳人儿时读孝经父试之曰儿志何语对曰立身行道扬名于后世天宝末以道举高第补华隂尉代宗召为左拾遗上疏陈政事得失言甚切直迁礼部员外郎歴濠舒二州刺史岁饥旱邻郡民皆流离舒人独安徙常州甘露降其庭卒諡曰宪及喜鉴拔后进性孝友其为文彰明善恶长于议论得褒贬之正
　　卢迈字子元河南人性孝友举明经补太子正字累迁吏部员外郎出为滁州刺史召还迁谏议大夫数条当世利病转同中书门下平章事进中书侍郎时陆贽赵璟专大政迈居中治身循法无他过后病归卒赠太子太傅
　　卢坦字保衡洛阳人为河南尉时杜黄裳为尹遇之甚厚累迁刑部郎中御史中丞再迁户部侍郎与宰相李吉甫议不合吉甫深嫉之不欲其久处京师屡事媒蘖乃出为东川节度使卒赠礼部尚书独孤朗字用晦洛阳人及子由处士辟署府元和中擢右拾遗因请罢伐蔡贬兴元户曹叅军久之召还拜殿中侍御史复以事出为韶州刺史召还迁谏议大夫宦官殴鄠令崔发鸡竿下朗请诛首恶以正常法王播赂权近还判盐铁朗连疏论执迁御史中丞工部侍郎出为福州观察使卒赠右散骑常侍独孤郁字古风洛阳人朗母弟元和初举制科高第拜右拾遗吐突承璀讨王承宗郁执不可挺议鲠固号称职擢翰林学士权德舆辅政郁以德舆壻引嫌去内职拜考功员外郎德舆去位还为学士以疾辞徙秘书少监卒赠绛州刺史子庠仕至尚书丞
　　贾餗字子美河南人少孤举进士第一又防贤良方正异等授渭南尉擢考功员外郎知制诰歴礼部侍郎凡三典贡举得士七十五人多名卿宰相一时士论咸颂其持衡之精太和初拜中书侍郎同中书门下平章事俄迁集贤殿大学士后坐李训事为中官诬害
　　毕諴字存之偃师人构从曽孙早孤夜燃薪读书遂工文辞性端慤不妄与人交太和初举进士累官翰林学士宣宗尝诏访边事諴援质古今甚悉时号禁中颇牧懿宗初拜同中书门下平章事改兵部尚书致仕
　　曹确字刚中河南人擢进士累拜兵部侍郎懿宗时同平章事确儒术深防器识方重居位六年出为节度使徙河中卒始毕諴与确同相俱有雅望世谓曹毕云
　　五代王晏球字莹之洛阳人初梁太祖选富家子材武者署帐下号防子都授晏球厅子都指挥使入唐拜归德军节度使时定州王都反以晏球为招讨使讨之契丹遣秃馁将万骑救都晏球大败之自曲阳至定州横尸弃甲六十余里契丹又遣愓隠以七千骑益都晏球遇之唐河追击至满城斩俘殆尽自是中国之威大震而契丹衰伏矣以破都功拜天平节度使转平卢累官兼中书令卒赠太尉
　　李鄑洛阳人曽祖垣封翊令祖仲芳大理司直父元福建观察推官鄑仕梁歴滑魏宋三镇留后迁礼部尚书至唐以太子少傅致仕卒赠太保子延昭殿中丞
　　张策字少逸父同炖煌人徙居洛阳敦化里浚井得古鼎铭曰魏黄初元年春二月匠吉干同以为竒时策年十三在侧启曰汉建安二十五年曹公薨改元建康是岁十月文帝受禅又改黄初是年无二月铭何谬耶同大惊异梁太祖兼四镇辟为郑滑度支使及即位累迁工部侍郎开平初以刑部尚书致仕卒于洛
　　桑维翰字国侨河南人为人丑怪身短面长常临鉴自奇曰七尺之身不如一尺之面慨然有志于公辅初举进士主司恶其姓不取或劝其从他涂求仕乃着日出扶桑赋以见志又铸铁砚示人曰砚敝则改而他仕卒第进士晋髙祖时辟为河阳掌书记尝使契丹以功累迁至枢宻使天福四年出为相州节度使后复为枢宻使封魏国公事无巨细一以委之数月之间百度寖理后景延广用事与契丹絶盟契丹犯京师使张彦泽问太后维翰在否可使先来帝不欲维翰见契丹因使彦泽图之彦泽亦利维翰赀产传帝命下狱缢杀之
　　宋刘温叟字永龄洛阳人七岁能属文善楷仕晋为翰林学士入宋拜御史中丞宪府旧例月赏公用茶中丞受钱一万不足则以赃罚物充温叟恶其名不取任台丞十二年屡求代太祖难其人不允事继母以孝闻立朝有德望精赏鉴太宗在晋邸闻其清介遣吏遗钱五百千温叟贮防西舍中令府吏封署而去太宗知之因侍宴后苑与太祖论当世名节士具道温叟前事太祖再三赏叹开宝初卒于官
　　张澹字成文河南人好学有才藻晋开运初进士及第宰相桑维翰器之解褐仕校书郎歴迁史馆修撰出为洛阳令周恭帝初拜右司员外郎知制诰入宋为祠部郎中澹美风仪善谈论歴官厘务所至皆治
　　王审琦字仲宝洛阳人仕周为铁骑都虞候积功迁殿前都虞候领睦州防御使宋初擢殿中都指挥使从征李筠讨李重进复从征太原后加同平章事及卒追封琅琊王审琦重厚有方略善骑射镇夀春日岁得租课量入为出未尝有所诛求子承衍承德承祐承俊承偓承僎承仅承休皆贵显张铸字司化洛阳人梁贞明三年举进士歴仕后唐晋周官至秘书监判光禄寺宋初知检校刑部尚书铸美姿仪善笔札老能灯下细书如蝇头由晋以来徽号封册皆铸书之及卒身无兼衣家人鬻其服马园囿以葬
　　何继筠字化龙洛阳人父福进累官节度使继筠深沈有智略太祖初从征有功累拜建武军节度使前后备边二十年与士卒同甘苦得其死力善揣边情能以少击众辽人畏伏多画象以祠卒赠侍中
　　李汉洛阳人资质魁岸有膂力五代时歴仕晋周官至左仆射指挥使入宋累迁彰德军节度从太宗征太原进攻城南偏汉先登矢集其脑犹力疾战帝召至幄殿赐良药慰劳之太原平改镇州兵马钤辖又败契丹于蒲城加检校太尉卒赠中书令
　　赵孚字大信洛阳人仕周为开封县尉入宋授永宁令防帝亲征太原孚部送本邑粮馈民怀其惠擢宗正丞太宗即位知开封府司録参军事命行视黄河建议立分水之制鞫开封狱得其非辜者即日授推官累迁殿中侍御史雍熙中诏询文武御戎之策孚上和戎议上嘉之后知其年老上曰孚名士也赐以金紫
</div>
    <div class="pagination">
<a href="河南通志_page232.html">上一页</a><span>...</span><a href="河南通志_page228.html">228</a><a href="河南通志_page229.html">229</a><a href="河南通志_page230.html">230</a><a href="河南通志_page231.html">231</a><a href="河南通志_page232.html">232</a><span class="current-page">233</span><a href="河南通志_page234.html">234</a><a href="河南通志_page235.html">235</a><a href="河南通志_page236.html">236</a><a href="河南通志_page237.html">237</a><a href="河南通志_page238.html">238</a><span>...</span><a href="河南通志_page234.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
