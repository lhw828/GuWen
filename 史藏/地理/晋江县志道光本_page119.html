<!DOCTYPE html>
<html>
 <head>
  <meta charset="utf-8"/>
  <title>
   晋江县志道光本 - 第 119 页/共 196 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晋江县志道光本 - 第 119 页/共 196 页
  </h1>
  <div class="content">
   蔡祐　字体顺，号勉庵。三岁而孤。其母梁氏，艰贞守之。祐数岁，哀不见父，掩泣发愤，读书敏记。从田南山受蔡虚斋易学，复以新得疑义，往质虚斋。虚斋曰：“我学盖如是。”遂传虚斋之《易》。最好朱文公《家礼》，讲肄行之，造次必于礼。弘治辛酉举乡荐，壬戌会试，登乙榜，即就铨养母，得新宁教谕。丁母艰，服除，改海宁。迁湖州府教授致仕，祐所至教士皆悦附。其谕新宁时，上官檄视邑篆，省文书，所宜施行，上闻下施，不取邑中一物。会其母病思笋，有持馈者，遂受之。邑人以为特事。其自海宁徙湖州，士争画像，乞留衣带。去湖亦如之。泉中祀乡贤。子克廉。
　　詹源　字士洁，先安溪人，靖之孙。母氏娠九月而父殁。母矢志育孤，徙居郡城，以就外傅。源聪颖力学，弘治乙丑进士，授户部主事，榷税河西务，廉正独持，朝议以其有风宪体，改监察御史。逆瑾用事，凡拜官者必私谒谢，源坚不往，乃乞恩奉母还。已而就家，转贵州按察佥事。香炉山苗叛，源督将卒剿平之。事闻论功，擢云南按察副使，备兵临安。复与御史争事。御史欲庇墨吏，源执不可，竟闻于朝，去其官；源亦坐免归。源历官内外，皆奉母以从，供滫随外，不私一钱。捐金于安溪依仁里，上疏积水三十里溉田，至今为乡民利。年七十一卒。子，仰庇。
　　王宣　字子钟，号一臞，受业于蔡虚斋之门，与陈琛、李墀、张元玺称四杰。持论正大，确守师说，而间有发明，学者翕然信之。弘治甲子举人试南宫，不第，遂一意养亲，终其身不复应举。郡守顾可久建一峰书院，治斋居，构堂为屋数十间，择士有志者肄业，延宣典教事。盖重文毅公而因以重宣者如此。著有文集，希元序之。又有《东坡文集选粹》。
　　李源　字士达，号竹坡。弘治乙丑进士，奉使督发广东稽留诸赋。故事，藩司有赠金百余，前使者不却，源独辞焉。藩司重其守，购陈白沙字四幅为赆，拜而受之。使还，除户部主事，差监临清仓。仓故置，中贵人董视之，中贵人治酒为好会，源应会，不尽欢。中贵人不得恚恣所欲，则构兵备赵副使侵挠仓事，扰吏徒。源疏以闻，并劾中贵人罪状，朝论壮之。逆瑾用事，遣源转镶辽左，故缩其期，阴欲中以失期。源昼夜行二百里，竣事以报，瑾不能中。是时，相杨文襄一清将用源，为逆瑾憾沮，而源亦乞归。抵家，事父母十五年左右无方。其后就家起南京文选司郎中，迁尚宝司少卿，竟辞不赴。郡守王仕俊为立善俗坊表于四达之衢。
　　叶宽　字栗夫。正德戊辰进士，初授蒙城令，县故无城，宽往凤阳谒知府。流贼刘六、刘七突入县。其妻陈衣丈夫衣，系印肘后，驰马入凤阳，解印与宽。既回县，乃为筑砖城，浚深池，以资捍蔽，屹然金汤。自是民得安堵，户尸祝焉。迁工部主事，监通州砖厂。中贵人犄角为奸利，惮宽严正，赂以宝玩，宽峻拒之，中贵人不敢纵。积资升营缮司郎中。嘉靖初，为外戚陈万言所陷，系诏狱，出为浙江参政。寻卒。
　　郭楠　字世重。正德甲戌进士，授浦江令，以最擢贵州监察御史。嘉靖元年，巡按云南，以议礼劾张璁被逮，廷杖四十，削籍为民。寻即吉水教谕，升昆山知县，擢广信府同知。丁母忧，起除南户部山西司员外，升兵部职方司郎中，迁南宁府。引疾乞休，家居十余年，以寿终。
　　陈琛　字思献，号紫峰，蔡虚斋高弟也。初学于李聪，聪引琛学于虚斋。虚斋异之，尝语琛曰：“吾所发愤涵泳而仅得者，不意子皆已得之。”屈引辈与为礼，琛固辞，乃师事焉。及督学江右，请琛偕行，教其二子。归而设科学宫之旁，与郡城月台寺，四方从学甚众。所著有《四书浅说》、《易经通典》一书。正德庚午，领乡荐。丁丑成进士。考官编修尹褒持琛卷，荐主考靳大学士贵，靳反复数遍曰：“必出陈白沙门下，或师虚斋，他人不能为此。”释褐，授刑部山西司主事。以母老，乞改南，得户部差监淮安舟税。寻转吏部考功郎，得封赠。琛曰：“持此足以慰母矣。”遂乞归养。嘉靖七年，以大臣荐，诏征用，辞。八年，即家拜贵州按察提学佥事，复改江西，皆辞不赴。乡有利病当兴革者，如六里陂水利，八里亭迤南至龟湖道路，言于有司，浚筑缮治，乡人德之。归养十二年，母终。琛年几六十，后十一年卒。有司特祠之学宫。
　　史于光　字中裕，号笋江。正德丁丑进士，选庶吉士，疏疾归，闭户读书，有终焉之志。亲知劝之，乃出，授吏科给事中。凡五上疏，论事剀切动京师，人争传之。世宗以藩邸入承大统，意欲攷献皇，未决。进士张璁进说，帝心向焉。是时礼官议上献皇称号之礼，帝久持未下。于光乃上疏极诋张璁之说，不报，以疾乞归。越四载，复起官，寻卒邸中，年四十七。囊罄无以为敛，张襄惠岳为经纪归榇。所著有《易解》、《四书解》，《正蒙》、《笋江集》行世。
　　黄润　字以诚，居东石。正德辛巳进士，授武进令。清介绝俗，听讼平允，驭吏尤严。巨珰涉境，称疾弗出。迁南京刑部主事，改兵部武选。奏立选簿，仿世家各立编年选法。升车驾郎中。适李真人奉遣齐云山，多索符传，如制给与，不扰驿递。出守松江府，修葺庙学，给学田二百余亩。岁饥乎粜，定赋役册，剂量均停。丁父忧，服阕，改东昌守，迁河南宪副，备兵信阳，讨平章华台青衣岭三点山诸劫贼。迁山西左参政，以母老，乞终养。所著《经济备攷》外，有《东石漫稿》十余卷。
　　邱养浩　字以义，号集斋。正德辛巳进士，授余姚令。劝学兴士，省赋役，惩猾蠹，民甚宜之。擢监察御史，条陈防边十余事，朝论韪然。提督南畿学校，制归。服阙，董九庙大工之役，升南京大理寺少卿，擢右佥都御史，巡抚四川。檄谕杂谷白草，番夷先后纳款。乌蒙罗魁构播肆虐，责成上舍禄堂诛之。劾边将李爵险谲善附，举废将何卿起代。未几，改巡抚江西。有论其私何卿者，遂引避还，部覆得白。卒于家。养浩才气迅发，其入蜀也，力持风裁，以振废堕，痛惩墨吏不少贷。诸不悦者竞造蜚语以太猛中之。独内江赵文肃称其澄清之气，摇动岷蔡，再借三年，蜀其有瘳，遂为定论云。
　　易时中　字嘉会，号愧虚，从蔡虚斋学。虚斋喜曰：“晚年得此士，吾《易》不孤矣。”年四十，举嘉靖壬午乡试，已蔚然为硕儒。授东流教谕，随材导接，为诸生开说谆悉。甲午分校浙江，所得皆名流。升夏津知县，岁旱蝗起，白衣菅履，徒步祈祷，雨降蝗去，而岁以登。时武城大水，檄视之，以实上。监司惮以灾闻，驳其议。踰境谒见陈情形，率为感动，奏蠲赈。除顺天府推官，执法平允。都御史胡守不法下狱，有旨推勘，时中穷其奸状。有为胡释憾者，谋中以他事，时中遂乞终养。至家，筑室奉母。母年九十二而终，时中七十矣，毁不胜衣。年七十六卒。夏津祠名宦，武城奉主配故郡守陈儒之祠，世侑享焉。时中温恭庄和，望而知为有道君子。其徒王慎中为之传。
　　王慎中　字道思，号遵岩。幼禀异质，日诵数千言，了悟不由师解。受学于易时中，一见避席曰：“不当在弟子之列也。”嘉靖丙戌第进士，年甫十八。假归冠婚，旋授户部主事，监兑通州。悯运卒转输之疲，视粮有浥烂者，不以罪运卒，即散给军士，人服其练达。寻改礼部祠祭司。辛卯主粤东试，取解首林大钦，明年魁天下。会简曹郎充馆职，时相属意且寄声，慎中不往谒也，遂不得与。寻改吏部验封司。中间为当棅所挤，谪常州判，旋擢南京户部主事、礼部员外郎，督学山东。殷相国士儋、李副使攀龙皆出其门。转江西参议。江西，故王文成讲学地，至则与士大夫倡明其道，擢河南参政。时岁饥，户部侍郎王杲奉旨出赈，与慎中开仓发粟，施给有方。杲疏其可大用，相夏言怪其不能曲意奉承，因大计嘱吏部拟不及，忽内批报罢。士论骇之，慎中毫不介意，飘然至淇上，访学士崔后渠，谈数日而去。慎中学博材优，早第旋废，肆力文章，追轨作者，最喜欧曾集，极力步趋，赡而有则，深而不凿，居家孝友，诱进士类。卒年五十一。所著有《遵岩集》行于世。
　　王宗濬　字志达，号少山。嘉靖丙戌进士，授户部湖广司主事。奉命督理淮安常盈等仓，会画精详，厘诸宿弊。丁外艰，服除，补户部四川司主事，掌太仓银库。廉介自持，出纳严明，升员外。丁内艰，复升户部河南司郎中。时宗室徽藩奏乞自征地赋，宗濬以擅征困民，非祖宗旧制，疏争之，事得寝。徽藩复奏部司抗违成命，逮宗濬诏狱，谪广东提举。历署大埔县、廉州府，有惠政，迁太平同知。郡有大狱百余人，数年不能决，以属宗濬。悉辩析，顷刻而定。晋湖广江防佥事，饬武备，新黉序，岁饥请赈，全活数万。未几，以疾卒于官。王参政慎中哭以诗云：“世情多忌直，天道无妨才。”又云：“处室无长物，附身惟故衣。”其生平可概见云。
　　林性之　字师吾，号六川。嘉靖己丑进士，授丽水令。以哀矜听狱讼，寓抚字于催科，迁南户部主事。去后，民勒石县门左志思焉。制归，除北，尚书梁公材器之，命分司密云输边金者例加一，酌其中额法不便商者申白之。事竣，委督十一草场，欢输恐后。会边警，诸道调发茭藁已盈数万。迁员外，出治天津仓，值寒冻道阻，军食不继，请借德州仓以给三月食。从其议。以病乞改南，迁户部郎中，过家卒。性之精思笃学，谦让平恕。仕宦年久，家无多赀。有《易经浅说》若干卷。祀乡贤。子一新。
　　洪富　字国昌，受学于蔡虚斋门人吴铨、林同，究心《易》学。嘉靖己丑进士。富未第时，严嵩为祭酒，延为子师。后登政府，富无私谒，人以此重之。授刑部主事，历郎中，出守雷州。宪副吴玭牙卒以赌杀人，富按罪当死。吴自护体统，为卒求免，富不从。吴大怒，易以他官治之，富执益坚，竟服辟。张岳守廉州，以两府命至雷，大加叹异。为两浙转运使。有巡盐御史唐臣微以私意示，或劝从，富曰：“污其身以媚人，吾不能也。”御史怒。适有商人子诉其父饷边，未给盐而死事，几二十年，富核给之。御史喜得问，鞫商人子无完肤。商人子曰：“死则死耳，敢污清吏？”竟不能加。以内艰归，除补两淮。半载，擢四川参政，宽恕廉静。张岳总督四省，征饷征兵于蜀，巡抚李香欲不应，富力争之。其他遇事执法抗议，多致枘凿，遂决志归。乡居简出，独坐一室，诗书自娱，化诲乡人诚心笃行，人称长者。
　　黄光升　字明举，号癸峰。嘉靖己丑联捷进士，授长兴令，入为刑科给事中。丁内艰，服除，补兵科，出为浙江佥事。三年，进佥议，历迁广东副使、四川参政、广东按察使、四川右布政，寻转左。其在浙时，筑海塘，浚诸暨、泌湖，蓄泄山阴、会稽、萧山、诸暨四邑水。在粤时，民挟舸入海籍与夷市，或为掠，光升令捕寇者予所获，遂不为患。夷市向故有缙算主进，吏侵猎，光升更征令秋毫不染。夷税减而课加倍，军兴以饶。安南夷莫正中与莫浤翼争立，败，来归。光升授帅俞大猷方略，伏兵海岛，战挫之。浤翼纳款，定其承袭，交南以安。复讨连崖猺黎，歼其巨魁，总粤宪。复讨新会贼，平之。辖蜀藩，编定全省猺籍，务为经久计。进副都御史，仍抚四川。疏止采办，匀停垂费，岁省民财数十万。拜兵部侍郎，总制楚、蜀、黔三省，讨叛苗，抚降二十八寨。事闻，诏赐镪币。召入工部，寻进南京户部尚书，复自南京召入为刑部尚书。与相国高拱不相能，谢职归。阖门养重，著书矻矻，年八十一卒。赠太子少保，谥恭肃。著有《四书纪闻》、《读易私记》等书数百卷，藏于家。子乔栋，临安知府。
　　庄用宾　字君采，号方塘。性戆直忤俗。嘉靖已丑联捷进士，授行人，使蜀藩，尽却诸馈，迁刑部员外郎。时汪太宰鋐凌折郎署，用宾诣相张文忠言其过。汪忌之，出浙江按察佥事。遇直指，事不合，必与抗论。擢给事中，以谏显署督学事，试士首拔袁文炜，后炜魁春闱，直指报命，以轻浮论劾。而太宰汪鋐，遂从中覆罢，时年三十一耳。用宾早废家居，纂谱牒，浚水利。闾阎疾苦，见郡邑大夫，即娓娓言之，倭寇逼郡城，缙绅分门部守，城门昼闭。用宾部南门，独据床坐门外，以次入避寇者，计全活亿万人。而与弟用晦，募乡兵三百，后先杀贼。贼大恨，发其父冢，取尸去。复偕弟用晦，率乡兵直捣寇巢，负父骸以归。用晦殁于贼。巡抚游震得上其事，不报，而用宾亦卒。万历三十二年，子凤章诣阙疏理，赠用宾太仆寺少卿，予用晦一子世袭百户。乡人思用宾德，请于学使特祠祀之。曾孙际昌。
　　何元述　字元礼，号小洛。嘉靖壬辰进士。教授惠州，甲午，分校浙江，得陈善、潘季驯、茅坤，皆知名士。擢国子博士，历监丞六馆，士翕然胥化。迁南京户部主事，视太仓储羡余千金，麾去之。出为广东佥事。治持大体，先后直指，皆谓元述长者，严重之。进湖广参议，以修显陵贤劳受金币赏。时镇守中贵势张，部卒横恣于市，元述捕治之如法。升广东副使，清尘案，塞吏窦，通商舶。复代御史往琼，事事详严，还报。会大计，为势家所挤，罢归。元述为人宽洪坦直，林居四十余年，寿跻九十，卒。子居鲁，承天知府。
　　蔡元伟　字伯瞻，号松庄。嘉靖辛卯乡荐，授罗田学教谕。所以教士，即举业中默诱圣贤之域。擢德安令。退食，取《小学近思录》、《伊洛渊源录》，揭观成诵。莅政一以学道爱人为主。迁杭州府通判，委守银山城门〔一〕。值贼烧北关，诸门牢闭，独艮山门开放，男妇数千以入，得全活。总督赵文华至嘉兴，委督军饷，不以货，免，卒亦无害。擢抚州同知，委督乐安逋粮，皆相继输纳。委署崇仁，不数日，贼突至，元伟率兵督战，杀贼数十，余皆遁散。丁外艰，归，卜宅建宁，移居焉。元伟学尚程、朱而重躬行。著有《四书折衷》、《四书论蓍》、《易经聚正气》、《读书日程》各若干卷。
　　陈让　字以礼，号见吾，琛族弟。少孤贫，年十八，始就外傅，读书过目成诵。嘉靖辛卯解元，壬辰进士，授绍兴府推官。凡郡中大利病，赞太守罢行，惋惓以明教化、正风俗为己任。人为监察御史，以刻建昌侯门客刘东山，下狱讯鞫，肤体为裂。让从狱中上疏，力言东山之奸，上悟，赦复原职，械死东山，让名震京师。又以论章圣皇后合葬同陵事，削职为民。隆庆改元，赠光禄少卿。著《见吾选稿》。
　　赵恒　字志贞，瑺孙。嘉靖戊戌进士，教授袁州，迁国子监丞，擢南户部主事，进郎中。疏定漕饷部运之规，积逋悉清。迁浙江盐运使同知，擢守姚安。定婚娶礼仪，禁官署铸铜，惠政及民，乞养归。所治攀辕，祠之名宦。里居■〈度阝〉门，覃思著述。年九十四卒。所著《庄子涉笔》及文稿诸书。子日新、日荣、日崇。孙世典、世征。
　　王时俭　字本节。嘉靖戊戌进士，授刑部主事，历员外郎中。恤刑江北，执法无私。出为云南参议，筑堤灌田，亲董其役。堤成，世为滇利。在滇十年，两奏最绩。解组归，单车南行，百姓遮道。抵家，囊槖萧然。性孝友，恬淡简易，世多称重。
　　王春复　字与乐。嘉靖戊戌进士，初令泰和，历南京工部郎中，出守赣州，擢云南副使，备兵金腾，驻永昌。慈恕廉介，民夷相安。参知广右，年余病卒，而贵州总宪之命下。春复持重老成，然诺不苟。历官所至，皆有惠政。著有《四书、周易疑略》，自为序。
　　史朝宾　字应之。嘉靖丁丑进士，授刑部主事，擢员外郎。适兵部郎杨继盛论严嵩纳贿蠹国十大罪五奸，下司寇狱。嵩子世蕃，令其党李世荣、何鳌、王学益等，密语朝宾，必杀杨。朝宾正色曰：“有律在，何可枉也？”王学益瞠目曰：“司官狗名，予老矣，惟知主上意耳。”于是，以诈传亲王令旨拟绞。自为稿，强令署名。朝宾署奏末云：“杨继盛语虽诖误，心实无他。惟复悯其狂愚，谪发远戍，以全好生之德。”奏入，嵩怒甚。杨竟坐大辟。朝宾降三级，外调判泰州，量移扬州，迁南户部。丁艰，服阕，补工部郎，分署张秋镇。嵩败，徐阶为相，擢尚宝〔二〕少卿、南京大理丞，复署应天府丞，晋鸿胪寺卿，卒。穆宗朝，诏赐谕祭。朝宾中外所至，廉能著声。西曹谳狱时，委曲匡救。既殁，囊橐萧然。所著有《观吾集》、《史氏内范》。
　　林一新　字震起，性之子。嘉靖丁未进士，授户部主事，转员外郎，升江西佥事。丰城堤决，设法修筑，民称林公堤。严嵩家僮有犯，杖系之。晋云南佥议，以忤权贵降调。已乃晋参政，擢右布政。后复以不附同年张居正故，给事中论一新年老，致仕归。家数椽，人谓林氏以清白世其家云。
　　张冕　字庄甫，旺孙。嘉靖丁未进士，授乌程令。倭寇旁郡，筑城集兵，败贼于桑阿林莺脰湖。复扼贼乌镇，贼不敢犯。迁桂林同知。剧贼张琏劫岭东，擢为兵备佥事，连缚潮阳、惠来二酋，平其巢。癸亥，倭围潮阳，冕引兵入城，贼百方攻城，随机应之。阅三日，贼遁去。迁广西参议，分巡右江，弭盗安民。嗣罢职。冕筮仕二十余年，所至茂著劳能，司空刘麟至目为铁汉。徐相语人曰：“张冕执法稜稜，士民畏爱，盗贼畏避。”先时泉叠遭倭患，米价踊甚。冕在岭东，谕商民航谷抵泉，里人赖以济，竖碑通衢。城有清濛乡，冕尝讲约其地，乡人塑像祀之。
　　郭文焕　字仲实，从学蔡清。嘉靖已酉岁贡，授高安训导。卒于官，究心理学，注释《四书》、《易经》，《太极图》、《通书正蒙》，间发虚斋所未发。王遵岩读其文而深喜之。
　　陈道基　字以中，自同安徙晋江。嘉靖庚戌联捷进士，授嘉善县，以卓异征，除云南道御史，巡按广西。擢太仆少卿，移南鸿胪卿。为谗所中，出为四川副使，迁广西参政、浙江按察使。起拜南京右佥都御史，提督操江，改处天巡抚〔三〕。言官希柄臣指诬其短，即日解组归。廷议用宿望，起巡抚顺天，迁南大理寺卿。进南户部右侍郎，总督粮储，迁南刑部尚书。疏乞归。生平不受私托，而独笃于故旧。见乡先达逡巡隅坐，接后进必与均礼。年七十五，卒。赐祭葬。
　　薛天华　字君恪。嘉靖庚戌进士，授南刑部主事。满考，诣京师。适杨忠愍以论严嵩死。天华与杨豫孙、董传策、朱天球哭之死所，捐金为其殡殓。以此取慰严嵩，七年，乃得出守重庆，升云南提学副使，迁浙江参议，擢广东按察使、晋本省右布政使。历官所至，皆有能声。以疾卒。所著《明善斋经疑》、《居官疏义》、《诚意解》诸书。子应锺，令桂平。
　　史朝宜　字直之，朝宾从弟。嘉靖癸丑进士，出宰山阳，升南户部主事，转员外郎，守琼州。严绝珍奇，夷人信服。擢按察副使。流倭入琼，人情恇怯，朝宜督师击之，倭遁去。擢浙江参政，厘飞洒，革横征，升广东按察使，晋湖广右布政。入觐，铨部列之卓异，锡镪予宴。至楚不数月，引疾。朝宜孝友，持守深坚，状貌不逾中人，清劲之气，著于眉睫。历仕二十四年，骯髒直道。所著《易说》及诗文，子继偕裒辑传之。而弟朝富，亦自永州疾归。乡人以比汉二疏云。
　　许宗镒　字应衡。嘉靖癸丑进士，授浦江令，调仁和，迁南工部郎，转户部。寻迁夔州守。浚武功、留润二井，浚旧池七处以便民。擢广东按察副使，备兵南韶，抚服大小罗山峒寇。会征大庙山寇黄显祖，功将成，而巡抚檄移其兵他征，宗镒不从，为所衔。已迁太仆卿，坐论，谪贵州参议，寻迁云南副使，备兵临安。清复戍兵土田，防御獛贼剽掠。辨寃狱，禁刁讼，置学田，凿湖泄水患，蓄灌溉，士民镌石纪绩。迁浙江参政，未几罢归，里居数年卒。祀四川名宦。
　　许天琦。字大正。嘉靖壬戌进士，授行人，擢工科给事中，转刑科，出为广东参议，备兵惠州。拊循士民，约己省费，严饬将吏，毋许贪功妄杀，民以安堵。招降贼帅朱良宝，调贵阳。年余，擢云南副使，备兵金腾。招徕三宣六慰二土司诸夷，宣谕德威，诸夷帖服。至滇四阅月，以疾卒。两省立祠祀之。所著《四书、周易管见》、《续宋史断》行于世。
　　沈亨　字体敬。嘉靖乙卯，以贡授新会训导，升宜山教谕。致仕归家，数年，卒。亨自为诸生，以古有道自待，教人以孝弟忠信为先，嗜学安贫，有儒宗之风焉。祀新会名宦。
　　庄国桢　字君祉。嘉靖壬戌进士，授会稽令，署山阴。以卓异，征拜户科给事中，转工科。先后疏谏游宴，抨大臣夤缘奥援，出为浙江按察佥事。时倭警初平，持以镇静，与民休息。迁江西参议、广西副使，绥靖永宁叛猺。改视江西学政，迁广西参政，广东按察使，云南右布政，转江西左布政。丁外艰，服除，补河南。值大祲，请改折漕三岁。讲求荒政，裁经费，汰浮冗。擢副都御史，巡抚江西，捕除安庆、赣州乱寇。晋南京刑部左侍郎，改北户部。以内艰归。国桢器度端凝，宽和严整，乐道人善。卒年七十。子懋华、懋声。
　　林乔相　字廷翰。嘉靖壬戌联捷进士，授户部广东司主事，晋浙江司郎中，授南宁府。南宁古邑州，地杂夷而居。乔相洁己御下，请建新宁州治，为邕保障。升山东按察副使。遭母丧，服阕，除江西副使，晋浙江参政，擢广东按察使。入觐，升河南右布政使，转云南左布政使，戢抑滇镇骄恣，暴其罪状，晋右副都御史，巡抚贵州，兼督湖北川东军务。有宣慰土司安疆臣应承袭，其叔国亨谋夺之，乔相疏授疆臣，疆臣致数千金以谢，乔相正色叱出。会杨应龙煽乱，乔相疏诛应龙，檄疆臣出死力共讨叛贼，而薛直指受应龙重贿，与乔相互讦，遂罢归，林居二十八年。著《日省录》。卒年八十有二。
　　陈邦颜　字献祉。嘉靖壬戌进士，授华亭知县。赋繁多逋，设法催科，尽心抚字。隆庆初，入为兵科给事中。二年，诏遣太监赵玢于南京供应机房织造，邦颜上疏切谏，忤旨，夺俸二月。以疾乞归，道卒。
　　詹仰庇　字汝钦，号咫亭，源子，安溪人，徙居郡城。嘉靖乙丑联捷进士，授南海令。才赡守廉，除盗雪枉。创条鞭法，后浙抚庞公以其法奏请通行。举卓异，为御史。穆宗命购宝石珍玩，廷臣疏谏不听。仰庇上言，引仲虺戒不殖不迩，召公戒丧德丧志，乞停罢之。又疏陈内监制办烟火，元夕张设灯市，俱不报。复上言陈皇后不宜出居别宫，致忧郁成疾。上手批：“妄言，姑不究。”仰庇益感奋。会奉命巡视监局库藏，疏言：“内臣假上供名，恣意渔猎，乞命户工二部及科道核查，勿作无益以害有益。”疏上，廷杖削籍。神宗初，起广东参议，抵任两月，乞疾归。复起江西参议，转山东按察副使、南京太仆少卿，入为左佥都御史，晋左副都御史，迁刑部右侍郎。诸所振刷论建，皆惬时论。引疾归，二十余年卒。年七十一。赐祭葬，赠刑部尚书，特祀学宫。
　　李逢期　字维征。嘉靖甲子岁贡。学以不欺为标领，以孝弟为粟帛，以整齐严肃为步趋。尝曰：“乾之学，约之一诚；坤之学，约之一敬。诚，无不敬；敬，则思诚。乾道坤道，一而已。”授泷水司训，升宁波教授。士有与民构者，阴谕之曰：“奈何以小诟蒙大耻，令刀笔吏持短长？”士皆化焉。迁吉藩纪善。致政归，年七十三卒。所著有《四书易经随笔》。祀宁波名宦。
　　何炯　字思默。嘉靖中应贡，试内廷，世宗阅其文，亲擢第一，授安福训导。首以忠孝训士，迁靖江谕，教如安福。士仰其方严朴直，以古君子尊之。辑王梅溪、真西山二贤守政教，及唐、宋以来乡先哲著作，为《清源文献》。祀安福名宦。子乔迁、乔远。
　　黄凤翔　字鸣周。隆庆戊辰及第第二，授编修。万历初，与修《世宗宝录》进修撰。同考会试，严却权贵私请。累升中允谕德，南国子监祭酒。念母归养。起北祭酒，升礼部右侍郎，兼翰林侍读学士，充经筵讲官。抗疏言：“今多事之秋，宜屏游宴，亲政事，以实图安攘。起建言被斥之臣，蓄敌忾敢死之士，出内帑滥用之蓄，为用兵赡给之资，则养士募兵，充然有余。”疏入，不报。时皇子未立，中外瞩望。凤翔上册立议。上怒，夺俸，遂乞休。壬辰，起礼部左侍郎，升南礼部尚书。疏辞，许之。甲午，起尚书，复疏乞养，归。凤翔至孝，以养母故，膺命屡辞。母寿终，而凤翔年且六十矣，执丧哀毁。甲寅，凤翔卒，年七十六。讣闻，赐祭二坛，加一坛。凤翔举进士四十余年，在官十三年，忠厚狷介，诗书子史，靡不贯彻，居家俭约。著《田亭草》、《嘉靖大政记》、《编年录》、《泉州志府》。天启初，赐谥文简。子淳中、润中、灏中。
　　杨道会　字惟宗。隆庆戊辰进士，铨黄岩令，擢南户部主事，改工部都水司。寻榷木南关。张居正密令伺南方人情向背以告，不从，迁虞衡员外，擢屯田郎中，出守安庆。丁艰，服阕，起补台州，迁广西按察副使。与粤抚不合，投檄归。居二年，起为其省提学使，迁湖广参政，提举太和山及分守荆南道。治郧襄政，务大体，不事小利，岩郡宁谧。升按察使，分守武昌，寻摄其使篆，转布政右使。而楚宗狱起，诸司穷治不休，道会语左使，列为数等，奏上，报可。庚戌入觐，上疏乞归，许之。道会贞而不谅，和而不流。取性理精言，采入《程朱全书》、《近思录》、为《性理抄》；依春秋纲目例纂成历代史，自作论赞，发前人所未发。卒年八十。所着《诗礼二抄》、《周礼详节》、《四书商求》诸书行世。从弟道宾，弟道恒。
　　王用汲　字明受。隆庆戊辰进士，授淮安推官，升常德同知。万历丁丑，入为户部员外郎。时都御史陈玠，希张居正意，劾巡按赵应元。用汲发愤，疏抨其凭社炀灶之奸，削籍为民，直声震天下。癸未，居正没，专恣状露，起用汲刑部员外郎，迁广东按察佥事，迁尚宝卿大理少卿。不二岁至九卿。丙戌，晋顺天府尹；丁亥，晋南京副都御史，总督操江，中贵惮之。会剿太湖剧贼，歼其魁。捷闻，赐金币。己丑，进南京兵部侍郎，改吏部。辛卯进尚书。以脾疾乞归，卒年六十六。赠太子少保，谥恭质。
　　王任重　字尹卿。隆庆戊辰进士，为廉州推官，迁柳州同知，擢守其府。持法严，豪家忌之。调贵阳，左迁维杨同知，年余，迁云南曲靖守，擢云南按察副使。移陕西，升太仆寺卿，复迁云南参政。滇中逆酋先后削平，任重匡勷之力为多。擢山东按察使，专董漕储，稽督多方。事竣，擢云南右布政使。声猷益著。以疾乞归，予太仆寺卿致仕。任重自幼悫淳，事关民瘼，力为拯援，里输粲福全仓，苦跋涉，为请改折，里闾欢呼，建祠祀之。所著《边防要略》、《王太守讲章》诸书。寿七十有八。
　　李熙　字穆之。隆庆戊辰进士，迁翰林庶吉士，授兵科给事中。疏乞录用言事得罪诸臣，请以蔡清从祀事文庙，劾中贵冯保巨奸，当斥逐，动中机宜。高拱、张居正相继柄政，嘱排不附己者，熙皆不应。会疏论权相私人谭司马及沐黔国、刘都护不法事，被挤，谪南丰丞，量移宁国令。雪白疑狱十余人。迁南刑部主事，老幼攀辕，立祠尸祝之。出守高凉，辑服猺獞寇贼，四境肃然，晋广西副使。会三镇酋长携贰，熙殚精竭虑，至废寝食。三镇底定，遂引病致仕。时已擢云南参政，舟次惠州，卒。年五十三。所着《私警录》及诗文藏于家。
　　郭宗盘　字渐甫，石湖人。隆庆辛未联捷进士，授新安推官，仲理寃狱，发奸如神。丁内艰，起补韶州。值罗阳寇破，备兵使者欲株连多人，宗盘力止之，仅歼巨魁，全活无辜以万计。擢南京刑部广东司主事，升处州知府。精明严肃，禁民间弃女，革坊里供应，民乐其便，勒石铭德。迁广西副使，杂夷而治，土酋三镇归命安堵。以性介为僚曹所中，归。所著有《易学说海》、《道德经》、《南华经注释》诸书。
　　张治具　字明遇。隆庆辛未进士。令广西永淳，豁浮赋，罢凿矿。阅岁，移临海，去之日，老幼遮道，立祠祀之。征贵州道御史，补湖广道，奉命按南畿。旌廉汰贪，如别黑白。日复出按湖广，风厉倍前，有望风解组去者。迁江西副使，治赣州，除奸民养砂之术。复晋其省参政，治饶州。节裁磁器制办，终任无一役一票到磁所。擢四川按察使，致政归。著《尚书会解》、《四书初说》、《诸儒辨旨》诸书。子国裳。
　　陈用宾　字道亨。隆庆辛未进士，授长州令，催科有方，召入为御史，巡盐河东。改按淮汤，兼督学政，考校荐劾，一出至公。以忤张居正，出为四川参议，浙江副使，转参政，升按察使，湖广布政使。以都御史巡抚云南。甫下车，察滇形势，题设蛮哈守备。未几，缅贼入寇，檄暹罗袭其后。猛卯蛮勾缅构乱，檄木邦以夷攻夷，杀多俺及其子，减之。事闻，敕赐赍金。又于铜壁诸处，设八关二堡，屯田养兵。缅贼欲吞蛮莫，窥思化，发兵追败之，斩俘甚多，获战象、战马。捷闻，晋秩右副都御史，赏银币。顺宁府土舍猛廷瑞与土官奉教之族奉学谋夺大侯州印，攻奉教，焚州治，用宾以计挫之。廷瑞计穷，斩奉学以献。既而廷瑞复叛，分兵攻获之，顺宁以平，晋右都御史兼兵部右侍郎，荫子世袭。会武定府贼阿克作乱，知府携印避入省城。克长驱至省，焚掠民舍，索武定印。用宾征召未至，权宜出印与之。寻征兵分道进攻，生执阿克，印仍反复，而柄政者挟私憾，以弃印论，劾逮系，在狱九年卒，追谥襄毅。所著《悟真注疏》等书，藏于家。
　　陈诏　字子宣，安曾孙。隆庆辛未联捷进士，授工部主事、屯田员外郎。万历丙子，领都水郎中，修高邮堤，放仪真、通州等闸，泄湖水注之海，浚草湾等口，以消黄涨。水落见基，堤工兴焉，五月而成。佥事浙江，治嘉兴海宁诸海塘，有大功，迁云南按察副使。一年病归。卒年仅四十八。浙人特为祠祀焉。诏博涉群书，警敏明习，累兴大役，劳瘁不辞，擘画从心。万姓之利，百世之功，犂然具举。未及大用，赍志以殁，士庶咸叹惜之。
　　蔡国柄　字诚中，一槐胞侄，沙塘人。万历甲戌联捷进士，授永丰令，陈《救荒七议》，招复流亡。教民通渠，引溉注田。以最，擢工部主事，会通行清丈田亩，亲诣履勘，通融均亩无失旧额而止。出督清江漕艘，酌为修船定式，三年省费千余万，后遂遵以为法。历吏部稽勋考功郎中，竭力澄汰铨法，为同事所忌。出为广东参政，调四川按察副使，防潴江水患，奏免建昌运木议。念母年届九旬，决意不复出。永丰人祀之名宦。
　　郭惟贤　字哲卿。万历甲戌进士，授清江县。砥节爱民，以治行擢河南道御史。乞赦宥张居正柄国时建言得罪诸臣，为大珰冯保所忌。疏入，谪江山丞。逾月，保败，召复旧官。行经三吴，见水患，上疏请蠲其赋。劾左都御史陈炌逢迎张居正、妄论御史赵应元。复荐海内耆硕王锡爵、詹仰庇等，皆先后起用，舆论复快。以疏救刑部主事董基，调大理评事，旋迁南户部主事，晋吏部稽勋郎中，改考功。旋晋南通政司，参议应天府丞，改顺天，视府尹篆。拒中贵干请，廷推右佥都御史，巡抚湖广。除加派，省远戍，蠲减潞府赋额。又请祀周元公父于启圣祠，刻元公、二程文为《三儒集》，屈大夫、诸葛武侯、岳武穆文为《三中集》。入为左佥都御史，晋左副都御史。丁艰，服阕，起为户部左侍郎，卒年六十。赐祭葬，荫子。所著《三台谏草》诸书。天启初，谥恭定。清江人祀之名宦。次子光詹。
　　黄道瞻　字汝临。万历甲戌联捷进士，授遂昌令，廉贞英毅，时行阡陌，问民疾苦。丁继母忧，服除，补宜兴令，并有廉能誉，入为兵科给事。疏荐旧臣孙丕扬、詹仰庇等可大用，劾南北两大司马及大帅不法，忤旨，谪永丰丞。岁余，除刑部主事。疏言临江民李臣，为故守钱某讼寃，宜从蠲宥，谪淮安通判。视篆数月，尽革例金，以父病辞归。道瞻不家于官，家居贫甚。起兵部主事，进吏部。至官两月余卒。遂昌人建祠河东祀之。
　　苏濬　字君禹，号紫溪。万历癸酉解元，丁丑会魁，授南刑部主事。忧归，起补工部。癸未分校礼闱，得士多名人，李廷机其最著者。寻改礼部，擢浙江督学，佥事、评品精详，众服公明。迁陕西分守参议，捐俸葺庠，与士谈经讲艺。尝单骑行村落，问民疾苦。父老有进斗酒园蔬，酹而嚼之，若亲父兄。移广西备兵副使，寻移其省参政。政尚简易，兴文化俗。岑溪峒猺反，躬督将士讨平之。未几，以疾休。移贵州按察使，不赴。当道强之，对曰：“用世如虚舟，存而不系，过而不留，不以天下为已有；出世如游鱼，游乎江湖，忘乎江湖，不以己为天下有。”竟不出。生平超旷洞达，如置身霄汉上。君官无所取受，居家环堵萧然，未尝葺治。疾革，但命以故衣敛。著有《易经儿说》、《四书儿说》、《韦编微言》诸书。卒，郡人士请特祠，与蔡文庄、陈紫峰二先生祠并。
　　黄克缵　字绍夫。万历庚辰进士，除寿州知府。爱民澧士，不避权要。尝曰：“受职自有定分，名节千古不磨。”累官山东左布政使，移右副都御史。巡抚其地，奏罢磺税增饷，与民休息，惠政甚著。以平盗功，加兵部尚书，参赞南畿几务。四十四年冬，隆德殿灾，上疏极言时政之失，不报。四十七年，召理经营戎政，改刑部尚书，受神宗顾命，有安邦固本大臣之褒。复受光宗顾命。李选侍移宫一案，克缵疏言，当为先帝优容，与诸台谏抵牾。屡乞休，不许。天启元年冬，加太子太保。明年，复以兵部尚书协理戎政。廷臣追议李可灼进红丸事，斥方从哲弑逆。克缵力为奏辩。给事中薛文周、沉维炳交章攻击。因屡疏辞疾，诏加太子太傅，乘传归，四年十二月，起工部尚书。视事数月，因兴工建殿与魏珰不合，遂引疾归。三殿成，加太子太师，不受。崇祯元年，起南京吏部尚书，不就。复遣官存问。卒于家，年八十六，谥襄惠。克缵十余岁时，遇倭寇，慷慨对贼，请代兄死，贼奇而释之。所著《杞忧疏稿》、《百代绳愆》、《性理集解》诸书行于世。子道敬、道爵。
　　洪有复　字懋纯，自南安徙居晋江。万历庚辰进士。初选武陵县，时方清丈，悉心勾稽，保障拊循，擢工科给事中。戊子典试贵州，取士得人。历礼科左给事中，补广东按察副使，擢罗定参政。岑溪猺叛，有复进剿，大破之。上功，迁浙江按察使，擢湖广右布政使，寻转左。是时矿税吸骨镂脂，力请税归有司，竟得请。自是天下各直省俱晏然受赐，国用充而民生裕。卒于官。肇庆、罗定俱祀名宦。
　　李廷机　字尔张，号九我。隆庆庚午顺天解元，再上公车。张居正延教子不赴。万历癸未会试第一，以及第第二授编修，升侍读中允，累迁洗马兼修撰。侍光宗东宫讲学，每四鼓，呼长安门入，风雨寒暑不辍。己丑分校礼闱，陶望龄出其门。甲午典试应天，迁左庶子直讲经筵，寻为祭酒。以整齐严肃约士，改南吏部右侍郎。典京察，杜绝偏私。兼摄户工二部，综理精密，事事修治。或讽之曰：“公翰林官，顾肯亲俗事？”廷机曰：“有俗人无俗事，人不可俗，天下国家事何言言〔四〕俗也。”因雷震郊坛，率同僚条上修省事宜。复言：“今日阙失，莫如矿税，宜罢撤。”不报。三十五年廷推阁臣，特命为礼部尚书兼东阁大学士参机务。三辞而后拜命。甫视事，群小攻之。累疏乞休，待命逾年，然后得命加太子太保。廷机沈静廉洁，强立有守，当官勤事，无一日不朝参。在礼部时，拒秦府益府之夤缘请封。妖书狱起，沈一贯欲藉以陷郭正域、沉鲤，廷机力保全之。生平雅慕清净画一，欲朝列遵令甲省，论议以奉法循理为先。而此时士大夫尚建白，重气谊，时时越轶所守，为廷机所不喜。以此攻之者众，卒之清节皎然不可得而诬也。当辅政时，川抚乔壁星欲讨镇雄安尧臣，廷机力主不可，全活黔蜀生灵，俾安氏兄弟不至为播州之续。卒年七十五，赠少保，谥文节，特祠祀学宫。所著《四书臆说》、《春秋讲章》、《性理》诸书。
　　李光缙　字宗谦，户部主事仁之子。师事苏濬，濬深器之，谓：异日必成大儒。万历乙酉乡荐第一。日研经史，潜心大业，取四书易传玩索讨论而手笔之。座师黄懋忠之子开府闽中，足未尝至其门。征修郡志，同事欲立其父传，固辞曰：“班、马著书，谈、彪止附自序；淳父载笔，景仁留待后时。先人诚令德，无以小子故，使人猜有阿私。”众服其卓识。著作甚多，尤喜序述忠义节烈事。其文悉呕心而出，不轻下一语。卒年七十有五。学者称为衷一先生，郡人请祀于学宫。所著《景壁集》、《四书要旨》诸书数十卷。
　　洪澄源　字子定，参政富孙。万历丙戌进士，授户部主事，历郎中，榷崇文门税，督通州仓，监江西漕，皆冰蘖自持。出为桂林府，擢贵州按察副使，备兵毕节。杨应龙为变，朝命委澄源监宣慰土司安彊臣军讨之。应龙授首，赐金帛。擢贵州按察使，转云南右布政，寻转左，而澄源已卒。兵部叙川贵功，晋秩京卿。
　　黄汝良　字名起，廉州司马宪清子。万历丙戌会试第二人，授翰林编修。壬辰分校，取士得人。甲午典试江右，转南司业，升谕德。典试应天，擢东官讲官，升北祭酒。甲辰，以少詹事知贡举，充读卷官。乙巳，升礼部右侍郎教习庶吉士。丁未，会试总裁，乞归养，丁艰归，杜门十七年。大臣交荐，起吏部侍郎，纂修实录。出南礼部尚书，掌詹事府。三案之狱，力保善类，为魏珰所衔。乞骸归。珰败，加太子太保，起用陛见。即陈时务八要，归重于恤民惩墨，节财练兵。召对文华殿，又言加派叠征，民命不堪等事，上皆领纳。崇祯八年，疏乞休命，驰驿归。十五年，特敕遣官赍彩币羊酒至家存间。汝良历仕几五十年，职列清班。凡关宗社大计，知无不言，忠君爱国之诚，始终不替。年九十三卒。所著《河干文集》诸书。
　　杨道宾　字惟彦，道会从弟。万历丙戌进士及第第二人，授翰林院编修，累官礼部左侍郎。充经筵日讲《起居注》。累疏乞归，不许。奉命有事斋宫，礼未成，以疾掖还，卒。道宾自为祭酒，历礼部尚书。所陈时事，疏皆剀切。壬辰分校春闱，丁酉、庚子两主浙江顺天乡试，丁未主会试，所得皆名士。居家孝友尽诚，与人煦温，引已反躬，靡有系吝。殁卒五十八，朝士大夫多惜之。赠礼部尚书，谥文恪。遣使营丧护葬。叶向高铭其墓。著有《文恪集》。
　　何乔远　字樨孝，炯仲子，自少奇伟不凡。万历丙戌进士，选授刑部云南司主事，擢礼部精膳司员外、仪制司郎中。倭攻朝鲜，上言兵部失策。再上王锡爵书，谓不当狥私人，请封贡。其后东事数年始解，人愈服其胆识。以宗室册封本尾误遗衔名事，谪广西布政司经历。假归几三十年。日与缙绅游士倡酬论学，讲德考业，求书问字，益屦满。魏珰煽焰，屡欲起之以收人心，不赴。名德硕望，与邹南皐、冯仲好、赵侪鹤，海内并称为四君子。光宗登极，起光禄少卿，晋光禄卿。以疾归。怀宗即位。以南户部右侍郎召，忌者侧目，即沥辞。未踰年卒，年七十四。赠工部尚书，予祭葬。巡抚请特祠于学宫。生平著述不可殚举，其最著者《名山藏》、《闽书》二集，足资后来修史考订，学者称为镜山先生。子九云。
　　刘宏宝　字公可。万历丙戌联捷进士，选翰林院庶吉士，授户科给事中。疏言中贵某恣横状，不宜置左右；抗章忤旨得罪诸臣，宜亟收录，以振士大夫敢言之气。进工科给事中，出为浙江参政。会河水被淮泗祖陵，上切责治河大臣。部覆波及议河者，坐谪潮阳典史。未几卒。赠太常少卿。宏宝性清介仁厚，矩范端严。所著有《尚书说》、《谏垣遗稿》诸书。孙鳞长。
　　林欲厦　字从奂，云程从侄。万历丙戌进士，由户部郎出知饶州，擢江西兵备副使，迁参政。调河南，晋按察使。擢广西左布政使。以太宰郑继之荐举，升巡抚广西副都御史。疏减殿工木价，请蠲全省矿税，复议防交夷黎、莫二酋善后之策，多得施行。抚粤三年，遴才振懦，察吏安民，不遗余力。以协剿黔苗，有银币之赐。秩满，疏乞老，加工部侍郎予归。欲厦善文章，尤精书法。少矜名行，刻苦励官，其和平诚恳，边徼夷酋，咸信奉焉。卒年七十九。
　　史继偕　字世程，朝宜子。万历壬辰进士殿试第二人，授编修。戊戌会试同考官，升侍读，转中允。丁内艰，服阕，升谕德兼侍读，擢南祭酒。旋推南吏部侍郎，摄尚书事，署户、礼、工三部。以户部主事贺世寿风闻指摘，乞致仕。有旨称其学行，慰留之。会廷推阁员，忌者恐资次及继偕，故先发阻之。虽奉旨慰留，不获安其位，再疏乞归。抵家，再乞辞，并请罢斥。时廷推继偕吏部右侍郎兼翰林院侍读学士，三辞，不允，始至京视事。命主会试，取庄际昌等三百人。七月，辽阳告急。神宗方深居禁中，一切命将请兵，疏皆不报。继偕累次连月会九卿科道跪请御殿，召廷臣图方略，均不得旨。再疏乞休，移近郊寺，拜疏辞朝，即日南发至浙。邸报升东阁大学士，时神宗已升遐矣。至家疏辞。天启元年六月，差官促就道至京，加太子太保兼文渊阁大学士。而阮大铖、侯震赐等攻击愈力。乞归，至第十八疏乃允其请。加少保，荫子中书舍人。差行人护送驰驿。崇祯二年，年七十五卒。谥文简，赐祭葬，又追赠左柱国太师兼太子太师，特晋光禄大夫、礼部尚书文渊阁大学士。
　　林学曾　字志唯。万历壬辰进士，授南康府推官，擢吏部考功司郎中。周历四司，疏陈东南水患，乞遇灾思儆，简贤才，济时艰。寻引疾归。郡守延与黄凤翔等纂修府志。甲寅，起太常少卿。天启中，累官户部尚书，致仕归，问业屡满。学曾孝友天植，髫龄时，已具有道气象。历官所任，皆以赵清献像自随。年踰八十，犹讲论不辍，学者宗之。所著有《史评警语》诸书。卒年八十有八。
　　丁启濬　字亨文。万历壬辰进士，历宝庆、杭州二府推官，莅事精详。入为户部主事，转吏部文选，迁考功员外。门绝苞苴，澄叙无爽。假归省母。起文选司郎中，未行。丁内艰，服除，补原官，擢翰林院，提督四译馆太常少卿，调南太仆少卿。未几，告归。崇祯初，为太仆正卿，晋刑部右侍郎，转左。时刑部、都察院二正卿俱缺，兼理二篆。有礼部尚书温体仁，挟私憾讦奏浙闱事。朝命鞫治，御史郎署无敢作爰书者，启濬抉摘其原，凛如秋霜，体仁无以难也。时方治魏、崔党，启濬劾织造太监李实，以一疏杀周起元、周顺昌等十三人，宜拟大辟。适温体仁入相，遂谢病归。年六十八卒。赠刑部尚书，赐祭葬荫子，所著有《平圃文集、诗集》行于世。
　　李叔元　字端和，聪玄孙。万历壬辰进士，授刑部主事，雪崇信伯寃狱，平反独多。转礼部郎中，疏陈建储国本，校正潢牒婚丧典礼，出督山东学政，迁浙江温处道粮漕参政，擢江西按察司。所至政绩丕著，人称神明。升湖广左布政。值滇、蜀、黔三饷转运络绎，人心骚动，亟商抚院疏豁之。时邓推阿直指，罗织无辜三十人，叔元毅然力争，挂冠归。崇祯初，起光禄寺卿兼太仆衔旋归。卒年七十四，赠刑部侍郎。所著《四书说》、《春秋传稿》诸书。子正培、正高。
　　洪启睿　字尔介，有第子，祖南安，徙居晋江。万历壬辰进士，授礼部主事。首发沉惟敬之奸，疏大司马石星误国，经略宋应昌等扶同欺蔽。复上册立东宫，救于孔谦、陈泰来、顾允成。擢仪制司郎中，督学两浙，转金、衢守道。升按察使，治兵海上，功绩懋著。四明人建生祠尸祝之。转右布政，寻转左。属浙东饥，浙西涝，殚力周恤，请蠲请折请赈，疏皆报可。乞休归。作还山十誓，戒子弟，禁仆隶，约里戚。奉法惟谨，孝友性直，老而弥笃。寿六十一终。子承绂。
　　苏茂相　字宏家。万历壬辰联捷进士，授户部主事，首上疏请朝讲。出为彰德守。举卓异，迁河南副使，寻督学江西。不狥权相关节，遂挂冠归。郡守请与黄凤翔等同修府志，居家十载。晋南尚宝少卿，升太仆寺卿，擢佥都御史，巡抚浙江。疏请停差织监，减免织造，及加派灾籍税。时边事孔急，调发浙兵，悍弁惊卒，鼓噪倡乱，茂相斩枭首犯，人心以定。海寇啸聚剽掠，茂相督剿，招降贼首王锺等，海氛以靖。擢两淮漕抚，晋总督仓场户部尚书，改刑部尚书。以老病乞归，帝颜其堂曰“赐美”。崇祯三年春卒赐葬，祀乡贤。茂相恬雅谨凛，其抚浙时，阴全数百万躯命。又诸褒赠方孝孺，录其子孙。请恤知府吴宝秀并妻陈氏，皆足维持名教。所著有《皇明宝善类编》等书藏于家。
　　林欲栋　字世隆，武苴子。万历乙未联捷进士，授南户部主事。丁内外艰，服除，补户部河南司主事，司榷吴会，罢额外递加，通便民之桥，商民颂德。转广东司员外，湖广司郎中。属当公主婚期，大内索珠宝甚急。大司农希上意，欲以珠宝价进，欲栋执不可，拂其意，遂假归。越二年，补浙江司郎中，擢四川参政。以卓异，荐迁湖广按察使，擢江西右布政，转左。定宗室限禄之制，准差绢差苦乐相兼之法，转南京光禄正卿，晋工部尚书。以疾乞休。至家，周族戚，抚幼孤，买田浚渠，引潮水入新淮，以通灌溉。年九十卒。子期昌，崇祯丁丑进士。
　　黄国鼎　字敦柱。万历戊戌进士，选庶常，授编修，同修国史。丁未，分校礼闱。己酉典试浙闱。庚戌，殿试，充受卷官，管诰勅。告归，授左春坊左中允，擢左谕德，兼翰林院侍读，辞不赴。国鼎孝友恭让，廉洁慈祥，而峻特凛冽之操，屹然山立。在京蒿目忧时，有关政要，皆拟疏议布诸公，间以备言官采择。生平毫无忮求。至大义所系，则殚力为之。如大司马张经、都督俞大猷、福山令韦公、寻旬守蔡公、直指张公之寃抑，皆周旋救免，无所畏避。居家潜心克己。著有《四书质问》诸书。
　　王畿　字翼邑，号慕蓼。万历甲午乡荐第一，戊戌进士，授余干令，改绍兴教授。与诸生讲易，屡恒满。云南聘充同考官，迁国子监博士，讲德问业者益众，转户部主事。丙午典乡试四川，授杭州知府，浚南湖湮塞数十处以资灌溉。计吏者以天下治行第一，用异等，锡光禄宴。命督学浙江，首拔施邦曜，后登第殉节，世益服其知人。擢江西参政，晋观察，升山西右布政，转浙江左布政。廉饬自持，不能结长安贵人欢，引疾乞归，给覃恩三世。抵家益肆志易学。卒年八十有二。特祠祀于学宫，江浙亦举名宦。所著《四书易经解樗全集》。门人施邦曜、孙宗敏梓行世。
　　张维枢　字子环。万历戊戌进士，授孝乌令。涤荡烦苛，留心抚字。癸卯分校乡闱，升刑部郎中。丙午典试粤东，出知湖州府，谘访利病，昭雪寃狱，不避权势，升湖广佥事。宗室张甚，维枢申抚院，题请绳以法。三楚帖席。嗣为山西兵备道，简练兵马，缮葺边墙，营田积谷，筑桥设堡，答酋不敢犯边。以病告归。天启五年起陕西陇右参政。转河东，擢陕西巡抚。时媚阉者，饬所属多建祠，维枢正色麾之，秦中竟无祠阉者。晋南工部侍郎，转北。崇祯元年，校试礼闱。疏乞归。与诸同志质疑问难，以戒慎恐惧，为提醒心法。年六十七卒。所着有《淡然斋》诸集。弟维机。
　　吕图南　字尔搏，自南安徙晋江。万历戊戌进士，授中书，升吏部主事。癸卯典粤试，迁浙江道御史，巡按广西。再按浙江，以僚属构党，告病归。泰昌初，起南京通政司右参议，复以艰归。天启丙寅，升北京左通政，寻转正。时阉焰方张，有监生陆万龄等请祀阉文庙。李映日等请加九锡封王。俱严驳不上。庄烈帝赐勅褒之，加左都御史，旋改南京户部侍郎，总督粮储。上疏乞留漕粮关税，便宜给发。忤旨，归。筑白衣洋、清洋陂二水利，乡人赖之。图南善书法，与张瑞图伯仲，珰皆悦之，然图南独以自重完璞。卒年七十二。所著《周易四书辑说》诸书行于世。
　　庄钦邻　字寅卿。万历辛丑联捷进士，授饶州推官。丁外艰，起补衢州，按狱公平，饶衢建祠祀之。分校浙闱，升兵部主事、吏部郎中，侃侃不避权贵，被挤归。天启五年，起吏部郎中，以不狥魏党，弹劾削籍归。崇祯初，引用直臣，起南京府丞通政使司，迁顺天府尹，晋户部右侍郎，旋转左。兵部尚书杨嗣昌夺情守制，少詹事黄道周参纠之，忤旨下狱。钦邻与范景文合疏论救，坐罚俸。升南京右都御史，掌院事。会廷推吏部尚书，列名上，上曰：冢宰非庄某不可。宽直廉明，必能董率百官，无负委任。三辞不允，乃趋朝受职。未几，以母老乞归。丁内艰，终制不出。年八十八卒。
　　蔡侃　字明标。万历丁未联捷进士，授户部主事，历员外郎，迁抚州守。丁外艰，起补淮安郡，以卓异晋督学粤东，转赣州粮道，擢江西按察，升云南右布政。值重庆土酋安邦彦据石碃，出没滇黔东川间，侃设奇剿捕，擒安酋及逆党数十人。上功晋左布政，赐金币。崇祯四年，滇土酋据弥勒州三乡堡反，抚按交荐，拜侃开府，仍命节制建昌、东川、毕节等处地方，兼督贵州兵饷。临安围急，贼以柳公车炮击城，侃密授守将方略，城中架木台以火攻堵御，贼稍退。夜以哨兵假乞丐入贼营，烧毁柳公车，乘火纵击，贼退。乘胜直捣贼穴，擒枭长，斩首数千，滇始安堵。事闻，赐金币，荫子。侃复于嶍峨、弥勒之间，择高埠筑城三所，设员置兵，昆洱一带，永为磐石。以母老乞终养。归。两袖清风，琴书自娱。未几，卒于家，年六十八。赠工部侍郎，赐祭葬。所著有《滇舆诗草》诸集。
　　杨矍崃　字稚实。万历丁未进士，授户部主事，榷税临清。疏请蠲广安新增之税，以复正额。不报。乙卯典试云南，升郎中。以按察司佥事督学粤东，弊绝风清，尤力伸士气，曲全善类。有含寃负抑者，立湔雪之。转江西参议，擢按察司副使，提督江西学政。未几，告归，杜门著述。所著有《疑蒙易说》、《四书疑说》等书。
　　林欲楫　字仕济，欲栋弟。万历癸卯解元，丁未进士，选庶吉士，授编修。假归，起充廷试掌卷官，升起居注。戊午典浙江试，假归。泰昌初，起左中允。天启元年，转右谕德，升右庶子，管理诰勅。擢少詹事，晋礼部右侍郎。时魏阉煽祸，会水灾，欲楫陈修省数事，触阉忌，选南吏部。阉党为阉建祠，求撰文，峻拒之。司官魏某为阉义孙，把持部务，欲楫发其奸，屏去之。阉败，庄烈帝擢礼部尚书掌詹事府事。朝议诛毛文龙，力言不可，与阁臣忤，假归。三载，召修实录。甲戌，充殿试读卷官，引疾去。戊寅，起掌部职，适杨嗣昌议增兵饷，欲楫抗疏言三空四尽之秋，不宜以穷民养骄兵。又疏救左都刘宗周。诸所披陈，言无不尽。以疾乞休。唐王入闽，召入阁。寻归，卒。著有《易勺解》、《学庸注补》诸书。子华昌。
　　洪启初　字尔还，有声子，自南安徙晋江。万历癸丑进士，授户部主事，出榷浒墅。墅故有北关，商困莫支。启初甫视事，以一地两关，疏请罢之。戊午，典试云南，迁兵部郎。丁内艰，绝意仕进，剖析先儒语录诸书，著有《四书翼笺》、《易经管见》行于世。
　　庄奇显　字允元。万历癸丑进士。年二十六，殿试第二人，授编修。郡中鼎甲至奇显而六，而年少为最。庚申，补南园子监司业。年三十五卒。临殁，作绝命词谓：“非求生，求见老母一日；非憾死，憾虚父母此生。求者空求，憾者永憾，不忠不孝，谁结吾局？”读之人人呜咽。闻辽东事败，抚床扼腕。奇显孝友天植，与人交，开胸见胆，心贯金石，不永其年，时哀惜之。所著有《通鑑册》、《性理册》、《尚书指南》行世。其《指南》书，门人黄矩孕衍之为便览。
　　庄际昌　字景说，号羹若，用宾曾孙。万历己未进士，会试殿试皆第一。天启元年，补授翰林院修撰，召修国史。癸亥，命经筵展书，直起居注。乙丑分校礼闱，时魏阉大炽，当事多其所私，侃侃力争，同试目摄之，不顾也。编修陈子壮忤阉削籍，命下，际昌独驰慰劳。或言且不测，曰：“苟得借此以去，吾愿也。”魏阉两为所私请文，悉拒不应。珰衔之，遂假中旨罢斥。怡然为终老计，思兴利除弊，为政于乡。溜石陡门，内蓄溪流，外捍潮嚙，四十二都田里所赖，际昌为诸生，曾与乡先达合力筑之。至是湮塞，则曰：“吾责也。”遂大捐赀，增旧规三之一，里人永享其利。庄烈帝即位，魏阉伏诛，即家起右谕德，晋左春坊、左庶子兼翰林侍读，授记注。数召对，声望日隆。病卒邸中，年五十有二。赠詹事府詹事。著有《羹若文集》、《霞栖藏稿》等集。孙延裕。
　　刘鳞长　字孟龙。万历己未联捷进士，授工部都水司主事，接管皇极门等工差务，以节省浮费二十余万金，触总理工程，内监马诚怒与魏珰倚毗为奸陷之，命修芦沟桥，矫旨降三级，调外；嗣复矫旨削职为民。崇祯初，起复原官，升员外郎。为张凤翔累，同逮诏狱，谪堂州府通判，署昆山令。四阅月，多惠政，父老塑像于候潮旧祉祀之。转南户部主事，擢郎中，旋视两浙学政，迁四川建昌参议，川东参政。张献忠荼毒西蜀，首议冒险恢复重夔等州县。唐王入闽，推太仆寺少卿，兵部右侍郎，加太子太保，兵部尚书兼东阁大学士，卒。
　　曾化龙　字大云。万历已丑联捷进土，授临川县，以治行第一荐。时权阉用事，密嘱化龙往谒，即授铨谏，笑置之。外补宁国府同知，迁兵部车驾司郎中，督学粤东。摄海道，平刘香之乱，上功第一，移广西参议，士民勒石纪功。擢江南副使，寻升其省按察使，有曾铁面之称，出大辟二十余人。丁外艰归。起佥都御史，巡抚登莱。时地方残破，会闯贼变作，胶、密土寇蠭起，遂破高密。化龙亟移镇胶州登陴，阅月夜督战，擒伪官三十六员。时兵不满百，寇围数重，从龙单骑出闉传呼曰：“都御史来。”即前执贼帅李好贤，手谕以忠义，令杀贼自効。好贤感泣，还抵贼营，擒渠魁张大雅等十数人，斩首千余级，胶围解，活民命甚多。以疾归，卒年六十三。所著有《作求堂集》。
　　蒋德璟　字中葆，号八公，光彦子。天启壬戌进士，选庶吉士，除编修。以不入魏阉樊，与文震孟俱罢。崇祯十一年，起原官，历少詹事。痛朝政日非，实心匡救，所奏撤内操核要典诸大政，皆侃侃名言。擢礼部右侍郎。时杨嗣昌卒于军，德璟议曰：“嗣昌倡议加剿饷练饷，致天下民穷为盗，又匿失事，饰首功，官按仇鸾故事，追正其罪。”不从。复疏荐陈子壮、倪元璐、顾锡畴、文安之、黄道周，旋皆录用。十五年，廷推阁臣，首德璟。召对，陈边臣宜久任，拯百姓即可弭天变，遂擢为礼部尚书，并东阁大学士。时诸边皆虚兵冒饷，德璟力陈其弊。明年，进备边抚，赏御览简明册。复因召对，言练兵加饷之失，上深嘉之而不能行。十七年二月，上以贼势渐逼，令群臣会议，德璟复力言练饷殃民之咎。因自言愚戆，罪当万死，引罪出。直以三月二日去位南归。都城陷，福王立于南京，召入阁，固辞。明年六月，唐王立于福州，与何吾驺、黄景昉并召。又明年，以足疾辞归。唐王败，涕泣不食，卒于家。德璟博学强识，熟历代典章、九边阻塞、河漕屯盐水利、历律刑法，莫不深究，文章敏捷。所著有《敬日草诗文集》。
　　李焻　字洪著。未第时，尝鸠众增筑石陡门为三坎，桑梓赖之。崇祯甲戌，登第二甲一名，授礼部祠祭司主事。丙子，典试粤东，擢兵科给事中。戊寅，流寇方炽，召对，陈新来之寇宜坚堵，南下之寇宜急剿。庄烈帝首肯之。督饷江西，再往粤东，至武陵病卒。焻仕当明季，时事多艰，陈边防，别邪正，疏多可采云。
　　林孕昌　字为磐，号素庵。万历壬戌进士，授南京户部、广东司主事，调南兵部职方司，给假归省，思为终养计。丁父艰，服阕，崇祯元年，入补北吏部稽勋司主事，调验封司掌印。时崔、魏败后，各言事惨死者子孙陈乞凡应予赠荫，及理学节义之臣，无不立为题覆题请。旋调考功文选，升文选司员外郎。酌定规条，关防严密，自此大选急选皆协群望。擢稽勋司郎中，旋乞归。开讲坛于笋江在兹堂，与布衣黄文炤倡明旦气之学，从游日众，郡缙绅与兵备使太守邑令俱集听讲。丁丑，又与蒋德璟重建西洞天偕乐亭于清源，为文以记。是年，起补吏部验封司郎中。己卯，擢文选郎中。铨地情弊丛集，极力振剔，以此忤杨嗣昌，削籍为民。抵家，复与黄文炤申明旦气，重修清源西洞天。甲申，京师陷，福王监国南京，擢通政使司，辞焉。唐王入闽，推兵部右侍郎，已复推太常寺正卿，坚辞不出。卒年六十三，绅士公举特祠于晋江学所。著有《茧草经史耨义》等书。子逢泰、逢济。
　　王观光　字子开。天启乙丑进士，授舒城令，迁刑部主事，升常州知府。革去织造岁例八千金。又内官多驳缎绢，勒机户造换，破费不赀。通详奏准贴价，得免再造，四府机户皆援为例。郡有权相，观光不肯依附，引疾归。起补荆州知府，惠藩桐封在焉。藩府有紫金山，承奉怙势，拘士民数千人幽其中，下车愬者盈数箧。观光密缄送，承奉大惊愧，夜出数千人，府前后欢声如沸。沙市在城外十里许，冲要繁华，流寇垂涎，残破者屡。郡有商税，例归太守。以所得税银，建筑关城三十里，沙、草二市赖为屏藩。以疾乞休。荆人建祠塑像祀之。唐王时，起户部右侍郎兼吏、礼、兵部事。未几，归，年七十五卒。著有《紫云制义》。
　　陈洪谧　字龙甫。崇祯辛未进士，授南户部主事，迁员外郎，擢守苏州。尝阅旧牍，见倡毁九学书院为阉祠者拟戍，曰：“罪有大于此乎？”趣具狱论死。恒言天下乱，皆吏不恤民所致。故守苏九载，一以恕为政。扞灾患，勤抚绥，民称陈母，所在肖像祀之。迁登莱副使，晋太仆寺少卿，转升兵部右侍郎。唐王时，授兵部左侍郎，改礼部。与蒋德璟、黄景昉、黄道周，同召拜文渊阁大学士。以母老乞归。年六十九卒。子俞侯。孙元焻、元焱。
　　庄鳌献　字叔瞻。崇祯辛未联捷，授庶吉士，改兵部给事中，极论东厂之害，疏入，谪浙江布政司照磨，遂乞归。福王时，起故宫，未几卒。所著有《癸山文集》。
　　张潜夫　字为龙，瑞图子，崇祯庚辰进士。选庶常，授检讨，以父疾假归。丁二艰，服除，遂不仕。家居，以经史自娱。年七十五卒。所著有《尚书提旨》、《十七史撮要》诸书。

　　〔校注〕
　　〔一〕杭郡无“银山城门”，疑为“艮山城门”。
　　〔二〕应是“朝宾”。
　　〔三〕疑为“应天巡抚”。
　　〔四〕前一“言”字疑为“可”字。

　　●卷之三十九　人物志【名臣之三】

　　国朝
　　杨旬瑛　　林嗣环
  </div>
  <div class="pagination">
   <a href="晋江县志道光本_page118.html">
    上一页
   </a>
   <span>
    ...
   </span>
   <a href="晋江县志道光本_page114.html">
    114
   </a>
   <a href="晋江县志道光本_page115.html">
    115
   </a>
   <a href="晋江县志道光本_page116.html">
    116
   </a>
   <a href="晋江县志道光本_page117.html">
    117
   </a>
   <a href="晋江县志道光本_page118.html">
    118
   </a>
   <span class="current-page">
    119
   </span>
   <a href="晋江县志道光本_page120.html">
    120
   </a>
   <a href="晋江县志道光本_page121.html">
    121
   </a>
   <a href="晋江县志道光本_page122.html">
    122
   </a>
   <a href="晋江县志道光本_page123.html">
    123
   </a>
   <a href="晋江县志道光本_page124.html">
    124
   </a>
   <span>
    ...
   </span>
   <a href="晋江县志道光本_page120.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
