<!DOCTYPE html>
<html>
<head>
    <meta charset="UTF-8">
    <title>浙江通志 - 第 472 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 472 页/共 787 页</h1>
    <div class="content">　　姜师闵【景宁县志字以孝江西进贤人由举人万厯十一年知景宁性敏材裕革盐铺戸除寺租拓四所桑园筑长堤建书院铸祭器招流移均差役减赎谷严吏书着提金锁事以教民延名儒以修邑乘善政多端后陞台州通判】
　　沈维龙【崇祯处州府志南安人万厯间知庆元县修邑乘置学田苞苴尽絶】
　　龚廷宾【缙云县志晋江人万厯间进士知缙云县重建宾馆移置谯楼县治焕然改观其经画荒政疏通水利民尤赖之】
　　段壁【旧浙江通志金坛人万厯间知遂昌县才猷敏达以德化民】
　　张翼新【处州府志晋江人由举人授处州郡丞遇事精明御下严肃值旱步祷得雨乃止嵗赖有秋】
　　黄寿之【景寜县志广东琼山人由举人万厯间知景宁为海忠介之壻清亷节爱绰有妇翁风时民散田荒官民交困申请丈量合邑安堵陞本府同知后致仕】
　　陈九功【续处州府志江西建昌人万厯间由乡举知庆元公平明决实意御下尤加隆学校开渠引水自马岩而来注入学宫以増秀丽余水散流市沟调繁丽水】
　　张继桂【崇祯处州府志同安人万厯间进士知松阳县均役清田徴粮息讼鞭扑不烦教化斯举】林大佳【旧浙江通志隆安人单车赴松阳忠诚真率不轻怒诃人亦卒不能欺事皆独断形家言松水过气泄宜建塔青蒙山镇之遂发俸锾倡始而塔成】
　　郑邦德【崇祯处州府志安东衞人缙云丞治尚亷明引经按狱当道称为科目遗才后擢望江令】龙奋河【旧浙江通志贵州举人知缙云县练达周详案无留牍抚循遗黎尤极尽心】方之壮【旧浙江通志上饶人万厯间知景宁县政务清严歴年丁田隐漏稽覈精明民无畸赋】张学书【崇祯处州府志平乐人万厯间知庆元先是庆有商盐之累官吏受赇役丁夫自龙泉转运抵邑困踣道途既而高价使铺户屯卖盐复秽恶食者多病商坐取盈额至倾家质子女以偿学书着盐书上鹾院每嵗纳盐课二十四两民间便之邑有班匠始编者悮重其六嵗班钱为子孙累学书力为申豁又矿税徴溢数倍为裁损仅足额而止当道檄民充木大户隣邑骚动学书申地僻民贫不产巨木卒赖以免他如罢里甲蠲赎锾至割俸以充费莅任三年士民建祠祀之】
　　雷叔闻【缙云县志南郡人举人自云和调繁缙云县法令严明听断果法厘奸诘盗境内肃然】袁遇春【旧浙江通志分宜人任处州推官廉明慈恕摄篆郡邑并着廉声擢彰德郡丞】李质【续处州府志广东普宁人由贡士知庆元县简易慈祥不阿强御时有奸民以田投献势豪防得其实即上之当道以重法绳之权贵肃然】
　　曾惟谦【续处州府志江西泰和人由乡举知景宁县嵗旱菅履步祷雨果霑足有秋以士处山乡少有师授捐俸延师以教之偶以事至郡值霪雨止宿石塘夜梦神饷三赪鲤念少尝戒不食固让之遂投水中晨起舍陆而舟忽至九龙水势大作颠危欲覆俄赤鲤四五浮水触舟顷之波平获免相传以为神】
　　吴尚友【崇祯处州府志江西湖口人知丽水县寛洪厚重练达老成礼士恤民省刑节用合邑共爱戴之陞南刑部主事】
　　蔡应吾【旧浙江通志平和人知处州府谳狱不轻入人罪全活甚多覈官评却餽送待人恕而责已周】
　　文似韩【崇祯处州府志高安人任处州判有为有守每署各县道路供给皆自赍毫不扰民为政以寛为本】
　　钟武瑞【续处州府志湖广云梦人知丽水县存心谨厚听讼惟恐寃民必覆审再四擢知辽州百姓攀辕泣道如赤子之慕慈母】
　　傅时勉【崇祯处州府志无为州人崇祯间知松阳冰蘗自持抚小民极真挚词讼愿息者听经旬不用鞭扑夏旱停徴适大府檄取旧逋时勉曰此何时而克办此详请缓期竟以获罪降调松人罢市巷哭】
　　盛可藩【崇祯处州府志桐城人以举人署龙泉教谕待诸生若子弟当道以贤能委摄邑符三月化行俗美捐镪以赈贫士给米以活狱囚士民感戴擢南雍学正】
　　陈以瑞【崇祯处州府志进贤人知丽水县革火耗涤繁苛一意与民休息士以艺文贽者延接殷勤或有闗説委曲谢絶吏肃民安调漳浦】
　　王懋铻【缙云县志金坛人由举人天启间知缙云县练乡兵严保甲盗贼屏迹尤禁溺女立保婴册所活甚多擢工部主事】
　　姚元引【旧浙江通志华亭人知丽水精明练达遇事有担当革羡余兴水利振人文人歌来暮】许有寰【崇祯处州府志揭阳人举人通判处州五署邑篆秋毫不染所在见思职司粮盐一切陋规尽革署松阳捐赀修学比擢守滇中捐俸贸田以济贫士及宾兴津费】
　　徐维藩【崇祯处州府志巴县人崇祯戊辰以比部郎知处州府遇事精严务情法得平上下允服爱民礼士终始不渝陞云南副使卧辙攀辕畱舄寄思】
　　郑龙光【崇祯处州府志大田人崇祯初由明经知宣平县狱无滞囚三载政成捐俸置学田为课士宾兴津送之费】
　　康晋【遂昌县志合州人崇祯初恩贡知遂昌清贞絶俗俭约自甘讼牒勾摄两造听其自息】杨兆鲲【崇祯处州府志即墨人崇祯初由选贡知云和爱民如子时邑多流亡加意拊循逺近复业】
　　朱葵【崇祯处州府志丹徒人崇祯间以南户部郎知处州府瓯郡海贼震隣外省流民结寮佃种甚多人情汹汹葵黙运潜调出示安抚主客无哗地方以安省科罚节桁杨刻刑戒以示庶僚造浮桥置渡田民无病涉连年水火迭灾亲徃勘踏赈恤凡城楼垣堡建葺一新捐赀修辑郡乘】
　　陈学伊【旧浙江通志侯官人崇祯初知丽水粹洁端方严明整肃无重刑苛罚闾里获安】王明汲【崇祯处州府志平乐人崇祯间举人任推官署各县篆多惠政署府持大体谨官常修造浮桥赞辑郡志并着能声】
　　陈之恪【旧浙江通志武陵人崇祯间举人知处州府寛柔温厚乐与民无事而御下严整持体端庄望而知为君子】
　　汪宗明【崇祯处州府志泉州人崇祯间举人知处州府饮人以和而持已严刻自俸薪外一无所取二亲迎养淡泊共甘艰去之日行槖萧然人以为会稽刘宠复见】
　　许启洪【遂昌县志字任宇宜兴人崇祯间举人知遂昌县值攒造编里听民自相朋便以府差扰害申请府防各拨县役听差村落无扰】
　　马承绪【崇祯处州府志宁海州人明经歴河间别驾擢处州倅廉平严毅听断得情两地有神明之颂】
　　张建高【旧浙江通志辽东人崇祯间任丽水训导有才干歴署邑篆讨平黄村口山寇有功授松阳令多善政】
　　马瑞麒【旧浙江通志祥符人处州府教授署云和县事招抚流亡清盗源瘗遗骸祷雨辄应】
　　国朝
　　杜之璧【旧浙江通志河南人顺治初处州府推官防约自奉如儒素而案无烦牍有刑措风】朱宗时【青田县志兖州宁阳人顺治初由举人知青田县镇静有才畧初盗寇猬起预为缮城后濠寇至攻围数昼夜露宿坚守民赖安堵后引年归】
　　赵如瑾【处州府志字卧斋直隶雄县人顺治三年以举人知遂昌县下车集士民博询利弊逮一二巨憝置之法羣不逞啸聚逼城竭力堵御遣役从间道走婺请兵殱击不动声色而黎民晏然嵗饥设策赈救全活者万计尤隆礼学校多士蒸蒸向风征赋不事桁杨渐次鼓劝民自乐输以卓异擢御史】
　　项始震【旧浙江通志麻城人进士顺治初知缙云时山寇纵横乡邑残破下车招抚寇散民安民间妇子散失者悉捐金赎还之陞大理府同知】
　　徐可先【龙泉县志武进人顺治丁亥进士知龙泉县当兵燹之后人多迁徙可先设义勇严保甲民始复业尤加意拊循革宿弊戢嚣卒与之休息邑有秋米旧解折色以兵兴军饷遂徴本色可先申请复旧捐俸重造济川桥及乡中之梧桐等桥待士子尤有恩】
　　张元枢【处州府志良乡人进士顺治间任处州府推官仁廉明察视郡篆谆谆劝民迁善从正有勾引营兵赌博者罪勿宥亲临属邑踏勘荒田请蠲积逋寇氛未靖间有株连者辄宥之尤加意学校葺建黉宫殷殷课士】
　　周茂源【旧浙江通志字宿来华亭人顺治己丑进士十四年知处州府经山寇之后阖郡成墟钱粮无徴茂源抵任上请得免复竭力招徕捐俸每三户给牛一头每人给米一石十邑共报垦荒田一千九百顷有竒正供始得不亏是年寇入缙云率乡兵千余奋励死守贼宵遁十五年海防犯瓯率兵固守青田贼不能犯】
　　范达礼【处州府志辽东人顺治十六年温寇猖獗栝郡震动达礼以精竒尼哈畨衔命领大兵援栝时卒伍皆西北人民心疑惧达礼驻师二载纪律森严有不法者无少假贷市肆安堵邻邑羣丑闻风宵遁】
　　汪宗鲁【缙云县志睢宁人顺治间由进士知缙云县廉明刚直遇事不阿除巨魁张日新金大虎顾老三等缙始平定革弊厘奸不遗余力优礼士子陞沁州知州】
　　王亮教【旧浙江通志山东章邱人顺治间知宣平县政多卓异时防隣警亮教不用官兵选乡勇授以折冲方畧寇不敢犯】
　　李翔【遂昌县志字天羽陜西城固人顺治辛丑进士康熙八年知遂昌县邑遭兵燹人逋田荒官民胥困翔申请履勘题咨豁荒徴熟时苦现年赔累翔复申请革除因田定里滚籖挨催积害尽捐殁于任囊槖萧然逺近醵钱助榇归里崇祀名宦】
　　左朝极【表忠册陜西镇番衞人任处协右营把总防守景宁县康熙十三年五月初八日与闽贼蔡林二力战阵亡事闻赐祭葬赠威逺将军廕一子以衞千总用】
　　张景留【处州府志辽东人康熙间任松阳县勤敏有声当闽寇蹂躏之后招抚流移设立义学修葺学宫至力请蠲荒代偿旧逋皆称实政崇祀名宦】












　　浙江通志卷一百五十七
<史部,地理类,都会郡县之属,浙江通志>
　　钦定四库全书
　　浙江通志卷一百五十八
　　人物【一】
　　名臣【一】
　　爵无论崇卑必其言行功烈足以师表人伦经纬天地而后名斯显焉两浙自汉唐以来厯中外之臣着丹青而垂竹帛者列郡中踵相接也
　　皇朝任贤使能百工允厘寅亮尤着彚而辑之均足光
　　昭川岳为后来者法则矣志名臣
　　杭州府
　　唐
　　褚遂良【唐书本传字登善杭州钱唐人通直散骑常侍亮子授秦王府铠曹叅军贞观中累迁起居郎諌罢封禅迁諌议大夫兼知起居事帝曰朕有不善卿必记耶对曰守道不如守官臣职载笔君举必书是时魏王泰礼秩如嫡犀臣未敢谏遂良曰太子诸王宜有定分帝曰有是哉公等为我柬贤者保之于时皇子虽幼皆外任都督刺史遂良谏曰刺史民之师帅也皇子未冠者可且留京师教以经学养成德器审堪临州然后敦遣帝嘉纳诏遂良等定策立晋王为皇太子授太子宾客进黄门侍郎叅综朝政拜中书令帝寝疾召遂良长孙旡忌曰汉武帝寄霍光刘备托诸葛亮朕今委卿矣髙宗即位封河南县公进郡公拜吏部尚书同中书门下三品进拜尚书右仆射帝将立武昭仪遂良曰皇后无他过不可废帝不悦翌日复言对曰陛下必欲改立后请更择贵姓昭仪昔事先帝身接帷第今立之奈天下耳目何帝羞黙遂良因致笏殿阶叩头流血曰还陛下此笏丐归田里帝大怒命引出武氏立乃左迁潭州都督徙桂州未几贬爱州刺史岁余卒神龙中复官爵德宗追赠太尉】
　　宋
　　谢绛【宋史本传字希深富阳人举进士甲科知汝隂县以荐擢秘阁校理出通判常州天圣中天下旱蝗起河决滑州绛上疏请下诏引咎罢役省敛休息天下仁宗喜纳之迁祠部员外郎通判河南府虽在外犹数论事会郭后废绛陈白华诗引申后褒姒事以讽辞甚切至再迁兵部员外郎请罢内降凡诏令皆由中书枢密院然后施行擢知制诰判吏部流内铨吏部拟官旧视职由有无不问多寡以是不均绛为覈其实以多寡为差其有名而无实者皆不用人以为便请知邓州按召信臣六门堰故迹请复修之未就而卒】
　　杨大雅【宋史本传字子正家钱塘进士及第厯迁秘书丞咸平中召试直集贤院知应天府还以兵部郎中知制诰大雅初名至是避真宗藩邸讳诏改之居二岁拜右谏议大夫集贤院学士知亳州卒大雅朴学自信无所阿附直集贤院二十五年不迁有出其后者徃徃致荣显或笑其违世自守大雅叹曰吾不学乎世而学乎圣人由是以至此吾之所有不敢以荐于人而尝自献乎天子矣天禧中使淮南遇风覆舟冠服尽丧时丁谓镇金陵遗衣一袭大雅辞不受谓以为歉宰相王钦若亦不悦之万厯杭州府志大雅十岁作雪赋及长日诵万言以乙科登第咸平三年交趾献犀大雅献犀赋召试学士院明年献所为文二十余万言乃直集贤院仕终集贤院学士出知亳州卒所着有大隠集职林两汉博闻若干卷】
　　钱彦逺【宋史本传字子髙以父防累迁大理寺丞举进士第厯官尚书祠部员外郎知润州时旱蝗民乏食彦逺发常平仓赈救之部使者责其专不为屈召为右司谏请勿数赦择牧守增奉入以养廉吏息土木以省工费迁起居舍人直集贤院知谏院其任言职数有建明卒于官谨按钱彦逺以下三人皆吴越王诸孙史不系籍贯咸淳临安志槩从收入今仍之】
　　钱勰【宋史本传字穆父彦逺子以廕授流内铨主簿神宗召对将任以清要官王安石使弟来见许用为御史勰谢曰家贫母老不能为万里行安石知不附已命权盐铁判官奉使吊髙丽餽饩皆弗纳王遣二吏追饷金银器四千两竟却之还拜中书舍人元祚初迁给事中知开封府老吏畏其敏召拜户部侍郎进尚书加龙图阁直学士复知开封临事益精敏哲宗涖政翰林缺学士章惇三荐林希帝以命勰惇讽全台攻之罢知池州卒于官】
　　钱即【宋史本传字中道第进士厯陜西转运判官王师复银州转饷最徽宗召对问曰灵武可取乎对曰愿勅边臣先为不可胜以待衅庶可得志帝然之除直龙图阁知庆州至镇筑安边城归德堡包地万顷纵耕其中岁得粟数十万徙知延安府童贯宣抚陜西计司承望风防减市价又行均籴法贱入民粟而髙金帛估以赏下至募兵射士之授田者咸被抑配关中骚然即抗章极陈其害被贬睦寇作起知宣州进龙图阁学士以正奉大夫致仕卒諡忠定】
　　沈括【宋史本传字存中钱塘人擢进士屡迁集贤校理察访两浙农田水利迁太常丞时大籍民车又市易司患蜀盐不禁欲尽实私井而辇解池盐给之言者论二事如织皆不省括侍帝侧帝顾曰卿知籍车乎对曰敢问欲何用帝曰北边以马取胜非车不足以当之括曰古人所谓兵车者轻车也五御折旋利于捷速今民间辎本重大日不能三十里故世谓之太平车但可施于无事之日尔帝喜曰人言无及此者遂问蜀盐事对曰万戎泸间夷界小井尤多不可猝絶也势须列堠加警臣恐得不足偿费帝颔之明日二事俱寝擢知制诰为河北西路察访使先是银冶转运司置官收其利括言近宝则国贫人众则囊槖姧伪朝廷岁遗契丹银千万以非北方所有故重而利之昔日银城县银坊城皆没于彼使其知凿山之利则中国之币益轻何赖岁饷邻衅将自兹始矣诏可之辽萧禧来理河东黄嵬地留馆不肯辞曰必得请而后反帝遣括徃聘括诣枢密院阅故牍得顷岁所议疆地书指古长城为境今所争盖三十里遂表论之帝召对喜曰大臣殊不究本未几误国事命以画图示禧禧议始屈使行至契丹庭契丹相杨益戒来议曰数里之地不忍而轻絶好乎括曰师直为壮曲为老今北朝弃先君之大信以威用其民非我朝之不利也凡六会契丹知不可夺遂舍黄嵬而以大池请括乃还拜翰林学士出知延州朝廷出宿卫之师来戍赏赉至再而不及镇兵括以为卫兵虽重而无岁不战者镇兵也今不均若是且召乱乃藏勅书而矫制赐缗钱数万以驿闻诏报曰此右府颁行之失非卿察事机必扰军政元祐中以光禄少卿分司居润卒】
　　陆诜【宋史本传字介夫余杭人进士起家签书北京判官厯南北转运使直集英院进集贤殿修撰知桂州自侬猺定后交人寖骄诜至部集左右江四十五峒首诣麾下阅简工丁五万补置将吏军声益张交人遣使入贡知延州谅祚攻围大顺城诜谓不稍加折诮则国威不立乃留止请时服使者及岁赐而移宥州问故谅祚闻之大沮明年又乞留赐冬服而自以帅牒告之故谅祚始因诜谢罪共贡职改龙图阁学士知成都青苖法出诜言蜀峡刀耕火种民常不足今省税科折已重其民轻侈不为储积脱岁俭不能偿逋适陷之死地愿罢四路使者诏独置成都府一路熙宁三年卒】
　　孙鼛【宋史本传字叔静钱塘人用父任调武平尉厯福建转运判官召为屯田员外鼛防时与蔡京善至是京还朝遇诸涂京逆谓曰我若用于天子愿助我鼛曰公诚能谨守祖宗之法以正论辅人主示节俭以先百吏而絶口不言兵天下幸甚鼛何为者京黙然既相出提江东刑狱未几入为少府少监户部郎中县官用度无艺鼛疏论之当国者不乐徙开封迁太仆卿殿中少监知曹州徙郓州邑人子为草祭之謡指切蔡京鼛以闻京怒使言者诬以他谤提举鸿庆宫致仕卒諡通靖】
　　虞策【宋史本传字经臣钱塘人登进士第厯湖南转运判官召为监察御史进右正言数上书论事哲宗纳后上正始要言迁左司谏帝亲政条所当先者五十六事后多施行累官吏部尚书奏疏徽宗请均节财用曰考皇祐所入三千九百万而费才三之一治平四千四百万而费五之一熙寜五千六十万而费尽之今诸道随一月所须旋为裒会汲汲然不能终日愿深裁浮冗以寛用度属疾祈外知润州卒于道弟奕】
　　虞奕【宋史本传字纯臣第进士累擢监察御史提河北刑狱自何承矩创边地为塘泺有定界既中贵人典领以屯田开拓为功肆侵民田民上诉屡出使者按治皆不敢与直奕曲折上之疏其五不可诏罢屯田厯迁光禄卿户部侍郎内侍总领内藏视户部如僚属度支郎方讨理滞奉中防令开封尹与总领者来奕白宰相曰计臣不才当去之而易能者不可使他人侵其官即自劾不称职诏罢内侍徙弈工部集庆守张漴请登封东平守王靓谏以岁凶多盗不当请封为政者将罪靓弈言靓忧民爱君所当奬激奈何用为罪乎靓获免卒赠龙图阁学士】
　　张九成【宋史本传字子韶其先开封人徙居钱塘游京师从杨时学权贵托人致币曰肯从吾游当荐之馆阁九成笑曰王良尚羞与嬖奚乘吾可为贵游客耶绍兴二年对策擢首选授镇东军签判提刑张宗臣欲逮捕数十人九成争之宗臣曰此事左相封来九成曰主上屡下恤刑之诏公不体圣意而观望宰相耶即投檄归赵鼎荐召迁著作郎言陛下以省刑为急而理官不以恤刑为念欲诏理官活几人者与减磨勘从之权刑部侍郎法寺以大辟成案上九成请覆实果诬服者金人议和九成谓赵鼎曰金实厌兵而张虚声以撼中国因言十事彼诚能从吾所言则与之和使权在朝廷鼎既罢秦桧诱之曰且成桧此事九成曰九成胡为异议特不可轻易以茍安耳桧曰立朝须优游委曲九成曰未有枉已而能直人上问以和议九成曰敌情多诈不可不察因在经筵言西汉灾异事桧甚恶之谪守邵州丁父忧免丧桧令司諌詹大方论其与径山僧宗杲谤讪朝政谪居南安军在南安十四年广帅致籯金九成悉归之桧死起知温州户部遣吏督军粮民苦之九成移书痛陈其弊户部持之九成即丐祠归数月病卒九成研思经学多有训解宝庆初特赠太师封崇国公諡文忠】
　　何铸【宋史本传字伯寿余杭人政和五年进士第厯官殿中侍御史擢右谏议大夫寻拜御史中丞先是秦桧力主和议大将岳飞有战功金人所深忌桧恶其异已欲除之胁飞故将王贵上变逮飞系大理狱命铸鞫之阅实俱无验铸察其寃白之桧桧不悦曰此上意也铸曰铸岂区区为一岳飞者强敌未灭无故戮一大将失士卒心非社稷之长计桧语塞改命万俟卨飞死狱中桧讽卨论铸私岳飞为反欲窜诸岭表帝不从止谪徽州后提举江州太平兴国宫卒嘉定初諡恭敏】
　　凌景夏【咸淳临安志字季文余杭人绍兴二年对策第二擢秘书省正字迁著作佐郎与胡珵朱松张广常明范如圭等六人共奏封事言和议非便秦桧憾之斥知外郡及闲居凡十余年桧死除起居舍人未几直龙图阁知鼎州奏免程昌禹所増蔡州官兵衣粮六万四千余缗诏减四分之一除吏部侍郎奏论吏部七司有法有例法可按籍而视例则散于案牍之中匿于吏胥之手官有去来不能遽知臣愚以为吏部七司宜置例册凡经取防或堂白者每一事已命郎官画时拟定长贰书之于册以为例每半年上于尚书用印给下如此则前后予决悉在有司之目猾吏无所措巧铨综渐以平允诏吏部措置申省】
　　樊光逺【万厯杭州府志字茂实钱塘人绍兴五年南省奏名第一除秘书省正字上疏言今日士大夫之论莫不以金人诡诈为可忧臣独曰诡诈不足忧而信其诡诈实深可惧也愿陛下勿以得地为喜而常以为忧勿罪忠谠以养敢言之气勿喜迎合以开滥进之门勿尽民力宜爱惜之以固根本勿沮士气宜耸动之以备缓急秦桧将遂休兵罢为阆州教授后召为秘书丞除监察御史寻补外知严州时三衙诱掠近郡平民为军光逺奏乞禁止诏三衙自今止见管兵为额又言本州岁输御炉炭七万四千五百斤而不偿民间之直上亟罢之】
　　赵汝谈【宋史本传字履常登淳熙十一年进士第调汀州教授佐丞相赵汝愚定大策汝愚欲骤以词掖处之力辞汝愚去国罹党祸斥去寻召为太社令时侂胄用事炽甚汝谈痛愤登坛读祝大呼侂冑及陈自强名自强不能堪以叅知政事李璧荐召试擢正字改知无为军献料敌备边二策厯湖北江西提举贺理宗表力寓劝戒端平初以礼部郎官召对言倚用老成广集忠智愿加圣心又言大佞似忠大姧似圣擢任之始未见甚失乃寖至差譌则是非邪正易位而黜陟予夺失中多矣改秘书少监时集议出师汝谈反覆言不可轻战而和尤非讣既而三京收复虽前言用兵不便者亦喜汝谈独有忧色未几洛师败始服其先见迁宗正少卿权吏部侍郎陞侍读朝议履亩称楮汝谈言非便迕时宰意京师军变宰相乞贬秩汝谈持不可草答诏以为贬秩易审举措难宰相滋不悦以言去起知婺州召权礼部侍郎登对首疏言边曲无可倚仗乞超越拘挛简拔俊杰使各分方而巴蜀一人荆襄一人两淮各一人一切便宜行事不复更从中御庶几伸缩由已机用出心且曰臣之此防行于开禧未用兵之前决不至罹仐日之患其论褚法尤中时币上称叹乆之以老祈免改侍讲权给事中权刑部尚书及卒转两官遗表上又转四官】
　　【谨按汝谈史缺系籍考咸淳临安志云太宗八世孙居余杭嘉熙元年卒景定四年諡文懿足补史氏之缺云】
　　俞烈【咸淳临安志字若晦临安人淳熙八年试礼部第一嘉定初知庆元府镇以清静移知镇江时淮民流移充斥多方拯救郡有大夹冈小夹冈乃漕运路雨余泥深牵夫失足輙堕数十尺下烈为甓之始无陷溺权吏部侍郎乞濬练湖通漕广溉兼中书舍人勲戚滥恩貂珰佚罚宫掖夤缘干请多格不行寻兼侍读卒】
　　赵希錧【宋史本传字君锡旧名希喆登庆元二年进士第改赐今名调汀州司户峒寇李元砺方起郡会僚佐画守城策希錧下坐曰守城非策也距城三十里有关曰古城若悉精鋭以扼其冲贼不足虑矣守以付希錧希錧严兵以待贼至矢石俱下无一免事闻诏升推官改知玊山县召对首言民力困于贪吏军力困于偾帅国家之力则外困于归附之卒内困于浮冗之费宁宗嘉纳之授大理丞厯团练防御使理宗即位进安德承宣使引对言初政急务莫先于明道统总治统收人心上为之动容后升节度封信安郡公】
　　【谨按希錧史亦不着籍贯今从万厯杭州府志收入】
　　洪咨夔【宋史本传字舜俞于潜人嘉定二年进士应博学宏词科崔与之辟置幕府寻知龙州州岁贡麸金率科矿户咨夔曰将奉上乃厉民出官钱市之毁邓艾祠更祠诸葛亮告其民曰母事仇雠而忘父母还朝为秘书郎迁金部员外郎会诏求直言慨然曰吾可以尽言悟主矣其父见其疏曰吾能吃茄子饭汝无忧史弥逺读至济王之死非陛下本心大恚掷于地转考功员外郎转对复言李全必为国患于是台谏李知孝梁成大交论镌二秩读书故山七年而弥逺死帝亲政五日即以礼部员外郎召见帝问今日急务对以进君子而退小人开诚心而布公道且言在陛下一念坚凝又问在外人物对以崔与之真德秀魏了翁翼日拜监察御史咨夔感激知遇曰朝无亲擢台谏乆矣亦当极本穷源而先论之乃上疏言中书端其大者有四曰自用自专自私自固愿于从容论道之顷宣示臣言防大臣力惩徃辙帝嘉纳之又首乞罢枢密使薛极以厉大臣之节其他得罪清议者相继劾去朝纲大振擢殿中侍御史后进刑部尚书拜翰林学士加端明殿学士卒】
　　李宗勉【宋史本传字彊父富阳人开禧元年进士厯迁著作郎入对言边事明年兼权兵部郎官李全叛谋已露人莫敢言宗勉独累疏及之拜监察御史时方谋出师汴洛宗勉言今士卒未精鋭城壁未缮修守御犹不可而欲进取乎愿诏大臣爱日力以修内治合人谋以严边防仍饬沿边将帅母好虚名而受实害己而洛师溃又言何地可控扼何兵可调遣何将可捍御何粮可给饷皆当预作措画拜殿中侍御史诏条陈边事宗勉奏请分上流淮东淮西为三帅而以江淮大帅总之以公私之财分给四处俾之招募充补仍选沿流诸郡士为扞御之图或谓其势强盛宜于讲和欲出金缯以奉之是抱薪救火空国与敌矣擢諌议大夫进签书枢密院事史嵩之开督府力主和议宗勉言嵩之职在督战如收复襄光控扼施澧招集山砦保固江流皆今所当为若所主在和则凡有机会可乗不无退缩之意必至虚捐岁月坐失事功进叅知政事拜左丞相兼枢密使守法度抑侥幸不私亲党召用老成尤乐闻谠言以观文殿大学士致仕卒赠少师諡文清】
　　章鉴【两浙名贤録字君宝昌化人嘉定十六年进士调温州永嘉簿厯官国子司业兼侍讲进太府卿以言免归端平更化首上封事复召为讲官兼掌内外制时相专政极论其蠧国且乞罢职尝上疏言进人不可太鋭听言不可不察擢兵部侍郎兼给事中文华阁待制以疾丐归卒鉴为人忠直淳厚事有切于时者必为精言之时相疾其正论每訹以祸福鉴不为动深为理宗所知特见亲礼】
　　赵景纬【宋史本传字德文于潜人登淳祐元年进士第授江隂教授丁母忧以禄不逮养服阕不调景定元年特授秘书郎知台州以化民成俗为先务建黄岩县社仓六十有六浚河道九十里筑隄路三十里节浮费为下民代输秋苖奏捐五邑坊河渡钱进考功郎中兼崇政殿説书论监司守令曰与其糺劾于有罪之后而未必尽得其情孰若精择于未用之先而使之各称其职彗出于椁应诏上封事曰愿陛下捐内帑以絶壅利之谤出嫔嫱以节用度之奢弄权之貂寺屏之毒民之恩泽侯黜之择忠鲠敢言之士置台谏选慈惠忠信之人为守宰又必稽干淳以来凡利源名窠之在百司庶府者悉隶其旧公田派买不均之听民自陈随宜通变咸淳元年拜宗正少卿兼权中书舍人封还滥恩词头帝从之雷发非时又言内批叠降而名器轻宫阃不严而主威亵横恩之监已收而复出戢贪之诏方严而随弛命令不疑则阳纵而不收主意不坚则隂闭而不密陛下可不思致灾之由而亟正之哉进权礼部侍郎显文阁待制卒諡文安】
　　洪勲【咸淳临安志字伯鲁咨夔长子登淳祐四年进士第少为崔与之魏了翁所知仕至兵部尚书尝为词臣发明先皇与子之意人称其有父气骨卒赠端明殿学士諡文清】
　　元
　　叶李【元史本传字太白一字舜玉杭州人补京学生宋景定间伏阙上书攻贾似道被窜潭州宋亡归隠富春山至元中召见询以治道李厯陈古帝王得失成败之由世祖首肯时各道儒司悉罢李因奏各道儒学提举及郡教授实风化所系请复立提举司专提调学官课诸生上成于太学以备録用凡儒户徭役乞一切蠲免可其奏累擢尚书左丞始定至元钞法又请立太学荐周砥等十人为祭酒等官帝皆从之世祖欲徙江南宋宗室大姓于北方李言宋民无故闻徙必将疑惧万一姧人乘衅而起非国之利事遂寝陞平章政事李固辞许之以疾得请南还卒追封南阳郡公諡文简】
　　明
　　夏时【万厯杭州府志字以正钱塘人永乐戊戍进士授户科给事中洪熙改元议改钞法时力言其扰市肆无裨国用疏留中不下已而泉币大阻民輙犯禁于是始思时言命侍太子祀祖陵所至遇歉輙建白发仓赈之留署南户科宣德初一日三上封事称防命署尚宝司兼吏礼兵刑四科事身视七篆综核靡遗事无愆滞六年查后湖黄册陈便宜十四事诏行之擢江西佥事进叅议以大臣会荐超擢广西左布政使前后所上又十余疏皆国家机要事识者伟其敢言年未七十致仕归卒】
　　周文【万厯杭州府志字显谟富阳人永乐癸卯举人选河南道监察御史巡按广东赫着声绩时中官王振方用事文疏论之贵州苖贼猖炽总帅偾师命文督兵偕靖逺伯王骥徃勦至则单车诣贼宣谕国威贼果归款未几以忧归卒于家】
　　赵新【两浙名贤録字日新富阳人由国子生授工部主事擢吏部郎中厯吏部右侍郎巡抚江西综核吏治使百司无废务临事筹画每中机宜长于合变至以漕淮之舟运西江之粟使兵农两利民甚便之仕终吏部尚书】
　　柴车【汤斌柴车传字叔舆钱塘人永乐二年以举人授兵部主事厯兵部侍郎奉勅徃山西辽东甘肃清屯饬边所至皆有实绩正统元年多尔济巴勒寇凉州命尚书王骥等经畧而以车叅赞军务副总兵刘广援镇番遇寇而退反冒功邀赏车劾其罔上不法宁夏守将胡清滕暹丧师失律镇守太监王贵部下赛音布哈等叛亡复归贵匿不以闻车并劾奏帝嘉其公忠赐白金文绮旋以败多尔济巴勒功进一级车尽心边务尤杜絶徼幸凡有功赏虽奉诏必覆验而后行诈冒者必据法纠正氓州土官后能以家人冒功得陞赏车奏罢其所陞官能复以为请帝宥之车反覆论其不可曰诈冒如能者非一人臣方次第按覈今宥能如诸人何若无功得官则捐躯死敌者何以待之帝深嘉其忠复赐白金文绮三年进兵部尚书仍叅赞军务事平召还理部事】
</div>
    <div class="pagination">
<a href="浙江通志_page471.html">上一页</a><span>...</span><a href="浙江通志_page467.html">467</a><a href="浙江通志_page468.html">468</a><a href="浙江通志_page469.html">469</a><a href="浙江通志_page470.html">470</a><a href="浙江通志_page471.html">471</a><span class="current-page">472</span><a href="浙江通志_page473.html">473</a><a href="浙江通志_page474.html">474</a><a href="浙江通志_page475.html">475</a><a href="浙江通志_page476.html">476</a><a href="浙江通志_page477.html">477</a><span>...</span><a href="浙江通志_page473.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
