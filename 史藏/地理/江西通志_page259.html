<!DOCTYPE html>
<html>
<head>
    <meta charset="UTF-8">
    <title>江西通志 - 第 259 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 259 页/共 394 页</h1>
    <div class="content">　　汪防妻姚氏弋阳人年十六归防甫二年防遘疯疾医者云须用人血调药可愈姚刺血和药敷治以舌吮痈夫死坐卧一小楼悬夫遗像誓死勿二姑疾侍汤药旦夕不寐立侄为后夀九十余巡按韩浚题请建坊
　　刘廷材妻吴氏弋阳人孝子世佐之母也早寡誓死不二家贫舅姑强之改适吴引刀破额断髪以絶其议教子读书年九十而终两院题请建坊
　　邓调元妻陈氏名桂英弋阳人万歴间调元卒桂英矢志同穴密造殓衣延至次年自缢死时年二十七合葬于南岩寺前建祠宇及坊顔曰贞烈可风从容就义
　　何继宗妻杨氏贵溪人夫亡无子杨年二十二舅姑欲夺其志誓死守节内外无间言夀八十巡按吴可达题旌
　　吴杰妻郑氏贵溪人姑应氏久病杰外艺未归忽一日病甚郑刲股以进姑服之顿愈邑令钱邦伟奬之
　　周时达妻胡氏永丰人年十八夫亡以孤在娠不即死后举子里豪欲夺之胡截髪誓死不二姑尝病刲股以进病遂瘥守节五十九年万歴四十三年事闻诏旌其门
　　祝一梁妻俞氏永丰人年十八而寡守节无玷建坊旌表
　　赵升妻徐氏永丰人年二十一夫亡无子抚侄为嗣夀至九十余万歴间旌表
　　纪应瑞妻黄氏永丰人年二十二夫亡抚孤守节及娶妇生孙子又夭黄偕媳苦志歴三十余年旌门
　　严琪妻姚氏兴安人琪年三十娶妾生子未几琪与妾俱亡姚年二十五守节抚妾子如己出天启间奏旌
　　朱朝相妻周氏上饶人年二十五而寡守节课子邦昌成学孀居歴五十年
　　胡梦泰妻李氏铅山人梦泰仕欲殉国难与李诀曰见我玉戒指至即尔归期也后使持玉戒指至李即饮药卧牀呼诸子嘱以后事子妇惊骇痛哭罗拜牀下捧药求解李曰汝父原约三日相会今已七日望我久矣莫我阻也遂殒
　　毕贞士妻吴氏贵溪人归毕氏二十余年及国难贞士誓死尽忠吴曰夫死岂独生遂置酒与家人诀别投水而死
　　潘肇荐妻夏氏永丰人肇荐三十而亡无子父兄欲易其志夏曰妇人从一而终岂有再醮之理乃佯为择吉裁衣而密制殓服届期夜半自缢死
　　纪孕登妻郑氏永丰人夫亡郑年甚少有遗腹励志守节及子成人复夭遂缢于宗祠下同邑王廷卿妻徐氏夫死哭絶复苏随自缢死
　　潘大申妻朱氏永丰人年二十余夫亡有讽之改适者朱笑应之遗养女于隣曰我不能成汝矣有园及器物与老仆曰汝辛苦以是偿汝遂沐浴仰药而死
　　铁锐妻黄氏永丰人兵至锐不屈而死黄避兵母家断髪誓不再适阅数月乃衣夫衣投城濠而死
　　二烈女轶其姓氏兴安人崇祯末地遭大水有结筏自救者见二女附一朽木倏沈倏浮引筏救之年皆十六七二女见筏上男子有裸者叹曰吾姊妹依木不死冀有善地可存也今若此何用生为携手跃入波中
　　郑某妻徐氏名凤英上饶人为兵所掠急以稚男邦祚授其弟去中途从马上奋投龙潭高崖下碎身而死
　　丁九臯妻鲁氏上饶人年二十而夫殁守节终身夀八十七卒事闻旌表
　　王衮妻姜氏上饶人大参鄘之母也年十六归王事姑以孝闻训子严谨二十五而夫卒矢志苦节享年八十而终
　　纪永猷妻姜氏刘景瑗妻程氏潘修言妻程氏徐七一妻吕氏【俱永丰县死难节妇】
　　邵其徳妻汤氏陈梦禧妻汪氏汪姆杨氏【俱贵溪县死难节妇】王士俊妻毛氏王鐤之妹【俱兴化人明末死难】
　　国朝
　　傅氏铅山庠生傅起筑之女赋性贞洁通书史年十三归叶景辉奉养舅姑克尽妇道越九年景辉卒家贫以纺绩给舅姑养生葬死一一循礼康熙甲申建坊旌表
　　徐日哲妻叶氏上饶人年二十五夫殁家贫事姑以孝闻歴四十一载雍正五年旌表
　　吴氏名桂英永丰人幼丧父母哀毁不欲生许配周天赐未嫁天赐游荡无赖逼女兄悔盟希得厚金吴以礼无再醮缝衣投水而死时年十八雍正八年旌表
　　刘觐光妻李氏铅山人家贫糜粥奉翁姑自采草食或终日枵腹觐光殁外氏欲夺其志矢死不再适耿逆之变窜匿山中藏尺帛为自尽计已而得无恙抚遗孤教以大义子尝获遗金言得自某所令持还或冒取去氏谓子曰宁彼冒认勿希非义物也【府志】
　　何伟妻祝氏铅山人性孝舅姑疾脱簪珥为医药资不愈则吁天愿以身代逺近称孝妇焉同邑杨思恭妻张氏韩劲辉妻王氏程徳嘉妻吕氏祝邦杰妻胡氏余士尤妻彭氏林挺妻祝氏彭毅载妻郑氏俱年少守志卒祀节孝祠【同上】
　　葛人临妻张氏童士祺妻陈氏郑某妻徐氏郑三锡妻卢氏卢居儒妻翁氏【俱上饶县先后死难】
　　郑永禄妻王氏姚玉上妻惠氏吴升妻詹氏【俱玉山县先后死难】潘肇斌妻王氏杨青妻王氏刘兆峩妻俞氏媳祝氏徐増夀妻周氏俞鸿渐妻纪氏俞瑚妻徐氏刘濬文妻祝氏练豪妻夏氏潘□妻刘氏媳祝氏【俱永丰县先后死难】
　　江毓鹏妻丁氏刘元子妻程氏欧阳鐄妻傅氏彭上抟妻诸氏何清妻刘氏张孔伸妻詹氏妹张氏【俱铅山县先后死难】
　　璩遂生妻毛氏彭元卿妻姜氏【俱贵溪人康熙甲寅死难】
　　范冠羣妻叶氏范济明妻某氏【俱弋阳县先后死难】
　　张彬妻杨氏【兴安人死寇难】
　　饶州府
　　晋
　　陶侃母湛氏新淦人鄱阳陶丹妻也世贫贱命侃就学母纺绩资给之使结交胜已侃少为浔阳县吏监鱼梁以鲊一罂遗母母不啓视遗书责之曰尔为吏以官物遗我为悦乎是增吾忧也鄱阳孝廉范逵与侃善来寓宿时大雪母出所卧薪荐剉以秣其马又密截髪供殽馐逵闻之太息曰非其母不能生此子侃后以忠正为名臣【函史】
　　唐
　　程烈女徳兴场人唐肃宗时女之父兄为盗所杀因掠女去隐忍十余年后以计脱告于刺史顔眞卿捕获磔于市女刳其心以祭其父兄宋程迥表之曰英孝程烈女【豫章书】
　　饶娥字琼眞乐平人父渔于江遇风涛舟覆尸不出娥年十四哭水上不食三日死俄大震电水虫多死父尸浮出乡人异之具礼葬父及娥鄱水之隂县令魏仲光谒其墓建中初黜陟使郑叔则旌其闾河东柳宗元为立碑云【唐书】
　　苏飞妻陈氏海州长史鄱阳陈暄女年十七适余干苏氏未几飞卒庐于墓悲苦三十年莫夺其志永贞间赐旌表
　　按陈氏安志误载入明
　　何贞女余干人年十八被黄巢执骂贼不受污以死巢尚其烈葬之令众军拾土垒其墓遂杀所执军吕东莱有传
　　曹殷妻周氏鄱阳人善属文殷道死周自铭其墓铭曰其生也天其死也天茍达此理哀复何言【豫章书】宋
　　吴白妻徐氏余干人年十七适白生一子而白拘挛救治鬻服饰殆尽白将死喻之曰幸念尔子择善夫嫁之徐泣曰君果欲弃妾耶南山有木其下有石木虽摧折石不可转幸无虑后当以石为信白曰尔年少如此家贫如此请勿辞徐剜一眼示白白死葬屋傍朝夕哀恸纺绩教子建中靖国间旌表门闾子名岵以武科进士官建昌军事判官
　　潘希古妻胡氏鄱阳人希古病革胡曰夫死吾亦死三子何得独存愿以身代死犹生也每夕请祷希古果瘥越五日胡病卒年三十三后子景进景岳皆出仕【豫章书】
　　按刘楚胡夫人传胡为鄱阳人其夫姓潘且生三子及夫病祷天代死其事迹一一相同即此胡氏无疑矣传末云其长子今为安福主簿与楚同时则胡氏为元末明初之人何得遽载入宋然传内潘不详其名且豫章书及安志俱载入宋恐属两人姑仍其旧
　　王袤妻赵氏乐平人建炎中袤监上高酒税金兵犯筠袤弃官逃赵从之行遇金人缚以去系袤夫妇于刘氏门而入剽掠赵宛转解缚并解袤使速去俄而金人出问袤安往赵他指以误之金人追之不及怒赵欺己杀之【明一统志】
　　余应琦妻夏氏徳兴人嘉定丙子应琦入国庠卒夏年十九无子立侄木为嗣又抚甥舒贵芳聨登第夏享年九十累受诰封且旌表其门曰节义
　　程氏女名秀清乐平人年十三世变归叶氏有寇至杀夫家殆尽胁女以行至众步度不能免遂投井而死【豫章书】
　　毛氏女乐平人许聘故相马廷鸾曾孙性慧知书会兵乱窜洪银尖林避之贼执之恐为所污投崖下深潭死【同上】
　　王元老妻张氏乐平人王刚中孙媳也早寡守节抚孤母疾归省割股以进继以毁卒
　　按程氏女毛氏女及张氏安志俱误载入明
　　谢氏贵溪人谢枋得女适安仁通判周铨早寡无子闻母李氏死于狱父死于燕投桥下死乡人嘉之名其桥为孝烈
　　赵良淳妻雍氏余干人良淳知安吉州元兵围城吴国定出降良淳投缳死雍氏同缢于郡治之集芳轩元
　　方伯详妻江氏鄱阳人夫亡守节旌表下已殁京兆尹杨春作诗哀之
　　刘楫妻赵氏鄱阳人早寡不忍独生以死从夫事闻命褒表【元史】
　　朱氏安福教授朱克用女适余干江必大至正间夫亡无子遭乱窜伏岩谷采草根树皮为食父母见其苦屡取就养不去或劝之朱曰妾不幸无夫夫不幸无子妾茍去奈烝尝何凡祭祀虽顚沛未尝废礼丧夫二十年哭必哀恸
　　周仁杰妻饶氏安仁人至正间苗徸兵起饶被刼骂不絶口被杀
　　王氏安仁王铨之女铨遭乱不屈死女闻之亦赴水死哈□沙祭之曰潼川王氏一门双节父死于忠女死于烈千古之下炳如日月薄葬告成念之呜咽按元史王铨登至正壬午进士安志载入宋误
　　支兰玉妻叶氏字如兰余干人至正壬辰汤自愿复州治兰玉与长子从军俱战死时叶携二男二女无所依红巾万户毛夀素感兰玊徳欲芘叶母子叶曰吾夫吾子死于义茍托夀辱夫与子也携子女赴东湖死知州乌枢记其事
　　杨三妻张氏乐平人夫死张亦自尽后旌表【函史】谭友妻董氏名淑贞余干人元季红巾乱友与父母兄弟被杀董葬之归梁山土渠带兵造其家欲污之曰吾好人家请官长慿媒择吉当以礼为遇时母柩尚在堂明日祭其夫与舅姑丛柴薪于柩作托歌歌曰天苍苍兮不吾家造地茫茫兮不吾身容不造不容托乎火以相从乃纵火焚柩火炽两手牵女入烈焰死【豫章书】
　　刘友梧妻朱氏鄱阳人梧任翰林院供奉早卒遗三子昺煜燮至正壬辰家燬于兵昺提义旅守上饶燮殁于疠煜为雠家所害朱时值乱离独抱昺子王艰苦备尝后八年昺从间道归相与持哭朱曰吾所不死者惟此儿故尔昺迎养新安迁浮梁以夀终太史宋濂铭其墓【同上】
　　史宛妻段氏余干人红巾乱其僮欲犯之杀一女骂不从又杀一男仍不从遂死焉
　　叶夀妻凃氏余干人衢州学正凃明俊女事姑孝夀性狠素不礼凃萧鸣雷应霖乱夀逃居进贤方家坂遭贼擒至麦畬凃蓬跣追十余里得夀伏夀身大骂贼众曰若杀夫先杀我贼遂杀凃次杀夀
　　叶起岩妻方氏侍郎方孟卿孙女徳兴人起岩卒方守节诏旌其门
　　汪氏一名贞汪受春女至正间盗强娶之女曰从之则污吾身不从则害及于亲因佯许之登舆至溪浒赴水死
　　洪廷芳妻蒋氏浮梁人归洪未久元末避乱于臧村湖贼至掠财物蒋目廷芳使遁执蒋欲污之绐曰我有金帛藏湖边贼信之纵使取一跃而下死焉
　　张孟庸妻徐氏徳兴人盗纳徐哭曰芳谷吾祖也夫被尔杀反又事之岂不辱吾祖乎不从而死
　　明
　　胡振卿妻赵氏鄱阳人昆山都目赵嗣材女振卿拒寇遇害遗孤叔仪甫九岁赵艰苦抚孤成立卒年八十【豫章书】
　　孙仲仁妻陈氏乐平人生子八月而寡年二十一守节养姑以终事闻旌表
　　吴万松妻周氏安仁人早寡教子成立有司表其门程孟辰妻黄氏名观贞乐平人早寡抚孤守节歴四十七年哀慕如一日洪武间旌表
　　罗氏贵溪罗靖女适安仁祝观早寡守节抚子良兴元季有保障功明初授鎭抚罗年八十奉诏旌门
　　詹伯尹妻倪氏名显乐平人伯尹家贫好学既卒倪服勤奉姑同邑程啓明妻汪氏年二十一而寡纺绩育子俱于洪武间旌表
　　黄泰亨妻张氏名芹浮梁人年二十二夫亡无子守节旌表
　　盛氏二节妇浮梁人盛自贵妻臧氏净眞遂叔妻吴氏柔眞臧年二十五夫亡抚遗腹子遭兵室焚与吴负孤自匿以全吴年二十六夫亡教子成立俱洪武间旌表
　　汪元中妻朱氏乐平人医学朱致中女姑早寡朱孝事七年而姑殁又明年元中卒伯欲夺其志擅其产朱曰怕饥寒死汪不祀矣坚志甘贫歴四十余年而终洪武间助教王直表其堂曰恒德
　　郑敬成妻王氏浮梁人名守贞节操洁白抚前妻子以终洪武间旌表
　　陈氏乐平人年十八归吴思让逾年思让卒家贫不克举葬陈罄奁具供送终或以甘言啖之陈入房自缢死【豫章书】
　　金添麟妻郑氏浮梁人舅姑与夫继殁又遭兵乱郑终无二心洪武乙亥旌表其门
　　徐处仁妻程氏鄱阳人年二十一而寡立嗣守节同邑李永良妻叶氏早寡无子守节夀八十二又方吉甫妻吴氏守节抚孤胡干祐有传
　　刘蕴妻祝氏余干人年二十四而寡守节被旌
　　汪希宁妻胡氏名贞良徳兴人洪武初希宁充粮长坐累罚紫金山营工死胡年二十三矢志不二后二十一年诏征识字良家妇有司以胡通书史应诏赴阙入宫为中书令训教宫女上廉其贤呼为女丈夫歴五年放回原籍赉赐优渥卒于家邑令赵濬恭有诗
　　王彦纲妻李氏名清乐平人归彦纲五年生一子甫三岁彦纲卒矢志不移以终其节王直为之传
　　毛氏乐平人马碧桐曾孙妇也归宁遇寇投崖下深潭死
　　叶某妻程氏乐平人兵变义不受辱投井而死
　　徐恕妻姜氏鄱阳人夫亡子二岁舅姑夺其志不可以守节终又方克和妻张氏刘纲妻辛氏郑可与妻金氏早寡守志俱于永乐间旌表
　　章润益妻张氏鄱阳人年二十七而寡抚子孟宣守节永乐间旌表女普安适吴季纲亦早寡守节
　　范伟妻黄氏方道忠妻徐氏俱浮梁人夫亡守节不二于永乐闻奉旌
　　邓谦妻戴氏浮梁人谦会试罹火灾卒戴哀毁逾礼守节以终后旌表
　　祝惠妻程氏名慕贞徳兴人夫亡事姑以孝闻永乐间旌门女泽贤适俞成善成善死家贫或劝其再醮祝曰妾母以苦节荷旌表妾独不能守家法乎居孀五十三年卒
　　按安志作祝佛惠
　　刘斗凤妻朱氏鄱阳人年二十三守节宋濂铭其墓曰夫人之节石坚玉贞何不享有胡福而忧患是婴彼宰物者孰尸其平然而徳厚流光如筮斯征短虽一日长或千龄则夫人之不死者愈逺而愈名史源之山封若斧形评隲驯行太史勒铭后数百载当知为鄱阳节妇之茔
　　徐徳安妻陈氏乐平人年二十夫病革曰汝年少无子我死汝更善事他人陈泣曰既为君妇尚忍事二姓乎即割耳翦髪为誓夫死纳之棺中终身不改节事闻旌表【明一统志】
　　胡贞姑鄱阳人大理少卿胡闰女闰被刑姑没入功臣家为奴时年四岁勲贵嫌其幼欲去之老妪匿于庖中获免每日噉猫余饭及长髪至寸则翦之涂面垢形令人秽弃以自衞仁庙登极赦还乡依其母舅家终身不嫁年六十一而终乡人私諡曰忠裔贞姑后配祀于忠臣庙【甘露园短书】
　　董复宗妻胡氏复兴妻张氏鄱阳人宗兴俱董彦和子也早卒二氏守节惟张有一子相倚为命
　　陈斯南妻汪氏浮梁人年未三十而寡或劝之改适汪骂曰尔乃禽兽视人耶守节以终宣徳间旌表
　　洪振徳妻陈氏浮梁人早寡姑强其再嫁避于景徳鎭母家母亦强之时水涨自溺于河若有物负之流至鮎鱼山遇救得活遂成喘疾守节终身宣徳间受旌戴哻有世节传
</div>
    <div class="pagination">
<a href="江西通志_page258.html">上一页</a><span>...</span><a href="江西通志_page254.html">254</a><a href="江西通志_page255.html">255</a><a href="江西通志_page256.html">256</a><a href="江西通志_page257.html">257</a><a href="江西通志_page258.html">258</a><span class="current-page">259</span><a href="江西通志_page260.html">260</a><a href="江西通志_page261.html">261</a><a href="江西通志_page262.html">262</a><a href="江西通志_page263.html">263</a><a href="江西通志_page264.html">264</a><span>...</span><a href="江西通志_page260.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
