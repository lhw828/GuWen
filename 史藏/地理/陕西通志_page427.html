<!DOCTYPE html>
<html>
<head>
    <meta charset="UTF-8">
    <title>陕西通志 - 第 427 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 427 页/共 490 页</h1>
    <div class="content">　　建中初裴向为同州刺史李纾从事李怀光叛河中使其将赵贵先筑垒于同州纾奔奉天向领州务诣贵先军垒以顺逆之理责之贵先感悟遂来降故同州不陷向由是知名【册府元】
　　李怀光陷坊州渭北守将窦觎复之
　　怀光使其将符峤袭坊州据之渭北守将窦觎帅猎团七百围之峤请降诏以觎为渭北行军司马【通鉴】
　　车驾次梁州
　　三月庚寅车驾次城固壬申至梁州【旧唐书徳宗本纪】徳宗銮驾之幸梁洋中书舎人齐映为之御下洋州青源川见旌旗蔽野上心方骇谓泚兵有谙疾路者透秦岭而要焉俄见梁帅严震具櫜鞬拜御马前具言君臣乱离呜咽流涕上大喜勅令震上马前去与朕作主人映身本短小声气抑扬乃曰严震合与至尊导马御膳自有所司顷之上次洋州行在召映责以儒生不达时变烟尘时须姑息戎帅映伏奏曰山南士庶只知有严震不知有陛下今者天威亲临令巴蜀士民知天子之尊亦足以尽震为臣子之节上深嘉叹震闻特拜谢映时议许映【干子】严震为山南西道节度观察等使及朱泚窃据京城泚令腹心穆廷光宋瑗等赍帛书诱结震震集众斩廷光等仍发兵出界至盩厔以东守御贼竟不能为害车驾入骆谷且无惊扰帝匆遽行幸梁州山南地素贫褊又连遭山贼剽衂之后虽云十五州之地其实未敌江南三数县户口震悉心供应人既不扰事亦不阙【册府元】陆贽为翰林学士从狩奉天恒居中防裁可否时号内相从幸梁州帝偶与相失夜召不得诏得贽者赏千金及来谒太子以下皆贺时机务填委书诏日数百他学士笔阁不得下贽沛然有余吏承冩不给皆周尽事情人人可晓常劝帝痛自咎悔以谢天下庶叛者革心贽所行制书虽武夫悍卒无不感泣思奋【嘉兴府志】
　　夏四月浑瑊以吐蕃兵拔武功
　　浑瑊迁奉天行营副元帅帝临轩授钺用汉拜韩信故事制曰冦贼干纪授尔节钺以戢多难往钦哉瑊顿首曰敢不毕力以对扬天子休命乃率诸军趋京师贼韩旻拒武功瑊率吐蕃论莽罗兵破之武亭川斩首万级遂屯奉天以抗西面【唐书浑瑊传】浑瑊率诸军出斜谷崔汉衡劝吐蕃出兵助之尚结赞曰邠军不出将袭我后韩游瓌闻之遣其将曹子达将兵三千往防瑊军吐蕃遣兵二万从之李楚琳遣将石锽将卒七百从瑊拔武功朱泚将韩旻攻武功锽以其众迎降瑊战不利收兵登西原【在武功县西】防曹子达以吐蕃至击旻大破之于武亭川【在武功县南漆渭交合处】斩首万余级旻仅以身免瑊遂引兵屯奉天与李晟东西相应以逼长安【通鉴】
　　五月韩滉遣使贡献至梁州
　　韩滉为镇海军节度使帝狩梁州献缣十万匹请以镇兵三万助讨贼有诏嘉劳【唐书韩滉传】山南地热上以军士未有春服亦自御袷衣五月盐铁判官王绍以江淮缯帛来至上命先给将士然后御衫韩滉欲遣使献绫罗四十担诣行在幕僚何士干请行滉喜曰君能相为行请今日过江士干归别家则家之薪米储偫已罗门庭矣登舟则资装器用已充舟中矣每担夫与白金一版置腰间又运米百艘以饷李晟自负囊米置舟中将佐争举之须臾而毕艘置五弩手以为防援有冦则叩舷相警五百弩已彀矣比至渭桥盗不敢近时闗中兵荒斗米五百及滉米至减五之四【通鉴】
　　神策军节度使尚可孤及贼战于蓝田西破之防师围长安
　　五月壬辰尚可孤破贼于蓝田【旧唐书徳宗本纪】尚可孤迁神策京畿渭南商州节度使仇敬复来防可孤率兵击擒敬斩之遂进军与副元帅李晟决策攻讨可孤之师为先锋【尚可孤传】
　　副元帅李晟等收复京师朱泚败走
　　晟逻士得姚令言崔宣谍者晟命饭饮之遣还敕曰为我谢令言等善为贼守乃引兵叩都门贼不敢出振旅而还明日防诸将图所向众对先拔外城然后清宫晟曰外城有里闬之隘若设伏格战居人嚣溃非计也贼重甲精兵聚苑中今直击之是披其心腹将图走不暇诸将曰善乃自东渭桥移壁光泰门以薄都城连沟栅而贼将张庭芝李希倩求战晟曰贼不出是吾忧也今乃冒死来天诱之矣勒呉铣等纵兵鏖击贼攻华师急晟以精骑驰救中军噪而从大破之乘胜入光泰门再战贼却僵尸相借余众走白华贼大哭终夜不息翌日将复战或请待西师晟曰贼既败当乘机扑殄茍俟西军是容其为计岂吾利耶乃悉军军光泰门使王佖李演将骑史万顷将歩抵苑北晟先夜隤苑垣为道二百歩比兵至贼已伐木塞以拒战晟叱诸将曰安得纵贼今先斩公矣万顷惧先登拔栅以入佖督骑继之贼崩溃执其将叚诚谏大兵分道进雷噪震地令言庭芝希倩等殊死鬬晟令唐良臣等歩骑奔突贼阵成辄北十余遇皆不胜防入白华贼伏千骑出官军背晟以麾下百骑自驰之左右呼曰相公来贼惊溃禽馘畧尽泚率残卒万人西走田子奇追之余党悉降晟引军屯含元外庭令军中曰五日内不得辄通家问违者斩遣京兆尹李齐运部长安万年令分慰居人秋毫无所扰坊人之逺者宿昔乃知王师之入也明日孟渉屯白华尚可孤屯望仙门骆元光屯章敬寺晟屯安国寺斩贼用事者及臣贼宦防于市表着节不屈者择文武摄台省官以俟乘舆露布至梁帝感泣【唐书李晟传】始张光晟以精兵壁九曲距东渭桥十里密约降于晟晟之入光晟劝泚等出奔故泚挟令言庭芝休子平朱遂西走光晟卫出之因诣晟降【朱泚传】王佖者晟之甥晟在师佖无不从攻朱泚于光泰门贼方鋭佖与李演鏖战蹀血贼数北诸军乘之遂大振【王佖传】李晟破贼瑊与韩游瓌戴休顔以西军收咸阳进屯延秋门【浑瑊传】戴休顔迁奉天行营节度使合浑瑊兵破泚偏师追至中渭桥京师平又与瑊率兵趋岐阳邀泚残党加检校尚书右仆射【戴休顔传】李晟收京师次浐西元谅先奋鏖贼败之进屯苑东晟使坏苑垣入泚连战皆北遂大溃京师平【李元谅传】朱泚为晟等所败走泾州晟遣衙前将兼御史大夫张少烈上收京师露布至百僚称贺帝览之感泣百官皆出涕称万嵗曰晟防奉圣谟荡涤凶恶古之树勲力复都邑者往往有之至于不惊宗庙不易市肆长安人不识旌旗安堵如初三代以来未之有也帝笑曰天生李晟为社稷万民不为朕也【册府元】
　　秋七月车驾次凤翔
　　上问陆贽今至凤翔有迎驾诸军形势甚盛因此遣人代李楚琳何如贽上奏以为如此则事同脇执以言乎除乱则不武以言乎务理则不诚不如俟奠枕京邑徴授一官彼将奔走不暇安敢复劳诛鉏哉戊午车驾发汉中秋七月丙子至凤翔斩乔琳蒋镇张光晟等李晟以光晟虽臣贼而灭贼亦颇有力欲全之上不许【通鉴】
　　车驾还长安
　　晟遣大将呉诜以兵三千到寳鸡清道自请迎扈不许帝至自梁晟以戎服见三桥帝驻马劳之晟再拜顿首贺克殄大盗庙朝安复已即跪陈不能指日破贼至乘舆再狩乃臣不职之咎请死伏道左帝为掩涕命给事中齐映起之使就位有诏赐第永崇里泾阳上田延平门之林园女乐一列晟入第京兆供帐教坊鼓吹迎导诏将相送之帝纪其功自文于碑敕皇太子书立于东渭桥以示后世又令太子録副以赐始晟屯渭桥也荧惑守嵗久乃退府中皆贺曰荧惑退国家之利速用兵者昌晟曰天子暴露人臣当力勤死难安知天道耶至是乃曰前士大夫劝晟出兵非敢拒也且人可用而不可使之知也夫惟五纬盈缩不常晟惧复守嵗则我兵不战自屈矣皆曰非所及也【唐书李晟传】七月壬午至长安浑瑊韩游瓌戴休顔以其众扈从李晟骆元光尚可孤以其众奉迎歩骑十余万旌旗数十里晟谒见上于三桥上驻马慰抚至宫每间日辄宴勲臣李晟为首浑瑊次之诸将相又次之【通鉴】
　　八月遣浑瑊等讨李怀光军于同州
　　上命浑瑊骆元光讨李怀光怀光遣其将徐庭光以精卒六千军长春宫以拒之【通鉴】
　　冬十月怀光遣兵冦同州官军败绩
　　丙辰李怀光将阎宴冦同州官军败于沙苑诏征邠州之兵韩游瓌将甲士六千赴之【通鉴】
　　十二月浑瑊及李怀光战于干坑败绩
　　十二月乙酉浑瑊及李怀光战于干坑败绩【唐书徳宗本纪按干坑在今同州境】
　　贞元元年夏四月马燧浑瑊破李怀光兵于长春宫四月壬午马燧浑瑊破怀光兵于长春宫南遂掘堑围宫城怀光诸将相继来降诏以燧瑊为招抚使韩游瓌请兵于浑瑊共取朝邑怀光将阎宴欲争之士卒指邠军曰彼非吾父兄则吾子弟奈何以白刃相向乎语甚嚣宴遽引兵去怀光知众心不从乃诈称欲归国聚货财饰车马云俟路通入贡由是得复逾旬月时连年旱蝗资粮匮竭言者多请赦怀光李晟上言赦怀光有五不可但敇诸道围守旬时必有内溃之变何必养腹心之疾为他日之悔哉马燧入朝奏称怀光凶逆尤甚赦之无以令天下愿得一月粮必为陛下平之上许之【通鉴】
　　秋八月马燧取长春宫
　　贼将徐庭光守长春宫城燧度长春不下则怀光固守久攻所伤必众乃挺身至城下见庭光庭光再拜燧曰公等朔方士自禄山以来功髙天下奈何弃之为灭族计若从吾言非止免祸富贵可遂也未对燧曰尔以吾为欺耶今不逺数歩可射我披而示之心庭光感泣一军皆流涕即率众降燧以数骑入其城众大呼曰吾辈等更为王人矣浑瑊亦自以为不及也尝疑马公能窘田悦今观其制敌有过人者吾不逮逺矣进营焦篱堡堡将降余戍望风遁去燧济河贼将牛名俊斩怀光降河中平【唐书马燧传】
　　二年夏四月韩滉运米至闗中给军
　　闗中仓库竭禁军或自脱巾呼于道曰拘吾于军而不给粮吾罪人也防韩滉运米三万斛至陜上喜至东宫谓太子曰米至陜吾父子得生矣时禁中不酿命于坊市取酒为乐至是麦始熟市有醉人当时以为嘉瑞【通鉴】
　　秋八月吐蕃入冦遣兵屯咸阳
　　贞元二年八月吐蕃冦泾陇邠宁数道掠人畜取禾稼西境骚然诸道节度及军镇咸闭壁自守而已京师戒严上遣左将军张献甫与神策将李升昙苏清沔等屯于咸阳召节度骆元光率众戍咸阳以援之【旧唐书吐蕃传】
　　九月吐蕃逼好畤凤翔节度使李晟遣兵于汧阳败之九月以吐蕃游骑及好畤上复遣张献甫屯于咸阳凤翔节度使李晟以吐蕃侵轶遣其将王佖夜袭贼营率骁勇三千人入汧阳戒之曰贼之大众当过城下甚勿击其首尾首尾虽败中军力全若合势攻之汝必受其弊候其前军已过见五方旗虎豹衣则其中军也出其不意乃是奇功佖如其言击之众果败副将史廷光力战死之又冦凤翔城下李晟出兵御之一夕而退十月李晟遣兵袭吐蕃之堆沙堡大破之焚其储积斩蕃首扈屈律设赞等七人传首京师【旧唐书吐蕃传】
　　十二月吐蕃寇陷缘边诸州以马燧为招讨使
　　吐蕃陷夏州刺史托拔干晖率众而去据其城又寇麟州州素无城壁人皆奔散【旧唐书吐蕃传】十二月马燧为绥银麟胜招讨使【唐书徳宗本纪】
　　三年春正月淮西戌兵自鄜州叛归讨斩之
　　陈奇举淮西降诏发其兵于京西防秋防僊奇为呉少诚所杀少诚密遣人召门枪兵马使呉法超等使引兵归蒲不之知法超等遂引歩骑四千自鄜州叛归浑城使其将白娑勒追之反为所败上急遣中使勅陜虢观察使李泌发兵防遏泌遣将伏隘击之【通鉴】
　　二月复夏州
　　二月己卯华州潼闗节度使骆元光克夏州【唐书徳宗本纪】
　　八月吐蕃冦陇州刺史韩清沔败之
　　吐蕃率羌浑之众犯塞分为三道其一趋陇州一趋汧阳之东一趋钓竿原连营数十里其汧阳贼营距凤翔四十里士庶奔骇贼遣羌浑之众衣汉戎服假称邢君牙之众奄至呉山及寳鸡北界焚烧庐舎驱掠人畜百姓丁壮者驱之以归羸老者咸杀之或断手凿目弃之而去初李晟在凤翔令伐大木塞安化峡及是贼并焚之九月诏神策军将石季章以众三千戍武功唐良臣戍百里城是月吐蕃大掠汧阳呉山【通鉴注呉山县属陇州隋长蛇县地】等界人庶男女万余口浑瑊遣其将任防王以众三千戌好畤吐蕃复至围陇州刺史韩清沔与苏太平夜出兵伏于大像龛及夜半令城中及龛各举火相应贼大惊因袭其营贼乃退散【旧唐书吐蕃传】
　　冬十月吐蕃冦长武城
　　十月吐蕃数千骑复至长武城韩全义率众御之韩游瓌之将请以众助之游瓌不许及暮贼退全义亦引还自是贼之骑常往来邠泾之间诸城西门无敢启者【旧唐书吐蕃传】
　　四年夏五月吐蕃入冦韩全义御之于长武
　　四年五月蕃三万骑略泾邠宁庆鄜五州之鄙焚吏舎民阎系执数万韩全义以陈许兵战长武无功初吐蕃盗塞畏春夏疾疫尝以盛秋及是得唐俘多厚给产质其孥故盛夏入边【唐书吐蕃传】
　　盗韦士元等刼掠京城六月捕诛之
　　韦士元贞元四年四月与卢宁等四人白昼挟弓操劒于万年县常乐坊盗县吏捕之士元等突杀吏歩相自延兴门逸焉六月士元弃市居贼人豳王孙湛绞士元既死其党卢宁梁劒等三人刼近城村卢射杀捕吏居人多弃业投城徳宗乃发神策善弩骑与长安万年县官率人吏具器械急捕之又射杀神策将及县吏二十余人以刃杀一人夺弩犯围而逸又遣神策兵二百人助之居数日偷长梁劒以中矢死南山下得其尸送之卢宁等二十人竟失所在【册府元】
　　五年夏吐蕃冦长武
　　吐蕃冦长武城韩全义败之于佛堂原【唐书徳宗本纪】
　　六年春二月诏葬佛骨于岐阳
　　初岐阳有佛指骨寸余葬于无忧王寺或奏请出之以示众帝乃出之置于禁中精舍又送于京师佛寺倾都瞻拜施财物累钜万是日命中官送归岐阳神策行营节度使凤翔尹邢君牙迎防葬于旧所【册府元】
　　十二年秋九月帝如鱼藻宫
　　贞元十二年九月癸卯幸鱼藻宫即日还宫【册府元】
　　十三年夏四月帝如兴庆宫
　　贞元十三年四月壬戍幸兴庆宫龙堂求雨七月幸鱼藻宫池先深一丈更掏加四尺【册府元】
　　十四年夏闰五月长武城军乱都虞候髙崇文讨平之闰五月庚申以神策行营节度使韩全义为夏绥银宥节度使全义时屯长武城诏率其众赴镇士卒以夏州碛卤又盛夏不乐徙居辛酉军乱杀大将军王栖岩全义逾城走都虞候髙崇文诛首乱者众然后定崇文幽州人也丙子以崇文为长武城都知兵马使不降勅令中使口宣授之【通鉴】
　　秋七月吐蕃陷麟州
　　吐蕃陷麟州杀刺史郭锋湮湟堕陴系居人掠党项诸部屯横槽峯【唐书吐蕃传】
　　十八年冬十月鄜坊军乱都虞候裴玢讨平之
　　十月己酉鄜坊节度使王栖曜薨中军将何朝宗谋作乱夜纵火都虞候裴玢潜匿不救火旦擒朝宗斩之以同州刺史刘公济为鄜坊节度使以玢为行军司马【通鉴】
　　宪宗元和元年春三月夏绥留后杨恵琳作乱伏诛初韩全义入朝以其甥杨惠琳知夏绥留后杜元裳以全义出征无功以将军李演为夏绥节度使惠琳勒兵拒之河东节度使严绶表请讨之遣牙将阿跌光进及弟光颜将兵赴之夏州兵马使张承金斩惠琳传首京师【通鉴】
　　冬十月梁州戌兵谋作乱节度使栁晟慰安之
　　十月以栁晟为山南西道节度使晟至汉中府兵讨刘辟还未至城诏复遣戌梓州军士怨怒胁监军谋作乱晟闻之疾驱入城慰劳之曰汝曹何以得成功对曰诛反者刘辟耳晟曰辟以不受诏命故汝曹得以立功岂可复使他人诛汝以为功乎众皆拜谢咸诣戌所军府由是获安【通鉴】
　　十年夏六月盗杀武元衡于都城
　　上悉以兵事委宰相武元衡李师道客曰天子所以鋭意诛蔡者元衡赞之也请密往刺之元衡死则他相不敢主其谋争劝天子罢兵矣师道资给遣之至是元衡入朝有贼自闇中射杀之取其颅骨而去又入通化坊击裴度伤其首坠沟中度毡帽厚得不死京城大骇于是诏宰相出入加金吾骑士张露刃以卫之贼遗纸于金吾府县曰毋急捕我先杀汝故捕贼者不敢过急而师道客竟潜匿亡去【通鉴】
　　冬十一月盗焚献陵
　　十一月戊寅盗焚献陵【旧唐书宪宗本纪】
　　十一年春正月盗犯建陵
　　正月甲申盗断建陵门防【唐书宪宗本纪】
　　夏五月宥州军乱讨平之
　　五月丁卯宥州军乱逐其刺史骆怡夏绥银节度使田缙败之【唐书宪宗本纪　按宋白鉴注宥州治长泽本汉三封县地】
　　十三年冬十二月迎佛骨于凤翔
　　元和十三年十二月庚戌僧惟应等辞赴凤翔法门寺迎佛骨命髙品中使杜英琦监焉是月癸卯命中使赍香监领宫人十三人赴临皋驿迎佛骨先是功徳使奏凤翔府法门寺有防国正身塔塔内有释迦牟尼佛指骨一节其本传以为当三十年一开开则嵗丰人安至来年合发诏许之及至又命中使领禁兵与僧徒迎防开光顺门以纳之留禁中二日乃送京城佛寺【册府元】刑部侍郎韩愈上表切諌上怒将加极刑裴度崔羣言愈虽狂发于忠恳宜寛容以开言路乃贬潮州刺史【通鉴】
　　十五年秋八月帝如鱼藻宫冬十月如华清宫十二月如城外校猎【是年闰五月穆宗即位】
　　九月辛丑观竞渡角觝于鱼藻宫用乐十二月庚辰猎于城南壬子击鞠于右神策军遂猎于城西甲申猎于苑北【唐书穆宗纪】上将幸华清宫宰相率两省官诣延英门三上表切谏皆不听谏官伏门下至暮乃退明日上自复道出城幸华清宫独宫主驸马中尉兵千人扈从晡时还宫【通鉴】
　　穆宗长庆二年夏六月羌冦渭北
　　党项羌冦渭北掠官马【通鉴】
　　冬十月帝如咸阳十一月如华清宫
　　长庆二年十月己卯帝由复道出城狩于咸阳即日还宫十一月癸酉幸华清宫遂狩于骊山即日还宫【册府元】
　　三年秋八月帝如兴庆宫
　　上由复道幸兴庆宫至通化门赐持盂僧绢二百匹因幸五方赐从官金银铤有差【旧唐书穆宗本纪】
　　四年夏四月盗入清思殿中尉马存亮讨平之【正月敬宗即位】夏四月丙申贼张韶等百余人至右银台门杀阍者挥兵大呼进至清思殿登御榻而食弓箭库右神策军兵马使康艺全率兵入宫讨平之是日上闲变急幸左军【旧唐书敬宗本纪】卜者苏伭明与染坊供人张韶善谓之曰我为子卜当升殿坐与我共食今主上昼夜毬猎多不在宫大事可图也韶以为然乃谋结染工无赖者百余人匿兵于紫草车载以入有疑其重而诘之者韶急杀之斩闗而入先是右军中尉梁守谦有宠每两军角伎上常佑右军至是上狼狈欲幸右军以逺不能遂幸左军左军中尉马存亮走出迎自负上入军遣大将康艺全将骑卒入宫讨贼上忧二太后隔絶存亮复以骑迎至军韶升清思殿与伭明同食曰果如子言伭明惊曰事至此耶韶惧而走艺全兵至击杀之余党悉获上乃还宫盗所歴诸门监门宦者法当死诏并杖之使仍旧职存亮不自矜委权求出监淮南军【纲目】
　　敬宗宝歴元年夏五月帝如鱼藻宫
　　五月庚戍观竞渡于鱼藻宫【唐书敬宗本纪】
　　冬十一月帝如温汤
　　宝歴元年十一月庚寅幸温汤即日还宫【旧唐书敬宗本纪】初上欲幸骊山温汤左仆射李綘谏议大夫张仲方等屡谏不听拾遗张权舆伏紫宸殿下叩头谏曰昔周幽王幸骊山而为犬戎所杀秦始皇幸骊山而国亡宗宫骊山而禄山乱先帝幸骊山而享年不长帝曰骊山若此之凶耶我宜一往以验彼言幸温汤还谓左右曰彼叩头者之言安足信哉【纲目】
　　二年春三月帝如鱼藻宫
　　宝歴二年三月戊寅幸鱼藻宫观竞渡己卯赐鱼藻宫从官左右神策中尉诸司使翰林学士等锦防银器有差【册府元】
　　文宗太和四年春二月兴元军乱杀其节度使李綘二月乙卯兴元军乱杀其节度使李綘【唐书文宗本纪】南蛮冦蜀道诏綘募兵千人往赴不半道蛮已去兵还监军使杨叔元者素疾綘遣人迎説军曰将收募直而还为民士皆怒乃噪而入刼库兵綘方宴不设备遂握节登陴或言缒城可以免綘不从牙将王景延力战殁綘遂遇害幕府赵存约薛齐皆死事闻谏官崔戎等列綘寃【唐书李綘传】
　　命崔琯等宣慰山南
　　太和四年二月兴元三军作乱节度使李綘及家并被处置讫命给事中崔琯充山南西道宣慰使户部员外郎严謇为副又命中使先义逸赴兴元宣慰【册府元】
　　诏以温造镇兴元讨乱兵诛之
　　兴元军乱杀节度使李綘文宗以造气豪嫉恶乃授检校右散骑常侍兴元尹山南西道节度使造辞赴镇以兴元兆乱之状奏之文宗许以便宜从事造行至褒城防兴元都将卫志忠征蛮回谒见造即留以自卫密与志忠谋又召亚将张丕李少直各谕其防暨发褒城以八百人为衙队五百人为前军前军入府分守诸门造下车置宴牙门造曰吾欲问新军去住之意可悉前劳问既毕因令舁酒巡行酒匝未至者皆至牙兵围之亦合坐卒诘以杀綘之状志忠张丕夹阶立拔劒呼曰杀围兵齐奋其贼首教练使丘铸等并官健千人皆斩首于地血流四注监军杨叔元遽起求哀拥造靴以请命遣兵卫出之以俟朝防勅防流配康州其亲刃綘者斩一百断号令者斩三断余并斩首内一百首祭綘三十首祭王景延赵存约等并投尸于江【旧唐书温造传】
　　九年春二月浚曲江
　　二月丁亥发神防军一千五百人修淘曲江如诸司要于曲江置亭馆者宜给与闲地【旧唐书文宗本纪】
　　冬十一月李训等谋诛中宦不克训及舒元舆王涯等皆死杀郑注于凤翔
　　郑注先显训借以进及势相埒赖宠争功不两立然方事未集乃出注使镇凤翔外为助援内实猜克待逞且杀之擢所厚善分总兵柄于是王璠为太原节度使郭行余为邠宁节度使罗立言权京兆尹韩约金吾将军李孝本权御史中丞隂许璠行余多募士及金吾台府卒刼以为用十一月壬戍帝御紫宸殿约奏甘露降金吾左仗树诏宰相羣臣往视训奏言非甘露帝顾中尉仇士良鱼志等验之训因欲闭止诸宦人使无逸者时璠行余列兵丹凤门外训呼两镇军入邠宁军不至璠惧弗能前独行余拜殿下宦人至仗所约汗流不能举首士良等怪之防风动庑幕见执兵者士良等惊走训连呼金吾兵宦人曰急矣上当还内即扶辇决罘罳下殿趋训攀辇曰陛下不可去士良手搏训而踬立言孝本领众四百东西来上殿与金吾士纵击宦官死者数十人训持辇愈急至宣政门宦人郗志荣揕训仆之辇入宫舒元舆虽知谋不以告王涯曰上将开延英邪防士良遣神防卫士五百出所值辄杀涯等惶惧易服出杀诸司史六七百人复分兵屯诸宫门捕训党千余人斩四方馆流血成渠俄而元舆涯皆为兵所执涯实不知谋士良榜笞急乃自署反状诏出卫骑千余驰咸阳奉天捕亡者大索都城明日京城剽刼未止训奔凤翔为盩厔将所执传其首余党悉擒皆腰斩枭首以狥【唐书李训传】王守澄死注奏言守澄国劳旧愿身防丧因羣宦者临送欲以镇兵擒诛之训畏注专其功乃先五日举事注率五百骑至扶风闻训败乃还监军张仲清用其将李叔和策访注计事斩其首兵皆溃去【郑注传】
　　开成三年春正月京城大索
　　正月甲子宰臣李石遇盗于亲仁里中劎断其马尾又中流矢不甚伤是时京城大恐捕盗不获既而知仇士良所为乙丑常防官入朝者九人而已余皆潜窜累日方安【旧唐书文宗本纪】
　　五年冬十月回鹘冦边诏屯兵云迦闗以备之【是年四月武宗即位】
　　可汗牙部十三姓奉乌介特勒为可汗南保错子山黠戞斯已破回鹘得太和公主又自以李陵后与唐同宗故遣使者达干奉主来归乌介怒追击达干杀之刼主南渡碛边人大恐进攻天徳城振武节度使刘沔屯云迦闗拒却之【唐书回鹘传　按错子山天徳军皆在今榆林套内】
　　十二月帝如云阳
</div>
    <div class="pagination">
<a href="陕西通志_page426.html">上一页</a><span>...</span><a href="陕西通志_page422.html">422</a><a href="陕西通志_page423.html">423</a><a href="陕西通志_page424.html">424</a><a href="陕西通志_page425.html">425</a><a href="陕西通志_page426.html">426</a><span class="current-page">427</span><a href="陕西通志_page428.html">428</a><a href="陕西通志_page429.html">429</a><a href="陕西通志_page430.html">430</a><a href="陕西通志_page431.html">431</a><a href="陕西通志_page432.html">432</a><span>...</span><a href="陕西通志_page428.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
