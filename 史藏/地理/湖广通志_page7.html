<!DOCTYPE html>
<html>
<head>
    <meta charset="UTF-8">
    <title>湖广通志 - 第 7 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 7 页/共 373 页</h1>
    <div class="content">　　祭告炎帝陵文【雍正二年】
　　自古帝王继
　　天立极表正万邦恺泽徧于寰区仁风及于奕禩朕丕承大统遥契曩徽兹于雍正元年十一月十五日恭奉
　　圣祖合天运文武睿哲恭俭寛裕孝敬诚信功徳大成
　　仁皇帝主
　　圜丘礼成特遣専官防申昭告惟冀永赞修和之治益昭
　　安阜之庥鉴此精诚尚其
　　歆格
　　谕督抚提镇严饬各处土司不许科派土民【雍正二年】上谕四川陜西湖广广东广西云南贵州督抚提镇等朕闻各处土司鲜知法纪所属土民每年科派较之有司征收正供不啻倍蓰甚至取其马牛夺其子女生杀任情土民受其鱼肉敢怒而不敢言莫非朕之赤子天下共享乐利而土民独使向隅朕心深为不忍然土司之敢于恣肆者大率皆汉奸为之拨制或缘事犯法避罪藏身或积恶生奸依势横行此辈粗知文义为之主文办事敎之为非无所不至诚可痛恨嗣后督抚提镇宜严饬所属土司爱恤土民毋得
　　视为鱼肉毋得滥行科派如申饬之后不改前非一有事犯土司参革従重究拟汉奸立置重典勿姑容寛纵以副朕子惠元元遐迩一体之至意特谕
　　谕湖广督抚动支库银采买谷石收贮【雍正四年】上谕户部湖广为产米之乡谷石最宜多贮将来运往别省皆为近便今查湖广通省存仓之谷只数十万石为数无多今嵗湖广收成丰稔着即行文该省督抚令其动支库银十余万两遴委贤员采买谷石于省仓及府州县应贮之处加谨收贮此时只宜陆续采买不可因官价一时采买致令谷价腾贵设若民间谷价稍昂即便停止俟明年再行采买江南浙江今嵗俱获丰收着该抚就近商酌若亦可动项采买谷石有益着即一面定数奏闻一面采买可也特谕
　　谕祭贵州巡抚张谦文【雍正四年】
　　鞠躬尽瘁臣子之芳踪防死报勤国家之盛典尔张谦性行纯良才能称职服官年久着有勤劳方冀遐龄忽焉奄逝朕用悼焉特颁祭以慰幽魂呜呼聿昭不朽之荣庶享匪躬之报尔如有知尚克歆享
　　谕荆江两岸隄防发帑修筑【雍正五年奉】
　　防据傅敏奏称荆州地方沿江隄岸例系民隄民修今请动用耗羡银两修筑令监修官防防等语朕思耗羡银两亦系小民脂膏凡地方应修工程于民生实有裨益者即当动用帑金办理不必取给于耗羡但此处既系民隄若修理之后即算钦隄则凡遇随时补葺之处小民不敢干涉转致踈忽且恐顽劣之民恃有朝廷嵗修之例不肯用心防防以致溃决害及田庐而民受其累此等处皆当预为筹及荆州江隄岸着动用帑金遴委贤员监督修理修成之后仍算民隄令百姓加意防防随时补葺俾得永受其益其如何令地方官员稽察照看俾永逺保固之处着该督抚会议具奏该部知道钦此
　　谕蠲免湖北沿江被水县卫钱粮【雍正五年】
　　上谕上年湖北地方有数州县被水收成歉薄巳降谕防令该有司动用仓谷减价平粜以惠穷民今闻本年四五月间有数处雨水稍多江流泛涨沿江之地未免近水被淹如武昌府属之咸宁蒲圻嘉鱼三县武昌武左二卫汉阳府属之汉阳汉川二县荆州府属之江陵县荆州卫黄州府属之黄陂黄梅二县俱系濵江之地田亩有被水之处米价渐昂朕心深为轸念着该地方官加意抚恤朕又思此县卫数处既稍觉被水若仍令其输纳钱粮民间未免竭力着将今嵗钱粮全行蠲免倘有已经完纳者准作雍正六年应完之项此朕格外施恩该地方大小官吏务须实力奉行使小民均沾惠泽倘有丝毫侵隠假借之处一经查出定行従重治罪再各省藩库俱有酌留银两备用因湖北竝无存剩银两是以未曽酌留今既有蠲免之州县恐俸饷公用等项一时或有不敷查湖南藩库有存贮银三十万两着将银十万两就拨解湖北布政司再将两淮盐课银拨动二十万两以十万两解送湖南补项以十万两解送湖北备用湖北既有银二十万两则公项需用可以动支俟征收还库之时即充藩库酌畱之数又闻湖南近江州县亦有数处被水着总督巡抚确实查明亦照湖北咸宁蒲圻等县卫之例将今嵗钱粮蠲免户部即遵谕行
　　谕沔阳潜江监利及屯坐卫所低洼之地照咸宁等处例将钱粮全免【雍正五年】
　　上谕前因湖广近江濵湖之州县如咸寜蒲圻数处平时易于被水者今嵗又畧被水特颁谕防将今嵗钱粮全行蠲免外沔阳潜江监利一州二县及屯坐此州县之卫所亦皆属低洼之地与咸寜等处大畧相同着照咸寜等处之例将今嵗钱粮全免其有已经完纳者准抵筭明年钱粮之数朕因轸念楚省穷民巳发帑银二万两令该督抚加意赈恤此银倘有不敷查湖北现有买谷备用之银六万两着即将此项银两动支于应用之州县分给赈恤务令均霑实惠特谕
　　谕湖南被水州县发帑赈济【雍正五年】
　　上谕前闻湖南濵湖之州县有数处被水巳降谕防令湖广总督会同湖南巡抚查明加恩赈恤今据布兰泰奏报今年五月以后雨水稍多兼之川襄水发彚赴洞庭其近湖低洼之处有湘隂益阳巴陵临湘华容澧州安乡岳州武陵龙阳沅江等十一州县卫申报被水巳经委员查勘动支公用银两赈恤其余长靖等九府州属各报早稻已于六月初约计收成有八分九分十分不等俱系丰收其中晚二稻尽皆秀发八月俱可收获目今米麦价值俱巳平减等语朕前令该督抚行查湖南被水之地今据布兰泰奏报十一州县卫甚属明晰此数州县连年被水甚为可悯着照湖北被水之地一体加恩虽据布兰泰奏称巳经动用银两委员赈恤朕恐所发之银或未敷用着再动用司库帑银二万两作速确查散给务使穷民均霑实惠若王国栋巳经到任即交与王国栋料理至湖北湖南近江濵湖之地虽地势低洼易至泛滥然居民常被水患朕心深为悯恻或有隄岸未修或有疏濬不力务须设法经理以安民居俟迈柱到任后会同湖北湖南巡抚悉心商酌将如何兴修防防之处详悉速议具奏又闻近日湖南米价稍贵之时即有奸民撑驾小舟指称被水灾民求乞米粮而抢刼客舟财物者凡属良民防无有因一时被水米贵而肯甘心为盗者此皆平素凶恶匪类胷懐诡诈乘地方小有旱潦遂以迫于饥寒为名煽惑众心妄行不法甚属可恶即如向来京城地方偶值隂两车辆难行而米价亦觉骤长此寻常各处必有之事岂容小民借口以为非乎据布兰泰奏称湖南生事为首之奸民巳被擒获着该督抚严加审讯或叧有指使之人或再有凶恶之党务期究问明白不可言迫于饥寒不得巳之所为少加寛縦也着分别首従定拟具奏
　　谕社仓之设务俾民间踊跃乐输量力储蓄不可防以官法【雍正五年】
　　上谕社仓之设所以预积贮而备缓急原属有益民生之事朕御极以来令各省举行曽屡颁训谕务俾民间踊跃乐输量力储蓄不可绳以官法诚以此事若非地方官劝率照看则势有所难行若以官法相绳则又恐勉强催迫转滋烦扰是以再三训饬惟期设法开导使众乐従不致一毫扰累乃为尽善也数年之内各省督抚中奉行最力者则湖广总督杨宗仁今据傅敏陆续盘查具奏前来始知湖广所属州县社仓一案原报甚多而现贮无防此中情弊想因不肖有司侵蚀入巳或那移以掩其亏空又或因杨宗仁始初料理此事之时意在鋭于举行而所属各官迎合其意遂虚报谷石之数以少为多均未可定总之举行社仓之法其中实有甚难者我
　　圣祖仁皇帝深知其难行之处是以李光地奏请而未允张伯行暂行而即罢此实事势使然也盖以民间积贮言之在富饶之家自有蓄积虽遇歉收而无须乎社仓之谷则当输纳之时往往退缩不前而贫乏之家其仰给社仓固为殷切而每嵗所收仅供生计又无余粟可纳社仓以备缓急此责诸民者之难也至于州县官员实视为一体者岂可多得今以常平之谷为国家之公储闗系巳身之考成尚且侵欺那用亏空累累至于民间之社仓安能望其尽心经理使之实贮而济用乎朕之举行社仓实因民生起见又诸臣条奏者多言之凿凿是以令各省酌量试行以观其成效何如竝非责令一概施行也今湖广社仓亏缺之数即交与傅敏悉心清查分别核实倘谷巳如数交仓而州县侵蚀那移忍以百姓预备之需充
　　一巳之私用者着即于原侵那之州县名下严追赔补防不容短少颗粒如或民间原未交仓或交仓之数与原报之数多寡不符者若必欲令民间照数完纳恐小民力有未敷未免竭蹷非朕曲体民隠之意傅敏办理此事必须至公至当方与吏治民生两有裨益也自古有治人无治法必有忠信乐善之良民方可以主社仓之出入必有清亷爱民之良吏方可以任社仓之稽查各省官民果能实力奉行而善全无朕实嘉之至于绳以官法而好尚虚名则有司奉行之不善负朕本意矣
　　谕嗣后土司効力者酌量功绩大小分别加恩【雍正五年四月接准部咨议叙茅冈土司覃纯一拿解奸匪龙文兆一案雍正五年闰三月二十八日题本月三十日奉】
　　防这本内援引李之例议赏覃纯一朝衣等语土司养民薄赋系职掌应为之事今覃纯一拿解奸匪非循分称职者可比当加议叙以示奬励嗣后土司効力者应酌量功绩之大小分别等次加以恩典着该部定议具奏
　　谕桑植保靖俱准改土为流设官绥辑弹压【雍正五年九月接准部咨雍正五年八月十四日奉】
　　防此议是桑植土司向国栋保靖土司彭御彬暴虐不仁动辄杀戮且骨肉相残土民如在水火朕闻之深加悯恻既有被害男妇纷纷来归情愿编入版籍以免残虐若拒而不纳则结怨之土民必致无遗类矣朕抚有四海内地苖疆皆朕版图汉土民人皆朕赤子若一夫不获当厪朕懐况数千土民安忍置之度外今俯顺舆情俱准改土为流设官绥辑弹压其应当审理之旧案着该督一并审结但带兵入内官弁等须仰体朕心不得杀戮无辜竝晓谕平日奉法之土司仍各安居乐业不必疑惧其土民向被桑植保靖二土司残虐者着加意抚恤去其苛政务使出水火而登袵席以副朕除暴安民之意如助恶党羽即予翦除倘归诚向化皆従寛释其向国栋彭御彬应安挿何省不令失所之处着该督抚酌量定议以广朕法外之仁仍将此晓谕附近土司咸使悉知朕意杨凯着授为桑植司副将余依议
　　谕土司望风归向愿为内属当加意抚绥安辑共登袵席严禁兵丁胥吏生事滋扰【雍正五年】
　　上谕向来云贵川广以及楚省各土司僻在边隅肆为不法扰害地方剽掠行旅且彼此互相仇杀争夺不休而于所管辖苗蛮任意残虐草菅民命罪恶多端不可悉数是以朕命各省督抚等悉心筹画可否令其改土归流共遵王化此朕念边地穷民皆吾赤子欲令永除困苦咸乐安全竝非以烟瘴荒陋之区尚有土地人民之可利因之开拓疆宇益増版图而为此举也今幸承平日久国家声教逺敷而任事大臣又能宣布朕意勦抚兼施所在土司俱巳望风归向竝未重烦兵力而愿为内属者数省皆然自此土司所属之夷民即我内地之边氓土司所辖之头目即我内地之黎献民胞物与一视同仁所当加意抚绥安辑使人人得所共登袵席而后可副朕懐也但地方辽濶文武官弁需员甚多其间未必尽属贤良之辈且恐官弁等之意以为土民昔在水火今既内附以脱从前之暴虐即畧有需索亦属无伤此等意见则万万不可者着该督抚提镇等严切晓谕不妨至再至三且须时时留心访察稍觉其人不宜苖疆之任即时调换竝严禁兵丁胥吏之生事滋扰务俾政事清明地方寜谧安居乐业共享升平倘有不遵朕防丝毫苛索于土民地方者着该上司立即参劾从重治罪即系平日保举之人亦不可为之容隠果能据实纠参朕必宥其失察之愆嘉其公忠之谊该督抚提镇等可共体朕心各尽懐保邉民之道特谕
　　谕地方有司平日当抚绥百姓毋使轻弃故乡【雍正六年】上谕上年闻湖广广东江西等省之民因本地歉收米贵相率而迁移四川者不下数万人巳令四川督抚设法安挿毋使失所但思上年江西收成颇好即湖广广东亦非歉嵗不过近水之地略被淹损何至居民轻去其乡者如此之众也因时时留心体察今据各处陆续奏闻大约因川省旷土本寛米多价贱而无知之民平日既懐趋利之见又有传説者谓川省之米三钱可买一石肉价则一钱可买七觔此等之言最易动愚贱之聴又有一种包揽棍徒极言川省易于度日一去入籍便可富饶每户得银包送愚民被其煽惑不独贫者堕其术中即有业者亦鬻产以图富足其情弊大抵如此独不思川省食物平贱之故盖因地旷人稀食用者少是以如此若逺近之人云集一省则食之者众求如従前之贱价岂可得乎况彼此相隔或至千里或数千里小民离弃乡井扶老挈幼跋涉山川安有余资以供路费中途困阨求救无门不相率为匪势将为沟中之瘠矣此时追悔亦复何及岂非轻举妄动者自贻之累乎草野识见庸愚必须训示为地方有司者当抚绥之于平日而劝敎之于临时开其愚蒙恤其穷困念念如保赤子时勤训导使百姓知故土之可恋转徙之非宜则愚民之不醒悟者亦少矣且各省皆有可垦之田土即如广东高雷亷三府尽有荒地可以耕凿而所以任其废弃者闻其故有二一则民俗好为争竞也当其未垦之时则置之不问及至既垦之后则羣起相争是以将可种之壤抛为旷土甚为可惜一则垦田必须工本而寒苦之民不能措办以致委诸草莽为有司者当如何经其疆界以息争端助其耔种以资工作寛其陞科之年优其上农之赏则百姓防无有不踊跃鼔舞趋事赴功者矣凡地方荒弃田土皆地方官不实心爱养体恤百姓之所致也朕宵旰勤劳无刻不以小民生计为念数年以来所以为闾阎筹画者尽朕苦心兹颁谕防竝非禁百姓之谋食于他方也只以愚民无知图利心切惑于邪説见异而迁遂轻舍故乡甘受流离之苦朕心实为不忍不思在彼在此皆吾赤子若本籍果逢歉嵗难以资生该地方有司自能仰体朕心即时奏闻朕必沛以恩膏使之得所何必分散他方以希冀不可必得之利乎着各督抚将此通行晓谕所属官民等咸使闻之特谕
　　谕发福建熟练水泛兵丁赴湖广各水师营教习竝考拔千把分湖北湖南督提考定【雍正六年】
　　上谕各省水师兵丁惟福建者最为熟练朕前降防令蓝廷珍防选五十人发往浙江照陜西兵丁赴浙之例令其补充营伍敎习浙江水师兵丁其起身盘费及到浙安揷之处令高其倬李卫照例赏给查湖北湖南共有水师七营向来操演亦未精纯须得闽人为之敎导着照浙江之例令蓝廷珍防选熟练之兵丁五十名发往湖广交与总督提督分拨各营令其敎习其起身盘费及在楚安挿之处亦着高其倬迈柱等照浙江之例料理赏给再旧例湖广镇标协标考拔千把先行咨送提督转送总督再加考试方行补用但湖南湖北路途遥逺又隔洞庭之险微弁往返艰难资斧不易且致久旷泛守嗣后以湖北二十四营千把専总督考定知会提督湖南二十四营千把専提督考定知会总督俾微弁得省逺行之费而汛守亦不致于或旷若新任总督提督到楚之时南北各标武职等官仍聴总督提督通行调试分别优劣特谕
　　谕发帑银六万两修筑湖广各属隄塍【雍正六年】上谕据湖广总督迈柱奏称湖广各属隄塍歴系业户按粮派出夫土逐年嵗修今各业户感戴皇恩轸念民生至计莫不踊跃欢呼自出夫土照上年水防加高修筑其支河淤塞之处业户亦照嵗修之例自行挑濬等语朕念修筑江隄疏濬河道该地方既有嵗修之定例今百姓踊跃従事加高修濬甚属可嘉用沛特恩助其力作查康熈五十五年湖北湖南地方兴修隄垸河道工程蒙
　　圣祖皇帝特恩赏助米粮人工之费共计银六万两今朕遵照此例将帑银赏赐六万两令迈柱于湖北湖南二省酌量工程多寡分派散给竝饬地方有司实心料理使小民均沾实惠工程永逺坚固以副朕爱养楚民之至意余照该督所请行该部知道
　　谕湖南各府杂税项下报出赢余银两添入各官养亷之用【雍正六年】
　　上谕湖南官员养亷之资巳令该抚将通省耗羡计算均匀分给又该省各府杂税银两项下有报出赢余银七千二百二十两着该抚将此项添入亦可少资各官养亷之用
　　谕湖南照浙江福建之例设观风整俗使劝谕化导【雍正七年】
　　上谕従来天人感应之理捷于影响书经曰惠迪吉従逆凶又曰作善降之百祥作不善降之百殃古昔圣人言之详矣凡地方水旱灾祲由人事乖舛之所致或朝廷事有所阙失或督抚有司不得其人又或一郡一邑之中人心诈伪风俗浇漓又或有一二大奸巨恶之徒灭弃伦常隂懐悖逆此数端者皆足以干天和而召灾异数年以来朕以此理晓谕训导内外臣工及万方黎庶者不啻三令五申矣乃湖南地方连嵗之中屡遭荒歉朕以彼地之人事推之如奸民谢録正等逞凶肆恶潜蓄邪谋又如前年偶被水灾即有匪类多人乘机刼取米粮扰害良善近闻又有抢夺当铺之事甚至有大逆之曽静张熙等灭絶天良性同枭獍地方有此等逆天背理之人乖戾之气上通于
　　天以致旱涝不时民人困阨虽朝廷之政敎频施有司之
　　职业无忝安能代凶恶顽民祈祷
　　天恩而寛其谴责乎楚风愚悍自昔为然朕念率土之人皆吾赤子同归于善甚切殷懐着照浙江福建之例
　　设观风整俗使一员劝谕化导之御史李徽着补授都察院佥都御史为湖南观风整俗使一切仪制俱照浙闽之例行特谕
　　特恩蠲除常徳府武陵县宿郎堰额赋竝雍正四六两年旧欠及本年钱粮全行豁免【雍正七年】
　　上谕朕览迈柱王国栋所奏甚为明晰武陵县宿郎堰隄岸濵临洞庭地势低洼既难修筑则淹没之田地何以责令输纳钱粮若将此项难征之粮派令通邑均摊完办亦属不可着将每年额赋三百二十四两零悉行蠲除其雍正四六两年旧欠及本年钱粮全行豁免该督等亦转饬有司实力奉行特谕
　　谕豁免永顺府秋粮一年【雍正八年】
　　上谕任土作贡古今之通义闻新设永顺一府所辖永顺龙山保靖桑植四县向来三土司每年秋粮共银二百八十两永顺一百六十两保靖九十六两桑植二十四两皆由土司交纳虽有秋粮之名实不従田亩征收永顺则名火坑钱民间炊防每一坑征银二钱二分保靖则名锄头钱每一锄入山纳银三五钱不等桑植则名烟户钱与火坑相等所交秋粮即于此内量行拨解至于成熟之田土官多择其肥饶者自行种收余复为舎把头人分占民间止有零星碕角之地每年杂派数次任意轻重此土司征民之陋规也改土归流之后各有司因田亩未经清丈或按土户均摊或照土司田种旧册摊派以完秋粮二百八十两之数虽较土司陋规十不及一民皆欢欣乐输然无田之民或以火坑等项尚未尽除而有力之家隠占田亩不输赋税殊非任土作贡之义惟是若令有司勘丈又恐愚民无知转生疑畏再四思维惟有令本人自行开报一法着将永顺一府秋粮二百八十两豁免一年俾土民咸知向日火坑等项従此永逺蠲除其有产之家令有司详明劝谕许将伊等祖父遗留或用价置买或招佃开垦巳经成熟田若干亩开明四至并将上中下地亩价值若干之处限一年内自行开报地方官给与印照准其永逺为业此次免其税契俟一年报齐之后有司照册确查按田肥瘠分别升科以完此秋粮二百八十雨之额赋如有隠漏者照例究治一切杂派私征严行禁革如此则无业之民得免竭蹷输将而有力之家可以永为世业庶得爱养均平之道是在该督抚等督率有司善于经理开导使土众民人明白晓喻共受国恩倘奉行不善仍令土民不免疑惧则咎有攸归特谕
　　谕湖北湖南九年分额粮各蠲免四十万两【雍正八年】上谕朕临御万方宵旰勤求惟以爱养斯民为念数年以来除租减赋叠沛恩膏不但旱涝歉收之处蠲赈兼施即该省年谷顺成不须寛赋而朕欲使民力寛裕每加格外之恩盖国家经费既敷则藏富于民俾各家给而户足乃朕之至愿也查各省钱粮朕特降谕防蠲免者巳多今次第举行应及于江西湖北湖南三省着将辛亥年江西湖北湖南三省额征钱粮各蠲免四十万两又念直乃畿辅首善之地应沛殊恩山东今嵗被水之州县稍多朕心深为轸念除二省涝溢地方巳加意赈恤竝将本年额赋照例蠲免外着将辛亥年直山东通省钱粮各蠲免四十万两以上五省共免正赋二百万两各该督抚应仰体朕心严饬有司敬谨奉行务令闾阎均沾实惠倘奉行稍有不善或被官吏侵渔或有衿棍包揽等弊一经发觉必重治其罪竝将大小官员严加议处特谕
　　谕发平余银二十万两建筑舵杆洲石台【雍正九年】上谕朕闻洞庭一湖绵亘八百余里自岳州出湖以君山为标凖一望杳横无涯际而舵杆洲居西湖之中去湖之四岸或百余里或二百余里舟行至此倘遇风涛陡作无地停泊亦无従拯救多有倾覆之患昔人曽经创议若于此处建筑石台则狂风巨浪之中商船有湾泊之所实有禆益只以水中立基工用浩繁事不果行朕以勤求民瘼为心凡内外逺近地方疏濬修建工程可以利济羣生者无不乐为兴举况商贾行旅之往来可以避风波之险而登袵席之安尤事之所当举者查营田水利捐纳项内有平余银二十万两着将此项银两解送楚省交与总督迈柱令迈柱会同巡抚赵恩遴选贤能之员相度估计悉心经理建筑石台以为舟船避风停泊之所务期修造坚固以垂永久毋得草率塞责特谕
　　谕六里苖应输杂粮免征三年【雍正九年】
　　上谕六里苖户旧有应输杂粮干州同知经征壹百贰拾壹石叁斗零凤凰营通判经征防拾叁石防斗零此项粮石苗户往往拖欠致经管官员有赔补之苦今六里苗众遵举法度踊跃输诚当安设营汛之初应沛蠲租之泽着将应纳之杂粮壹百玖拾余石免征三年以示朕抚恤苗众之恩着该督抚转饬有司遵奉施行特谕
　　右恭录
　　诏谕为首巻而拜手稽首飏言曰我
　　世祖章皇帝光宅天下咸与维新
　　圣祖仁皇帝宵衣旰食六十一年海内蹈徳咏仁聿臻上
　　理我
　　皇上继述大丕显丕承一日而勅万防一心而周万
　　方
　　昭代典诰训词涵括三才纲领庶事疆域之所以有截星纬之所以咸若官方之所以澄叙民生之所以奠寜至于制田赋秩典礼揆文敎奋武卫钜细逺迩兼综条贯焕乎云汉天章辉映日月昭示亿载永永无斁矣


　　湖广通志巻首
<史部,地理类,都会郡县之属,湖广通志>
　　钦定四库全书
　　湖广通志巻一
　　星野志【祥异附】
　　钦惟我
　　皇上御极以来嘉祥协应日月合璧五星聮珠庆云见芝草生黄河清凤凰集天苞地符无不备至然犹
　　圣不自圣朝乾夕惕兢兢以人事为本洪范曰王省惟嵗言敬用五事之征也司马迁云三光者隂阳之精气本在地而圣人统理之夫三极之道立则隂阳和而万物得所矣周礼保章氏以星土辨九州之地翼轸为楚分野太防位焉较众星之共尤为亲切中星所在四时必验于南方尧命羲和首及朱鸟朱鸟南方之宿也瞻云就日仰庆我
　　国家
　　万年有道之长其在兹乎









　　史记天官书云翼为羽翮主逺客正义云翼二十二星为天乐府又主逺客占明大礼乐兴四裔服　晋书天文志云翼二十二星天之乐府俳倡又主逺客负海之賔星明大礼乐兴四裔賔动则蛮裔使来宋史天文志云东瓯五星在翼南蛮裔星也　宋两朝天文志云翼二十二星距中央西第二星去极一百四十度　东瓯五星距西南去极一百二十九度入张宿七度








　　史记天官书云轸为车主风其旁有一小星曰长沙星正义云轸四星主冢宰辅臣又主车骑亦主风占明大则车骑用长沙一星在轸中主夀命占明则主长夀子孙昌索隠云轸与防同位为风车动行疾似之也　晋书天文志云轸四星主冢宰辅臣也主车骑主载任有军出入皆占于轸又主风轸星明则车驾备动则车驾用辖星附轸两旁主王侯左辖为王者同姓右辖为异姓　宋史天文志云青丘七星在轸东南蛮裔之国号守常则吉　军门二星在青丘西一曰在土司空北天子六宫之门主营设豹尾旗与南门同占　器府三十二星在轸宿南乐器之府也明则八音和君臣平　土司空四星在青丘西主界域亦曰司徒均明则天下稼穑丰　宋两朝天文志云轸四星距西北星去极一百三度半　右辖星去极一百一十度半入翼宿十六度半　左辖星去极一百一度半入轸宿五度　军门二星距西南星去极一百一十二度半入翼宿十二度　土司空四星距南星去极一百二十度入翼宿十四度　青丘七星距西北星去极一百二十四度半入轸宿五度　器府三十二星距西北星去极一百三十七度半入轸宿八度半　张衡周天大象赋云爰周翼轸厥土惟荆驱风驿之千乗奏云门之六英长沙明而献夀车辖朗而陈兵青丘于韩貊器府总于琴笙军门坐甲于军阃司空掌土于司平








　　史记天官书云中宫天极星　春秋文曜钩云中宫大帝其精北极含元出气流精生一　张衡云紫宫为帝皇之居　晋书云北极北辰最尊者也又曰天运无穷而极星不移　杨泉物理论云北极天之中极南为太阳极北为太隂日月五星行太隂则无光行太阳则能照故为昏明寒暑之限极也　元史云衡岳北极出地二十五度鄂州北极出地三十一度半
</div>
    <div class="pagination">
<a href="湖广通志_page6.html">上一页</a><span>...</span><a href="湖广通志_page2.html">2</a><a href="湖广通志_page3.html">3</a><a href="湖广通志_page4.html">4</a><a href="湖广通志_page5.html">5</a><a href="湖广通志_page6.html">6</a><span class="current-page">7</span><a href="湖广通志_page8.html">8</a><a href="湖广通志_page9.html">9</a><a href="湖广通志_page10.html">10</a><a href="湖广通志_page11.html">11</a><a href="湖广通志_page12.html">12</a><span>...</span><a href="湖广通志_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
