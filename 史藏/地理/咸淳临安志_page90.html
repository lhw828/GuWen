<!DOCTYPE html>
<html>
<head>
    <meta charset="UTF-8">
    <title>咸淳临安志 - 第 90 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳临安志 - 第 90 页/共 177 页</h1>
    <div class="content">桐江水东注过孝子许彧故庐
　　　　新城县
深浦
在县南二十五里昌西乡乘潮来往增减溉田五十顷
　　　　盐官县
百尺浦
在县西四十里舆地志云越王起百尺楼于浦上望海因以为名【今废】
咸淳临安志卷之三十七
　志〔二十二〕
　　山川十六
　　　井
　　　　城内外
　　　　　吴山井
在吴山之北钱氏时有韶国师者始开此井品其水味为钱塘第一盖山脉融液独源所锺不杂江湖之味故泓深莹洁异于众泉　淳佑丁未大旱城中诸井皆涸独此日下万绠如常时都人神之赵安抚（上与下心）奏立祠以旌异焉又为亭覆井上
题咏【楼参政钥诗寒泉龙王堂道流王德正屡求吴山井记而临安图经所载甚略无可考证赋长句以遗之钱塘东南一都会西湖宛在高城外凿为六井引入城唐相邺侯功尚在吴山横亘城中央左右江湖尽襟带寒泉迸溢清且甘发自灵源匪分派天目两乳龙凤来秀气所锺此其最海濒斥卤润作咸安得一泉独滂沛　圣朝驻跸势日隆民聚五方真众大旱岁不干潦不溢环甃老砂期勿坏抱瓮辘轳万夫汲飞泉仰流筒似快取之不尽用不竭数里赤肩竞分卖人言神龙宅其下济物阴功不胜载川泽固多资灌溉此井尢能济阛阓　皇家德泽如此泉福祚与之俱不改○傅魁行简跋大参以诗代记吴山井井之惠利得是诗而愈无穷主祠道流王德正持诗相示予谓后世官民既分凡利之在民者以官治之非徒无益祗有害且捍江有卒开湖有司浚治河渠亦有职利孰为兴害孰为去徒蠹财蚀廪而已他时一有修治直重费县官而后事克举今王德正主井旁龙祠道家者流因利为利而不言利沿功为功而不言功德正勉之窒罅平圮锺美屏恶民不扰而惠以迁继正者益勉之官毋夺其职庶乎井之利其永存诗载楼氏家集王德正能求记而不能刊诗以传亦一欠事也】
　　　　　天井
在天井巷旧记宝月山上有天井后废　嘉泰二年火因掘土得甃砌处有石版刻云会同五年重修遂作亭其上【又真际院亦有天井大旱不竭】 
记文【殿中林御史采记云临安今为天府有坊以天井名旧矣土名亦谓天井巷窃意衖中有井从古而然望宝月山黑龙潭不远最承天雨异于诸井故以天井名之按临安志大井自相国而下有六十井自吴山而下三十有一初无天井之名独于黑龙潭有云宝月山一名天井山下有天井巷天晴则潭水碧色可爱遇有雨先一日变黑然此所谓黑龙潭也非天井也相传皆谓极太守张公枃之力经年物色莫知天井所向遂附会其说于黑龙潭之下然此说非特张公枃为然太守周公淙尝为序引则自　乾道丁亥之为是志也已不知有是井矣尝考其地自清河坊以西有衖直南实天井坊也有井深广湮没既久人皆能言之但民居匼匝无所寻访而志中所载独此见遗遂不复问往往一方食用多是湖水闲有穿成小井仅给一家思欲剖天井之藏以备万家之汲不翅如渴　嘉泰二年六月六日郁攸发于故张循王之第延燎巷中七百余家太守丁公常任得此井于瓦砾之场视台谏公廨若引绳而近始见端倪即趣寄掘清泉迸溢凡数日乃得其极底深五十余尺广十余尺井既复旧汲泉（目氐）之其清可鉴饮之甘美可以涤烦当三伏盛暑可畏此泉乃能续久断之脉行者居者睹此浚发泠然四达如醴泉之出于地不知其有暑气抑见天府之大所谓天井者亘古常存迄今复见人有得　建炎铜钱于井中者度其湮没必在　建炎之后虽得之于天者其废兴亦必有时也然则昔人以此井而名此坊亦欲后人有所考尔顾乃不得与六井并载于志复意料黑龙潭之为此井岂不误哉今丁公命创亭以覆其上太守李公澄继之促令幕僚赵汝铎毕其役使一方万家日汲于其下随取随足愈用愈不穷真再见之异无垠之利也昔帝尧之民凿井而饮犹曰不知帝力何有于我今　皇上驻跸于此　仁恩德泽汪濊如漏泉民皆尧民也井不待凿天者自还歌咏帝力抑当如何兹又圣朝盛事也敢不并书之是年八月十一日】
郭公井
在万松岭下
郭婆井
在铁冶岭北
郭儿井
在青平山
上四眼井
在寿域坊仁王院前
下四眼井
在长庆坊竹竿巷
白鳝井
在金地山步军司衙兵寨
鳗井
在清沙湾
上井
在铁冶岭下
上八眼井
在宝月山下
下八眼井
在秘书省相对
六眼井
在后巿街
沈婆井
在万松岭上
甜瓜井
在六部前
旧双门外大井
在四方馆之北
南仓前大井
在旧南省仓前
沈公井
在太学后【绍定中因展拓学基今在学后门又巿西坊内北亦有沈公井】 
祥符寺井
吴越王开凡九百九十眼后为军器所（烟去火改）塞今仅存数井
义井
在荐桥北【俗呼四眼井水宜染紫与他井异染工多取焉】 
双井
在道明桥东
长惠井
在丰乐桥西
棚心双井
在定民坊
灵鳗井
在凤凰山南塔寺【今额曰梵天寺】 先是四明阿育王山有灵鳗井传云护塔神也后钱氏迎育王舍利归国井中鳗不见钱氏乃于寺廊南凿石为井而鳗常现僧录赞宁有鳗井记刻塔石上今不存
乌龙井
在钱武肃王庙前
砂井
在六和塔寺之南上有铁井栏
龟儿井
在西溪覆以石龟穴其背以汲
西溪方井
在西溪有亭扁曰方井米元章书
西四眼井
在净慈寺北
炼丹井
晏元献公舆地志云天竺山下葛仙翁炼丹井今在下竺藏院
烹茗井
见武林山
相公井
在铁冶岭步司衙　绍兴闲节度使赵密为步帅口浚此井水极清甘军人呼为相公井上有亭
惠利井
在清湖洪福桥杨和王府内通西湖水口其孙奉议文晋撤库屋为井以便众汲因作亭覆之
六井
见西湖门
金沙井
详见孤山
　　　　　龙井
本名龙泓吴赤乌中葛洪炼丹于此道西湖南山登风篁岭涧泉决决与幽花野草延缘山磴更上岭背岩壑林樾皆老苍而西湖已蔽掩不可见气象愈清古岩骨棱瘦泉流渟涵一泓清澈即之凄然相传有龙在焉触石为云祷者辄应因建龙祠曰惠济庙井有记秦少游撰米元章书　咸淳五年安抚潜说友重建门古篆龙井二大字为扁【详见延恩衍庆院】
记文【秦少游撰龙井记龙井旧名龙泓吴赤乌中方士葛洪尝炼丹于此事见图记其地当西湖之西浙江之北风篁岭之上实深山乱石之水泉也每岁旱祷雨于他祠不获则祷于此有祷辄应故老相传以为有龙居之然泉者山之精气所发也西湖深靓空阔纳光景而涵烟霏菱芡荷花之所附丽龟鱼鸟虫之所依凭漫衍而不迫纡余以成文阴晴之中各有奇态而不可以言尽也故岸湖之山多为所诱而不克以为泉浙江介于吴越之闲一昼一夜涛头自海而上者再疾击而远驰兕虎骇而风雨怒遇者摧当者坏乘高而望之使人毛发尽立心掉而不禁故岸江之山多为所胁而不暇以为泉惟此地蟠幽而踞阻内无靡丽之诱以散越其精外无豪悍之胁以亏疏其气故岭之左右大率多泉龙井具尢者也夫蓄之深者发之远其养也不苟则其施也无穷龙井之德盖有至于道者则其为神物之托也亦奚疑哉　元丰二年辩才法师元静自天竺谢讲事退休于此山之寿圣院院去龙井一里凡山中之人有事于钱唐与游客之将至寿圣者皆取道井旁法师乃即其处为亭又率其徒以浮屠法环而咒之庶几有慰夫所谓龙者俄有大鱼自泉中跃出观者异焉然后知井之有龙不谬而其名由此益大闻余是岁自淮南如越省亲过钱唐访法师于山中法师策杖送余于风篁岭上指龙井曰此泉之德至矣美如西湖不能淫之使迁壮如浙江不能威之使屈受天地之中资阴阳之和以养其源推其绪余以泽于万物虽古有道之士又何以加于此盍为我记之余曰唯○少游留题　元丰二年中秋后一日余自吴兴道杭东还会稽龙井辩才大师以书邀余入山比出郭日已夕航湖至普宁遇道人参寥问龙井所遣篮舆则曰以不时至去矣是夕天宇开霁林闲月明可数毫发遂弃舟从参寥杖策并湖而行出雷峰度南屏濯足于慧因涧入灵石坞得支径上风篁岭憩于龙井亭酌泉据石而饮之自普宁凡经佛寺十五皆寂不闻人声道旁庐舍或灯火隐显草木深郁流水激激悲呜殆非人闲之境行二鼓矣始至寿圣院谒辩才于潮音堂明日乃还高邮秦观题○郑丞相清之跋坡仙至钱塘特与辩才师为世外交师归老龙井坡为作二老亭诗一时名胜多与之游瑰词藻翰衣被泉石至今枯槎断壁闲奕奕飞动独少游记文得元章书二妙相辉宜耀不朽而寺失其传好事者閟然不满　绍定己丑得真迹于户书胡公摫印以他米书不谬每念镵之寺中以苴放轶一日语京尹赵公公敛衽曰前贤之胜韵不续实遗吾邦羞寺于何有亟访坚（王民）刻之且捐钱百万畀住山宗炳建楼植钟新缁宇之弊于是龙井之胜若前贤之媺如创见然余每爱少游支筇步月敲辩才门夜半清语殆非人闲世今留题中写涧谷经行登危憩寂之境冲烟破暝之态溪潺林影断续隐见虽善画不能及题识犹尔况记乎虽然微尹公好古博雅则斯记未必遇虽遇未必遽赫然在人目余幸记之遇显之速也于是借石咫书其颠末】 
题咏【苏文忠公次叶教授韵记龙井之游先生鲁诸儒饮食清不溽空肠出秀句吟嚼五味足华堂闲丝管眸子涨春渌先生绝走避面冷毒在腹归来煮瓠叶弟子歌旱麓声淫及灵台中有麀鹿伏功名一走兔何用千人逐故应容我辈清坐时闭目高亭石排衙木抄挂飞屋我来无时节客亦不待速似闻雪髯（上室去至中火下又）西岭访遗躅朝阳入潭洞金碧涵冰玉泉扉夜不扃云袂本无幅慈皇付宝偈神侣得幽读讷庵有老人宴坐天魔哭时来献缨络法供灯相续吾侪诗酒污欲往无乃触斋厨费晨炊车骑满山谷愿闻第一义砵饭非所欲便投切云冠予幼好奇服】
葛公双井
在治平寺西居人饮此水不染时疾传言葛公炼丹于此有石函在井中尝为好事者涸水取去水遂浊恶居人索回石函水甘洁如故
观音井
在菜巿门外汤镇路上有亭
莲华井
在小林莲华院
记文【范令光记临平山后数十里井卤恶余客小林四面散汲其味同属与范右之蔡及之纳凉莲华院院有三井扣僧孰胜指露井尢良余亟取烹茗清甘寒冽自是日走躄奴二罂靳不轻费品此泉为小林第一井有神焉亦喜自贺吾不复将百味矣虽然唐人诗云除却借书沽酒外更无闲事扰公私余尝长斯邑颇以不扰见思别十年矣旅如归今乃汲水扰人乎及之笑曰亦君甘棠加封殖尔何爱数语以记斯井之逢】 
冯氏井
在皋亭山冯氏家【详见古迹】
　　　　临安县
天井
在县西五十里
</div>
    <div class="pagination">
<a href="咸淳临安志_page89.html">上一页</a><span>...</span><a href="咸淳临安志_page85.html">85</a><a href="咸淳临安志_page86.html">86</a><a href="咸淳临安志_page87.html">87</a><a href="咸淳临安志_page88.html">88</a><a href="咸淳临安志_page89.html">89</a><span class="current-page">90</span><a href="咸淳临安志_page91.html">91</a><a href="咸淳临安志_page92.html">92</a><a href="咸淳临安志_page93.html">93</a><a href="咸淳临安志_page94.html">94</a><a href="咸淳临安志_page95.html">95</a><span>...</span><a href="咸淳临安志_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
