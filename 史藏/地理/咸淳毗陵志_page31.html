<!DOCTYPE html>
<html>
<head>
    <meta charset="UTF-8">
    <title>咸淳毗陵志 - 第 31 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳毗陵志 - 第 31 页/共 54 页</h1>
    <div class="content">迎春　 【一名黄雀儿晏元献诗云浅艳侔莺羽纤条结兔丝】
八仙　 【状类琼花而八蝶簇一心有小蝶簇聚者曰玉蝴蝶】
山丹　 【东波所谓错落马瑙盘是也】
剪金　 【花如金茸全类剪羽】
夜合　 【一名合昏一名合欢嵇康云合欢蠲忿古今注云青裳陈后山所谓探囊一试黄昏汤即是花也】
百合　 【本草云摩罗或云蚯蚓所化根类胡蒜花色浅黄上有黑点如洒墨然】
罂粟　 【本草云罂子粟苏颍滨诗云罂小如罂粟细如粟与麦皆种与穄皆熟斫作牛乳烹为佛粥】
杜鹃　 【唐正元中有僧移种鹤林寺或见红裳女子游花下俗传花神即此花也】
石竹　 【发生花如缬锦李太白有石竹绿罗衣之句】
蜀葵　 【尔雅云菺戎葵有红紫白锦四色惟黄者如金杯然至秋方开】
滴滴金 【一名滴露陶弼诗云九秋珠露滴成芽】
含笑　 【有紫白二色丁晋公诗云花名含笑笑何人】
丽春　 【多色花四出叶端如线棱少陵诗云百草竞春荣丽春应最胜】
金灯　 【茎直上末分数枝枝一花光焰如灯晏元献之说如此】
木槿　 【诗云舜华朝荣夕悴言色易衰尔一名日及花施肩吾诗云但看日及花惟是朝可怜】
牵牛　 【蔓生篱垣花可渍姜梅圣俞诗云时置梅卤间染姜奉盘羞】
鸡冠　 【佛书云波罗奢花山谷诗云紫冠黄钿网丝窠】
玉屑　 【一名真珠花张芸叟诗云千玑万琣照庭隅又云绿阶遶砌总真珠】
金凤　 【一名凤儿花有数色文与可诗云花有金凤为小丛秋色已深方秀发】
天竺　 【花如粟而成穗结子甚赤深冬可翫】
凌霄　 【附木蔓生有毒凌晨仰视花露滴目则丧明左太诗云郁郁涧底松离离山上苗以彼径寸茎荫此百尺条注谓凌霄也】
赤藤　 【亦附木而茂或照影水中青红可爱详见罨画溪】
紫荆　 【本草云田氏之荆周景式谓古有兄弟意欲分异三荆同株惊叹复合】
踯躅
良姜　 【茎叶如姜花红紫色】
　　　果之属
梅　　 【多种石亭藓梅最奇古杨诚斋诗云一相南枝泒五房黄红萼绿蜡鸳鸯又有千叶者名江梅其实惟团消甚酸山谷谓京洛间有一种花香气如梅类女工捻蜡所成因名蜡梅因此盛于京师与千叶皆无实】
桃　　 【多种唐明皇名为销恨花有绯碧白桃皆千叶无实小春开者为小桃其实有御爱桃饼子桃昆仑桃锦桃数种惟十月熟者为寒桃】
杏　　 【花类红梅而丰艳东坡诗云零露滋月叶湿风散晴葩实有丹杏金杏】
李　　 【花如积雪元微之有苇绡开万朵之句实有麦熟横枝紫绿数种李直夫第果品以绿李为首又有郁李一名雀李花粉红实如朱樱】
梨　　 【花如李而大最宜月下前辈诗云梨花院落溶溶月其实难得佳者】
莲　　 【诗注扶蕖其华菡萏尔雅云芙蕖亦名水芝宋之问秋莲赋序云天地清令红渠菡萏以清令对菡萏盖谓菡萏为花开之状花有红白碧三种皆结实名为湖目又有千叶者无实】
藕　　 【白花者乃甘脆昌黎诗云冷比雪霜廿比蜜一片入口沉痾痊其条初抽可茹柳子厚云珍蔬拆玉茹】
榴　　 【一名丹若又名天桨有红黄二种王元之诗云谁家巧妇闲针线一撮生红熨不开秋实甚大又有红千叶者大如酒杯】
枇杷　 【一名卢橘一名壶橘谢瞻赋云禀金秋之清条抱青阳之和煦肇寒葩于结霜成炎果乎纤露言备四时之气也】
杨梅　 【色紫而味甘者不减越梅东坡诗云南村诸杨北村卢谓杨梅卢橘也】
橙　　 【皮皱而色黄或缕为药或捣为虀可荐脍鲙斫螯之味张芸叟诗云异味欲捣虀寒香先渍手】
樱桃　 【尔雅云楔一名荆桃一名含桃俗呼莺桃有朱蜡二色韩偓诗云合充凤实留三岛谁许莺偷过五湖】
来禽　 【俗呼林擒王逸少有来禽青李帖陈后山诗云来禽花高不受折昨暮胭脂今日雪】
秋子　 【似来禽而小文与可尝有诗】
海红　 【似海棠结子如弹】
蒲萄　 【一名马乳色紫又有水晶者味尤胜昌黎诗云剩欲满盘堆马乳莫辞添竹引龙须】
栗　　 【诗云山有嘉卉侯栗侯梅其实熟则罅拆又有榛栗似栗而小又有椎栗小而圆黑】
银杏　 【一名鸭脚子旧传三十年方开花着子欧公诗云始摘才三四岁久子渐多验之信然】
枣　　 【有小大二种诗云八月剥枣注剥扑也王金陵字说乃谓剥其皮而进之舛矣】
柿　　 【细大不等色皆绿渗以成渖则表里俱红皮薄而味甘】
胡桃　 【一名桃本生西张骞归致其种外刚朴而内柔甘孔文举书云多惠胡桃深知笃意】
瓜　　 【二种有外青而内白者表里如碧玉色者最甘】
西瓜　 【形如匾蒲而圆色极青翠其味甘冷可留致远载松漠纪闻近多此种或刳其中渍以蜜经旬皆成汁渴饮甚佳】
木瓜　 【诗注云楙木尔雅云楙宋何承天谓嘉木尝作赋唐萧嵩亦有嘉木诗】
菱　　 【尔雅云菱蕨攗注今水中芰引字林云楚人名菱为芰可食国语屈到嗜芰俗云菱角是也武陵记两角曰菱四角曰芰通谓之水栗人多以芰为荷魏都赋云丹藕凌波绿芰泛涛则二物判然矣】
芡　　 【庄子云鸡雍注鸡头一名鸿头亦谓水硫黄以其日中开花性甚（日耎）圣俞诗云猬毛苍苍磔不死铜盘矗矗钉头生吴鸡败绛帻碎海蜂挟出真珠明】
葛　　 【春生苗引蔓根大如臂煮食甚甘可以已渴】
荸荠　 【尔雅云芍凫茈注生下田苗如龙须而细根如指头黑色可食】
茨菰　 【一名田酥一名白地栗叶如翦服干如嫩蒲开小白花根大如杏】
棠球　 【生山野间有黄红二色】
　　　蔬之属
山花　 【或曰防风苗茎纤弱而长味甚甘脆与竹姑并产宜兴惠茂吉尝有赋】
竹姑　 【春初雨过则漫山皆红柔嫩甘鲜尤可茹陈子高有吐魰斓斑竹姑赤之句盖二物同时而出皆珍品也】
笋　　 【尔雅云竹萌春初早出谓燕笋而四月浸盛又有猫头笋及苦笋皆产宜兴山谷赋云甘脆惬富小苦而反成味又诗云猫头突兀想穿篱】
蕨　　 【尔雅云蕨草木疏周秦曰蕨齐鲁曰脚以其初生似脚唐人诗云蕨芽已作小儿拳东坡云惭愧春山笋蕨甜盖多取以配笋焉】
芥　　 【有紫芥黄芥惟台心最辛脆又有芥苗东坡诗云芦菔生儿芥有孙】
菘　　 【多种四时皆有冬初其本尤壮可作虀即周颙所谓秋末晚菘也】
芸台　 【其子亦可厌油】
茭白　 【一名菰首春亦生笋其大者如儿臂亦谓菰平中有墨者名茭郁】
瓜　　 【有梢瓜冬瓜二种】
瓠　　 【诗云瓠犀尔雅云栖瓣注瓠中瓣也味甘问有苦者又一种名瓢所谓瓜瓠之瓠即今胡卢唐卢怀谨尝蒸以召客东坡诗云烂蒸鹅鸭乃瓠壶】
蓣　　 【一名蹲鸱本草名士预其大如瓯皮紫而肉白者名藷蓣东坡诗云作玉糁羹】
茄　　 【酉阳杂俎云茄连华之名当作革遐反又名昆仑瓜有紫白二种】
胡荽　 【一名园荽又一种为竹明荽幼幼新书云鹅不食草】
香莱　 【有细大二种而细者尤香】
甘菊　 【茎紫味香叶可茹又一种茎青味苦不堪食者名苦意】
马兰　 【广雅云　薤叶微似波棱】
　　　药之属
石蚕　 【陶隐居云形类老蚕附石而生犹海中蛎蛤辈亦动物】
杏叶草 【一名金盏草蔓生篱下叶叶相对秋后有子如鸡头】
石逍遥草 【冬夏常无花实生亦不多本草谓此三品产常州】
紫堇　 【本草云晋陵郡名水卜莱】
菖蒲　 【周礼云昌本左传云昌歜本草云昌阳亦云尧韭别说云阳羡生水石间根叶极紧细一寸不啻九节人多以瓦石器种之又一种叶润而长隐起如剑春】
蓣药　 【一名王廷又名修脆紫细　叶似牵牛而光泽开细白花结实如铃根白色而腻】
麦门冬 【一名羊韭亦名马韭花淡红如蓼结实如青珠根如穬麦】
半夏　 【一名守田又名地文苗一茎茎端三叶有二种相重上小下大外黄内白】
苏　　 【尔雅云苏桂荏注以味辛类荏一种色紫而香为紫苏又一种两叶根花繁白色味辛而香为苏亦名鸡苏】
荆芥　 【一名假苏以其香气似苏亦名姜竹盖声之讹尔】
椒　　 【诗椒聊陆玑疏云似茱萸有针剌茎叶坚而滑】
白蒿　 【尔雅云蘩皤蒿其叶似艾俗呼蓬蒿】
何首乌 【一名野苗又名地精本名交因何姓人服之得名秋冬取根赤者雄白者雌】
薄荷　 【茎叶似荏而实经冬不枯】
薏苡　 【一名屋菼又云起实春生苗茎高三四尺叶类黍开红白花成穗结实如珠亦名薏珠子生交趾者名（草去早改干）珠】
茱萸　 【礼记云藙博雅云樧九日取以配菊山谷煎茶赋云或去藙而用姜是也】
香薷　 【一名香葇似水苏而叶细俗　香茸】
桑白根 【采以铜刀刮去皮取其白霜后乃佳】
牛蒡子 【一名恶实大如领结子壳类栗实小而多剌俗呼鼠粘子】
菟丝子 【尔雅云唐蒙又云女萝本草云赤吕氏春秋云蔓生无根言根不属地今观其苗初生延缘遍地不能自起得定草便缠绕而上根渐绝焉】
鹤虱　 【一名鹄虱叶皱如紫苏而尖　黄白花似菊结实极细梦溪笔谈名地松】
牵牛子 【酉阳杂俎云盆甑草本草名金铃亦曰草金铃】
栝楼　 【诗云果蓏之实尔雅云天瓜本草云地楼蔓生花浅黄色实在花下亦名王瓜】
荠苨　 【尔雅曰苨茎似人参而叶小异根又类桔梗但无心耳】
羊蹄　 【诗云葍本草云鬼目叶狭而长类蒿芭花开成穗俗呼秃菜盖葍讹为秃】
积雪草 【叶圆如钱茎细而劲谓之地钱亦名连钱草】
</div>
    <div class="pagination">
<a href="咸淳毗陵志_page30.html">上一页</a><span>...</span><a href="咸淳毗陵志_page26.html">26</a><a href="咸淳毗陵志_page27.html">27</a><a href="咸淳毗陵志_page28.html">28</a><a href="咸淳毗陵志_page29.html">29</a><a href="咸淳毗陵志_page30.html">30</a><span class="current-page">31</span><a href="咸淳毗陵志_page32.html">32</a><a href="咸淳毗陵志_page33.html">33</a><a href="咸淳毗陵志_page34.html">34</a><a href="咸淳毗陵志_page35.html">35</a><a href="咸淳毗陵志_page36.html">36</a><span>...</span><a href="咸淳毗陵志_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
