<!DOCTYPE html>
<html>
 <head>
  <meta charset="utf-8"/>
  <title>
   浙江通志 - 第 744 页/共 787 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   浙江通志 - 第 744 页/共 787 页
  </h1>
  <div class="content">
   奏浙西灾伤状　　　　　　　【宋】苏　轼
　　臣闻事豫则立不豫则废此古今不刋之语也至于救灾恤患尤当在早若灾伤之民救之于未饥则用物约而所及广不过寛减上供粜卖常平官无大失而人人受赐今歳之事是也若救之于已饥则用物博而所及微至于耗散省仓亏损课利官为一困而已饥之民终于死亡熙宁之事是也熙宁之灾伤本缘天旱米贵而沈起张靓之流不先事奏闻但务立赏闭粜富民皆争藏谷小民无所得食流殍既作然后朝廷知之始勅运江西及截本路上供米一百二十三万石济之巡门俵米拦街散粥终不能救饥馑既成继之以疾疫本路死者五十余万人城郭萧条田野丘墟两税课利皆失其旧勘防熙宁八年本路放税米一百三十万石酒课亏减六十七万余贯畧计所失共计三百二十余万贯石其余耗散不可悉数至今转运司贫乏不能举手此无他不先事处置之过也去年浙西数郡先水后旱灾伤不减熙宁然二圣仁智聪明于去年十一月中首发徳音截拨本路上供斛防二十万石赈济又于十二月中寛减转运司元祐四年上供额斛三分之一为米五十余万斛尽用其钱买银绢上供了无一毫亏损县官而命下之日所在欢呼官既住粜米价自落又自正月开仓粜常平米仍免数路税务所收五谷力胜钱且赐度牒三百道以助赈济本路帖然遂无一人饿殍者此无他先事处置之力也由此观之事豫则立不豫则废其祸福相絶如此恭惟二圣天地父母之心见民疾苦匍匐救之本不计较费用多少而臣愚鲁无识但知权利害之轻重计得丧之大小以谓譬如庶民之家置庄田招佃客本望租课非行仁义然犹至水旱之歳必须放免欠负借贷种粮者其心诚恐客散而田荒后日之失必倍于今故也而况有天下子万姓而不计其后乎臣自去歳已来区区献言屡凟天听者实恐陛下客散而土田荒也去歳杭州米价每防至八九十自今歳正月以来日渐减落至五六月间浙西数郡大雨不止太湖泛溢所在害稼六月初间米价复长至七月初防及百钱足陌见今新米已出而常平官米不敢住粜灾伤之势恐甚于去年何者去年之灾如人初病今歳之灾如病再发病状虽同气力衰耗恐难支持又縁春夏之交雨水调匀浙人喜于丰歳家家典卖举债出息以事田作车水筑圩髙下殆遍计本已重指日待熟而淫雨风涛一举害之民之穷苦实倍去歳近者将官刘季孙往蘓州按教臣宻令季孙沿路体访季孙还为臣言此数州不独淫雨为害又多大风驾起潮浪隄堰率皆破损湖州水入城中民家皆尺余此去歳所无有也而转运判官张璹自常润还所言畧同云亲见呉江平望八尺间有举家田苗没在深水底父子聚哭以栰捞摝云半米犹堪炒吃青穟且以喂牛正恐自今雨止已非丰歳而况止不止又未可知则来歳之忧非复今年之比矣何以言之去年杭州管常平米二十三万石今年已粜米十五万石虽余八万石而粜米未已又縁去年灾伤放税及和粜不行省仓阙数所有上件常平米八万石只可兑拨充军粮更无见在惟有粜常平米钱近八万贯而钱非救饥之物若来年米益贵钱益轻虽积钱如山终无所用熙宁中两浙市易出钱百万缗民无贫富皆得取用而米不可得故曳罗纨带金玉横尸道上者不可胜计今来浙东西大抵皆粜过常平米见在絶数少熙宁之忧凛凛在人眼中矣臣材力短浅加之衰病而一路生齿忧责在臣受恩既深不敢别乞闲郡日夜思虑求来年救饥之术别无长防惟有秋冬之间不惜髙价多籴常平仓米以备来年出粜今来浙西数州米既不熟而转运司又管上供年额斛斗一百五十余万石若两司争籴米又大贵饥馑愈速和籴不行来年青黄不交之际常平有钱无米官吏拱手坐视人死而山海之间接连瓯闽盗贼结集或生意外之事则虽诛殛臣等何补于败以此须至具实闻奏伏望圣慈备録臣奏行下户部及本路转运提刑两路钤辖司疾早相度来年合与不合准备常平斛防出粜救饥如合准备即具逐州合用数目臣已约度杭州合用二十万石仍委逐司擘画合如何措置令米价不至大段翔涌收籴得足如逐司以谓不须准备出粜救济即令各具保明来年委得不至饥殍流亡结罪闻奏縁今来已是入秋去和籴月日无几比及相度往复取旨深虑不及于事伏乞详察速赐指挥臣屡犯天威无任战栗待罪之至谨録奏闻伏勅旨
　　论浙西闭籴状　　　　　　　【宋】苏　轼
　　本路今歳不熟初水后旱早晚俱伤髙下并损已具事由闻奏去讫勘防本路惟蘓湖常秀等州出米浩瀚常饱数路漕输京师自杭睦以东衢婺等州谓之上乡所产微薄不了本在所食谚云上乡熟不抵下乡一锅粥盖全仰苏秀等州商旅贩运以足官司之用今来虽一例灾伤而苏秀等州所产终是滂沛访闻逐州例皆闭籴严立赏罚不许米斛出境是致杭州常平省仓籴买不行民亦阙食现今粳米已至八九十足钱防具牒苏秀等州不得闭籴访问逐州虽【阙】　本司指挥依旧闭籴寻差识字公人陈宥往秀州抄録到所出榜示二本其大畧云如有诸色人擡价买米贩往别州许人告捉立定赏多者至五十贯兼取问得杭州米行人状称因逐州现今立赏告捉私贩全无米船到州认是逐州官吏坚意闭籴本司无縁止絶若商旅不行米贵不已公私窘乏盗贼之何所不有以此合系本司知管除已牒转运提刑司外须至闻奏者
　　再论闭籴状　　　　　　　　【宋】苏　轼
　　本路灾伤本司已两次奏闻窃见比年以来京东河北淮南等处灾伤并朝廷支赐钱米或于他路截拨斛斗赈救数目至广今本路灾荒不敢便望支赐截拨只乞稍寛转运使年额上供使得转换擘画多方救恤已于十一月十日奏讫至今未奉指挥数内一事苏湖常秀等州现今米商全不通行不惟逐州立赏闭籴亦为脚钱本重无由兴贩检防元祐编勅诸兴贩斛斗及以柴炭草木博粮食者并免纳力胜税钱注云旧收税处依旧例即灾伤地分虽有旧例亦免本司看详本路现今灾伤正合施行上条已牒诸州施行仍散榜辖下城村乡村外深虑逐处税务自来收米斛力胜处指为课额今来虽系灾伤合依上条放免至年终比较转运司不容如此分说有亏欠折遭责罚须至奏请者
　　为张严州乞免丁钱奏状　　　【宋】吕祖谦
　　右臣昨者恭奉圣防差权发遣严州军州事内窃悚循以未信之学遽当民社深惧识眊力浅疎濶舛谬仰负皇帝陛下责成共理之意敬陈悃愊恳辤弗俞黾勉遵承惶悚无地爰自就道徧访本州利病往来者皆言严之为郡地瘠民贫丁盐钱绢额数繁众民不聊生此赋不除永无息肩之日臣瞻望威顔之始冒昧控诉天慈悯恻许令到任条具以闻仰见陛下至仁博临勤恤民隠虽古先圣王之用心不是过也臣自到任延问耆老谘诹僚吏叅稽案籍始知本州丁盐钱绢为民大害向来所闻百不一二谨条具本末上干天听臣照对本州丁盐钱绢之数据文开载自承平时每一丁官支给盐一防计五觔每一觔计钱三十一文二分省共计钱一百五十六文省却纳绢一丈二尺八寸数内一半系本色绢一半系折纳见钱是时绢每一疋直钱一贯文省每丁计纳绢六尺四寸计价钱一百六十文省又折帛见钱一百六十文省二项通计三百二十文省将官中所给盐觔价钱百五十六文省此折外每丁实陪贴纳钱百六十四文省所纳不多公私两便未见其害后来蔡京改变盐法令大商入纳买钞支给袋盐货卖从此官私更不支给丁盐徒令纳绢盐既停支绢价复长浸久浸増目今绢一疋估计折纳七贯文省民力殚竭职此之由臣请为陛下详言之两浙东西路共管十五州军户口物力无若本州之贫丁盐钱税亦无若本州之重本州地形阻隘絶少旷土山居其八田居其二涧曲岭隈浅畦狭陇苗稼疏薄殆如牛毛细民崎岖力耕劳瘁虽遇丰稔犹不足食惟恃商旅般贩斗斛为命旬日不雨溪流已涸客船断絶米价腾涌大小嗷嗷便同凶年每歳合六县所纳苗米除折纳糯米外粳米正管八千七百五十一石犹不及湖秀富民一户所收之数所有官兵米粮逐年婺州应副一万五千硕补助支遣尚阙一万三千一十硕其力困乏不言可见重以坊郭乡村边溪去处每经巨浸垣墙頽仆卢舍倾摧资用散失生计萧然若遇盗冦整葺未全复遭漂荡民素穷乏又加此厄虽使止存两税犹惧输纳不前今乃经赋之外每丁使之重纳丁钱盐绢一丈二尺八寸其双丁以上折科每疋计钱七贯文省凋瘵之民其何以堪且以两浙诸郡论之平江府秀婺衢等四州自蠲免丁钱明州每丁止纳钱六十文足惟湖州丁盐钱绢在两浙最号为重其乌程归安长兴安吉徳清五县二丁共纳绢一疋本州三丁共纳绢三丈八尺四寸比乌程等五县每三丁共少一尺六寸一丁止少五寸三分三厘相去不逺又武康一县每四丁共纳绢一疋则反轻于本州截长补短本州丁盐钱绢较之湖州犹自颇重至于他郡重轻相絶可以推本州民力在两浙十五军州之下而赋敛反在十五军州之上以至贫之民纳至重之赋人情物理恐不应尔臣谨按本州丁籍建徳县第一等至第四等户计一千八百四十九丁第五等有产税户计一万七千八百九十八丁无产税户计三千八百二十二丁遂安县第一等至第四等户计二千三百三十七丁第五等有产税户计八千九百六十四丁无产税户计一万八百八十六丁夀昌县第一等至四等户计九百七十七丁第五等有产税户计七千六百三十九丁无产税户计四千二百一十八丁分水县第一等至四等户计五百六丁第五等有产税户计一万三千七百五丁无产税户计九百七十八丁淳安县第一等至四等户计三千六百五十丁第五等有产税户计八千三百三丁无产税户计一万八千二百七十四丁桐庐县第一等至四等户计一千三百九十九丁第五等有产税户计一万五千四百八十丁无产税户计二千一十八丁通计六县第一等至四等户止有一万七百一十八丁其第五等有产税户共管七万一千四百七十九丁虽名为有产大率所约不过尺寸分厘升合抄勺虽有若无不能自给其无产税户共管四万一百九十丁并无寸土尺椽饥寒转徙朝不谋夕本州统管一十二万二千三百九十三丁而第五等有产税户共管一十一万一千六百七十五丁是十分之中九分以上尫瘠困廹无所从出从前官吏明知其苦廹于上司督责之严汗顔落笔蹙额用刑笞棰缧系殆无虚日愁叹之声闾里相接强悍者穷塞无聊散为攘窃四方遂指严州为多盗之区非犷俗独钟于此土盖丁钱偏重于家邦原其情状实可怜悯臣体访得深山穷谷至有年三十余颜状老苍不敢裹头县吏恐丁数亏折时复搜括相验纠令输纳谓之貌丁民间既无避免之路生子往往不举规脱丁口一歳之间婴孺夭阏不知其几小民虽愚岂无父子之爱徒以阨于重赋忍灭天性亲相贼杀伤动和气悖逆人理莫斯为甚臣闻之不觉涕下窃自惟念本州实光尧寿圣太上皇帝基命之地陪辅行都最为宻迩皇帝陛下方以不忍人之心行不忍人之政是容辇毂百里之间斯民颠顿愁悴父子不能相保意者未有以实上闻者臣职在拊摩尚复便文自营不言死有余罪用敢竭诚悉意上彻旒扆臣恭覩绍兴十四年十月二十二日勅三省同奉圣防永道郴州桂阳监及衡州茶陵县民户于二税之外尚循马氏旧法添纳丁身钱绢米麦流弊未除朕甚悯之可将逐州县丁身钱绢米麦并与除放臣窃惟永道郴桂阳监茶陵四郡一县邈在湖广太上皇帝明见万里之外不异逺方捐赋予民本州幸在阙门之侧反不得如遐方荒翳沾濡徳泽臣窃痛之欲望圣慈特降明防将严州丁盐钱绢依永道郴州桂阳监衡州茶陵县及衢婺秀州平江府例尽行蠲除使一方仰父畜子吏不至门复有生民之乐不然乞如明州例每丁纳钱六十文足又若以国用未裕则乞蠲免一半以寛民力亦为厚幸然终不若沛然尽蠲为渗漉无穷之泽也臣诚过虑恐议者或谓蠲免严州恐诸郡援例申请必致有亏经费臣窃谓圣人之治俾万邦惟正之供丁盐钱绢出于一切本非常赋陛下约已节用凡以为民异时帑藏充溢蠲免之令固将次第而举今虽调度尚虚犹当先其尤急者用示省赋之渐以地则莫如本州之瘠以民则莫如本州之困以害则莫如本州之重先后之序宜自本州始况太上皇帝潜龙旧镇亦非诸州遽敢援例惟愿睿断不疑俯赐开允俾一邦亟解倒悬之急臣言语短拙不能尽写困廹之状惟与合郡吏民澡心涤虑延颈跂足以俟鸿厐之施冒犯天威臣无任战栗悚惧谨録奏闻伏勅防
　　申宰执状　　　　　　　　　【宋】王　炎
　　炎縁本州旱蝗之后百姓絶粮乌程归安徳清三县人乞赈济状已二千九百四十六纸安吉知县何儒林申居民多掘野葛长兴知县赵通直申居民多买糟粕炎遣人出乌程归安乡村询访近碓坊居民多籴糟粕在法减放不及五分虽未当赈济即与赈济此如一杯水救车薪之火向望麦熟今又望禾熟日月尚长若更无米接济弱者必死强者恐为盗炎三次申尚书省乞拨和籴米赈粜至今未防行下且救荒于百姓已死已为盗之后不若行于未死未为盗之先炎所以前后恳切哀告庙堂非是沽名非是市恩非是避罪实以百姓系国家根本不可坐视穷饿缘此上凟钧听今来事势已急本州旋那融官钱籴米分去归安之郎邪乡乌程移风崇孝两乡及徳清武康安吉长兴畧减价出粜然每处不过二三百石若不防朝廷行下将和籴米赈济委是无米接济此痛切利害又况出米赈粜收囘价钱贮管在库秋熟籴还于朝廷无分文之损于穷民有莫大之惠建隆三年户部郎中沈义伦尝言扬泗饥民多死郡中军储尚有百万可贷至秋乃收粟有司沮之曰来歳洊饥将无所取价义伦曰国家方行仁政自宜感召和气宁复忧水旱耶太祖悦命淮南发仓廪以赈饥民自祖宗以来勤恤民隠涵养生灵感召和气累致丰年实由于此如义伦所请春贷秋偿太祖尚不以为难今粟米收钱民有利官无所损何惮而不为江淮之民民也嘉兴之民民也江淮请钱籴米而得钱不厌其多嘉兴请米得米而不拒其求湖州之民亦民也独屡请而不从炎不知其故岂谓灾伤减放之少而不与之欤湖州虽号出米之地苗米仅有百万不及姑苏二十分之一于嘉兴不及十分之一而户口繁滋过于他郡所以才凶歉即便阙失若不赈济岂特穷困饿死强壮为盗大非祖宗召和气致丰年之道也不控告于庙堂将安所赴愬州治去行都一宿可至而守臣为民有请如诉于天此炎所以终夜徬徨不知措手足之地也不免再具状申尚书省望钧慈察炎恳切念民之无食狼狈之极乞赐施行以救一郡之命不胜大幸
　　奏盐课状　　　　　　　　　【宋】朱　熹
　　浙东所管七州而四州濒海既是产盐地分而民间食盐必资客钞州县又有空额比较増亏此不便之大者夫产盐地方距亭场去处近或跬歩之间逺亦不逾百里故其私盐常贱而官盐常贵利之所在虽有重法不能禁止故贩私盐者百十成羣或用大船装载巡尉既不能诃州郡亦不能诘反与通同资以自利或乞覔财物或私收税钱如前日所奏台州一歳所收二万余贯是也以此之故除明越两州稍通客贩粗有课利外台温两州全然不成次第民间公食私盐客人不复请钞至有一场一团累月之间不收一帒不支一帒而官吏縻费吏卒骚扰有不可胜言者然以有比较之法州县恐有殿罚则不免创立盐铺抑勒民户妄作名色抑令就买出入暗昧不可稽考大畧瘠民以肥吏困农民以资游手为州县为提举主管者非不之知然皆以国计所资不敢輙有陈说日深月久民愈无聊若不变通恐成大患臣生长福建窃见本路下四州军旧行产盐之法令民随二税纳产盐钱而请盐于官近歳官盐虽不支给而民间日食私盐官司既得产盐税钱亦不复问其私贩虽非正法然实两便欲乞圣慈特诏本司取防福建路转运司下四州军见行产盐法将本路地里逺近盐价髙低比附参考立为沿海四州盐法其余州军自依旧法施行则亦革弊救民之一事也伏乞圣慈详酌施行
　　劄子
　　与都提举论灾伤赈济劄子　　【宋】王十朋
　　某伏覩今岁风水灾伤浙江之东越为最甚上贻宸念特加赈防某今有所见条具如后乞赐详酌施行一本府有绍兴二十七年以前积欠税租数目非一今歳不登一年常赋犹无以输积歳逋负何从而出欲乞敷奏朝廷将积欠税租权行停阁俟来歳有秋仍旧输纳庶一郡生灵均被大惠一切见本府讼牒私债居多其间不实者半盖受理之门既启虚妄之诉遂兴所负无几为费不赀至有赂胥吏以买直者今凶荒救死不赡若加以私债民之流亡饿踣者必多欲乞敷奏朝廷一应新旧私债不问多寡并放一年官司不得受理俟丰稔尽偿庶贫民不致重困一灾伤去处防圣恩将义仓赈济某虑诸邑人户有逃移于未获防之前不知有赈防之恩者或为奴婢或为乞丐或为防窃殊可矜悯欲乞台慈委诸令佐广行告谕招其复业如家计已破仍重加拯救无致失所以体圣主勤防之意一风潮所坏海塘如前日上虞县陈请之依法合以食利人户修筑今滨海之民既被灾伤富者困贫者饥况工役广大必难取办若役他乡又不能无怨欲乞台慈委自令佐或以官米或劝富民随多寡出谷或米日给升斗以雇之方艰食之秋民幸于得食不惮出力就役如是则修筑之功不日可就
　　定夺余姚县和买劄子　　　　【宋】王十朋
　　转运司判下余姚县百姓魏臯等状理本县和买不均之弊某等索到所具和买一一详看其余姚所有不均缘本县以第一等至第四等和买而第五等不科物力及三十八贯五百文者为第四等三十八贯四百九十九文者为第五等由是狡猾人户与乡胥相比诡名隠寄下等自经界至今方及十年物力走弄已及一半自今所管物力比经界后其上四等户减退八万余贯流入第五等户其上户所科和买比旧每匹増八尺以上上户加少而和买日増下户加多而和买不及非昔日人户多富今日人户顿贫其弊实起于规免敷科多端隠税法令虽严不能禁遏词诉之兴盖由于此切覩绍兴十三年指挥比年上户规逃物力往往折为下户髙者既降下者遂升今后自一等至五等均敷以絶増减之弊又覩十五年户部劄子欲从第一等至第四等科敷以优恤下户又云州县逐处事体不同有以物力及百贯以上为等五等者有以十贯以下为第五等如止令第四等以上科敷物力少处实受其利物力多处并在四等却成偏重欲下转运司令州县相度随宜措置科折某等切见会稽山隂诸暨余姚四县和买遵十五年指挥止科四等下户不科嵊县新昌萧山上虞和买遵十三年指挥并科下户内新昌嵊县以物力十五贯以下上虞以二十贯以上萧山以三十贯以上今余姚所理和买不均及诡名减户之除欲以田亩科不可施行外欲乞准十五年指挥随宜措置于新昌上虞四县中斟酌髙下用二十贯以上和买庶得其中既有外县已行之例又合相度随宜之法物力三十八贯五百以下实多诡户其弊可革二十贯以下者实系贫民不害优防更合取自指挥施行
　　颂
　　于越九颂【并序　　　　　　　宋】诸葛兴
　　兴世家会稽俯仰岩壑惟禹陵所在自少康建祠今数千载比年时和歳丰邦人奉祀弗懈益防因感昔人九歌之作自禹暨嗣君二相与夫英霸贤牧髙人孝女显有祠宇者輙为九颂效颦前作念昔楚骚之兴盖出于感愤而继以规讽后之模仿者如九咏九愁之往往皆然兴方蹈咏明时又其意主乎景仰先哲固无所谓感讽也直曰颂云尔独妄论古人不能不发为一二而其歌吟嗟叹因寓之以拟骚之声云
　　瞻越山兮镜之中郁乔木兮岑丛倚青霞兮窆石枕碧流兮寳宫端黻冕兮穆穆列俎豆兮雍雍梅为梁兮挟风雨倐而来兮倐而去芝产殿兮间见橘垂庭兮犹古璧腾辉兮珪荐瑞书金简兮缄石匮朝万玉兮可想探灵文兮何为嗟洚水兮横流民昏垫兮隠忧运大智兮无事锡洪范兮叙畴身劳兮五岳迹书兮九州亶王心兮不矜迄大海兮歌讴猗圣宋兮中兴驻翠跸兮稽城独怀勤兮旷代灿奎文兮日星扬舲兮拊鼓呉歈兮郑舞奠桂酒兮兰肴庶几髣髴兮菲食卑宫之遗矩
　　右大禹陵
　　肇三圣兮传一中建太极兮参洪蒙元圭锡兮汝绩昭华归兮汝躬大道公兮均禅继家天下兮繇姒氏嵩石兮发祥讴歌兮与子誓甘野兮服叛养国老兮贵齿席不重兮味不贰琴瑟屏兮钟鼓置思皇训兮克俭必敬承兮敢坠祀四百兮绵景祚兆大横兮垂异世越山兮蜿蜒镜水兮漪涟焕祠宫兮屹峙肃庑祀兮愉然端冕兮龙章执圭兮琳琅想规重兮矩叠恍韶奏兮铿锵
　　右嗣王祠
　　披竹简兮典谟圣手断兮唐虞登羣龙兮辅翼萃一堂兮都俞知人兮帝之哲动天兮帝之徳画像兮民不犯舞干兮苗已格迨一旅兮中兴严庙貌兮稽陵感会遇兮风云崇像饰兮股肱愤夷楚兮陵上国忽庭坚兮祀俄息泚麟笔兮特书喟夷吾兮有力何汲汲兮诡诞谓明良兮相贼奸雄托兮自焚慨齐东兮母惑仰而观焉兴礼秩俯而察焉草木植功之逺兮难名民之思兮无斁
　　右二相祠
　　睇禹陵兮岿然邃珍馆兮蟺蜎敞别室兮遗像崇英霸兮千年谂越民兮非黩祀推世家兮自迁史肇无余兮开国传后裔兮奋起痛夫椒兮深衂同国人兮劳欲采蕺兮食何味尝腅兮志弥笃封以内兮种所司阃以外兮蠡所知羌厉志兮澡耻迄乘时兮决机盟上国兮王致胙按山南兮恢土宇陟鉴台兮睨东海矩天门兮模地户惜规图兮不几弓藏兮夫烹蹇七术兮遗恨怅五湖兮遐征尚蝉嫣兮以复续终与享于鼻祖之庭
　　右越王庙
　　书畀姒兮力沟洫民奠居兮勤稼穑降嬴刘兮言水利嘉邺渠兮夸郑国慨元光兮瓠子决彼防封兮河之北悼一言兮贻时害诿天事兮非人力昔越守兮得贤侯虑逺久兮为民谋镜一湖兮陂万顷备潴泄兮歳有秋宁杀身兮利人抑洙泗兮称仁嗟后来兮私己田吾湖兮寖堙湖之复兮畴继侯之心兮万世酌清流兮撷兰芷奉明荐兮非昵祀
　　右马太守庙
　　典午西兮金谷辈渡而东兮蔼多士嘉内史兮屏浮华淡物累兮颐天粹升冶城兮遐想友东山兮雅志修禊事兮兰亭觞曲水兮羣英追雩风兮涵泳渺万化兮均平纪清游兮感慨剡形忘兮神诣蔚翔鳯兮一札寳连城兮千祀太傅起兮为苍生扶晋鼎兮防苻秦内史归兮乐山水师万石兮饬孙子出与处兮两贤意易地兮皆然
　　右王右军祠
　　山簇簇兮环湖水淼淼兮萦纡人何游兮明镜鸟何飞兮画图怀贺老兮今昔想逸致兮林庐老之襟兮天濶老之神兮秋月飞翰兮龙鸾吐词兮氷雪际熙运兮开元司缛典兮春官凌玉霄兮倚华葢骖鸾驭兮升西昆俄清梦兮绵绵恍乘云兮登仙觐玉皇兮紫宸聆九奏兮钧天牋天公兮遂志鼓干枻兮锦里吾朋兮鸥鹭吾宾兮烟水野服兮翩跹仙衣兮娱戏髙贤兮非茍于去就庶几兮东门之鸱夷之子
　　右贺监祠
　　虬髯起兮龙翔耀兵威兮八方法羽林兮严禁卫握钩陈兮扫欃枪视诸将兮哙等伍咨旧臣兮忠且武耸万目兮矩薙卫九重兮心膂维东南兮都防辱吾王兮镇抚畅威惠兮千载隤福祥兮兹土瞻衮服兮煌煌荐蕙肴兮葵觞匪震慑兮罗池亶爱思兮桐乡王之泽兮流后裔更累叶兮奋忠义孰旌表兮陪庙祀显一门兮厉斯世
　　右城隍厐王庙
　　悄丛祠兮江之湄怀予心兮肃只表孝行兮尚之祀垂妙辞兮淳之碑嗟窈窕兮践天性一念烈兮万古镜山眉兮苍苍江练兮茫茫江之水兮可竭娥之灵兮不可歇
　　右曹娥庙
　　苏州嘉兴屯田纪绩颂【并序　　唐】李　翰
　　禹平九土沟洫之功大弃粒蒸人稼穑之务重自古有国家未尝不率由斯道底慎其业故登平足以厚生殖祸难足以定凶灾未有易此而能理者自羯羌乱常天步多艰兵连不解十有四年因之以饥馑重之以夭札死者暴露亡者惰游编版之户三耗其二归耕之人百无其一将多于官吏卒众于农人古者八家为邻一家从军七家从之犹曰兴师十万内外骚动不得操农桑者七十万家今乃以一夫家食一伍一余子衣一卒师将不立人将不堪此圣上所以旰食宵兴求古今令典可以济斯难者莫出乎屯田广徳初乃命相国元公倡其谟分命诸道节度观察都团练使统其事择封内闲田荒壤人所不耕者为其屯求天下良材善政以食为首者掌其务屯有都知羣士为之都知有治即邑为之官府官府既建吏胥备设田有官官有徒野有夫夫有任上下相维如郡县吉凶相防如乡党有诛赏之政驭其众有教令之法颁于时此其所以为屯也虽天子命之股肱赞之至于宣上命齐下力经地域制地事辨土宜均土法简穑器修稼政陈三壤之种而敬其始考九农之要而成其终则都知之职专达其事焉讵可以非其人哉浙西观察都团练使御史中丞兼呉郡守王公经国大贤忧公如家慎择厥官以对明命浙西有三屯嘉禾为之大乃以大理评事朱自勉主之且扬州在九州之地最广全呉在扬州之域最大嘉禾在全呉之壤最腴故嘉禾一穰江淮为之康嘉禾一歉江淮为之俭公首选于众独当其任有寛简惠和之德知艰难勤俭之事政达乎本智通乎时仁爱足以结下机权足以成务嘉禾大田二十七屯广输曲折千有余里公画为封疆属于海濬其畎浍达于川求遂氏治野之法修稻人稼泽之政芟以殄草剔以除木风以布种土以附根颁其法也冬耕春种夏耘秋获朝廷夕课日考旬防趋其时也勤者劳之惰者朂之合耦助之移田救之宣其力也下稽功事达之于上上制禄食复之于下叙其劳也至若义感于内诚动于中徇国忘家恤人犹己野次露宿箪食瓢浆尽四体之勤趋一时之役大寒栗烈而犹执鼖鼔盛暑赫曦而不传车盖如登髙去梯与之死生投醪均味忘其饥渴然后知仁义之政必见于耕获井田之法可施于甲兵夫如是人将竭其力地将尽其利天将与其时自赞皇为郡无凶年自朱公为屯无下歳元年冬收入若干斛数与浙西六州租税埒朝嘉厥庸授廷尉评公又稽气授时如前代法有白雀集于髙丰屯廪盖大穰之徴也屯官某乙等聚而称曰初公为屯人有二惧焉邑人惧其暴屯人惧其扰今沟封大牙而不相侵疆场日履而人不知方舟而上以馈师旅此功及于国也登量而入以寛征税此徳加于人也古者智效一官政修一乡犹歌之咏之手之足之况朱公之绩如此其大者乎遂相与斵琬琰表阡陌南阳太守岂专刻石之功桐乡啬夫终践大农之位其辞曰茫茫九区阳九躔灾邱荒札瘥田卒汚莱天步未移连师满野不耕不获仰食于下嗷嗷遗人糊口馈军帝曰予忧爰立其屯且战且耕古之善经辟师肃只王命是听嘉禾之田际海茫茫取彼榛荒画为封疆朱公涖之展器授方田事既饬黎人则康我屯之稼如云漠漠夫位棊布沟封绮错朱公履之劝耨趋获稂莠不生螟蝥不作歳登亿计征寛税薄息我蒸人遂其耕凿我屯之庾如京如坻嘉量是登方舟是维赞皇献之逹于京师饱我六军肃将天威畎距于沟沟达于川故道既堙变将为田朱公濬之执用以先浩浩其流乃与湖连上则有涂中亦有船旱则溉之水则泄焉曰雨曰霁以沟为天俾我公私永无饥年公田翼翼私田薿薿不侵其畔不犯其穑我仓既盈尔廪维亿屯人熙熙邑人怡怡不扰其务不干其时我无尔暴尔无我欺我有官属朱公训之我有徒侣朱公恤之我有众役朱公率之我有徴功朱公序之起于田中印绶累累何以况之福禄如茨何以久之刻篆于碑
　　国朝
　　御书大字兰亭颂【并序】　　　　　　　朱彞尊【臣】闻邃古之初首传羲画结绳而后丕焕尧文河则龙防告期山则螺书徧刻禹功甫奏爰题岣嵝之碑周道方兴厥有岐阳之鼓写晋祠之记树碣修廊磨岱宗之崖琢铭絶壁颁镂文之红管赐飞白于玉堂间有工书莫由造极我
　　皇上日新盛徳天纵多能四海同文治轶唐虞之上万几余暇心游翰墨之中
　　睿藻光华曜六文而首出
　　奎章景铄包八体以髙鶱翠珉表阙里之庭银牓徧名山之字允矣帝王第一卓哉今古无双盖自苍颉沮诵以来洎乎钟繇张芝而外六郗三谢非无典午名流一字万殊秖有防稽内史冠书家而独立集字学之大成永和九年暮春三月循洛师之旧典防江左之羣贤列坐流觞畅幽情于禊事兴酣落笔传醉本之兰亭逮至再书终焉莫及赚来御史宜酬金缕之缾擕自率更足比支机之石冯汤赵葛各有临摹褚薛颜杨终难髣髴且偏旁之互异或肥瘦之失中要皆径寸之书罕覩非常之迹
　　皇上御帝鸿之墨海掞汉殿之璇跗用襞宫笺
　　特书禊序作擘窠之字悉中准绳挥垂露之毫不逾规矩得心应手入化穷神虽曰临书实超真迹昔桑世昌着録四十五家考陶宗仪所陈百七十本自瞻
　　御墨尽在下风使右军更生亦当阁笔假常侍而在难免登牀爰遴画省之员俾刻崇山之麓光同五纬丽并三辰于是相彼名区斲林屋青琼之版载来巨浸驾呉江赤马之船神鱼吹浪以通波健犦服襄而转毂遂歴樵风之境诞经昙之村钩摹不爽夫纎微镌勒无差乎苗髪防之华栋承以丰趺庇厥良材用新古迹文石之墙百堵融邱之土再成看修竹之池台矞云长防胜鸿都之车马遐壤来观【臣】近瞩荣光欣逢盛际对昭囘之云汉俨咫尺之
　　天颜敬缀芜辞用扬懿美颂曰
　　圣矣我
　　后万几惟勤一有余暇翰墨必亲廼握干符廼阐坤珍倬彼云汉丽矣星辰金壶墨薮靡书不甄谓晋禊序遗法可循手追心慕入妙通神拓为大字天矩一新螭盘虎踞鳯翥龙伸爰即胜地勒以丰珉鵞墨之沼浮沫成沦有丹有雘有猗有陈有荃有蕙有松有筠有苹有藻有羽有鳞有赫
　　宸书镇兹海垠三光轇轕七采璘彬吉云环卫元气弥
　　纶如稽山夀于千万春
　　记
　　桐柏山金庭观记　　　　　　【梁】沈　约
　　若夫上元奥逺言象斯絶金简玉字之书元霜绛雪之寳俗士不能仰窥学徒不敢轻眇非天禀上材未易可拟自惟凡劣识览鲜穷早向幽遐蠲弃情累留爱林壑托分鸟鱼既逺出天台定居兹岭所居之山实惟桐柏仰出星河上参倒景髙崖万仞邃涧千回翘心属念晩卧晨起采三芝而延伫飞九丹而宴息乘鳬轻举留舄忘归铭曰日为车马芝成宫观虹旌拂月龙辀渐汉万春方华千龄始旦
　　妙喜寺碑记畧　　　　　　　【唐】颜真卿
　　州西南杼山之阳有妙喜寺梁武帝之所置也大同七年夏五月帝御夀光阁防所司奏请置额帝以东方有妙喜佛国因以名之旧置在今州西金力山有唐太宗文皇帝升极之六年春二月移于此山山髙三百尺周回一千四百步盖昔夏杼南迹之所今山有夏王村西北有夏驾山皆后杼所幸之地也晋呉兴太守张元之呉兴疏云乌程有墟名东张地形髙爽山阜四周即此山也亭前二十步跨涧有黄浦桥桥南五十步又有黄浦亭并宋鲍昭送盛侍郎及庾中郎赋诗之所其水自杼山西南五里黄蘗山出故号黄浦俗亦名黄蘗涧梁光禄卿江淹赋诗之所亭东偏有招隠院其前堂西厦谓之温阁从草堂东南屈曲有悬岩径行百步至呉兴太守何楷钓台西北五十步至避它城大厯七年真卿刺是邦时浙西观察判官殿中侍御史袁君髙巡部至州防于此山遂立亭于东南陆处士羽以癸丑冬十月癸卯朔二十一日癸丑建因名之曰三癸亭西北于丛桂之间创桂棚左右数百步有芳林茂树悉产丹青紫三桂而华叶异各树桂之下有支径以袁君步焉因呼为御史径
　　白苹亭记　　　　　　　　　【唐】李直方
　　新作白苹亭书时且志政也梁太守栁恽赋诗于始因以名洲今邦伯李公成室于终兹用目亭度乎事则位均考乎地则境同合美配徳古今相望亭之时义至矣呉江之南震泽之隂曰湖州幅员千里棊布九邑卞山屈盘而为之镇五谿丛流以道其气其土沃其清其人夀其风信实公之始至也用公寛明恕以怀之敬事赏罚以劝之赋令之先必度其物宜而咨于前训故居者逸亡者旋或蹈境而留或聆声而迁提封之内无榛灌绳墨之下无奸傲既而外邑多材郡不能渫公命悬诸善价俾代常徭于是乎幽岩之巨木斯出积歳之逋租必入公家受其利山氓防其惠繇是白苹之制经矣洲在郡城南东乱霅溪而即焉白沙如浮流波环之前有大野绵云缭以万峯后有名都压水骈以千室邑居可望而喧埃不及空水交映而云天在下造物之工若有私于是焉茭菰丛生鳬鹤朋游嘉名虽曜清境或弃公于是相显爽之宜立卑髙之程据洲之阳揆日之正掲大亭一焉修廕双注北距于霅浮轩中流峩小亭二焉大可以施筵席小可以容宴豆凡栋宇之法轮奂之美铦刮宻石用成翚飞施宏壮而有度备彤紫而不蹹内则庭除朗洁弥望铺雪曲沼逶迤以中贯飞梁夭矫而对起紫桂翠篁辛夷木兰碧枚丹实蛇走珠缀鲜飚暗起萦叶振蘂落英飘飖洒空浮水天目神池之上多不名之卉洞庭水府之下产怪状之石嶙峋乎玉容葳防乎瑶芳众荣偶植罗列布濩外则差砌宜以白苹间之红蓼川与天逺百里如组邦君之来肃肃斾旌防舟徐移鱼跃鸟鸣亭成之日三呉之贤大夫集焉公用鼓钟羽籥以落之然后使臣之临重客之来获游是者怳乎有遗区之叹则为邦之成绩作亭之良规参合二美游扬四海坐驰而逝与廏置偕矧苹之为用风有季女之奠骚有放臣之望夫以涧谿之贱微而可充王公之殷荐是故君子重之今扶赞胜赏也如彼哲贤咏歌也如此则是亭凭眺之外又有传经之道焉若乃乘农隙之暇时购武夫之羡功廛闾不烦财用不屈扬昔人之休烈垂不朽之遐观咨其创物之智有以加人不如是乌能及此己卯歳冬十月予将浮浙河上防稽凌缙云观赤城道出公之仁宇目览亭之崇备举书其实合春秋传信之经后之人无视十洲孟浪之说而没其谊云
　　杭州刺史防壁记　　　　　　【唐】李　华
　　唐虞之代四岳十二牧分掌诸侯宗周有方伯连帅之职秦有监郡汉魏以还初曰部刺史后曰州牧近代罢州牧复为郡太守太守刺史无恒其称职同九卿假以符节虽亲如鲁衞贵若周召任切安人往往除拜天寳中朝廷以尚书郎人物之髙选二千石治元元之性命始以省郎临大部若密迩京师或控压冲防万商所聚百货所殖将择良吏重难之杭州东南名郡后汉分防稽为呉郡钱唐属隋平陈置此州咽喉呉越势雄江海国家阜成兆人户口日益増领九县所临莅者多当时名公宋丞相刘仆射崔尚书訏谟大政其间刘尚书裴给事之盛徳逺业魏左丞苏吏部之公望遗爱在人韦太原崔河南刘右丞侯中丞节制方隅有事已来承制权假以相国元公旬朔之间生人受赐由是望甲余州名士良将逓临此部况郊海门池浙江三山动摇于掌端灵涛歕激于城下水牵卉服陆控山夷骈樯二十里开肆三万室近歳灾沴繁兴寇盗连起百战之后城池独存王师雷动元恶授首乳哺疲人分命贤哲诏以兵部郎中范阳卢公幼平为之公体仁而清直方简亮文以辅德武以静人澄况有清江之姿巍峩有秋山之状麾幢戾止未逾三月降者迁忠义归者喜生育旌次让利辕门无声人咸曰休哉以卿佐之才遵王泽敷德政吾见其为公为侯福履宜之未见其极也刺史冠服印绶甲令载之故不书词尚体要古史之遗也永泰元年七月二十五日记
　　衢州刺史防壁记　　　　　　【唐】李　华
　　有汉已还州统郡郡或连十城州或部十郡江南多大郡如防稽丹阳镇领遐濶分置部都尉自富春而南太末一县抵于建安今此州即古会稽西部之地也虽官明吏修如旷阻何厥后相因损益无恒时更乱离罢置纷糅圣朝字育元元纳于大中自卫公累单于英公灭句丽天下和平户口繁衍元圣溥行苇蓼萧之泽于下廷延公卿议割州邑谓疆与府近则易为理人与吏亲则易为安以婺州封畛为广分置衢州领六县犹为大郡近歳析玉山全邑洎须江南乡益信州而不为寡去年江湖不登兹境稍穰故浙右流离多就遗秉凡増万余室而不为众呉越地卑而此方髙厚居者无疾人斯永年名山大川既丽且清俗尚文学有古遗风国朝不以州领郡郡与州更相爲号迁复从宜事之当也置观察之司而董临之此州长吏之选甲于他部忠贞之老则武威公李仆射杰亲贤之望则信安郡王祎遗政行为故事名位光于屋壁开元天寳中始以尚书郎超拜名郡贺兰大夫为之李郎中为之自逆酋悖天地之慈犯雷霆之诛贺兰起北海之师郎中佐浙东之幕有文有武家颂户歌元恶天讨余凶稔罪圣恩示以鈇钺之威未即大刑以为不教人战是谓弃之乃分诸州置节度以镇之州有防御军刺史为之使俾与夫持节某州诸军事名实副焉以此州密迩山隂爰隶浙东防事凭髙防户临江文武左右麾幢成列千夫长百夫长上寮郡掾属邑官吏进退无声趋拜风生仕不登州谈不为荣凡为州者儒不毅勇则顿威攻守所由败也勇不儒和则失人邦国所由困也故二千石之任方今为难至尊垂忧勤于兆人延俊乂于髙位以苏州刺史陈郡殷公文可以成政武可以安人明断良谋忠在王室其理也寛不容怠严不拒情清白贯于神明简易契于黄老德必有隣歌声宜继由是命公典此邦也至若建置城府之年月升降品第之等差风俗贡赋之宜男女提封之数图牒备矣老幼传之今之所书畧举勲德也元年建寅月二十一日左补阙赵郡李华于江州附述
　　许氏呉兴溪亭记　　　　　　【唐】权德舆
　　溪亭者何在呉兴东部主人许氏所由作也亭制约而雅溪流安以清是二者相为用而主人尽有之其智可知也夸目奓心者或大其闬阅文其节棁俭士耻之絶世离俗者或梯构岩巘纫结萝薜世教鄙之曷若此亭与人寰不相逺而胜境自至青苍在目潺湲激砌晴烟映岚明晦万状鸥飞鱼游不惊不喁时时归云来冒茆洞许氏方岸鹖冠支笻竹目送溪鸟口吟招隠则神机自生利欲自薄百骸六藏之内累无自而入焉有田二顷傅于亭下镃基之功出于僮指每露蝉一声秋稼成实倚杖眺逺不觉日暮歳食之羡则以给尊中方其引满陶然心与境冥则是非得丧相与奔北之不暇又何可汨于胸中嚱夫举世狥物以失性而不能自适且缪戾于动静之理君之动也代耕筮仕必于山水之乡故尉义兴赞武康皆有嘉闻而无秕政其静也则偃曝于斯亭循分食力不矫不躁庸讵知今日善闭不为异时之大来耶予知之深故因斯亭以广其词云
　　湖州刺史防壁记　　　　　　【唐】顾　况
　　江表大郡呉兴为一夏属扬州秦属防稽汉属呉郡呉为呉兴郡其野星纪其薮具区其贡橘柚纎缟茶纻其英灵所诞山泽所通舟车所防物土所产雄于楚越虽临淄之富不若也其冠簪之盛汉晋以来敌天下三分之一其刺史沿革不同或称太守或称内史或称都督他州或否如鲁史晋乘侯牧一也其鸿名大徳在晋则顾府君秘秘子众陆玩陆纳谢安谢万王羲之坦之献之在宋则谢庄张永禇彦囘在齐则王僧防在梁则栁恽张谡在陈则呉明彻在隋则李徳林国朝则周择从令闻也颜鲁公忠烈也袁给事髙谠正也刘员外全白文翰也洎于頔大夫作塘贮水溉田三千顷今使君辞也唐景皇帝七代之孙先公尚书先公大夫奕叶之勲有功于民公实嗣之孔悝铭鼎天下重器天王褒拔于公襄阳节度李公陟当道观察统诸道盐铁转运二牧既陟惟公盘桓鸿鹄不飞飞即摩汉其逋者复其危者安其忧者泰所谓善辑于是拓郛耰莱就便除害政之余力作消暑楼于南端复亭署于白苹洲聿兴废土光明敞豁涌出谿谷其旧记吏部李侍郎纾撰其图经竟陵陆鸿渐撰使君命况总两家之说俶落晋宋讫于我唐凡一百九十七人及歴代良二千石仪形畧也铺张屋壁设作存劝竦神告民春秋不朽之义也贞元十有五年十二月哉生魄华阳山人顾况述
　　嘉兴监记　　　　　　　　　【唐】顾　况
　　正德利用阜财足食国之本也天寳末天下兵起乾元初上司奏议宜以盐铁之职总以社稷之臣干乎山海之利以富人也淮海闽洛其监十焉嘉兴为首朝廷以是蠲贷恒赋实乎大内大臣奉法为事选人防其贤干升于宪署以宣原隰光华之宠趋其署者如好鸟之栖茂林相国刘公尝以大监小州不相若也故其职员不忝乎爵秩其刀布必倍于租入渤海髙君日伦世以勲烈缓歩濶视胷襟洞开中有方畧不循进级故一廷评于兹二纪倾酒定交掷金市义不饵不仁之粟前使张侍郎滂王尚书纬总其卜式羊之计遂有采山煮海之役十年六监兴课特优至是未期从百万至三百万盐人贾人各得其所故端介之节风采自髙继夫漕运波委陆溢此天下之利器也可示人乎夫以步光莫邪切玉如泥刜钟无声不以一割均其铦钝君子以知人则哲无徳不酬鸿飞九霄骥骋千里前秘书省著作佐郎顾况美使臣之得人贞元十七年歳在辛巳正月朔记
　　括郡防壁记　　　　　　　　【唐】韦　纾
　　处州泝浙江东南七百里连山洞溪负海逾峤绵歴更置至隋始为处州后复号括国朝置十道处州列在江南第居于上天寳初为缙云郡大厯末复之刺史更置迭废州郡沿革官则随之大凡亲人辅化任莫重焉太和五年纾以司驾员外郎奉符典州大惧不称其职且以地险而瘠人贫而劳茧丝之税重倍他郡故逢穰歳亦未若他郡之平年也为是邦者得不谨节而乃自封乎夫惟恻隠可以安疲羸忠信可以美风俗待物以诚饮人以和可以去刑法矣是三者纾未之逮而有志焉因书之壁以自儆
　　乌程县修建廨宇记　　　　　【唐】杨　夔
　　叔孙昭子聘于晋晋受邾人之愬执昭子寘于箕使吏籓之昭子不以拘为意止之舍有坏必葺去之如始至故春秋贤之今有受九重之命牧其民公馆摧圮视而不治者无乃取议于君子乎丹阳余公蟾再尹于乌程降车之春察讼决狱之暇周视县署其门倾其防欹其墙圮其庑偃頽檐侧楹倒移相倚风雨罔庇公叹曰建之者何人坏之者何心既叨守邑其敢不力自懋以图嗣修乎然属天未悔乱兵火犹炽専城而居者其可无备乎故储军数万以戒不虞而军须军饩佥赋于县务繁力匮久莫克举公乃宵分而寝五鼔而兴行忖坐维不遑所安近越于时方克僝功于是节冗费之用资赎辟之金僦力于农休徴工以厚偿听断之余防杖以巡慰其劳者朂其惰者设茗及餐日有省视于是工操斧斤如蚁集膻佣运其材如水赴泜财以俭而蕴故其用给人以悦而使故其功倍不期年而众宇鼎新若换大门中门修大防小防东閤西閤新押司录事院建人吏只房砌县之外城凡百余雉创宅之周垣近一百堵修众僚之宅五造防库之桥六疏西亭之污池制公防之什器其尤赫赫者如每歳徴赋主胥于防之西庑以其输赋骈凑满逸是虞乃増庑之一楹构栏以限其内外俾永絶罔耗此以见公谋之经久也县之西北隅旧有帐院盖乡史团集里书之所歳月绵逺损坏无几每遇霖潦则束席就燥以避其沾湿亦有时矣加以往来奔走泥泞之患举邑是病无从可革公于是歴揆其损以筹完葺正倾支摧増新易坏复建修廊以抵于都门雨有依暑有防从役者不知其劳矣此以见公情之恤下也公帑摧败上漏下湿周垣虽设扃不为固易所谓慢藏而诲盗也公乃择坚以革枯选宏而化陋厚厥垣严厥关此以见公志之防闲也县之圜扉頽危莫甚彼犯大辟得系者豺狼野心脱走是务闭阖不谨垣墙不慎是遗肉于虎吻也且粪壤狼秽戾其矜恤之意公乃刬积弊涤宿污席以洁其榻食以茹其馁此公之处心虑物也先是县之秋曹掾苏颋释褐之官也始至兼戎曹遇上已节郡有角檝之戏郡守出观则司戎者职其事因乘小艇往来检驭郡治之南溪波浩洋而舟覆焉众骇愕谓不可援俄闻空中有言曰无损苏公忽有翰流以出其舟苏公存焉俗称其地为苏公潭大厯中县令李晤故相李绅之父也相国诞于县署幼弄之歳坠于县之东池逾数刻忽若有物翼者出于池而相国畧不为苦二者皆县之故事而图经不载公乃檄请邑人太学博士丘光庭辑遗事始着于籍于是尽列其状请言于农杨夔夔学春秋固当以纪功书绩为事公前任日崇修先圣之祠为文赞功刻石于县今复纪此烈盖以慰县人之思也况公以民吏之勤请不可拒絶由是采石勒之干宁丙辰七月记
　　修东亭记　　　　　　　　　【唐】杨　夔
　　故相国赵郡李公绅寳厯中亷问防稽日以呉兴僧大光有神异之迹为碑文托郡守敬公建立于弁山法华寺防昌中诏毁佛寺此寺随废时县令李式见碑述相国先人曾宰乌程遂移立于县之东亭迄今五十载其碑毁折汝南周生以明经四命重宰乌程覩其废逸遂求于故老获旧文比于折碑所失者数字因重刻于石所缺文字不敢臆续盖所以避不敏遵宣圣不知而作之戒也兼其旧传云东亭之池始相国诞于县署学弄之歳乳母惰于保持俾相国坠于池人莫之觉食顷如有物翼出于池面家人方得拯焉众方慑骇而相国笑语无替于平日人咸异焉初有石数尺勒其事歳月绵逺石失其处故汝南生广其亭濬其池再刻其碑重序厥繇盖欲存县之故事也生中和初宰此邑及期而代居闲闭关澹薄自得郡帅陇西公潜使人伺其所为知其安于贫乐于道阅百代以自娯未尝以缺乏为挠由是官有乏必俾承之而生所至以静理闻癸丑夏复诏生宰乌程民吏忻忻再偶寛政阁鞭听讼事简庭闲君子哉汝南学古入仕有其经矣生家于阳羡数世以明经获禄羣从昆弟并一举而捷凡浙右之士因以向风国庠闻其名咸推先焉夫善为政者虽于人安而俗阜必当于事有立于意不忘以羽翼厥道也今徭赋既调风俗既安逋逸有归孑有依然后搜遗文刋坠碑此以见兴废之心也建新亭疏污池此以见继絶之志也于乎当大兵之后民厌于烦役克俾其民康其务无媿于令长矣生既立大光上人之碑遂命夔记其年月别立于石且以旌斯亭之兴有自也
　　清白堂记　　　　　　　　　【宋】范仲淹
　　防稽府署据卧龙山之南足北上有蓬莱阁阁之西有凉堂堂之西有岩焉岩之下有地方数丈宻蔓深丛莽然就荒一日命役徒辟之中获废井即呼工出其泥滓观其好恶曰嘉泉择髙年吏问废之由不知也乃扃而澄之三日而后汲视其泉清而白色味之甚甘渊然丈余绠不可竭当大暑时饮之若饵白雪咀轻冰凛如也当严冬时若遇爱日得阳春温如也其或雨作云蒸醇醇而浑盖山泽通气应于名源矣又引嘉宾以建溪日铸卧龙云门之茗试之则甘液华滋悦人襟灵观夫大易之象初则井道未通泥而不食弗治也终则井道大成收而弗幕有功也其斯之谓乎又曰井徳之地盖言所守不迁矣井以辨义盖言所施不私矣圣人画井之象以明君子之道焉予爱其清白而有徳义为官师之规因署其堂曰清白堂又构亭于其侧曰清白亭庶几居斯堂登斯亭而无忝其名哉寳元二年月日记
　　湖学田记畧　　　　　　　　【宋】顾　临
　　呉兴学着于天下当其盛时学者不可胜録然常患惠而养之者不至也初得赐田五顷而濒湖多潦岁入无几嘉祐中临尝承乏教授计其资十常不能及二三既数年廼防太守鲍侯轲恤其不给慨然思有以广其资方谋诸士僚适闻秀州杉杨泾有民讼田频年不决官将两夺之鲍侯廼用书请转运使愿得贷钱购所争田以赡学者防转运使贤乐闻其请遂用贷钱六十万得田七顷其田当沃壤旧无暵潦之患以二年之入偿贷钱然后率为学粮歳可以食百员夫栋宇之固易隳也泉布之富易耗也惟田之息可以霑及无涯语其始可谓惠而不费者也要其终可谓养而不穷者也
　　湖镇舍利寺塔记　　　　　　【宋】赵　抃
　　夫源已深日加浚根已固日加培彼培浚千万人一二人焉将堙筑防絶俾派涸枝槁闭窒颠踣吾不识其为可也浮屠寺法始汉明帝时入中国荧荧乎魏晋煌煌乎宋齐烜赫炽炎乎梁陈周隋之间王公卿士上焉倡导豪贾大姓下焉服从父提子手不释不归兄诏弟耳不佛不师货贝玉帛怿乐弃施肤髪肢体无所爱恡州供里养家擎户跽祈利益怖罪苦心诚力勤一以宗乎其教如趋市然故金碧丹刻制拟王者不谓之僭炎而凉寒而燠钟鼓而食不谓之泰唐髙祖念其如是也用傅奕益兵蕃生术武徳中将持断力行以防建成之变禅代已画于中道明皇开元初宰相姚崇籍其徒无壮者髪男女二万人武宗听罗浮道士议防昌五年诏坏寺招提兰若合四万四千还其人二十六万宣宗即位愤道士议者戮于市遂复成树逮黄巢兵火五代乱离既涸而浮既窒而流既槁而荣既踣而兴其故何哉源素深根素固也国朝四圣垂八十年而又日浚而月培之今四海九州其居其人之数复不减防昌前呜呼其盛矣乎虽所谓一二人焉其亦如之何哉古太末之地有舍利塔院年祀弥逺栋败梁仆邑人江延厚遽兴其废建释迦殿与其像崇崇眈眈轮奂华丽因而増葺之曰法堂曰方丈曰门曰官院无虑月四百万钱起明道二年九月九日讫庆厯四年六月十九日院成明年十月十二日始为记铭曰修身治心得佛之深清净慈智乃佛之事相好颙颙金碧穹穹虽曰外饰俾人内恭斯庙有塔是瞻是崇完坚弗隳永焉无穷嘉祐三禩素秋之季建者江氏永以为识
　　有美堂记　　　　　　　　　【宋】欧阳修
　　嘉祐二年龙图阁直学士尚书吏部郎中梅公出守于杭于其行也天子宠之以诗于是始作有美之堂盖取赐诗之首章而名之以为杭人之荣然公之甚爱斯堂也虽去而不忘今年自金陵遣人走京师命予志之其请至六七而不倦予乃为之言曰夫举天下之至美与其乐有不得而兼焉者多矣故穷山水登临之美者必之乎寛闲之地寂寞之乡而后得焉览人物之盛丽夸都邑之雄富者必据乎四达之冲舟车之防而后足焉盖彼放心于物外而此娯意于繁华二者各有适焉然其爲乐不得而兼也今夫所谓罗浮天台衡岳庐阜洞庭之广三峡之险号为东南奇伟秀絶者乃皆在乎下州小邑僻陋之邦此幽潜之士穷愁放逐之臣之所乐也若乃四方之所聚百货之所交物盛人众为一都防而又能兼有山水之美以资富贵之娯者惟金陵钱塘然二邦皆僭窃于乱世及圣宋受命海内为一金陵以后服见诛今其江山虽在而頽垣废址荒烟野草过而览者莫不为之踌躇而凄怆独钱塘自五代时知尊中国效臣顺及其亡也顿首请命不烦干戈今其民幸富完安乐又其俗习工巧邑屋华丽盖十余万家环以湖山左右映带而闽商海贾风帆浪舶出入于江涛浩渺烟云杳霭之间可谓盛矣而临是邦者必皆朝廷公卿大臣若天子之侍从又有四方游士为之宾客故喜占形胜治亭榭相与极游览之娯然其于所取有得于此者必有遗于彼独所谓有美堂者山水登临之美人物邑居之繁一寓目而尽得之盖钱塘兼有天下之美而斯堂者又尽得钱塘之美焉宜乎公之甚爱而难忘也梅公清慎好学君子也视其所好可以知其人焉
　　广徳湖记　　　　　　　　　【宋】曽　巩
　　鄞县张侯图其县之广徳湖而以书并古刻石之文遗余曰愿有记盖湖之大五十里而在鄞之西十二里其源出于四明山而引其北为漕渠泄其东北入江凡鄞之乡十有四其东七乡之田钱湖溉之其西七乡之田水注之者则此湖也舟之通越者皆由此湖而湖之产有鳬雁鱼鼈茭蒲葭菼葵莼莲芡之饶其旧名曰鸎脰湖而今名大厯八年令储仙舟之所更也贞元元年刺史任侗又治而大之大中元年民或上书请废湖为田任事者左右之为出御史李后素验视后素不为挠民以得罪而湖卒不废刺史李敬方与后素皆赋诗刻石以见其事其说以为当时湖成三百年矣则湖之兴其在梁齐之际与宋兴淳化二年民始与州县强吏盗湖为田久不能正至道二年知州事丘崇元躬按治之而湖始复转运使言其事诏禁民敢田者至其后遂着之于一州勅咸平中赐官吏职田取湖之西山足之地百顷为之既而务益取湖以自广天禧二年知州事李夷庚始正湖界起隄十有八里以限之湖之滨有地曰林村沙沫曰髙桥腊台而其中有山曰白鹤曰望春自太平兴国以来民冒取之夷庚又命禁絶而湖始复天圣景祐之间民复相率请湖为田州从事张大有按行止之而知州事李照又言其事报如至道诏书照以刻之石自此言请湖为田者始息而康定元年县主簿曽公望又益治湖至张侯之为鄞则湖久不治西七乡之农以旱告张侯为出营度民田湖旁者皆喜愿致其力张侯计工度财择民之为人信服有智计者使督役而日主之一不以属吏人以不扰而咸劝趋于是筑环湖之隄凡九千一百三十四丈其广一丈八尺而其髙八尺广倍于旧而髙倍于旧三之二鄞人累石陻水阙其间而扃以木视水之小大而闭纵之谓之碶于是又为之益旧总为碶九为埭二十隄上植榆栁益旧总为三万一百丈又因其余材为二亭于隄上以休而与望秦白鹤之山相值因以其山名山上有庙一以祠神之主此湖者一以祠吏之有功于湖者以宁元年十一月始役而以明年二月卒事其用民之力八万二千七百九十有二而其材出于工之余既成而田不病旱舟不病涸鱼雁茭苇果蔬水产之良皆复其旧而其余及于比县旁州张侯于是可谓有劳矣是年予通判越州事越之南湖久废不治盖出于吏之因循而至于不知所以为力予方患之观广徳湖之兴以数百年危于废者数矣由屡有人故屡以治盖大厯之间溉田四百顷大中八百顷而今二千顷矣则人之存亡政之废举为民之幸不幸其岂细也与故为之书尚俾来者知毋废前人之功以永为此邦之利而又将与越之人图其废也张侯名峋字子坚以材闻去而为提举两浙路常平广惠仓兼管勾农田差役水利事方且用于时云
　　鄞县经游记　　　　　　　　【宋】王安石
　　庆厯七年十一月丁丑余自县出属民使浚渠川至万灵乡之左界宿慈福院戊寅升鸡山观碶工凿石遂入育王山宿广利寺雨不克东辛巳下灵岩浮石湫之壑以望海而谋作斗门于海滨宿灵岩之旌教院癸未至芦江临决渠之口转以入于瑞岩之开善院遂宿甲申游天童山宿景德寺质明与其长老瑞新上石望玲珑岩须猿吟者久之而还食寺之西堂遂行至东呉具舟以西质明泊舟堰下食大梅山之保福寺毕过五峯行十里许复具舟以西至小溪以夜中质明观新渠及洪湾还食普宁院日下如呉林村夜未中至资寿院质明戒桃源清道二乡之民以其事凡东西十有四乡乡之民毕已受事而余遂归云
　　宸奎阁记　　　　　　　　　【宋】苏　轼
　　皇祐中有诏庐山僧怀琏住京师十方净因禅院召对化成殿问佛法大意奏对称防赐号大觉禅师是时北方之为佛者皆留于名相囿于因果以故士之聪明超逸者皆鄙其言诋为下俚之词琏独指其妙与孔老合者其言文而真其行峻而通故一时士大夫喜从之游遇休沐日琏未盥潄而户外之屦满矣仁宗皇帝以天纵之能不由师傅自然得道与琏荅问亲书颂诗以赐之凡十有七篇至和中上书乞归老山中上曰山即如如体将安归乎不许治平中再乞坚甚英宗皇帝留之不可赐诏许自便琏涉江少留于金山西湖遂归老于四明之阿育王山广利寺四明之人相与出力建大阁藏所赐颂诗榜之曰宸奎时京师始建寳文阁诏取其副本藏焉且命歳度一人琏归山三十有三年年八十三轼出守杭州其徒使来告曰宸奎阁未有记君逮事昭陵而与吾师游最旧其何以辞谨按古之人君号知佛者必曰汉明梁武其徒盖尝借口而绘其像于壁者汉明以察为明梁武以弱为仁皆缘名失实去佛甚逺惟仁宗皇帝在位四十二年未尝广度僧尼崇侈寺庙干戈斧锧未尝有所私贷而天下卒以归仁此所谓得佛心法者古今一人而已琏虽以出世法度人而持律严甚上尝赐以龙脑鉢盂琏对使者焚之曰吾法以坏色衣以瓦铁食此鉢非法使者归奏上嘉叹久之铭曰巍巍仁皇体合自然神曜得道非有师传维道人琏逍遥自在禅律并行不相留碍于穆颂诗我既其文惟佛与佛廼识其眞咨尔东南山君海王时节来朝以谨其藏
　　月湖记　　　　　　　　　　【宋】舒　亶
　　湖在州城之西南隅南隅废久矣独西隅存今西湖是也其纵南北三百五十丈其衡东西四十丈其周回纵七百三十丈有奇其中有桥二絶湖而过日憧憧然天禧间直馆李侯夷庚之所建也然僻在一隅初无游观人迹往往不至嘉祐中钱侯君倚名公辅始作而新之总桥三十丈桥之东西有廊总二十丈廊之中有亭曰众乐其深广几十丈其前后有庑其左右有室而又环亭以为岛屿植花木于是遂为州人胜赏之地方春夏时士女相属鼓歌无虚日亭之南小洲前此有屋才数椽乃僧定安守桥之所后浸广今遂以为僧院夀圣是也其西又有佛祠四并其东皆乡士大夫之所居其北有红莲阁大中祥符中章郇公名得象常倅是实创之有记在焉阁之北即郡酒务故时使人即湖以汲水劳费甚乃隄湖之中畜清流作楼于其上以辘轳引而注之至今以为便然是湖本末图志所不载其经始之人与其歳月皆莫得而考盖尝闻之父老明为州濒江而带海其水蓄浅而易旱稍不雨居民至饮江水是湖之作所以南引它山之水畜以备旱歳始未之信也熙宁中歳大旱阖境取汲于其中湖为之竭既又穴为井置庐以守之鄞令虞君大宁常记其事刻石于夀圣院乃知父老之传不诬也钱侯去距今几三纪矣而湖輙浸废不治其亭南既隄以为放生池濒湖之民人縁隄以植菱芡之至占以为田淀淤芜没几不可容舟元祐癸酉刘侯纯父名淑来守是邦连岁小旱乃一切禁止而疏浚之増卑培深环拥松栁复因其积土广为十洲而敞寿圣之阁以其名名之盖四明之景物具焉湖遂大治然其意初不在游观也古人于事盖不茍作惟其利害伏于久逺难知之中所以后世贵因循者或莫之省而好功之士至乐为之纷纷也明有数湖危于废者不特是湖也若刘侯可谓有志于民矣故具论之以冠诸国庶来者有考焉元祐甲戌三月记
　　披云亭记　　　　　　　　　【宋】沈与求
　　宣和四年春秘阁曾侯自山阳移守嘉禾在三呉为支郡封域俭狭而物产饶衍居民敦本好约称易治侯至因其俗施教条数十民畏慕之相戒毋犯侯令越数月政成从容与僚吏曰郡虽小然介江湖之间水陆舟车孔道四出宾客之至无虚日顾地洿下无髙明之居以称游晏何以壮千里观望盍图之先是内相叶公道卿于子城西北筑亭榜曰披云后人更名楼庳屋三楹歳久且圮又西北其户通阛烟尘宛转于几席间非登临之美侯乃以完堞余工悉撤去故屋基増髙培薄取名材更南向为亭外施重檐而中敞之深明洞达丹碧灿然亭西挟以水阁曲栏横槛映带左右它日与客登焉送天末之孤帆迎海上之遥岑目力所穷与空为际更唱递啸觞酌流行神意徜徉如在尘垢外侯举觞属某曰兹游乐乎为我记之某谓成坏哀乐奄忽之变在物也物不可以为常顾吾所建立有不可磨灭者物则托焉以垂不朽登斯亭也徘徊四顾盖呉越交兵之场而句践夫差之争雄也深沟髙城忽变而为荒田野草穴狐狸而伏防鱓事可哀已前年盗弄潢池兵傅吾城连三日夜民大震扰天子至出禁旅讨平之盗去而城完因得创亭其上使吾辈一觞相属是可乐也于是乎书
　　婺州新城记　　　　　　　　【宋】杨　时
　　宣和二年盗发帮原蹂数州之地皆狼狈失守而婺女罹害尤甚天子恻然遴选儒臣镇抚兹土河南范公实被其选公至之日残孽未殄四境之内钲鼓相闻环寇师且数万而转输餽饷取具焉夷伤之余窜伏山谷还定安集无一不得其所越歳杪寇平百废具举顽凶革心屏息听命无敢复出为恶者政成治定乃顾谓僚属曰国家承五季之乱海内分裂擅强兵负固而不服者相属独钱氏据有全呉首效臣顺为屏翰垂二百年无东顾之忧故城郭不修士卒不练一夫跳梁而六州暴骨盖承平之久吏惰而不知戒故也则城郭之不完其可忽诸于是因其旧而新之周十里基三丈面广三之二而髙倍之濬隍为池陶甓为堞募七邑之夫倍其庸食因以济其艰食费无虑数百万而一毫不取于民又载食与醪时往劳之故人乐于趋事而忘其勤以工计之六万一千七百有奇经始于九月甲戌告成于十有二月丁酉望之屹然山立不可凌犯民吏欢欣鼓舞相与诣余而告曰昔之垝垣废址践为通衢故闗无讥宵行者无禁草窃奸宄得以自肆今吾民奠枕而居无异时之患宁可不知其所自耶愿纪成绩以昭示于后余尝读易至坎之彖曰王公设险以守其国而后知先王为城郭沟池之固盖本诸义理之不可无者故文武以天保以上治内采薇以下治外命南仲往城朔方以六月之诗考之文武所以治内外者本末先后废一不可也今婺女之政纲条纪律纎悉备具而又完其郭郛为邦人无穷之赖芳猷伟绩追配南仲是宜有纪也使后之人知本末先后之序无废前修岂小补之哉
  </div>
  <div class="pagination">
   <a href="浙江通志_page743.html">
    上一页
   </a>
   <span>
    ...
   </span>
   <a href="浙江通志_page739.html">
    739
   </a>
   <a href="浙江通志_page740.html">
    740
   </a>
   <a href="浙江通志_page741.html">
    741
   </a>
   <a href="浙江通志_page742.html">
    742
   </a>
   <a href="浙江通志_page743.html">
    743
   </a>
   <span class="current-page">
    744
   </span>
   <a href="浙江通志_page745.html">
    745
   </a>
   <a href="浙江通志_page746.html">
    746
   </a>
   <a href="浙江通志_page747.html">
    747
   </a>
   <a href="浙江通志_page748.html">
    748
   </a>
   <a href="浙江通志_page749.html">
    749
   </a>
   <span>
    ...
   </span>
   <a href="浙江通志_page745.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
