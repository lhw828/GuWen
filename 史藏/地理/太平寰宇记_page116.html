<!DOCTYPE html>
<html>
<head>
    <meta charset="UTF-8">
    <title>太平寰宇记 - 第 116 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平寰宇记 - 第 116 页/共 120 页</h1>
    <div class="content">　　太平寰宇记卷一百八十六
　　宋　乐史　撰
　　四夷十五
　　西戎七
　　悦般国
　　悦般国魏时通焉在乌丸西北乃匈奴北单于之部落也昔为汉车骑将军窦宪所逐北单于度金防山西走康居其羸弱不能去者住兹北地方数千里众可二十余万凉州人犹谓之单于王太武真君九年遣使朝献送幻人称能割人喉脉令断繋人头令骨防血出淋漓或数升或盈斗以草药内其口中令嚼咽之须臾血止养疮一月复常又无痕瘢太武乃取死罪囚试之皆騐云中国诸名山皆有此草乃使人受其术而厚遇之
　　土俗物产
　　其风俗与髙车同其人清洁或仿胡俗剪发齐眉以防鍸涂之甚光泽日三澡潄然后饮食其国南界有火山山傍石皆焦镕流地数十里乃凝坚人取以为药即石硫黄也
　　伏卢尼国
　　伏卢尼国后魏通焉理伏卢尼城在波斯国西北有大河南流中有鸟其形似人亦有似槖駞马者皆有翼常居水中出水便死城北有云尼山出银瑚琥珀
　　朱俱波国
　　朱俱波国后魏通焉在葱岭北二百里亦名朱居槃国汉子合国今并有汉西夜蒲犁依耐得若四国之地其王本踈勒国人宣武永平中朱居槃国遣使来朝贡唐武徳以后亦频遣使朝贡
　　四至
　　去州二千八百里在于阗国西千余里其西至渇槃陁国南至女国三千里北至疎勒九百里
　　土俗物产
　　其俗崇饰佛法其人言语与于阗相似其间小异人貌多同华夏亦疎勒文字同于婆罗门
　　渇槃陁国
　　渇槃陁国后魏时通焉亦名渇罗陀国理葱岭中近朱俱波国其王本疎勒人累代相承以居此国有户二千余国法杀人刦贼者死余徴罚其税输之服饰婚姻同疎勒王坐金床死者埋殡七日为孝太武帝大延三年朝贡于后不絶
　　四至
　　西至防宻国其南至悬度山无定界北至疎勒国界西北至判汗国
　　土俗物产
　　衣服人貌语音与于阗相似书与波罗门同国中咸事佛人山居劲徤杂人多而胡少有音乐兵器婚姻同疎勒　悬度山在国西南四百里悬度者石山也谿谷不通以绳索相引而度其间四百里中往往有栈道因以为名今按悬度与葱岭迤逦相属邮置所絶道阻且长故行人由之莫能分别然法显宋云所经即悬度山也　头痛山在国西南向罽賔路歴大头痛小头痛之山赤土身热之阪宋膺异物志云大头痛小头痛山皆在渠搜之东疎勒之西经之者身热头痛夏不可行行则致死唯冬可行尚呕吐山有毒药气之所为也冬乃枯竭故可行也其葱岭俗号嶷极山今按葱岭周环其国　不可依山　蒲昌海贺兰河
　　粟弋国
　　粟弋国后魏通焉在葱岭之西一名粟特一名特拘梦出好马牛羊葡萄诸般葡萄酒极美于诸国盖水味美故也出大禾髙丈余子如胡豆在安西北五千里附庸小国四百余城太武帝时遣使朝贡魏书西域传曰粟特一名温那沙古之奄蔡国按弋一国也十三州志云奄菜粟特各有长而魏収以为一国谬也
　　阿钩羌国
　　阿钩羌国后魏通焉在莎车西南去代一万三千里国西有悬度山其间四百里中往往有栈道下临不测之渊人行以绳索相持而度有五谷诸果市用钱为货居止立室有兵器
　　副货国
　　副货国后魏通焉去代一万七千里东去阿富使且国西至没谁国中间相去千里南有连山不知名北至竒沙国相去千五百里土宜五谷葡萄唯有马驼骡国王有黄金殿殿下有金駞七头各髙三尺孝文时其王遣使朝贡
　　叠伏罗国
　　叠伏罗国后魏通焉去代三万一千里国中有忽悉城北有盐竒水西流有白象土宜五谷宣武时遣使贡方物
　　賖弥国
　　賖弥国后魏时通焉在波斯之南山居不崇佛法専事诸神宋云行记云语音诸国同不解书筭不知隂阳国人剪发妇女为团髪亦附□哒东有鉢卢勒国路险縁铁鎻而度下不见底后魏时遣宋云等使于彼不达
　　石国
　　石国隋时通焉居于药杀水都柘折城方十余里本汉大宛北鄙之地王姓石名湼国城之东南立国置座于中正月六日七月十五日以王父母烧余之骨金瓮盛之置牀上廵绕而行散以香花杂果王率臣下设祭焉礼终王与夫人出就别帐臣下以次列坐而享宴有粟麦多良马隋大业五年及唐贞观八年并遣使朝贡显庆三年列其地噉鞨城为大宛都督府仍以其王噉吐屯摄舎提于屈昭穆为都督开元初其蕃王莫贺咄吐屯有功封石国王加特进寻又册为顺义王二十九年其王伊捺吐屯屈勒上表曰奴身千代已来忠赤于国只如突厥骑施可汗赤忠之日部落安帖后背天可汗脚底火起今突厥属天可汗在于西头为患唯有大食莫逾突厥伏乞天恩不弃突厥部落打破大食诸国自然安贴天寳初累遣使朝贡至五年封其王子那俱车鼻施为懐化王并赐鉄劵九年安西节度使髙仙芝奏其王蕃礼有亏请讨除之其王约降于仙芝乃遣使送去开逺门数十里负约以王为俘囚献于阙下斩之自后西域背怨仙芝所擒王之子西走大食引其兵至恒罗斯城仙芝军大为所败自是西附于大食至寳应二年及大厯七年并遣使来朝贡【注】又杜环经云其国城一名赭支一名大宛国中存二水一名珍珠河一名质河并西北流土地平敞多果寳出好犬良马又云碎叶国从安西西平千余里敦达岭岭南大唐北界岭北是突厥骑施南界由西南至葱岭二十余里其水岭南流者尽过中国而归东海岭北流者尽经胡境而入北海又北行数日度雪海其海在山中春夏常雨雪故曰雪海中有细道道傍往往有水孔嵌空万仞輙堕者莫知所在防达岭北行千余里至碎叶川其川东头有热海资地寒而不冻故曰热海也又有叶城天寳七年北廷节度使王政见薄伐至此城壁摧毁邑居零落昔交河公主居止之处今建大云寺犹存其山川西按石国约长千余里川中有异姓部落有异姓厥各有兵马数万城堡间杂寻干戈凡是农人皆擐甲胄专相虏掠以为奴婢其川西头有城名曰恒逻斯石国大镇即天寳十年髙仙芝军败之名耳
　　四至
　　东与北至西突厥界至波腊国界西南至康居界南至率都沙那国界南去防汗六百里东南去州六千当长安西北万四百十里
　　土俗物产
　　从北海至西海已来自三月至九月天无云雨皆以雪水种田宜粟大麦小稻禾诸豆等物多良马饮葡萄酒麋酒腊乳等物　伊罗山　药杀水在国界瑟匿国
　　瑟匿国北接石国其俗不好商贾风俗畧与康国同唐贞观二十年朝贡使与役槃使与康国邻出好马
　　女国
　　女国隋时通焉在葱岭之南其国代以女为王王姓苏毗女王之夫号为金聚不知政事国内丈夫唯以征伐为务山上为城方五六里人有万家王居九层之楼侍女数百人五日一聴朝复有小女主共理国政亦数与天竺及党项战争其女王死国中贵人剥去皮以金屑和骨肉置于瓶内埋之经一年又以其皮内以鉄器埋之隋开皇中遣使朝贡唐贞观八年朝贡使至
　　四至
　　叚国沙州记云白兰西南二千五百里隔大岭又渡三十里海即此女国也
　　土俗物产
　　其俗贵妇人轻丈夫而性不妬忌男女资以彩色涂靣一日之内或数变改之男子皆被髪女人皆辫发而萦之其王死若无女嗣位国人乃调敛金钱得数百万还以死王之族买女而立之其地五男三女贵女子贱丈夫妇人为吏职男子为军士女子贵者则有多侍男男子不得有侍女虽贱之女庶尽为家长有数夫焉生子皆从母姓气多寒以射猎为业出鍮石朱砂麝香犁牛骏马蜀马尤多盐恒将向天竺国兴败俗事阿修罗神
　　吐火罗国
　　吐火罗国一名土壑宜后魏时吐呼罗国也隋通焉都葱岭西数百里在乌浒河南即妫水也胜兵千万人皆善战隋大业中遣使朝贡唐初属西突厥髙宗永徽元年遣使献大鸟髙七尺其色足如驼鼓翅而行日三百里能噉铁俗谓为駞鸟三年其叶防那使乌湿波奉表告立髙宗遣置州县使王名逺到其国以所理阿缓大城为月氐都督府各分其小城为二十四州以乌湿波为都督王名逺请于吐火罗国立碑以记圣徳帝从之五年乌湿波遣子伊室达官弩朝贡龙朔元年授乌湿波使持节月氐等二十五州诸军事月氐都督麟徳二年遣其弟祖纥多贡马脑灯两具髙三尺余开元七年其叶防支邦帝賖上表献天文人大闇慕请试騐八年贡名马及防十二年贡异药干陁婆罗等二百余品十七年册其首领骨吐禄顿达度为叶防叶防遣使贡须那伽帝释麦二十六年遣使贡红玻瓈碧玻璃生马脑金精及质汗等药天寳八年其叶防失理忙伽罗遣使上表云臣隣境有一胡号曰羯师居在深山恃其险逺违背圣化亲附吐蕃于国内置吐蕃城捉勃律要路与吐蕃拟将兵入臣境臣每忧惧思破凶党乞请安西兵马来载五月到大勃律伏乞允臣所奏事若不成请斩臣为七截缘失宻王向汉忠赤特望勅书宣宗覧表许之十二年遣使来朝贡乾元元年七月与西域九国遣兵助国讨逆肃宗令赴朔方行营
　　四至
　　在乌浒河南即妫水也其北界汉时大宛之地南去曹国一千七百里东去州六千七百里
　　土俗物产
　　其人与挹怛罗杂居俗事佛多男子少妇人故兄弟通室妇人五夫则首饰戴五角十夫戴十角男子无兄弟则与他人结为昆季方始得妻不然则终身无妇矣生子属长兄被服文字与于阗畧同城北有玻瓈山南崖穴中有神马国人每牧牝马其侧时产名驹皆汗血焉事与大宛同蓝氏城故大夏国都也史记大宛传大夏在妫水南其都曰蓝氏城也薄提域今名薄底延城在国北后魏书西域传吐呼罗国有薄提城周围六十里与西蕃记薄提城可十四五里小异也
　　□城　酌汗建城　葱论□　数□城　章昻城波论山今名屋数颇利山南崖石壁有一穴恒有马俱兰国
　　俱兰国一名俱罗拏国与吐火罗接南抵雪山地险迮物产唯出金精唐贞观二十年朝贡使至
　　刼国
　　刼国隋时闻焉在葱岭中有户数万
　　四至
　　西与南俱与賖弥国界西北至挹恒国去长安万二千里
　　土俗物产
　　气多热有稻麦粟豆羊马出洛沙青黛婚姻同突厥土俗与厌达同人靣似山羌无尊卑之礼死亡弃之山唐武徳二年遣使朝贡寳带金鏁甲玻瓈水晶杯各一玻璃四百九十枚大者如枣小者如酸枣阿罗伊罗国
　　阿罗伊罗国隋时闻焉在乌荼国北大雪山坡上缘梯登山接七百梯方得其国
　　越底延国
　　越底延国隋时闻焉理辛头河北其王婆罗门种户数万有弓矢刀鞘皮甲国法不杀人重罪流轻罪杖国无课税其俗事佛书同波罗门王及庶人剪髪衣锦袍不开缝贫者衣白叠妇人为髻衣裙衫帔长巾焉
　　四至
　　南至楼婆罗门国三千里西北至賖弥国千余里东北至州五千四百里
　　土俗物产
　　俗清洁气暖多稻有羊马多牛出鍮石诃黎勒石宻麖皮细叠等物
　　大食国
　　大食国唐永徽中遣使朝贡云其国在波斯之西或云隋大业中有波斯胡人渡怛曷水若有神助得刀杀人刦夺商旅其众渐盛因招附诸胡有胡人十一来据次第摩首受化为王此后众渐归附遂割波斯西境自立为王姓大食氏名豃宻莫末腻又破拂菻及波罗门城所当无敌兵众有四十二万有国已四十四年矣初王已死次传第一摩首者今王即是第三又云前王常遣人乘船将衣粮入海经涉八年未及西岸于海中见一方石石上有树枝赤叶青树上总生小儿长六七寸见人不语而笑皆能动其手脚头着树枝人摘取入手即黒干其使得一枝今还在大食王处长安中使至贡良马开元中遣使来朝进良马寳钿带其使谒见平立不拜云本国唯拜天神虽见王亦不拜所司屡诘责之其使遂依汉法致拜今康国石国皆臣属之开元十三年遣使苏黎满等来朝贡授果毅赐绯袍银带又按贾躭四夷述云隋开皇中大食族中有孤列种代为酋长孤列种中又有两姓一号盆尼奚深一号盆奚末换其奚深后有磨可末者勇悍多智众立为王东西征伐开地三千里兼尅夏腊一名钐城磨可末后十四代至末换杀其兄伊疾而自立性复残忍其下怨之有呼罗栅木鹿人并波悉林举义兵应者悉令着皂旬月众盈数万鼓行而西生擒末换杀之遂求得奚深种阿蒲罗拔立之自末换已前谓之白衣大食阿蒲罗抜后改为黒衣大食阿蒲罗拔卒立其弟阿蒲恭拂至徳初遣使朝贡代宗立为元帅亦用其国兵収两都寳应初其使又至恭拂卒子迷地立迷地卒子牟栖立牟栖卒弟词论立贞元初与吐蕃为勍敌蕃兵大半西御大食故鲜为边患其力不足也至十四年九月以黒衣大食使舎嵯乌鸡沙北三人并为郎中将还蕃
　　四至
　　其境东西万里与突施相接
　　土俗物产
　　其俗男夫鼻大而长瘦黒多须似婆罗女人端丽亦有文学与波斯不同出驼马驴骡羖羊等土多沙石不堪耕种无五谷唯食駞象等肉击破波斯拂菻始有米麫俗敬事天神按杜环经行记云一名亚俱罗其大食王号暮门都此处其士女伟长大衣裳鲜洁容止闲丽女子出门必拥蔽其靣无问贵贱一日五时礼天食肉作斋以杀牲为功徳系银带佩刀断饮酒禁音乐人相争者不致击殴又有礼堂容数万人每七日王出礼拜登髙座为众设法曰人生甚难天道不易奸非刼窃细行谩语安已危人欺贫虐贱有一于此罪莫大焉凡有征战为敌所戮不得生天杀其敌人获福无量率土率化从之如流法惟从寛塟惟从俭郛郭之内闬之中天地所生无物不有四方辐辏万物丰贱锦綉朱贝满于市肆駞马驴驘充于街巷刻石蜜为庐舎有似中国寳辇每至节日将献贡入琉瓈器皿鍮石瓶鉢葢不可粳米白麫不异中华其果有偏桃又千年枣蔓菁根大如斗而圆味美甚余菜亦与诸国同葡萄大者如鸡子香油贵者有二一名耶寒漫一名没匝【注】音女甲切○师香草贵者有二一名查寒菶【注】音补孔切○一名黎庐菱绫绢机杼金银匠画匠汉匠起作画者京兆人樊淑刘泚机络者河东人乐还吕礼又以骆駞驾车有马俗云西海濵龙与马交所产也腹肚小脚腕长善者日驰千里其驼小而背有孤峰良者日行千里又有駞鸟髙四尺以上脚似駞蹄颈项胜得人骑行五六里卵大如二升又有荠实大如夏枣堪作油食除瘴气其气温土地无氷雪人多疾痢病一年之内十中五死今吞灭四五十国皆为所役属多分其兵镇守其境尽于西海焉又云末禄国在亚梅国西南七百余里胡姓末者兹土人也其城方十五里用鉄为城门城中有盐池又有两所佛寺其境东西四十里南北一百八十里村栅逺接树木交映四靣合匝总是流沙南有大河流入其境其土沃饶其人清洁墙屋髙厚市防正平木既雕刻土亦绘画又有细软叠布羔羊皮裘贴其上值银钱数百果有红桃白捺遏白黄李大者名寻枝十余人食一颗輙足越长四尺以上菜有蔓菁萝卜长葱颗葱芸苔胡芹葛蓝军达囘香瓠芦尤多葡萄又有黄牛野马水鸭石鸡其俗以五月为嵗每嵗以画缸相献有打球节秋千节其大食东道使镇于此自此至西海以来大食波斯参杂居止其俗礼天不食自死肉及宿肉以香涂发又云若国在大食西界周回数千里造屋兼瓦叠石为壁米谷殊贱有大川东流入亚俱罗商客籴此粜彼而往来相多魁梧衣裳寛大有似儒服其若国有节度五有兵马一万已上北接【缺】足似牛蹄好噉人肉





　　太平寰宇记卷一百八十六
　　钦定四库全书
　　太平寰宇记卷一百八十七
　　宋　乐史　撰
　　四夷十六
　　西戎八
　　塞内六国
　　塞内西戎总序
　　西戎之杂居中国葢自殷之衰古公居豳【注】今邠宁等州○为犬戎所逼乃迁而逾梁山之岐山之下注岐山即后义渠戎之所居是也○至犬戎败周幽王于骊山自陇山以及呼伊各往往有戎春秋传曰先王居梼杌于四裔故允姓之奸居于州晋惠公自秦归晋迁陆浑之戎于伊川【注】今陆浑地是也故丝诸狄獂之戎今渭川也邽冀之戎今秦州也大荔之戎今鄜坊也骊戎今渭南也杨巨泉臯之戎今伊洛之间也蛮氏之戎今许頴也隂戎今商州也秦始皇逐西戎出塞故汉初西戎稍逺至武帝开河西至四郡其后羌先零种围抱罕【注】今为县○汉击平之始置防羌校尉至宣帝代又冦金城【注】今兰防可鄯等州也赵充国立屯田且讨且招降者三万余人置金城属国以处之后賔服后汉建武中防金城马援讨破降之徙七千口于三辅【注】今京兆同岐陇等州地○和帝以后又反叛豪滇零称天子南入益州【注】今汉川汉中等郡地○东犯赵魏【注】今赵魏邺等郡地○防及雍城【注】今怀州北故城是○十余年然后破散顺帝永和中又叛马贤战没后叚频穷讨及灵帝末始定自光武以后匈奴少事唯西羌屡梗焉魏晋二代时乱闗陇不至大害永嘉以后吐谷浑兴焉本辽东鲜卑晋时数百户西附于隂山属晋乱遂吞并诸羌而有其地至其孙业延遂为强国后魏末其主夸吕自号可汗建官多效中国洎隋炀帝遣观王雄大破之其主伏允逺遯収其地列置郡县镇戍后转衰弱唐初吐蕃始兴焉其帅后魏末起自临松郡丞故其主有賛之号【注】后魏临松郡今甘州张掖县髙宗时遂灭吐谷浑尽有其地将军薛仁贵等大败于大非川仪鳯中工部尚书刘审礼又兵十八万败殁于青海调露中中书令李敬又大败于大非川如意初王孝杰方大破之始复兹等镇万嵗通天初又防梁州都督许钦明战没因賛普杀其名将论钦陵之后累破败纷纷矣
　　羌无弋
　　羌无弋爰剑秦厉公时为秦所拘执以为奴未详爰劒何戎之别也后得亡归而秦人追之藏于岩穴中得免与劓女遇合于野遂成夫妇女耻其状披发覆靣羌人因以为俗遂皆亡入三河间【注】三河即黄河祈中河湟中河今金城陇西安乡郡之西○诸共畏事之推以为豪湟河间以射猎为事爰剑教之田畜种人依之者益众羌人谓奴为无戈以爰剑尝为奴故因名之其后代代为豪至爰剑曽孙忍当秦献公时欲复穆公之迹【注】穆公覇有西戎今欲复之○忍季父邛畏秦之威将其种人附落而南出析支河曲西数千里与羌絶逺不复交通其后子孙分别各自为种任随所之或为防牛种越隽羌是也【注】今越旧地○或为白马种广渠羌是也【注】今梓潼遂宁巴西徳阳也○或为参狼种武都羌是也【注】今武郡地也○忍及弟舞独留湟中忍生九子为九种舞生十七子为十七种羌之兴盛从此起矣及忍子研立研豪徤故羌中号其后为研种秦始皇时兵务东向种人得以繁息秦既兼天下使防恬将兵略地西逐诸戎北却众狄策长城以界之至汉景帝时研种留河率种人求守陇西塞【注】今天池陇西等郡地○于是徙留河等于狄道安置武帝西逐诸羌乃渡湟河筑令居塞【注】塞在今西平郡西北令音零○初开河西列置四郡【注】酒泉武威张掖炖煌并今郡也○通道玉门隔絶羌胡于是彰塞亭燧出长城外数千里时先零羌与封养罕妲解种仇结盟与匈奴通合兵十余万共攻令居安故【注】地在今金城郡○遂围抱罕汉遣将军李息将兵讨平之始置防羌校尉统领马羌乃去湟中依西海盐池之左右【注】今酒泉郡之北十来里盐池也○汉遂因山为塞河西地空稍移人以实之至宣帝时羌又相与解仇冦金城帝遣后将军赵充国将军讨之充国欲与屯田于临羌东至浩叠务以威信招降罕幵及刼掠者解散其谋乃击之时已诸郡兵六万人酒泉太守辛武贤奏请即击之天子下其书令充国博义往返者三四遂两从其志武贤出击羌降破数千人诏罢兵独充国留屯田明年五月充国奏言羌本可五万人军凡斩七千六百级降者三万一千二百人溺河湟饥死者五六千人定计遣脱与剪巩黄羝【注】并各是羌种○俱亡者不过数千人初置金城属国以处降羌从爰劒种五代至研研最豪徤自后以研为种号十三代至烧当复豪徤其子孙更以烧当为种号自元帝以后数十年四夷賔服边塞无事至王莾末豪滇良内侵及后汉初遂防金城陇西司徒掾班彪上言今凉州部皆为降羌披髪左袵而以汉人杂处习俗既异语言不通数为小吏黠人所见侵夺穷志无聊故致反叛夫蛮夷防乱皆由此也请依旧制益州部置蛮夷骑都尉幽州部置领乌桓校尉凉州部置防羌校尉皆持节镇防理其怨结嵗时循行问所疾苦又数遣使驿通道静动使塞外羌夷为吏耳目州郡因此可得儆备今宜复如旧制以明威防光武从之即以牛邯为防羌校尉及邯卒而职省建武十一年先零种冦临洮【注】今和政郡也○陇西太守马援破降之后遂置天水【注】今郡地也○陇西【注】今陇西及金城郡南境地是也○扶风三郡【注】今扶风研阳新平等郡地皆是也○自烧当至滇良代居河北大允谷后徙大小榆中【注】榆中在金城西平等郡之间○由是始强至其子滇吾平初汉遣中郎将窦因等击破降之徙七千口置三辅而滇吾诸弟迷吾等数为冦盗章帝时马防等讨破之于是临洮索西迷吾等悉降防乃筑索西城【注】在今和政界是也○自后或降或叛少有宁嵗和帝时迷吾子迷唐复将兵向塞金城太守侯霸及诸郡率兵破之众折伤众人瓦解迷唐遂孤弱众不满千人远逾赐支河首【注】即析支河○依羌居明年安定降羌烧河种胁诸羌数百人反叛【注】安定郡今安定平源及防宁郡东境是也○郡兵击灭之时西海及大小榆左右无复羌冦隃麋相曹鳯上言【注】隃麋县名在今河阳郡界○西戎为害前代所患且以近事言之自建武以来其犯法者常从烧当种起所以然者以其大小榆谷土地肥厚又近塞内诸种易以为非难以攻伐南得种存【注】种存别种羌也○以广其众北阻大河因以为固又有西海鱼盐之利縁山滨水以广田畜故能强大常雄诸种恃其勇招诱羌胡今者衰困党援壊沮亲族离叛余胜兵者不过数百流亡逃窜逺依发羌臣愚以为宜及此时建复西海郡县【注】汉武帝逐诸羌置西海郡在今酒泉近郡北千二百里欲复立之○规固三榆广设屯田隔塞胡羌萧闗之路遏絶狂狡窥欲之源又殖谷富边省委输之役国家可以无西方之扰于是拜鳯为金城西部都尉将士屯龙耆【注】龙耆即龙支鄯州县○后金城长史上官鸿开置归义建威屯田二十七部侯霸复上书置东西邯屯田五部【注】邯水名也分流在右左今宁塞郡○増留逄二部帝皆从之列屯夹河合十三四部其功垂立至永初中诸羌叛乃罢迷唐失众病死其子来降户不满数十滇吾曽孙麻奴初随父东号降其居安定时诸降羌布在郡县皆为吏人豪右所徭役积以愁怨安帝永初元年麻奴兄弟因此遂与众人俱西出塞先零别种归南濠滇零与诸滇羌大为冦掠【注】南奴感反○征西校尉任尚率诸郡兵马与滇零等战于平襄【注】地今在天水郡○尚军大败于是滇零自称天子于北地招集武都参狼上郡西河【注】今西河银川昌化郡也○诸羌种众遂大盛冦抄三辅断陇道湟中诸县石粟万钱百姓死亡不可胜计诸郡屯兵救三辅【注】三辅即京兆扶风冯翊也今京兆扶风冯翊等郡地也○众羌乘胜汉兵数挫当煎勒姐之种攻没破羌县【注】今西平郡湟水县界○种羌又没临洮【注】今和政即和政县界也○军营乆出无功有废农桑乃诏任尚将吏兵还屯长安置京兆虎牙都尉于长安扶风都尉于雍【注】今扶风郡县○如西京三辅都尉故事至四年大将军邓隲议欲弃凉州虞诩曰不可今羌所以不敢据三辅为心腹之害者以凉州在后故也其土人所以推锋无反顾之心者为臣属于汉故也若弃其境域徙其人众安土重迁必生异志如使豪杰相聚席卷而东虽贲育为卒白起太公为将亦恐不足御当今之计宜令四府九卿各辟彼州数人其牧守令长子弟皆除为冗官外以劝励答其功勤内以拘致防其邪计诚能如此则可无患于是四府皆从诩议时汉中太守郑勤战死羌势转盛遂徙金城郡居防武【注】汉金城郡理允吾县地即今广武县汉地防武县属陇西郡地即今陇西郡县地也○羌众入冦河东至河内百姓相惊多南奔渡河使北军中朱将五营士屯孟津诏魏郡【注】今魏邺等郡地○赵国【注】今赵郡是也○常山【注】今郡地○中山【注】博陵郡也○缮作坞六百一十六所羌既转盛而二千石令长多内郡人并无守战意皆争上徙郡县以避冦难朝廷从之遂移陇西徙襄武【注】汉陇西郡理狄道县地即金城郡县也○安定徙美阳【注】汉安定郡理高平县地在今平凉郡县也汉美阳县属右扶风地在京兆府三源县也○北地徙池阳上郡徙衙【注】汉上郡理庸施地在今上郡龙泉县汉衙县属左冯翊今是白水县也○百姓恋土不乐弃旧遂乃刈其禾稼发彻室屋夷营壁破积聚时连旱蝗饥荒而驱蹙刦掠流离分散随道死亡或弃捐老弱或为人仆妾防其大半滇零死子零昌立元初元年遣兵屯河内【注】今郡地○通谷冲要皆作坞壁设鸣鼓零昌进兵冦雍城【注】今河内郡地○汉遣任尚为中郎将将羽林缇五营子弟屯三辅尚临行懐令虞诩説尚曰【注】懐县名今武陟县也○使君频奉国威讨逐冦贼三州屯兵二十余万人弃农桑疲苦徭役而未有功效劳费日滋若此出不尅诚为使君危之尚曰忧惶乆矣诩曰兵法弱不攻强走不逐飞自然之势也今羌皆马骑日行数百来如风雨去如絶以歩追之势不相及所以旷日无功也为使君计者莫如罢诸郡兵各令出钱数千二十人共市一马如此可舍甲胄驰骑兵以万骑之众逐数千羌人首尾掩截其道自穷便人利事大功立矣尚即上言用其计乃遣轻骑钞击斩首数百级明年秋汉又筑冯翊北界【注】今冯翊之北界洛交南也○坞五百所自后频破之诸羌瓦解三辅益州【注】益州今洋州汉中等郡之地○无复冦儆自羌叛十余年间兵连师老不暂宁息而军旅之费转输用二百四十余亿府帑空竭【注】帑他朗切○延及内郡边人死亡不可胜数并及凉州遂至虚耗【注】并州部领上郡朔方五原西河太原云中定襄雁门代郡上党等郡今上郡中郡延安咸宁洛交银川新秦朔方九原榆林西河昌化太原楼烦雁门定襄安边马邑云中上党乐年等郡地按秦地除三辅属司外并属凉州○自后陇西上郡武威张掖仍冦盗不息【注】上郡今上郡中郡延安咸宁等郡武威张掖并今郡地○顺帝永建四年仆射虞诩上疏曰臣闻禹贡雍州之域厥田为上上且沃野千里谷稼殷积又有龟兹盐池以为民利【注】汉上郡龟兹县有盐池在今上郡银川之间是也○水草丰足土宜产牧北阻山河乘阨据险因渠以溉水舂河漕【注】水舂即水碓河漕通船运也○用功省少而军粮饶足故孝武皇帝及光武筑朔方【注】朔方即今郡也○开西河置上郡皆为此而元元被灾众羌内溃郡县兵荒二十余年夫弃沃壤之饶损自然之财不可谓利离山河之阻守无险之处难以为固今三郡未复【注】前因羌冦徙陇西安定北地上郡四郡之人今言未复三郡者陇西理在襄武捍蔽京师尚逺不要更移余三郡须复本处也○园陵单外【注】园陵谓长安诸陵园也外谓无守固也○而公卿选輭容头过身但计所费不图其安宜开圣聪考行所长书奏帝乃复三郡使谒者郭璜督促徙移者各归旧县缮城郭置驿既而激河浚渠为屯田省内郡费嵗一亿计遂令安定北地上郡及陇西金城【注】北地今彭原安化灵武五原宁朔等郡地也○常储谷粟令周数年至阳嘉元年以湟中地广更増置屯田五部并前为十部二年复置陇西南部都尉如旧制【注】汉南郡都尉在陇西郡临洮县今和政县也○永和中以来机为并州刺史刘秉为凉州刺史大将军梁商谓机曰戎狄荒服言其恍惚无常而统领之道亦无常法临事制宜畧依其俗今观二君素性嫉恶欲分明白黒孔子曰人而不仁疾之已甚乱也况羌人乎其务防其大故忍其小过机等天性虐刻遂不能从到州之日多所扰发五年且冻傅杂羌种等遂反叛攻金城与西塞及湟中【注】今西平郡西地○诸羌叛乱大冦三辅于是拜马贤为征西将军左右羽林五校士及诸州郡兵十万人讨之于扶风汉阳陇道【注】扶风今汧阳扶风新平郡地也汉阳陇道今天水也○作坞壁三百所置屯田以保众百姓贤军大败贤及二子皆战殁于是东羌西羌遂大防巩唐种三千余骑冦陇西北地又烧园陵掠闗中杀伤长吏武威太守赵冲追击虽战殁而前后多所斩获羌由是衰耗自永和后羌叛十余年间费用八十余亿诸将多断盗牢廪私自间入【注】牢价直也○皆以珍寳贸赂左右上下放纵不恤军士士卒不得其死者白骨相望于野桓帝延熹二年烧当八种冦陇右以段颎为校尉将兵及湟中义从羌万二千人击破之追讨南渡河募先登悬索相引刀折矢尽且鬭且行昼夜相攻割肉食雪四十余日遂至河首积石山【注】山在今西平安乡界是也○出塞二千余里前后斩首虏并受降万余人段颎坐事防徴羌遂陆梁覆没营坞冦患转盛中郎将皇甫规张奂虽累破之而冦害不已复遣段颎击之自春及秋无日不战羌逐饥困败散凡破西羌斩首二万三千级获生口数万西羌于是弭定而东羌先零等自覆殁马贤后既降又叛帝以问颎颎曰狼子野心难以恩纳唯白刃加颈耳计其所余三万余落居近塞内乆乱并凉累侵三辅西河上郡已各内徙安北地复三单危自云中五原西至汉阳二十余里【注】今榆林郡即汉云中五原郡地汉阳今天水也○匈奴种羌并擅其地是为癕疽伏疾留滞胁下如不加诛转就滋大今若以骑五千歩兵万人车三百辆三冬两夏足以破定无虑用费为钱五十四亿如此可令羣羌破尽匈奴长服内徙郡县得反本土伏计永初中诸羌反叛十有四年用二百四十亿永和之初复经七年用八十余亿费耗若此犹不诛尽余孽复起于此作害今不暂疲人则永宁无期许之灵帝建宁初颎与先零诸种战斩首八千余级颎复追之且破且追士皆重茧既到泾阳【注】今平原郡平原县也○余冦四千落悉散入汉阳山谷间时张奂上言东羌虽破余种难尽颎性轻寡虑负败难常宜且以招降可无后悔诏书下颎颎复上言臣本知东羌虽众而輭弱易制所以比陈愚虑思永宁之筭而张奂説人强难破宜用招降云臣累见折衂又言羌一气所生不可诛尽山谷广大不可空静臣伏念周秦之际边境靡宁中兴以来羌冦最盛诛之不尽虽降复叛今先零杂众羌已反覆攻掠县邑剽刦人物上天震怒假手行诛臣自动兵众和师克自桥门以西落川以东【注】今金城防宁平凉等郡地○非为深险絶域之地车骑安行无应折衂按奂驻军二年不能平冦诞衍空説僣而无徴何以言之昔先零作冦赵充国徙居内地煎当乱边马援迁之三辅始服终叛至今为梗故逺识之士以为深忧今傍郡户口单少数为羌所疮毒而欲令降徙与之杂居譬犹种荆棘于良田养虺蛇于室内也故臣奉大汉之威建长乆之策欲絶其根本不使能殖本规三嵗之费用五十四亿今适所耗未半而余冦残烬将向殄灭臣每奉诏书军不内御愿卒斯言一以任臣临时量宜不失权便二年颎遂进营逼诸羌大败之于瓦亭山【注】在今平凉郡萧闗县也○羌众溃东奔复聚射虎谷分兵守诸谷上下门颎又先令千人于西县【注】今天水郡上郭县也○结木为栅广二十歩长四十里遮之然后綂兵击之穷山深谷之中是处破之斩其渠帅以下一万九千级获畜物之产不可胜数于是东羌悉平凡百八十战斩三万八千六百余级获牛马驴骡骆驼四十二万七千五百余头费用四十四亿将士死者四十余人自爰劒后子孙支分凡百五十种其九种在赐支【注】赐支即析支河也○河首以西及在蜀汉徼北参狼在武都胜兵数千人其五十二种衰少不能自立分散为附落或絶灭无后或引而逺去其八九十种唯钟最强胜兵十余万其大者万余人小者数千人更相钞盗盛衰无常在顺帝时胜兵合可二十万人羌唐旄等絶逺未尝往来牦牛白马羌在蜀汉其种号名皆不可知也
　　四至
　　按其地尽雍梁之西北境其后蔓演杂居于沙漠莫能详悉










</div>
    <div class="pagination">
<a href="太平寰宇记_page115.html">上一页</a><span>...</span><a href="太平寰宇记_page111.html">111</a><a href="太平寰宇记_page112.html">112</a><a href="太平寰宇记_page113.html">113</a><a href="太平寰宇记_page114.html">114</a><a href="太平寰宇记_page115.html">115</a><span class="current-page">116</span><a href="太平寰宇记_page117.html">117</a><a href="太平寰宇记_page118.html">118</a><a href="太平寰宇记_page119.html">119</a><a href="太平寰宇记_page120.html">120</a><a href="太平寰宇记_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
