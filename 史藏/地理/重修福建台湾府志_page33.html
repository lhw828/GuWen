<!DOCTYPE html>
<html>
 <head>
  <meta charset="utf-8"/>
  <title>
   重修福建台湾府志 - 第 33 页/共 80 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   重修福建台湾府志 - 第 33 页/共 80 页
  </h1>
  <div class="content">
   祭崇圣祠仪注

　　凡祭文庙，必先崇圣祠。夜四鼓，与祭毕集祠中。鼓一通，陈设备具；鼓再通，庭燎毕举；鼓三通，引赞各引献官至。通赞唱：『执事者各司其事』。唱：『分献官就位』。唱：『正献官就位』。唱：『瘗毛血』，执事捧毛血出，正祀由中门、配祀由边门。通赞唱：『迎神』，引赞赞：『跪，叩首，献官行三跪九叩礼，兴、平身』。通赞唱：『捧帛』，捧帛者正祀由中门入、配祀由边门入，诣各神位之左。唱：『奠帛』。『行初献礼』，引赞赞：『诣盥洗所』，献官盥手。毕，唱：『诣酒尊所，司尊者举幂酌酒』，执事者注酒于爵，捧爵者在正官前行，正祀由中门入、配祀由边门入，诣各神位前。引赞导献官进殿左门，赞：『诣肇圣王神位前』；赞：『跪，献官行一跪一叩头礼，兴、平身』。唱：『奠帛』，献官接帛拱举立；献毕，执事跪接帛进于神前案上。司爵者进爵于献官，引赞赞：『献爵』，献官接爵拱举立；献毕，执事跪接爵进于神前案上。引赞赞：『跪，献官行一跪一叩头礼；兴、平身』。引赞赞：『诣裕圣王神位前』；赞：『跪，……』，如前仪。赞：『诣诒圣王神位前』；赞：『跪，……』，如前仪。赞：『诣昌圣王神位前』；赞：『跪，……』，如前仪。赞：『诣启圣王神位前』；赞：『跪，……』，如前仪。赞：『诣读祝位』，献官至香案前。唱：『跪』，通赞唱：『众官皆跪』。唱：『读祝文』，读祝者取祝版跪读。祝曰：『维乾隆某年，岁次某干支，二（八）月某干支朔，越某日某干支，某官某名敢昭告于肇圣王、裕圣王、诒圣王、昌圣王、启圣王孔氏之神曰：惟王积厚流光，诞生至圣；五代褒封，千秋鼎盛。今兹仲春（秋），谨以牲帛、醴粢、庶品，式陈明荐；以先贤颜氏、先贤曾氏、先贤孔氏、先贤孟孙氏配。尚飨』！读毕，捧祝版跪安案上帛盒内。通赞唱：『叩首，献官行三叩礼，兴、平身』。引赞赞：『诣东配先贤颜氏神位前』，赞：『跪』。赞：『奠帛』；赞：『献爵，叩首，兴、平身』，如仪。赞：『诣西配先贤曾氏神位前』，赞：『跪，……』，如仪。赞：『诣东配先贤孔氏神位前』，赞：『跪，……』，如仪。赞：『诣西配先贤孟孙氏神位前』，赞：『跪，……』，如仪。赞：『复位』，引献官从西角门出，至原位朝上立。通赞唱：『行分献礼』，引赞引分献官至盥洗所盥洗；毕，赞：『诣先儒周氏神位前』，赞：『跪』。赞：『奠帛』；赞：『献爵；叩首，兴、平身』，如仪。赞：『诣先儒张氏神位前』，赞：『跪，……』，如仪。赞：『诣先儒程氏神位前』，赞：『跪，……』，如仪。赞：『诣先儒朱氏神位前』，赞：『跪，……』，如仪。赞：『诣先儒蔡氏神位前』，赞：『跪，……』，如仪。赞：『复位』，引分献官从西角门出，至原位朝上立。通赞唱：『行亚献礼』，引赞引献官从东角门入（不用诣盥洗所）。赞：『诣酒尊所，司尊者举幂酌酒』。先诣肇圣王、次裕圣王、次诒圣王、次昌圣王、次启圣王、次配位，仪同初献（但不奠帛、不读祝），复位。通赞唱：『行终献礼』，仪同亚献。通赞唱：『饮福受胙』，引赞赞：『诣饮福受胙位』（位在读祝所），进福酒者捧酌、进胙者捧盘，立于读祝案之东；又二执事立于案之西。引赞赞：『跪，饮福酒』，东执事捧福酒跪进于献官、西执事跪接爵置于案上。引赞赞：『受胙』，东执事取羊肩置盘上跪进于献官，献官受胙讫，西执事跪接由中门捧出。引赞赞：『叩首，兴、平身』；复位。通赞唱：『跪，叩首，献官行三跪九叩礼（众官皆同），兴、平身』。通赞唱：『彻馔』，执事者各于神案前品物略移动。通赞唱：『送神』，引赞赞：『跪，叩首，献官行三跪九叩礼，兴、平身』。通赞唱：『读祝者捧祝、司帛者捧帛，诣瘗所』，执事捧帛、捧祝，正祀由中门出、配祀由边门出。唱：『诣望瘗位』，引赞引献官各诣望瘗位。赞：『望瘗』，赞：『焚祝帛』；引赞赞：『复位，礼毕』。

　　祭至圣先师仪注

　　祭崇圣祠毕，文庙中鼓初严，殿上、两庑诸执事者各燃烛焚香，丹墀及露台上皆明炬，各官俱朝服。鼓再严，歌生、乐舞生各序立丹墀两边。鼓三严，各执事者荐羹；及启牲匣盖，以汤浇牲体，使气上升。各引赞引各献官至戟门下，北面立。通赞唱：『乐舞生各就位』，乐生随司麾者入殿内，各就所执乐位；舞生各随司节者上露台，分东西班立，司节者就西立。通赞唱：『执事者各司其事』，司罍洗者各执罍洗、司瘗毛血者俟瘗毛血，凡有司者各司其事。通赞唱：『陪祭官各就位』，各照官衔品级就拜位（康熙四十九年，诏天下武员把总以上皆得入庙陪祭）；『分献官各就位』，『正献官就位』（随引赞就拜位）。唱：『瘗毛血』，执事者捧毛血，正祀由中门，四配、东西哲由左右门出，两庑随之，瘗于坎。通赞唱：『迎神』，麾生举麾；唱：『乐奏咸平之章』，乐作，舞生执钥，未舞。通赞唱：『跪，叩首，………』。正献、分献、陪祭俱行三跪九叩礼；『兴、平身』。麾生偃麾，栎敔止乐。通赞唱：『捧帛』，执事者捧帛盘，正祀由中门进，配、哲由左门进，两庑分东西进，诣各神位之左，鞠躬，旁立。唱：『行初献礼』，引赞二人导正献官行；赞：『诣盥洗所』，献官盥手。毕，赞：『诣酒尊所，司尊者举幂酌酒』，执事者注酒于爵，捧爵者在献官前行，正祀由中门入、余由左门入，诣各神位前，鞠躬，旁立。引赞赞：『诣至圣先师孔子神位前』，献官随引赞由左偏门入，至神位前朝上立。麾生举麾；唱：『乐奏宁平之章』，击柷作乐，舞生按节而舞。引赞赞：『跪，………』。随作乐、随行礼。赞：『奠帛』，捧帛者西跪进帛，献官拱举，执事者接置神案上。赞：『献爵』，司爵者西跪进爵，献官拱举，执事者接置神案上。赞：『叩首，兴、平身』。赞：『诣读祝位』，献官至香案前。唱：『跪』，通赞唱：『众官皆跪』；唱：『读祝文』，读祝者取祝版跪读。祝曰：『维乾隆某年，岁次某干支，二（八）月某干支朔，越某日某干支，正献官某、分献官某敢昭告于至圣先师孔子之神曰：维师道冠古今、德配天地，删述六经，垂宪万世。今兹仲春（秋），谨以牲帛、醴粢、祗奉旧章，式陈明荐；以复圣颜子、宗圣曾子、述圣子思子、亚圣孟子配。尚飨』！读毕，麾生举麾，乐续作（初读祝时，麾生偃麾，乐暂止。至是，接奏未终之曲），读祝者将祝版复置神案上。通赞唱：『叩首，………』，献官行三叩礼；『兴、平身』。引赞唱：『诣复圣颜子神位前』，赞：『跪』；赞：『奠帛』，赞：『献爵』，俱如正祀仪。唱：『叩首，兴、平身』。赞：『诣宗圣曾子神位前』，赞：『跪，………』，如前仪。赞：『诣述圣子思子神位前』，赞：『跪，………』如前仪。通赞唱：『行分献礼』，另引赞各引分献官、十二哲、两庑俱如正祀仪。引赞赞：『诣亚圣孟子神位前』，赞：『跪，………』，如前仪。赞：『复位』，麾生偃麾，栎敔止乐。引赞引献官及分献官由西角门出，复于原位朝上立。通赞唱：『行亚献礼』，俱如前仪，惟不盥洗、不奠帛、不读祝文。麾生举麾，唱：『乐奏安平之章』，击柷作乐，舞生按节而舞。献毕，唱：『复位』。麾生偃麾，如前仪。通赞唱：『行终献礼』，如亚献仪。麾生举麾，唱：『乐奏景平之章』，击柷作乐，舞生按节而舞。献毕，唱：『复位』，麾生偃麾，如前仪。通赞唱：『饮福受胙』，引赞赞：『跪，饮福酒』，东执事进爵，献官饮讫，西执事接置神案上。赞：『受胙』，东执事进胙，献官受讫，西执事接胙由中门出。赞：『叩首，兴、平身，复位』。通赞唱：『跪，叩首，………』，正献、分献、陪祭各官俱行三跪九叩礼；『兴、平身』。通赞唱：『彻馔』，麾生举麾；唱：『乐奏咸平之章』，乐作、舞止。彻讫（将神案上品物略移动），通赞唱：『送神』，麾生举麾；唱：『乐奏咸平之章』，乐作、舞止。引赞赞：『跪，叩首，………』，正献、分献、陪祭各官俱行三跪九叩礼；『兴、平身』。麾生偃麾，如前仪。通赞唱：『读祝者捧祝、司帛者捧帛，各诣瘗所』，正祝由中门，左右配、哲由左右门，两庑各随班，俱诣瘗所。唱：『诣望瘗位』，各献官诣瘗位。麾生举麾；唱：『乐奏咸平之章』，有乐无舞，乐章同送神。唱：『望瘗』；唱：『焚祝帛』；唱：『复位』，麾生偃麾，乐止。通赞、引赞同唱：『礼毕』，各官俱朝上一揖。

　　文庙祭毕，乃祭朱文公祠；帛一、羊一、豕一、簠一、簋一、笾四、豆四。次祭名宦祠、次祭乡贤祠，品物俱同（台乡贤尚缺）。朱文公祠主祭官，台湾府知府或委员。其盥、瘗、奠、献，俱如仪；迎神、送神，俱一跪三叩。

　　文庙神主位次

　　正殿：至圣先师孔子神位（正中南向）。

　　四配：复圣颜子、述圣子思子（在殿内东傍西向）、宗圣曾子、亚圣孟子（在殿内西傍东向）。

　　十二哲：先贤闵子（名损）、先贤冉子（名雍）、先贤端木子（名赐）、先贤仲子（名由）、先贤卜子（名商）、先贤有子（名若。乾隆三年自东庑升）（在殿内次东，西向）。先贤冉子（名耕）、先贤宰子（名予）、先贤冉子（名求）、先贤言子（名偃）、先贤颛孙子（名师）、先贤朱子（名熹。康熙五十一年自西庑升）（在殿内次西，东向）。

　　东庑：先贤蘧瑗、先贤澹台灭明、先贤原宪、先贤南宫适、先贤商瞿、先贤漆雕开、先贤司马耕、先贤梁鳣、先贤冉孺、先贤伯虔、先贤冉季、先贤漆雕徒父、先贤漆雕哆、先贤公西赤、先贤任不齐、先贤公良孺、先贤公肩定、先贤鄡单、先贤罕父黑、先贤荣旗、先贤左人郢、先贤郑国、先贤原亢、先贤廉洁、先贤叔仲会、先贤公西舆如、先贤邽巽、先贤陈亢、先贤琴张、先贤步叔秉、先贤秦非、先贤颜哙、先贤颜何、先贤县亶、先贤乐正克、先贤万章、先贤周敦颐、先贤程颢、先贤邵雍、先儒榖梁赤、先儒伏胜、先儒后苍、先儒董仲舒、先儒杜子春、先儒范宁、先儒韩愈、先儒范仲淹、先儒胡瑗、先儒杨时、先儒罗从彦、先儒李侗、先儒张栻、先儒黄干、先儒真德秀、先儒何基、先儒赵复、先儒吴澄、先儒许谦、先儒王守仁、先儒薛瑄、先儒罗钦顺、先儒陆陇其（东庑，共六十二位）。

　　西庑：先贤林放、先贤宓不齐、先贤公冶长、先贤公晢哀、先贤高柴、先贤樊湏、先贤商泽、先贤巫马施、先贤颜辛、先贤曹恤、先贤公孙龙、先贤秦商、先贤颜高、先贤壤驷赤、先贤石作蜀、先贤公夏首、先贤后处、先贤奚容蒧、先贤颜祖、先贤句井疆、先贤秦祖、先贤县成、先贤公祖句兹、先贤燕伋、先贤乐欬、先贤狄黑、先贤孔忠、先贤公西蒧、先贤颜之仆、先贤施之常、先贤申枨、先贤左邱明、先贤秦冉、先贤牧皮、先贤公都子、先贤公孙丑、先贤张载、先贤程颐、先儒公羊高、先儒孔安国、先儒毛苌、先儒高堂生、先儒郑康成、先儒诸葛亮、先儒王通、先儒司马光、先儒欧阳修、先儒胡安国、先儒尹焞、先儒吕祖谦、先儒蔡沈、先儒陆九渊、先儒陈淳、先儒魏了翁、先儒王栢、先儒许衡、先儒金履祥、先儒陈澔、先儒陈献章、先儒胡居仁、先儒蔡清（西庑，共六十一位）。

　　祀先师乐

　　乐器（康熙五十五年，台厦道陈璸置。雍正七年，知府倪象恺修。乾隆六年，巡道刘良璧重修）

　　麾（所以作止夫乐者。以绛缯为之，而揭于竿。长七尺、阔一尺一寸。上下缀版，粉质，上绘云、下绘山；前面金绘升龙一、后面金绘降龙一，皆有云绕之。朱竿，高八尺五寸，绘云、下绘山；前面金绘升龙一、后面金绘降龙一，皆有云绕之。朱竿，高八尺五寸，上安铜。龙首衔其麾，升龙向外、降龙向内。以木为架，木髹之间（？），则植其上。后增为二：一绘升龙、一绘降龙，植于殿之左右。升龙起乐，降龙止乐）。

　　金部

　　大钟（即镛钟。以铜铸造，四倍歌钟之数而为之者。特悬于架，与鼖鼓相配）、镈钟（即颂钟。在宫悬东西。三倍歌钟之数而为之者。特悬于架，与特磬对。钟用六阳律、磬用六阴吕）、编钟（共十六枚，按十二律吕，又有四清声。在宫悬四面。较歌钟稍大，乃二倍歌钟而为之者。两层。列于架，与编磬配。其簨虡，并同歌钟）、歌钟（「考工记」云：『六分其金而锡居一，谓之钟鼎之齐』。『十分其铣，去二以为钲。以其钲为之铣间，去二分以为之鼓间。以其鼓间为之舞修，去二分以为舞广。以其钲之长为之甬长，以其甬长为之围，三分其围去一以为衡围。三分其甬长，二在上、一在下以设其旋』。『钟已厚则石，已薄则播；侈则柞、弇则郁、长甬则震。是故大钟十分其鼓间，以其一为之厚；小钟十分其钲间，以其一为之厚。钟大而短，则其声疾而短闻；钟小而长，则其声舒而远闻』。编钟在悬上下各八；其悬横曰簨、直曰虡。「诗」：『虡业惟枞』；业乃大板安于簨之上以为饰，错落如锯齿也；枞即崇牙，其悬钟之处以釆色为大牙状，枞枞然也。今制：簨上加业，缋博山以为饰。簨之上、业之下，横安崇牙；牙之端，施铜钩以悬钟甬。又刻龙蛇鳞物于上，簨两端谓之龙簨，上列凤或翟五，树羽其上。「考工记」云：『裸属，恒有力而不能走，其声大而宏，则于钟宜。若是者以为钟〔虡〕，雕刻必雄其状，深其爪、出其目、作其鳞之而』。其制方趺藉地。木刻裸属如狻猊，狰狞可畏，伏于趺上。穴其背，虡贯其中而植之。其龙簨两端颔下，各施环以悬牦，曰衔璧；璧下有牦毛尾。周制：璧翣于簨上画绘为翣，载之以璧，垂五釆羽；其下挂于簨之角，以为饰焉。今制：为串累累然。顶首施以璧，璧下为层五，每层旋木为盖，涂绿、朱唇，唇下缀以彩线为■〈方遂〉。各长五、六寸，层各一色；间而簇之，贯以红绦；绦末有缬，悬于龙簨颔下。磬虡及鼓罩四垂皆然，俗呼为「流苏」。

　　石部

　　特磬（即离磬。三倍歌磬而为之。又谓之中磬，与颂磬同。设一架，特悬之，在宫悬南北，故谓之特磬。其架与镈钟同）、编磬（次中磬也。倍歌磬而为之者。上下数十六，与编钟同。在宫悬四面）、歌磬（小磬也。「考工记」云：『磬氏为磬，倨句一矩有半。其博为一、股为二、鼓为三。三分其股博，去一以为鼓博；三分其鼓博，以其一为之厚。已上则摩其旁，已下则摩其端』。古者尚象制器：钟圆中规，磬方中矩。郑思农注云：『股，磬之上大者；鼓，其下小者，所当击者也。股外面、鼓内面』。则击者为前而在内、在下，不击者为后而在外、在上。其小大长短虽殊，而其厚均也。必先度一矩为句、一矩为股，而求其弦；既而以一矩有半触其弦，则磬之倨句也。取石于灵璧，近木浮生，取水多土少者，即古所谓「泗滨浮磬」也。琢磨敲试，依律为其短长、厚薄。磬声太上，则磨其旁，使薄而广则浊；磬声太下，是声浊而薄，薄不可使厚，故磨其端使短，短则形小，形小而厚，则声流矣。凡钟、磬椎，俱以坚枣木为之。削竹作柄，后垂绦结。其架亦两层，编列与钟同。「考工记」：『梓人以羽属为磬虞，恒无力而轻，其声清扬而远闻。以为磬虡，故击其所悬而由其虡鸣』。其制方趺藉地，木刻羽属如鹅状，伏于趺上。穴其背，以虡贯穴中植之。磬簨与钟簨同；但崇牙之端，不施铜钩。疏云：『以其卷然可以挂悬，故磬用弦可挂悬于上也。今用红绒绦穿磬孔，中悬崇牙上。顶簨树羽以凤，两端亦刻如凤首。下设环为翣，悬其璧翣，俱与钟同。

　　丝部

　　琴（伏羲所制。岳内长三尺六寸六分。法期之数，古之制也；又取名家之琴合于古者，参考为式。取材用桐与梓。盖天下之材，良柔莫如桐、坚刚莫如梓。以桐为面、梓为底，虚实相配，阴阳之义也。其材以东南向阳者为美。琴弦只用白色柘丝为上，原蚕次之；非此二丝，则择其生缲者。若盐藏茧者，则不堪用；盐茧丝打弦脆而易断，阴雨则湿而不鸣故也。琴体无病全在桐；桐得水则无焦烈之音、得砂则无重滞之音，得石而清、得金而厉，得宝藏之物则有非常之音，得滩濑锺鼓之声则有洪亮之音。取材所贵者四：曰轻、松、脆、滑。而必以东南者为优。何以辨之？投于水，则阳浮于上、阴沈于下；取当阳者而断之，声自不同；又必使木液竭而浊性尽收。藏之法，先刳其中、圆其外，投之瀑水之中周岁、垂之烈日之下经年，而又加诸爨上者累月，然后尽材之美也）、瑟（雅瑟长八尺一寸、广一尺八寸，三十三弦；颂瑟长七尺二寸，二十五弦。「乐书」曰：『八尺一寸者，宫数也；七尺二寸者，商数也』。「乐议」曰：『八尺一寸者，九黄钟律之长也；一尺八寸者，倍黄钟律之长也；七尺二寸者，八黄钟律之长也』。其制：桐面梓腹，九二越。越者，瑟两头底下穴也。其岳用桑，不必异产；且丝声与桑宜。按「仪礼正义」：瑟首广而尾狭，近首鼓处则宽、近尾不鼓处则狭。故首欲近前，以就一尺八寸之广，令可容二十五弦；近尾不鼓而尾之底有越，故尾狭于首而长倍之以容越也。首之越，上当其鼓处宜横；尾之越，余弦所归宜纵。其武崇尺有八寸，四隅刻云以缘其武；盖取诸云和。漆其璧与首、尾、腹，不漆其背，恐柱之蹶也。柱崇二寸七分，肩厚二分，足底阔一寸三分、厚四分；足要方平，防其倾倒。上边承弦口厚三厘。雅瑟、颂瑟其制不同，而皆广一尺八寸。十分其瑟之长以其一为首之长，而尾倍之；又四分其尺有八之广去一以为尾之广。八尺一寸之瑟，隐间五尺五寸；七尺二寸之瑟，隐间五尺。凡瑟之长皆用九，惟隐间用五；天地之数也。五十弦者，大衍之数也；二十五弦者，半其数也。首与尾俱绘以锦彩，昭其文也；隐间用粉素，存其质也。余皆漆之，俱如漆琴法。面上两头，各有小眼二十五孔疏通以系弦。弦长一丈，内、外各十二练丝为之；粗细相等。旧用朱弦，取「朱弦疏越」之意；然不若纯白者之声全也。练丝欲熟，熟则色莹透；缠法欲紧，紧则声高朗。中一弦，君弦也，设而不动；染黄色，较之他弦稍粗：所谓「太音希声」也）。

　　竹部

　　凤箫（以比竹为之，又名排箫。其制：截竹为筒，古有三十三管；今制十六赞，协十二律之数，又有四清声。第一黄锺管，长九寸；第二大吕管，长八寸四分二厘七毫；第三太簇管，长八寸；第四夹锺管，长七寸四分九厘一毫五丝；第五姑洗管，长七寸一分；第六仲吕管，长六寸六分八厘九毫一丝三忽；第七蕤宾管，长六寸三分二厘；第八林锺管，长六寸；第九夷则管，长五寸六分二厘八毫；第十南吕管，长五寸三分；第十一无射管，长四寸九分九厘四毫三丝；第十二应锺管，长四寸七分四厘；第十三清黄锺管，长四寸五分；第十四清大吕管，长四寸一分八厘八毫；第十五清太簇管，长四寸；第十六清夹锺管，长三寸七分一厘八毫六丝零。此声气之元、五音之正，皆黄锺以本之也。然竹窍有厚薄，其分寸难以拘定。大要管长则声烛、短则声清。斟酌其长短，每差一分为一管，管口各开半窍。乃以其长管权为九寸而度其圆径，如黄锺之法。而更迭以吹，以审中声：若过于清，则易以长；过于浊，复截而短。要必适中，声合黄锺之宫而后已。黄锺之声，信而依次以渐而短而清，取之无不中度。十六管编列置于椟中，上齐其端，露一寸五分，便于吹也。下则长短不齐，参差如凤翼。其椟以木为之，阔一尺二寸、高一尺；髹以朱，两面皆戗金凤凰文藻为饰）、洞箫（古者造箫，或以玉、或以竹。今制：紫竹为之；长一尺九寸五分、围三寸。前五孔、后一孔，俱径二分八厘。开口半窍名山口，径二分、深五厘。吹窍至后孔离舌寸六分，后孔与前五孔俱离一寸一分。下有穿绳孔，离五寸二分；系以红绦，长与箫等。以黄锦囊盛之）、龙笛（以文竹为之。长一尺八寸、圆二寸二分。上开一大孔，曰吹窍；径三分五厘。下开六孔，各径二分。吹窍至前一孔，离三寸三分；余孔皆离五分。尾有穿绳二小眼相对，末孔至穿绳眼，离一寸三分；吹窍至末，共六寸。遍身髹以朱，用木雕龙首，金饰之；安于上端。尾孔系以红绒绦，下垂若龙尾焉）、双管（以二竹相比为之。各长周尺九寸、围一寸二分。每管六孔，孔各离二分，用胶漆固如一。两端以锡束之，髹以朱。剪二荻筩为头，长二寸；薄则声浊、厚则声清，斟酌制之。用铜丝缚固，安于二管之端。吹荻头以发声，而按管孔以应律焉）、篪（古有六孔、七孔、八孔之异。今制：以竹为之，长一尺四寸、围五寸三分。面上吹窍，径五分、横四分，形如酸枣。后一孔、前四孔、横底一孔，共六孔；皆径二分五厘。正面尾上，开二小穿绳眼相并，中声所寓，全在于此；失于大则过浊，失于小则过清，必大小适中仅容一米许而后中声出。吹窍至后一孔，离二寸五分；后一孔至前一孔，离一寸一分；余三孔皆然。末孔至绳眼，离九分。通身髹以朱，系以红绒绦。其竹之窍，厚薄不齐、大小有度，然皆以心权度；若大则密窍取之、小则疏窍就之，而清浊、高下得矣）。

　　匏部

　　笙（大者十九簧，谓之巢；小者十三簧，谓之和。「仪礼」云：『笙一和而成声』。今制：以小紫竹为之。一攒十七管，先安山口，每管内面方孔是也。开取有高低，以定其音律、以配其清浊。「尺」字山口最高，以次而低为「工」、「凡」、「合」、「四」、「一」、「上」、「句凡」、「小尺」、「小工」、「小一」、「小六」、「小五」。开至「小五」，而孔最低矣。开山口完，以黄杨木接竹为脚，脚内旁开半窍施簧。簧用响铜打成薄片，用方刚铲铲之如雀舌状；看厚薄适宜、平正严密，常于耳畔弹试，其声中律而已；否则，再修之。用黄蜡、沥清作点头，随时寒暑而调和之；点轻则声清、点重则声浊，要必字字协箫、笛。其造笙铲簧审音妙诀曰：「四」字合「小工」、「小工」合「大工」、「大工」合「大乙」、「大乙」合「小乙」、「小乙」合「大凡」、「大凡」合「小凡」。又曰：「清上」合「大上」、「合」字合「清上」、「小尺」合「合」字、「大尺」合「小尺」、「大民」合「大四」、「四」字合「小五」。安簧既毕、按序植于斗中。内、外管各有按孔，外孔十四、内孔三。内孔者，「大乙」、「大四」、「背凡」也。其管箍有竹筏。古制：斗用匏，多难周正，且易破碎。今旋坚木为之，内安顶柱，以撑其盖。盖用牛角，循边钻孔十七，要比管脚相称。若气漏而不动簧，则声不应矣。斗用漆布，灰髹以黑。如必用匏以备八音，选椰匏圆正者为之更妙。又制坚木为项，状如壶嘴，刻通透，漆两合之。匏边端有短嘴，以项插置其中。如吹某字，则按某孔，呼吸簧动而声发；是谓吹笙鼓簧也。如不按孔吹之即作声者，谓之游簧；当去其壅塞尘垢则准矣。用黄锦囊盛之。凡点笙，用铜盘贮点料，以五色石研之。其石，谓之五音石）。

　　土部

　　埙（乃埏埴以为器，形如称锤；古有雅者、有颂者。有七孔、八孔者。形如鴈子，谓之雅埙；如鸡子，谓之颂埙。今庙中俱用雅埙。其制：通高四寸，中虚高三寸六分，空围八寸一分，径二寸七分，四围及底俱厚四分。吹口围九分，径三分，中虚上锐。平底圆体，前二孔如倒「品」字样，上二、下一；后二孔平列。除吹口，前后共五窍，皆径二分。前下一孔，去底皮一寸；前上二孔，去底皮一寸二分；后二孔，去吹口一寸四分；前上二孔，去吹口一寸八分。前后二孔并列者，其中各开五分。造之之法，旧用白棉花和黄土为之。今制：以米汤和灰为模，曝干；用矾石捣研极烂，以水澄细，取上好生漆调和如饴，馒团冒塑于模，于锐处留一窍。待干，将内土从上窍中穵出，穴前后窍毕，更加漆布细灰磨光，髹以朱色，戗金云龙为饰。开前后孔，俱往来容一米许。内要圆净如拭，乃协律；否则，无声或不应律。又法：以小长线堆成鴈子样，比汇子略小三分；以线端向上，乃用美润之土和棉纸舂至极熟，糊于线堆鴈子样外，厚二、三分。既成埙，留吹口，以线端向口外，阴干。量颇干，依作埙分数，开前后取音之孔完美，遂将线端仔细抽出内堆之线净尽，则中虚外密而不泄气，其音乃全。堆线之法，层数自下而上。凡遇阳数，自内而外；遇阴数，自外而内。条理欲其分明，不可杂乱。埙土未干，可以抽线；干，则难抽矣）。

　　革部

　　鼖鼓（即晋鼓。「冬官考工记」：『韗人为皋陶（注：「陶当作鞠，鼓腔也」）。长六尺有六寸；左右端广六寸、中尺厚三寸。穹者三之一，上三正』。注曰：『版中广、头狭为穹窿，左右端广六寸、中尺厚三寸。穹者三之一，上三正』。注曰：『版中广、头狭为穹窿，谓鼓木一判者。其两端广六寸而中央广尺。如此乃得有腹。鼓木腹穹窿者，居鼓三之一。其鼓四尺者，版穹一尺三寸，三分寸之一；倍之为二尺六寸，三分寸之二。加鼓四尺穹之径六尺六寸，三分寸之二。此鼓合十二版也。上三正者，谓两头一平、中央一平。郑玄谓：三，读作参，正直也。言直其两端，各居二尺三寸，不弧曲也』。又云：鼍鼓即鼖鼓。「考工记」云：『鼓长八尺，面四尺、中围加三之一，谓之鼖』。注云：『中围加三之一者，加于面之围以三分之一也。面四尺，其围十二尺；加以三分之一四尺，则中围十六尺、径五尺三寸，三分寸之一也；今则合二十四版，则板穹六寸，三分寸之二』。今制：鼓大而短，安于架中；其面上仰，乃俯而击之。凡冒鼓，以桑木为体，冒以牛、马革。必于启蛰之日造之，应雷声也。占日之阴晴，阴则声缓，缓即不变；晴则声急，急则无恒。凡制大鼓，俱准此法以差而增减之，不必泥古也）、悬鼓（周之制：其大小视楹鼓。腹加铜环，悬之簨虡，在宫悬四隅。其簨虡并如锺磬架）、楹鼓（殷之制：木身高三尺五寸、皮面阔二尺二寸。两旁用四铜环，冒皮用铜泡钉二行。通身漆以朱。横施于木柱，柱高六尺六寸，以重十建之柱，贯鼓上出高又半之。顶上安彩凤，作来仪状。方盖，并缀以红罗销金云花，双檐四角，有裹金四牛首，皆衔璧翣，每串各五，末缀以涤结。柱下方趺如十字，俱髹以朱；刻裸属四如狮，安于趺，俱头向外）、足鼓（夏后氏之制：较楹稍长。独木为架，高七尺。上端木刻为云，横鼓于上；其下，施四足如十字）、鼗鼓（面广六寸，高、厚相等。横腹加柄，长一尺九寸，贯中上出五分许。两旁当鼓之半，安铜钮，系以红丝绳，绳末丸蜡为珥，其长短称鼓面之中。用木为架，两纵、二横相比；下各施方趺、横木，上开孔、下开半孔，植鼓柄于中）、搏拊（状如革囊，以韦为之，若鼓然；中实以糠。今制：以桑为■〈皷，桑代皮〉，长尺有咫。两头冒以韦，径六寸。腹微大，采绘，饰以金环二，并直列之以系襻焉。间则卧置于架，其架如鼗鼓之架，上安二荷叶以承之）、田鼓（亦为应鼓。其制：以木为筩，长一尺二寸；韦面五寸。鼓之最小者。卧于架，击之。其架如搏拊之制）、相鼓（小而匾。或云悬击于胸前，或谓相鼓即拊鼓，韦表、糠里者；皆非。今制：匾鼓安柄，执而击之）。

　　木部

　　柷（以桑木为之，状如漆桶。上方二尺四寸、下阔一尺九寸、深一尺八寸，中虚有底。柷之中，东方图以青，隐而为青龙；南方图以赤，隐而为丹凤；西方图以白，隐而为驺虞；北方图以黑，隐而为灵龟；中央图以黄，隐而为神螾。外三面绘山；东一面绘水，水上穿一大圆窍，径四寸五分，象日之浮于海上如。椎以梓木为之，柄长二尺四寸）、敔（以梓木为之，状加伏虎。身长三尺、首高一尺二寸五分、尾长一尺一寸。背刻二十七龃龉，绘黄色黑纹。载以方趺，朱髹。籈以竹为之，长二尺四寸。中砐一尺二寸为十二茎，用篾箍之）、木铎（铸铜铁为铎，上安木柄。铎内施钩，悬垂木舌。节舞者执柄而摇）。

　　舞器

　　旌节（簇红缨为之，加涂金铜云宝盖于其上。又用绿斜皮刻花为盖，覆缨上。其顶处，用皮金缘为七层，长七尺，贯以红绒绦，下缀以结。竿长八尺五寸，朱髹；上安涂金铜龙首，口衔宝盖，下垂红缨）、钥（古者笔钥；今制：以竹为之。长二尺二寸，三窍，朱饰）、翟（以木为之。柄长一尺四寸，其巨细度钥孔足容；朱髹之。柄端刻龙首，长五寸，饰以金彩。每翟用雉尾三根，插龙口中）。

　　大成乐舞

　　大成乐，共六曲八奏；内迭奏二曲。其谱止有合、四、上、尺、工、六六字，共享二律、三吕、五正声、一子声。有宫，商、征、羽而无角，有喉、齿、舌、唇而无牙。自前明肄于太常，颁行天下。至国朝，复察废坠，审音律、招徕乐舞，先期演习，故声容缀兆，咸肃雍和平云。

　　迎神奏咸平之曲（有乐、无舞）

　　大（太四）哉（南工）至（林尺）圣（仲上），峻（太四）德（仲上）弘（林尺）功（仲上）；敷（南工）文（林尺）衍（仲上）化（太四），百（林尺）王（仲上）是（黄合）崇（太四）。典（黄合）则（太四）有（仲上）常（林尺），昭（南工）兹（林尺）辟（太四）雍（仲上）；有（黄六）虔（南工）钥（林尺）簋（仲上），有（林尺）严（仲上）鼓（黄合）锺（太四）。

　　初献奏宁平之曲（有乐、有舞）

　　觉（太四）我（仲上）生（林尺）民（仲上），陶（太四）铸（黄合）前（仲上）圣（太四）；巍（南工）巍（林尺）泰（仲上）山（太四），实（黄合）予（太四）景（仲上）行（太四）。礼（仲上）备（太四）乐（仲上）和（林尺），豆（黄合）笾（太四）惟（林尺）静（仲上）；既（太四）述（南工）六（黄六）经（林尺），爰（南工）斟（林尺）三（仲上）正（太四）。

　　亚献奏安平之曲（有乐、有舞）

　　至（太四）哉（仲上）圣（黄合）师（太四），天（南工）授（林尺）明（仲上）德（太四）；木（仲上）铎（太四）万（仲上）世（林尺），式（仲上）是（太四）群（林尺）辟（仲上）。清（黄合）酒（南工）维（林尺）醑（仲上），言（林尺）观（仲上）秉（黄合）翟（太四）；太（太四）和（南工）常（黄六）流（林尺），英（南工）才（林尺）斯（仲上）植（太四）。

　　终献奏景平之曲（有乐、有舞）

　　猗（仲上）欤（南工）素（林尺）王（仲上），示（林尺）予（仲上）物（太四）轨（黄合）；瞻（黄六）之（南工）在（林尺）前（仲上），神（林尺）其（仲上）宁（太四）止（黄合）。酌（太四）彼（黄合）金（林尺）罍（仲上），惟（南工）清（林尺）且（太四）旨（仲上）；登（仲上）献（太四）既（林尺）终（仲上），弗（黄六）遐（南工）有（林尺）喜（仲上）。

　　彻馔奏咸平之曲（乐作、舞止）

　　璧（仲上）水（太四）渊（仲上）渊（林尺），崇（太四）牙（仲上）嶪（黄合）崇（太四）。既（太四）歆（南工）先（林尺）圣（仲上），亦（仲上）仪（林尺）十（太四）哲（仲上）。声（黄合）金（太四）振（仲上）玉（太四），告（南工）兹（林尺）将（仲上）彻（太四）。鬷（黄合）假（太四）有（仲上）成（林尺），■〈羔上火下〉（黄六）墙（南工）靡（林尺）愒（仲上）。

　　送神奏咸平之曲（乐作、舞止）

　　煌（太四）煌（南工）学（林尺）宫（仲上），四（黄合）方（太四）来（仲上）宗（太四）；甄（黄六）陶（南工）冑（林尺）子（仲上），暨（南工）予（林尺）微（仲上）躬（太四）。思（仲上）皇（林尺）多（南工）士（林尺），肤（仲上）奏（太四）厥（林尺）功（仲上）。佐（黄六）予（南工）永（林尺）清（仲上），三（南工）五（林尺）是（仲上）隆（太四）。

　　望瘗乐

　　曲同送神（有乐、无舞）。

　　乐谱

　　太四：琴，七徽、二弦，左手食指按，右手中指勾。瑟，外二、三弦，用右手食指连勾；内十五、十六弦，左手指法同。凤箫，吹第二、第三管。笙，第四管、第八管、第十一管以右手食指及左手大指食指、按其孔；余孔皆开。箫，第六孔开，余皆闭。笛，第六孔开，余皆闭。埙，上窍平吹，下五孔皆闭。篪，第六底孔开，余皆闭。双管，开第一孔。凡「太四」谱，皆仿此。
  </div>
  <div class="pagination">
   <a href="重修福建台湾府志_page32.html">
    上一页
   </a>
   <span>
    ...
   </span>
   <a href="重修福建台湾府志_page28.html">
    28
   </a>
   <a href="重修福建台湾府志_page29.html">
    29
   </a>
   <a href="重修福建台湾府志_page30.html">
    30
   </a>
   <a href="重修福建台湾府志_page31.html">
    31
   </a>
   <a href="重修福建台湾府志_page32.html">
    32
   </a>
   <span class="current-page">
    33
   </span>
   <a href="重修福建台湾府志_page34.html">
    34
   </a>
   <a href="重修福建台湾府志_page35.html">
    35
   </a>
   <a href="重修福建台湾府志_page36.html">
    36
   </a>
   <a href="重修福建台湾府志_page37.html">
    37
   </a>
   <a href="重修福建台湾府志_page38.html">
    38
   </a>
   <span>
    ...
   </span>
   <a href="重修福建台湾府志_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
