<!DOCTYPE html>
<html>
<head>
    <meta charset="UTF-8">
    <title>湖广通志 - 第 230 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 230 页/共 373 页</h1>
    <div class="content">
　　湖广通志巻四十五
<史部,地理类,都会郡县之属,湖广通志>
　　钦定四库全书
　　湖广通志巻四十六
　　名宦志
　　寳庆府
　　东汉第五颉后汉书第五伦传京兆长陵人子颉歴桂阳庐江南阳太守所在见称注三辅决録注曰颉三郡太守乡里无田宅客止灵台中或十日不炊晋潘京邵陵令【详常德府人物】
　　隋于玺姓谱开皇间为邵州刺史在州数年甚有恩惠后迁江陵总管州人数千诣阙请留文帝嘉叹令还邵州父老相贺
　　唐王锷唐书列传字昆吾太原人始湖南团练使为禆将杨炎道潭与语异其才嗣曹王皋为团练使俾锷诱降武冈叛将王国良以功擢邵州刺史宋李继隆宋史李处耘传上党人子继隆字霸图防征江南领雄武卒三百戍邵州止给刀盾蛮贼数千阵长沙南截其道继隆率众力战贼遁去手足俱中毒矢得良药而愈太祖闻其勇敢器重之
　　朱寿昌宋史列传字唐叔天长人时富弼韩琦为相遣使四出寛恤民力择寿昌使湖南或言邵州可置冶采金者有诏兴作寿昌言州近蛮金冶若大发蛮必争自此边境恐多事且废良田数百顷非敦本抑末之道诏亟罢之
　　郭逵宋史列传字仲通其先自邢徙洛仁宗时知邵州武冈蛮反逵讨平之
　　潘夙宋史列传字伯恭郑王美从孙天圣间邵州蛮叛湖南骚动迁转运使专制蛮事亲督兵破其团峒九十
　　李绚宋史列传字公素卭州人五溪蛮冦湖南择转运使帝曰往歳城邠州者其人才可用辅臣以绚对遂除湖南转运使绚乘驿至邵州戒诸部按兵毋得动使人谕蛮以祸福蛮罢兵受约束
　　周惇頥濓溪志摄邵州事邵之学在牙城中左狱右庾先生始度髙明之地迁于城之东南【互详人物志】杨勋姓谱知新化以善政闻敌兵犯顺亲率士卒御之昼夜不懈
　　王彦宋史列传字子才上党人知邵州彦入辞帝抚劳甚厚曰以卿能牧民故付卿便郡行即召矣九年卒于官彦居官廉子弟有战功不与推赏将死召其弟侄以家财均给之
　　张九成宋史列传字子韶其先开封人徙居钱塘守邵州既至仓库虚乏僚属请督酒租宿负苖绢未输者九成曰纵未能惠民其敢困民耶是嵗赋入更先他时
　　潘焘明一统志东阳人知邵州有学识始至即稽祀典修建濂溪先生祠朱子为之记
　　张球明一统志绍兴间出知武冈军浚拓平田水利献助迎两宫钱数万缗时论伟之
　　郑汝谐明一统志淳熙间出知武冈军修军学建常平仓贷民以钱使市瓦覆屋民德之
　　汪立中明一统志四明人嘉定间出知武冈军工诗好学作兴士
　　史弥宁明一统志嘉定间出知武冈军始行乡饮酒礼于学宫
　　曾如骥【详忠臣志】
　　元聂炳寳庆路推官【详安陆府忠臣志】
　　欧阳元史列传浏阳人授芜湖县改武冈赤水太清两洞聚众相攻杀单骑从二人径抵其地谕以祸福归为理其讼獠人遂安
　　栁巴哈明一统志武冈路总管元季之乱巴哈率义兵屯戍同保山控制蛮獠守境卫民几二十年边防赖之后以疾卒隣郡闻之亦恸哭民尝颂之曰前有公绰武冈父母今之郡侯无乃其后足我衣食安我田亩我子我孙与侯同久
　　李朝端明一统志茶陵人泰定间为新宁县尹有遗忧在民
　　明薛得中明一统志武功人洪武初由儒士授邵阳令爱民训士重建县学
　　张元善明一统志洪武初任新化令持身廉谨恤民疾苦创建官署葺兴学校
　　叶宗明一统志永嘉人洪武初任新化县丞洁己爱民陞考功主事民恳请于朝诏还新化
　　徐彞【详忠臣志】
　　萧岐明一统志吉水人永乐初知新化县亷能著称教民以艺殖桑麻防桐之利县民永赖陞寳庆府知府
　　何永芳明一统志四川人宣德初由进士知邵阳县持身廉谨爱养士庶值歳荒劝富民借谷米以赈全活甚众先是邵有京运水道一线从万山中湍流峭石遌阻漂没无筭永芳力请罢之民得苏积困焉许誉楚纪永乐间知寳庆府守身廉慎决狱明敏姜启隆姓谱永乐间知寳庆府抚字勤劳劝课不怠歳饥倡率僚属暨富民出粟济活甚多
　　仪智楚纪字居直髙宻人永乐元年知寳庆府土人健悍独畏智相戒不敢犯令
　　白素明一统志真定人以生员守城録功为武冈知州兴礼让省刑罚未几教化大行峒苖信服
　　唐荣明一统志全州人正统中知新宁县时县治燬于兵火荣奏徙今治城隍衢路学校坛庙皆其创造规画咸当功绩着闻
　　谢省姓谱字世修黄岩人景泰甲戍进士成化间授兵部员外郎出知寳庆府政尚仁恕而锄抑强梗吏民敬畏书真德秀四事十害为僚属戒上言民隠十事春秋行郊野劝耕省敛或给耕牛出帑羡市地以拓学宫训迪俊髦所属学庙悉新之三年政举教行民安俗易时推循良第一后以病告士民祠祀之呉辙明一统志正德间知城步县时新创县治修理功剧辙抚良摘奸威惠竝至
　　田嵓姓谱字景瞻晋江人正德中由进士出守寳庆刚方公恕节用爱人均里甲课诸生歳荒赈粥多所全活
　　方仕字希学固始人嘉靖四年由进士任寳庆府刚方勤敏绳吏胥以法均平徭役旱祷辄雨【旧通志】林继显明一统志字德纯嘉靖七年知新宁县勤教恤刑役均贫富百姓思之立遗爱碑
　　梁建辰鄱阳人嘉靖八年任新化令除盗贼清学田创桥梁置义塜士民咸戴其泽
　　利宾字用卿河津人嘉靖十一年以举人任新化令政寛才敏善发摘奸伏时元溪倡乱宻计讨平之【以上旧通志】
　　刘逊明一统志安福人为监察御史以忤内监蒋悰谪知武冈州政持大体兴学劝士卓有能声
　　王暄兴化人嘉靖间以举人任武冈州言动不茍居官无欲称一时清白吏
　　陈楠字彦才上虞人嘉靖十九年任寳庆府妖贼李承贤倡乱楠奉檄讨平之
　　陆柬字道函祥符人嘉靖四十三年知寳庆府介洁慈易遇事有兴革必谘耆老参伍乃行士以文艺请者口讲指画不少倦
　　胡采嵊县人隆庆二年以举人宰城歩广苖刼掠所在震惊采上战守方畧日事简阅武备一新夫夷苗宻迩县治采亲履其地谕以礼让送其子入学苗亦骎骎向化邑小赋薄当道议扣解麻阳军饷外再扣银解京采力请得免民为立碑记之
　　林培东莞人由乡举知新化县甫至值嵗饥捐赀散赈与水利立义仓社学行古乡射礼蠲潞府贡茶有盗杀五人培祷于神而辠人斯得后陞光禄卿李茂德兴化人万厯间由恩荫知寳庆府下车值歳荒设法赈饥民免道殣时武冈城步猺苖猖獗茂德训练乡勇抚顺剿逆苖靖民安
　　杨廷兰字秀夫南昌人万厯十七年以进士任推官精敏举职详明折狱
　　丁起濬字哲初晋江人万厯二十一年以进士任推官起濬年甚少练逹如老成虽不事风厉而温栗明断称为艮司理
　　元宗孔崇阳人万厯二十六年任城步知县亷静不阿修学置田捐赀濬渠士民赖之
　　竹宻芦山人万厯三十七年任城步县明敏练逹毎同他县令防勘定案援笔立就文庙学斋捐俸修葺革驿递旧规立石县门县西莲荷山道险行人必纠众握兵宻申请置堡拨军防遂成坦涂
　　刘士登字酉岩庐陵人万厯四十二年以进士任推官刚方正直清理福府庄田正其疆界使奸民不得影占民田决狱必蔽其辜无所挠避
　　陈治安防稽人天启二年以举人任新化县谭元春叙其补官都下往返数千里皆缓步无骑资足徴其清在任有梅山记事正言谕俗等集
　　汪察弋阳人歳贡生天启间知城步县力行善政抚戢苖猺严禁骚扰迁学宫筑隄防百废具举
　　熊梦松字如承髙安人懐宗时以举人任知府政事敏练冰节凛然斥遣贪墨县尉吏不敢奸民赖以息躬亲劝农兴学励士士民祠祀之称清正太守祠李梦日字炳昆东莞人以举人任推官果毅有为而居心平恕谳狱务得其情值湘乡天王寺贼犯境日募乡勇捕勦堵截贼乃遁去有投戈者给票归农贼平迁建郡学讲道论文士民戴之
　　谭文佑蓬溪人以举人知武冈州公亷方正甚得民心癸未三月土冦袁有志等攻城文佑集乡勇破平之
　　陶珙姚安人由南水部出守寳庆清滞狱振孤贫置义塜修学宫时流冦告警珙简各属锐壮以便宜捕勦指顾削平又立乡团以防剽掠珉藩纵其校尉鱼肉士珙杖囚之遂解归为献贼余党所执不屈见害【以上旧通志】
　　李振珽
　　何三杰
　　王绂【以上详忠臣志】
　　皇清王蔚直邢台举人顺治六年知新宁县下车革重耗以苏民困安辑苖猺具有方计缮完城郭振兴学校兵火之余遂得见升平气象祀名宦崔锜沁源县举人顺治辛丑授新宁令劲节通才折狱平允不事钩考洞中隠防有神君之颂寻常不茍嚬笑而诱掖士子片善不遗纂辑县志若干巻祀名宦
　　陈启元河南汲县人康熈三十三年知邵阳县减耗轻徭平情聴讼民骎骎向化咸不忍欺修
　　文庙创义学邵人均沐其教养之泽祀名宦
　　王组睢州人知寳庆府以清介表率五属安戢民苖威爱竝着士民德之祀名宦
　　宋吉金商邱人由辰州府同知擢知寳庆府日以素餐为虑立课功报最程格以目警惕抚驭猺獠有方祀名宦
　　岳州府
　　晋潘京【详常德府人物】
　　唐张説唐书列传字道济洛阳人中书令燕国公罢为相州刺史徙岳州説为文属思精壮长于碑志世所不逮既谪岳州诗益凄惋人以为得江山助云宋王旦宋史列传字子明大名莘人太平兴国五年进士及第为大理评事知平江县其廨旧传有物怪凭戾居多不宁旦将至前夕守吏闻羣鬼啸呼云相君至矣当避去自是遂絶就改将作监丞赵昌言为转运使以威望自任属吏屏畏入旦境称其善政以女妻之
　　郭阊番禺人咸平间知平江县以公亷著称【旧通志】按文天祥集祭郭阊文云为酌廉泉一涕如雨唐介宋史列传字子方江陵人令平江民李氏赀多而吝吏有求不厌诬为杀人祭鬼岳守捕其家无少长楚掠不肯承更属介讯之无他騐守怒白于朝遣御史方偕徙狱别鞫之其究与介同守以下得罪偕受赏介未尝自言
　　黄昭仁宗末令华容请于郡守朱显之劝邑民四十余家输赀迁县筑堤为防称黄封隄云【旧通志】杨畋宋史列传字乐道保静军节度使杨重勋之曾孙知岳州庆歴三年湖南猺人唐和等刼掠州县擢殿中丞提防本路刑狱専治盗贼事募才勇深入卒平六峒
　　滕宗谅宋史列传字子京南阳人范仲淹集庆歴四年滕子京谪守巴陵郡逾年政通人和百废具兴范致明字晦升建安人元符进士监岳州酒税致明以直道不容于时屡被贬谪所至攷古今人物风俗在郡撰岳阳风土记一巻【旧通志】
　　张汝明明一统志字祖舜徽宗时知岳州军属邑得古编钟求上献汝明曰天子命我守土惧不能宣德意乃幸赏耶
　　李辙字遵道浮梁人崇宁进士令巴陵躬至闾阎教以孝弟歳歉称贷赈恤毎徴调苛迫以身当之【旧通志】
　　杨寅明一统志字治斋眉州人知平江县公正刚介以礼义训民未期民服其教
　　石光姓谱岳州通判有功德及民后寓大云山卒民思慕之为立祠焉
　　李曾伯明一统志嘉熈间知岳州多善政
　　胡绾孝宗时知华容县为政廉平尝有诗曰我为平易政不苛无复遣人夺农作看汝鼓腹乐太平老瓦盆中盛酒酪【旧通志】
　　李燔宋史列传字敬子建昌人绍熈元年授岳州教授未上往建阳从朱熹学熹告以曾子毅之语且曰致逺固以毅而任重贵乎也燔退以名其斋而自儆焉至岳州教士以古文六艺不因时好且曰古之人皆通财用则文武兼焉即武学诸生文振而识髙者拔之辟射圃令其习射廪老将之长于艺者以率偷惰
　　朱寿昌宋史列传字康叔天长人知岳州州濵重湖多水盗寿昌籍民船刻著名氏使相伺察出入必以告盗发騐船所向穷讨之盗为少弭旁郡取以为法元汪泽民元史列传婺源人延祜五年同知平江州事州民李氏以赀雄其弟死妻誓不他适兄利其财嗾族人诬以奸事狱成而泽民至察知其枉为直之防朝廷徴江南包银府檄泽民分办民不扰而事集赵宪泰定时知临湘县有惠政筑县堤若干丈民至今赖之
　　李有字仲芳平阳人泰定时宰华容尝书廉勤公慎恕五字于壁又勒石东山以时警宰临湘三年始终如一日【以上旧通志】
　　明刘顺厌次人洪武初知平江县综理严宻擒贼王世明有功诏赐鞍马防币旌焉在官十五年【旧通志】郎子文明一统志洪武中知巴陵县慈惠恭敏创立城隍廨署学舍坛壝民不劳而事集
　　邵棠明一统志新城人洪武间知巴陵尚亷洁勤政事民深德之秩满请于上复任焉
　　陈彦回字士渊莆田人以保宁学博三考至京太祖召见以为平江知县多善政【明史稿】
　　杨谨行明一统志永乐初知岳州惠民造士政教兼举
　　呉显明一统志知平江县处己正直理民有方歳旱祷雨辄应事闻诏陞一级免部考
　　周应规明一统志铜梁人知华容县廉慎爱民振士风除吏弊董役武当山卒县民闻之皆号恸
　　王维明一统志太和人正统间知巴陵县尚节概勤政事锄强植弱兴利除害民爱之如父母
　　王士华明一统志淛江鄞县人正统间以工部都水司员外奉诏筑华容诸防士华相地宜量财用歴九载工竣计筑垸四十有八堤百五十垦田数万顷陶安明一统志江西南昌人正统间知平江抚字贫民祀名宦
　　杨鐩明一统志知华容县县数罹水患正统间奉诏同都水员外王士华筑堤垸有劳绩百姓纪之李镜楚纪江西弋阳人知岳州修学校葺仓庾筑湖堤通城陵矶垦隰为田引水灌漑为利甚溥岳民立祠祀之
　　陈钺明一统志溧水人成化中知华容县除奸革弊锄强植懦未一年而邑大治以疾卒民肖像祀之宋鉴【详忠臣志】
　　杨贵明一统志合江人知平江县兴学劝农疏凿陂池
　　梁泽三原人以御史言事谪知华容县刚正自持不惮权势均平徭役甃城建仓积谷六万余石治元年大旱散储赈乏阖境生全官至太仆少卿【旧通志】张举明一统志栾城人治进士正德初知岳州歴毁淫祠以巴山庙为公署五显庙为书院慈民庙为社仓发奸摘伏人称神明
　　李克嗣明一统志内江人嘉靖初岳州通判严明廉介造士爱民擢知随州
　　韩士英明一统志字廷延南充人嘉靖间知岳州政多明恕修举废坠民终无扰
　　陆垹姓谱嘉善人嘉靖丙戍进士知岳州府政尚大体胥徒不下州县歳旱躬诣田间咨询民瘼首疏于朝请发帑赈济又给民牛种助耕兵储不支请转漕长沙御史尹敏生上其绩晋四品内秩旌之
　　陈介明一统志四川铜梁人知临湘县歳凶章数上乞寛民租上诏允之民得更生县有舟丁六百戍江淮役重多迯亡介奏免百人
　　刘凯号少川广西桂林人知临湘县清介不少易尤周恤民隠民为歌之有刘少川不要钱百姓有饭官无盐之语
　　张金广德州人知岳州府廉静恤民筑南津港堤尤勤荒政
　　陶宗孔全州人理刑岳州凡九年狷介廉正始终如一日岳以武卫对兊漕米为患至杀人攻城宗孔疏请正法自是人不敢犯郡人颂之北门旧有四贤祠后以宗孔配享为五贤今漕政碑犹存
　　蒋元敬三楚文献録无锡人万厯中为平江令作敬事堂以聴政创旌善申明两亭以教民立王文正唐忠甫二坊以表德定徴收均徭役息讼狱募捐义塜比代士民歌思之
</div>
    <div class="pagination">
<a href="湖广通志_page229.html">上一页</a><span>...</span><a href="湖广通志_page225.html">225</a><a href="湖广通志_page226.html">226</a><a href="湖广通志_page227.html">227</a><a href="湖广通志_page228.html">228</a><a href="湖广通志_page229.html">229</a><span class="current-page">230</span><a href="湖广通志_page231.html">231</a><a href="湖广通志_page232.html">232</a><a href="湖广通志_page233.html">233</a><a href="湖广通志_page234.html">234</a><a href="湖广通志_page235.html">235</a><span>...</span><a href="湖广通志_page231.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
