<!DOCTYPE html>
<html>
 <head>
  <meta charset="utf-8"/>
  <title>
   福建通志 - 第 230 页/共 239 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福建通志 - 第 230 页/共 239 页
  </h1>
  <div class="content">
   福建通志巻七十四
　　钦定四库全书
　　福建通志巻七十五
　　艺文【八】
　　赋
　　唐黄滔送君南浦赋
　　【南浦风烟伤心渺然春山厯厯春草绵绵那堪送行客啓离筵一时之萍梗波涛今朝惜别千里之秦呉燕宋何日言旋当其系马出船候潮待月低徊而少妇对景怆恨而王孙望阙莫不撚嶰竹以凄楚拨湘而激越且当苹涧把芳酒以留懽莫被薰风吹片帆而便君不见陌上尘中奔西走东车轮似水马足如蓬夜泊而猿啼霜树晨征而月在烟空争得枝问比翼更同于越鸟只应波上离羣便逐于燕鸿莫不太苦行人偏伤别妾龙媒而嘶出金埓鸾扇而持归玉箧于时莫展歌嚬全沈笑靥郊天路口愁攀夹渡之栁除采蕨山前忍看觧维之桂檝是知无人免别有别皆伤使人落顔貌枯肺肠泪成雨鬓侵霜朝悲五岭暮怨三湘梦去不到书来岂常况一川之烟景茫茫横冲楚征两岸之风涛渺渺直截炎荒无不销魂如何举目赍行而寳剑三尺留下而明珠十斛林骈樛木摧诚而敢望合懽洲跃嘉鱼取信而当期剖腹及夫乐阕人散龟飞日曛遗鞭却取解佩还分玉窓之归步愁举兰棹之移声忍闻须知赤帝之江头两心似火莫自苍梧之岸曲一去如云虽伫锦衾而赠我终摛锦字以酬君已而谁不别离别离如此谁不相送相送于是则东门与北梁不足云尔】
　　元林仲节四灵赋
　　【惟大钧之播物嗟变化之不同虽偏塞之有间亦和粹之或钟伊百兽之孰灵曰麟鳯兮龟龙其灵伊何为瑞孔多或出鲁而卜圣或鸣岐而应和或浮洛而荐瑞或出河而负图徳感而应者兴二南之咏乐成而仪者纪帝典之书九江纳锡昭上贡之盛六御时乗应干徳之符其为物也或毛而孶或羽而仪或鳞之长或甲之奇麟之为灵也角不以触趾不以踶雏有生而不践草必黄而后哜麟兮麟兮着于春秋兮咏于诗鳯之为灵也体乃象徳鸣兮应时非竹实兮不食微冈梧兮曷栖凤兮鳯兮文明之祥兮匪徳之衰龙之灵也神以妙物滜以及时或守国以绍明或云从而天飞兮龙兮神化之盛兮稽易而可知粤若先民伤时思昔纪礼运以成书表四灵之为徳匪网之可求岂阱擭之能执若为畜而可驯乃至和而自获彼昏不知孰明斯义夸元狩之瑞浪传一角之奇纪五鳯之元徒取羽毛之异元君入梦骋柝说之荒唐夏椟藏漦涉纪闻之茫昩下有谬诞之徒曲学之士东脯而食语有奇而不稽棁藻以居礼虽盛而匪智引笙而下料王子之空谈网梭而飞嗤晋人之妄议盖致是者不求史传之支离而必明经典之所指乃知礼经之言所以伤今思古而想像乎四者之为瑞也词未竟客有谓余者曰子徒知昔人伤今思古而不思推古以证今也夫四灵为畜则王者可制礼乐岂无其事而虚语哉洪惟圣神御四方而正四国张四维而立四极居四大而顺四时敷四瑞而体四徳乃若四者之应则麟鳯之在郊龙之在沼振振跄跄蜿蜿蛇蛇而不知其防也今子徒骋五经之绪余而不覩文明之盛事辨纪传之荒诬而不鉴徳盛之所致诚下国之鄙人也赋者于是逡巡而起改容而谢乃续而为四灵之歌曰麟兮仁兮鳯兮文兮龟龙神兮今世之珍兮礼乐斯兴道厥淳兮于赫盛徳维皇元兮】
　　陈普天象赋
　　【垂万象乎列星仰肆览乎中极一人为首四辅为翼钩陈分司内座齐饰华盖于是乎临映大帝于是乎游息尚书语谋以纳言柱史私记而奏职女史贻彤管之训御官扬翠娥之色阴徳周给乎其隅大理详谳乎其侧天柱司晦朔之序六甲候隂阳之域其文焕矣其功茂哉环藩卫以列曲俨阊阖以洞开北斗择建车之象移节度以齐七政文昌制戴筐之位罗将相以枕三台辟天牀于玉阙乃宴休之攸御肃天理于璿玑执权卫而是预天抢天培以相指内厨内阶以分据双三夹斗而燮谐两一賔门而佐助尔乃天牢崇固设禁暴之隄防太尊明位拟圣公之宠章太阳接相以班迹元戈致杓而耀芒势防防而写映辅翼翼而流光缺秋成于八谷务春采于扶筐天厨敝兮供百宰传舍开兮通四方伟天官之繁缛盖人事之仪躅七宿昼野以分区五宫建都以炳烛既已厯于中宫乃回眸而自东覩角亢于黄道包分野于荣中开天门之璀璨立疏庙之隆崇何大角之皎皎爽摄提之融融是擕纪于变节是正网于大同次则梗河豫备招揺候敌泛舟元池飞触帝席周鼎繁祉天田望籍披三条于平道賔万国于天门置平星以决狱列骑官而卫阍阳门守于边险折威防于将奔顿顽司于五听车骑参于八屯望南门之峻阈觌库楼之威府偃蹇列于四衡的厯分于五柱或藏兵而蓄锐或重扄而御侮焕苍龙之中宿属氐心以及房朝露寝布政明堂爰俾其地于宋之疆粤若大火赫矣天王钩铃俨如鳯阙积卒穆于龙骧天辐备于舆辇键闭守于闗梁骑阵啓将军之位从宫主巫毉之职罚作赎刑日为阳徳二咸防非而体政七公议贤而纠慝阵车雷击乎其南天乳露滋乎其北彼贯索之为状实幽囹之取则厯龙尾以及箕跨北燕而在兹配四妃而有序均九子而延慈龟曳甲而波泳鱼廻鳞而水嬉天江为太隂之主傅说奉中闱之祠糠为扬之物杵为舂臼之用天钥司其开闭文人存其播种狗以吠守奸囘靡纵却睇女牀前临天纪曜棘庭之金印灿椒宫之玉齿中有崇垣厥名天市车肆中衢以连属市楼临箕而郁起帝座颖而独尊侯臣熙而燮理宗星派疏而逺集宦者刑余而近侍列肆与屠肆分行宗正与宗人间峙帛度立象以量用斗斛裁形而取拟若乃眺北官于元武洎南斗于牵牛赋象通牺庙之类司域防江淮之洲建星合曜于黄道天弁冩映于清流河鼓进军以嘈囋两旗夹道以飞浮天象委输于南海狗国分疆于北幽鸡扬音而顾侣鼈跃影以来游天田邻于九坎罗堰迫于天桴是司沟洫是制田畴遽耸睇于汉阳乃攸归于织女引寳疏囿缲丝弄杼辇道清尘而俟驾渐台飞灰而候侣可以嬉游可以临处觇须女之绘室奄邦于防稽离珠曜珍于藏府匏瓜荐果于宸闺离瑜佩琼而袨服败瓜委蔓以分畦其外则郑越开国燕赵邻境韩魏接连齐秦悠永周楚列矅晋代分冏天津横汉以离光奚仲临津而泛影既编梁以虹构亦裁轮而电警列虚危于齐济职悲哀于宗庙坟墓写状以孤出哭泣含声而相召败臼察灾以播晖天垒守夷而骈照司命与司禄连彩司危与司非叠曜同祸福之多端总兴亡之要妙人掌诏以优游俨为人之质象钩主震而屈曲宛如钩而取像车府息雷毂之音造父曳风雷之响杵军给以标正臼年丰而示仰土吏设备以司存斧钺用诛之所掌虚梁闻寂以幽閟盖屋喧轰而宴赏天钱纳赆以山积天纲憩舆而野飨北落置候兵之门八魁建张禽之网瞻庙府于室璧谅有卫之封畿布离宫之皎皎散云雨之霏霏霹雳交震雷电横飞垒壁写阵而齐影羽林分营而折辉土公司筑而务天廐飞御而起机腾蛇宛而成质水虫总而攸归动则飞跃于云外止则盘萦于汉沂覩奎壁之分野辩邹鲁之川陆豢驯兽于园囿封承于沟渎左更处东而掌虞右更居西以司牧立园仓之储聚树溷屏之重复司空主土以知祥铁鎻营刍而蓄畜军南门列辕而出众天将军旗而示逐惟王良之防马知车骑之满野防居河而路塞防截鞭而电写阁道伫游而据中附路备阙而居下巡胃仓之茆毕直赵地之郊衢昴旄头而肃引毕参车而迅驱巻舌列天谗之表附耳属天髙之隅天髙望气天谗备巫巻舌安其寂黙时耳矜其謟谀天船汛影乎天濑大陵分光于碧虚贮积水而窥害包积尸于疉霭砺石资乎铦刄月宿归夫太隂天街画于戎野天河察于山林天节宣威于邦域天隂进谋于腹心天庾积粟而标稔天廪备稷以祈歆天园曲列兮储芳树天苑圆开兮蓄异禽刍藁遵纳桔之轨殊口晓重译之音九游排锋以进退军井依营而浅深八闗严扄于毕野诸王列藩于汉浔何五车之均明而天柱之昭焕纳五兵之藏府图七国之邦贯天潢利涉以沦涟咸池浮津而淼漫辟岷峨之列壤睎觜参之耀形示斩割之明罚收栋旅而获寜参旗慑于边冦王井通于水经座旗肃穆而昭礼司怪幽求而防屏嫌于客厠咎于圊亦有天屎资黄效灵于是仰东井之舆览西秦之霸邑质明祠而变生钺淬水而刑及四渎断江淮之候两河占胡越之急水位防流而迅奔天罇奠羞而囘集军市通货而圆缀五候疑议而衡立积水醖鸾□之芳积薪贮牲庖之给野鸡候兵而据市天狗吠狼而映涟阙邱拟乎两观水府司乎百川狼受戈而野战狐属矢而承天老人祚主而秋照文人通神而夜悬扶柳星以及张识周彊之爰啓俨味颈以分嗉奉滋裳而赐醴观乎轩辕之宫宛若腾蛇之体交雷雨之蔼蔼列后妃之济济酒旗缉宴以承欢内平绳愆而执礼爟含烽而谍冦实防边之有傒长垣崇司域之备少微尊处士之缺外厨调别膳之滋天相居大臣之位天纪録禽而献齿天庙严祠而毓粹天稷播五谷之勤东瓯表三夷之类爰周翼轸厥土惟荆驱风驿之千乘奏云门之六英长沙明而献夀车辖朗而陈兵青邱防于韩貊器府总于琴笙军门坐屯于军阃司空掌土于司平瞩太防之峥嵘啓端门之赫奕何宫庭之宏敞类乾坤之翕辟四座谋一帝之神九卿踵三公之迹储以太子参之幸臣从官肃侍谒者通賔郎将司防于丹陛郎位含香于紫宸议渊谋于五位警严卫于常陈仍寄屏以持法控端门之内闉明堂演化灵台候神虎责之徴猛士进贤之访幽人胡天汉之昭囘自东震而绵络北贯箕而昭斗南经说而躔籥合乘津之泛派分漂杵而桴阁厯五潢而浩漾沦七星而回薄惟木宿之含精嗟岁星之有丽虽盈缩所察祸福攸系然夫得之者隆失之者替作明君而耀朗罚昏主以光翳下为社灵上仪人帝如天胎而毁卵具戢仁而弛惠则囘骛愆期前驰舛契奋枪棓而示慝峙垣楼而表戾粤若荧惑火帝之精每执法以明罚必伺灾而告诚守其邦而岁战去其野而时清若亏信而旷礼则下乘而上征居惟舋合与忧并浮天欃而耸剑列蚩尤而耀旌司危见而国失昭明出而起兵伊土位之播灵有镇星之曜质寻所履为休庆视所居为贞吉广邦徼而斯留祐轩宫而载出若崇奢而贱义则行亏而度失或含丹而举兵或擒元而遘疾句始发而候起狱汉明而主黜彼金方之耀色有太白之垂文乃降神于屏翳实建象于将军如用兵之不察匪先逹之攸闻髙出利于深载顺指着于宏勲茍思征之不溥则祸变之斯分或飞芒而餂月或引彗而横氛六贼陈灾而结祸天狗杀将而破军咨太隂之粹灵粤星辰之攸叙乘四仲而显晦厯一周而市履为用罚之渊谟为出师之令轨察函剑之相去候征旗之所指非其出而忧寒错其宜而将死若淫刑而纵欲则委孛而流矢白其角而延哀黒其规而应水于是乎究经纬之终始徴幽显之机符昭晰乎为人主之明铙杏蔼兮实防祗之秘枢固声闻而响集乃形移而影趋若山石之旌处士若谷风之应驺虞者也若夫退寒暑而弗舛中昏旦而无越毕路云滋箕躔吹亦有枢降轩而绕电景瑞尧而丽月虽盻蠁之难寻信英灵之未歇嘉大舜之登禅耀黄星而靡锋壮髙祖之叙厯聚五纬之相从殷馗纵眺识曺公之潜迹李郃流目知汉使之幽踪荆轲入秦白虹贯日衔生设防长庚蚀昴悲夫星陨如雨而周替虹长竟天而秦灭蛇随楚则九域吁嗟狗过梁则千里流血晋君终而妖现汉帝围而参荤结周楚死而南冲晋齐殃而北裂自大辰以及汉彰宋焚而卫爇或除旧以布新显陈盛而姜絶谅吉凶之有以匪灾谴之虚设实罔念以作狂在恭巳而成哲是以昔帝王之有天下也莫不宜设其官式司其告唐则羲和谨察夏则昆吾演粤或着殷巫之美复登周史之号宋述子韦郑称裨灶唐昧将尹皋宣范甘徳与石申垂诰故能下守职而有恭上闻变而无傲此希微之妙象岂防昩之专好有少微之养实无进贤之见誉参噐府之乐肆犯贯索之刑书耻附耳之求达方巻舌以幽居且瑾扉而絶驷岂临河以羡鱼望天门而屏迹安知公卿之所如】
　　黄镇成金铙山赋
　　【粤惟元气盘束而融结兮屹后土之厐鸿判五岳之峻极兮领波涛之诸峯睠兹山之巍巍兮据南纪之遐封视培塿绵亘于炎海兮实闽峤之一雄道人寳阁东望而并驱兮麻姑四顾摇曳乎空蒙濉水环绕于其下兮灵源仙穴与蓬岛而潜通飞泉数道防寒玉平田万顷疏流潨有时黄座赤日吐云气洗涤旱暵囘和丰亶樵阳之巨镇妙宰物之元功重峦叠巘世传八十四面兮洞变化杳霭谁能穷玉芝瑶草聚珍产濯以醴露春防茸碧树元猿苍崖緑熊一声秋籁动林薄万里月色横长空凌空絶顶罕人迹兮惟有鞭鸾跨鹤雪眉碧眼于此时相逢拂子袂而游观兮觉层云之荡胷缺夙昔之有契兮抚光景而欣从想匡庐之逸兴兮拟迢蹑乎前踪松窓半榻对晴雪瑶琴五月弹清风与山君兮逍遥肆岩栖兮从容泰山标日观仙掌擎芙蓉顾珊之霞佩兮逝将服乎夀宫委芳泽之所美兮懐丘垤之所宗铙山兮铙山八极兮谁同垂鸿名于宇宙配乔岳于恒嵩】
　　郑懐魁海赋
　　【维青土之广斥兮逹舟楫乎淮扬跨闽越于岭表兮都防于清漳尔清漳之错壤兮旁大海以为乡屹圭防于砥柱兮跻二担而望洋浩荡渺而无际兮汗漫汛其弥茫天连水而倚镜兮万顷漾其汪汪浩汗骇其恢廓兮日景指乎扶桑乃若月防望而载朔防鱼倦而反穴潮汐生于寅申进退应而不竭殷殷轰其若雷滚滚喷其如雪尔其朝日方出时屇明晨微风徐起绿水皱鳞前无游丝后无纎尘驾鵞鸣而上下禽鱼乐而相亲度一叶于安澜式迎揖于波臣乃若灵鼍伺更而夜吼江黄蹲跠而致慨海狶乍起而戯波水鸠翔集而成队日月惨其无光乾坤忽而变态隂云霾而幻防飔风号而靉叇沙石飞而雷奔岩谷遇而崩溃于焉南走交广北涉京师东望普陀之胜西企海市之奇潮阳雄乎碣石合浦富乎珠池泊乎沿海之地鳞环绣错瓯台在其左番碣在其右四卫罗列八方辐辏实以戊卒威以甲胄镇海衔岐尾之险永寜映袋队之岫平海防以乌姑镇东障以海口加以二七之屯拥带前后犄角相持缓急相救斥堠巡徼四十有五据要害而讥谬此陆地之兵扄门户而自守者也尔其五寨碁布楼船尾衔挥戈则白日移晷击楫则黄云生昙譬若常山之势首尾应而相参尔其南澚之山四纪嵯周回数百余里土壤错于肥硗原隰宜五谷之防台隍枕闽粤之交今成财赋之府昔为剧贼之巢于是镇以大将守以重兵馈以两省之饟筑以百雉之城此水上之军扼外侵而驭轻者也若乃澎湖之防广衍萧条有鱼盐之利多薪水之饶野犬同羣而夜吠山鸡矫翼而晨翛林木夏茂芥子春凋上回京观之封旁列茅茨之寮斯乃冦盗之渊薮出没之所邀也于是设细抑于东甬列舳舻于山椒鸣警夜之笳角植赤帜之髙标奸宄于马屏迹防魉于焉潜消若夫氛气清爽百宝星罗水灵献瑞海童效歌珊瑚兮七尺琅玕兮千柯青蚌伺春而产粉紫燕避秋而成窝水晶削珠而取火假山若石而浮波珠胎候月銕树婆娑石花紫菜苔藻如莎龙须烂熳鹿角嵯峨乃有神龙赤螭变化靡常或云或雾或雨或旸蟠蛰之地垂涎凝香亦有大鲸吹浪而沃日首尾横亘乎西东其长不知几亿万寻舟行累日方觏其终海翁扬鬐而鼓鬛赑屭昂首而嵯谺朝浴日之渊暮宿鳀壑之涯潜鳞甲于浅濑曝腮尾乎平沙遇潮退而忘返嗤笑于鱼虾或乃红□鼓浪金鳞翻澜比目成双贴沙扁半四腮多于松江龙大于掌腕白带衘尾而旅防鲻鱼孕子而无算□张翼其若飞鸡司晨而举翰水母泛箸以随潮海马无足而能駻亦有性似鱼而异类为尔雅之所余则小管扑头章举柔鱼木贼负□蛸之板石距吞乳哺之猪皆能吹烟而取食八足琅玕以巻舒及夫介甲之虫螺蚌之属贱似无用贵为珠玉甲香灼屑而呈芳鹦鹉开盆而酌醁余则蚶□蚬蚌蛤车螯寄生乌□沙□马刀画水耘蜻垒石生蚝海镜开窓而映月西施吐舌而迎涛介则玳瑁之甲鼊龟之筒黒白灿若云水巧噐生于良工紫贝列乎珍寳石决备乎药笼拥剑陆驰而辟虎蝤蛑穴处而御熊斯皆名侈多而泛杂类庶众而蕃假结网而未成徒临渊而歆羡于是有蛋居之民不耕不铚被飞鹑之衣处游鱼之室凌母之长风骊珠之深渊乗洪涛之初鱼维众而相连虽丙穴之嘉种亦触网而丽筌其鱼维何维□及鲤或藁或鱻深藏待市或荷蓑而自适或泛艭而夜钓唱渔歌而互答皆方有之逸调鲛人逡巡而泣珠游鱼聆音而跃跳集日中之虚市俱交易而得所含哺鼓腹优游乐湑若夫南风夜吼卤水生珠坎地为田履亩成区结青霜于暑路堆白雪于阳衢质比玉而更洁视水晶而不逾生民播其鲜食军国赖其委输爰考诸湾之岛防两洋碁置乎东西则有下港旧港大泥呱齐六昆陆处顺塔山栖又有占城异队文莱六阿鸡笼淡水琉球暹罗吕宋并于佛郎朝鲜扰于东倭又有满剌加米色果彭亨之番岗东浦寨丁居宜迟闷之异种北港通商交迹入贡斯皆依疆而阻海结穴以凭潜既殊风而异俗亦贪得而无厌或秃髪而跣足或绣体而亡襜虽汉唐之黩武犹声敎之不沾迨明皇祖羽格三苗下尺一之诏飞十丈之舠破遐方而效顺穪荒服以入朝于是使臣命舟师纪四极定罗经认畛域占风云辨土色审道里之逺近分天地乎南北梓三寳之朱书垂百代以为则继焉富商巨贾捐亿万驾艨艟植参天之髙桅悬迷日之大篷约十寻之修缆筑天后之崇宫建旗鼓之行列啓八窓之玲珑乃涓吉旦祀阳侯鸣金鼓发棹讴经通浦厯长洲触翻天之巨浪犯朝日之蜃楼献飱于七洲之水焚毛羽于双仑之邱望夕晖之落云知明之多防聆水声之渐响虑礁浅之可忧夜覩指南之鍼日唱量更之筹外域既至相埠湾舟重译入国金币通酋期日互市定侩交售异玩希珍十居八九皮币则有□被□毹服竹布飘若云烟轻若防素金粟满篝中币无数其寳则有骊珠径寸鹤顶千枚玛瑙之环犀角之杯巨象脱齿而瘗地琉璃明莹而絶埃玻璃之镜流黄之簟瑚径尺而辉丹刚钻垂珠而炳艳铜鼓振金声之逢逢千丕眝凉冰之冉冉其香则有片脑生肌岐楠通神芬芳着袖经月不冺黄檀沉水馥烈含辛丁香安息剂品竝陈其药则有没药血竭汀泥乳香大风荳蔻阿魏防乡白椒打马紫梗雌黄椰子之酒代醉西国之米当餐苏木通染胡椒敌寒棕竹实中而多节科藤疏叶而长蔓其鸟则有孔雀之尾翡翠之羽鹦鹉学吱嘹之言樜鸟善婆娑之舞其兽则有骏马龙驹骐骝騄駬犀象羚羊牛鹿麞麂齿牙角革堪为用者难以殚纪持筹握算其利十倍出不盈箧归必捆载南薫兮日晞束装兮言归囘樯兮心嬉反棹兮乡闾海不扬兮帆飞入门庭兮释衣于是着轻绡跃骏马缛文茵拥娇冶考货殖于史迁从鸱夷之大雅方今旌旗所指鲸鲵彚殱献俘饮至浪静波恬士安钟鼔民乐鱼盐风和雨适年谷时登逺邦賔服民赋不増弓矢韬而无用甲第宅而相仍天子方且却遐荒之献勤恭已之修碎琥珀之枕笑雉头之裘驺虞游于上苑鳯鷟下于髙邱声名既溢于无外血气何防而不流尔乃阳春多暇迟日融暄懐荡涤气象昻轩于马具康乐之擕北海之尊招方外之侣登太武之昆凌嵬崔延峭壁寻幽深访絶迹上千天帝之堂下瞰冯夷之宅心惊倒影之塔日万里之石前瞻后眺应接未闲则有陆鼇垒翠丹霞回澜跱楼阁于空中飏广袂乎雪间尾日月之出没导潮汐之潺湲极长眸于流烟逸孤神于元盖濡片管之纶综开千古之图绘指三岛与十洲兾仙人之可防且夫帝之为国啓无诸于炎汉地有闻而必彰天靡蓄而不烂虽枚乗相如之俊严助徐乐之彦莫能表扬于涓滴徒向若而长叹遂使临碣之咏独歩于魏公游海之篇擅声于王粲况水无惊鳞岛有驯雉倐忽候闗而称觐若伯潜形而逺驰幸游游于熙皥扩流览于无涯狎鸥鸟于水上乗贯月以来兹媿文澜之莫作仰学海而逶迤拘井灶之陋识聊裁笔兮词】池显方大同赋【有序】
　　【昔长卿赋上林而卢橘夏熟事多不实太冲赋三都而攷绩岷卭乃敢搆思两都两京甘泉长杨率皆天子之事易于揄扬故王龟龄赋防稽假舜作重夫赋风俗也奚以假为余赋同安设为问奇客卿庄言公子鹭先生相答问之辞问奇者访奇绩也庄言者感触而重言也鹭先生者水乡之可羽仪者也虽文采固陋用摅所懐尔其辞曰】
　　【有问奇客卿过同安介庄言公子请见于鹭先生焉坐定鹭先生睇视而问曰客之神流意逺其将质以寰宇之事乎客曰仆不敢逺请也仆溷于缃帙雅趣喜游步司马子长厯江淮过龙门其文益跌宕奇崛兹从九仙山西南行至大轮见山水迤逦峯峦秀媚其所钟灵必多怪瑰不知同之山川人物古今风俗君肯为一陈之乎鹭先生曰唯唯余同人也安敢不识同事乎同之分野次在星纪于女牛贞元为场天成益稠延钧升为县治王轼固其城猷婴堞若带而峻岌濬隍若谷而□流署宇胶葛而凌汉市廛杂沓而成邮骇柍桭之焘奡嗄棼橑之离楼西南诧为雄镇海岛恃为咽喉其山则崴防□□屹囓□崒屴崱崯谽峗屼沓嶂頵砡悬磴鬰硉其踆然游者若削貐其抢然起者若骤鹘或骈罗若博枭或削耸若象笏或峩忽坠或平忽突脉大尖绵亘东来承以三缺嵸崔嵬石榻禅牀巨迹封莓逶迤北廓五墟屏开左辅则羣巘环列跃马舞蚪大轮逶迤而折东罗峰攒翠而耸□九跃蜿蜒而巑嵲孤卿盘纡而郁□右翼则五虎西嶂丹崖崄莲花赩翕而织缛夕阳峭菁而峢崺文圃醮笔于云表苎溪帆影以朝移至若天马排防双髻嶚刺为离几兮呉淮岝龟洋蹲踞为坎址兮豪山有祷雨之迹罗汉有修眞之岩兰谷结庵于斗拱辋川刻画于鳯岚登香山而慕清卿兮惊乍画之崚嶒过御石而思帝子兮恍福船之砯滨海花圃文士之所宅兮眞寂禅寺宣邸之所凭兮尔其川泽则□□濭濭涆涆淈淈沇溶瀺灂溃渱没滑激沬连珠飞泉流孛安溪为西派之所分罗山为东源之所厯长兴合曽溪宛潬胶盭批滞冲堤滇防淼漫防于铜西右出竹山之坑拆为湖上之凗灏羔喷薄转抱县采苎川小同逺逝归滙沙溪林埭砏□赴海其陂则有齿梅碌碛赤竹经冬龟辇崇胜龙潭五峯南东疆理储水润农其塘则有普慈圣果昆仑浮乌小鲲三防鹿苑李湖浄焉如练波焉如泸开窦决渠沟浍盘盓沃壤新畬旱潦无虞其埭则薛鹅长春龙窟小﨑髙林连坂光孝淈洏火耕水耨其笠纠斯引清泄卤桔橰不施南薫轻织翠浪披离诸名如麻诸势如棊屈难穷指书岂尽词至若众壑委输沧溟为防绕乎金鞍之表涨乎寳盖之外星错砥流犀防萦带二担二登镇于深瀬南北泰武水蒸云霭奇衍禾山甗锜荡飗静铙潋滟扶桑若帚极目万里湛踧□淳鸥天际狎翫钓叟苹末骤□浊浪豗掊滐瀖泋拍空迷斗天呉隂见艣舸云糅灵若游之而徜徉河伯骇之而负丑若夫□种则有安南新留之春宜降来山香之秋益麦有大小麻有黒白粟菽黍粢蔽亩充场可酿酒醴可御宾客其木则冈松鬰鬰陵栢青青柯朴椶榈椽桕榕柽桄榔相思梾桧檀荆葰茂楠梓葸芋杜英游丝袅袅席防□□槎牙连巻轮茵飘防布叶镺蔓挻干槮棂迎露霑防从风莅鑏其竹则苞緑盘苍篁槖筠引敷盖摩空龙吐蜃风韵铮牕雨音滴楯埒千亩于侯封开三径于蒋尹其果则橘柚余甘黄弹菩提菱角玉蕴莲房粉低平蒂蜀柑含消汉梨龙血虬卵嚼之神爽青门锦里剖焉意迷枇杞为缀树之金石榴为沁齿之黎陈紫荐骊珠之艳翠颗罗霜苞之萋野则莙蒿茄瓮缺蕨芥壶溪毛则紫菜石花赤□芹菰脆霜滋露种种可需任土所丽佐鲜厨至若名园奇卉则有芍药翻艳芙蓉滴红月桂清芬篱菊霜荗丽春梦云辛夷书空海棠标韵水仙迎风蔷薇浥露而喷香朱葵倾日而朝东含笑似射雉之贾妻合欢非剖柑之唐宗药草之产尤为难名紫苏枯楼苍耳黄精薏苡射干门冬南星石蚕半夏甘菊金樱山栀地骨香附决明银花皂荚菖蒲蓝藤澹澉中邪颒濯外荣伯休鬻之以市隠安期服之而长灵羽属则有紫燕白鹇提壶啄木文雌竹鸡钓鱼布谷百舌画眉斑鸠野骛集谷拂霄巧啭鲜翻随波水禽则有海鸥鹭鹚鸳鸯鹡鴈鹳防褷翡翠垂荣浮沈翻浴淋渗轩腾唼流□□荡澜戏汀毛属则虎狐獭豹鹿麞麋猴猿豪豕山犬狐狸菅竹鼯防豻穷奇骀騃俟号呌参差或啖其肉或寝其皮或剥其髆或其脂鳞介水族则有金鲤跳跃银鱼婆娑鲥鲳鲫鳜鰢□鲂□□脚文蟹命鼈巨鼇江桡海胆月蚌车螯龙虾石首牣囦拥涛噞喁游泳赑屭击波尔雅难状渔叟献多至若其人则山灵所孕地所乳错若列宿纷若骤雨缺经郡志累累难谱曰忠曰孝曰节曰义曰清曰慎曰廉曰智为词林之宗者为吏事之贲者为人伦之冠者为闲阃之异者理义而躬行者尚节防而笃至者光于耕钓之流者寄迹于禅元之秘者既欲尚论姑为品置直谏则陈纲胆于采茶许扼腕于揽户呉秘书之撄鳞李给事之干怒经济则林裴停骖于行河曾秘叱驭于秀麓黄万顷陛对马政而民苏石起宗禁寛鬻盐而人服杨仁甫之异政流香傅国鼎之威风振肃孝行则蔡挺卿刲股事亲杨氏女取肝进父迩来尤多不可殚数死忠则守邕之苏缄全家委土死孝则绐贼之纲父弟免掳死义则叶秉干不屈于沙贼胡有耀惨戮于戊午儒学则演脉晦翁许王余韵或恬澹而无欲或力行而善问邱钓矶之解义博洽声问林茂贞之存疑接派泗汶循吏则昆弟二薛或用奇赈荒或革例输钱前后二许或惠政见颂或抚摩称先南丰借留有呉伯全之凙延粤东遗爱有陈以中之名阗亷吏尊则宰辅苏颂器局宏逺卑则训导林同礼节挹损周源之囊槖箫然陈洽之例券却返文章则二石抽句琼葩二谢摛词珠藻许权宋宜绚春华而苑媚苏绅石蕡濯锦浪而峡倒又有刘孟木之英声许子逊之魁名隐逸则文圃豹隠于洪公金榜龙潜于陈翁贞烈则呉康完节林叶坚矢庄氏为阀阅之光张氏为武弁之美郑髙母之皎皎如霜林三娘之凛凛自雉重以蔡别驾之妾水清宋隐山之子投水又有赵陈二女甫醮而死史载朝旌琬琰难纪缁流则笑堂寄咏于浯江黄蘖留诗于瀑布觉光之断臂建刹惟慎之孤云洁素羽流则冲虚大师居观而清脩栖霞眞人置金而不顾又有佛冈黄尼戒行髙曜开元法周章服赐诏俱未笄而持梵堪嫓名乎灵照起自唐宋迄我昭代济济献哲汗牛充载世逺人湮史籍犹在或辉煌于甲第或镌刻于鼎鼐我触类而凭思嗟苍狗之异态同之山川人物斯亦可采至乡举里荐荒陬珍瑰难一二以言概公子在旁冷然笑曰君之腹藏二酉目穷石渠即虞渊旸谷之胜凿齿雕题之墟凡禹贡所录郭璞所书君固可肆成都之舌而骋稷下之余也至若巨镇孤岛兵火所殪庆厯培养生齿繁冠盖驞轩摩肩连髻贾贸纷错士女靓麓通犀玳瑁取诸海澨煑水铸山鱼盐若荠斯皆前代之所未集而堪舆之所未逮者也君亦能详计之乎鹭先生倐尔侘傺曰余生圣世芸窓一蠧水乡蛟穴实所未顾君请为客一申数之也公子曰余亦非能外君之言也君称泰武是为浯州广袤五十为奇十二蘸月池晃眠云石翠蟹眼倒影诸胜俱备天鴈逺鸣云鹤展翅浮屠逢景而托情樵谷临山而増思题咏盈崖残碑留志其东风沙若霰民窭俗朴渔火满江波雪漉轮鲜四驰厨膳利渥其西家习缣素人握灵蛇衮衮苹宴灿灿宫花次精法律萧曺名家又有嘉禾弥迤鹭门洞天逈异自辟乾坤突起洪济古徳迹存南陈北薛桃李成村阳台云鎻金榜虎蹲五老嶻嶭钓矶潺湲仙洞鹤岭子晋吹防地灵人杰科甲云屯或如芝草之骤起或如星海而有源诸奇种种临眺夺魂遡其所镇江夏肇功藩以二寨星罗艨艟倭夷流贼戊午内讧赵武畧效死于海上呉昭信虓御于元钟穷追曾酋郎机始通旁逹西洋商泊四穷冬鹢首夏返梓栊朱提成岳珍巧如嵩醽醁如淮肴品若嵸俳优传奇青楼侑觞蛾眉织腻綦履轻蹡飒纚要绍七盘鹄翔买眼拂袖烛防滓香流连兮财尽博命兮花场使横索其货物虎翼私剥而盈箱客卿曰公子之言似若有感鹭君之言盛矣悉矣古来山川混沌涌茁人物济济何不见于春秋而独盛于今日耶岂往昔圻化工未遑而景运之徒质耶抑蝉鸣蟋吟造化不能违时而出耶抑唐陶宋铸必至兹累培而后实耶鹭先生曰君言信矣同之司牧隋唐以前无考矣逺至元符有令黄琮惠政入民故其风操身则峻为吏则循又有孔君公俊宣圣令裔崇置学宫政迹罕俪故其俗多诵之风而成诗书之世有丞石子重蠲民岁租故其风宦多勲猷而丰裁独殊有簿方士端得盗弃赏故其风豪俊防俗而亷慎倜傥有尉萧里赴义如欲故其风士多力学而行则驯笃国朝迄今二百余年前有时王后有二张颂徳之碑长在却金之亭犹芳其余祠宇层疉俱灿缣缃客卿曰斯皆一时之泽制锦之手寜无抑之为山瞻之为斗而以学裕后乎鹭先生曰子欲分治敎而二之也昔有训导章文持重行臧又有教谕陆佶诱掖有方率我多士饬我文章典则不浮甲于问乡若是何如客卿曰斯乃硁硁言行徒斤章程请问其阐先王之道伸万世之经演心宗于洙泗炳斯文若日星者鹭先生曰昔有源元晦来簿是邑吏事勤敏黔首安辑学专身心庠序是急访求徐王以端士习推崇魏公声敎沁入流风余韵人争树立习俗由靡而入淳士行任眞而去饰东鄙地硗而勤朴西隧好刚而自克紫阳遗教万古未昃若是何如客曰至矣尽矣蔑复请矣然观同之嵗时风俗元夜则火树熳烂笙歌入云罗绮曳锦油车氤氲端午则飞鳬竞渡夺标棹纷七夕乞巧于吉璘重阳落防于参军舍布褐而争艶冶去文字而醉红裙俗尚淫侈大异所闻鹭先生曰燃明始于汉祀龙舟因乎楚乡月宇游于法善登髙啓自长房斯皆前人遗事寄趣乐场用节伏腊之苦用消瘴疠之殃是何妨于理义亦何关乎纲常庄言公子曰我之所忧不在于此文明太盛人情渐靡交混水醴谊翻云雨行事多属幽隐文章争为奇诡毛嫱可突犨糜可美势重于文目贱于耳茅屋如氷豪门如市苻之聚颇多庚癸之呼未已不亦生纬嫠之忧而流贾生之滓耶鹭先生曰子言太激吾闻俗虽中庸可以敎兴今天子湛思求治振浊扬清颛拣贤令广抚黎氓编示正俗竞持亷贞修塾课士仓恤惸天应霖雨于三日地茁瑞芝之三茎鸣琴化普醇风复行有何云雨之不散而蜀路之不平乎客卿公子沉酣斯语扳轺勒鞚逡巡而去鹭先生客退无事弄梅花而飞觥盼白云而箕踞】
　　黄道周梁锋二山赋
　　【壬申夏月泛钟山东下买舟沂江西出贵池扪九华之巅既归八月再出乌聊度筑头入黄山九华以青莲得名黄山托轩辕腾誉其冈皆嶙峋崒嵂万仭不极羽客缁流营鸟集九华自南天台而下黄山自温泉而上杖履冠笠蝇蚁不絶其哲人逸士亦多蹩躃折而从之逰者虽其乆近殊显而为众所攀附稽礼一也予重茧经涉既十余日坐卧云海栖迟莲菂髣髴梦寐思其俦匹临漳之南二十余里有都梁之山络绎峻削亦数千仭其峯有莲花香罏紫云金光爵目瑞屏齐帝葛仙隼立鸟翔九十有九髙峭遐邈一一与九华相似或有过之当无不及临漳之西又九十余里有天锋之山飞颉搀睨亦有万仭洞壑绵亘钩梯悬絶猿鸟四时腾空塞径其岩廊诡防或数十步皆在山膂如束腰帛其垂瀑飘注或数万尺皆自山囱而下如散髫结其峯有狮子文殊玉女灵祠鸎嘴白塔积石天池龙蹲鸾举三十有六一一与黄山相似当无不及或有过之然以僻在遐荒舟车阻修飘鼔限于鱼津冠盖回于鴈翼徒为樵夫牧竖指顾动色虽在乡邑之内无复知之者故徳无崇卑通涂者贵声无奄逹习耳者隆茍托处之离羣恐修名之不立信清明之在躬虽遯世其何闷乎下陬鄙士适有欲赋梁锋二山者因为次之其词曰维南极之融□精魂杂于瀛澥吁下土使辅予得茂骏之所在曰彼漳之阳服有二峨之隠峙字都梁与天锋排苍旻而防地盘鳞鬛于回壑腭舌吐于千里寒崒屼以□齅不自弃其荒陋疑防古之俨匠挟辀毂而下究出章亥之遗武遂选驾于逺骤扶舆既有此精淑乃佖傥而自匿悟屇逺之终泰聊蠲嚣于遐僻服炁母以凝灏牧幽眶而纳日藐一世之图貌耿独照其修姱天下既不吾知吾亦窅然嗒丧其下顾崆峒之既逺睶女儿与终日师騩茨而不足分阳首之匪匹搴太姥以连袂曰子邻而未亲幔亭修其璈簧实未免乎乡人信予羽之髙驰鼂以降乎北渚睹黄岳与九蕐霍予遘于夙晤元牝嬉其孪子何女邱之似女九华既妺于都梁黄岳又罤于天锋呼鸾之成羣盍从媵以鱼龙停湖海之盆沼错更置此铅怪树鹍鹏之翘翠何以别其内外总以地判隆洼人分髙劣附过者以多助徴声处逺者以无交危絶曜光蔽亏风云遂私天锋既掴其螓首都梁又敛其蛾眉春幽秋深豹嘷猿悲玉女之清矑独眺洛妃之薄怒自持翩然不可期胡为我念之呜呼道得时者驾时失地者谢肤寸合于太山霜雪栖于姑射銕勒有咀氷之蛆日南有长燃之柘象以驯而庭中兕以嚚而旷野麕何为乎绮囿麐何为乎狼籍谅造物之碁置固髙髙而下下彼二蛾之何知乃屹然而逺蹠夜殷假寐见二丈夫伟然告曰乌防鱼盱何隆何洼鸡修鳬短何近何逺琼枝自樛霞液何周日华何私何蔽何亏傍衢之核希收迩郊之木多求屩采散于练门金气销于呉邱乃若七泽之多迷人二陵之繁风雨荆山之饶薫艾绵田之多灰土皆貌近于蒍敖乃形似乎阳虎纵招招之不往将麾麾以何去吾诚不能分镵于愚公假道于蜀主因翮于次仲借车于仲父故后块然共守故处】
　　韩廷锡榕庵赋
　　【乌山越其峞兮盘折数而陟巅睨平楚之互轮兮俯不究之威渊堞环袤其隠现兮错万户之晨烟搜古镵于荒藓兮吊畸防之逸贤巉立石其悚栗兮削若成其孤骞洞幽间其迤寂兮疑勾漏乎人间榕盘鬰其参跱兮丁脉缺于西北厯凓寒之严霜兮伊不囘夫芳色差纷缤其比叶兮兴风涛于白日榦附结其樱拳兮升蚪螭而抝聿根萦石以邅囘兮离屈岐其掣攫条若若其委垂兮荡微飚之侵薄疑月色于有无兮影荡揺其受错盈霜华于空山兮子茹风而自落台性癖夫嵓栖兮爰卜筑焉其下枕蛮根其偃仰兮窃余厯以自暇依微息于隂阳兮观往复于日夜原始终以穷知兮任诎仲之代谢春日迟而融缱兮色乍浮乎幽篁新莺啭而犹哽兮飞相逐其成行元鸟差而来还兮静上下以相羊草色近而忽迷兮百花吐而凝香泉泌沸于嵒足兮桃开落乎髙冈露朝濡于木兰兮侵馥烈而弗扬烟暮薄乎梨花兮白彷佛而弥芳差樱桃与海棠兮色结凝乎绮窓苔纹逺而转碧兮萝防蔓乎短墙东方悬乎毕昴兮日方永而南火荔子熟而垂丹兮丛绿叶以芳果含桃实而朱团兮鸟遄衔而偶堕芬盈空其无方兮留夷华乎别岢倚崖侧之深红兮榴吐英而旖旎蕉扬风其弥緑兮偏离披而妸娜萤熠燿乎深竹兮蛙喧嘈乎荒沱雷殷殷而雨骤兮摧悬岩而溜泻收雨脚以垂虹兮连反照乎平野秋静无复逺近兮伊审听而若无蛩悲鸣于陴陲兮吊古砌之蟪蛄抚百尺之髙梧兮跂竦立乎山隅采元梨于霜落兮收方熟之荔奴兰扬馨而忽亲兮桂逆香而迅徂悬橘柚于荒园兮摘佛手于孤株腾上下若狖猨兮伊蓊尾之防胡蜩嘒嘒其终日兮啼夜月之巢乌鸿断续于遥空兮鹤唳逺而逾孤冷气蒸于山腑兮徴篱头之觱篥来素辉于四隅兮伊逺山之残雪坐长松以栖迟兮对深深之翠栢梅乍放而犹含兮冷香浮而色出垂瘦影于条风兮妬素魂之明月度逺寺之踈钟兮白云堕而徐没雨红叶之棼差兮悲寒螀之啾唧望四序之风物兮越有跂之观台枯木仆而成栈兮猗仄度乎山崖搆树端之危屋兮遡有巢之遗规晋石盘而若卧兮何嵌嵬而离奇亭翼翼其甍甍兮揉辛夷以为楣防观心于既剥兮伊阨之复居排众縁而独往兮化形骸于渺思防内外以俱逺兮伊庸心而已非图举似而无从兮惟台心之自知揖古人而仰跂兮聊缺可于畴昔诗书翼其启台兮经台念于三易遗奇偶以潜窥兮见别传于未画讨礼乐之奥扄兮服刑书而匪斁挹子史之芳华兮曰学古其有获轨饬修于元圣兮矩出往于姬公睠羲黄于既没兮追三氏之遗风炎精旺而嬴熄兮蹶赤帝于山东爰弧钩以纠合兮或龙息乎陇中胥行乞以申抑兮敷覆荆之显庸夫何防以陷坚兮摧劲呉之前锋咨先民之修辙兮固台志之攸企顾上下以迟囘兮伏盐车而弭耳俯徬徨而自疑兮抑台图之未美毛蓬蓬其若髠兮咨日月之遄逝矢台行以是□兮纳台约而愈厉台既愚以不适兮遯穷山而自闭凭大化以运旋兮托一区而卒岁乱曰降陟岑巘营敝庐兮二气迁变常自如兮身心俱止返虚无兮自迩度矩基陟遐兮居今稽古聊自娯兮乐兹古树与朝夕兮茁屈盘竦于俗踈兮比徳君子洵夷由兮】
　　国朝曾孙澜闽都赋【并序】
　　【古者十邑为都而居人所聚亦曰都都者郡邑之通称也诗云孑孑干旄在浚之都春秋书六鹢退飞过宋都诸如此类不可胜纪夫以十邑之广而为居人所聚举名曰都而况幅员数千里为天下山海之钜防哉曩时輶轩之使过都厯国类必陈诗采俗其后失传而歌风咏物之才乃出诸骚人词客杨子云蜀人也而赋蜀都其文瑰奇宏丽识者韪之厥后三都两京之作靡不祖述其意扬扢其词当时名驰洛下纸贵长安致足述也闽东南一都防也迹其山川形胜风敎人物诚足俪呉越而追邹鲁顾置焉弗称使胜地韬光名都减色宁非学士君子之耻欤余少长其中习游其俗虽穷岩殊壑未获极览旁搜而胜迹旧闻颇亦志一二矣是用询故址考遗文山川城邑证诸地图物产人才防之方志未遑费笔墨于藩篱何敢假珍奇为润色聊以抒所见而述所闻亦使后之履吾地而观吾俗者一览山川之奇风物之美庶可信余言之不谬也遂作赋曰】
　　【盖自乾纲建坤纪安九土辨六合蕃而天地英秀之气山川奇伟之观亦独萃于东南闽自神禹肇州职方判土爰置郡于嬴皇遂观兵于汉武逮及晋唐始通天府右接越以窥吴左蟠禺而殿楚位适交乎震离星并罗乎牛女叠嶂为城负溟为宇前则跨姑蔑蹑豫章睨百粤瞰九江澶漫千里控引三方岩分其水岭剖其疆咽镡顶邵吞汀吐漳岗峦绣错郁郁苍苍三关峻絶双流潇湘障以仙霞缀以渔梁峣屼屴崱崄荒奇峯挿汉大谷蕴霜断崖削絶万丈犹强飞鸟翕羽窃比衡阳一人履峻万夫莫当故绕霤失其险而剑阁逾其防后则平海重闗金门搆垒枕倚琉球却背金齿浮游岐海之中呼吸天池之水东望扶桑阳乌昼起南逾朱崖西槩交趾千洲万岛若逺若迩亦有琼楼虚连海市神仙隠见伏其波蛟螭出没蔵其里九州之所不能穷八极之所不能底尔乃晞巨岭眺奇嵩岝防崒嵂嵯峨巃嵸嶙峋槩日峭卓连空星斗悬于天柱风雨积乎雪峯旂影绕西石鼓沸东或自防稽飞来忽从临海失去呕丹气以成霞泽翠微而为雨履崭嶪以踟蹰习步顿而延伫览桐书于集公睇髙盖之棋树丹茎采于赤松彩椽梦乎江子干层霄而揷云挂幔亭与玉女昔者武夷之真曾飨宗于其处铺霞褥兮云裀设寳座兮琼宇峯髙六六涧曲三三抗龙门兮比峻拟峨嵋兮谁攀至其胜甲诸天名驰八纪则有霍童之峯游仙之址连亘绵埏或伏或起经大荒而周海外盖三十有余里它若壶公之嶕荡紫帽之岖崎云盖髙兀而耸峙九峯俪倚以参差崇邱防谷竞秀争奇形如列嶂势若连帷固笔不能记而迹莫能窥于是林杪飞泉云端倒井喷珠成散玉列屏岩桂吐芳谿枫献锦青茗縁崖紫芝网岭布緑叶之离离舒绛标之炳炳松杉桧栢枌榆簬箘栟棢槫栌杂族异品靡不疏阜被冈枝樛叶引蔼蓊郁午昏尽暝曜灵于是乎回车纎阿于兹乎转轸上则山鸡锦雉南翥□鸧仙禽淸唳宾鴈阵行翠羽低巢而耀彩鹣鹣比翼以翺翔杜鹃渍血于夜旦鵕防鬬距以低昻下则迷离朴朔泽兽瑶光潜狐窜防窟虎封狼獑猢攀岩而聨臂鼯鼬穿穴以飞藏猿父夜哀啼其侧旄麈怖伏匿其旁洞则榴花芙蓉玉清浮石幽黝唅呀裂丈累尺曲折盘纡玲珑石室蓄雾屯云藏天闭日秉烛列炬吐红白列眞于焉往来嬴黔于焉避迹溪则九泷之险万石之剑飞南斗龙跃东津沆瀁漰渤叠屋建瓴浅不盈尺深处万寻譬巫峡之狂注似银河之倒倾骤若风雨猝至骇若军马震腾鲦鲙鰋鲤扬目以骋鳞鸂鸬鸥鹢波居而羽沉乃使篙子鼓桡舵师弄楫驱电乗风穿岩触石转侧纵横尺寸不失山弯水穷帆倾浪跌初若沉以若浮忽乍没而乍出鄂君泛而神摇宛渠乗而心慑若乃滙流奥府激浪腾澜汹汹涌涌淼淼漫漫捣素浮空涌湍成峦江防鼓吹大贝阑千奔金牛于乱渎驾鼋鼍于急湍洛阳不足喻其圣广陵无以侈其观江苑于是来宴素女于是其餐彼匹夫其感帝锡仙媛以盘桓浮琳瑛兮紫贝防琼佩兮琅玕冯夷凌波以跳跃阳侯吸浪以盘旋于焉渫之以尾闾纵之以巨壑游行乎析木之津归垆于沧溟之廓漰湃汪洋泱漭磅礴涛如连山撼天絶漠沃日吞云霆奔雷搏东西胶葛南北舛错飞航淩风千里一约穷览无边天与水薄乃驾飞桥于碧津垒石梁于广泽彼祖龙之雄威神鞭驱而石落乃小吏之精诚遂通檄于海若尔乃瞩神洲跨羽鹤揖安期于琼台觐羡门于瑶阁羣仙缥缈而遹临闻作钧天之广乐若其水族蕃衍则有鯩鱮□鱄鯥鯈鲭鳄玉珧珠胎石首鹿骨乌贼歕黒以捐躯文鱼燃光而列烛修鲵茹浪以连航巨鳞暴角而成岳鹏翼敛空鼋背穷陆鲮鲤虵足水母虾目江柱玉莹石花簇何奇弗生何怪弗育于是流波晒日凝润水晶皑若积雪皎若堆银其旁则有水衣緑蔓海菜紫萦返魂之树不死之英其中则有木难如意招凉九明火齐潜曜文甲幽荣水玉伏流而积润火树夜燃而吐赪车渠隠赈琉璃晶莹鲛人涛屋渊客龙邻氷绡织于泉底珠涙泣于水滨丹邱亡其实方丈失其珍奚贵乎结緑之寳胡艳乎夜光之精徒观其疆域之内沃野墁埏乡邑布濩夹水临山亩居无数广陌连阡畛畷舛互濬亩郁云沛渠引雨人获两秋之禾稼蓄再熟之梌彼太液之流膏曾未若潮田之湿卤尔其四顾莽苍地形圻注或遭林而为园或仍泽而为圃园则枇杷栗梨柚柑橙桃杏罗植李柰丛生龙目珠布茘实丹荣石榴裂玉乳橘垂金南威向阳葡萄结隂莫不蘴兮蓊蔚郁兮櫹槮连柯接叶密若邓林朱光间照瑶镜隙明金风厉而桐落白雪凝而梅馨乃有千叶水栀十围榕木天棘离披根分枝属御兰一茎吐花五六脩竹猗那而织筐女蕉经时而繁缛茉防香□异香纷馥囿则泽葵石髪水白鸡菱蹲鸱是伏甘蔗列陈种江蓠兮杜若纷郁郁兮蓁蓁浮根荡漾于渡侧芙渠绮纚于水滨绕以青蒲约以緑莼懐君子兮采巻耳羞王公兮荐白苹上有鸳俦鹭匹浴波而上下下有嘉鱼锦鲤戏濑以浮沉若其郛郭穹窿都城竦牡通门四开方轸北两继五百而后昌识景纯其草创培女墙以瞰江缮敌楼而俯嶂外若安边合沙之嶤嶭内若通津还珠之髙闶列署森布以绸缪九山或藏而或元通则巨街曲则委巷观宇鳞列楼台云障飞甍接瓦比屋连扉朱门对□绮橑交晖金铺玉题而掩映丹楹赤柱以葳蕤冠盖于是里宅宾朋于是宴私六博蹋踘引酌弹棊琴瑟张于左右珍羞列于四维乃若八通之衢四违之邑车击马驰往来如织当水经而陆会又胡珍而弗集琛赂陆离珠贝爚煜锦绣罗纨器贿殽食或自土出或从逺入无不翕然纷纭杂然罗拾士女贸迁而联袂贾客射利而骈溢挥尘昼昏洒汗雨湿王孙控辔而不前公子飞蹄而局踳兹固海宇之神膏而山闗之沃室溯厥统于勾践载肇迹于无诸既吞呉以劲越亦嬴灭而楚墟洎余善之率化从楼船以驰驱威侵兮南粤怒震乎东呉及夫唐镇猖狂雄藩角峙王潮扶义而兴审知缵业而起抗徐马与钱刘独龙鬬而虎视人习殴冶之剑家藏越之弧日本夫南之长二身三首之渠莫不稽颡而归命奔走而委输乃筑紫微之宫造九龙之殿遣郢客与鲁般运神斤而巧变石柱金珰雕楹玉瑱岿若岳浮烁若电闪龙首云封螭头日防罘罳错落榱栋流光盘蛟张爪而思攫镂鳯腾翮而欲翔夸长乐饰寳皇叠栌复结寳闼辉煌阳将景晦风不尘扬虹霓舒巻于枌橑钟鼓杂陈于四厢覩千门而万户兮彷佛长杨与建章幸离宫经别院复阁飞行驰道形钦藏金鳯贮春鷰越嫔呉娃荆娥楚嬿冶歩脩容争怜鬬娈队队寻芳行行逐艳珠翠堆盈绮组纠纒长春馆前驻鸾镳水晶宫内开雉扇挹湖光于澄澜倾緑而式宴维好乐以无荒兮谁进波而箴善亦厥谋之不臧用垂鉴于殷典若乃严风肃寒露濡万木落百卉枯鹰眼疾翚毛疎驱以宋鹊骋以韩卢文旌挂汉画斾填衢将穷捕乎薮泽遂校猎于平芜乗宝辂辔麟车造父骖乗伯乐御舆挽以乌号佩以昆吾剑锋镜日弓影虵湖雕题前导黒齿先驱材官引强锐卒负弩交轮接轨方毂齐軥驰峻坂越具区施格被野结绸连涂钓白龙于江底弋丈鳝于溪隅控而防禽敛翼引满而走兽皴肤长短刃并矢同弧鼔角雷沸介胄星俱白胆顾而却步射干泣而就俘辚马鹿搏于菟蹵狡兔掩妖狐追遗风于千里驾六駮于荒途穷奇虽暴缩翼而不敢鬬猿猱虽防结足而不及趋纵霜鹰奋金鹗瞵珠毛瞪野鹤逐飞生击鸾鷟阳鸟衔芦而受擒春翚耀羽而就攫剪鹍翼于九霄坠鸿翮于广漠聚毛雪舞散血霖落空羽族于重林失飞羣于层岳尔乃弭节岭阳停辔山隂搜窟宅极荒深聊纵目兮容与暂税驾于中林整钩饵张罟罠钜纮辟大防陈爰飞斾于蓬岛遂观渔于海滨浮凌波之舰挟鹢首之舲飞庐百丈雀屋干寻飞亷鼓啸巨浪轰鸣防魉遁天吴亲擢歌羽楫并□鶋潜避鹔防秘沈缴驾鹅羁防防詹公垂钓任子施纶罛巨甲罩逆鳞摭比目笼赤灵搤巨鼍于沧防逐雄鲸于南溟水犀断角而登陆蚖脂流润而炽灯浮膏隘泽暴骨为陵虽有六眸九首请之以丝绳虽有虎状龙顔请被之以□罾乃遣湮水之童沦渊之老纲瑚络玛瑙龙纱贡于波宫氷丝赠于瑶岛探骊珠于重渊出蚌玑于海表□异集奇煟煌缭缈于焉鱼鸟尽珍寳迁维舟于九鲤之岸返斾于钓台之巅览士卒之雄纠数军实而争先鬬鳞较翼蹄万角千乃班功而饮至用炙肥而击鲜肴若积阜酒若流川觥觩交错钟鼓震边丽妃列侧艳女侍前弹丝竹理防清歌动声婉延举纎歩兮却尘舞长衪兮蹁跹初容容兮裔裔转习习以便使于时洛下之雄梁园之客毕集齐游飞觞举白抽柲绎奇唱酬交错拟司马之上林献子云之羽猎提鼓飘飖铙歌逈方醉舞以留连般纷纷其无斁斯诚防畋之至乐而山泽之伟观也乃其土俗驯柔民风质素工尽其力女登其贾士以礼义自持人以法度相固洵嫓美于中邦信接踵乎邹鲁彼人杰而地灵更纷纷其难数其有道综今古学贯人天返夜复昼啓嗣绍先文公秉铎闗洛齐贤时诞鸿儒前后肩连操凛氷壶胷澄秋月则有延平谊称卓絶传翼麟史教饬泽宫则有文定百氏朝宗河洛探奇程门侍雪则有山名驰外国潜思朂业造极登峯则有仲素东南侪空防行无瑖精修匪咎则有定夫伊川畏友行不愧影寝不愧衣则有虚齐考亭勤若白水伊洛研思敏若西山大学扬词谨若勉斋力坚思挚博若安卿旁览广志胡宏胡寅克缵前猷蔡沈蔡渊厥继先志凡此诸儒实回光于日月竟絶响于汉唐上配兮顔曽思孟何有于韩欧董杨伊一代之圣哲乃咸集乎闳疆其有天子不臣诸侯不友蹈刃如饴流膏素阜则周朴之威灵俨赫赫其左右悯念流离绘图入纠驱魃降霖弛法二九则监门之忠愤实垂芳于永乆撼枢干轴济厄扶难图成于败转危为安则忠定之伟烈固社稷之屏翰嘉徳柔民治声猋起书较钟王文追左史则端明之三絶步一代而谁比别有林家九牧刘世五忠推二雅于苏氏冠六子于宏中了翁剔蠹而排奸刚中藐权而抗节林蕴忼慨以捐元袁枢公忠而直笔靖共若杨亿厚徳若许将知机若张□亮节若陈襄无不勲铭彛鼎声震遐荒道与世敝死若生芳若其掞藻摛奇雕霞缛锦皇甫比肩昌防连靷则欧阳文学诚独振也胷罗万轴目醉五车缥缃焕彩绣茟扬葩则林藻郑樵元白莘叟诸人亦足夸也至乃云霞为朋麋鹿为友青壁丹崖赋诗饮酒则陈烈林搏邓旦江防诸人良不朽也它如乗时之英超羣絶偶难扬以具陈方联翩而间有故夫天限其险地泽其区人孕其秀物献其殊洵乃东南沃宅而形胜之隩都】
　　萧震邻霄石赋
　　【夫何一巻石兮连云山之岋岋眇四极以无垠兮若违世而独立势蜿蜿以南下兮貌碕嶬以不移浑沌其犹未剖兮岂知生人之劬劳聊偃于兹土兮见隂阳之囘薄在鸿防而固然兮讵慌慌之非昨惟六气之推移兮春与秋其纷错伊郁华之按辔兮忽折丹兮吾将御袭土囊而暴起兮驱云雷其来去羌防防其昼晦兮纵波臣之齑怒翻渤澥以漰浤兮曾不辨鲲鹏之与斥鷃及随复之巳解兮安白日之晏晏彼陵谷之易所兮随大化之飘摇何况羣生之纷糅兮曾不能以崇朝期汗漫于罔防兮无羽翼以踟蹰望蓬莱之已浅兮揽千嵗之须臾渺星辰之剡剡兮乍参差其有无倘太初之不分兮虽搏伏其焉如错之以日月山川兮任上下之纠纆彼二仪之寥廓兮尚不能以一息嗟五运之相嬗兮千变万化其未有极乱曰天之行兮地之载物兮庶类之怫怫兮维兹石兮不云雷兮不蚀儵忽兮无耳目之视聼惝怳兮抱神以灭眇眇兮无闷填填兮入于窅防之门邴邴兮义而不朋离离乎游于物之遯而无不存扩四虚之洞灟兮絶前后之毗邻任质性之自然兮岂霄汉之可因髣髴乎开辟之初兮崱屴于闽海之滨横地轴之有三千六百兮厯岁年之何故何新柰何一男子兮与我说无生兮缓罗防之无死超苍莽以弥六合兮窥浑元之大始悲沃焦之扰扰兮问归墟之何骇安有至道兮因人以起安有神人兮乆立于姑射之鄙理穷则变兮物极则否劳者如斯兮芒芒者其已矣问天兮何辞眠地兮如丹流之莫知所倚留清言之诩诩兮一巻石兮终古】
　　呉士宏九龙滩赋
　　【维牛女之分野据形胜之上防割版图而置邑地实乎沙尤其山则崇冈复岭突兀崒其水则蚓结虫镂衡缩蟉糅乗危倾注乱石绸缪其激如矢其旋如毬厥有九龙之滩实界清流之壤悬崖怪石飘忽震荡日月蔽亏乾坤沆漭髙逈接乎云霄深不测乎寻丈其挽舟而上则峭壁倚空望若垂幌攀藤縁萝神志昏恍其泛舟而下则编竹箬箱以蔽怒浪篙师尺寸随势俯仰山岳为之动摇百灵儵其来往征夫顾而旁皇壮士増其慨慷其状则角浪四峭上壮下杀直鼻圆鬛鳞爪如其声则伐鼓鸣钟鞫旅誓戒万马奔腾汹涌澎湃传呼班元济之宫夜缒入隂平之界其数则江津七门归州三叱辰州百曵桐卢七里皆不足乎大观独用九而自拟彼夫或号吕公或名佛子瞿塘滟滪涪陵铜柱亦安能彷佛其崔嵬窥瞷其涯涘其在春夏之际则巨涨奔号关门偪仄云树苍茫水天一色在秋冬之交则岪郁盘纡林木翳黒飞瀑怒涛行旅萧瑟道鲜五丁之开人立蚕丛之侧将鼓棹而神伤恨奋飞之无翼吾闻东海之勇士吕梁之丈夫斩蛟浮渊探骊取珠诚能轻千仞之险捐七尺之躯使其覩地形之阻隘观水势之嵚岖亦何能不呼仆夫而返驭招舟子以卬须乱曰王道荡平兮不竞不絿出险就夷兮式廓皇猷岳修贡兮川效珍寳鼎见兮景云浮海晏河清兮又何况夫一隅之水不循轨而安流】
　　孙学稼佛手柑赋【有序】
　　【闽僻在海滨而地饶珍产名材竹箭既挺千霄拂日之奇佳果名葩复茂秋实春华之美而佛手柑一物尤于羣果之中独负异禀当金飚蠲爽之时正瑰质含芳之候逞馥不于兰茞蠲忧可代于蘐苏乱离以来于兹三岁仆既飘零北土而是物亦阻于南方际此摇落弥深逺想爰抽毫作赋聊借体物之篇以当懐园之引云尔】
　　【维神臯关壤于海甸兮为南服之奥区袭瓌奇而襮瑰玮兮实梯航之所都崇峦嶻嶪以造天兮巨浸湠漫而环陬叶故其魁岸恒肩接于今曩兮足以抗西京而陟鄹洙于是琛产亦安其余英兮羌莫得而具胪彼离支之荅沓于上林兮暨龙目之旁挺于沃墟固已艳声誉于籍徴兮走苞篚于通涂然而灵毓莫穷珍富有厥有奇柑名曰佛手钟奇孕异匪得而耦伯益之经所未罗神农之书所未剖尔其为树也迥起挺出苕若亭亭健荄脩干碧叶璚茎清泉滈瀑喷其隈灵灏溥瀼漱其英匪纎腰之弱条垂衘足之清险抗金秋之凋落抱岁晏之青青名卉森其交暎芳防馥其互迎虽梓泽之与沁水畴释是而能名当夫阳春三月众草碧色黄鸟营飞睇燕敛翼杂花竞秀尽态极饰尔乃緑跗逹萌玉韡甲宅江梅敓鲜林兰失色秀幽苞香传广陌汛转蕙之光风暎清池而凝碧沉水兮微飘麝脐盈而自擘爰冇江臯微歩之姝泽畔行吟之客静夜月明菲晨露浥莫不抚景遨从寻馨遥集翠羽其初停兮蜨粉而犹湿雀乳争来蜂潮乍急亦无言而成蹊仍生芳于空谷叶及夫落繁英敛华滋张素蕚缀新葳谢朝华之灼灼结美实之离离蕊初飞而犹晕苞新茁而已奇类厥芽之初拓状玉笋之方剺文轮在握秀节骈枝舒】【兠罗之润洁出柔荑之旖旎暨其垂垂吐尖纎纤擢颖倚翠袖而轻寒约金环而薄冷若多若寡拇陈时施或偻或伸归期自省或披薜荔之垂帷或绾防丝之素绠足使射干愧仙掌之名庶防肉芝同大药之品迨夫随风辗转骋垂手于舞筵凝露芬芳效藏钩于上苑舒麻姑之鸟爪落潘妃之金剪比铜掌之岧嶤并玉纤之婉娈傍篱槿以分行列脩畦而有践爰盥以蔷薇之露系以照骨之彄俾弄繁花于别院掬素月于清秋摘疎星于天末裁白云于岭头掺掺缝裳而莫怠轧轧弄杼以含愁固宜其留连戏蜨招拂来禽投书空之木笔扶堕髻之玉簪无俟鳯山之防染不侔巻葹之擢心匪枳椇之取类谢粉箨之成林于是珠笼以青丝作系玉钩以瑚为竿取匪逺条出之朱阑荐以氷蚕之锦承以赤玉之盘扶风之箱韫椟武都之泥封函匹珠玉之走中原兮不胫翼而遍乎朔南爰有文杏轩里青玉案前夜窗初静晓幕乍搴与幽人而相对烦名姬之手拈罗玉柱潜虬之差次发都梁迷迭之緜留荀令而不去见瑶英而犹怜亦何栴林之与兰室兮固已营药房而结蕙櫋又岂俟粉身而后自见兮夫乃以乆要而忘言徒观夫众果之为质虽万殊其托形要莫不规圆贯瓣含核分棱修柯擎其独颗长条缀其繁缨蓏若康匏侧若栗楔苞若橘□芒若芽蘖防实醉其醴醪枕榔糅其粉屑率类似而羣分非离伦而独絶曷若兹之独成殊相自禀化工肤无别剖瓤匪函空黄琮其外白璧其中一岁三实得天独丰鄙木奴之输绢陋文官之得封且其避穷北之洞隂也似智而处薰莸以自别似清不懐甘以媚众口不沃液以膏贪唇罔炫红紫之色无竞桃李之春志洁行芳而不防蝹蠖枝挺干立而却谢输囷故每助瓯牺之馥而祈朝酲之醺此其所以长为世外之赏而永充席上之珍也□重曰山川韫灵精皇兮嘉实秀出含芬芳兮爱而不见道阻长兮体物为辞寄慨慷兮】
　　髙拱干台湾赋
　　【洪荒之未辟兮含混沌而茫茫迨河山之既奠兮爰画野而分疆裂九州而成天下兮谁不知乎海之为百谷王维禹功之所不及兮遂弃之于莽莽而苍苍一自地借牛皮谋成鬼伎断髪裸身雕题黒齿营赤嵌之孤城筑安平之坚垒隠楼橹于鲲身藏火攻于鹿耳贸易徧于缺洲资生慿乎一水借三保而标名兮致怀一以不轨哀商贾之何辜兮聚魂魄于蒿里嗣是荷兰煽虐天赞成功鹿门潮涨滃窟戍空时移事去兵尽矢穷窜余生而归国兮遂此地为蛟宫非天心之助逆兮盖刦运之未终不谓防我疆焚我保聚时乗无备而肆其鸱张或因不虞而资其窃取収亡命于淮南兮聚无良于水浒民不聊生王赫斯怒咨左右之防龙率东南之熊虎定百计以安澜兮果一战而纳土于焉扩四千载之洪蒙建亿万年之都邑风既变为新裁俗亦除其旧习文武和干戈载戢爰肆志以行吟岂有懐而靡及若夫狂澜既倒海若呈奇一时琥珀万顷琉璃清渺兮孤往天青青兮四垂风轻兮水面云淡兮山眉即孤臣与孽子亦抚掌而防机至于辉璧耀奎隂阳分位月白飞银空明揑翠乗舴艋兮小舟结金兰兮同志玉树兮三章青州兮一醉实自幸世外之有身谁复疑此间之无地又若山山含紫树树凝青层峦叠嶂戴月披星或琼飞而皓皓或体洁而盈盈时微云以肆抹忽巧鸟兮一声懐髙冈兮彩鳯闻此地兮仙灵晃应接而不暇又何让乎山隂尔乃石尤乍起马首长驱雷鸣海底雾失天隅涛仓皇而山立浪怒激而箭趋惊闻声为飞礟讶入眼而坠珠乾坤兮云狗风水兮人鱼则惟有寄余生于泡影谁复望视息乎斯须若乃水土无情番夷裸处既惯狎鸥复伤硕防虽敬老而尊贤奈轻男而重女富赛悬壶粮无宿贮围尺布之防防谓衣裳之楚楚蛇目蜂腰雀行鸟语而或荡子从军贞臣流寓哭倒行于途穷伤逆旅于旦暮奋一臂而长呼轻余生以不顾至阖室以雉经且从容而遵路于是水变为愁山真如醉呌泣月之子规涙批风之赑屭魂黯黯兮牢骚魄凄凄兮憔悴固志士之不防亦斯文之未坠乃至虾须百丈防骨千寻贝文似鳯鱼首如人大鼋之夀三万岁蝴蝶之重八十斤非此邦之物产盖在乎南海之滨又如蜃楼缥缈海市髙低碧云拥日沧海为梯光从定后圆始天跻非此邦之风景又在乎东海之青齐更或桥边鼈泣别涙如珠山头剑举雪城为墟飞女仙之一石起剡史于沾濡扶红裳之鱼女使之返于沮洳而兹邦又无此恒异或见之于洞庭湖噫嘻户满蔗浆兮人艺五谷地走风沙兮羣游麋鹿厌五亩之宅而不树桑兮任三家之村而亦植竹道无逺近兮肇牵车牛人无老防兮衣帛食肉惟占籍而半为闽人兮故敦厚亦渐而成俗若欲尽写夫杳之离奇兮恐或见夫齐庄而端肃即饮食亦平易而无奇兮原未足以穷夫人间之水陆惟圣世而能破夫天荒兮幸沧溟而亦扩其地轴搦管而赋其物情兮用以佐夫大风之一曲乱曰秋风起兮枫木丹天地闭兮荷始摊燠多寒少兮厥民析雷轰海发兮响空山为王遵兮应叱驭为王阳兮心一酸于山则见太行之险于路则见蜀道之难于海道之难上难险上险普天之下望洋兴叹者吾知其无以过乎台湾】
　　郑任钥诗赋
　　【诗之为道原本性情体兼四始文重六经舒求言以明志依定律以谐声既可以宣逹其郁滞亦足以鼓吹乎休明攷啸咏之自开始有虞之飏拜帝舜发喜起之歌庭坚赓明良之戒中天作响肇三百之鸿裁圣代休音衍千秋之逸派夏务忠而或野商尚质而匪文固诗歌之间作缅美盛之难闻迨丰镐之继起布雅化于江濆备房中之笙瑟极堂庙之纷纶十五国风谣太史之輶轩足采数百年事变申辕之序述徒纷何咸阳之就燔诗忽废而不治幸炎汉之兴祥覩人文而啓瑞赤帝马上大风起雄杰之唫皇武行宫瓢子振苍凉之思河梁握手千余里之倡和佳哉白日伤心十九首之姓名杳矣溯源渐逺沿流益殊邺下曹刘挺英思于絶代呉中顾陆竞杰搆以齐驱即或树义各别造语靡符莫不格髙而意厚词壮而神腴譬钧天之广乐岂巴曲之能逾降及六朝浸淫决裂务绮语之骈连笑清言之如屑惟请节之摛辞实冲淡而雅洁为能激清响于淫哇之余表素丝于红紫之列有唐御宇尤重篇章常偕赋以选士因众肄而多长费昭容之评羣推沈宋擅才子之誉共数王杨是谓初唐尚余旧习逮至开元去故不袭如黄钟大吕之相宣无曲管繁之杂沓杜李焕其光芒髙岑恣其蹀□洵盛世之徽音正风人之寳筏中晚以来气势差弱然元白尚髙大厯之歩钱刘犹号元和之脚彼温李之新声越长吉之巉削眞异曲而同工奚升降之不若聿观宋代岂曰无才声律一道别逞清裁眞宰刻露心苗怒开踵晚唐之雕琢追两晋之风怀固名作之林立愧莫罄其津埃所惜理学之家多归训诂豪放之士罕事敲推宜舍瑖而録璞庶傋美而罔至若有明风雅辐辏空同仲复振躅于前于鳞弇州接武于后或披朝华或啓夕秀虞山嗣徽娄江继奏是皆作圣世之前茅差足洗有元之宿陋运会日啓文治丕盈焕　本朝之雅化集诗学之大成五位当阳焕宸章于北极羣公待漏珥彩笔于西清既海而地负亦玉振而金声固已兼厯代之胜防萃百美而俱呈试约举乎成法庶搦管而传名其为体也有近古之不同亦长短之难一五言七字截律取其精严乐府歌行转运觇其神力柏梁有句韵随语而无更塞曲成声调入拍而还其为格也首称髙老亦重雄浑辟之铁马金戈壮三河之气象又若龙行虎步掇万里之风云次则清新兼之俊逸恍如峨嵋雪落乗流扬濯锦之波又似韦曲花开走马赴张灯之席至若择意宜严选词贵慎必婉约而周详勿率直而淆紊须爽朗而焕发戒坌积而尘闷横江銕锁压巻岂在多言明月夜珠赏心每当末韵池边月下正须大费神思北阙南山讵可浪陈悲愤凡以意余于词始名宗匠词余于意终落凡庸故必去众弊殚人功极神巧傋工取鳯牋于韩子夺彩管于文通于以作明时之雅颂懋圣世之钟镛献清音于台柱承激赏于名公抒生平之积蕴妙垂誉于无穷又奚必写懐篱壁寄慨秋风徒喁喁以唧唧托微响于雕虫】













　　福建通志巻七十五
&lt;史部,地理类,都会郡县之属,福建通志&gt;
　　钦定四库全书
　　福建通志巻七十六
　　艺文【九】
　　诗【五言古】
　　六朝宋沈怀逺次绥安【负衅忝良时寛恩荷明牧叨乘使者传来按荒人狱闽方信阻狭兹地亦丰沃苍山缭万寻涨海涵千谷髙秋桂尚荣隆冬泉更燠在昔汉世宗开疆穷所欲余善既辞师建德仍伐木番禺竟灰烬冶南亦沦覆至今遗父老能为古风俗隂岩猿画啸阳亩秔先熟穉子练葛衣樵人薜荔屋矜尔为生防诲予从不辱】
　　梁江淹黄蘗寺【长望竟何极闽云连越边南州多竒怪赤县饶灵仙金峰各亏日铜石共临天阳岫照鸾采隂溪喷龙泉杌残千代木廧崒万古烟禽鸣丹壁上猿啸青岩间秦皇慕隐沦汉武愿长年皆负雄豪威弃官为名山况我葵藿志松木横眼前所若同逺好临风载悠然】
　　西岩山迁阳亭【擎泪访亭侯兹地乃闽城万古通汉使千载连吴兵瑶涧夐崭崒铜山郁纵横方水埋金艧圆岸伏丹琼下视雄虹照俯看緑霞明桂枝空命折烟气坐自惊剑迳羞前检岷山慙旧名伊我从霜露仆御复孤征楚客心命絶一愿闻越声】
　　渡泉峤【岑崟蔽日月左右信艰哉万壑共驰鹜百谷争往来鹰隼既厉翼鲛鱼亦曝腮崩壁迭枕卧崭石屡盘廻伏波未能凿楼船不敢开百年积流水千嵗生青苔行行讵半景予马以长怀南方天炎火魂兮可归来】
　　陈顾野王送人之绥安【谷风扬暖律扶旭开余霭兰芽被平臯氷澌泮防瀬悟彼芳嵗心惬此赏心会丝竹邯郸娼朋逰邺中盖贡橘伟含滋仙鰡妙飞鲙崚嶒眺广岳浩溔穷溟海众賔悦礼遇逺俗懐仙爱操翰本非工无讥比曹郐】
　　隋孔德绍隠泉山【名山狎招隠俗外逺相求还如倒景望忽似阆风逰临岩俯大壑披雾仰飞流嵗积松方偃年深椿欲秋野花开石镜云叶掩山楼何须问方士此处即瀛洲】
　　唐欧阳詹同诸公过福先寺【律座下朝讲昼门犹掩闗叨同静者来正值髙云闲寂尔方丈内莹然虚白间千灯智慧心片玉清羸顔松色落深井竹隂寒小山晤言流曦晚惆怅归人寰】顾况酬漳州张使君【故人穷越徼狂生起悲愁山海万里别草木十年秋鞭马广陵桥出祖张漳州促膝坠簪珥辟幌戞琳球短题自兹简华篇讵能酬无阶承明庭髙歩相追逰南方荣桂枝凌冬舍温裘猿唫郡斋中龙静檀栾流薜鹿莫猺洞网鱼卢亭洲心安处处安处处思遐陬】
　　李频东溪泛舟【登岸还入舟水禽惊笑语晚叶低众色湿云带残暑落日乘醉归溪流复几许】
　　黄滔送僧归北岩【北岩泉石清本自髙僧住新松五十年藤萝成古树题诗昔佳士清风二林俞上智失扣闗多被浮名误莲扃压月涧空羡黄金布江翻岛防沉木落楼台露伊予东还际每起烟霞慕旋为俭府招未得穷野歩西轩白云阁师辞洞庭寓越城今送归心到焚香处】
　　韩偓南亭【每日在南亭南亭似僧院人语静先闻鸟啼深不见松瘦石棱棱山光溪淀淀壍蔓坠长茸岛花垂小蒨行簪隐士冠卧读先贤传更有兴来时取琴弹一徧】
　　释惠顗邻霄台【平台屹峰巅去天不盈尺云来隐巉岩云散露形迹长啸视大荒烦襟尽氷释不知身世逺但觉乾坤窄一勺沧溟浮万家烟树隔解衣恣盘礴谢我山水癖极目送斜晖寥寥海天碧】
　　宋王安石送李宣叔倅漳州【闗山到漳穷地与南越错山川郁雾毒瘴疠春冬作荒茅篁竹间蔽亏有城郭居人特鲜少市井宜萧索野花开无时蛮酒持可酌穷年不用客谁与分杯杓朝廷尚贤俊磊砢充台阁君能嘉节行文艺又该博超然万里去识者为不乐予闻君子居自可救民瘼茍能御外物得地无美恶似闻最南方北客今勿药林换风气兽虵蜩毒蠚如漳犹近州气冷又销铄珍足海物味其厚为不薄章举马甲柱固已轻羊酪蕉黄荔子丹又胜渣梨酢逢衣比多士往往在邱壑从容与笑语岂不慰寂寞太守好觞咏嘉賔应在幕想即有新诗流传至京洛】
　　蔡襄逰鼓山灵源洞【郡楼瞻东方岚光莹人目乘舟逐早潮十里登南云深翳前路林暗迷幽谷朝鸡乱木鱼晏日明金屋灵泉注石窦清吹出篁竹飞毫划峭壁势力忽惊触扪萝跻上峯太空延眺瞩孤青浮海山长白挂天瀑况逢肥遯人素尚自幽独西景复向城淹留未云足】逹观亭【峭峻钓龙石飞亭压其端旷彻四无际因之名逹观攀云跻大庭仙路何纡盘秋明澄逺緑晓霁凝新寒城郭烟火稠水陆渔樵安偶暇按民俗适逰心意懽鸣俯清流对酒环苍山重拂衣襟净从带夕岚还】
　　题将军岩【赤日正停午解衣岩石下石泉殊甘凉野籁亦潇洒惊猿度岭云遗果坠庭瓦披轩忽永叹幽抱不可冩】
　　题延平阁【双溪防一流新搆横鲜赭浮居紫霄端卧影澄川下峡深风力豪石峭湍声防古剑成蛰龙商帆来阵马晴光转羣山翠色着万瓦汀洲生芳香草树自闲冶主郡王士安髙文勇枚贾顾我久疎悴霜髭渐盈把临津张广筵穷昼传清斚舞鼍惊浪翻歌扇娇云惹懽余适晚霁望外迷空野曽是勌逰人意虑亦潇洒】
　　日新堂【太守职名治诏书邵吾农载酒事邈作堂当厅中况凭轩槛髙中视田野功澹沲沐新泽依防生柔风江潮涨晚緑山麓延朝红耕锄时节动歌语笑声通惭非共理才幸遇频年丰未厌亩乐驾言谁相从】
　　刘子翚食蛎房【蛎房生海壖坚顽宛如石其中储可欲虽固必生隙嵌嵓各包藏碨防相附积终逢霹雳手妙若启扃鐍钻灼谅难堪曷不吐余沥南庖富腥盘岂惟此称特吞航大絶伦梯脔万夫食针鳞九牛尾小嚼逾千百光螺晕紫斑蠞膏湛金色水母脆鸣牙章举悬疣宻乌黏力排奡贴石不可索妾鱼戯浮波媚鲘雌雄匹蟹□辄横骛鼈缩常畏出车螯不服箱马胶非骏迹江瑶重一柱嗟岂栋梁质骨柔竞爱防多鲠鯯乃斥蚶红鲑赤文肉黒鱼之贼鲦鲿鰋鲤鳗鳣鲔鳅鲂鲫鳙庸而小琐冗难尽述包涵知海量长养荷天德贪生族类繁失地波涛窄网罩人创祸甘鲜已为厄纷然均可口流品当别白防物倘见知捐躯不足惜】
　　陈白黄蘗山桃溪【乐彼溪流清谁得投竿处潭底落华星岩间披彩雾青鬐跃緑波翠羽鸣嘉树桃花依暮春误引渔人歩】
　　戴复古玉华洞【忆昨逰桂林岩洞甲天下竒竒怪怪生妙不可摹冩玉华东西岩具体而防者神功巧穿凿石壁生孔罅玲珑透风月宜冬复宜夏中有补陀仙坐断此潇洒空山茅苇区无地可税驾举目忽此逢心骇见希诧题诗愧不能行人亦无暇】
　　陈瓘秦君亭【世梗贤路塞逹人识穷通搀抢天寳后美士如飘蓬聘君当此时巻迹云霞中翩翩稻粱外不学低飞鸿音尘万方逺轩冕一笑空垂纶钓沧海超然谢樊笼清吟写其乐孤标激颓风能令千载下叹息诗人穷登临忽终日俯仰寻髙踪山麓一回望松盖青童童】
　　陈世卿黄杨岩【朔风夜号空千隅几枝木深山自春色芳草不凋緑朋来得进逰招提藏翠麓新洒赤如丹竹萌肥胜肉一醉出门去缺月挂修竹归路沙溪浅危桥溅寒玉夜过渭濵居门庭应不俗对坐寂无言泉声如击筑宗明更可人相邀勤秉烛开缄得防音豺狼俱西北廻櫂久可矣当心嗟未足西去有竒岩祥云覆华屋箕踞列千人未充空洞腹更约林宗俱来伴白云宿】
　　郑域黄杨岩龙井歌【髙山如逸民不肯近人迹介于两县间而独得穷僻孤峭尺五天空洞容数百不招龙自来其下为窟宅呼童燃松明入洞穷地脉蛰旁有一窍泉澄浅白下不见其深黒不见丈尺回歩穿险峻动即碍头额恨无照水犀一见其形魄天下待霖雨何乃躭睡癖我今唤飞亷驾汝上空碧】
　　黄杨岩【暮秋访幽隐谢屐临虚空行到山之顶还与平地同举手扶层云下视无髙峯疎藤挂赤虬黏苔糁青茸回首三神山缥缈沧海东指防笑语髙吹声半天中安得大鹏背载我逰无穷】李纲灵源洞【碧海吸长江清波逾练净我为鼓山逰潮落初放艇莲峯翠崔嵬倒影涵玉镜舍舟访招提木末绕危磴凌云开寳阁震谷韵幽磬乃知夫丛林栖托必深敻灵源更诡竒岩壑相隐映森罗尽尤物无乃太兼并伟哉造化力至巧于此罄烟云互巻舒变态初不定岂惟冠一方实最东南胜周行洞峡中泉石若奔竞飘萧毛髪清涤濯肺腑莹当年喝水人端恐溷观听是心如虚空动寂岂妨并兵戈正聨绵幽讨亦云幸相携得佳侣散策谢轩乘偷安朝夕间未可笑赵孟淹留遂忘归怅望云海暝不负惠询期更起沧洲兴】
　　松风堂【旅泊不求安小憇南台宫轩楹尽北向盛暑坠甑中开垣追防凉山顶罗千松烦襟忽破防濯此万里风羣山遍环绕云物増竒峯江潮信有期来去初不穷啸咏得所托幽禽亦玲珑青霞蔽残日晈月生于东清光入疎林照我鬓发松壮年几何时倐忽成衰翁顾餐日月华为驻氷雪容二子皆静者翛然此相从灵丹论秘诀妙理谈真空兵戈满寰瀛此乐岂易逢犹恨迩城市时来车马踪逝将选幽僻诛茅寄防笼灌溉荔枝园可敌万户封屋前修竹合屋后溪流通风月应更好清欢永相同稚川晩闻道尚兾刀圭功】
　　题栖真馆【武夷古洞天竒峯三十六一溪冠羣山深浅萦九曲溪边列岩岫倒影侵寒緑翩如鸾凤翔矫若虬龙蹙楼观耸岧嶤屏帏互重复蜕仙骨遗金逰女肌削玉鸡栖层岩巅船挿断崖腹学馆存几案仙机余杼轴岚光莹澄潭虹影挂飞瀑翠竹防天地苍苔封石屋绘禽顶长丹遗迹指如掬峩峩天柱峯幔亭连翠麓传闻武夷君尝此防仙俗飞桥几千丈絶顶亘山足障以翠云屏借以紫霞褥瑶尊倾沆瀣玉豆脯麟鹿仙妃奏賔云金鼓间丝竹酒酣歌夕晖叹息光景促曾孙谁复在往事空遗躅至今风月夜笙箫向虚谷地灵饶泉石山润秀草木坐使七闽人防此仙灵福嗟予真散材性爱山水酷仙经与地志名字久已熟薄宦方区区仙赏宜碌碌神逰先梦寐幽觌寄图箓寕知因谪宦乃得厌所欲沿泝穷幽深应接劳耳目开襟豁懐抱壮观慰幽独却邀白云归伴此岩下宿夜寒梦魂清晓发轻装速仙逰须再来何当谢羁束】
　　刘子羽游龙潭【四客同笑言一僧陪杖屦徜徉山水窟适意忘晨暮疎钟北岩寺细竹溪南路中流石参错不碍潺湲注澄一龙潭润气金碧聚时惊木叶坠俯见云影度斯逰非预期偶尔造佳处幼舆邱壑情陶令琴觞趣淹留慰所愿惟以賔友故夕阳澹寒山迟回不能去】
　　张栻过胡文定公书堂【入门认碧溪循流识深源念我昔此来及今七寒暄人事经几变寒花故犹存堂堂武夷翁道义世所尊永袖霖雨手琴书贲邱园当时经行地尚想笑语温爱此亭下水咽此玻瓈盆晴看浪花涌静见潜鳞翻朝昏逓嵗月俯仰鉴乾坤因之发深感倚槛更无言】朱松逰龙门洞【阿逰陆沉久亦复大痴絶未成安一枝况乃办三穴惟余爱山意如水必东折首窜今几年顾影愧琼玦那知龙门客庆底抱闗闑虚檐日偃仰苍壁对横截拄藤危磴响濯足细泉洁束薪取竒观滴乳当嘉设摩石惊蜿蜒信矣耆旧説歘疑掩风雨凛若践氷雪逺追神清逰复作武陵别能诗有老休聨句嫓前哲相逢快吟哦亹亹霏锯屑三山今入手瀛海近可啜﨑岖走林谷王事烦此杰拟结汗漫逰更待欃枪灭】
　　李弥逊游乌石山饮鸦浴池【老懐不知春但爱逺峯碧乘髙恣遐观未快双目击偶为松根坐遂与参井逼鸟娲补天余坠此百链石摩挲苍藓痕上有鸦浴迹引觞起自斟醆靣不容滴举头挽飞云颇觉天半窄追随二三子顾我独衰白向来舞雩春胜践同今昔偶忘千嵗忧共此一笑适】
　　东山【逰云本无心时为晴山留我曹等云闲亦作寻山逰驾言出城阙古寺聊相投摩挲铸金像不知几春秋行行及佳境真成上扬州追随况髙人华胄皆通侯髙名迈姚宋余事卑曹刘向来金銮御一一亲垂旒如何丘壑中乃与猿鹤俦寒威靳山秀幽处不可求清溪访鹿迹古涧窥龙头枯藤落断磴未上愁吴牛人言昔仙去疑是竹务猷云昏看山眼欲展还复收伊予岩穴走南山万里遒烟霞入膏肓瞑不可瘳羣公上界侣邂逅天南陬敢言同心臭长抱躐等羞心知造物戯驽骀间骅骝鹤书偶未暇爱日尚可偷花风起羣萌枝上春欲留更催小槽红一笑非人谋】
　　朱熹临沧亭【灵源有幽趣临沧羡佳名我来坐久之犹懐不尽情褰裳歩翠麓危絶不可登豁然天地寛顿觉心目明洋洋三江滙迢迢众山横清寒草木瘦翠盖亦前陈山僧好心事为我开此亭重逰见翼然险道悉以平防方有行役卬蜀万里程徘徊更瞻眺斜日下云屏】
　　石岊江行二首【春日江中注我行遡其波扬帆指西澨两岸青山多青山自逶迤飞石空嵯峨緑树生其间幽鸟鸣相和搴篷骋遐眺击节成浩歌独语无人晤兹怀竟如何　停骖石岊馆解防清江濵中流棹歌发天风水生鳞名都固多才我来友其仁兹焉同舟济讵止胡越新相期岂今夕嵗晩无缁磷】
　　赴同安簿宿囊山寺【晓发渔溪驿暮宿囊山寺云海近沧茫溪山拥深翠行役倦修程投闲聊一憇不学塔中仙前途定何事】
　　同安客舍夜作【官署夜方宿幽林生月初闲居秋意逺花香寒露濡故园异时节欲归懐简书聊从西轩卧尘思一萧疎】
　　安溪道中【驱车陟连冈振蛮出林莾雾露晓方除日出川如掌行行遵曲岸水石穷幽赏地偏寒篠多涧激淙流响祗役未忘倦心神暂萧爽感兹懐故山何日脱征鞅】
　　题九日山廓然台【昨逰九日山散歩岩上石仰看天宇近俯叹尘境窄归来今几时梦想罣苍壁问公结茅地彷佛记畴昔年随流水逝事与浮云失了知廓然处初不从外得遥怜植杖翁鹤骨双眼碧永啸月明中秋风桂花白】
　　大轮山罗汉峯【休暇曹事简登髙恣窥临徜徉偶此地旷望披尘襟落日瞰逺郊暮色生寒隂懽呼去未已更欲穷幽寻行披茂树尽豁见沧溟深恨无双飞翼往诣蓬山岑】
　　立春大雪逰天湖【同云被四野寒气惨悲凉回风一以定宻雪来飘扬时当冬侯穷开嵗五日强蓬巷无与适陟此琼台冈賔友既追随儿童亦携将攀跻得冡顶徙倚聊彷徨俯视千里容仰看万领翔逺迷乱峯翠近失平林苍偃薄莹神骨咀咽清肝膓朗咏招隐诗悲吟黄竹章古人不可见来者谁能量且复记兹日他年亦难忘】
　　西山卜居【卜居屏山下俯仰三十秋终焉村墟近未惬心期幽近闻西山西深谷开平畴茅茨十数家清川可行舟风俗颇淳朴旷土非难求誓捐三径资往遂一壑谋伐木南山巅结庐北山头耕田东溪畔濯足西溪流朋来即共懽客去成孤逰静有山水乐而无身世忧著书俟来哲补过希前修兹焉毕暮景何必营菟裘】
　　为邱子野题芹溪小隐【我来屏山下奔走倦僮仆亭亭日已中冠巾湿如沭访我芹溪翁解裘留憇宿茗椀瀹甘寒温泉试新浴抖擞神气清防歩搘笻竹卢峯在瞻望隐隐见云谷顿觉尘虑空豁然洗心目君居砚山西髙隐志不俗几列琴书庭臯富花木往来数相过主賔情意熟开尊酌香醪謦欬话中曲从容出妙句满幅灿珠玉邀约登赫曦襟期伴幽独兹逰得良朋道义推前宿】游隐屏【秋声入庭户残暑不敢骄起趁汗漫期两袂正风飘眷言此家山名号列九霄相与一来集旷然心朗寥栖息共云屋追寻唤鱼鱽一水屡萦回千峯郁岧嶤苍然大隐屏林端耸孤标下有云一窟仙人久相招授我黄素书赠我英琼瑶茅茨几时建自此遗氛嚣】
　　武夷精舍【神仙九折溪沿泝此中半水深波浪濶浮丝春溪涣上有苍石屏百仞耸雄观崭岩露垠堮突兀倚霄汉浅麓下萦回深林久丛灌胡然阅千载独此开一旦我乘星村船辍棹青草岸榛莾喜诛锄靣势穷考按居然一环堵妙处岂轮奂左右矗竒峯踌躇极佳玩是时芳节阑红緑纷有烂好鸟时一鸣王孙逺相唤暂逰意已惬独往身犹绊珍重舍瑟人重来足幽伴】
　　逰百丈山【执热倦烦局驾言起宵分随川踏晓月度岭披朝云攀縁白石梯拂拭苔藓纹喷薄惊快觌琤琮喜先闻竒哉此精庐然隔尘氛诸公肯同来定非俗子羣永日坐清樾短章防竒勲慨然念畴昔离居已荒坟中路忘磬折寸心谩丝棼惟虑泉石愿三生有余薰兹逰获重寻十载心氤氲他年访旧躅山灵莫移文】
　　题风泉亭【涧谷居永久髙情未云酬兹焉发天秘始造寒岩幽上有茂树隂下有清泉流结亭倚苍峭凿磴穷嵌邱翠壁自屏立青藓亦环周朅来憇永夏凛若临清秋仰空韵笙竽俯槛铿琳球幽听一以防悠然与神谋遐哉超世心暇日聊娱忧芙问车马客谁能此淹留】
　　晩懐安【挂帆望烟渚整棹别津亭风水已云便我行安得停离樽枉羣贤浊醪愧先倾谈笑不知逺但觉江流清猎猎甘蔗洲茫茫白沙汀斯须复回首祗有遥山青野色一以暝川光皛孤明中流漾华月极浦涵疎星酒酣客散去茫然独宵征起视天宇濶此身一浮萍难追五湖逰未愿三闾醒且咏招隐作孤舟转竛竮】
　　过武夷山【弄舟縁碧涧栖集灵峯阿夏木纷已成流泉注惊波云阙起苍茫髙城郁嵯峨眷言羽衣子俛仰日婆娑不学飞仙术累累邱塜多】
　　黄干逰鼓山【登山如学道可进不可已悬岩更千仞壮志须万里平生石鼔懐独酌灵源水峩峩大顶峯欲往辄中止今朝复何朝击楫渡清泚好风从西来缥缈吹逰子褰裳陟危巅万象皆俯视东南际大海日月旋磨蚁烟云隔洲渚厯厯犹可指城中十万家嚣杂不到耳郊原与市防琐碎如聚米同来皆良俦酌酒共懽喜深林更呌啸盘石恣徙倚摩挲陈公碑嵗月为我纪更持末后句归以铭石几】九日桃枝岭【登山岂不乐属此风露清排檐夜雨滴诘旦天空明懽然金石交要我林泉盟支笻趂汗漫勇往不计程一水何萦纡千峯郁嶒嵘仰视流云驰俯聼幽壑呜班荆得所适斗酒聊共倾人生防有累聚散如浮萍今朝谐胜逰异日难忘情意惬各赋诗庶以纪此行】
  </div>
  <div class="pagination">
   <a href="福建通志_page229.html">
    上一页
   </a>
   <span>
    ...
   </span>
   <a href="福建通志_page225.html">
    225
   </a>
   <a href="福建通志_page226.html">
    226
   </a>
   <a href="福建通志_page227.html">
    227
   </a>
   <a href="福建通志_page228.html">
    228
   </a>
   <a href="福建通志_page229.html">
    229
   </a>
   <span class="current-page">
    230
   </span>
   <a href="福建通志_page231.html">
    231
   </a>
   <a href="福建通志_page232.html">
    232
   </a>
   <a href="福建通志_page233.html">
    233
   </a>
   <a href="福建通志_page234.html">
    234
   </a>
   <a href="福建通志_page235.html">
    235
   </a>
   <span>
    ...
   </span>
   <a href="福建通志_page231.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
