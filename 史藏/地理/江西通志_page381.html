<!DOCTYPE html>
<html>
<head>
    <meta charset="UTF-8">
    <title>江西通志 - 第 381 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 381 页/共 394 页</h1>
    <div class="content">　　云烟缥缈郁孤台积翠浮空雨半开想见之罘观海市綘宫明灭是蓬莱
　　回峰乱嶂郁参差云外髙人世得知谁向空山弄明月山中木客解吟诗
　　赠东林总长老
　　溪声便是广长舌山色岂非清净身夜来八万四千偈他日如何举似人
　　题西林壁
　　横看成岭侧成峰逺近髙低各不同不识庐山真面目只縁身在此山中
　　余过温泉壁上有诗云直待众生总无垢我方清冷混常流问人云长老可遵作遵已退居圆通亦作一絶
　　石龙有口口无根自在流泉谁吐吞若信众生本无垢此泉何处覔寒温
　　世传徐凝瀑布诗云一条界破青山色至为尘陋又伪作乐天诗称羡此句有赛不得之语乐天虽渉浅易然岂至是哉乃戏作一絶
　　帝遣银河一派垂古来惟有谪仙词飞流溅沫知多少不与徐凝洗恶诗
　　书李公择白石山房
　　偶寻流水上崔嵬五老苍顔一笑开若见谪仙烦寄语匡山头白蚤归来
　　望湖亭
　　黑云堆墨未遮山白雨跳珠乱入船蓦地风来忽吹散望湖亭下水连天
　　和毛君州宅八咏【存二】　　　　　苏　辙
　　池上茅檐覆水低早来秋雨尚红霓败荷折苇飞鸿下正忆渔舟泊故溪【方沼亭】
　　一夜飞霜防緑苔晓庭黄叶埽成堆檐间翠樾雕疎尽却放墙东好月来【翠樾亭】
　　上髙息轩起亭二絶
　　山下清谿谿上市谿光山色映人烟幽亭正在人声里长与谿山共寂然
　　渔父起收罾下鲤山翁起卖焙中茶长官亦与人俱起笑拥黄防放早衙
　　锦绣谷　　　　　　　　　　　孔武仲
　　江城已月芳菲尽残紫深绯到谷中最是庐山佳丽处我来萧飒已秋风
　　自归宗入临溪观
　　紫霄峰下有禅林瓦结青瑶地布金闻道灵溪才咫尺携笻不觉后山深
　　秦人洞　　　　　　　　　　　潘兴嗣
　　秦人当日避风烟自种桑麻老洞天緑竹横谿鸡犬静不知门外汉山川
　　雩都游罗田岩　　　　　　　　周惇颐
　　闻有山岩即去寻亦跻云外入松隂虽然未是洞中境且异人间名利心
　　萍实里　　　　　　　　　　　黄庭坚
　　楚地童謡已兆祥果然所得属昭王若非精凿逢尼父安得佳名冠此乡
　　东林寺
　　白莲种出净无尘千古风流社里人禅律定知谁束缚过溪沽酒见天真
　　送永倅周茂叔还居濂溪　　　　任大中
　　君去何人最泪流老翁身独寄南州随君不及秋来雁直到潇湘水尽头
　　屏间偶题【监饶州酒务时作】　　　　　　刘季孙
　　呢喃燕子语梁间底事来惊梦里闲説与傍人浑不解杖藜携酒看芝山
　　寄题洪州华林胡氏书斋　　　　魏　野
　　江僧昨日到茅斋曾向华林驻锡来因説故家宗族盛御书楼对义门台
　　望庐山　　　　　　　　　　　晁补之
　　南康南麓江州北五百僧房缀蜜脾尽是庐山佳絶处不知何处合题诗
　　栖贤寺　　　　　　　　　　　陈舜俞
　　辟蛇行者应开寺赤眼髙僧尚有坟龙去雨归三峡水鸟衔花出五峰云
　　石耳峰　　　　　　　　　　　洪　刍
　　朝踏红尘暮宿云往来车马漫纷纷侯溪桥下潺湲水惟有峰头石耳闻
　　曾仲共和予春日登滕王阁诗复次韵
　　洪　炎
　　西江东畔见江楼江月江风万斛愁试问海潮应念我为将双泪到南州
　　铅山县石井院
　　两年再踏铅山路今日初尝石井泉碧玉岩边瀹汤饼全胜五鼎击肥鲜
　　宿圆通寄佛印　　　　　　　　彭汝砺
　　丈室灯寒夜未眠竹间流水听涓涓试看石耳峰头月何似云居天上圆
　　西山道中
　　行尽钟陵西北山篮舆恣意取峰峦明朝未必无风雨更拨浮云子细看
　　临江驿中庭有大柏因寄颍叔
　　林麓山头屋数椽中庭翠柏上参天庙廊岂不须梁栋位置荒幽亦偶然
　　送曾道者归玉笥旧隠　　　　　刘　弇
　　踏尽匡庐十载云却抽秋鹤九臯身明明似为溪毛熟笑整西风不岸巾
　　题吉水南华寺
　　紫翠浮浮夺晓昏生涯谷汲与松焚客尘一防自应少终日到门惟白云
　　送僧住梅山　　　　　　　　　韩　驹
　　寺门岑寂知何许想对千岩万壑开待得梅山梅子熟不辞先寄一枝来
　　北津渡　　　　　　　　　　　谢　逸
　　竹篱茅舍掩柴扉衰草寒烟野径迷只有白鸥无俗韵年年相伴老清溪
　　鸾溪　　　　　　　　　　　　李　纲
　　溪流宛转若翔鸾翠色涵虚特地寒底事舞余窥碧沼祗应误作镜中看
　　雩都华严院　　　　　　　　　岳　飞
　　手持竹杖访黄龙旧穴空余虎子踪深鎻白云无覔处半山松竹撼西风
　　南丰觉源寺　　　　　　　　　胡　寅
　　静闻山犬吠云根自掩柴门涧水濵四海未清眠不得此身犹欲画麒麟
　　过丰城　　　　　　　　　　　杨　时
　　清江渺渺緑浮天博物无人继昔贤应有斗间灵气在谁能更与劚龙泉
　　宜春溪上
　　斜斜疎栁照清漪借借残红自满蹊刺眼藤梢牵不断欲寻流水路还迷
　　过东林【二首】
　　寂寞莲塘七百秋溪云庭月两悠悠我来欲问林间趣万叠松声自唱酬
　　百年陈迹水溶溶尚忆髙人寄此中晋代衣冠谁复在虎溪长有白莲风
　　月岩去上饶十里山有侧穴腹背皆洞如月
　　朱　松
　　凿透巉岩不记春山腰千古挂冰轮谁知擘破三峰手聊出婵娟戏路人
　　题荐福寺莫莫堂　　　　　　　王十朋
　　休休有室归宜早莫莫名堂去恨迟禅老相逢应笑我休休莫莫定何时
　　名郡之东门曰永平书一絶
　　鄱水新门号永平永平何止一鄱城愿言广此平天下黎庶长无愁叹声
　　予自饶易防以七月九日行饶人遮道挽留易轿由间道而去提防何德献相追不及以诗见寄云断桥截磴亦堪怜始信林间别有天微见兵机第一义朱幡暂席广文氊因次其韵
　　误辱鄱阳士庶怜闭门不许出朝天【门名】间行虽乏相如璧得句全胜子敬氊
　　过五柳湾
　　出守江湖日念还又扶衰病入巴山不能早作归田计愧过渊明五栁湾
　　望大孤山
　　湖口罗家渡中流见大孤山世俗以孤为姑以澎浪为彭郎遂有小姑嫁彭郎之语苏坡戏见于诗鄱阳有童子渡渡头有小山如冡世传为九女冡见于图经其事甚怪盖亦世俗流传之讹遂以二渡所见戏成一诗
　　鄱阳古渡留遗冡湖口烟鬟露淡籹九女何由从童子两姑那肯嫁彭郎
　　游楞伽【三首】
　　渉水穿云一径迂朱砂峰下访僧居鸟鸣蝉噪更幽处中有人藏万卷书【李公择藏书之所】
　　老僧元不服朱砂境静心灰夀自遐庐阜招提三百所只余折桂与楞伽【有僧年八十一言庐山诸刹惟楞伽折桂不遭焚燬】
　　藏书阁在已无书山色依然满旧居留得妇人三墨竹金钟声里尚扶疎【钟楼有李夫人墨竹公择女兄山谷母也】
　　游南山入康谷以不观谷帘泉为恨南康李守致上尊乃此泉名也戏成一絶
　　不饮谷帘山下水徒观瀑布下长川使君破我游山恨酒寄人间第一泉
　　石镜溪
　　山中有镜石为台云雾深藏未肯开别有一溪清似镜不须人为拂尘埃
　　三峡桥
　　三峡桥边杖履游此身疑已到防州题诗欲比真三峡深媿词源不倒流
</div>
    <div class="pagination">
<a href="江西通志_page380.html">上一页</a><span>...</span><a href="江西通志_page376.html">376</a><a href="江西通志_page377.html">377</a><a href="江西通志_page378.html">378</a><a href="江西通志_page379.html">379</a><a href="江西通志_page380.html">380</a><span class="current-page">381</span><a href="江西通志_page382.html">382</a><a href="江西通志_page383.html">383</a><a href="江西通志_page384.html">384</a><a href="江西通志_page385.html">385</a><a href="江西通志_page386.html">386</a><span>...</span><a href="江西通志_page382.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
