<!DOCTYPE html>
<html>
<head>
    <meta charset="UTF-8">
    <title>乌石山志 - 第 12 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乌石山志 - 第 12 页/共 14 页</h1>
    <div class="content">　　介景亭楷书，径一尺二寸，镌观音岩西。
　　一局台篆书，径二寸，镌天秀岩侧。
　　罗浮岭楷书，径八寸，镌山上。
　　上池泉楷书，径四寸，镌山麓。
　　虎　符楷书，径九寸，镌霸石。
　　列　岫楷书，径一尺，镌冲天台后。
　　石　丈隶书，径八寸，镌榕树坪。
　　辋　川楷书，径一尺，镌金鱼池石壁。
　　石　麟行书，径八寸，镌桃石。叶圭书。行书，三寸。
　　豹　雾行书，径一尺四寸，镌二隐峰旁。
　　片　石楷书，径八寸，镌冲天台北。
　　玄　岩楷书，径四寸，镌蟠桃坞。
　　云　禅行书，径四寸，镌清尘岩旁。
　　苍　岩行书，径二尺，镌山麓。
　　豹　园楷书，径一尺五寸，镌山麓。
　　净　岩行书，径七寸，镌山麓。
　　染　月楷书，径一尺一寸，镌山麓。
　　云　岫楷书。径一尺，镌山上。
　　云　窝草书，径五寸，镌二隐峰旁。
　　岩　春楷书，径一尺六寸，镌山上。
　　真　境楷书，径一尺五寸，镌山北，余字蚀入土中。
　　《乌石山志》卷之六终　于麓古天开园画楼，开镌匠吴大擀


　
《乌石山志》卷之七
　



人　物
　　

　　昔之志方舆者，必传人物，一丘虽小，讵独不然？是山为灵秀所钟，代出伟人，时栖侨客，若周见素之忠义，朱元晦之理学、吴朝宗之高隐，匪特争光日月，亦足生色林峦，后之人飞鞚来游，岂无如登岘首而吊叔子，过酒垆而思黄公者乎！志人物。
　　　　唐
　　周　朴　字太朴，一字见素，吴兴人。唐季避地居福州乌石山之神光寺，与寺僧灵观、侯官令薛逢友善，双峰寺法主李中丞瓒、大沩寺僧懒安亦与朴为禅悦之交。性喜吟诗，尤尚苦涩。黄巢入闽，求得朴，曰：“能从我乎？”朴曰：“我不臣天子，安能从贼？”巢怒，杀之，涌白膏尺余。郡人义其节，立祠乌石山邻霄台侧，祀朴及神光寺僧灵观、侯官令薛逢，名曰“三贤祠”。宋绍兴初，张浚帅闽，疏于朝，赐庙号“刚显”。明万历间，闽县徐山人辑其诗一卷，为《周太朴集》。道光间，侯官郭柏苍增修重梓。朴诗多见诗话，兹不载。详卷四“刚显庙”条下。
　　薛　逢　字陶臣，会昌中进士，咸通中为侯官令，与吴兴处士周朴、神光寺僧灵观友善，逢与灵观，创亭乌石山向阳峰侧，人题其峰曰“薛老峰”。详卷二“薛老峰”条下。周朴《薛老峰》诗曰：“薛老峰头三个字，须知此与石齐生。直教截断苍苔色，浮世人侪眼始明。”相传“向阳峰”三字乃苔纹自然成字，故朴诗云云。《闽书》云，逢有《元日田家》诗：“南村晴雪北村梅，树里茅帘晚尽开。蛮榼出门儿妇去，乌飞迎路女郎来。”想闽中诗也。后人立祠乌石山邻霄台侧，祀逢及周朴、灵观，名曰“三贤祠”。
　　　　宋
　　卓祐之　字长吉，闽县人，居闽山巷。景祐元年进士，历秀州判官，生而正直，自谓死当为神，及卒，里人即其宅祀之。建炎三年，建寇猖獗；端平中，邵武山寇发；重庆中，汀寇发，祐之皆示灵异歼贼。朝廷立庙，赐侯爵。乾隆二十四年，卓道异立碑闽山庙，称神为秀州推官，挈眷回闽，举家没于溪滩，乡人即其宅祀之。苍按：闽山庙左右塑滩神十像，没于溪滩之说出自卓氏子孙，自非讹传。详卷四“闽山庙”条下。
　　湛　俞　字仲谟，闽县人。宝元元年进士，知安邱县。治平中召以为屯田郎中，后为本路转运判官。年五十休致，居于闽之馆前乡，《三山志》：“馆前乡在城内，闽王时五诸侯馆所。”人因名其地为“旌隐坊”，寻复迁于城南宿猿洞，三召不起，刘康夫为撰《山居记》。参《三山志》、《八闽通志·隐逸传》。按：俞隐乌石山宿猿洞，与郡人陈襄登山题咏为乐，刘康夫为撰《山居记》。俞于洞之前后辟二十五景，著为《二十五咏》。　罗源林迥《留题宿猿洞》诗所谓“荔枝影里安吟榻，菡萏香中系钓舟”即其地也。熙宁初，三召不起，郡守程师孟高其节，勒诗于洞曰：“永感无心恋搢绅，十年不起卧龙身。一朝黄纸除书下，八郡衣冠尽望尘。”师孟又与运使张徽、运判沈绅唱和，题于洞石。后俞卒，人辑其稿一卷，为《湛郎中集》。按：俞侄庸，字伯遇，皇祐五年进士，官惠州司理。俞孙存，字公中，元祐三年进士，官建州司理。《闽书·英旧志》：“湛俞，传孙存，建州司理。”《选举志》湛存，又误载俞子。《八闽通志》：“绍兴十二年，特奏名湛峣，存子。淳熙五年湛循，峣孙。”
　　朱　熹　字元晦，又字仲晦，生于延平之尤溪。其先婺源人也，父松，以政和中进士为尤溪尉而生熹，后乃家于建州，著藉焉。熹登绍兴十八年进士，官终华文阁待制，谥曰“文”，赠太师，追封徽国公。赵汝愚为郡守时，熹避伪学禁，入福州，尝与汝愚登乌石山，题石曰：“赵子直、朱仲晦淳熙癸卯仲冬同登。”鼓山、方山、凤丘诸处皆有题刻。遂讲学于山麓石室中。乾隆间进士廖炳，祖宅在东街厂巷北。相传为朱子讲堂，火到门辄灭。弟子以百计，郡人如黄榦、陈孔硕、陈枅、蒋康国、潘植、潘柄、刘砥、刘砺、林用中、余偶、林夔孙、林学蒙辈皆从之游。熹手书“石室清隐”四字镌池畔潭上，后人署其地为“先贤石室”。熹登第五十年，仕于外者仅九，考立朝才十四日，踪迹在闽日居多，事详《宋史》。据万历《府志·东越文苑》。
　　黄　榦　字直卿，一字勉斋，闽县人。榦宅在九仙山麓，至正间，即其宅建“勉斋书院”。父瑀以转运使改知漳州。瑀卒，详《闽书·英旧志》。榦从朱文公游，尝读书乌石山麓石室中。文公语人曰：“直卿志坚思苦，与之处甚有益。”遂妻以女。及编《礼书》，独以《丧》、《祭》二编属榦，手书与诀曰：“吾道之托在此矣。”榦仕至安庆知府，未几召至行在所奏事，除大理寺丞，不拜，归里。弟子日盛，巴蜀江湖士皆来，悉借邻寺处之，修《三礼》于乌石山之西麓，手书“修三礼处”四字。卒，谥文肃。明初，移于麓勉斋书院于乌麓祀之。所著有《系辞传解》一卷、《尚书说》十二卷、《续仪礼经传通解》二十九卷、《礼记集传集注》十四卷、《论语意原》一卷、《论语通释》十卷、《孝经本旨》一卷、《六经讲义》三十卷、《勉斋集》二十卷。
　　黄　朴　字诚父，侯官人。绍定二年进士第一人。《韦居听舆》载：“福州旧有谶云：‘狮儿走，狗儿吼，状元在门首。’人皆莫晓。至朴赐第之年元日，其家相对屋上瓦狮坠地，郡犬从而吠之。已而黄魁天下。朴居乌石山麓，即今第一山。”《八闽通志》：“朴历官馆阁，迁吏部郎，终广东漕。”
　　游　汶　字鲁望，德清人，咸淳中为福建提点刑狱，贾似道窃柄，遂罢官，籍闽结宅，居乌石山南。元世祖时，或以遗逸奏为福州总管，汶坚辞不起，自题其户，曰“遗民浮宅”，衣一布袍，书其背曰：“遗民破衲”，寒暑阴晴不脱。常登山汲泉刈草吟咏为乐。著有《遗民浮宅集》二卷。《闽书》：“汶为提点刑狱，有能声。贾似道当国，时事大非，汶与商论，忠诚恳恻流涕，遂罢官家居，泯迹草野。入元，参政蒲大年，以遗老奏召为福州总管，坚辞不就，书其布袍之背曰‘前宋遗民，大元百姓’，不问燕居叙会。’晴雨寒暑未尝脱解。”
　　　　元
　　吴　海　字朝宗，闽县人，自号鲁客。先世为元臣，明兴，海立志不仕，部使者尽荐其贤，召赴史局，海称疾笃辞归，隐乌石山麓，今“鳞次山房”即其地也。又尝颜所居曰“闻过斋”。学者因称为“闻过先生”。会太祖强起元潮州路总管王翰，海与翰为知交，闻命下，即白衣冠往永福山中吊之，至舍，翰已刃死，海遂抚其长孤偁，使知名焉。所著有《闻过斋文集》八卷，及《命本》、《书祸》等书。《八闽通志·隐逸传》：“吴海，字朝宗，闽县人。在元季，以学行著称，顾时方绎骚，遂无仕进意，一时名人如贡师泰、林泉生、蓝光、王翰，皆重其为人，深敬畏之。国初，部使者欲荐于朝，海力辞，家居采摭古今孝子顺孙、节妇烈女，及兄弟之相友、娣姒之相宜者，附以感应祸福各为一卷，以贻闾巷小人妇女童稚，使诵而习之，名曰《命本录》。又著书论杨、墨、佛、老为六经之贼，管、商、申、韩为治道之贼，遗事外传为史氏之贼，芜词蔓说为文章之贼。欲上之人悉取其书而禁绝之，使天下晓然知正道之当趋，名曰《书祸》。平居喜闻过，因匾其接宾客之所曰‘闻过斋’。尝慕邹鲁土风之厚，欲徙居之，而不克，因以“鲁客”自号。为文严整雅奥，悉归诸理，有《闻过斋集》行于世。”
　　　　明
　　陈元珂　字仲声，闽清人，嘉靖乙未进士，以户部郎谪判德庆州，迁南雄府同知，视郡篆，擒妖贼陈永富、杨天庆等，擢金华知府。政尚严明，重风教，一郡称治，升宁绍兵备道，建狼牙营，筑余姚城，佐督府胡宗宪讨倭贼于海上，余党攻舟山，督府檄元珂监军，大破之，晋湖广参政，寻罢。元珂少壮居闽山下，退居时于乌石山别墅筑一笑亭，盖取刘随州“见山始一笑”语也。家居时，适福州三卫卒变，元珂偕侍郎怀安马森出谕之，卫卒随定。元珂因自少至老居闽山乌石山，因自号其集为《双山集》，著有《三山诗选》，及《居婺文录》四卷。据《分省人物考》、《金华府志》，陈元珂所撰《闽山庙碑记》。按：晋安风雅，元珂著《有陈参藩集》六卷。
　　马　森　字孔养，初姓裴，后复姓马，森乡榜载裴森，其祖父墓在康山。《神道碑》亦载初姓裴。怀安人，嘉靖乙未进士，授户部主事，历官至刑部右侍郎，左迁大理卿，屡驳疑狱，与刑部尚书郑晓都、御史周延称为“三平”。病归，起南京工部右侍郎。隆庆初，为北京户部尚书，以母老乞终养，赐驰驿归，筑别业于钟山，名曰“钟丘园”。藏书数万卷，讲明理学，以程朱为宗，屡召不起。值卫卒倡乱，森谕定之。年七十五卒，赠太子少保、兵部尚书，谥恭敏。先时正德间，都御史林廷玉以平卫卒功，乡人立祠于麓祀之，森卒，乡人亦于于山立祠祀焉。所著有《书经敷言》八卷、《周易说义》十二卷、《春秋伸义辩疑》二十九卷、《经笔》二卷、《学庸口义》、《五经质疑》、《地理正宗》及文集奏议若干卷。子荧、欻，居钟丘园。荧字用昭，官南京左府经历，善古文辞，与袁表、张炜结诗社于乌石山。欻字季声，王世懋为督学时所取第一人，万历中乡贡，任潮州判官，博览群书，爱人下士，长声诗，精八分，著有《漱六斋集》、《广陵游草》。按《明诗综》：恭敏著有《钟阳集》。《晋安风雅》：恭敏著有《马恭敏公集》。
　　王应钟　字懋复，侯官人，褒来孙、肇元孙。苍按：闽中书皆作“褒”，他书多作“裦”。应钟父勤庵，墓在北门溪头山，牌载。“男应镜、应钟”。嘉靖辛丑进士，授庶吉士，改御史，巡盐长芦，疏论太监马广贪虐，为时所重。严嵩柄国，锦衣诬杀衣民，钟白其冤。及河套事起，应钟以前与议，逮诏狱，锦衣衔之，杖几毙。后督学河南，宗室有凌辱诸生者，必绳以法。转山东参政，竟为嵩所中，罢归，筑道山精舍于山南麓，讲明正学。按察使邹善、提学副使宋仪望为建道山书院，使学者师事之。应钟居官以严见惮，乡党则谦恭乐易，引掖后进若不及。卒年九十。著有《春秋释例》四卷、《缶音集》六卷、《三幻集》行世。
　　魏文焲　字德章，号南台，侯官人，福清籍。嘉靖甲辰进士。初为兵部郎，历官广西按察使。先时任蜀龙州，土官为变，提兵擒之。《明诗综》作“侯官人，历官四川参政，备兵松潘。”所至俱有政声。以母老乞终养归。杜门屏迹，耑意著述、读书于乌石山之鳞次台。后移居先贤石室，因述朱文公石室清隐志，著《石室私钞》行世。卒年八十余。
　　王应时　字懋行，侯官人，褒来孙、肇元孙。《晋安风雅》作侯官人。嘉靖庚戌进士，历兵部员外郎，江西佥事参政、云南按察使。晚年退居乌石山西南麓之中使园，名曰“西园”，营池馆，与族人应山、应种，郡人曹学佺、徐，为文酒之会。墓在高盖山。
　　陈　洙　字伯训，长乐人。父锭，字用赏，任教谕，征补南安同知，平居谨礼，莅民迪士，诚恳蔼然。洙登嘉靖辛酉乡榜，壬戌成进士，以部郎出守襄阳，有惠政，寻督学滇中，遴选公明，赈恤寒士，改摄臬篆。时滇抚某以滇民多乱犯，刑以重典，坐死五百人。洙察其冤，以官力争，乃得释。与时不合，罢归，得乌石山南灵鹫庵地筑室居焉。旋起，仕至光禄卿。洙廉静寡欲，久宦而贫，家食常不给，性尤孝友，乡党重之。
　　薛梦雷　字汝奋，福清人，隆庆辛未进士，知江山县。明兴，江山有三贤令，梦雷其一也。擢御史，视盔甲厂，奏劾巨珰冒破状，为政府所忌，出为广东佥事。《闽书》：“失江陵相意，出为广东佥事。”历官云南按察使、左布政。时武定守某，失诸酋心，酋长蛮阿克为乱，守逃入省城，委其印于藩司。克追至求予印梦雷，不许，镇臣与中丞陈用宾卒予之以纾祸。事闻，用宾坐逮，以梦雷巡抚其地，无何言者以予印事连及梦雷，比勘得白，寻卒。天启中遣官谕祭，赠工部侍郎。梦雷性耿介，具经世才，尝从薛港移居乌石山之西园，即永福王宪长宅，筑别墅以养志，所著有《彩云编》二卷。
　　屠　隆　字纬真，一字长乡，鄞县人。万历丁丑进士，除颖上知县，调青浦，延接吴越名士，青簾白舫，纵浪泖浦间，以仙令自许。后升礼部主事，历郎中，益放情诗酒。中白简罢官，纵览关塞，寻由吴越入闽馆，于乌石山南麓之半岭园与诸名士为诗文之会，著有《由拳鸿苞》、《白榆采真南游》诸集。
　　卢一诚　字诚之，福清人。万历已卯乡榜，癸未成进士，授行人。居官重风节，闭户诵读，不趋要津。十年晋南京户部郎中，寻出知潮州。潮故饶郡，一诚毫不苟且，以私浼者，辄叱之。晚年归隐，结屋乌石山麓，读书于先贤石室，手著《四书讲述》十二卷。学者宗之。子柏审，万历壬子举人，传详《闽书》。
　　屠本畯　字田叔，鄞人，以任子为郎，出贰福建鹾司。先是施海之引，大府以时给发，率贵势家请之，转而售之商人，每数镮易一纸。商人病之，会有东夷警，金中丞学曾属本畯开引佐军兴，本畯亟下令，商以次受引，引输三镮，不旬日而输毕，赢可万金。万历二十六年，与郡人徐熥于乌石山创祠，祀吾闽自唐迄万历间，词人之有声者凡六十余人，勒碑各载姓氏，名曰“高贤祠”。立社水口关，教弟子之习诗体者，咸捐俸入为之。居三年，擢守辰州。据《闽书》增。
　　董应举　字崇相，一字见龙，闽县龙塘乡人，今称亭头。万历戊戌进士，除广州教授，迁南京国子博士，历考功郎中，予告归，起南京大理丞。万历末，辽东抚顺已失，应举条上方略，帝置不省。天启改元，再迁太常少卿。二年春，广宁告警，京师悚惧，朝士有托故移家者，应举请斩之，且陈急务数事。寻以工部右侍郎兼户部侍郎并理盐政，疏请厘正盐规，为魏阉所中，落职归，“壶江帮始于嘉靖四十三年，李邦宁作俑，其后六帮因以起，非商故也，非故而毒民，且不益国，不革何待。”此数语见《崇相集》“议革壶江等帮”条下。于连江馆头辟百洞山，筑室其中，即今青芝寺也。又于乌石山之阴太虚庵旧址建太虚亭，授徒讲学，公记珰变云：“万历四十二年，太监高寀，毒虐民变，时予在乌石山太虚庵读书。”是公建太虚亭在万历中叶。郡贤士多出其门。崇祯初，复官。应举好学善文，居官慷慨任事，在乡里好兴利捍患。《闽诗传初集》云：“崇相所历之任，执法廉平，考礼正乐，兴废举坠，而北屯南插钱盐，无不饬弊更新，尽关国计，因立纲取铸，势不并全，乞罢归里，家居海上，贫素自甘，正理学，而疏海禁、策倭患为闽望所依。操履端洁，始终无瑕，而学问经济，自明兴三百余年鲜其比者。卒，郡人于郡学射圃祠祀之，入祀乡贤，著有《崇相诗文集》十八卷行世。按：公曾居武夷八曲之涵翠洞，与生徒讲学，老而不倦，邑人为建祠于四曲御茶园通仙井左，今祠废为茶屋。
　　陈一元　字泰始，侯官人，万历辛丑进士，知四会县，擢御史，巡按江右，以忤时宰移疾去。天启初，起应天府丞，御史余文缙劾叶向高及一元，遂落职归。崇祯初，复官，不出，于乌石山南营漱石山房习静终其身。衣锦坊所称陈大花宅即泰始屋，墓在北门外铜盘山。一元好施僧，尝与曹学佺、徐倡修神光寺之絓月兰若，至今木主犹在神光功德院。后移瓣香堂。著有《漱石山房集》。
　　孙昌裔　字子长，侯官人。父承谟，字显卿，万历癸未进士，藉怀安县万历八年，省怀安入侯官，癸未乃万历十一年，仍称怀安县者，士子入学在前，榜文仍其旧县。知崇德县，卒，邑人祠祀之。昌裔登万历庚戌进士，掌吴兴教授，擢户部郎中，出守杭州，拜水利使者，寻改浙江提学副使，得人为盛，有求不获者从中中之，昌裔即治装归。昌裔初于乌石山天台桥侧结石梁书屋，题石曰：“大明孙子长读书处。”后又得闽山光禄吟台地，子学稼、学圃读书其中。学稼，字君实，幼能诗，垂髫补县诸生。谢青让撰《学稼传》云：“偕弟学圃读书乌石山中。”时明已阽危，闽中尚安堵，孙氏故衣冠家，居宅别墅，林泉清美，过从檽染皆名彦，故学稼虽少承世禄，刻厉过寒素。唐王入闽越，开储贤馆以待士，宦族强半登进，学稼从父昌祖、举天启甲子举人，以闱策剌太监魏忠贤，罚停会试三产，与艾南英、谢于道、程科会三人，诏颁名天下，以禁闱中之讥讪朝政者。后昌祖崇祯庚辰成进士，任嘉兴推官，以仁明称。当时磨勘媚阄至此，无怪其有监生陆万龄之请也。昌全，皆居清要，父执多九列，学稼独漠然自守。唐王败，先几避迹长乐之三溪，及鲁王下福州，傍近郡县或劝之仕，不应。顺治五年乱定，返故山，田园尽失，乃出游吴、楚、齐、鲁、燕、赵、秦、晋，耽杭州西湖之胜，自号“圣湖渔者”，历三十年，每间岁归一省母而已。逆藩耿精忠之未叛也，学稼适归里，知有变，托其家于友，复跳出。及难作，知名士多迫污伪命，众始服其远识。学稼行方而气和，自处在谢翱、杨维桢之间，既消落自废，则举天下山川徼塞、井宿祠墓，旧闻之忠侫，人事之得失，四方耆旧之显晦生死、慷慨激楚，一发之于诗，怆然有麦秀、黍离之遗音，当明之亡，逸民遗老，往往抱三闾之哀怨，禽啾虫咽于空山穷巷之中，风雨江湖之上。论世者悲其志而不能废其辞，故乾隆中，编四库书，以张仁熙、徐振芳、韩纯玉诸人之作并摭而录之。在闽越，若福清林茂之，侯官许友、莆田余怀，建宁丁之贤、朱国汉，闽县徐延寿，长乐谢杲，与学稼，皆其伦也，不幸遗文零落，存者什一，故罕得进于石渠兰台之府焉。学稼晚焚其少作，断自顺治丁酉始为《兰雪轩集》三十卷，同里黄晋良、高兆序之，然世无知者。康熙二十年重九，殁于怀庆僧舍，子起宗走数千里，奉丧及遗书归。久之，集为其裔稚女误毁。嘉庆六年，县进士陈种濂得其稿于京师，皆顾炎武、纪映钟、陈日浴等论定者，进士从父庚焕复得其所缺逸诗数十篇，乃合录以传于世。又有《十六国年表并论》四卷备遗，《日录群言汇钞》君实，康熙六年自叙《群言汇钞》云：“为类四十有八，凡十余万言。”苍按：是书皆就子史中每事各摘数字，体例如子史精华，而又未注，今既有精华，此编为长物矣。四卷并亡。起宗，字蔚若，诗亦伟丽。《孙学稼传》乃据《东越文苑后传》增。光绪辛巳，苍校刻唐常观察《制诏集》、明崇安《三蓝集》、侯官《傅木虚集》，借书于杨雪沧观察，雪沧出陈太史寿祺所藏顾亭林《评点兰雪轩》钞本诗，雪沧又续得君实所撰《闽会小纪》百韵，嘱为刊布。苍按：《闽会小纪》诗乃孙蔚若为其父笺注，引用淹博，雪沧题曰：“此本乃高明经云璈游乌石山，得于字纸簏中，将付一炬，亟夺归相示，霉烂已极，陈榖友茂才又为重钞。”
　　韩　锡　一名廷锡，字晋之，侯官人，万历末诸生，家贫，菽水不给，而临财不苟得；膏火不具，而开卷必衣冠。治经研究，终始条理通贯而后置之。性至孝，执亲之丧，苫块粥，三年未尝见齿。善古篆、隶书，终身不作行草。李员外作梅所藏《榕庵图》，乃晋之死后，林孟采以晋之诗卷，嘱林正则作水墨画并图韩像于后，其像白暂而微胡，精神耿耿，有陈磐生题跋曰：“韩晋之与林孟采为至交，韩纯懿，林□□皆学为圣贤者也，晋之不禄，天下叹之，岂徒吾辈抱疼哉。孟采收其小篆，所与往还诗篇并楚词，一纸成卷。林正则端图其读书榕庵以足之，孟采又继以晋之小像，缱眷悲恋，无有穷已，死后交情，于斯可见，予得交晋之最早，其能嘿嘿乎，为作像赞，赞曰：”吾行天下，至孝笃学独有韩生，生今往矣，而吾且老，使天下之士有如生者，安从见之，使天下之士无如生者，吾道衰矣。鸣呼，崇祯丙子大呆陈衎。”筑室乌石山北三榕树中，名曰“榕庵”。诸书皆作二榕树，林孟采《望榕庵》诗：“半世儒冠头已白，三株榕树叶犹青。”与邑诸生林蕙读书其间二十年，足迹不入城市。董侍郎应举在太虚亭读书时，时与往来，应举出山，锡犹以书札笃责行艺。尝与闽县李时成、邓景卿、邓寿朋、侯官齐庄辈结社邻霄，皆一时名宿，陈兆藩、林蕙其殿也、钟惺入闽，独慕锡与齐庄。锡手自编其集曰《榕庵集》，余甸为之传。崇祯末卒，林孟采，顺治已亥《哭晋之子觐侯》诗云：“六岁丧所天。”又云：”而翁吾师友，诀别廾余年。”是晋之之卒当在崇祯中，惜苍所藏《榕庵集》久遗，无所稽考。子觐侯，字中子，能诗，早卒。林孟采《哭韩觐侯》诗：“豪气薄云霄，风雅何翩翩。公卿视卮酒，肝胆如珠悬。坛坫树中原，一叱旄头搴。雄才忌露颖，促赋玉楼笺。”其人品可知。按：晋之卒，孟采作诗忆之，诗曰：“耿介矢平生，皜洁若处子。结庵乌石隈，百丈榕阴里。读书鄙章句，经史领粤旨。述作陶谢风，元音追正绐。游心及篆文，妙得六书理。笑口虽日开，严峻流能砥。羞顾锄下金，厌曳侯门履。当涂求识面，掉头掩双耳。白眼傲风尘，闭户乾坤迩。钟公江汉来，相士独与尔。空博身后名，磊落青衫死。予也奉教深，廾载连床几。知音既邈然，挥铉难下指。回首畴昔欢，拔剑中霄起。”语语皆实录。
　　许　豸　字玉史，《明诗综》作“字玉斧”。侯官人，崇祯辛未进士，历户部郎，榷许墅关，筑塘卫水，民德之。后擢宁绍道，歼海寇陈奇老等。转浙江按察佥事，以参议改督本省学政，时有权珰镇浙，士有迎珰者，豸立挞之。著有《春及堂诗》及《仓储汇核肤筹》诸集。乌石山南石林为豸别业，豸子宰、宾孙遇，曾孙鼎，均，玄孙良臣、荩臣，读书其中，宰邑诸生后改名友，字瓯香，师事会稽倪元璐，善书画。秀水朱彝尊称其诗不蹈袭前人，如俊鹘生驹，未可施以鞴，著有《许有介集》。按：《许有介集》刊本初署许宰名字，诸书所称著有《米友堂集》，苍未之见。林正青《瓣香堂诗话》云：”瓯香以贵公子负重名，虞山钱牧斋最赏之，收入《吾炙集》，然予未见是集也。乾隆丙寅秋，在广陵梅花书屋纂修《盐法志》，得与吴门何子未同事。箧中有抄本，因借观。虞山赠诗云：“世乱才难尽，吾衰论自公。”又云：“数篇重咀嚼，不愧老夫知。”其奖借者至矣。子未又云：“此集未曾刻，殊可贵重，内收录共二十六人，人各数首，独有介采百余篇焉。”宾岁贡生，官御史。友子遇，字不弃，一字真意，顺治间，岁贡生，受诗于王士正，尤工绝句，知陈留县，调长洲。许墅石塘为遇祖豸所筑，遇醵金修至和塘，开马踏荒地，夹马筑栏马冈，以济行旅，年七十，以劳卒于官，著有《紫藤花庵诗钞》。皆七言绝句。遇子鼎、均，皆能诗，鼎字伯调，又字梅崖，雍正癸卯举人，上虞遂昌知县。有《梅崖集》、《少少集》、《剌桐城纪游》，又与长乐陈学良遇外甥，著有《剌桐城纪游诗》。合著《石林倡和》。鼎长子良臣，字思夔，雍正癸卯与鼎同乡举，知增城，民为立去思碑，升崖州知州。次子荩臣，字思进，康熙庚子举人，上虞知县。均字叔调，一字雪村，康熙戊戌进士，以庶吉士改吏部考功司，冰心铁面，人不敢干以私，前官余甸亦慷慨任事，人有“闽中二考功”之称，擢礼部郎中，以荐，出清查江南亏空钱粮，均分查杨州，不苛不纵，方以上绩奏。俄卒于署，扬州守陈公宏谋为殡焉，复捐俸归其丧。子王臣，字陶瓶，以孝友称，乾隆五十七年，以七世同居，奏赐“海国醇风”额旌其闾。王臣子作屏，字画山，乾隆癸丑进士，曲阜、广宁知县。均在官严正有重望，与人交，久要不忘，著有《雪村集》。国朝《全闽诗录》、《东越文苑后传》皆称其著有《玉琴书屋诗钞》。
　　　　国　朝
　　林　蕙　字孟采，一字直哉，侯官诸生，《闽诗传》：“侯官庠生”，他书作布衣，误。早岁与邑诸生韩锡交厚，同读书于乌石山阴之榕庵，锡笃行君子，与蕙终始无间言，锡与郡人李时同等结社邻霄，蕙年少，特与焉，林先春兵部称其诗温厚和平，有陶韦之致。蕙终身佩服锡之人品学问，盖师事锡，而锡不敢以弟子礼之。锡没后四十余年，蕙自订其集曰《让竹亭》，乃取菖蒲拜竹之意。孟采怀晋之诗云：“执志虽云友，传经实我师。”崇祯末，锡卒，顺治中，锡子觐侯亦夭，榕庵地属他姓，蕙遂宅黄巷，其地与黄楼隔街，南北相向，中为让竹亭廊介亭，半阁、玉磬斋，与张利民、齐庄、王子彪、陈兆藩、高兆辈岁时往来，唱和为乐。又素喜静，释子过从者二十余，独与城北二十里石林僧青林、即如鉴，蕙赠青林诗有“吾师八十三，庞眉雪满颠。坐抚十丈松，手植不记年。净土课实收，永彻三昧禅。”之句，俗侯官芋源人，塔在舍利壑。莆阳南山僧二胜、蕙诗《二胜和尚遍游名山小憩云门赠诗》云：“高风千载峻，大道是谁肩。”俗吴门人。福清灵石僧曹源曹源俗福清人，重兴灵石，蕙赠诗云：“广长舌里老婆心，竖义谈宗彻古今。九叠峰前留雪霁，不教钟磬藓纹侵。”为禅悦之交，尝自题“半僧图小影”。康熙戊午，年七十六卒。蕙风骨姗姗，修眉玉貌，交友亲挚，一往情深，莺花烟雨，非在至交，别馆即在野寺衲床，其于世事盖漠如也。尝于初度题诗曰：“闭户不知逢世术，出门强半过僧家。开襟桐下收寒影，种石阶前度落花。”其闲逸如此。韩锡卒后，榕庵凡五易主，至蕙子宾嘉、字松心。皦字竹筠。复得而修葺之。查慎行、朱彝尊、毛际可及四方名宿结轼入闽者多主焉，皦因缉众作为《榕庵唱和编》，亦自名其集为《榕庵集》。皦子奇英、文英，皆读书榕庵。奇英字玉山，诗见《榕庵唱和编》。文英字碧山，拔贡生，康熙丁卯，以五经钦赐顺天举人，五经中式例自文英始。戊辰成进士，选庶吉士，累迁礼部郎，出守保定，以艰归。服阕，补琼州，俗多锢婢，及停柩不葬者，文英重惩之，风遂革。海南士子艰于应试，岁当宾兴，辄捐金买舟济之。后卒于琼，琼人祀之名宦。文英生平崇尚正学，有孝行，丁内外艰，苫块丧次，三年茹素，动止一禀家礼。在部郎时，乡人客京师，贫不能葬，死不能殡，皆倾襄助之，竭力归其丧。著有《碧山杂录》、《所重录》。文英孙守鹿，乾隆壬申进士。
　　何　傅　字东山，福清人，精技勇，初受知福建部院某，时海氛未靖，大师出洋被围，傅驾赶罾船救护，斩获无算，部院上其功，授汉东副将，擢大同总兵。会山东巨憝刘天成倡乱杀登州镇臣，与吴三桂遥为声势，全齐震动。傅陛见，调补登州镇总兵，上密谕以急则激变叵测，缓则养祸益深。傅恪遵谕旨，不动声色，整顿营伍，佯为无意用兵者，贼悄懈，不为备。一夕漏三下，傅遣亲丁十余人缒城出，抵贼麾下，擒天成，斩之，余党悉平，献馘于朝，擢山东提督，调四川，疏请武职丁忧，朝论韪之，武职丁忧自傅始。致仕归，以闽山光禄吟台为别墅，后卒于家，赐祭葬，闽山之地，扃钥废坏。郭雍诗：“飞将老投戈，芳园拥绮罗。葳蕤银锁合，叠遍雪儿歌。客散高门暮，花愁野鸟过。萧条空大树，烟雨蔓藤萝。叹息曾经地，依稀薜荔门。荒榛埋虎豹，残榭走鸡豚。倚槛层云幻，吟诗野日昏。孤情谁可问，空倒绿荷尊。”盖叹其地之盛衰也。后何总兵勉继傅入居闽山。
　　林　逊　字敏子，一字立轩，侯官人，康熙间，知达州，有惠政，晚归于乌石山之西园构荔水庄。按：逊卒于康熙四十一年。二子侗、佶读书其中。侗，字同人，博涉经史，弱冠食饩于庠，随逊宦三秦，纵观三辅，历游边徼，走庄浪凉州间，金石碑刻考订无遗，沿牒署尤溪教谕。以二亲垂老，绝意功名，居荔水庄，老屋荒池，以著述自娱，所著有《来斋选·古井野识涂·昭陵石迹考》一卷、《来斋金石考》三卷、《李忠定公年谱》、《久中楼集》、《荔水庄诗草》，卒年八十九，子在华，字渭云，工诗律，分修省志，多所考订。著有《隋农遗镐》。佶，字吉人，受业于长洲汪琬，以拔贡入成均，受诗于新城王士正，时华亭王鸿绪总裁明史，延佶与鄞县万斯同商订。康熙已卯举于乡，以楷法精工，康熙三十八年。特旨入直武英殿抄写御集五十一年，钦赐进士，佶名在第一，官内阁中书，分纂《诗经》及《子史精华》。家多藏书，徐尚书刻《通志堂经解》、朱检讨选《明诗综》，皆就传钞。著有《朴学斋诗》十卷、《朴学斋文》一卷，潘耒为之序，《朴学斋小记》一卷，其所著《焦山古鼎》、《甘泉宫瓦》诗各一卷，刻入《昭代丛书》。子正青，字洙云，侯官贡生，亦读书荔水庄，后考职州，判刑部山西司，出理小海场盐务，与许考功均、谢阁学道承、陈府尹治滋友善。古梅、德泉皆吉人外甥，洙云《瓣香堂诗话》：“康熙辛丑，自都将南回，谢子古梅到寓饯送，余曰：‘丈夫非无泪，不洒别离筵。’古梅遂以诗四首书箑送行。今检《古梅集》，只存首章，曰：‘君有两亲在帝畿，望云我亦梦慈闱。与君同是未归客，君即言归不当归。’情文俱挚。又记其次篇曰：‘安得中山千日酒，醒来恰好话相思。’启行日，古梅来送，自辰至午，不发一言。及余车行，归余寓，阖门大恸，至晚始归。”又云：“雪村居士，余石交也。已酉春，在祠部，以余名应举，嗣清查于江南，荐墨未干，玉楼赋召。余过扬州，有‘望云我觉仙霞近，遗爱人思吏者贤。’思亲怀友不胜感慨之矣。”著有《榕海旧闻》、《瓣香堂诗话》、《盐法志》。曾在广陵梅花书院纂修《盐法志》。在衡、在峨字涪云、《府志》称其“博雅好古文词，精书翰，弱冠与纂修钦定《古今图书集成》，例叙知县。乾隆初元，再游京师，大学士赵国麟目为国士，将特荐之，未上，国麟罢，遂归寓胥江之板桥，有小楼曰‘环翠’，日与编修邵泰、布衣李果文酒过从，或写意作竹、石、花卉，尺楮寸缣，人争宝之。著有《砚史》、《陶舫集》。按：林洙云题《砚史》，涪云三弟少好弄笔砚，临摹行楷数十行，兴酣复作山水花鸟之状，又时运刀如棉，宛然铁画。予戏之曰：“子不力田矜泼墨，几见策勋钟鼎勒。祗愁能事来相迫，费尽平生稽古力。”今观此册，始信余言不谬。玉衡。按：义井马园山乃明太监养马之地，吉人父子墓在道旁，上下七世族葬于此，即所谓北阡草庐也。吉人有《北阡》、《草庐》二记。又山后有藤涧，幽僻清奇，吉人有《藤涧泉石记》。
　　陈学孔　字集斯，一字紫山，康熙庚午举人，官监察御史，世居乌石山之舍人楼下。宦归，于屋后依山筑二隐堂，镌“二隐峰”三字于石。素善病，闭户罕出，日以茶炉药臼为事，与林豫吉、平远社辈往来。国初，名宿入闽者，如查慎行、朱彝尊辈皆与结纳。志称其“才干裕如，丰裁丕著，逍遥林泉，年七十余卒。”志载字集师，误。按：林松址集有《人日陈集斯山楼观梅》诗：“花裹山楼对眼亲，欹危行步转怜春。老多酒债空酬日，病少生涯早谢人。仰石亚枝经雪压，背泉古干入年新。漫将急管催吾醉，倚仗虚檐爱数巡。”
　　张　远　字超然，侯官人，父泰元，邑布衣，远生三阅月而孤，生于顺治戊子年闺四月。母洪塘陈氏，授章句。泰元所居乌石山即韩晋之先生之榕庵也。远筑榕亭，读书其中，按：超然于流寓怀古堂后成亭，亦名“榕亭”。序曰：“吾家榕庵，在乌石山之麓，有亭曰‘榕亭’，榕阴覆之。怀古堂后新亭成，而吾读书其中，名之曰‘榕亭’，思故园也。‘天涯故国一浮萍，莽莽乾坤两草亭。吾道岂真长避地，青山偏喜客居停。晴霄风雨松当面，午夜龙蛇月在庭。寄语榕庵休见笑，一般苍翠覆疏棂。”年二十余，以海氛未靖，逆藩变乱，御史周世科、张秉孝等率以箕敛科派为虐，户有逋亡则瓜蔓及亲党。远母促远作亡命计，走吴楚百粤，入赘于钱塘何氏。间至西江，题诗滕王阁。诗曰：”高阁东南此大观，西山对面卧龙蟠。岂无词赋惊阎帅，已把文章让子安。人世百年风浩浩，长天终古水漫漫。南州高士今谁是，有客斜阳独倚栏。”公三上滕王阁，皆有诗。侍郎曹溶持节过而叹赏，招入芙蓉幕，所至为延誉，诗名遂振。王士正、宋荦深器之，时与朱彝尊、查慎行、屈大均、魏禧、潘耒唱和。耿变平，返里，已越七年，母适殁。公五古有人生一篇，述之甚详。既慕琴川虞山之胜，乃卜宅焉。康熙已卯科，年五十二，以上舍生领乡试第一。八月二十七日揭晓，远宿洪塘妙峰寺，晓起题诗曰：“寺古僧逾老，寒涛自撞舂。人皆蜗角竞，吾在最高峰。屋后松杉绕，门前涧壑重。下方精舍近，忽送一声钟。”果发解，晚得云南禄丰知县，卒于官。远尝言：“闽自林子羽以平澹之诗鸣，宋严沧浪、明高廷礼又先后倡为盛中晚之说，习以成风。至徐氏晋安风雅出，而闽诗衰矣。后之作者，袭其肤浅浮泛之词，如出一律，自束其性情，以步趋唐人之余飨，其不振也宜哉。”远诗顿挫淋漓，不染闽派，有《无闷堂诗集》四十卷，文集一卷。沈归愚云：“超然久困举场，发解时，其年老，以老名士终，贤于方干身后成名矣。诗格大段疏朗，异于局束如辕下驹者。”
　　谢道承　字又绍，一字古梅，又曰种芋山人，闽县人。幼孤力学，康熙庚子科，以上舍生举乡试第一，辛丑成进士，改庶吉士，授编修。母林氏，州守逊女，侗、佶姐也。雍正四年，道承以母老乞假侍养，郑昌英云：“古梅自翰林移疾归里，温凊之余，肆力于古名帖、金石，研摩不倦，工书法。”筑“一枝山房”于乌石山神光寺侧，梅花数十株，率子弟读书其中。购屋于官贤坊，为其母筑堂，曰“三知”。于屋后穿池，手种二梅于池上，题曰“二梅亭”，制循陔图以奉母。与林正青、林在莪、许均、陈治滋、陈治溥、黄任往来唱和，家居十三年，母年八十四卒。陈翰林懋侯家藏谢学士《循陔图》，太夫人面如重枣，学士侍侧，林洙云题云：“公寓梁家园，报至，哭不止，曰：‘母在，可以许人乎？’亟劝，乃试。”大廷吴剑虹云：“学士身长，左颊有三毫。”服阕召见，授中允，晋侍读，转国子监祭酒，即移居监院，与生徒昕夕讲习，崇正学，斥浮嚣，太学风气为之一变。迁内阁学士兼礼部侍郎，仍领祭酒。乾隆六年七月，以劳卒于官。道承善隶书，所作大字肖黄山谷，古文词轶出流辈。性耿介，不鹜声誉，时漳浦蔡世远、长洲徐葆元以文学有盛名，先后造谒，皆不报。家居时，大学士赵国麟为福建巡抚，延修《通志》。国麟入相，累荐其贤，是以再官翰林，即被峻擢。道承未尝执门下士礼，国麟益重之。著有《汉魏碑刻纪存》，郡人冯缙梓以行世，有《二梅亭集》、《小兰陔集》。弟道亮，字又秉，雍正已酉举人。子璈，字征云，乾隆戊辰进士，官户部主事；璟，字征宋，乾隆戊午举人，皆有父风。
　　林枝春　字继仁，号青圃，闽县濂浦入，明季迁省城。高祖香粟公，始居乌石山北麓，名为磴园；祖湛，顺治丁酉副贡生，耿逆之乱，开幕延才士，湛以疾辞，著《水晶宫赋》以剌耿，康熙丁卯举于乡。枝春晢面方颐，十岁丧父，性孝友，母命依舅氏郑宫谕开极，受其教养，几及十年，登雍正癸卯科考，授中书，选直军机处。乾隆丁巳成进士，以第二人及第，授编修，再与顺天乡试分校官。乞假归。复得磴园祖居，修为支祠，营就轩、东轩，与诸壻子侄载酒题咏。枝春督学河南偃师、商城、武陟及各州县，凡有三教堂者，五百九十余处，皆以孔子与道释杂祀，枝春奏禁，旨允行。后督学江西，悬楹帖曰：“不看文章双眼瞎，若贪名利两儿亡。”朱竹君称其与诸生为条画指授，出之以诚；而士化之。官至通政司副使，年五十余移疾归，掌教鳌峰书院，于鉴亭方池南建振衣亭，告谕生童，作迩言四则，曰“认真”，曰“崇实”，曰“心得”，曰“安分”，语皆精切。居乡不与当轴晋接。义开沙合河，当轴从之，其《禁巫鬼议》、《论三山风气书》、《议速葬书》，皆有关于人心风俗。年六十四，卒于家，生于康熙已卯，卒于乾隆壬午。入祀鳌峰书院名师祠。子仪凤，乾隆癸酉举人，令浙江；一彪，乾隆丙子举人，繁昌令，刻其所著《青圃文钞》四卷、《青圃诗钞》四卷。
　　何　勉　字尚敏，侯官人，少倜傥有大志，学书不得意，改就行伍。康熙五十八年，侯官土寇薛彦文啸聚后洋，勉计擒之，授把总。是冬，浦城山寇窃发，总督令勉剿之，勉以单骑伪为行旅，直至贼巢，得其实，檄附近营将一鼓平之，擒贼首江一清等，授千总。六十年，台湾匪寇朱一贵作乱，勉在行间。台湾平，余孽窜入山谷，大军不能深入，勉奉檄往，出奇制胜，搜擒余党。制府上其功，奉旨褒嘉，赏给拖沙喇哈番，准袭两代，以守备用，寻升台湾北路参将。时水沙营等社恃险不纳饷，奉檄讨之，军从竹脚寮正路抵水里湖，勉率奇兵二百，由北投社冒险潜师袭其后，擒首恶骨宗父子及麻著等，其二十五社尽服，输社饷，计归顺四千四十五名。班师回，与水里湖师会，全台以安，升湖广洞庭协副将。贵州逆苗不法，勉乘雾而进，用火攻法，苗大溃，战功第一，升云南鹤庆总兵，调广东左翼，又调台湾镇挂印总兵，历镇十年，清操自持。以目疾乞休，居闽山之光禄吟台，卒葬北门竹柄山。
　　叶观国　字家光，一字毅庵，高祖起寰，明季由福清海头徙居闽县。观国以乾隆辛酉拔贡生，举丁卯乡试，辛未成进士，选庶吉士、授编修。癸酉科典河南乡试，丙子科典湖北乡试使，旋至真定府，即奉命督学云南，庚辰科典湖南乡试，壬午科充顺天乡试分校，是年十月又奉命督学广西。任满，丁外艰归里，服阕入都补官教习、庶吉士，充日讲起居注官。辛卯科典云南乡试，壬辰科充会试分校。四十年假归，主讲泉州清源书院者四年。四十四年冬，入都供职，四十五年，擢翰林院侍读学士，迁詹事府少詹事、辛丑科武会试总裁，癸卯科典四川乡试，即于闱中奉命督学安徽。五十三年秋，扈跸木兰。观国所至，操守清严，鉴别精审，上以品学兼优，命入直尚书房，以勤慎叠叨赏赉，并蒙召入重华宫赐宴和诗。年七十以足疾乞归，其七十初度诗曰：“纱厨秉鉴三千士，绣扆依光四十春。”乃实录也。构第一山鳞次台别墅，葺为双榕书屋。按：宫詹初居通津街，后移芙蓉园，宋儒刘砥、刘砺故宅，晚居文儒坊北，即绿筠书屋也，有《绿筠书屋诗钞》。卒年七十三。生于康熙五十九年，卒于乾隆五十七年。子申蕃，乾隆丙子优贡生；申棻，嘉庆壬戌进士，知连山县；申蔚，嘉庆甲子优贡生，泉州府学训导；申蔼，乾隆乙卯举人，知无锡县，入祀乡贤；申苞，嘉庆戊午举人，知广东西宁等县；申万，嘉庆乙丑进士，翰林院检讨，癸酉科典湖南乡试，京畿道监察御史、高廉兵备道；申芗，嘉庆已巳进士，翰林院庶吉士，河南府知府，任河陕汝道。申万子敬昌，字芸卿，嘉庆已卯科进士，翰林院庶吉士，吏部文选司郎中，湖北盐法武昌道，任湖北按察使司、布政使司，道光间入居玉尺山。子云滋，字惠宇，道光甲辰举人，于屋后筑颐园。云滋子大同、同治乙丑进士，知番禺县。大湜、由拔贡生中式，同治庚午科举人，内阁中书。大泳、光绪丙子科举人，永安、龙溪等学训导。大堉、由拔贡生中式，同治壬戊恩科举人。大焯、同治戊辰科进士，翰林院编修。翰林院侍读学士，同治甲戌科充会试分校，光绪丙子科典湖北乡试，壬午科典湖南乡试，即于闱中奉命督学广东。大涵，光绪丙戌科进士，工部都水司主事。读书其中。观国七子科甲，曾孙云滋又六子科甲，里党咸谓观国历官清廉之报。
　　陈登龙　字寿朋，一字秋坪，其先金陵人也，明季始迁闽中，籍闽县。高祖丹赤，顺治辛卯举人也，历温处道，耿变殉难，谥忠毅。曾祖一夔，以难荫授夔州知府。登龙七岁而孤，母黄氏剪彩为生，抚登龙以立。登龙勤苦力学，涉躐典籍，能古文词，旁及琴棋书画，乾隆甲午举于乡，大挑一等，署天全州。天全州即大金川，地归化新，未立学，登龙捐廉俸，请于大府，奏准设学，创文庙，建和州书院，以勘断明确，人呼陈青天，立祠祀之。调青神县，署里塘同知，调雅安州，部推迁安陆府同知，以赴任稽迟，诣京师候选，授建昌捕盗同知，丁内艰归，囊橐萧然，主讲泉州清源书院者三年，以疾归于乌石山麓李园里旧宅，筑云凹水曲山房，授徒自给，诸生学画者多游其门，年七十四卒。生于乾隆壬戌正月初八，卒于嘉庆乙亥三月初四。著《出塞录》一卷、《里塘志略》二卷、《蜀水考》二卷、《天全闻见记》四卷、《读礼余篇》二卷、《秋坪诗存》十四卷。事迹详《东越文苑后传》。《东粤文苑后传》载“杂著四卷。”
　　林春溥　号鉴塘，父兆泰，乾隆已亥举人，春溥，其三子也。长春海，乾隆乙卯举人；次春溶，道光乙未进士，知黟县。嘉庆壬戌成进士，改庶，吉士，授编修，乞假归，于乌石山麓居宅中作竹柏山房，闭户著书，不闻外事，当轴延主鳌峰书院讲席，非院士不晋接，诲诸生本经史，一字之讹必求根据。咸丰壬戌重宴琼林，旨赏四品衔，卒年八十七，入祀鳌峰书院名师祠。子懋勋，道光丙申恩科进士，礼部精膳司主事；懋烈，道光甲午举人，国子监助教，懋杰，名诸生，皆读书竹柏山房。春溥著有《开辟传疑》二卷、《古史纪年》十四卷、《古史考年异同表》二卷、《武王克殷日记》一卷、《灭国五十考》一卷、《春秋经传比事》二十二卷、《战国纪年》六卷、《竹书纪年补证》四卷、《孔孟年表》二卷、《孔子世家补订》一卷、《孟子列传纂》一卷、《孟子外书补证》一卷、《四书拾遗》五卷、《古书拾遗》四卷、《开卷偶得》十卷、《论世约编》七卷、《闲居杂录》二卷。
　　李彦章　字兰卿，侯官人，世居乌石山洋尾园，其地即王应时之西园、林逊之荔水庄也。彦章，嘉庆戊辰年十五举于乡，辛未登进士，授内阁中书，入军机，由内阁侍读典江西乡试，出任广西思恩府，创阳明书院，辟西邕书院，设义学，兴水利，凡营建书舍，勘丈院田，皆旦夕躬亲，权庆远，治如思恩，修庆远府学、宜山县学，复宋黄文节公龙溪书堂，署广西盐法道，任江西吉安府，升江苏常镇通海河务道兼督扬榷，升山东盐运司，未莅任，卒于扬州官廨，粤西请以名宦入祀。卒年四十四岁。彦章历官，务为实效，不求虚名，所至访求名贤祠宇、古迹名胜，遇有碑刻，靡不周览考证。唐《廖州智城洞碑》乃韦敬一称颂韦敬辨之文，《广西志》误指为韦厥碑。《舆地碑记》、《名胜志》又指为韦敬辨所撰。彦章亲至碑下，椎榻全文，跋入文集。宋张南轩《宜州新学碑记》裂为九段，掩入土中，彦章为嵌立大成门下。著有《榕园文钞》六卷、《诗钞》十六卷。兄彦彬，道光癸未进士，官刑部郎，博雅多文。彦彬兄弟以所居有六塘之胜，乃于春晖草庐傍结石画园，近水看山楼，广收书史、名墨、佳画，与家人名辈岁时品评，觞咏为乐。
　　《乌石山志》卷之七终　于麓古天开图画楼，开镌匠吴大擀



《乌石山志》卷之八
仙　释
　　

　　昔程光禄以此山比道家蓬莱、方丈、瀛洲，而金刚表迹、神光见梦，则尤异矣。固宜羽人过此停旌，开士于焉卓锡。客有求九还丹、参三乘禅者，其必访茅君于故宅，结惠远之新社也已，志仙释。
　　　　汉
　　何氏兄弟九人　武帝时父为淮南王客，九人知王必败，遂窜入闽，居于山，凿井炼丹，人称九仙。又尝九日射乌山上，射乌山所由名也。九仙初生，目俱盲，独长者一眼，朗然如日，为诸仙前导。及游莆，遇胡道人，饮龙津庙井水，眼尽开，嗣从福清石竺山、莆九漈湖各乘一鲤仙去，人称九鲤仙，四方乞灵多奇验。
　　　　梁
　　王　霸　自齐时父增渡江入闽，善黄老术，霸幼习之，每至怡山，经宿乃返。尝登乌石，趺坐大石上，年三十游武彝，积十六年始还。旧居山南，凿井有白龟吐泉，炼药既成，点瓦砾为金。是年，闽中斗米千钱，乃鬻金运米食贫者，后以余药服之，旬日如醉，于所居皂荚树下蝉蜕而去。
　　　　唐
　　任　放　天宝中修真于大鹏山，又尝于乌石凿井炼丹，后上升，人遂呼大鹏山为升山，称西峰仙人云。
　　灵观　咸通中神光寺僧也。住山扃户罕接，惟一信士，每至食时送供方开。时与侯官令薛逢及吴兴处士周朴游。
　　　　五　代
　　明慧瀛禅师　永隆院僧也。禅师上堂曰：“出卯用处，不须生善，巧便下座。”
　　彦端　亦永隆院僧也。尝上堂，大众云集，师从座起作舞，谓众曰“会么”？对曰：“不会”。师曰：“山僧不舍道法而现凡夫事，有底不会？”
　　　　宋
　　神解　宋时乌石山僧，乌石山始记于神解，不分名胜、古迹，但记其名目，落落数字，不载寺观、祠庙，以后始有三十六奇之目，《郡志》与他书又互有同异。互见《名胜》乌石山条下。是山志之始，始于神解也。《神解记》止于道山亭，则为熙宁以后乌石山僧矣。《神解记》始于唐，终于宋熙宁，记中有高僧行道处，所云高僧，首应列入《仙释》，惜年代无考。按：《郡志》所载“文炬，唐末僧，亦尝住持乌石。”
　　安文头陀　不知何寺僧，尝游南涧寺，于榛莽中得岩石，侧足以入，摩岩云：“客至不点茶，相看淡如水。白云深谷中，稳坐浮生里。”遂宴坐其间。
　　仁王寺僧　忘其名，喜唱《望江南》，一日忽题壁曰：“不嫌夫婿丑，亦勿厌深村。但得一回嫁，全胜不出门。”或曰：“此僧欲出世矣。”言于当路，延主一刹。未久，若有不乐者，又题云：“当初只欲转头衔，转得头衔转不堪。何似仁王高阁上，倚栏闲唱《望江南》。”
　　　　明
　　洽上人　即德洽，洪武时神光寺僧，精通内典，戒行高峻，蓝光、林鸿时与为方外之游。其时山僧尚有圆极，亦与光、鸿辈往来，尝同玩月纪游于李石之上。
</div>
    <div class="pagination">
<a href="乌石山志_page11.html">上一页</a><span>...</span><a href="乌石山志_page7.html">7</a><a href="乌石山志_page8.html">8</a><a href="乌石山志_page9.html">9</a><a href="乌石山志_page10.html">10</a><a href="乌石山志_page11.html">11</a><span class="current-page">12</span><a href="乌石山志_page13.html">13</a><a href="乌石山志_page14.html">14</a><a href="乌石山志_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
