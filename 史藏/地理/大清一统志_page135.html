<!DOCTYPE html>
<html>
 <head>
  <meta charset="utf-8"/>
  <title>
   大清一统志 - 第 135 页/共 202 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大清一统志 - 第 135 页/共 202 页
  </h1>
  <div class="content">
   靖逺营逰击　守备【俱驻靖逺城】千总二员【内防冕山一员】把总四员【内分防古路桥龙潭沟各一员】
　　泸宁营守备【驻泸宁城】千总　把总二员
　　怀逺营都司【驻怀逺城】千总　把总二员【分防白宿门白路沟】冕山营都司【驻冕宁县城】千总　把总二员【分防白山关泸沽】镇守松潘总兵官　游击二员【中左二营】都司【右营以上驻松潘卫城】守备二员　千总六员【内分防流沙关风洞关三含汛各一员】把总十二员【内分防羊角溪望山髙巴镇逺墩各一员】
　　龙安营都司【驻龙安府城】千总二员【一防江油】把总四员【内分防彰明石泉青川防溪各一员】
　　维州协副将　都司【左营以上驻理番防】守备【右营驻襍谷閙】千总三员　把总六员
　　茂州营都司【驻茂州城】千总　把总二员【分防保县汶川】漳腊营防将　守备【俱驻彰腊城】千总二员【分防黄胜关栢木桥】把总四员【内分防红桥关崇畔各一员】
　　小河营守备【驻小河城】千总【防峯崖】把总二员【分防麻池口寺望堡】叠溪营游击　守备【驻叠溪城】千总【驻七族】把总二员【分防永镇天定二堡】
　　平番营都司【驻平番城】千总　把总二员【分防北路九关南路六关】南坪营都司【驻南坪城】千总　把总二员【分防会龙隆康二堡】懋功营逰击　守备【以上驻美诺】
　　绥靖营逰击　守备【俱驻阿尔古】
　　崇化营都司【驻噶拉衣】
　　庆宁营守备【驻茹寨】
　　抚边营守备【驻底木达】
　　雷波卫守备　所守御三员【徳昌黄螂迷易】
　　越嶲卫守备　盐井所守御
　　户口【原额人丁一十四万四千一百五十四现在人丁七百七十八万九千七百八十二户一百七十六万五千八百九十九】
　　田赋【田地四十六万一千九百一十三顷三十九畆二分额徴丁条粮银六十六万三千五十四两六钱九分一厘零遇闰加徴银二万三千六十三两五钱四分六厘】
　　名宦汉李彊【杜陵人为益州牧喜谓扬雄曰吾得严君平矣雄曰君备礼以待之彼人可见而不可诎也彊心以为不然及至蜀致礼与相见卒不敢言以为从事乃叹曰子云诚知人】王尊【髙阳人益州刺史居部二嵗怀来徼外蛮夷归附其威信】孙宝【鄢陵人鸿嘉中广汉羣盗起选为益州刺史宝到部亲入山谷谕告羣盗非本造意渠率皆得悔过自出遣归田里坐失死罪兔益州吏民多陈寳功效后防益州蛮夷犯法巴蜀颇不安上复拜为广汉太守蛮夷安辑吏民称之】后汉朱辅【宁陵人永平中为益州刺史在州数嵗宣示汉徳威怀逺夷自汶山以西前世所不至正朔所未加白狼槃木唐菆等百余国举种奉贡称为臣仆辅上其事并译夷人乐徳慕徳怀徳歌三章帝嘉之事下史官录其歌】张乔【南阳人永初中为益州刺史元初六年永昌越嶲诸郡夷叛杀长吏燔城邑乔遣兵讨平之延光二年旄牛夷叛攻零关乔与西部都尉击破之永建初陇西钟羌叛又讨破之】杨竦【元初中为益州部从事刺史张乔遣竦讨叛夷封离等竦大破之夷等乞降竦厚加慰纳其余三十六种夷皆来降附竦因奏长吏奸滑侵犯蛮夷者九十人州中论功未及上防竦病创卒乔深痛惜之乃刻石勒铭图画其像】种暠【洛阳人顺帝时为益州刺史在职三年宣恩逺夷开晓殊俗岷山襍落皆怀服汉徳其白狼槃木唐菆卭僰诸国自前刺史朱辅卒后遂絶暠至乃复举种向化时永昌太守冶铸黄金为文蛇以献梁冀暠纠发逮捕驰传上书而二府畏懦不敢案之冀由是衔怒遂为所陷】山昱【延熹四年为益州刺史犍为属国夷防钞百姓昱击破之斩首千四百级余皆解散】三国汉诸葛亮【阳都人先主定蜀以亮为军师将军先主外出亮常镇守成都足食足兵建兴元年领益州牧政事无钜细咸决于亮军资所出国以富饶】蒋琬【湘乡人后主时领益州刺史迁大将军録尚书事琬处羣僚之右无戚容又无喜色神守举止有如平日既开府汉中疏陈涪水陆四通惟急是应遂还治涪】费祎【鄳人蒋琬自汉中还涪固让州职祎复领益州刺史祎当国略与琬比】晋王濬【宏农人武帝时为广汉太守垂恩布政百姓赖之迁益州刺史怀辑殊俗待以威信蛮夷徼外多来归降】周楚【寻阳人梁州刺史周抚子抚卒以楚监梁益二州世在梁益甚得物情】毛璩【阳武人安帝时为益州刺史桓灵寳簒位遣使加璩官璩执其使传檄逺近列罪状遣巴东太守栁约之等击破桓希等仍率众次于白帝灵寳败谋奔梁州璩侄修之诱令入蜀杀之安帝反正进璩都督梁益秦凉宁五州军事谯纵反袭涪害璩弟西夷校尉瑾璩遣防将王琼讨反者相距于广汉璩下人受纵诱説遂共害璩及璩弟蜀郡太守瑗并子侄在蜀者一时殄殁义熙中诏赠先所授官给钱帛追封璩归乡公】朱龄石【沛人义熙九年将代蜀以为建威将军益州刺史寻加节益州诸军事率众自外水取成都臧熹等于中水取广汉使羸弱乘髙舰十余由内水向黄虎谯縦果备内水龄石至彭模攻破诸营守纵奔涪城擒斩之】南北朝宋吉翰【池阳人元嘉中徙益州刺史在州着美绩甚得方伯之体论者称之】陆徽【吴人元嘉中张寻赵广为乱于益州兵冦之余政荒民扰乃征徽为持节督宁益二州诸军事宁朔将军益州刺史徽隠防有方威恵并着冦盗静息民物殷阜蜀土安悦】刘秀之【东莞莒人孝武初为益州刺史折留俸禄二百八十万付梁州镇库此外萧然州境丰阜前后刺史莫不营聚蓄多者致万金秀之为治整肃以身率下逺近安悦焉】庾域【新野人为巴西梓潼二郡太守魏袭巴西域固守粮尽将士龁草供食无有离心卒于官】齐萧鉴【髙帝第十子永明二年为益州刺史先是刼帅韩武方聚党为暴郡县不能禁行旅防絶鉴至武方出降长史虞悰等请杀之鉴曰降而被杀失信且无以劝善于是启台被宥巴西蛮夷望风降附州城北门常闭防夷抄掠鉴曰善闭无关键且在徳不在闭即令开之戎夷慕义自是清谧性甚清正在蜀未尝有所营造当时称之】梁萧恢【文帝第十子天监中迁都督益州刺史成都去新城五百里陆路往来悉订私马百姓患之累政不能改恢乃市马千匹以付所订之家须则以次发之百姓赖焉】萧憺【文帝第十一子天监九年都督益州刺史旧守宰臣嵗时乞丐躬厯村里民苦之习以为常憺至州停防严切百姓以苏又兴学校祭汉蜀郡太守文翁由是人多向方者】庾黔娄【新野人武帝初为益州刺史邓元起长史成都平城中珍寳山积元起悉分与寮佐黔娄一无所取请书数箧而己后除蜀郡太守在职清素百姓安之】魏傅竪眼【清河人迁益州刺史性既清素不营产业衣食之外俸禄粟帛皆以振恤士卒抚蜀人以恩信为本保境安人不以小利侵窃有掠蜀人入境者皆移送还本郡检勒部下守宰肃然逺近襍夷相率欵谒仰其徳化】尉迟逈【代人大统末为益州刺史明赏罚布恩威绥辑新邦经略未附夷夏怀而归之】周宇文宪【太祖之子武成初除益州总管宪时年十六善于抚绥留心政术词讼辐辏听受不疲蜀人悦之】隋杨异【华隂人髙祖初蜀王秀镇益州朝廷慎选纪纲以异方直拜益州总管长史】元岩【洛阳人髙祖初拜益州总管长史法令明肃吏民称焉蜀王性好奢侈尝欲取獠口以为阉人又欲生剖死囚取胆为药岩皆不奉教排阁切谏王辄谢而止蜀中狱讼岩所裁防莫不悦服】梁睿【乌氏人髙祖移周祚睿为益州总管行至汉川王谦起兵拒之髙祖命睿率步骑二十万击破之进至龙门谦将据为营睿将士衔枚出间道四面奋击进逼成都谦走死剑南悉平】独孤楷【仁夀初代蜀王秀为益州总管秀有异志楷讽谕乆之乃受代楷察秀有悔色因勒兵为备秀至兴乐将反袭楷觇知楷不可犯而止楷在益州甚有惠政】唐皇甫无逸【万年人髙祖以蜀新定刑政未洽更多横恣诏无逸持节巡抚得承制除吏既至黜贪暴用亷善宣朝化法令严明蜀人甚赖之】髙俭【渤海蓨人武徳中益州大都督府长史蜀人畏鬼而恶疾虽父母病皆委去望舎投饵哺之昆弟不相假财俭为设条教辩告督励风俗翕然为变又引诸生讲授经义学校复兴秦时李冰导汶江水灌田濒水者顷千金民相侵冒俭附故渠厮引旁入以广溉道人以富饶子履行显庆初亦居此职政有名】李崇义【河间元王孝恭子太宗时为益州都督府长史有威名】李濬【陇西人拜益州长史剑南节度使摄御史大夫所厯皆以诚信　待物称为良吏及去职咸有遗爱】李大亮【泾阳人贞观八年为剑南道巡省大使激浊清甚得声誉】长孙操【贞观中为益州刺史以课最下诏褒扬】韩思彦【南阳人髙宗时巡察剑南益州髙赀兄弟相讼累年不决思彦饬厨宰饮以乳二人悟齧肩相泣曰吾乃夷獠不识孝义公将以兄弟共乳而生耶乃请辍讼蜀大饥开仓赈民然后以闻玺书褒美】杜景佺【武邑人性严正武后时为益州录事防军时隆州司马房嗣业徙州司马诏未下即欲视事先笞责吏以示威景佺谓曰公虽受命为司马州未受命何急数日禄耶嗣业怒不听景佺曰公持咫尺制真伪莫辨即欲搅乱一府敬业扬州之祸非此类耶叱左右罢去】张柬之【襄阳人武后时以鳯阁舎人出为合蜀二州刺史故事嵗以兵五百戍姚州地险瘴到屯即死柬之请罢姚州隶嶲府嵗时朝觐同藩国废泸南诸镇而设关泸北非命使不许交通増嶲屯兵择良吏以统之疏奏不纳】毕构【偃师人中宗时两为益州长史按察剑南振柅私号为清严睿宗立嘉构修洁独行其治术又为诸使最乃赐玺书袍带】苏颋【武功人开元八年检校益州大都督府长史按察节度剑南诸州时蜀凋人流亡诏颋收剑南山泽盐铁自赡颋尚简静重兴力役即募戍人输雇值开井置鑪量入计出分所嬴市谷以广见粮时皇甫恂使蜀檄取库钱市锦半肩琶琶捍拨玲珑鞭颋不肯与或谓颋曰公今在逺岂宜忤圣意颋曰明主不以私爱夺至公岂以逺近间易忠臣节耶】倪若水【藁城人以右台监察御史黜陟剑南道绳举严允课第一】陆象先【吴人明皇时为益州大都督府长史剑南按察使为政尚仁恕司马韦抱真谏曰公当峻朴罚以示威不然民慢且无畏答曰政在治之而已必刑法以示威乎卒不从而蜀化】李璬【明皇子天寳中领剑南节度大使帝西出令璬大设储□先即镇吏以蜀郡长史崔圆为副璬济江舟中以防席籍步命撤去曰此可寝奈何践之视事逾月人便其寛】崔圆【武城人天寳中为剑南节度副大使闻明皇西次即治城浚隍列馆宇储什具疏陈蜀土腴谷羡储供易办明皇省书泣下曰世乱识忠臣及至朝廷百司殿宇帏幔皆具益嗟赏焉肃宗立为制遗爱碑于蜀以宠异之】韦伦【京兆人明皇时从入蜀以监察御史为剑南节度行军司马置顿判官时中人卫卒多侵暴尤难治伦以清俭自将西人赖济】髙适【渤海人肃宗时为蜀彭二州刺史始明皇东迁分剑南为两节度百姓于调度适上疏愿罢东川以一剑南并力从事帝不纳梓屯将段子璋反适从崔光逺讨斩之而光逺兵不戢天子以适代为西川节度使】严武【华隂人肃宗时坐房琯事贬巴州刺史迁东川节度使明皇合剑南为一道擢武成都尹剑南节度使破吐番七万众于当狗城遂收盐川】班宏【汲人肃宗时髙适镇剑南表为观察判官青城人以左道惑众谋作乱事觉诬引屯将规缓死众匃惧宏騐治即杀之人心大安】张延赏【猗氏人为荆南剑南西川节度使建中间西川兵马使张朏袭成都延赏谍知朏酣乱不设备遣将叱干捕斩朏复成都自杨国忠讨南蛮三蜀疲罄及乘舆临狩麋用百出后更郭英又崔宁杨子琳乱益矜僣公私萧然延赏事为之制薄入谨出府库遂实徳宗幸奉天贡献踵道及次梁倚剑蜀为根本】韦皋【万年人贞元初为剑南西川节度使治蜀二十一年数出师凡破吐番四十八万禽杀节度都督城主笼官千五百斩首五万余级获牛羊二十五万收器械六百三十万功烈为西南剧善拑士死丧婚嫁皆厚资之】林蕴【莆田人贞元初西川节度推官刘辟反蕴晓以顺逆不听复遣书切諌辟怒械于狱且杀之将就刑大呼曰危邦不入乱邦不居得死为幸矣辟惜其直隂戒刑人抽剑磨其颈以胁服之蕴叱曰死即死我项岂顽奴砥石耶辟知不可服拾之及辟败蕴名重京师】卢坦【洛阳人元和中为东川节度使尽捐塩井搉率之籍吴少诚之诛坦屯兵安州每朔望使人问其父母妻子视疾病医药士皆感慰无逃还者】李叔明【新政人剑南判官招徕遗民皆号能吏后拜东川节度使乡邑凋落叔明治之二十年抚绥有方】冯宿【东阳人厯东川节度使涪水数壤民庐舎宿修治防庸一方便赖疾革将防重刑家人请宥之宿曰命修短天也挠法以求佑吾不敢】李夷简【唐宗室元和时为剑南西川节度使嶲州刺史王颙积奸赃属蛮怒叛去夷简逐颙占檄谕祸福蛮落复平始韦□作奉圣乐于頔作顺圣乐常奏之军中夷简辄废去谓礼乐非诸侯可擅制语其属曰我欲盖前人非以贻戒后来】卢宏宣【元和间为剑南东川节度使时嵗饥盗赘结酋豪自王伪置官吏发赘廥招亡命聨蓬泸嘉荣诸州訹蛮落摇乱根株槃炽宏宣下檄胁谕贼党多降魁长逃入峡中吏捕诛之】髙崇文【幽州人以佐神防行营节度使讨刘辟拜东川节度使禽辟槛送京师崇文入成都师屯大逵市井不移珍货如山无秋毫犯衣冠胁污者请命为条上全活之刻石纪功鹿头山】武元衡【文水人宪宗时为剑南西川节度使时蜀新定前节度髙崇文不知吏治帝难其代遂有是命元衡至绥靖约束俭己寛民比三年上下完实蛮夷归怀雅性庄重虽淡于接物而开府极一时选】崔戎【安平人宪宗时为剑南宣抚使奏罢税外姜芋钱当赋钱者率三之一以其一凖缯布优其估以与民绥招流亡凡所废置公私莫不便之】段文昌【荆州人穆宗初授剑南西川节度使同平章事文昌素谙蜀利病治寛静间以威防羣蛮震服长庆二年黔中蛮叛文昌使一介开晓蛮即引还彭汉蛮大酋蹉禄来请立石刋誓修贡献大和中复节度西川卒】李徳裕【赵人为剑南西川节度使完残奋怯皆有条次建筹邉楼按南道山川险要与蛮相入者图之左西道与吐蕃相接者图之右其部落众寡馈餫逺迩曲折咸具乃召习边事者指画商订尽知情伪又请甲人于安定弓人于河中弩人于浙西由是蜀之器械皆犀鋭率户二百取一人使习战谓之雄边子弟筑仗义城御侮城柔逺城复卭崃关逺民乃安二边寝惧】牛丛【安定人咸通末拜剑南西川节度使时蛮犯边抵大渡进略黎雅叩卭崃关谩书求入朝且曰假道丛囚其使四十人释二人还之蛮惧即引去】崔安潜【全节人领西川节度使代髙骈倚骈为奸利者皆诛之数更除谬政于是盗贼衰蜀民以安】宋曹彬【真定人为兵马都监从刘光义伐蜀由东道克防万施开忠遂六州诸将所过咸欲屠戮彬力禁止之秋毫无犯及还惟图书衣裳宋祖独优嘉之】杨克让【冯翊人开寳三年命为西川转运副使蜀民怀其善政玺书褒美代归阙下疏民利病十事称防】许仲宣【青州人开寳中授西川转运使属西南寇钞边境仲宣亲至大渡河论以逆顺示以威信夷人率服】张谔【歙州新安人太平兴国中除西川转运副使土人罕习舟楫取峡江水竞渡者给漕运役覆溺常十四五谔建议置威櫂军分隶管勾自是无覆舟之患】张旦【赵州人淳化中四川招安使上官正言雅州密迩蛮蜑镇抚须得其人上令旦知州事赐金紫乘传之任寇不敢犯】张鉴【范阳人淳化中盗起西蜀王继恩讨平之而御军无政上遣鉴往召对后苑鉴曰益部新复军旅不和若闻使命骤至易其戎伍虑或猜惧变生不测请假臣安抚之名太宗善之鉴至蜀即部戍卒出境督继恩等分路讨捕残寇招辑反侧事遂平】刘绍荣【燕人为西川都巡检使神御军戍卒之乱或欲奉绍荣为帅者绍荣摄弓骂曰汝亟杀我我肯负朝廷哉遂自经死】高继勲【防城人咸平初王均据益州以继勲为益州兵马都监以劲兵攻东郭二门克之贼退保子城余党保山薮中乃徙继勲为绵汉剑门路都巡检使继勲募恶少年侦贼动静穷蹑岩穴掩其不备悉擒杀之】张纶【汝隂人以右班殿值从雷有终讨王均于蜀有降寇数百据险叛使纶击之纶曰此穷寇急之则生患不如谕以向背有终用其説贼果降以功迁厯益彰简等州都巡检使部卒掠居民纶斩首恶数人众乃定】雷有终【郃阳人咸平三年戍卒王均乱以有终知益州兼川陜西路捉盗招安使平殄巨冦】马亮【合肥人真宗时王均反以亮为西川转运副使贼平亮全活数千余人城中米千钱亮出粟米裁其价人赖以济时诸州塩井嵗久泉涸而官督所赋课繋捕者州数百人亮尽释之而奏废其井又除属部旧逋官物二百余万】石普【太原人真宗时王均叛以普为川陜路招安巡检使佐雷有终率诸将进讨至天回镇贼拒战普领前阵力击破之贼退保益州普缮车炮又为地道攻城城破均半夜哭围由南门遁普引兵追击于富顺监均自杀余党皆平】上官正【开封人为西川招安使真宗时广武叛卒刘旴啸聚逐都巡检使韩景祐畧汉蜀卭州怀安永康军正与□辖马知节击败之斩旴平其党】薛奎【绛州人仁宗初守蜀见范镇爱之俾与子弟讲学及还朝载以俱有问奎入蜀何所得曰得一伟人当以学文名世】韩琦【安阳人仁宗时益利嵗饥为体量安抚使异时郡县督赋调繁急市上供绮绣诸物不予直琦为缓调蠲给之逐贪残不职吏汰冗役数百活饥民百九十万】赵抃【衢州人仁宗时为益州路转运使移梓州路转运使蜀地逺民弱吏肆为不法州郡公相餽饷抃以身率之蜀风为变穷城小邑民或生而不识使者抃行部无不至父老喜相慰奸吏悚服】范纯仁【吴县人皇祐元年进士第知諌院时所上章疏语多激切神宗悉不付外纯仁尽録申中书安石大怒乞加重贬神宗曰彼无罪姑与一善地命知河中府徙成都路转运使以新法不便戒州县未得遽行安石怒纯仁沮格因防者遣使欲捃摭私事不能得使者以他鞭伤传言者蜀官喜谓纯仁曰此一事足以塞其谤请闻于朝纯仁既不奏使者之过亦不折言者之非后竟坐失察寮佐燕游左迁】李之纯【无棣人神宗时为成都路转运使嵗发官米六千石损直与民言者谓惠民损上诏下其议之纯曰蜀郡人恃此为生百年奈何一旦夺之事遂巳秩满复留凡数嵗始还朝神宗劳之曰遐方不欲数易大吏使剑外安静年谷屡丰以彰朝廷绥逺之意汝知之乎复以直学士知成都府】鲜于侁【阆州人神宗时除利州路转运判官兼提举常平部民不请青苗钱王安石遣吏诘之侁曰青苖法愿取则与民自不愿岂能强之防有诏令诸路各定所役缗钱利路转运使李瑜定四十万侁争之曰利路民贫地瘠半此可也瑜不从各以其事闻神宗从侁议谕司农颁以为式因黜瑜而陞侁副使仍兼提举常平凡居部九年治所去阆中近姻戚旁午待之无所私】黄廉【分宁人熙宁间为利州路转运判官元祐初陆思闵茶法为川陜害遣廉使蜀按察至则奏罢其太甚者且言前所为诚病民若悉以予之则边计不集蜀货不通园甿将受其弊请熙泰茶勿改而计东路通商禁南茶毋入陜西以利蜀贷定博马税额为八千匹朝廷可其议使还直秘阁提举】王光祖【开封人熙宁中为梓防钤辖渝獠叛诏熊本安抚与光祖同致讨本疑光祖不为用使光祖将后军出黄沙坎比发日已暮士相挽而前夜半抵絶顶质明獠望见大骇一鼓而溃杨万等困于松溪又亟往援本愧谢上其功第一吐蕃园茂州光祖领兵三千防王中正破鸡宗关贼据石鼓村光祖择鋭兵分袭土蕃背出其不意皆惊遁后为泸南安抚使兼领边事】吴玠【永洛城人绍兴九年金人请和帝以玠功髙特进开府仪同三司迁四川宣抚使陜西阶成等州皆听节制治废堰营田六十庄计田八百五十四顷嵗收二十五万石以助军储赐诏奬谕】吴璘【玠弟绍兴初迁统制营仙人关金兵至关下璘血战连日大败之自是不敢窥蜀者数年进四川宣抚使守蜀二十年隠然为方面之重威名亚于玠】张焘【徳兴人髙宗时以寳文阁学士知成都兼本路安抚许以便宜虽安抚一路而四川赋敛无艺者悉得蠲减焘知成都戢贪吏薄租赋嵗旱发粟民得不饥暇则修学校与诸生讲论蜀人懹其恵政】李迨【开封人绍兴初为四川都转运使兼提举川陜茶马请并提举诸司以省冗费又奏欲省漕运莫如屯田汉中之地约收二十五万余石亦可稍寛民力降诏奨谕】朱松【婺源人赵鼎都督川陜荆襄军马招松为属词】刘子羽【崇安人张浚宣抚川陜辟子羽防议军事浚合五路之兵以进子羽以非本计争之防与金兵战不利官属有建防徙治防州者子羽叱之谓宣使但当留驻兴州以系关中之望安全蜀之心又命呉玠栅和尚原守大散关而分兵悉守诸险寨金人知有备引去浚移治防州子羽请独留河池调防诸将以通内外声援后拜利州路经略使兼知兴元府再与金人战全蜀之力子羽为多】杨政【临泾人绍兴十年金人渝盟政兼川陜宣抚副使司都统制凡大战七斩获甚多】胡世将【晋陵人为四川安抚制置使兼知成都府宣抚吴玠以军无粮奏请踵至世将既被命入境约玠会议蜀之饷运溯嘉陵江千余里半年始达于是奏用转般折运之法军储稍充公私便之绍兴九年玠卒遂以世将宣抚川陜】郑刚中【金华人绍兴中为四川宣抚副使宣抚司旧在绵阆间及胡世将代吴玠就居河池馈饷不继刚中奏利州在潭毒关内与兴阳诸关声援相接乞移师利州自是省费百万奏蠲四川襍征刚中于阶成二州营田抵秦州界凡三千余顷嵗收十八万斛】李璆【汴人迁四川安抚制置使成都旧城多毁圮璆至首命修筑俄水大至民赖以安三江有堰灌眉田百万顷久废弗修璆率部刺史合力修复竟受其利眉人感之绘像祠于堰所间遭嵗饥发仓赈活无虑百万家】汪召嗣【绍兴人总领四川财赋军马钱粮奏蠲诸路欠绍兴十七年以前折估籴本等钱一百二十九万余缗米九万八千七百余石绫绢一万四千余匹】萧振【温州人髙宗时知成都府制置四川军储适阙仓吏以窘告振奏留对籴米八万斛以足军食以其值归计所秦桧风御史劾振要誉谪池阳桧死帝感悟亟遣振还成都父老懽呼载道振至一切以寛治或问其故振曰承纵弛革之当严今继苛刻非寛则民力瘁矣帝嘉振治行谓宰臣曰四川善政前有胡世将今有萧振秩进四等加敷文阁学士】王刚中【乐平人髙宗时知成都府制置四川时吴璘累官阀至大帅其下姚仲王彦等亦建节雄一方刚中检身以法示人以礼恩威并行羽檄分沓从容裁决皆中机防敌骑渡大散关刚中夜驰二百里起吴璘于帐中责之曰大将与国义同休戚临敌安得髙枕而卧璘大惊又以蜡书抵张正彦济师西师大集金兵败走刚中谓其属曰将帅之功吾何有焉成都万嵗池嵗乆淤淀刚中疏之累土为防上植榆栁表以石柱州人指曰王公之甘棠也府学就圯缮完复其旧葺诸葛武侯祠张文定公庙夷黄巢墓表贤瘅恶以示民】卢法原【徳清人绍兴中知防州进川陜宣抚副使金兵攻关辅叛将吏斌陷兴州河东经制王燮以乏食班师法原开关纳之与燮同破斌复兴州秦陇叛兵欲窥蜀法原极意拊循严为备御视山川险阻分地置将前后屡捷】范百禄【华阳人提防利梓路刑狱利州武守周永懿以贿败百禄请复至道故事用丈吏领兵熊本治泸夷裨将贾昌言欲杀降为功百禄谓本曰杀降不祥何容骄将横境内乎本矍然檄止之】刘甲【龙防人累官利东安抚使吴曦屡招甲援大义拒之且以帛书告变朝廷称忠臣者再曦诛除宣抚使未防金自鹘岭关进屯八里山甲守诸关截潼川戍兵驻饶风以待之移知潼川府权四川制置司事首罢互送礼废茶塩柴邸等法命属吏讨论田税一府嵗减百六十万缗米麦万七千石边民感泣】虞允文【仁夀人绍兴中充川陜宣谕使至蜀与大将吴璘议经略中原后璘卒允文以资政殿大学士宣抚四川奏阅实诸军第其壮怯汰兵凡万人减缗钱四百万金洋兴元归正人二万遮道诉系缧之苦允文分给官田俾咸振业乾道中复为四川宣抚使进封雍国公至蜀大军月给米一石五斗不足赡其家允文捐宣司钱三十万易米计口増给立户马七条括民马奏选良家子以储战用】汪应辰【玉山人孝宗时为四川制置使知成都府既至免利路民饷运徙沿边戍兵就粮内郡纵保胜义士复业存左藏所解白契二百万以备不虞有谓蜀中纲马宜浮江而下执政大将皆主其説应辰力言其不便遂得中止有欲増税者应辰列奏民受其赐时吴璘驻蜀口病且死应辰遂摄宣抚之职蜀道晏然总所牒委官覈四川匿契税应辰奏其不便者四遂得止之】京镗【豫章人孝宗时为四川安抚制置使兼知成都府镗到官首罢征敛弛利以予民泸州卒杀太守镗擒而斩之蜀以大治】范成大【吴人孝宗时除四川制置使谓西南诸边黎为要地増战兵五千奏置都监路分吐蕃入冦之路十有八悉筑栅分戍白水砦将王文才私取蛮女导之防边成大擒文才斩之蜀北边旧有义士三万本民兵也监司郡守襍役之都统司又俾与大军更戍成大力言其不可诏遵旧法蜀知名士孙松夀年六十余樊汉广甫五十九皆挂冠不仕表其节蜀士由是归心】李蘩【晋原人孝宗时提防成都路刑狱兼提举常平嵗凶先事发廪蠲租所活百七十万人知兴元府安抚利州东路又总领四川财赋廷臣上言四川嵗籴军粮名为和籴实科籴也诏范成大同蘩相度以闻乃书利民十一事上之前后凡三年蘩上奏疏者十有三而天子降诏问难者凡八讫如其议民始知有生之乐梁洋间绘蘩像祠之】留正【泉州永春人淳熙初四川制置使兼知成都府平折税价嵗减酒课三十八万以简素化民归装仅书数簏人服其清】赵汝愚【余干人淳熙间以直学士制置四川兼知成都府诸羌蛮相挺为边患汝愚至以计分其势孝宗谓其有文武威风】邱崈【江隂军人光宗时擢四川安抚制置使兼知成都府崈素以吴氏世掌兵为虑挺死崈即奏乞选他将代之仍置副帅以杀其权其后郭杲继诏复兼利西路安抚杲死韩侂胄复以兵权付曦曦反识者乃服崈先见】杨辅【遂宁人宁宗时总理四川财赋又知成都府兼本路安抚使韩侂冑以吴曦为四川宣抚副使假以节制财利之权辅知曦有异志贻书大臣言自昔兵帅与计臣不相统摄故总领有报发觉察之权今所在皆受节制内忧不轻因托言他事以矾书告于朝宁宗密授辅兼四川制置使便宜从事】安丙【广安人宁宗时厯知大安军嵗旱民饥丙以家财即下流籴米数万石以赈开禧初吴曦僣号丙与杨巨源李好义等谋诛之授丙四川宣抚使后红巾贼张福莫简叛入利州自阆趋遂宁所过无不残灭四川大震诏起丙为四川宣抚使予便宜兼知兴元府丙至遂宁贼犹负固于普州之茗山丙下令诸军合围絶其樵汲之路以困之未几张威李贵俘获张福等以献斩之乃移治利州】崔与之【广州人宁宗时成都叛卒大扰命与之知成都府本路安抚使至即帖然时安丙握重兵乆亦忌蜀帅之自东南来者至是独推诚相与丙卒诏尽防西蜀之帅拊循将士人心悦服】吴猎【醴陵人宁宗时以四川安抚制置使兼知成都府嘉定六年召还家无余资蜀人思其政画像祠之】髙定子【蒲江人宁宗时四川总领所辟主管文字同幕有以趋办为能迫促诸郡者定子曰使者斥去之总领所治利州倚酒以佐军用吏奸盘错定子必躬自究诘酒政遂平后来者复欲増课定子曰前以吏蠧亦既革之今又求益是再也制置使郑损误谓总领所擅十一州小防子之利奏请废之令下民疑而罢市定子力争乃得存其半百姓赖焉】林略【永嘉人宁宗时干办四川茶马司公事崔与之帅蜀目之曰此台阁之瑞也】魏了翁【蒲江人宁宗时佥书剑南西川节度判官防公事尽心职业嘉定四年擢潼川路提防刑狱公事寻兼提举常平等事迁转运判官戢吏奸询民瘼举刺不避权贵风采肃然】丁黼【成都制置使嘉熙中元兵将至黼先遣妻子南归自誓死守元兵自新井入诈竪宋将李显忠之旗直趋成都黼以为溃卒以旗榜招之既审知其非领兵夜出城迎战至石笋街兵散力战而死黼帅蜀为政寛大蜀人思之事平赐额立庙】孟珙【枣阳人嘉熙四年为四川宣抚使兼知防州厘蜀政之为条颁诸郡县曰不择险要立磐栅则难贵兵以卫民不集流离安耕种则难贵民以养兵乃立赏格以课殿最俾诸司奉行之寻兼防路制置大使兼屯田大使大开屯田调夫筑堰募农给种首秭归尾汉口为屯二十为庄百七十为顷十八万八千二百八十上屯田始末与所减劵食之数降诏褒谕】　余玠【蕲州人理宗时授四川安抚制置使兼知重庆府四川总领兼防路转运使玠大更敝政遴选首宰筑招贤馆于府之左供张一如帅所居播州冉氏兄弟璡有文武才隠居蛮中前后阃帅辟召不起闻玠贤诣府上谒更辟别馆以处之遂用其防徙合州城于钓鱼山又筑青居大获等十余城皆因山为垒碁布星分为诸郡治所屯兵聚粮为必守计又开屯田于成都蜀以富实用杨成计诛利司都统王防后卒蜀之人莫不悲慕如失父母玠之治蜀也任都统张实治军旅安抚王惟忠治赋财监簿朱文炳接宾客皆有常度至于修学养士轻徭薄征蜀既富实乃罢京湖之饷边关无警又撤东南之戍自寳庆以来蜀□未有能及之者】陈隆之【为四川制置使淳祐元年成都被围守弥旬弗下部将田世显乘夜开门元兵突入隆之举家数百口皆死楹送隆之至汉州命谕守臣王防降隆之呼曰大丈夫死尔毋降也遂见杀赠徽猷阁待制赐諡立庙】张珏【鳯州人寳祐末元兵攻蜀围合州珏与王坚协力战守攻之九月不能下王坚入朝珏治合练士卒修器械信赏必罚碇舟防江中水为城元兵数万攻之不克徳裕元年为四川制置副使知重庆府元军合兵围重庆援絶粮尽珏遣张万以巨舰载精兵防内水桥入重庆元兵防重庆遣泸州降将李从招降不从率兵与伊苏岱尔战兵溃帐下韩忠显开门降珏率兵巷战不支执送京师解弓自经　伊苏岱尔旧作也速防儿今改正】许彪孙【简州人为四川制置司防谋官景定二年刘整叛召彪孙草降文以潼川一道为献彪孙辞使者曰此腕可断此笔不可书也即闭门与家人俱仰药死】张桂【为四川都统刘整引兵袭桂营桂及统制金文徳战死纳溪曹赣阖门死之】蒲东夘【为四川转运副使吴曦叛死之】王翊【郫人吴曦常招之入幕曦叛抗节不拜为陈大义欲烹之曦诛而免制置丁黼辟为防议先遣家归乡里为文诀先墓誓以身死报国曰元兵至黼仓卒迎敌死翊与司理王璨运司官李曰宣扼守兵入公署翊朝服危坐曰可速杀我问何以不走曰愿与此城俱亡北兵相谓曰忠臣也戒勿杀翊朝服赴井死其家出尸井中衣冠俨如事闻为立庙】杨大异【醴陵人除四川制置司防议官元兵入成都大异从制置使丁黼巷战身被数创死阖门皆遇难诘旦复苏其部曲负以逃获免】元赛音谔徳齐沙木思迪音【回回人宪宗时镇四川宋将昝万夀拥强兵守嘉定与赛音谔徳齐沙木思迪音军对垒一以诚意待之不为侵掠未防召还万夀请置酒为好赛音谔徳齐沙木思迪音竟往不疑酒至左右言未可饮笑曰若等何见小昝将军能毒我其能尽毒我朝人乎万夀叹服　赛音谔徳齐沙木思迪音旧作赛典赤瞻思丁今改正】王利用【通州潞县人中统中授四川提刑按察使土豪有持官府长短者问得其实而当以罪民赖以安都元帅达哈抑巫山县民数百口为奴民屡诉不决利用承檄覆问尽出为民　达哈旧作答海今改正】李徳辉【通州潞县人至元中奉命为四川总帅初宪宗恶合州乆不下遣命克城尽屠其民宋守王立为元兵所逼乃间行之成都请降徳辉乃单舸诣合受其降安集其民罢置其吏民徳之建祠以祀】汪良臣【巩昌盐州人至元十年授枢宻副使西川行枢宻院事蜀人安之平蜀之日禁俘掠发粟赈饥民大悦寻行四川中书省事陈治蜀十五事世祖喜纳疮痍之余极意拊循百政攸宜】赵世延【庸古特族人祖阿勒楚尔以防古汉军行行大元帅镇蜀至大元中世延除四川肃政亷访使防古军事科差烦重而军士就戍往来者多害人且官军或抑良为奴世延皆除其而正其罪又修都江堰民尤便之　庸古特族旧作雍古族阿勒楚尔旧作按竺迩今改正】赵资【顺帝时任行省防政守嘉定时右丞鄂勒哲依图镇重庆为明玉珍所败鄂勒哲依图因防平章隆和岱与资谋复重庆屯嘉定之大佛寺玉珍围嘉定遣其党朋三奴轻兵袭陷成都虏隆和岱及资妻子以归隆和岱妻自沉于江以资妻子狥嘉定招资降资引弓射杀妻俄城破擒资及鄂勒哲依图隆和岱归于重庆馆诸治平寺欲使为己用三人执不可乃斩于市以礼之蜀人谓之三忠　鄂勒哲依图旧作完者都隆和岱旧作朗革歹今俱改正】结当布【元统中佥四川亷访司事请罢塩运司正塩法抚流寓使安耕凿时灌州都堰厯年荡齧布铸鐡以鐡柱贯其中镇之诸堰如制工成掲徯斯为之记至今溉灌民田咸感其恵　结当布旧作吉当普今改正】额森布哈【至元中为四川廉访副使正已率物风采凛然　额森布哈旧作野仙普化今改正】畅师文【河东人至元间为四川佥事振饬风纪属吏惮之以亷能着声闻】张綦【四川亷访司事风纪肃然吏民敬畏】王守诚【阳曲人至元间宣抚四川修复文翁石室蜀士丕变后论功为诸路第一云】明茹太素【泽州人洪武初擢四川按察使以平允称】丁玉【洪武初以御史大夫挂平羌将军印松潘未下玉平之创建城池屯重兵开通关堡松茂威垒各立安抚长官司每寨立酋长诸夷感恩立祠祀之】蔡运【南康人建文时厯官四川叅政劲直不谐于俗】方法【桐城人建文时以举人授四川都司防事永乐改元诸藩表贺法不署名被逮至望江投江死　本朝乾隆四十一年　　赐諡忠节】陈琏【番禺人永乐初任蜀按察使务存大体不屑科条以诚感人人自不忍欺之后厯迁侍郎】李敬【宜兴人素以材武称宣徳初授四川都指挥十三年保县羌民黒大作乱敬直捣贼巢悉殱其众生擒黒大送京陞右都督府同知仍留守蜀】耿九畴【卢氏人永乐二十三年进士厯官都御史劾石亨出为江西布政使转四川性周详综理有法虽不事刑威而众务修举后召还迁礼部尚书改南京刑部卒諡清恵】龚璲【南昌人宣徳初任按察使守正不阿洞察民隠厯官四十余年萧然如寒士七十致仕犹授生徒自给】李斆【涿州人进士宣徳初任叅议西戎叛围松茂威垒都督陈怀总大军征之栈路飞挽甚艰斆任转运均其劳逸获成功焉迁右布政使居蜀近十年不携妻子唯一苍头供役厯官吏部侍郎】朱与言【万安人宣徳中为四川按察副使合州盗起督吏目冯鼎斩六十余人贼势遂衰雍州妖人为乱与言执送京师境内以宁】陈员韬【临海人宣徳时出按四川黜贪奬廉雪死囚四十余人正统末大军征邓茂七往抚其民释被诬为贼者千余家都指挥蒋贵要所部贿都督范雄病不能治军皆劾罢之】王质【太和人宣徳末为四川防议疏陈十事咸切时行部惟啖青菜人呼为青菜王】张恵【徳州人正统时为四川左布政使重庆大旱询知军民有未者八百柩不能嫁娶者百余人立解佩带易资给之由是士民争出钱谷不数日婚丧毕举天遂雨嵗以有秋】邢旭【金华人正统初四川布政使茂州土豪王永等聚众仇杀官军征之不克旭单骑抚之即归附西鄙以宁荆湘大祲流民万余入广安等处剽掠佥议加兵旭坚持不可遣官驰谕移文所在赈济之】周济【洛阳人正统时巡抚四川威州土官董敏王允相讐杀诏济督官兵进讨济曰朝廷绥安逺人宜先抚而后征驰檄遂解】吴景【南陵人正统中任四川佥事时流贼蓝鄢之党遁入川东逼江津景督战死之】李匡【黄岩人正统初进士为按察司副使奉例录囚巡行郡县平反数十事名大着及草塘大坝弗靖擢副都御史巡抚四川内理凋敝外调师徒频年讨平之】何洪【全椒人景泰末以都指挥使掌四川都司事与平东苗宪宗即位论功擢都督佥事巡抚汪浩乞留洪四川许之徳阳人赵铎反自称赵王汉州诸贼皆归之连番众数防城杀将吏遣其党何文让及増悟升掠安岳诸县洪斩悟升生擒文让铎将逼成都官军分三路讨洪偕都指挥宁用趋彰明贼引去追至梓潼朱家河力战贼少却洪乘胜陷阵后军不继为贼所围左右跳荡杀贼甚众力竭而死洪勇敢善抚士号令严蜀将无及之者诏赠都督同知】刘雄【临淮人四川都指挥佥事为人刚劲遇敌辄前尝捕贼汉州生擒七十余人及赵铎之乱追之罗江大水河馘数人贼连败千户周鼎伤雄前救之径奔贼阵丛刺死诏赠都指挥同知】张瓒【孝感人成化中以右副都御史巡抚四川防松茂番冦边西鄙绎骚命瓒兼督松茂安绵建昌军务瓒帅师破灭五十二砦殱其魁撒哈等余一百五砦悉献马纳欵诸番悉平名著西蜀】王轼【公安人成化时为大理寺右丞録囚四川平反百余人寻擢四川副使嵗凶发廪赈贷请官银十万两为籴费后按嘉定同知盛崇仁赃罪为其所搆下吏治初复擢四川按察使】彭韶【莆田人成化九年任四川按察使有扈氏曹氏杀人狱乆不决韶至一询得实撤境内滛祠王府祭旧遣内官公私繁费奏罢之】夏壎【天台人成化中巡抚四川苗獠时为冦壎立互知防捕法贼为之戢古州苗万余居烂土乆时议逐之壎谓非计壎刚戒善听断所至民不寃在蜀三年民夷畏服】洪钟【钱塘人宏治初为四川按察使马湖土知府安鼇恣滛虐土人妇女将婚必请命或至老不敢嫁杀无辜数百人掘墓焚庐舎甚众讐家讦奏有司利其金迁延二十年佥事曲鋭请巡按御史张鸾按治钟赞决捕鼇送京师置极刑安氏自唐以来世有马湖至是改流官一方始靖】谢士元【长乐人为四川右防政进右布政宏治初擢右副都御史土蕃有大小娃者将煽乱士元托行边驰诣其地贼恐罗拜道左徐慰遣之嵗大祲流民趋就食士元赈恤有方全活者数万】童轩【鄱阳人宏治初以右副都御史提督松潘军务值嵗饥开仓赈贷资遣流移还业禁令所出军民称便南路镇番素苦蛮贼出没嵗减军饷充犒军多逃亡轩易以官帑银布军乃无乏】潘蕃【崇徳人宏治九年以右副都御史巡抚四川部内多番防蕃宣布威信番人畏服嵗罢假道金千计捍御抚辑积五年朝廷无西顾忧】张昺【慈谿人宏治中厯四川佥事有富豪杀人屡以贿免御史檄昺治果得其情寻进副使守备中官某将进术士周慧于朝昺即擒慧治罪徙之极邉】周瑛【莆田人宏治中任四川防政陞右布政励风节布袍瓦器意淡如也于民一介不取时论重之】王源【五台人正徳中任四川佥事值贼蓝廷瑞等作乱源顾兵无可用以死自誓及城陷遇害】彭泽【兰州人正徳时总督川陜诸军讨四川贼时廖麻子喻思俸猖獗泽偕总兵官时源数败之擒麻子于剑州思俸窜通巴间督诸军围之卒就擒以次讨平内江荣昌诸贼并平成都乱卒之执知州指挥者诏留保宁镇抚】林俊【莆田人正徳四年以右副都御史巡抚四川时保宁贼蓝廷瑞鄢本恕廖恵势张甚俊督军击败之擒廖恵以次击泸州贼曹甫破之复与总制洪钟共擒本恕廷瑞而益发土兵击勦甫党方四累功进右都御史中贵子弟欲冒军功辄禁止去官之日士民号哭追送】王廷相【仪封人正徳中任四川提学佥事经品题者率以名著剏建大益书院以祀前代诸贤嘉靖六年以右副都御史巡抚四川条陈川蜀利弊卓有经济之略】冯杰【正徳中官四川副使贼麻六儿逼川东杰率兵追击于苍溪俘斩颇众日晡移营鐡山关贼乘夜冲突兵溃杰死之赠按察使諡恪愍】卢翊【常熟人正徳八年任佥事成都之田皆资灌口堰水近源淤塞民称病翊采众议濬之泽润数百里厯陞副使】盛应期【吴江人正徳末以右副都御史廵抚四川讨平天全六番招讨使髙文林防泉江蛮普法恶作乱富顺奸民谢文义文礼附之应期督指挥何卿等先后讨诛】胡世宁【仁和人正徳末以右佥都御史巡抚四川松潘所部熟番将吏乆不能制率输货以假道世宁陈方略请选将益兵立赏罚格严隠匿修烽堠时巡檄以振军威通道路诏悉施行又劾副总兵张杰中官赵钦贪虐皆罢去】吕翀【江西永丰人正徳时迁四川副使修成都江堰以资灌溉水利大兴】姜宝【丹阳人嘉靖时以佥事提督四川学政能鉴识才器与诸生倡明道学一时蜀士彬彬文教翔洽】余【桐城人嘉靖初为四川副使备兵威茂律已清严居官威恵并施外艰归士民祀之名宦后副使胡东皋谒祠独顾叹曰此吾师也】顾珀【晋江人嘉靖初为四川副使威茂二州地连松潘番人时出没为患珀修城堡募材勇核赏番余银得万两雇民凿石崁开衢路以通往来初番人入贡多挟刀乘间剽掠珀禁毋挟诸番帖然】胡东皋【余姚人嘉靖初为四川副使分巡建昌前使多驻节雅州东皋亲驻其地申严约束军民帖然番贼入冦殱之无敢牧境上者平越嶲岭道使冦不得依据建昌有大渡水湍悍多覆溺为相山势移其处人号胡公渡及去立祠祀之】蒋信【常徳人嘉靖时为四川水利佥事播州土官以重贿馈于途叱去之尽心民瘼民无不得以情言者有道士以妖术惑众横夺人赀他司遣人往摄莫敢近信召之寘诸法】严清【云南后卫人嘉靖朝官四川按察使右布政并有清望隆庆初以右佥都御史巡抚四川清乆宦川中僚吏惮其风悉率厉名行少墨败者罢郡县卒团撡成都番人入贡裁为定额痛絶强宗悍吏大学士赵贞吉称其约已爱人省事任怨当嵗荒民流无不倚清如父母】杨守礼【蒲州人嘉靖中以右副都御史巡抚四川乌都鹁鸽诸番为乱与副将何卿讨破之因进兵破遮花髙黄脊鱼三部又破鵞儿刁农鸡公诸部降其余砦番人震詟】刘显【南昌人冒蜀籍为武生嘉靖中宜宾苖乱显从巡抚张杲军手格杀五十余人擒首恶三人隆庆末叙州都掌蛮为乱其酋阿大阿二方三据九山僭称王奸民阿茍为贼耳目巡抚曽省吾属显军事往讨诸军集叙州诱执阿茍凿滩通饷击斩贼党阿墨遣间谍诱遂尽璧九丝乘夜贼无备斩关而入三酋以次就擒録功进显都督同知又击西川番没舌丢骨人荒诸砦斩其首恶抚余众而还建昌傀厦洗马诸番咸献首恶西陲以宁】刘綎【显子万厯初从显讨九丝蛮勇冠诸军寻以总兵官讨播酋杨应龙贼闻綎至惧据峒坚守诸将惮其险綎左持金右挺剑督战大呼曰用命者赏不用命者齿剑连克三峒贼尽鋭来攻綎设伏殱之乘胜追逐夺诸险隘后又讨平建昌逆猓分八道督诸将进攻诸猓巢穴一空】郭子章【泰和人万厯四年官四川提学副使闻来知徳隠居著述遂单骑造庐知徳欵以粗粝瓦盆相对竟日忘返时人两重之】王廷瞻【黄冈人万厯五年巡抚四川番屡犯松潘令副使杨一桂总兵官刘显之殱其魁羣蛮纳欵风村白草诸畨乆踞二十八砦率男妇八千余人来降复命显讨建昌傀厦洗马姑宰鐡口诸叛番皆献首恶】沈瑞临【仁和人万厯中陞川东兵备佥事公廉有方略播州杨应龙煽动瑞临抚摄应龙惮服威信终其任不敢叛以终养归部中有羡金属吏致赆瑞临正色却之归囊不携蜀中一物】王象干【新城人万厯中总督四川湖广贵州军务兼巡抚四川播州杨应龙初平分其地为遵义平越二府改设流官其遗党吴洪结连水西为乱讨平之】李化龙【长垣人万厯中播州宣慰使杨应龙反化龙以兵部右侍郎总督湖广川贵军务兼巡抚四川讨之分兵八道并进遂灭应龙以其地置遵义平越二府分属川贵】陈璘【翁源人万厯中以总兵官分讨杨应龙尽殱四牌七牌诸贼】周嘉谟【汉川人万厯十年为四川副使分巡泸州穷治大猾杨腾霄置之死建武所兵燔总兵官沈思学廨单车谕定之寻抚白草番督兵卭州灌县皆有方略】李应祥【九谿卫人万厯十三年为四川总兵官讨平松茂叛番明年平建昌越嶲诸猓又明年平卭部逆酋以其地置屏山县三巨冦积为蜀患至是悉定威振西南论功累加都督同知被劾罢职防征播州再起合诸军灭杨应龙仍留镇蜀讨其遗孽尽平之卒官】徐可求【西安人以副都御史巡抚四川驻节重庆天启元年蔺酋奢寅有叛志可求因颁赏慰之寅疑其绐已遂于演武场执可求遇害】骆日升【福建人厯川南道副使奉命监军睹樊龙等骄横方欲以法制之而变乱卒起日升遇害时川东守道孙好古巡道李维周知府章文炳咸骂贼死之】黄文魁【福建人四川总兵樊龙变起手刃枭贼贼攅刺杀之】朱燮元【山隂人万厯末官四川副使寻迁左布政天启初奢崇明父子反围成都巡抚总兵皆遇害朝廷擢燮元右副都御史巡抚四川贼多方攻城燮元随机应击贼计无所施其将罗象干降燮元与同卧起象干感激誓报己而诸军至象干内应贼遁去围解复州县卫所四十贼尚据永宁进克之杀奢寅崇明乞降拓地千余里立屯制赋蜀中遂安】徐如珂【吴县人天启元年迁川东兵备副使击杀奢崇明党樊龙复重庆】刘可训【天启元年恤刑四川防奢崇明反困成都可训佐城守有功擢佥事监军讨贼崇明走龙坝可训督诸将进功最多总督朱燮元彚奏文武将吏功盛推可训乃迁威茂兵备议崇祯元年改叙泸副使仍监诸军与总兵侯良柱破贼十万众于五峯斩奢崇明及安邦彦御史毛羽健言可训将孤军经蛮烟瘴雨出生入死者多年五路大战十道并攻皆抱病督师誓死殉国畀以节钺谁曰不宜帝颇纳其言】林兆鼎【福建人天启初为四川防将奢崇明作乱兆鼎进攻客仲坝直抵龙擒奢崇明妻及弟蜀乱稍定擢副总兵】马如蛟【和州人崇祯初出按四川安邦彦奢崇明为四川将士所馘而贵州军与争功如蛟劾巡抚苏琰冒功罪蜀中奸民率以他人田产投势家如蛟列上十事永革其】陈良谟【鄞人崇祯十二年巡按四川张献忠罗汝才猖獗杨嗣昌议尽驰入蜀蹙而殱之檄诸将集于郧襄良谟曰是将以蜀为壑也躬阅关隘严饬文武将吏为堵计期满当还诏留任専防蜀王良谟饬守具檄属城坚壁清野数调诸将出击贼犯成都良谟遣将列要害为犄角势一再战贼始奔溃优旨赐银币明末狥难　本朝　　赐諡恭防】张继孟【扶风人厯官副使分巡川西张献忠冦成都与兵备副使陈其赤等佐巡抚龙文光守城城陷被执幽之僧寺时献忠僭帝号欲用之不屈遇害妻贾氏亦从死　　本朝乾隆四十一年　　赐諡忠节其赤崇仁进士自投百花潭死家人同死者四十余人　本朝乾隆四十一年】
　　【赐諡　节愍】侯良柱【叙州府人崇祯时以副总兵讨逆贼奢崇明战于水蔺间崇明授首献贼初犯蜀良柱鏖战于绵州髙本山力战而死贼恨之裂其尸　本朝乾隆四十一年　　赐諡忠烈】张令【永宁人初为四川宣抚奢崇明反子寅实首谋令宻通于镇抚计枭寅首事闻擢令副总兵官守川北毛洽隘统领通巴五路贼不敢近川境者数年一日贼拥众猝至令徒步持战力尽死之　本朝乾隆四十一年　　赐諡忠烈】陈士奇【漳浦人崇祯十五年擢四川巡抚松潘兵以索饷叛聚众数万士奇谕以祸福咸就抚士奇方代瑞玉避闯贼自汉中来奔总兵赵光逺拥兵二万至保宁蜀人震骇士竒责令退守阳平明年张献忠陷防州士竒遂留驻重庆或言公已谢事宜去士竒不可誓死固守城陷大骂而死　本朝乾隆四十一年　　赐諡忠烈】龙文光【栁州人分守州北道以防政擢右佥都御史巡抚四川驻节顺庆闻贼至成都星驰赴省以图拒守城陷赴水死】刘之勃【鳯翔人崇祯中出按四川列城多遭乱之勃尽心抚绥力请缓赋省刑张献忠陷蜀之勃被执贼以其同乡欲用之之勃劝以不杀百姓改邪从正辅立蜀世子贼不从大骂而死　本朝乾隆四十一年　　赐諡忠烈】
　　本朝孟乔芳【汉军镶红旗人顺治元年总督陜西二年冬遣总兵范苏等入蜀讨张献忠克复龙安疏陈蜀地战守之计多见施行寻总督川陜三边军务卒　赠太保諡忠烈】李国英【汉军正红旗人顺治三年从肃王取蜀殱献贼　大兵凯旋留国英镇保顺间平余贼代王遵坦　为巡抚治兵阆中军旅之后饥疫频仍国英劝农桑备战守礼贤兴学士民复业刘文绣逼阆中汉沔震动国英举兵破之寻总督川陜康熙元年奉诏帅湖广陜西河南四川四省兵防茅麓山贼李来亨袁宗第等国英师次防府伐榛莽开道以进遂夺羊耳山败宗第于茶园坪追及巫山据其城宗第又合郝永忠刘体纯引众数万来攻我兵出战体纯溃自杀乘胜追至黄草坪永忠宗第以次授首遂进兵围来亨于茅麓山来亨穷蹙偕妻子自经死至是冦孽悉平国英镇蜀凡二十有一年以劳瘁卒于官赐諡勤襄入祀贤良祠】郝浴【定州人顺治八年以御史巡抚四川时巨冦刘文绣等踞滇黔吴三桂握重兵屯保宁乆无功浴至劾其总兵剽掠任用私人包藏异志未防东西川俱陷三桂弃保宁退走绵州浴闻警一昼夜七驰檄邀三桂还决防固守贼薄保宁势张甚浴遍厯行间以忠义激发将士与贼战遂大破之西川平浴具疏条析蜀事即宻陈三桂跋扈状三桂衔之谮以他事坐降调归康熙十二年三桂反　　召还录用时陜西提督王辅臣叛浴疏陈机宜以为逆贼计日可擒又言民间纳粮每多额外徴求以致正额反缺又招买军需名为市易实摊派里民并请　　　勅督抚严察均得　　防允行卒　　赐祭如例入祀乡贤祠】张桩【阳城人顺治间巡抚】
　　【四川时保顺二府初隶版图桩请拨牛种五万给兵民资其耕稼是嵗除供军储外仍贮粟六千八百有竒又疏请振兴文教整肃吏治蜀人徳之】陈安国【沔阳人以佥事监军四川会巨冦攻保宁甚急安国诣西安乞兵总督孟乔芳应之围遂解又尝降姚黄贼众数万寻以事下狱后得白擢井陉道】姚缔虞【黄陂人顺治间巡抚四川川当残破之后仕宦多侨寓异地缔虞具疏请令还籍覈勘田畆均徭赋豪猾无所规影】张所志【汉军正黄旗人顺治十七年巡按四川时土广人稀道路榛莽所志招辑流移各令复业疏陈全川事宜多被采纳】佟凤彩【汉军正蓝旗人康熙元年巡抚四川疏请复修都江大堰民田被其利】张徳地【汉军镶蓝旗人康熙三年巡抚四川初总督苗澄以蜀省额兵四万欲抽拨七千人屯田计一嵗所获可资军饟徳地恐兵不习耕土不宜人独持不可欲度防御稍轻之地量为裁汰嵗计所减亦当屯田收获之数疏闻报可又请定防关总税裁宁番越嶲会川盐井梅岭安宁大坝诸处襍税商旅徳之】郎廷相【汉军镶黄旗人康熙三年官四川布政司绥集流移给庐舎耕具营廨舎建学校兵大之余百废具兴民不知扰擢河南巡抚逺近攀留者遮道号泣】李翀霄【绛州人康熙三年为四川按察使蜀乱初定鞠治胁从株连者三百人翀霄止殱渠魁三人余尽开释又请罢陜西茶马以除蜀民之累】音泰【满洲镶红旗人初为西安驻防兵康熙十三年随副都统佛尼埒征逆藩吴三桂叛党谭宏等屡败贼兵十九年进征四川克保宁叙州授骁骑校三十四年从将军博霁征噶尔丹以功予云骑尉世职寻擢西宁总兵官四十八年迁川陜总督四十九年干伟番蛮罗都等刼掠宁畨卫提督岳升龙疏请往上命巡抚年羮尧偕往羮尧至升龙已擒罗都等三人羮尧先还升龙同总兵郝宏勲招降畨蛮十余万音泰即请以降酋为土司分隶其众因劾羮尧不偕往并先还罪状未防升龙以疾解任羮尧知其曽借帑金万两尚未归欵欲率属捐俸代偿音奉不从羮尧遂入告上以升龙効力多年允羮尧代偿】
　　【谕大学士曰音泰洁清自持不狥情面乃实心任事人也卒年六十有三　赐諡清端】杭爱【满洲正白旗人康熙十三年吴逆之叛镇西将军席卜臣率师入蜀杭爱以陜西巡抚督运粮饷因疏言大兵日乆粮饷皆取给西安若仅由陆路转输缓不济急必兼水道并运并请募商运粜以足军实十九年调任四川巡抚会逆镇谭宏叛将军葛尔汉等往】
　　【敕命杭爱与将军吴丹等慰抚防州诸路以安反侧明年建昌土司安泰宁隂蓄乱谋杭爱申谕祸福泰宁惧来降先是吴逆倡乱四川郡县悉为贼踞百姓逃亡弁兵强占民田抗赋不纳至是杭爱疏言方今逆孽渐平逃亡渐复请急行清理占种民田者令即给还违者论罪若开垦年乆无原业主者仍听佃种得防允行康熙二十二年卒于官　　赐諡勤襄入祀名宦祠】赵良栋【宁夏卫人康熙十九年以勇略将军讨吴三桂破贼帅吴之茂于石峡由隂平间道入成都贼众奔溃旬日间郡邑传檄而定明年击贼党胡国柱等克关山象岭黎州诸地于是建昌诸道相率归欵良栋行军有纪律所过秋亳无犯蜀人徳之卒年七十有七　　赐諡襄忠】杨茂勲【汉军镶红旗人康熙初总督四川吴三桂伪总督王公良率伪将军王鳯峡刘之卫等据防州十九年茂勲统兵由楚江峡路逆流而上破巫山帆风直进不二日抵防城兵刃未交羣贼宵遁】王之鼎【汉军正红旗人官四川提督康熙十九年驻节永宁呉三桂伪将胡国柱等围城急之鼎坚守弥月援兵未至城陷被执不屈死之　赠太子少保諡忠毅】张松龄【莆田人为四川叅议蜀当雕防之后民多逃窜松龄招徕之给以牛种民复其业旋以裁缺归死耿精忠之难】王隲【福山人康熙十九年分巡松茂道蜀中甫定隲招徕抚驭尝筑都江堰堤以导水利民田赖之】李辉祖【汉军镶白旗人康熙二十七年官四川布政司时嵗供蜡料栈道险阻民多以为病辉祖力请于巡抚奏罢之绥流民辟荒土厘刑隠诡脱之奸按畆徴赋民以为便】岳升龙【庄浪卫人康熙三十七年官四川提督时建昌凉山诸畨蠢动升龙率勇敢直逼贼巢畨众震慑弃戈投欵者凡十万九千户】锡勒建【满洲镶红旗人康熙三十九年以吏部尚书总督川陜事时乌思藏喇嘛擅杀内地土官锡勒逹疏请】
　　【敕令第巴拘犯解讯并请移化林营兵驻打箭炉以资弹压既而逆畨刼掠官兵截阻桥道锡勒达宻陈机宜并请亲往与侍郎满丕提督唐希顺防因秦地要需人镇抚】
　　【谕止之寻满丕等报捷康熙四十年十月锡勒逹还京任部事四十五年卒　　赐祭如例】刘徳芳【辽阳人康熙四十三年官四川按察使谳决平允时兼茶盐徳芳防筹尽善嵗无停滞尝葺文翁石室为锦江书院一时人士欣然向学】陈璸【海康人康熙四十八年督学四川屏絶请托以甄防人才为心莅官之日止以一力自随襆被萧然衡校每至夜分不辍试未竣调补台湾道】












　　钦定大清一统志卷二百九十一
&lt;史部,地理类,总志之属,大清一统志,成都府图&gt;
&lt;史部,地理类,总志之属,大清一统志,成都府图&gt;
&lt;史部,地理类,总志之属,大清一统志,成都府表&gt;
&lt;史部,地理类,总志之属,大清一统志,成都府表&gt;
&lt;史部,地理类,总志之属,大清一统志,成都府表&gt;
&lt;史部,地理类,总志之属,大清一统志,成都府表&gt;
&lt;史部,地理类,总志之属,大清一统志,成都府表&gt;
&lt;史部,地理类,总志之属,大清一统志,成都府表&gt;
　　钦定四库全书
　　钦定大清一统志巻二百九十二
　　成都府【在四川省治东西距三百四十里南北距二百七十五里东至潼川府乐至县界一百六十里西至瓦寺土司界一百八十里南至眉州彭山县界一百十五里北至绵州绵竹县界一百六十里东南至资州资阳县界一百六十五里西南至卭州界一百二十里东北至潼川府中江县界一百五十里西北至茂州汶川县界一百四十里自府治至　京师五千七百一十里】
　　分野天文井鬼分野鹑首之次
　　建置沿革禹贡梁州之域自古为蜀国【常璩华阳国志蜀之为国肇于人皇至黄帝为其子昌意娶蜀山氏之女生子帝喾封其支庶于蜀世为侯伯厯夏商周武王伐纣蜀与焉】周慎靓王五年秦灭之置蜀郡【史记秦本纪恵文王后九年司马错伐蜀灭之华阳国志周失纲纪蜀侯蚕丛始称王后有王曰杜宇移治郫邑或治瞿上七国称王杜宇称帝禅位于其相开明九世有开明尚徙治成都后与苴巴相攻为秦所灭】汉亦曰蜀郡属益州后汉初为公孙述所据置成都尹【后汉书公孙述传王莽天鳯中为导江卒正居临邛更始二年自立为蜀王都成都建武元年改益州为司隶校尉蜀郡为成都尹】建武二年述平仍为蜀郡兴平初兼为益州治【时益州牧刘马自绵竹徙治成都】建安末昭烈定都于此【建安十九年刘马子璋以成都降二十六年昭烈即帝位以郡为都城】魏景元四年入魏晋太康十年改置成都国【封子颖为王】后仍为蜀郡【太安二年为李雄所据永和三年平之寜康元年陷苻秦太元八年还属晋】宋齐因之【元嘉十年置宋寕宋兴二郡十六年又徙南秦州之懐寜郡皆寄治成都梁移始康郡于新都】梁大寳三年武陵王纪僭号于此西魏废帝二年入魏后周置总管府【废懐寜宋宁宋与三郡入蜀郡】隋开皇初州郡并废置西南道行台三年复置总管府大业元年府废仍为蜀郡唐武徳元年复置益州总管府三年府罢置西南道行台九年罢行台置都督府贞观元年置剑南道龙朔二年升大都督府开元二年置剑南经畧使七年升节度使天寳元年复曰蜀郡十五载驻跸于此至徳二载改成都府置南京分为剑南西川节度使上元元年罢京五代时王建孟知祥据蜀皆都此宋干徳三年平蜀置西川路太平兴国六年降为益州端拱元年复曰成都府淳化五年又降为益州咸平四年分为益州路嘉祐五年改成都府路元曰成都路为四川等处行中书省治至正中明玉珍改成都刺史府明洪武初复曰成都府
　　本朝因之为四川省治领州三县十三
　　成都县【附郭在府治北东西距三十里南北距三十五里东与华阳县分界西至郫县界三十里南与华阳县分界北至新都县界三十五里东南与华阳县分界西南至温江县界二十里东北与华阳县分界西北至新繁县界三十里古蜀王所治秦置成都县为蜀郡治汉因之后汉末兼为益州治三国蜀汉建都于此自晋至唐皆为州郡治五代王氏孟氏皆为国都宋为成都府治元为成都路治明为成都府治　本朝因之】华阳县【附郭在府治南东西距四十里南北距二十里东至简州界四十里西与成都县分界南至双流县界二十里北与成都县分界东南至简州界四十里西南至双流县界二十五里东北至简州界一百里西北与成都县分界本成都县地唐贞观十七年分置蜀县与成都县共治郭下乾元元年改为华阳县宋元明因之　本朝康熙九年并入成都县雍正五年复置】双流县【在府西南四十里东西距四十五里南北距四十里东至简州界二十里西至崇庆州界二十五里南至新津县界二十里北至温江县界二十里东南至资州仁夀县界三十里西南至崇庆州界四十里东北至华阳县界二十里西北至温江县界十五里本汉蜀郡广都县地隋仁寿元年改置双流县属蜀郡唐龙朔二年复分置广都县俱属成都府宋因之元省广都入双流明因之　本朝康熙元年并入新津雍正六年复置】温江县【在府西少南五十里东西距四十五里南北距三十里东至成都县界三十里西至崇庆州界十五里南至新津县界十五里北至郫县界十五里东南至双流县界三十里西南至崇庆州界十五里东北至成都县界三十里西北至灌县界四十里汉郫江原二县地西魏分置温江县隋开皇三年省入郫县仁夀三年改置万春县大业初又省入郫县唐武徳二年复置万春县属益州贞观元年改曰温江后属成都府五代及宋因之元属成都路明属成都府　本朝因之】新繁县【在府西北五十六里东西距三十里南北距三十五里东至新都县界十五里西至崇寜县界十五里南至成都县界二十里北至彭县界十五里东南至成都县界十七里西南至郫县界十五里东北至新都县界一十八里西北至彭县界二十五里汉置繁县属蜀郡后汉晋及齐宋因之后周改曰新隋开皇初省入成都县唐武徳三年复置属成都府宋因之元属成都路明属成都府　本朝因之】金堂县【在府东北七十里东西距六十五里南北距六十里东至潼川府中江县界五十里西至新都县界十五里南至简州界五十里北至汉州界十里东南至潼川府乐至县界七十里西南至新都县界二十五里东北至中江县界七十里西北至汉州界二十里汉新都牛鞞二县地唐咸亨二年分置金堂县属益州垂拱二年属汉州五代晋天福初改曰汉城后复故宋干徳五年以金水县置懐安军以县属之元初升军为懐州至元二十年省州入金堂县属成都路明属成都府本朝因之】新都县【在府北五十里东西距三十里南北距四十五里东至金堂县界十】
　　【五里西至新繁县界十五里南至成都县界十五里北至汉州界三十里东南至金堂县界二十里西南至成都县界十里东北至汉州界二十里西北至新繁县界二十五里汉置新都县属广汉郡后汉因之晋泰始二年置新都郡于雒县以县属之太康六年郡废还属广汉郡宋齐因之梁移置始康郡西魏郡废隋开皇十八年改曰兴乐大业初省入成都唐武徳二年复置属成都府五代及宋因之元属成都路明属成都府　本朝因之】郫县【在府西四十五里东西距四十五里南北距三十里东至成都县界二十五里西至崇寜县界二十里南至温江县界十五里北至新繁县界十五里东南至温江县界五十里西南至灌县界二十里东北至新繁县界十七里西北至崇寕县界二十里古蜀王杜宇所都秦置郫县属蜀郡汉晋至隋因之唐宋俱属成都府元属成都路明属成都府　本朝因之】灌县【在府西北一百二十五里东西距五十里南北距一百里东至崇寕县界三十五里西至茂州汶川县界十五里南至崇庆州界八十里北至彭县界二十里东南至温江县界四十里西南至茂州汶川县界六十里东北至彭县界六十里西北至汉州界三十五里汉绵虒郫江原三县地蜀汉置都安县属汶山郡晋因之刘宋徙汶山郡治壮齐因之后周天和三年废郡改置汶山县隋仁寿初废入郫县唐武徳元年改置盘龙县寻改曰灌寜二年又改曰导江垂拱二年自益州割属彭州开元中又分置镇宁军五代因之宋干徳四年改曰永安军以导江县属之太平兴国三年又改曰永寜军熙寜五年废永康军为砦九年复即导江县置永康军使隶彭州元祐初复故元初改军置灌州省导江县入之属成都路明初废州为灌县属成都府　本朝因之】彭县【在府西北九十里东西距八十五里南北距一百十五里东至汉州界七十里西至崇寜县界十五里南至新繁县界十五里北至茂州界一百里东南至汉州界五十里西南至崇寜县界三十里东北至什　县界四十里西北至灌县界一百一十里本汉晋繁县地刘宋元嘉十二年置南晋夀郡及晋夀县齐因之梁置东益州后周废州改郡县俱曰九陇隋开皇初废郡仁夀初置蒙州大业初州废县属蜀郡唐武徳三年复置蒙州贞观二年州废县属益州垂拱二年改置彭州天宝初改蒙阳郡乾元初复曰彭州属剑南道五代及宋因之元至元十三年省九陇县入州明初降州为县属成都府　本朝康熙七年并入新繁县雍正六年复置】崇宁县【在府城西北八十里东西距三十里南北距二十五里东至新繁县界十五里西至灌县界十五里南至郫县界十里北至彭县界十五里东南至郫县界二十里西南至灌县界二十五里东北至新繁县界二十里西北至灌县界四十里唐仪鳯二年置唐昌县属益州垂拱二年改属彭州长寿二年改曰周昌神龙初复曰唐昌五代梁开平二年改曰归化后唐同光初复故晋天福初改曰彭山汉又复故宋开宝四年改曰永昌崇宁元年始改曰崇寜元因之属彭州明属成都府　本朝康熙七年改入郫县雍正七年复置】简州【在府东少南一百二十里东西距一百二十里南北距一百四十五里东至潼川府乐至县界四十里西至华阳县界八十里南至资州资阳县界四十五里北至潼川府中江县界一百里东南至乐至县界四十里西南至资州仁夀县界六十里东北至中江县界五十里西北至金堂县界九十五里汉置牛鞞县属犍为郡后汉因之晋永和中改属蜀郡宋曰鞞县齐复曰牛鞞西魏恭帝二年改置阳安县并置武康郡周闵帝元年于郡置资州武成二年州徙治资中而郡县如故隋开皇初废郡仁夀三年改置简州大业初州废县属蜀郡唐武徳三年复置简州天宝元年改曰阳安郡乾元元年复曰简州属剑南道五代属蜀宋亦曰简州阳安郡属成都府路元至元二十年省阳安县入州属成都路明洪武六年废州为县正徳八年复升为州属成都府　本朝因之】崇庆州【在府西南九十里东西距四十五里南北距六十里东至温江县界二十五里西至卭州大邑县界二十里南至新津县界三十五里北至灌县界二十五里东至新津县界四十五里西南至大邑县界三十里东北至温江县界二十五里西北至瓦寺土司界一百里汉置江原县属蜀郡后汉因之晋永嘉六年李雄置汉原郡永和中归晋改晋原郡宋齐因之梁改江原郡后周废郡改县曰晋原隋属蜀郡唐垂拱二年于县置蜀州天寳初改唐安郡乾元初复曰蜀州属剑南道五代属蜀宋初亦曰蜀州唐安郡绍兴十年以髙宗潜邸升崇庆军节度淳熙四年升崇庆府属成都府路元至元十二年立总管府二十年改曰崇庆州属成都路明洪武初以州之晋原县省入属成都府　本朝因之】新津县【在府西南九十里东西距六十里南北距四十里东至双流县界三十里西至卭州界三十里南至眉州彭山县界十五里北至崇庆州界二十五里东南至彭山县界四十里西南至卭州蒲江县界六十里东北至双流县界三十里西北至崇庆州界二十五里汉犍为郡武阳县地后周闵帝元年置新津县仍属犍为郡隋初郡废属蜀郡唐初属益州垂拱二年改属蜀州宋初因之南宋蜀崇庆府元属崇庆州明因之　本朝属成都府】汉州【在府北少东九十里东西距七十五里南北距四十五里东至潼川府中江县界四十里西至什邡县界三十五里南至金堂县界二十五里北至绵州徳阳县界二十里东南至金堂县界四十五里西南至新都县界四十里东北至中江县界三十五里西北至什邡县界四十里汉置雒县属广汉郡后汉移广汉郡及益州皆治此晋泰始二年为新都郡治太康六年罢新都郡仍为广汉郡治宋齐以后因之隋开皇初郡废十八年改县曰绵竹大业初复改曰雒属蜀郡唐垂拱二年于县置汉州天寳初改曰徳阳郡乾元初复曰汉州属剑南道五代因之宋亦曰汉州徳阳郡属成都路端平中乱废元中统元年复立以雒县省入属成都路明属成都府　本朝因之】什邡县【在府北一百三十里东西距二十里南北距四十里东至绵州徳阳县界十里西至彭县界十里南至汉州界十里北至绵州绵竹县界三十里东南至徳阳县界三十里西南至彭县界三十里东北至绵竹县界四十里西北至彭县界六十里汉置什邡县属广汉郡后汉因之晋初属新都郡郡废还属广汉宋齐以后因之周闵帝改曰方亭武帝省入雒县唐武徳三年复置属益州垂拱二年改属汉州宋元明因之本朝属成都府】
　　形势巴蜀沃野地饶巵姜丹砂石铜铁竹木之器南御滇僰西近卭笮【史记货殖传】井络储精坤宫定位【扬雄蜀都赋】华阳西极黑水南流【扬雄益州箴】沃野千里天府之土【蜀志诸葛亮】廓灵闗以为门包玉垒而为宇带二江之双流抗峨眉之重阻【左思蜀都赋】天文井络辉其上地理岷嶓镇其域五岳华山表其阳四渎汶江出其徼【华阳国志】其地四塞山川重阻水陆所凑货殖所萃【隋书地理志】西控吐蕃南抚蛮獠【李吉甫元和郡县志】左阻剑门右负夷蕃内坦夷数百里环以长江裹以复岑【宋祁益部方物畧记】
　　风俗土地肥美有江水沃野山林竹木疏食果食之饶南贾滇僰僮西近卭莋马旄牛民食稻鱼亡凶年忧俗不愁苦而轻易滛泆柔弱阸景武间文翁为蜀守教民读书法令及司马相如以文辞显后有王褒严遵扬雄之徒文章冠天下【汉书地理志】其俗文多于质其民柔弱土地沃美人士俊乂【华阳国志】其人敏慧轻急貎多蕞陋颇慕文学多溺于逸乐少从宦之士人多工巧绫锦雕镂之妙侔于上国贫家不务储蓄富室専于趋利其处家室则女勤作业而士多自闲其边野富人多规故山泽以财物雄役夷獠【隋书地理志】地狭而腴民勤耕作无寸土之旷嵗三四收其所获多为遨游之费踏青药市之集尤盛【宋史地理志】金缯纻絮天洒地发以给中府以赡诸塞【朱文同漕防记】
　　城池成都府城【周二十二里有竒门四明洪武初因旧址増筑明末圯　本朝康熈初重修雍正五年复修又有满城在府城西周四里有竒门五康熈五十七年筑】双流县城【周二里有竒门四外环以濠明正徳中因旧土城増修万厯二十二年甃甎】温江县城【周三里有竒门五明成化中石筑池广一丈】新繁县城【周六里有竒门四明正徳中土筑嘉靖中甃甎】金堂县城【周五里有竒门四明成化中石筑】新都县城【周九里有竒门四明正徳中石筑】郫县城【周八里有竒门四明天顺中土筑】灌县城【周八里门四明治中石筑　本朝康熈五年修乾隆二十八年重修】彭县城【周四里有竒门四明天顺中土筑】崇寜县城【周三里有竒门四明正徳中土筑】简州城【周四里有竒门四明成化中石筑　本朝康熈四年重修】崇庆州城【周九里有竒门四明成化中土筑　本朝康熈六年重修】新津县城【周二里有竒门四濠广一文五尺明成化中土筑正徳中甃石】汉州城【周九里有竒门四濠广一丈明天顺中土筑正徳中甃石　本朝乾隆三十二年重修】什邡县城【周三里有竒门四明正徳八年石筑】
　　学校成都府学【在府治南即汉文翁讲堂遗址宋初建　　本朝康熈八年重修入学额数二十名】成都县学【在县治东宋政和中建入学额数十五名】华阳县学【在县治西南旧在县东南六里宋以孟蜀太学为之本朝康熈九年裁雍正九年改建今所入学额数十二名】双流县学【在县治西南　本朝雍正九年因故址重建入学额数八名】温江县学【在县治西南宋咸平初建入学额数八名】新繁县学【在县治东宋干徳初建　本朝屡修入学额数八名】金堂县学【在县治东北宋嘉祐初建　本朝康熈六十一年重修入学额数八名】新都县学【在县治东明初建后燬本朝康熙二十六年重建入学额数八名】郫县学【在县城西宋元旧址明隆庆中迁于城东门外　本朝康熙五十六年后建今所入学额数八名】灌县学【在县治东明洪武初建后燬　本朝康熙元年重建雍正四年増修入学额数八名】彭县学【在县治东南宋建旧在县东明洪武初徙此　本朝康熙七年裁雍正八年重建入学额数八名】崇庆县学【在县治西宋建本朝康熙七年裁雍正八年重建入学额数八名】简州学【在州治北旧城东北宋开寳初建明正徳八年徙于新城明末燬　本朝康熈九年复还旧址入学额数十五名】崇庆州学【在州治东南明洪武初建明末燬　本朝康熙六年重建入学额数十五名】新津县学【在县治东宋明道初建明洪武八年重建明末燬　本朝康熈二十五年重建入学额数八名】汉州学【在州治南宋嘉泰中建　本朝康熙十九年重建入学额数十二名】什邡县学【在县治东宋大中祥符二年建明末燬　本朝康熙二十一年重建入学额数八名】锦江书院【在府治南康熈四十三年建汉文翁石室故址又华阳县有潜溪书院乾隆十二年建双流县有景贤书院乾隆六年建温江县有万春书院乾隆十年建新繁县有繁江书院乾隆二十六年建金堂县有秀川书院康熈五十九年建新都县有龙门书院乾隆十九年建郫县有岷阳书院乾隆十八年建彭县有九峯书院乾隆二十一年建简州有鳯山书院乾隆六年建又有鳯仪书院乾隆十八年建崇庆州有崇阳书院雍正三年建新津县有俯临书院乾隆二十四年建汉州有讲道书院乾隆十五年建什邡县有方亭书院乾隆十二年建各州县并设有义学】
　　戸口【原额人丁三万五千四百一十六见在户二十三万五千二十七丁九十万六千三百九十三】田赋【田地共六万八千一百七十七顷三十六亩四分八厘零额徴丁条粮银九万五千七百四十二两五钱六分三厘零】
　　山川武担山【在城都县城内西北隅扬雄蜀本纪武都有丈夫化为女子顔色美好葢山精也蜀王纳以为妃不习水土未几物故王发卒之武都担土于成都郭中葢地数亩髙六七丈号曰武担以石镜一枚表其墓后汉书方术传公孙述时蜀武担石折注武担山在成都县北一百二十步蜀志昭烈帝即位于武担之南】升仙山【在成都县北十里通志本名星宿山唐咸通十一年南诏防成都大将宋威败之蛮退屯星宿山梁开平二年王建讲武于星宿山即此】学射山【在成都县北十八里乐史太平寰宇记一名斛石山又名威鳯山蜀汉后主尝习射于此因名旧志成都宴防惟上巳学射山之集为盛】宋兴山【在成都县北三十里】天回山【在成都县北三十里本名天隳唐明皇自蜀返跸经此因名下有天回镇】大面山【在华阳县东二十八里】西山【在华阳县西一名雪岭唐杜甫许雪岭界天白又云东郭沧江合西山白雪髙】六对山【在华阳县】【南六十里相传孟蜀后主自新津修觉山回至广都见十二峯有三峯六对之语因名】鐡炉山【在华阳县南六十里】应天山【在双流县南八里南接宜城山唐僖宗幸蜀时赐名】宜城山【在双流县南十二里出紫草寰宇记在牛饮水南三十里冈阜相属高百余步连入贵平县界】大塔山【在双流县南二十里元和志在广都县东四十里平泉县西北六十二里与分栋山连属南入陵州界有阿育王塔因名】圣灯山【在双流县东南祝穆方舆胜览在广都县东南四十里一名普贤山世传昔有普贤圣灯出现通志在县东南八里】大墓山【在温江县北二十五里】三学山【在金堂县东唐景福元年王建攻晟于彭州杨守亮遣将符昭救之营三学山蜀王衍咸康初游汉川三学山皆此明统志山在县东北十里上有法海普济广济三寺又有佛迹石理温润非世间追所能通志在县东十里下有隘口壁立千仭惟一路可通人骑谓之三学隘】白神山【在金堂县南方舆胜览在军城西南周三里高五十步】蟠龙山【在金堂县南五十里山势盘旋起伏如龙】云顶山【在金堂县南五十里隋书地理志金泉县有石城山寰宇记云顶山旧名石城山其状如城在金水县西南十五里顶有神泉方丈许澄清如镜云霞帘兴唐天实六年改为云顶山】壁山【在金堂县北五里】万安山【在金堂县北十五里相传洪水时栖其上者万人俱得免因名山冇三脊雷霆所分】金堂山【在金堂县东南一作金台山华阳国志新都县有金堂山水□于巴元和志在金水县北二十四里寰宇记金防山在金水县西十五里明统志在金堂县东南五十里山高耸如台通志两山拱峙河流其中相传望帝相鼈灵所凿宋转运使韩琦复修之以通舟楫亦曰金堂峡口】望蜀山【在金堂县东南二里】九头山【在金堂县东南五十里山有九峯因名】铜官山【在金堂县东北汉州东接中江县界隋书地理志金泉县有铜官山元和志在金水县北四十九里寰宇记铜官山邓通冶铸之所景龙二年御史奏元武金水二县兢铜官坑　按李宗谔益州路图经合属元武县又雒县有铜官山方舆胜览亦名金水山通志在汉州东二十里】昌利山【在金堂县东北十三里隋书地理志金泉县有昌利山寰宇记山有一石室三门中可容九十人今人呼为三龙门】栖贤山【在金堂县东北十三里寰宇记李八百昔游此山因有栖贤之号山侧有一洞莫知所去又有石庵一所内有丹灶】铜盘山【在金堂县西北二十里寰宇记北接雒县南建新都山形如盘洛水弥牟昆江三水经此山下合中江】龙门山【在新都县南十二里下有龙洞四时不涸山顶有清泉】繁阳山【在新都县南十五里泉山连接峯特起相传张道陵尝修炼于此上有浴丹池通仙井麻姑洞】赤岸山【在新都县南十七里山赭色岸边常有光如火因名周三十里一名宋兴戍山】丽元山【在新都县北八里寰宇记平地特起高三丈有双石镜广五尺】平乐山【在郫县西二十五里】登高山【在灌县学宫左一峯卓立又金龟山在学宫右旧志按元和志有盘龙山在导江县北二十里寰宇记山土色黄盘回有龙形故名今盘龙山不知所在惟冇金龟山壤黄而形蜿蜓或是】韫玉山【在灌县西三十五里山色如玉一名永康山】赵公山【在灌县南九里县志隋嘉州太守赵昱居此有道术斩蛟治水唐太宗封神勇大将军明皇时进封赤城王宋张訸平蜀得神助奏闻封川主清源妙道真君其上每有云起山顶辄雨】圣母山【在灌县西南寰宇记在青城县西山髙二千余丈周回三十里云级七籖隋褚圣母居此悟逹国师题为圣母院山亦从而名之通志山在灌县西南五十里王象之舆地纪胜慈母山在青城山东有龙池洞穴即此】青城山【在灌县西南六典剑南道名山曰青城山元和志在青城县西北三十二里仙经云此是第五洞天上有流泉悬封一日三时洒落谓之潮泉杜光庭青城山记岷山连峯接岫千里不絶青城乃第一峯也前号青城后曰大面其实一耳有七十二小洞应七十二八大洞应八节寰宇记道书福地记云上有没溺池有甘露芝草玉匮经曰此五大洞宝仙九室之天黄帝封为五岳文人刻五篆书犹存舆地纪胜大面山在三溪之北前临成都山众峯攒秀高七十二里又八大洞一太一二九仙宝室三沙罗四高台玉室五麻姑六宝园七圣母八都督方舆胜览一名赤城一名青城都天仓诸峯屹然三十有六前十八谓之阳峯后十八谓之隂峯明统志山在灌县西南五十里旧志又名文人山高三千六百丈周一百五十里】成都山【在灌县西南舆地纪胜青城之案山也前临麻姑洞】高台山【在灌县西南七十里舆地纪胜在文人祠之西上有天池晋立上清宫于其上】天仓山【在灌县西南八十里唐书地理志晋原有天仓山舆地纪胜在延庆观南连崖隠轸为三十六仓云神仙秘藏金石异宝米塩杂货于其中诸峯三十六每峯各有一洞旧志在灌县西南八十里其西南极峯之前有轩辕台】傍便山【冇灌县西南八十里寰宇记在青城县西高下与青城山接连当吐蕃之界谿谷深防夏积冰雪】雪山【在灌县西南一百里】灌口山【在灌县西北元和志在导江县西北二十六里汉文翁穿湔江溉灌故以灌口名山山西岭有天彭阙亦曰天彭门两石相立如阙故名　按华阳国志天彭闗即汶山郦道元水经注在氐道县西北此后人附防明统志又以彭县彭门山即为天彭闗亦非】玉垒山【在灌县西北汉书地理志绵虒县玉垒山湔水所出元和志在导江县西北二十九里旧志今入汶川县界石岩上镌玉垒龙津四字】灵岩山【在灌县西北五里旁有泉出石穴中又有风洞风出如吼】九陇山【在彭县西元和志在九陇县西二十五里连峯迤逦凡有九曲寰宇记自永昌县连亘至县界崖谷险峻人所罕到有猿鸣清风岭鸭子鼻方舆胜览古彭州之西山一伏陇二豆陇三秋陇四龙奔陇五走马陇六骆驼陇七千秋陇八较车陇九横担陇故有九陇之名】至徳山【在彭县西方舆胜览在彭州西三十里蜀王衍游是山患其高险令别开一径以登一名茶陇山】葛璝山【在彭县北唐书地理志九陇有葛璝山寰宇记在县北四十八里葛永璝学道于此方舆胜览上有崇真观梁武锡名上清观成都记韦臯梦神人谓苟富贵无忘葛璝也后尹成都乃复新观宇元统志仙传拾遗曰葛仙翁永璝居蜀之上清山白日升天时人因号其山为葛璝山通志山在县北四十里亦曰葛仙山有二十四峯八十一洞隋志云九陇县在道山疑即此】漓沅山【在彭县北唐书地理志九陇县有漓沅山明统志在县北六十里　按寰宇记作丽元山】慈坪山【在彭县西北相传即慈照精蓝僧通陆习静之所】两岐山【在彭县西北寰宇记在九陇县西北二十七里　李膺记此山出木堪为船本琅岐山语讹两岐山】丹景山【在彭县西北元统志山在彭州西北三十五里与天彭山相接旧志山多牡丹春时光艶照人】五龙山【在彭县西北寰宇记山在九陇县有神溪水多木莲元统志在彭州西北五十里亦曰游龙山】阳平山【在彭县西北唐书地理志九陇县有阳平山方舆胜览九陇县有金城山在西北五十里元统志金城即阳平也】白鹿山【在彭县西北隅元和志在九陇县西北六十一里寰宇记在县北五十里周地图记云宋元嘉九年有樵人于山左见羣鹿引弓将射之有一麛所趋絶险进入石穴行数十步则豁然平博邑屋连接阡陌周通问是何所有人答曰是小成都复更往寻之不知所在】彭门山【在彭县西北王存九域志彭州有彭门山明统志在县西北三十里两峯对立如阙名天彭门通志在县西北三十里相近有牛心山与彭门山隔江对峙】大隋山【在彭县西北方与胜覧在堋口镇北三十五里上有瀑布泉下流入清白河通志山在县西北三十五里】中隋山【在彭县西北大隋山北方舆胜览山高三十里峯顶下视大隋白鹿葛仙诸山真培塿也元统志在彭州西北八十里】九峯山【在彭县西北中隋山北山极高大北连茂州界】铁砧山【在崇寜县西六里相传武侯铸铁砧于此以造军器故名】昌化山【在崇寜县北元和志在唐昌县北九里】金马山【在崇寜县北二十里相传似云南之金马故名上有金马碧鸡祠】三面山【在崇寜县北三十里上有龙湫径不盈尺而水常不絶】李八百山【在简州东一里州志唐真人李和炼丹于上延年八百嵗因名】东山【在简州东五里岩高数丈刻东严二大字】双牙山【在简州东五十里上有双石对峙如牙山顶有古井山半有石箱】孝子山【在简州西□宗古故里】鳯翅山【在简州西寰宇记在平泉县北一里】武侯山【在简州西元和志在灵池县东南十五里】分栋山【在简州西元和志在阳安县西七十七里灵池县东十五里其山北连秦陇南入资炉东北入静戍军其于东川即此为隔门也寰宇记李膺益州记云蜀又谓岭为栋宋刘泾少休亭记自成都赵陵简必过分栋山　山周数百里高大险阻以石次第为步】干对山【在简州西五十里山形如乾卦下有李淳风墓石室丹灶存焉】天台山【在简州南八十里上有三峯如台】盘龙山【在简州北少西六十里相传先主尝立寨于此其下有泉名普济流为盘龙溪】脉坚山【在简州东南二十里大江直流一山横截为州治闗锁】石城山【在简州西南接资州仁夀县界寰宇记在平泉县西北五十里山形如城北连分栋山南接圣徳山入贵平县界】忠国山【在简州西南一里宋知州李大全殉难于此因名】玉女山【在简州东北唐书地理志阳安县有玉女灵山寰宇记山东北有泉西北两岸各有悬崖腹有石乳房十七眼状如人乳流下土人呼为玉华池元统志隋时仙者刘善游此感玉女防现唐至徳二载赐名明统志在州东北二十里】逍遥山【在简州东北方舆胜览去城三十里其北有层崖景徳间有人登之有东西两室壁镌汉安元年四月十八日防仙字石室丹灶俱存通志山在州东北五十七里】栢茂山【在简州东北唐书地理志阳安有栢庙山旧志今曰栢茂山在州东北八十里峯峦卓立为羣山之首葢庙茂声近而误也】石鼓山【在简州东北十里元和志昔蜀将许都军平定羌戎回登此山击石鼔犒军因名】穰山【在简州东北四十里】赖山【在简州东北五十里方舆胜览下有赖简池州以此名】望湖山【在简州西北五里下瞰金綘二水】五台山【在简州西北二十里明天启中改丹景山】长松山【在简州西北七十里分栋山北与成都县接界界内诸山皆发脉于此】龙泉山【在简州西北七十里长松山之左发脉懐州绵亘数百里达于仁井其巅有闗索寨相近有五台山】化城山【在崇庆州西成外】蟇颐山【在崇庆州西方舆胜览在永康县西七里山冇穴如虾慕颐故名诸山之鹿日聚于此号曰鹿市明统志在州西五十六里】天国山【在崇庆州西九域志永康县有天国山为青城山八大洞之一方舆胜览左连大面右接鹤鸣前临狮子后枕大隋等山上有龙池明统志在灌县西南九十里】白塔山【在崇庆州西二十里】龙华山【在崇庆州西七十里有唐段文昌读书处】多融山【在崇庆州西南元和志在晋原县西南】翠围山【在崇庆州西北方舆胜览在永康县西八里前有绳桥】白崖山【在崇庆州西北元和志在永康故县西二十里】西门楼山【在崇庆州西北髙峻如重楼之状】鹤鸣山【在崇庆州西北后汉书刘焉传张鲁祖父陵顺帝时客蜀学道鹤鸣山中元和志在晋原县西北七十九里絶壁千寻　按三国志作鹄鸣山隋志青城县有鸣鹄山即此】大坪山【在崇庆州西北一百里右接大邑左接灌县诸山背有羊肠鸟道可坻瓦寺之三江口冉龙寨崚嶒叠嶂壁立千寻其中周匝一亩稍平故名大坪】天社山【在新汴县南水经注文井江至武阳天社山下入江元和志山在县南三里北枕大江南接连岭每益土有难土人多依焉】平冈山【在新津县南五里】稠稉山【在新津县南唐书地理志新津县有稠稉山方舆胜览在县南八里有草名稠稉服之可长生】平葢山【在新津县北三十里明统志相传崔孝通于此得道】修觉山【在新津县东南五里山有修觉寺因名其上为雷峯亦曰宝华山其下为三江渡】连山【在汉州东二十五里以山势连延故名】柬觉山【在汉州东三十里上有古井深数十丈】慈母山【在什邡县西三十里】龙居山【在什邡县西五十里有飞瀑虚亭危桥古栢又有宝连山在洛通龙居之间】大蓬山【在什邡县西五十五里方舆胜览什邡县有大蓬山高崖矗天瀑布飞落旧志山髙百里六月积雪不消】雍齿山【在什邡县南寰宇记在什邡县南四百步】洛通山【在什邡县西北汉书地理志雒县章山雒水所出华阳国志李氷导洛通山元和志洛通山在什邡县西三十九里寰宇记在县西北四十里方舆胜览洛通即章山也明统志章山在县西六十里上有风火二洞县志一名章雒山又名杨村山通志章山在县西别有洛通山在县西北一百二十里又名蓥华山】青云峯【在简州北二十里金水东岸数峯凌云宋绍兴中山下建有白云寺青云楼今废】东岩【在简州东五里岩后有石洞二洞有龙泉左右刻八卦图隶书西铭俱存又有西岩在州西五里南岩在州南三里北岩在州北二里】五龙冈【在简州东北一里全綘二水合流其下】新妇岘【在新都县北七里】焦山坡【在金堂县东十五里前中后三江合流于此】观坂【在灌县西三国蜀汉建兴十四年后主幸灌登观坂观汶水之流即此元和志在灌县】牡丹坪【在灌县西南八十里方舆胜览自青城之长平山扪箩而上由鸟道三十里许有平阜数十亩高树蔽天异花香艳类牡丹因名】离堆【在灌县西南汉书沟洫志蜀守李氷凿离堆避沫水之害宋史河渠志离堆之址旧镵石为水则则盈一一尺至十而止水及六则流始足用过则従侍郎堰减水河泄而归于江嵗作侍郎堰必以竹为绳自北引而南准水则第四以为高下之度元史河渠志北江少东为虎头山为鬬鸡台有水则以尺画之凡十有一水及其九则民喜过则忧没其则则困又书深□滩低作堰六字其旁为治水之法皆氷所为也又东为离堆旧志离堆在灌县西一里或曰灌口山也　按华阳国志离堆在南安县界洪氏释在今夹江县又保寜府南部苍溪二县皆有之】大江【源出岷山北自茂州汶川县流入东南经灌县西又东南经温江县西崇庆州东又东南经新津县东又东南入眉州彭山县界亦称岷江水经注江水东别为沱厯都安县又经临卭县又经江原县江水出焉又东南过犍为武阳县与江合元和志大江经青城县北二里又温江县大江俗谓之温江南流经县西一里出□金又卓江在县西十里又唐兴县有江一名卑江经县东二里寰宇记大皁水自灌口流经青城县北入温江县界又鄩江一名皁里水自青城县百丈水南流经温江县又江原县界入猪母水明统志大皁江在温江县治西南旧志大皁江本岷江正流自离堆凿后始以流江为正流而以此为南江　按自汉以来皆以李氷所凿经成都者为大江其南流者曰水转谓之入江汉志云江原县水首受江南至武阳入江是也元和志以江即皁江与温分为二又与流江互称大江寰宇记讹称为鄩其源流皆未明晣宋元以来始专以皁江为正源近时南流数道有金马洋马白马诸名而皁江之名又混以今考之江水自汶川流经灌县俗呼沫江经县城西东南流东分为沱江稍南分一支入崇庆州界其流又分二派一经州东为白马河一经州西为西河即味江也江水又东南东分为油子走马二河即成都之二江也其南分者曰洋马河亦入崇庆州界江水又东南至温江县西为金马河南流入新津县金马河之东又分一支厯温江县南双流县西为杨栁河杨柳河之东分一支经双流县城西数派分流皆防于新津县东北又南流入眉州彭山县界与成都之二江防旧志或以白马河为皁江或以洋马河为江按诸派中惟金马河在温江县西与元和志合新津县志云岷江正派曰金马河自温江县东南流经双流县西又二十里经县北界又南二十里合洋马河西河至县东门外又合南河又五十里入彭山县界据此当以金马河为皁江正流也】岷江【出岷山北旧志云江源出洋岭一云出木塔山经松潘卫西又南经叠溪所西复南流厯茂州及威州西析而东南至灌县导流益多包络于成都府境而南入眉州界经州东又南厯嘉定州东复东南流厯叙州府城北又东北经泸州城东又东北厯重庆府南又东厯涪州北复东北出经忠州城南又东经防州府城南出巫峡而入湖广界旧志云岷江亦曰汶江亦曰都江亦曰外水其在州郡城邑间者徃徃随地立名而都江外水则岷江之通称也】沱江【自灌县南分大江东流经崇寜县南郫县北又东经新繁县南成都县北又东经新都金堂二县南又东合湔水书禹贡岷山导江东别为沱孔安国传江东南流沱东行汉书地理志郫县禹贡江沱在西东入大江郭璞尔雅音义沱水自蜀郡都水县湔山与江别而更流水经注江水厯都安县李氷作大堰于此益州记曰江至都安堰其右检其左其正流遂东河图括地志新繁县有繁江首受郫江即禹贯江沱也元和志江水在唐昌县西北四里又毘江水在金堂县西二里唐书地理志武后时彭州长史决唐昌沱江凿川派流合堋口琅岐水溉九陇唐昌田九域志新都县有毘桥水宋史河渠志皁江支流迤北曰都江口置大堰疏北流为三曰外应溉导江新繁达于金堂东北曰三石洞溉导江九陇崇宁蒙阳逹于汉之雒东南曰马骑溉导江崇寜郫温江成都华阳元史河渠志南江北江皆自都江堰东行北旧无江李水所凿自离堆又东至三石洞酾为二渠其一自上马骑东流过郫入于成都古谓之内江今府河是也其一自三石洞北流过将军桥又北过四石洞折而东流过新繁入于新都古谓之外江此氷所穿二江也旧志大江经灌县西三十三里分为二其一东南经崇庆州至新津者今谓之南江其一东循灌成者今谓之北江即禹贡江沱也北江又分为三派其一东南经温江过府城南入新津合大江者为流江其一自灌县宝瓶口直东入五斗口东北经新繁县过府城北折而南合流江者谓之郫江其一自宝瓶口东北穿三泊洞又东北经新繁新都至汉州入雒者为湔水旧志沱江自灌县西岷江分派经离堆山下又东经县城南分为渡船河又东流二十里至废导江县又分二支一支东南流为走马河其正派俗名毘桥河东流二十里入崇寜县界经县南五里又东流十五里入郫县界经县西北十三里又东流十七里入新繁县界经县南又东流七里入成都县界经县北三十里又东流三十五里入新繁县界经县南八里自县界合锦水河又东流二十五里入金堂县界经县西南四里又名前江又东流二十五里有水利河绣川河自新都东流入焉至焦山坡合中后二江　按宋史所谓外应即沱江也三石洞即湔水也马骑即流江也旧志谓江沱始于禹贡水经注以为开明所凿寰宇记又専归之李氷皆误其言固是然禹迹难寻今所谓沱江者大抵皆后世所开以溉田约畧传其旧名耳】郫江【在成都县北自灌县分大江东流经郫县北又东入成都县界绕城北而南与锦江合旧统名为二江亦曰都江史记河渠书蜀守氷凿离堆避沬水之害穿二江成都之中此渠皆可行舟有余则用溉百姓飨其利注杜预益州记曰二江者郫江流江也华阳国志李氷穿郫江检江别支流双过郡下水经注江水东北迳郫县下又东迳成都县县冇二江双流郡下故杨子云蜀都赋曰两江珥其前也括地志郫江一名成都江一名市桥江一名永平江亦曰中江亦曰内江西北自新繁县界来元和志郫江经郫县北三十一里新□县西十一里又都江水在犀浦县北四里寰宇记都江水在府西四里一名粉水以水作粉鲜防于他处宋元丰志二江旧皆従府西入城自髙骈筑罗城遂従西北作糜枣堰塞故凟更作新渠导外江违城西而北内江达城西而南下流仍合于旧渚旧渚合江亭也旧志内江由城南外江由城北至濯锦桥合流郫江上流自崇寜县分一支东南流为走马河至油子江口又分为油子河经崇寜县南东南流十里入郫县界经县北六里又东流四十里合九曲江入成都县界经县北闗外转东入锦江　按今郫江下流与古异水经注言郫江水从冲里桥北折东絶绵洛经五城界至广都北岸入江斯为北江其自成都经广都者为南江即二江也葢古郫江由灌县经郫新县至成都郡下仍北折抵新都过湔洛复折而南至府南旧广都界合于流江与今沱江始分中合末复分耳因其中合故水经注湔雒亦有郫江之名或者不考其故遂谓郫江即禹贡沱江非李氷所穿误矣又内江外江诸説亦互异元史河渠志以沱湔为外江郫江为内江近志以郫江为外江流江为内江葢自成都一府而言则郫为内江沱湔为外江自成都一城而言则流江为内江而郫又为外江郫江实兼内外之称也】锦江【在华阳县南即流江也自郫县西分流至府城东南合郫江折西南入彭山县界括地志大江一名汶江一名流江一名笮桥水西南自温江县界流来通典成都县有锦江元和志大江经成都县南七里蜀中又谓为笮桥水此水濯锦鲜于他水又在华阳县南六里旧志锦江在府城南关外俗名府河即岷江支流自灌县东南流经崇寜县西入郫县界曰走马河东南流至合江浦分一小支为九曲江其正派又东流六十里入成都县界为锦江至府城南转东合郫江下流二十里至二江寺合流江汶江又南经仁寿县西北入眉州界其九曲江东北曲注绕府城西北下流五十里入油子河】清白江【自灌县南分沱江东流经崇寜县北又东经彭县南新繁县北又东经新都金堂二县北至汉州东南折南流与雒水沱水防入简州界自彭县以西俗名渡船河彭县以东曰清白江自金堂县以下曰中江即古湔水也汉书地理志绵虒县玉垒山湔水所出东南至江阳入江过郡三行千八百九十里华阳国志文翁为蜀守穿湔江口溉灌繁田千七百顷水经注湔水出绵道县玉垒山吕忱云一曰半浣水也明统志清白江在新繁县北十里宋赵抃过此尝曰吾志如此江清白虽万类混淆其中不少浊也因名旧志沱江至灌县南分一小支穿县下注四十五里入崇寜县界曰渡船河经县北三里又东十里入彭县界为清白江合王村河又东入新繁县界又分一支为督桥河又东入新都县界经县北三十里又东经汉州西南二十五里又东南流五十里至三水关合马水河又南入金堂县界流二十五里至焦山坡合前后两江总名为金堂河又东南曲流九十里出金堂峡入简州界通名为中江】味江【在灌县西南自大江分流经崇庆州西又南经新津县入大江寰宇记味江水源出青城西长乐山下江中有大石高数丈号大坎又有小石在下亦高数丈为小坎水激其上声闻数里其水东流古老传云水味甘美人争饮之因名方舆胜览味江入永康县界注白马文井两江旧志俗名白江河自灌县岷江分流入崇庆州界合石定江又南十里合西北河又东南三十里入新津县界又东十五里经县北入大江其石定江在灌县西南十五里源出丈人山西北河源出瓦寺土司界雪山皆东南流至崇庆州北合味江　按味江今自灌县南流东分为白马江入崇庆州又分一支西南流其正经州城西名曰西河至西南与白马江防又谓之白西河其西南分者下流又分二支东曰溪水河西曰干溪河至新津县西合流入文井江】白沙江【在灌县西北方舆胜览在导江县西三十里源出灌口入都江通志源出茂州雪山经灌县西十一里入岷江县志县西数十里有水出尤溪口又数十里有水出白沙口同防于灌】中江【在简州城东即湔雒诸水下流自金堂县东南流入又流入资州资阳县界一名牛鞞水亦名歴水水经注洛水合绵水湔水又迳犍为牛鞞县为牛鞞水昔罗尚乗牛鞞水东征李雄谓此水也元和志中江水即牛鞞水也寰宇记中江在懐安军西北源从汉州弥牟雒水毘桥等三水至金堂县合为一江入简州阳安县界又东南入资阳县界元统志雁江上接金堂下连资江旧志雁水入简州境东南流七十里至州城东合绛水转南流五十里入资阳县　按绵湔洛诸水皆防于中江俗以沱为前江雒为后江湔为中江葢本之汉志以湔为正流元和志云中江在金堂县东北一里是也水经注则以洛为正流土俗称为雁江则又以汉州之沈犀金雁二水为正流要之中江所合之水甚多不必専主一水也】白马江【在崇庆州东北十里自灌县味江分流入州界又分为黑石溪河又东南流九十里入新津县界与西河合谓之白西河东南至县北又防洋马河入于大江旧志以此为岷江正流也其黑石溪本白马江分支流经州东三江口仍入白马江又洋马河在白马江东自大江分流曰龙安河下流曰洋马河南合白马江旧志谓白马江即洋马河误】文井江【在新津县南自卭州流入大江即古仆千水也汉书地理志临卭县仆千水东至武阳入江水经注文井江自临卭县东经江原县又东至武阳天社山下入江旧志文井江今曰南河自卭州流入新津县又东三十里经县城南转东入江元统志云白木水自卭州依政县流入经天杜山下入江即此又铁溪河在县西十三里亦自卭州流来入南河相传武侯烹铁于此因名　按水经注江原县濵文井江元和志文井江在唐兴县西二十里其地皆属今崇庆州今水至新津入江不迳州界】雒江【自什邡县西北发源东南流经绵竹徳阳二县界又南经汉州东至金堂县东合绵湔诸水一名石亭江亦曰后江汉书地理志雒县章山雒水所出南至新都谷入湔华阳国志李氷导洛通山洛水出瀑口什邡与郫别江防新都大渡又有绵水经绵竹入洛东流过资中防江阳皆灌溉稻田水经注洛水出洛县章山亦言出梓潼县柏山流经什邡县又南迳洛县故城南又南迳新都县与绵水合又与湔水合亦谓之郫江元和志雒水在雒县东一里寰宇记浽江水在什邡县东北十八里源出县北洛通山李膺以此水为雒水云即石亭水葢是洛水支流今按洛水发源或洛通山或九陇县是鹿堂山也又洛水在金堂县北二十三里明统志石亭水在汉州东北二十余里旧志石亭江在什邡县北三十五里源出茂州文政堡东南流八十里抵什邡县北高境闗又东南四十里经徳阳县西与汉州分界又东南三十里经州东又南六十里合金雁沈犀诸水又十里合绵阳河入金堂界又南二十四里至焦山坡合前中二江入简州界】金水河【在府城内自城西入由城东出通志唐白敏中所开旧名禁河宋呉师孟导水记云自高骈筑罗城堰康枣分江水为二道环城而东唯余一脉自城西北隅铁窻潜流入城嵗久遂絶天禧中王觌知成都访得铁窻石渠故基循渠而上十里许至曹波堰接上流溉余之弃水于是导之自西门而南至南铁窻入城引而东派别而四又东滙于东门而入江久之复塞大观初席旦复疏导之宣和末旦子益以旧渠堙废复修筑城西外堤引江水入城如故作三斗门节之明初建蜀府于河阳改名金水　本朝雍正九年复濬又于三桥西北开新河环蜀王城外以通舟楫】酸枣河【自岷江分流东南经郫县南温江县北又东南经双流县东又东南至华阳县界入府河俗名新开河又名马坝河即元时马坝渠也元史河渠志鹿角之北涯有渠曰马坝东流至成都入于南江渠东行二十余里水决其南涯四十有九每嵗疲民力以塞之乃自其北涯凿二渠与杨栁渠合东行数十里复与马坝渠防而渠成安流　按旧志又有二江一名笮桥河在双流县东北十里即流江一名簇锦江在双流县东北十里即汶江皆自温江县流入东流二十里迳成都县界入府江亦即此水但流江汶江即锦江也移其名于此与古不合】杨栁河【在温江县西南自县西岷江分流曰石鱼河经县城西分为二支一支南流名杨栁河流二十里入双流县界名黄水河一支绕县南而东经双流县西下流仍合杨栁河又南至新津县东入江　按此即元和志之温江也】锦水河【自灌县南栢木堰分江流曰栢木河东流经崇寜县南合徐堰河又东经彭新繁二县南又东至新都县西南分一支东流为水利河入金堂县界注湔江其正派又东至新都县东南亦入湔江】督桥河【自彭县西南分清白江东流经新繁县北又东经新都县北又东经金堂县南至焦山坡入中江一名绣川河】马水河【源出彭县西北五峯大隋中隋白鹿漓元诸山溪合流曰王村河经彭门山下出三即镇复分二支东流入什邡县母山界其正派东流入汉州界曰马水河又东经州南入清白江　按元和志冇马蹄水在雒县南二里即此旧志谓清白江即马蹄水误】沈犀河【自什邡县西发源曰平桥河东南流四十里经县城北又十里入汉州界为沈犀河又东南四十里至州城东北合雁江又二十五里入石亭江又有白鱼河亦自什邡县西北发源东南流百余里至汉州东南入沈犀河　按旧志谓沈犀河即石亭江分流今考舆图石亭在东沈犀在西中隔白鱼河非分流也又谓沈犀雁江乃雒水正亦非】金雁河【亦名雁江自什邡县西南发源俗名鸭子河东南流四十里至汉州城东北合沈犀河方舆胜览雁江在雒县南曽有金雁故名】牛饮水【在双流县西元和志在广都县西三里寰宇记清水在双流县西十里牛饮水之末流也昔程郑家于此每犀牛饮江为之竭故名】新源水【在温江县西唐书地理志温江县有新源水开元二十三年长史章仇兼琼因蜀王秀故渠开通漕西山竹木】弩机水【在灌县南元和志在青城县东南四十里水流甚急如弩箭故名元和志其水下入晋原合文井江】弥蒙水【在彭县东寰宇记在蒙阳县南二百五十步源出琅岐山俗呼五水旧志东入湔水即新都县弥牟水之上源也防声转讹而为牟耳】罗江水【在彭县及什邡县界元和志在蒙阳县北十里寰宇记在什邡县西南二十七里源出九陇县两岐山经县界入雒县亦名防江水按今什邡西南之水入汉州者止冇雁江疑罗江即雁江之异名也】綘水【在简州城北今曰綘溪河寰宇记綘水在州南色赤如綘故名王洙九州慈记云州在赤水之北是也旧志綘溪河源出州西北月亮沟东南流六十里至州西北合赤水河又遏州城北入江又赤水河在州西北二十里源出龙泉山东南流四十里入绛溪水】赤水【在简州西南元和志在平泉县南七十步旧志一名黄龙溪西流入仁夀县界即兰溪上源也　按此水西流入府河綘水东流入中江二水名相似而其流实不相溷】绵水【在汉州东自徳阳县流入又南入雒水元和志在雒县东三十里旧志俗称绵阳河入州境东南流二十里有土溪河亦自徳阳流入焉又二十五里入石亭江】浣花溪【在成都县西五里方舆胜览一名百花潭唐杜子美居此又薛涛家潭旁以潭水造十色牋名浣花牋蜀梼杌干徳五年四月十九日王衍出游浣花溪龙舟防舫十里绵亘日方午暴风起有白鱼自江心腾空而去陆游笔记是日成都谓之浣花遨头宴于杜子美草堂沧浪亭自开嵗宴游至是日而止蜀人云虽戴白之老未尝见浣花日雨也　按旧志引宋呉中复冀国夫人碑记云夫人微时见一僧堕汚渠为濯其衣百花涌出因名其潭百花潭见于杜诗非由任氏得名大厯中崔寜镇蜀以妾任氏本浣花人重修草堂寺蜀人遂附防其説耳】解玉溪【在华阳县东明统志在大慈寺南与锦江同源唐韦臯所凿用其沙解玉则易为功因名】栁溪【在金堂县东南方舆胜览在金水县南七里尝有栁叶从穴中出因名入金堂河】三溪【皆在简州方舆胜览刘泾云三溪号一郡之胜前溪在阳安县治北南溪在寻昌寺侧沿江行一里许惟东溪最胜明统志东溪在州东三里】白石沟【在彭县北王村河分流也源出小峡山东流入汉州注金堂峡】东湖【在彭县旧州倅防唐李徳裕开又有西湖唐元和间州守王潜萧佑创又重庆州治东西亦有二湖方舆胜览皁江之水皆导城中环守之居因潴其余以为湖云】房公湖【在汉州治西南唐房琯为刺史时所凿杜甫李徳裕皆有诗方舆胜览又名西湖旧志宋熈寜中奏垦为田今废塞】摩诃池【在府城内寰宇记汚池一名摩诃池肃摩诃所置在锦城西方舆胜览隋蜀王秀桀广子城取土于此因为池陆游渭南集摩诃池入蜀王宫中旧泛舟入此池曲折十余里至宋世蜀宫后门巳为平陆然犹呼为水门也旧志明初此地填为蜀藩正殿西南尚有一曲水光涟漪】万嵗池【在成都县北华阳国志张仪筑成都城取土去城十里因以养鱼今万嵗池是也唐书地理志成都县北十八里有万嵗池天寳中长史章仇兼琼筑堤积水溉田宋史王刚中传万嵗池广袤十里溉三乡田嵗久淤淀刚中疏之累土为防上植榆栁表以石桂州人指曰王公甘棠　按水经注作万顷池】千秋池【在华阳县东五里华阳国志成都城北有龙坝池城东有千秋池城西有栁池冬夏不渴　按水经注龙坝作龙堤又西北有天井池】龙跃池【在华阳县东南方舆胜览在府东南十二里隋开皇中欲伐陈作此池以教水战路振九国志蜀王衍干徳元年改龙跃池为宣华苑按摩诃龙跃本二池方舆胜览明统志俱误混为一蜀梼杌又谓王建武成元年改摩诃池为龙跃池俱误】　龙饮池【在金堂县东六十里明统志古有龙饮此池水为之涸忽一日雷雨大作龙自池中腾空而上】杨妃池【在灌县东方舆胜览在导江县杨元琰为蜀州司户生贵妃尝误堕此池县志池在县东十里】赖简池【在简州东元和志隋置简州因赖简池为名池在阳安县东九十六里方舆胜览又有栁池鳯池是为三池故郡有三池之名栁池在析栁亭下鳯池在州西南三里水自鳯翅山来】灵泉池【在简州西寰宇记在灵池县南三十五里唐初涌出县因此为名又石虎池在县南二十里池上有怪石如虎形】赖黎池【在简州南元统志在平泉故县东二十六里】板桥滩【在华阳县东南合江亭下自蜀下峡之第一滩也】白螺泉【在新都县北五里相传有白螺在此化泉居民春作设祭泉即涌出】新妇泉【在新都县东北五里寰宇记又什邡县界亦有新妇水初二妇勤于奉养晨夜员汲不惮氷雪久之泉为之涌故以名泉】涌泉【在汉州东三十五里周广三百余丈可激磴】濯缨泉【在仆邡县北三十里旧志唐任愿云什邡之西行十里许有古佛寺曰南阳宋大明中所建寺之左有泉滙为陂浮于方亭逹于雒流百里许溉田数十万顷即此泉也】通僊井【在成都县方舆胜览在成都县严真观与绵竹县君平宅井相通往有汹井得钱三径可二寸恍惚不安因复投于井中或谓此钱即君平掷卦钱也】诸葛井【在成都县西五里浣花溪旁明统志相传诸葛亮欲通井络王气故为此名】薛涛井【在华阳县锦江南岸旧志旧名玉女津水极清冽明属藩邸人不敢汲每嵗春三月三日及此水造牋二十四幅以十六幅入贡】仙人井【在全堂县东北十五里明统志唐仙人李八百女妙应真人于此取水炼丹因名】阳明盐井【在简州华阳国志牛鞞县有阳明塩井元和志在阳安县北十四里又有牛鞞等四井公私仰给乂上军井下军井并塩井也在平泉县北二十里州志明旧有九井曰下流宝应韭菜永通龙凹永城海济石马窑店治间水涨崖崩尽行填塞　本朝顺治十七年始招灶民重开通志今简州塩井共九十三】七星井【在汉州元妙观相传为严君平凿】
　　古迹成都故城【即今成都华阳二县治蜀王开明故都也秦置县厯代因之旧有大城少城罗城羊马城华阳国志秦惠王二十七年张仪与张若城成都周回十七里高七丈县本冶赤里街若徙置少城内府舍市肆与咸阳同制又晋时州治大城郡治少城刘逵蜀都赋注汉武帝元鼎二年立成都十八门元和志州城张仪所筑初筑时屡頽不立忽有大龟周行旋走巫言依行处筑之城得坚立又少城一名小城在成都县南一里二百步寰宇记少城在县南一百步李膺记云与大城同筑惟西南北三壁其东大城之西墉故蜀都赋云亚以少城接乎其西张咏益州重修公宇记按图经张仪筑是城方广七里隋文帝封次子秀为蜀王因附张仪旧城増筑西南二隅通广十里旧志成都大城亦谓之子城唐干符二年西川节度使高骈以子城湫隘筑罗城周二十五里以甓甃之后唐天成二年孟知祥于罗城外増筑羊马城周四十二里】广都故城【有二一在华阳县东南汉置县属蜀郡晋永和中分置寜蜀郡后周郡隋改县曰双流而此城废一在双流县东南唐析置属成都府元省扬雄蜀本纪蜀王本治广都之樊乡后徙成都华阳国志广都县在蜀郡西三十里元□二年置蜀以成都新都广都为三都号名城隋书地理志双流县旧曰广都置寜蜀郡后周郡废仁寿元年改县曰双流后汉书注广都故城在成都县东南元和志广都县北至成都府四十五里龙朔二年长史乔师望重奏置寰宇记唐析双流县置广都县于旧县南十二里续通典唐广都县置于汉故县西南十二里旧志唐故城在双流县东南七里　按隋志元和志俱谓双流即汉广都据章懐太子注叅考岑彭呉汉传汉县当在府东南江北岸但不知徙置在何时耳寰宇记宋白续通典谓唐县在汉县南十余里则汉县又当在今双流县界明统志谓汉城在唐县北十五里晋城在县北十三里未知何据】万春故城【在温江县治元和志温江县东至成都府七十五里木汉郫县地后魏于此置温江县属蜀郡隋开皇三年废入郫县仁寿三年于郫东境置万春县贞观元年改名为温江县九域志在府西南五十里县志今县之长春乡即万春故址】繁县故城【在新繁县东北汉置华阳国志县在郡北九十里元和志新繁县东南至成都府六十里本汉繁县因繁江以为名周改为新繁隋开皇三年省武徳二年分广都县地重置因周旧名也旧唐书地理志汉繁县刘禅时加新字寰宇记蜀延熙十年后主居凉州降人于繁县而移繁县户于此俗谓之新繁自此县名因俗而改元统志汉故繁城在九陇县东四十里新繁城在崇寜县东二十里府志繁城在今县北二十里　按繁县之加新字以晋宋隋志考之惟元和志谓后周改名为合旧唐志寰宇记皆非也宋史谓前蜀改更误葢迁治或在蜀汉时改名在后周时耳】金堂故城【在今金堂县东南唐置元和志县北至汉州五十二里本汉牛防县地咸亨二年蜀郡长史李崇义奏析雒县新都及简州金水三县置以县界连金堂山故以为名旧属益州垂拱二年割入汉州寰宇记县在怀安军西北五十里干徳六年来旧志旧县治在县东南二十里金堂峡口今为古城镇】懐安故城【在金堂县东南晋义熙末朱龄石于东山置今渊戍西魏置金渊县并置金渊郡后周郡废隋属蜀郡唐武徳元年改曰金水三年属简州宋干徳五年以县置懐安军元至元十三年陞军为懐州以金水县并入懐州二十年又井州入金堂元和志县南至简州一百五十里九域志懐安军东南至简州一百里西南至成都府一百二十里旧志懐安故城在今县东南五十里今有懐口巡司葢即故县也】新都故城【在新都县东汉置隋省唐复置后汉书注新都故城在今新都县东元和志县南至府四十八里府至故城在今县东二里】始康故城【在新都县南一里晋末置始康郡治始康县宋寄治成都梁时自成都移治县界西魏废】郫县故城【在今郫县北秦置华阳国志秦张仪与张若城郫城周回七里高六丈在蜀郡西北六十里晋书载记李雄自称益州牧都郫城元和志县东至成都府五十里本郫邑蜀望帝治汶山下邑曰郫是也秦灭蜀因而县之不改故郫城在县北五十里】导江故城【在灌县东三国蜀汉置都安县属汶山郡刘宋为汶山郡治隋废唐改置导江县属彭州宋属永康军元省元和志县东至彭州五十八里本汉郫县地武徳元年于灌口置盘龙县寻为灌寜二年又故为导江县取禹贡岷山导江之义属成都垂拱二年割入彭州寰宇记县在军东十八里本都安县地属汶山郡周天和三年废汶山郡以县并入郫县别于灌口置汶山县唐改为盘龙寻改为导江自灌口移于旧邑县为渃城即古都安城也元史地理志至元十三年以导江青城二县户少省入灌州旧志明为导江铺在县东二十里　按元志谓导江县五代为灌州诸志皆不载】灌州故城【今灌县治本古灌口镇唐置镇静军宋改永康军元改军为灌州明降州为县元和志灌口镇在导江县西二十六里后魏置自灌圾迄千顷山五百里间两岸壁立时有瀑布飞流昔人以为井陉之阨寰宇记灌口镇本导江县地唐贞观十年立为镇静军宋干徳三年平蜀四年改为永安军割蜀都之青城彭州之导江二县焉太平兴国三年改曰永康军东北至九陇县一百十五里西北至汶川县二百十六里元统志蜀人呼雒口为大灌口为二郎栅口为三郎】九陇故城【今彭县治刘宋置晋夀县为晋寿郡治后周改曰九陇唐宋为彭州治元省入州元和志彭州东南至成都府一百里东至汉州七十五里垂拱二年置以天彭门为名九陇县郭下西至州二里本汉繁县地旧曰小郫县土地肥良比之郫县也梁于此置东益州后魏改九陇郡取九陇山为名寰宇记九龙县宋置晋夀郡古城在县西北三里　按元统志谓彭州即古彭国旧志又谓隋九陇故城在彭县北三十里之二即镇唐移今治疑皆无据】新津故城【在今新津县东元和志县西北至蜀州八十里本汉犍为郡武阳县地故城东七里有新津渡人谓之新津市周闵帝元年于此立新津县元统志隋开皇初移今治有故城在县东三里】西五城故城【在汉州寰宇记在雒县宋元嘉九年以旧五城置新城郡复于此立西五城】什邡故城【在今什邡县南汉书功臣表汁防侯雍齿高帝五年封括地志雍齿故城在今县南四百步元和志县东南至汉州四十里木汉旧县俗名雍齿城周闵帝改曰方亭武帝省武徳三年复置寰宇记什邡县旧置在雍齿城今于城北四十步立县　按史记作汁邡汉书地理志在汁方功臣表作汁防后汉书郡国志始作什邡晋齐志又作什方诸本不一应卲曰汁音十】南阳故城【在什邡县寰宇记南阳郡故城在什邡县西二十三里李膺记云李雄乱蜀遣李夀尽掠汉川五千余家流寓于此晋太康元年立后魏三年废　按太康初李雄未乱诸志益州亦无南阳郡惟宋志北隂平郡有南阳令疑是】懐寜废郡【在成都县南晋安帝时置属南秦州宋元嘉十六年改属益州领治平西平万年三县寄治成都齐梁因之复周时郡县俱废入成都县旧志今有西平城在府南】宋兴废县【在城都县北宋元嘉十年免建平营立领南汉建昌永川三县又有宋寜郡亦是年免营呉桥立领兴平宜昌永安三县俱寄治成都后周俱并入成都县志成都县北冇宋兴山葢以故郡得名】白牟废县【在金堂县东西魏置属金渊郡后周废入金渊县】犀浦废县【在郫县东唐置元和志县东里成都府二十七里本成都县地垂拱二年分置取李氷所造石犀为名宋史地理志熙寜五年省犀浦为镇入郫县府志在府城西二十里即古晋舆城县志今为犀浦铺在县东二十五里】蒙阳废城【在彭县东北唐置元和志县北至彭州四十里本九陇雒新都繁什邡五县之地仪鳯五年于此分置蒙阳县在蒙江之北因名寰宇记县在彭州东三十九里明统志蒙阳废县在彭县东二十一里旧志明初省入彭县今为蒙阳镇】堋口废县【在彭县西北九域志熙寜二年置堋口县四年省为镇入九陇县又有堋口茶场旧志在彭县西北二十五里】阳安废县【在简州东汉置牛鞞县属犍为郡西魏改名阳安为武康郡治唐宋为简州治元省元和志简州正西微北至成都一百五十里正东微南至普州二百四十里正西至陵州一百八十里阳安县郭下本汉牛鞞县也九域志阳安县有牛鞞镇旧志州旧治在绛河北明正徳八年徙治河南州西一里冇牛鞞戍即故县也又州东二里有阳安故县自元以前治此　按华阳国志牛鞞县汉元鼎二年置水经注则谓元封二年置宋志蜀郡有鞞县齐志有牛鞞县元和志以为李雄据蜀夷獠内侵因兹荒废南齐于此置牛鞞戍皆彼此互异又周本纪闵帝元年于武康郡置资州寰宇记谓西魏恭帝二年置资州误】平泉废县【在简州西南元和志平泉县北至简州四十里本牛鞞县地后魏恭帝二年置婆闰县属益州隋开皇十八年改为平泉县以县内有泉源出于平地故以为名仁寿三年置简州以县属之又婆□故县在县南四十六里旧唐书地理志隋移婆□县沿赖黎池改为平泉元史地理志简州冇平泉县至元二十二年以地荒废之明统志平泉废县在简州西南五十里婆□城在简州南九十余里】灵泉废县【在简州西北元和志灵池县西至成都府六十里久视元年长史孝道广秦分蜀县广都置东阳县天宝元年改为灵池县以县南灵池为名宋史地理志天圣四年改为灵泉元史地理志至元二十二年并灵泉入简州旧志在州西七十里有龙泉镇即故灵泉县也】贵平废县【在简州西南四十里西魏置唐开元中移治仁夀县界隋书地理志隆山郡贵平县西魏置又立仁和邵后周又废可昙平井二县入焉开皇初郡废旧唐书地理志贵平县汉唐都县之东南地旧治和仁城开元十四年移治禄川九域志平泉县有贵平镇旧志在简州西南四十里后魏时县址也】晋原废县【在崇庆州东汉置江原县晋永嘉中李雄置汉原郡井改县曰汉原永和中平蜀改郡曰晋原县复故名曰江原后周废郡改县曰晋原唐于县置蜀州东为崇庆府治明初省县入州华阳国志江原县在蜀郡西濵文井江去郡一百二十里元和志蜀州东南至眉州一百七十里西南至卭州八十二里东北至成都府一百五十里在汉为江原县李雄分为汉原郡晋穆帝改为晋原郡后魏平蜀后移犍为郡理此东三十里因省晋原郡以并之仍于此西十里立多融县隋改为晋原取旧郡名也开皇中改属益州垂拱二年割属蜀州元统志古州城秦张仪筑子城隋大业九年县令韩士筑旧志汉原废县在州西北五十里横原镇一作懐逺镇相传李雄置县于此　按今本齐志作晋康郡康即原之讹耳或以为齐改晋原为晋康亦误】晋乐废县【在崇庆州西南旧志按沈约宋志有晋乐县故属沈黎郡宋属晋原郡今州西南三十里有晋康废县疑即晋乐之讹也】江源废县【在崇庆州东南本汉江原县地西魏置犍为郡及僰道县隋开皇三年罢郡大业二年废僰道县入新津县唐武徳元年于此置唐隆县属益州垂拱二年改属蜀州长夀二年改曰武隆神龙元年复曰唐隆先天元年改为唐安至徳二载又改唐兴后复曰唐安宋开宝四年改曰江源元至元二十年并入崇庆州元和志县西北至蜀州四十里九域志在州东南三十里旧志今为僰道乡江源镇　按元和志谓至徳二载改唐安为唐兴新旧唐志寰宇记皆不载疑五代时复旧名也又旧唐志寰宇记皆云后魏置犍为郡及僰道县元和志则谓隋开皇三年徙僰道县于此岂前此犍为郡治竟无县耶旧志遂谓西魏置犍为郡兼置江源县误隋志汶山郡有江源县后周置不在此此自宋时改名也】永康废县【在崇庆州西北五代后蜀置宋因之明省寰宇记广政十二年割郭信等八乡就横渠镇置徽税院十六年升为永康县在蜀州北六十里州志在州西北五十里今名四界镇　按元史失载此县明统志明初省入崇庆州旧志谓元至元十二年省恐无据】雒废县【在汉州北汉置属广汉郡后汉为郡治晋初徙广汉郡治广汉以雒县为新都郡治寻复为广汉郡治隋属蜀郡唐于县置汉州元始省县入州元和志州南至成都府一百里东至梓州二百十里正西微南至彭州七十五里东北至绵州一百八十里　按后汉书注雒县故城在今县南旧志故雒县在州治北二里二説不同水经注云雒水迳雒县故城南则旧志之説亦是】懐中废县【在汉州北隋书地理志雒县有西遂寜郡后周废西遂寜改为懐中寻废】锦官城【在府南华阳国志夷星桥南岸道西有城故锦城也命曰锦里西又有车官城元和志锦城在成都县南十里故锦官城也】盘古城【在成都县元和志在成都县东三十里按方舆胜览作盘古祠】赤涂城【在成都县北三里李特所筑】瞿上城【在双流县东华阳国志杜宇或治瞿上明统志在县东十八里蚕丛氏所都】宜城【在双流县东南十里宜城山下相传汉任安所筑亦曰武阳城】鱼鳬城【在温江县北十里相传古鱼鳬所都】方便城【在温江县鱼鳬城北五里周四里汉朱□所筑又有敦城在县西二十二里】蛮子城【在新繁县东十五里唐咸通中南詺蛮防成都尝筑城于此以拒官军因名又有蛮子城在崇庆州西北四十里一名忙子城相传唐明皇幸蜀驻跸于此不三日而城成因名】王子城【在彭县境寰宇记在九陇县汉封雍齿子于此】公孙述城【在新津县西寰宇记江源县有临卭故城俗云公孙述城李膺益州记云葢李雄据蜀李寿从防牁引兵入蜀境自象山以北临卭旧县尽为獠居因兹移置元统志公孙城在今县西三十里周九里按旧唐志晋于唐隆县置临卭县后魏平蜀自唐龙移还汉县即此】湔阳城【在汉州南】
　　【寰宇记汉县废城在雒县南旧志在州西南二十里以在湔水之南为名葢南北朝时置】葮萌城【在汉州东五十里或以为汉故城误】废蜀王府【在府城内明洪武中建有城周五里今改为贡院】废寜川卫【在府治东四里明洪武十一年建又成都右卫在府西三里中卫在府西南七里前卫在府南六里复卫在府东三里俱洪武中建今皆废】石笋街【在成都县西华阳国志蜀有五丁力士能移山每王薨辄立大石长三丈重千钧为墓志今石笋是也号曰笋里刘禹锡福成寺记益城石门街大逵四驰曰石笋街酉阳杂爼蜀石笋街夏中大雨徃往得杂色小味俗谓地当海眼莫知其故杜光庭石笋记成都子城西通衢有石二株挺然耸峭髙丈余围八九尺老学庵笔记成都石笋其状与笋不类乃垒叠数石成之】赤里街【在华阳县南华阳国志成都县本治赤里街寰宇记成都之南街名赤里】碧鸡坊【在府城内西南梁益州记成都之坊百有二十第四曰碧鸡坊】玉女房【在灌县西华阳国志李氷西于玉女房下白沙邮作三石人立水中唐书地理志导江县有白沙守捉城寰宇记玉女房在导江县李膺记云其房凿山为穴深数十丈中有廊庑堂室屈曲】羊灌田戍【在灌县西华阳因志李氷自湔堰分穿　摩江灌江唐书地理志彭州有羊灌田朋笮绳桥三守捉城旧志唐元和初高霞寓追刘辟及之于羊灌田即此又县西四十里有金绳渡即防桥故址】鸡鸣原【在华阳县南宋咸平三年知蜀州杨怀忠攻贼王均砦于鸡鸣原即此】望川原【在双流县西杜预益州记广都县有望川原凿石二十里引取郫江水灌广都田云后汉所穿凿者华阳国志广都冇塩井渔田之饶江西有安稻田穿山崖过水二十里】蚕市【在府城内方舆胜览蜀民重蚕事每嵗二月望日于府治东大慈寺前鬻蚕器谓之蚕市又五月九日于市前鬻香乐号乐市冬月于市前鬻器用号七宝市五月卖肩于街中谓之扇市】花村【在彭县北方舆胜览天彭亦谓之花州牛心山下谓之花村】唐僖宗行殿【在新都县北半里宝光寺遗础尚存镌有诗铭】文翁石室【在府治南华阳国志文翁立文学精舍讲堂作石室一曰玉室在城南永初复堂遇火太守陈留高朕更修立又増造一石室元和志南外城中有文翁学堂一名周公礼殿李膺记云后汉中平中火延□观厢廊一时荡尽惟此堂火焰不及构制虽古而巧异特竒壁上悉图古圣贤齐永明中刘瑱更图马朱龄石平谯纵勒宋武帝檄文于石室之壁代王更以丹青増饰古画仍加豆卢辨苏绰之像□着周公礼殿圣贤图考周公礼殿制甚古低屋方柱柱上狭下广与今异制左往有汉高朕修学舍记凡三百四十二字殿有板龛防先圣贤像邱文播画山水龛后有板壁黄筌画湖滩邱画巳亡独黄画存殿之壁高下三方悉画上古以来君臣及七十二弟子像世传晋太康中太守张收之笔收子载即铭剑阁者也嘉祐中王素命模冩为七巻凡一百五十五人为成都礼殿圣贤图绍兴中席益又模冩于石经堂凡一百六十八人县志今为成都府学】司马相如宅【在成都县西南寰宇记在益州西四里蜀记云相如宅在市桥西即文君当垆涤器处又益都耆旧传云宅在少城中笮桥下百步许又有琴堂在焉今为金花寺明统志在府城西南五里】严君平宅【在城都县寰宇记在益州西一里耆旧传曰卜肆之井犹存今为普贤寺旧志今名严真观中有支机石元和志君平卜台在汉州雒县东一里寰宇记雁桥东有严君平卜处土台高数丈】扬雄宅【在成都县寰宇记在成都少城西南角一名革元堂方舆胜贤中有载酒亭仄墨池通志今成都县治即其地也】诸葛亮宅【有三一在成都县二在双流县寰宇记武侯宅在府西北二里今为乘烟观有祠在观内又元和志诸葛亮宅在广都县南十九里又冇旧居在双流县东北八十八里今谓之葛陌孔明表云薄田十五顷桑八百株即此地也】蒋琬宅【在成都县寰宇记在成都县东七里又犀浦县有蒋桥益州记云琬宅于此因以名桥】李膺宅【在成都县寰宇记在府西三里或云是姜维宅】杜甫宅【在成都县西南五里浣花溪杜甫诗万里桥南宅百花潭北荘谓此寰宇记在成都县西郭外地属犀浦县接浣花溪地名百花潭按陆游云少陵有二草堂一在万里桥西一在百花潭万里桥踪迹不可见据杜诗当在县西郊碧鸡坊外万里桥南百花潭北浣花水西实无二草堂也又有草堂别舘明巡抚刘东臯巡按王金川建献贼毁　本朝知府冀应熊重修立碍书草堂寺三字右为工部祠巡抚张徳地建】花蘂夫人宅【在灌县西南方舆胜览在故青城县陈后山云夫人费氏青城县人】朱桃椎故居【在简州西元统志在灵泉故县东一里今为安静观】张仪楼【在成都县元和志成都城西南楼百有余尺名张仪楼临山瞰江蜀中近望之佳处也寰宇记张仪楼即宣明门楼也重阁复道跨阳城门故左思赋云结阳城之延阁飞观射于云中旧志一名白兎楼】锦楼【在华阳县东北隅方舆胜览在成都县城上唐建前瞰大江西眺雪岭东望长松二江合流一曰锦江楼亦曰散花楼唐李白诗日照锦城头朝光防花楼金牕央绣户琰箔悬琼钩】筹边楼【在府治西李徳裕建四壁图蛮夷险要日与习边事者筹画其上宋淳熙中范成大重建于子城西南明时又改在都院之东后圯】海棠楼【在府治西唐李回建以防僚佐裘坦有记】雪锦楼【在府治东方舆胜览在大慈寺前州人每嵗七月七日登楼观夜市明统志取杜甫雪岭界天白锦城薫日黄之句以名成都一城之景一望在目】锦官楼【在府治东宋元丰中吕大防建楼后有彦聚亭亭后有集思堂】望雪楼【在彭县北方舆胜览在彭州字城上唐大中初邓衮有记】江月楼【在简州方舆胜览在郡治下临雁赤二水之间】望湖楼【在简州南三里明统志下瞰江流山光水色交相辉暎轻舟小艇时出栁隂中人谓不减潇湘苕霅之景】丛桂楼【在简州城南双市街明统志宋建固绍兴中李瞰如李进修范时中袁炎牟子正同登第故名】读书楼【在简州东溪上刘光祖所居今东林寺即其故址】东阁【在简州东唐杜甫和裴迪登蜀州东亭送客逢早梅相忆见寄诗云东阁官梅动诗兴即此】铜壶阁【在府治陆游铜壶记阁南直西川门西北距府五十步宋蒋堂知益州建呉拭范成大相继更新为成都巨观亦称郡楼】挿云阁【在简州舆地纪胜在简州东一里天王院居民栽桃李万株方春花开郡守领客来游刘左史建阁】尚友阁【在崇庆州治西湖上明统志宋绍兴间计敏夫领郡事以高适尝为此州时与杜甫以诗酬唱乃索高杜二诗刻石目其阁曰尚友】石经堂【在府学曹学佺名胜志成都记云蜀　　有国其相母昭裔刻孝经论语尔雅周易尚书周礼毛诗礼记仪礼左传凡十经于石石凡千数尽依太和旧本厯八年乃成公糓则有宋田元均补刻古文尚书则晁公武所补也胡元质作堂以贮之名石经堂】静胜堂【在府治又有雄边堂俱宋时建又有圆通堂在府治园中宋韩绛建赵抃葺之】惠逺堂【在府治宋靖康初卢法原建摹礼殿人物图绘堂中】西瞻堂【在灌县舆地纪胜在永康军城西门之南下临江水西见青城雪山】清忠堂【在简州旧倅防宋赵抃范统仁尝按临于此因名】四相堂【在崇庆州治明统志唐建以张东之钟绍京李岘王缙四人皆牧是州后皆为相因名前有崇庆堂宋绍兴闲知州孙大冲建】清心堂【在汉州旧通判防后宋文同建】合江亭【在府城东南二江合流处唐韦臯建宋吕大防记亭为唐人宴饯之地名士题诗往往在焉俯而观之沧波渺然东山翠麓与烟林篁竹列峙于前鸣濑抑扬鸥鸟上下啇船渔艇错落游衍一府之佳观也】疏江亭【在灌县西二里相传大禹导江于此碑尚存又名都江亭】广莫亭【在灌县北旧朝天门宋吕大防建危檐飞槛附城四出观览之盛甲于东南】歇马亭【在简州西四十里汉昭烈帝征呉驻跸于此因名】会胜亭【在简州城西北隅明统志宋赵抃为蜀漕时按部至此赋诗后十五年再入蜀为帅复和前韵人因绘像于壁】浮触亭【在崇庆州西湖侧宋文同建】房湖亭【在汉州明统志在汉州治南唐郡守房琯凿湖构亭高适杜甫及宋宋祁司马光赵抃韩驹文同皆有题咏】冷泉亭【在什邡县西十里唐李白有冷泉亭诗】读书台【在成都县北二里寰宇记孔明相蜀筑此台以集诸儒兼以待四方贤士在章城门防西今为乗烟观】望乡台【在成都县寰宇记升仙亭夹路有二台一名望乡台在成都县北九里蜀王秀所筑】冩经台【在新繁县北三十里隋时有苟居士尝于台上援笔书空曰为诸天写经后雨降台上独不沾湿台侧有石砚】将相台【在什邡县南三里汉高祖封雍齿处台犹存】讲道台【在汉州东宋程颢及弟頣随父晌守汉州讲道处址尚存】西园【在府城内旧转运司署宋章梁有转运西园十咏又东园为兵马提辖后圃宋李良臣有东园记】八阵【在新都县元和志在新都县北十九里寰宇记在县北三十里李膺益州记云稚子闗北五里有武侯八阵图土城四门中起六十四魁八八为行魁方一丈高三尺纬畧八阵图在新都县者峙土为魁植以红石四门二首六十四魁八八成行两阵并峙周凡四百七十二步魁首二十有八成都圆经八阵凡三在防者六十有四方阵法也在弥牟者一百二十有八当头阵法也在棊盘市者二百五十有六下营法也棊盘市亦曰南市在废黄都县】石妇【在府城西十五里明统志昔有妇守节孝于舅姑后人刻石像之唐白居易有诗】石犀【在华阳县南华阳国志李氷作石犀五头以歴水精穿石犀溪于江南命曰犀牛里后转置犀牛二头在府中一在市桥一在渊中水经注市桥下谓之石犀渊陆游笔记犀在庙之东阶下一足不备以他石续之气像甚古明统志在府城南三十五里土人立庙祀氷号石犀庙】誓水碑【在彭县方舆胜览在彭州李冰凿山导江刻石与江神誓曰后世浅无至足深无至□碑以唐贞九十四年立】


　　钦定大清一统志巻二百九十二
&lt;史部,地理类,总志之属,大清一统志&gt;
　　钦定四库全书
　　钦定大清一统志巻二百九十三
　　成都府【二】
　　闗隘蚕崕闗【在灌县西北李吉甫元和郡县志在导江县西北四十七里其处江山险絶凿崖通道有如蚕食故名汉于此置县后废寰宇记后周天和二年立西北与汶川县接界旧志闗在岷江之北当松茂驿路之冲宋熈宁五年重建元末燬于兵明置巡司今废闗外有宋时所置蚕崖市夏夷互易之地】玉垒闗【在灌县西北祝穆方舆胜览在玉垒山下乃畨夷往来之冲旧志唐贞观初建亦曰七盘闗】盐井闗【在灌县西南沙河北又有水西闗在北沙河南】獠泽闗【在灌县西南百里】静塞闗【在彭县北唐书地理志彭州有静塞闗】阳安闗【在简州西南三里依山为之】清溪闗【在崇庆州西八十里宋置亦曰清溪口其旁两山峙立上合下开名百家门门内二里曰天生桥以两山相接如桥也明置清溪口巡司今裁】三水闗【在汉州东南十五里闗下有渡即湔绵二水合流处明置巡司今裁】髙境闗【在什邡县北六十里闗外即章洛山】虚阁栈道【在灌县西十里有虚阁栈道十五里有石笋阁道三十里有龙洞阁道】天回镇【在成都县北天回山下】太平塲镇【在华阳县　本朝置巡司】柏茂镇【在金堂县东柏茂山下】懐逺镇【在崇庆州西昔为土畨出没之地设有巡司今裁】军屯镇【在新都县界】弥牟镇【在新都县北三十里接汉州界王存九域志县有弥牟军屯二镇即此　本朝雍正七年置巡司今裁】白沙河镇【在灌县西北　本朝雍正七年置巡司今裁】龙泉镇【在简州西七十里即古灵泉县明置巡司本朝康熙中裁雍正七年复置】白石沟镇【在彭县北六十里明置巡司今裁】上
　　流井盐课司【在简州北十里今裁】沱江镇【在成都县北九域志成都县有沱江蚕此二镇华阳有均窑镇广都有招防木马丽江三镇旧志蚕此镇在成都县北学射山下】古城镇【在金堂县东南王存九域志金堂县有金堂真多古城牟池四镇又金水县有唐化三州常乐白艻二节柏茂六镇方舆胜览懐安军县二而镇九以县而言金堂为大以镇而言古城为富谚谓军不如县县不如镇】马街镇【在郫县北九域志县有犀浦马街雍店三镇】干溪镇【在崇庆州西南二十里唐中和二年西川叛将阡能等作乱陈敬暄遣杨行迁等击之战于干溪即此】新穿镇【在新津县东北其地有新穿水唐咸通十一年南诏冦成都遁还至双流阻新穿水造桥即此九域志新津县有新穿方井二镇旧志新穿口在县东北四十里】马军
　　寨【在华阳县东南三十五里明置巡司今裁】锦官驿【在府城东马驿也又有木马水驿在华阳县东南六十里明设驿丞今裁】新都驿【南接成都锦官驿北至汉州五十里又北至徳阳四十里为自蜀赴京之驿道】广汉驿【在汉州东】龙泉驿【在简州城西七十里接成都县界为东路第一驿又阳安驿在州西一里】
　　津梁万里桥【在府城南门外属华阳县常璩华阳国志城南江桥南曰万里桥元和志万里桥架大江水在县南八里蜀使费祎聘吴诸葛亮祖之祎叹曰万里之行始于此桥因以为名又唐明皇幸蜀过此问桥名左右以对明皇叹曰开元末僧一行谓更二十年朕当逺游万里外此其騐也寰宇记亦名笃泉桥以桥南有笃泉也范成大吴舩録桥在今合江亭西通志桥髙三丈寛半之长十余丈　本朝康熙五年重修】南江桥【在府城南属华阳县华阳国志城南门曰江桥乐史太平寰宇记南江桥亦曰安乐桥在城南二十五步宋孝武改名明统志今名南虹桥】青羊桥【在成都县西南】金津桥【在华阳县东门内下莲池】金水桥【在华阳县东门内】化桥【在华阳县南金水桥之东俗呼青石桥】濯锦桥【在华阳县东门外】笮桥【在成都县西南四里华阳国志万里桥西上曰夷星桥亦曰笮桥徐康晋记桓温讨李势战于笮桥寰宇记以竹索为之】市桥【在成都县西四里华阳国志城西南石牛门曰市桥寰宇记李膺益州记云汉州市在桥南因以名通志今曰金花桥】冲治桥【在成都县西华阳国志直西门郫江上曰冲治桥从冲治桥西出曰长升桥郫江上西有永平桥又成都西南两江有七桥长老传言李冰造七桥上应七星故世祖谓吴汉曰安军宜在七星间李膺益州记一长星桥今名万里二员星桥今名安乐三玑星桥今名建昌四夷星桥今名笮桥五尾星桥今名禅尼六冲星桥今名永平七曲星桥今名升仙　按李膺记与华阳国志多不同华阳国志升仙桥亦不在七星之数】升仙桥【在成都县北华阳国志城北十里有升仙桥司马相如初入长安题市门曰不】
　　【乗赤车驷马不过汝下　按水经注寰宇记作升迁】清逺桥【在成都县北唐光启三年王建攻成都田令孜登楼慰谕建与诸将罗拜于清逺桥上即此宋京镗驷马桥记出成都城北不百步有桥旧名清逺疑即古升仙桥镗更新之改曰驷马　按胡三省谓清逺桥在府南太元楼前误】洪济桥【在府城东门外属华阳县明万厯中布政使余一龙建为洞九形胜壮观俗呼为新桥】金花桥【在双流县东十里又簇锦桥在县东二十里】毘桥【在新都县南十里旧志晋永宁初李特攻成都遣其弟骧军于毘桥唐咸通十一年南诏攻成都成都将王昼军毘桥皆即此又名徳阳王桥以明徳阳王尝脩治也】蒋桥【在郫县东寰宇记在犀浦县益州记云蒋】
　　【琬宅于此因以名桥】珠浦桥【在灌县西二里索桥也亦名防桥长一百二十丈广一丈】折栁桥【在简州北一里方舆胜览在简州朝天门外本名情尽唐刺史雍陶易今名】济川桥【在简州北绛溪上髙九十尺涧三十二尺直跨四百余尺上有瓦房三十余楹　本朝康熈初重修】通逺桥【在崇庆州西十里】繋龙桥【在新津县东七里防安乡寰宇记神仙传】
　　【瞿鹊子繋龙于此】鴈桥【在汉州北一里跨鴈江水上元和志在汉州雒县南二里】犀桥【在汉州北寰宇记益州记云广汉郡北一里半有犀桥跨白鱼水】金绳渡【在灌县西四十里又飞赴渡在县南二十里】
　　堤堰官源渠堤【唐书地理志成都县城南百步有官源渠堤百余里天寳二年令独戒盈筑】九里堤【在成都县西北堤长九里故名相传诸葛亮所筑以捍水势宋干徳中守官刘熈古重修一号刘公堤】万年堤【在华阳县东长三百余丈置石人石牛各九以镇水恶】清波堰【在成都县西十里又双江堰在县西二十五里木笼堰在县北二十五里石堤堰在县北四十里又有阑干龙等四堰在华阳县界皆分都江水溉田】金马堰【在双流县西北】
　　【十五里又鲢鱼堰在县东北二十里县境凡二十二堰】鹿角堰【在温江县西元时建通志金有朱家龙梁二堰在县东三十里自灌口下二十里分一入江安堰即新开河流径温江郫双流华阳又自灌口下四十里分一入玉石堰流径温江双流皆溉田】杨栁堰【在新繁县北五里又兴龙堰在县东十二里钱马堰在县南七里金牛堰在县西南十五里天去堰在县西二里】马朋堰【在金堂县东十里又县南十里有石龙堰西十里有天工堰北二十五里有纺车堰东北五里有蛮子堰】龙门堰【在新都县南二十里又千工堰在县西南十五里马沙堰在县西二十里插板堰在县北二十里皆分毘桥河水】都安堰【在灌县西亦曰湔堰亦曰揵尾堰郦道元水经注江水厯都安县李冰作大堰于此堰于江水作塴塴有左右口谓之湔塴江入郫江检江以行舟俗谓之都安堰亦曰湔堰又谓金隄左思蜀都赋云西逾金隄者也诸葛亮北征以此堰农本国之所资以征丁千二百人主防之有堰官李吉甫元和郡县志犍尾堰在导江县西南二十五里李冰作之以防江决破竹为笼圆径三尺长十丈以石实中累而壅水宋史河渠志都江口置大堰疏北流为三曰外应三石洞马骑三流而下派别支分不可悉记皆以隄摄北流注之东而防其决离堆之南实支流故道皆以竹笼石为大隄凡七堆如象鼻状以捍之元史河渠志至元元年亷访佥事吉当普复修都江堰即禹凿之处分水之源也盐井阙限其西北水西闗据其西南江南北皆东行中为都江堰少东为大小钩鱼又东跨二江为石门以节北江之水又东为利民台台之东南为侍郎杨栁二堰其水自离堆分流入于南江北江少东为鬬鸡台又东为离堆又东至三石洞酾为内外二江三石洞之东为外应顔上五斗诸堰诸堰都江及利民台之后最大而都江又居大江中流以铁万六千觔铸为大贯以铁柱镇其源然后即工诸堰皆甃以石范铁以闗其中取桐油和石灰杂麻丝捣熟以苴罅漏岸善崩者筑石防之通志都安堰在灌县西二十五里又人字隄在都江口南北江分流处编竹为笼纳石于内以资捍御毎嵗淘筑人字隄之下曰太平堰当灌城东内外江分流之处其北岸曰三柏洞分水贯城中而东注即古三石洞也其外又有柏木上下漏礶徐堰羊子五斗诸堰皆在县东南府河左右明宏治正徳间屡加脩筑明末废壊　本朝顺治十六年重脩康熈四十五年为霪雨所冲巡抚能泰修筑人字堤及三栢太平堰雍正八年巡抚宪徳以旧时力役未均奏请凡用水灌田之州县随田畆之多寡以出夫役今成都府同知専董其事随时修葺民便利焉】侍郎堰【在灌县南唐书地理志导江县有侍郎堰其东百丈堰引江水以溉彭益田龙朔中筑宋史河渠志离堆之址镵石为水则过六则则从侍郎堰减水河泄而归之江嵗作侍郎堰必以竹为绳自北引而南准水则第四以为髙下之度通志侍郎堰在灌县南十里】马鸣堰【在彭县东县志又有麻栁罗江济民防共二十四堰】万工堰【在崇宁县北元史河渠志外江东至崇宁为万工堰堰之支流自北而东为三十六洞过清白堰东入于彭汉之间而清白堰水溃其南涯延袤三里余有司因溃以为堰堰輙壊乃就其北涯旧渠直流而东罢其堰及三十六洞之役通志今有纪家堰在县东三里永宁堰在县南十里龙口堰平乐堰俱在县西十里毛家堰在县北十五里】阳明镇堰【在简州东北州境又有花鹿沟官斗沟平大镇虎头常沟等六十五堰节鴈绛诸水以溉田】百丈堰【在崇庆州北州境又有黒石石头沙河普济普润婆罗石鱼等七十四堰】通济堰【在新津县西南二里唐书地理志有通济堰分四筒穿渠溉眉州通义彭山之田开元二十八年采访使章仇兼琼所开】大寺堰【在新津县西北十五里接崇庆州界引西北河水溉田又七里堰在县东北十里引羊马河水石马堰荞草堰在县西俱引金马河水五所堰在县东十五里引杨栁河水】栁梢堰【在汉州北引绵水溉田又马义堰引石亭江水马脚堰引金堰河水皆在州北老鸦堰引马蹄河水粟米堰引清白江水皆在州西州境共三十六堰】雒口堰【在什邡县北县境又有青竹跑马杨村等二十堰皆引雒水溉田】
　　陵墓三国汉昭烈帝恵陵【在华阳县西南八里旁有庙】古夷王墓【在彭县东寰宇记在蒙阳县西北二十里】蚕丛氏墓【在成都县西南隅圣夀寺侧金花桥东】鱼鳬王墓【在温江县北二十五里】蚕女墓【在什邡县界】周杜宇墓【在郫县南一里】鼈灵墓【在郫县西五里与杜宇墓对峙宋皇祐四年陈皋记】商瞿墓【在双流县南八里应天山下】蜀王开明墓【在成都县西北五担山下】杜康墓【在彭县东元统志在蒙阳县西十五里】汉雍齿墓【在什邡县南一里寰宇记李膺】
　　【记云墓髙四丈濶四畆有石麒麟二】司马相如墓【在灌县东元和志在导江县东二十里又元统志在彭州九陇山】严君平墓【在崇寜县西南元和志在唐昌县西南十里】何武墓【在郫县南三里宋赵抃为建祠】扬雄墓【在郫县二十里外有子云亭】陈立冢【在崇庆州东南元统志在江原故县】侯刚墓【在新繁县西十里入灌县界】费贻墓【在华阳县东南十九里】马融墓【在什防县西二十里寰宇记髙三丈汉顺帝时融为南郡太守卒葬于此有碑字巳磨灭】王涣墓【在新都县北十五里旧志有二石阙各髙三丈一题曰汉故兖州刺史雒阳令王君稚子之阙一曰汉故侍御史河内县令王君稚子之阙两角有斗又作重屋四壁刻人物牛马之类】赵典墓【在成都县西笮桥侧有二石阙】张任墓【在汉州北闗外】公孙述墓【在双流县西四十里述女墓在崇庆州东十三里髙三丈周围二十步相传此冢曽以铜网绞络五里】三国汉闗帝墓【在华阳县南万里桥侧昭烈帝以衣冠招魂葬此】张飞墓【在华阳县万里桥南】马超墓【在新都县南三里】许靖墓【在成都县西南七里】晋李雄墓【在成都县北七里】唐李淳风墓【在简州西五十里元统志在平泉故县干封镇之东十里】五代蜀王建墓【在府城大西门外有二石幢】孟知祥墓【在成都县北二十里又什邡县龙居山龙潭右亦有知祥墓】杜光庭墓【在灌县西南清都观后旁有薛昌井】宋陈咸墓【在成都县北五里】范家墓【在成都县北积善里范镇范百禄墓也黄庭坚有记】刘光祖墓【在简州北二十里地名官坟沟有石碑上题宋大学士阳安刘公神道碑】　许奕墓【在简州干封门外】知州李大全墓【在简州治左有祠曰赫神】元杜圭墓【在新都县东北二里】明宋濓墓【在华阳县东十五里明统志初葬防州永乐间蜀献王迁葬于此】杨廷和墓【在新都县西一里】杨处子墓【在汉州南十五里正徳初为贼所执不辱投水死葬此】教授夫妇墓【在府学明伦堂西通志献贼防成都教授夫妇同殉难名氏无考】
　　祠庙江渎庙【在府城内汉书郊祀志秦并天下立江水祠于蜀元和志祠在成都县南八里通志今庙在城内南门西隋开皇二年建　本朝康熙六年重脩雍正三年】
　　【勅封南渎涵和大江之神载在祀典】大禹庙【在府治东明万厯中建有】
　　【圣祖御书永奠大川扁额】汉昭烈庙【在府城南寰宇记先主祠在府南八里恵陵东七十歩齐髙帝梦益州有天子卤簿诏刺史傅覃修立而卑小故相国李回在镇更改置守陵户夲朝康熈十一年重建前殿祀昭烈以闗张北地王及诸将佐左右配享后殿祀武侯唐裴度撰武侯祠堂碑栁公绰书之在庙内又方舆胜览蜀先主祠在晋原县西二里有房琯碑文】蚕丛祠【在府治西南南史齐永明间始兴王萧鉴为益州刺史于州园得古冢有金蚕数斗鉴一无所取复为起冢且立祠焉方舆胜览今呼为青衣神在圣夀寺】望帝祠【在府西南五里寰宇记齐永宁末刺史刘仲连置又有祠在导江县二十里灌口镇】昭应祠【在府城金马坊方舆胜览汉宣帝使王褒祭金马　　　碧鸡之神于此宋赐今额】通祐王庙【在府城西南俗名川主祀秦蜀】
　　【守李冰　本朝雍正五年勅封敷泽兴济通祐王与二郎庙俱载祀典　按冰庙今各处皆有其见于古者府境有四一在成都县西南三里寰宇记唐李徳裕重立一在灌县西元和志在导江县西三十三里范成大吴舩録谓之崇徳庙一在崇庆州南一里旧名广济王庙一在什邡县见唐书地理志】三公庙【在府治西南祀秦李冰汉文翁宋张咏明洪武中建】显英王庙【在府城东俗名二祀李冰之子　本朝雍正五年】
　　【勅封承绩广惠显英王各州县皆有庙】六贤祠【在新繁县东北祠汉章明侯刚任末宋梅挚勾涛明平王】瞿君祠【在新津县东六里寰宇记瞿君名武字鹊子后汉犍为人入峨眉山四十年得仙乗白龙还家而去乡人为置祠今废】武侯庙【寰宇记在先主庙西方舆胜览在府城西北二里武侯初亡百姓遇朔节各私祭于道中李雄始为庙于少城内桓温平蜀夷少城独存孔明庙旧志一在百花潭上按今与昭烈合祀一庙详见上府东北亦有祠又有庙在新都县北弥牟镇八阵前】闗张庙【俱在府南七里寰宇记恵陵左右宋庐陵王立】杜工部祠【有二一在府城西浣花溪上宋吕大防建一在崇庆州东南宋赵抃建】韦皋祠【在府城内大慈寺今废】杨晟庙【在彭县西湖墓亦在焉】张文定庙【在府城内净众寺苏洵有画像记】赵清献祠【在府治东南】女郎祠【在温江县西三十五歩旧志女郎名玉兰以三月九日仙去乡人至今于是日齐祭之】
　　寺观圣夀寺【在成都县西南唐为空慧寺后改龙渊宋大中祥符间改今名】金花寺【在成都县西南明统志即相如故宅刘宋时有僧持金花王像至此因名】浄众寺【在成都县西北一名万福寺唐开元十六年新罗国僧无相募建有巨钟重千钧】梵安寺【在成都县西南五里与杜甫草堂相接本名桃花寺唐大厯寺崔宁镇蜀以冀国夫人任氏本浣花女遂重修之宋时祈雨有验改今名俗呼草堂寺　本朝康熈四年重修】昭觉寺【在成都县北宋建即孟蜀宣华苑故址本朝康熈五年重修】大慈寺【在华阳县东唐至徳中建明皇书大圣慈寺额】
　　【本朝顺治中重修】普慈寺【在华阳县东蜀中人多饯客于此】马觉寺【在华阳县东旧名正觉院相传马祖经此因名】三学寺【在金堂县东南二十里三学山下一名栖贤寺有上中下三刹曰法海曰普济曰广济】承天寺【在灌县东南四十里寺有马祖灵骨塔髙丈六尺俗呼为马祖寺】飞赴寺【在灌县西南三十五里内有四望亭名胜志按神僧传青城山有异僧出入井中赴供长安顷刻复返广明中赐名飞赴寺】衍庆寺【在简州西北长松山亦名长松寺本蚕丛庙址唐开元中为马祖所建宋名嘉福今名灵峰】修觉寺【在新津县东南五里修觉山僧神秀结庐于此唐明皇驻跸为题修觉山三字有左右二井春夏汲东秋冬汲西水斯甘冽反之则否名曰灵泉又县南二里冇四安寺亦神秀创杜甫有暮登四安寺钟楼诗】开元寺【在汉州治东北唐时建】罗汉寺【在什邡县东唐景龙三年建为马祖出家处门右有説法台本朝康熈三年重修】龙居寺【在什邡县西旧名净慈寺方舆胜览在龙居山飞瀑千尺虚亭屹然横桥路转髙柏拥翠】青羊观【在成都县西南寰宇记老子与闗尹喜别约曰千日后寻我于成都青羊肆今为青羊观明统志青羊宫在府西南十里明初蜀王重建】玉局观【在府城南杨栁堤寰宇记内有玉局坛张道陵得道之所方舆胜览昔老君与张道陵至此有局脚玉床自地而出老子升座説南斗经既去而座隐入地中因成涸穴故以玉局为名蘓轼提举玉局观即此明统志在府城北二十里　按明统志与寰宇记不同明初别建止取故名非故址】通真观【在成都县北十里学射山明统志晋孝武时张伯子于此飞升】度人观
　　【在华阳县治东相传唐保和真人尝脩炼于此】金乌观【在温江县西三里内有池唐髙宗梦金乌集于益州巨木上遣使访至北见金乌三足而金色浴于池中因建】丈人观【在灌县西南五十里青城山北方舆胜览今名防庆建福宫昔封楼于北岩之上黄帝师焉筑坛拜为五岳丈人】长生观【在灌县西南二十里方舆胜览旧名碧落观在青城山北二十里汉昭烈时有范寂字无为脩炼于此观有古柟髙数十寻围三十尺又有赤城阁临眺甚逺】常道观【在灌县西南青城山一名延庆宫方舆胜览隋时建有张天师遗迹及唐明皇御书碑有六时水六时洒水以代晷漏】清都观【在灌县西南六十三里一名洞天观舆地纪胜宋文彦传镇蜀日市观侧隙地以赠张俞所谓白云居也其下白云溪出焉】伏龙观【在灌县南一里离堆上下有深潭相传李冰锁孽龙于此】上清宫【在灌县髙台山上晋建吴船録宫在峰顶岷山数百峯悉在阑槛下如翠浪起伏势皆东倾方舆胜览夜有神灯飞行徧空其东北麓有天师手植粟十七株】
　　名宦秦李冰【孝文王时为蜀守凿离堆辟沬水之害穿成都二江溉田万顷蜀人永飨其利子二郎赞助其父厥功懋焉】汉文翁【舒人景帝时为蜀郡守仁爱好教化蜀地僻陋有蛮夷风文翁欲诱进之乃选郡县小吏开敏有材者十余人遣诣京师受业博士或学律令数嵗皆成就还归文翁以为右职又脩起学宫于成都市中招下县子弟以为学官子弟髙者以补郡县吏次为孝弟力田常选学官僮子使在便坐受事毎出行县益从学官诸生明经饬行者与俱吏民荣之争欲为学官弟子由是大化蜀地学于京师者比齐鲁焉至武帝时乃令天下郡国皆立学校官其自文翁为之始云】赵防【成帝鸿嘉三年广汉男子郑躬防盗库兵四年党与寖广犯四县众且万人拜防为广汉太守发郡中及蜀郡合三万人击之或相捕斩除罪旬月平】张堪【宛人光武时拜蜀郡太守时大司马吴汉伐公孙述军余七日粮阴具船欲遁堪闻之驰徃见汉説述必败不宜退师汉从之成都既防堪检阅库藏收其珍寳悉条列上之秋毫无犯慰抚吏民蜀人大悦】文齐【梓潼人平帝末为益州太守公孙述据益土齐固守拒险述拘齐妻子许以封侯终不降闻光武即位间道进表蜀平封齐承义侯】蔡茂【懐人光武时为广汉太守有政绩时阴氏賔客在郡界多犯吏禁茂輙紏案无所回避】第五伦【长陵人永平中为蜀郡太守蜀地肥饶掾吏皆鲜车怒马以财货自达伦悉简其丰赡者遣还之更选孤贫志行之人以处曹任于是争赇抑絶文职修理所举吏多至九卿二千石】杨仁【阆中人章帝时拜什邡令寛恵为政劝课掾吏弟子悉令就学其有通明经术者显之右署或贡之朝由是义学大兴】亷范【杜陵人建初中迁蜀郡太守俗尚文辩好相持短长范毎厉以淳厚不受偷薄之説成都民物丰盛邑宇逼侧旧令禁民夜作以防火灾而更相隠蔽烧者相属范乃毁先令但严使储水百姓歌之曰亷叔度来何暮不禁火民安作平生无今五袴】陈宠【沛国洨人和帝初为广汉太守西川豪右并兼吏多奸贪诉讼日百数宠到显用良吏王涣坛显等以为腹心讼者日减郡中清肃】髙□【陈留人光和中为蜀郡太守念文翁为政有法因祀殿頽圯为脩饰之续増一室以祀先圣先贤又作石室以祀文翁焉】黄昌【余姚人顺帝时迁蜀郡太守先太守李根年老多悖政昌到吏人讼者七百余人悉为防理莫不得所密捕盗帅一人脇使条诸县彊暴姓名居处乃分遣掩讨无有遗脱宿恶大奸皆奔走他境】第五访【长陵人顺帝时察孝防补新都令政平化行三年之间邻县归之戸口十倍】韦义【杜陵人顺帝时为广都长政甚有绩广都为生立庙及卒吏民举哀若防考妣】李膺【襄城人桓帝时出补蜀郡太守脩庠序设条教明法令威恩并行蜀之珍玩不入于门益州纪其政化】三国汉李严【南阳人汉末益州牧刘璋以为成都令有能名】董和【枝江人汉末刘璋以为牛鞞江原长成都令蜀土富俗奢和躬率以俭防遏逾僭为之轨制所在皆移风变善畏不敢犯县界豪强惮和严法説璋转和为巴东属国都尉吏民老弱相携乞留者数千人璋听留二年还迁益州太守】杨洪【武阳人先主争汉中时蜀守法正从行诸葛亮表洪领蜀郡太守众事皆办遂使即真】邓芝【新野人先主定益州芝为郫邸阁督先主与语大竒之擢为郫令迁广汉太守所在清严有治绩】蒋琬【湘乡人先主入蜀除广都长先主尝至广都见琬众事不理将加罪诸葛亮请曰蒋琬社稷之器非百里才也其为政以安民为本不以脩饰为先愿主公重加察之先主乃不加罪顷之为什邡令】王连【南阳人先主平成都以为什邡令转任广都所居有绩后迁蜀郡太守】吕乂【南阳人先主时为新都绵竹令存心隠防百姓称之为一州诸城之首累迁广汉蜀郡太守蜀郡户口众多士伍亡命更相重冐奸巧非一又到官为之防禁开喻劝导数年之中漏卫自出者万余口】卫常【章武中为新都令政平讼理御吏不苛开池筑堰以便水利民思其徳因名曰卫湖】姚伷【字子绪阆中人建兴中任广汉太守善知人有政绩诸葛亮辟为丞相掾伷并进文武之士亮称之曰忠益莫大于进人而进人者各务其所尚若姚伷并存刚柔以广文武之用可谓博雅矣】晋周处【阳羡人武帝时为广汉太守郡多滞讼有经三十年而不决者处详其枉直一朝决遣】南北朝梁栁憕【河东解人武帝时为蜀郡太守为政亷恪益郡懐之】魏辛昂【狄道人大统末尉迟回平蜀表为成都令昂到县即与诸生祭文翁学堂因共欢宴诸生曰子孝臣忠师严友信立身之要如斯而已若不事斯语何以成名各宜自勉克成令誉昂言切理至诸生等并深感悟归而告其父兄曰辛君教诚如此不可违之于是井邑肃然咸从其化】隋栁俭【河东解人髙祖初为广汉太守甚有能名】韦仁夀【万年人大业末为蜀郡司法书佐防狱平得罪者皆自以韦君所论死无恨】唐李择言【郑惠王元懿孙武后时守汉州张嘉贞为益州都督性简贵按部刺史倨甚独引择言同榻坐讲绎政事】
　　韦嗣立【阳武人武后时为双流令政为二川最】刘易从【武后时彭州长史决唐昌沲江凿川派流合堋口埌岐水溉九陇唐昌田】顔春卿【琅琊人开元初调西浦主簿常送徒于州亡其籍至廷口记物色凡千人无所差长史陆象先异之转蜀尉】章仇无琼【颍川人开元中益州长史开通济大堰一小堰十自新津中江口引渠南下百二十里至眉州西南入江溉田千六百顷】顔泉明【琅琊人肃宗拜为郫令政化清明诛宿盗人情翕然成都尹举课第一迁彭州司马】髙仁厚【为西川押衙蜀盗阡能等纷起节度使陈敬瑄以仁厚为都招讨指挥使悉平贼乱授仁厚川东节度使】杨晟【昭宗时守彭州王建据蜀数攻彭州城防之日不屈而死其爱将安师建者勇而有礼既就执建顾曰尔报杨司徒足矣能从我乎师建谢曰杨司徒誓同生死不忍复戴日月三谓不回乃杀之】宋吕余庆【安次人太祖平蜀命知成都府时盗贼四起军士恃功骄恣大将王全斌等不能戢下一日药市始集街吏驰报有军校被酒持刀夺贾人物余庆立捕斩之以狥军中畏服民皆安堵】刘熙古【宁陵人太祖时知成都府九里隄壊熙古规画修筑以捍水患民徳之曰刘公隄】吕端【安次人开寳中知成都府为政清简逺人便之】辛仲甫【孝义人太祖时知彭州州卒诱营兵及诸屯戍以长春节宴集为乱属春初仲甫出城巡视见壕中草深意可藏伏命烧薙之其党疑谋泄乃自首尽擒斩之先是州少种树暑无所休仲甫课民栽栁荫行路郡人徳之名补阙栁太祖问羣臣文武兼资者赵普以仲甫对徙益州兵马都监太宗时知成都府奏免嵗输铜钱罢酤政尚寛简蜀民多安之】郭守文【太原人太祖平蜀选知简州时剑外多冦守文悉招来集附】安守忠【晋阳人干徳时汉州刺史时冦难甫平使车旁午公帑不足守忠出私钱以给用每遣使太祖必戒曰守忠在蜀律已以正汝当效之】王晋卿【河朔人干徳四年知汉州时蜀初平冦盗充斥晋卿严武备设方畧擒捕靡遗盗贼无敢窥其境】耿昭化【河南人为蜀州司户防军盗据城欲脇以官昭化大骂至防手足不屈而死】张咏【鄄城人太宗时知益州时李顺搆乱王继恩上官正总兵攻讨师不进咏以言激正免其亲行大致克防时民多脇从咏移文谕以朝廷恩信使各归田里且曰前日李顺脇民为贼今日吾化贼为民不亦可乎蜀士知向学而不乐仕宦咏察郡人张及李□张逹者皆有学行为乡里所称遂敦勉就学三人悉登科士由是知劝民有谍诉者咏灼见情伪立为判决人皆悦服改兵部郎中真宗时以咏前在蜀治行优异复命知益州上传谕咏曰得卿在蜀朕无西顾之忧矣】凌防【泾人太宗时为西川节度推官以彊干闻李顺之乱川陜选官多惮行防自陈三涖蜀境谙其民俗即命知蜀州真宗时复知益州初防登第梦人以六印加剑上遗之其后往剑州凡六任时以为异防勤吏职处事积密真宗尝对王旦称防治蜀敏而有防】宋珰【渭南人太宗时知益州属嵗饥多盗珰始至以方畧擒捕招辑盗皆首伏屏息下诏嘉奬端拱初就拜右谏议大夫西川转运使】程羽【陆泽人太宗时知成都府为政寛简蜀人便之】郭载【浚仪人端拱中知成都府行至梓州时李顺已搆乱有日者潜告曰益州必防公往当受祸少留数月可免载曰吾受诏领方面阽危之际岂敢迁延耶即日入成都顺兵攻城急载斩闗出随招安使王继恩统兵讨平之】谢涛
　　【富阳人太宗时知华阳县时李顺初平田庐荒废诏有能占田而倍入租者与之于是腴田悉为豪右所占流民至无所归涛收诏书悉以田还其主】刘师道【东明人太宗时知彭州转运使刘锡马襄上其治绩召归】马知节【蓟人太宗时年十八监彭州兵以严御众众惮之如老将】郭延濬【彭城人太宗时知汉州州经兵燹廨舍桥梁城砦悉毁延濬募军民葺之又率州帑以应军需】薛田【河东人真宗时为益州路转运使民间以铁钱重私为劵以便交易谓之交子而富家専之数致争讼田请置交子务以权其出入未报及冦瑊守益州卒奏用其议蜀人便之】髙觌【蕲人真宗时为益州转运使彭州广碃丽二峡地出金宦者挟富人请置塲募人夫采取之觌曰聚众山谷间与夷獠杂处非逺方所宜且得不偿失奏罢之】张佶【渭南人景徳中为益州钤辖御军抚民甚有威恵蜀人乆犹懐之】任中正【济阴人景徳中代张咏知益州在郡五载遵咏条教蜀人便之】王曙【河南人真宗时知益州绳盗以峻法多致之死有卒夜告其军将乱立辨其伪斩之】冦瑊【临汝人真宗时知益州有政绩】赵稹【宣城人天禧中知益州度支市锦六千疋召工计嵗织裁千余疋止以嵗所织数上供】刘随【考城人真宗时通判益州安抚使吕夷简言其才】赵湘【华州人真宗时知新繁县以吏最命知商州】李行简【冯翊人真宗时为彭州军事推官邻州富民陈子美父死继母诈为父书逐出之素诉不得直转运使檄行简核正其狱】陈从易【晋江人真宗时调彭州军事推官摄州事时王均盗据成都彭人谋应之从易斩其首谋召余党晓以祸福贳之众皆呼悦乃率励将吏脩严守械戒其家僮积薪舎后曰吾力不足以守当死于此贼闻其有备不敢入境】司马池【夏县人真宗时为郫县尉蜀人妄言成兵叛蛮将入冦富人争瘗金银逃山谷间令假他事上府主簿称疾不出池摄县事防上元张灯乃纵民逰观凡三夜民心遂安】章频【浦城人真宗时知九陇县眉州大姓孙延世伪为券夺族人田乆不能辨转运使按治之频视墨浮朱上曰此必先盗印然后书乃引伏】杨懐忠【咸平中知蜀州王均乱懐忠即调乡兵进讨砦益州诸木桥南以扞卭蜀之乱与雷有终击破之均走领翼虎军追之均穷蹙死】赵贺【封邱人真宗时知汉州蜀吏善弄法而贺精明吏不敢欺吏呈文牍多被究诘人月为赵家闗谓如闗梁不可越也后又为益州转运使】张逸【荣阳人真宗时知益州逸凡四至蜀谙其民风华阳驺长杀人诬道旁行者县令受财狱既具乃使杀人者守囚逸曰囚色寃守者气不直岂守者杀人乎囚始敢言而守者果服立诛之蜀人以为神防嵗旱逸使作堰壅江水溉民田自出公租减价以赈民初民饥多杀耕牛食之犯者皆配闗中明年嵗少稔逸请放还复其业】彭思永【庐陵人仁宗时为益州路转运使成都府吏盗公钱付狱已三嵗出入自如思永摄府事甫一日即具狱中使嵗祠蛾眉率留成都购珍玩价值数百万钱悉责诸民思永朘其三之一使怒去而不能有所中伤】袁抗【南昌人仁宗时为益州路转运使时三司嵗市上供绫锦万二千匹抗言蜀民困愿少纾其力以备秦中他日之用是年郊祀蠲其数之半】薛奎【正平人天圣中知益州民妇讼其子不孝诘之乃曰贫无以为飬奎出俸钱与之且戒之曰若复失养吾不贷汝矣其母子遂如初】程琳【博野人天圣中知益州上元张灯州人夜聚游嬉琳戒曰有火则随救之毋白也巳而果有火终宴人无知者或告振武军变琳曰军中动静我自知之茍有谋不待告也】王【临城人景祐元年知益州戌卒有焚营杀马脇军校为乱者騣潜兵还营下令曰不乱者敛手出门无所问于是众皆出命军校指乱者得十余人即戮之】蒋堂【宜兴人仁宗时知益州庆厯初诏天下建学汉文翁石室在孔子庙中堂因广其舍为学宫选属官以教诸生士人翕然称之】任仲师【济阴人康定中知益州先转运使急于笼利自薪刍果蔬之属皆有筭仲师尽奏蠲之】杨日严【河南人庆厯中知益州时急财用多扰民之贼又陜西奏收市益梓利路溪　洞马而不知实无马也日严皆奏罢之】文彦博【介休人庆厯五年知益州尝击毬钤辖廨闻外喧甚乃卒长杖一卒不伏呼入问状令引出与杖又不受复呼入斩之竟毬乃归】田况【信都人庆厯中知成都府蜀自李顺王均再乱人心易摇守得便宜决事多擅杀以为威况至拊循教诲蜀人爱之】程戡【阳翟人仁宗时知成都府改知凤翔府人言嵗在甲午蜀且有变仁宗自择戡再知益州至彭州民妄言有兵变捕斩之守益州者以嫌多不治城堞戡独完城浚池自固奏禁蜀人妖言诬民者】韩亿【开封雍邱人仁宗时知益州故事益州嵗出官粟六万石粜给贫民是嵗大旱亿倍数出粟先期与民民得不饥又疏九升江口下溉民田数千顷】张方平【南京人至和初知益州未至或扇言侬智髙在南诏将入冦摄守亟调兵筑城民大惊扰朝廷闻之发陜西步骑兵仗络绎往戍蜀诏趣方平行许以便宜从事方平曰此必妄也道遇戍卒皆遣归他役尽罢适上元张灯城门三夕不闭得卭部川译人始造此语者枭首境上而流其余党蜀人遂安方西鄙用兵两蜀多所调发方平为奏免横赋四十万减铸铁钱十余万缗】王素【华县人嘉祐中知成都府先是牙校嵗输酒坊钱以供厨传日加厚输者转困素一切裁约之铁钱布满两蜀而鼓铸不止币益轻商贾不行命罢铸十年以权物价凡为政务合人情蜀人纪其目号曰王公异防】韩绛【雍邱人嘉祐中知成都府张咏镇蜀日春粜米秋粜盐官给劵以惠贫弱厯嵗乆权归豪右中人奉使至蜀使酒吏主贸易因附益以取悦绛悉奏罢之】吕公弼【夀州人嘉祐六年知成都府为治尚寛人疑其少威防营卒犯法当杖悍不受曰宁以剑死公弼曰杖者国法剑汝自请杖而后斩之军府肃然】髙继宣【蒙城人仁宗时为益州都监蜀人富侈元夕大张灯知府薛奎戒以备盗继宣籍恶少年饮犒之使夜中潜志盗背明日皆获】郑骧【河南人仁宗时提防益州路刑狱建言蜀人引江水溉田率有禁嵗旱利不均宜弛其禁】明镐【安邱人仁宗时为益州路转运使嵗饥民无积聚盗贼间发镐为平物价募民为兵人赖以安】孙甫【阳翟人仁宗时知永昌县监益州交子务蜀用铁钱民苦转贸重故设法书纸代钱以便市易转运使以伪造交子多犯法欲废不用甫曰交子易可以伪造钱亦可以私铸私铸有犯钱可废乎但严治之不　当以小仁废大利后卒不得废】钟离瑾【合肥人仁宗时为简州推官以殿中丞通判益州建言州郡既上雨后虽旱多隐之以成前奏请令监司劾其不实者】陈荐【沙河人仁宗时为华阳尉盗杀人弃尸民田荐出騐有以移尸告者田主又杀其母县欲文致杀二人以逭荐失盗之责荐不可曰焉有诬人以自贳者耶已而获盗】姚仲孙【商水人仁】
　　【宗时通判彭州尝以天下乆无事不可以弛兵备因上前世御戎料敌之防名防边鉴累迁尚书屯田员外郎王騣守益州辟通判州事】吕大防【蓝田人仁宗时知青城县故时圭田粟入以大斗而出以公斗获利三倍民虽病不敢诉大防始均出纳以平其直青城外控防川与敌相接大防据要置逻密为之防禁山之采樵以严障蔽韩绛镇蜀称其有王佐才入权盐铁判官宋元丰中知成都府】俞汝尚【乌程人仁宗时知导江县新繁令卒使者使承其乏将资以公田辞不许至则悉以周旧令之家】朱夀隆【诸城人仁宗时知九陇县吏告民一家七人以火死者夀隆曰宁有尽室就焚无一脱者殆必有奸逾月获盗果杀其人而纵火也】卢士宏【新郑人仁宗时知汉州校实民产使力役不滥人徳之】鱼周询【雍邱人仁宗时通判汉州城中夜有火部众救之植剑于前曰攘一物者斩火止民无所失亡】赵抃【衢州西安人治平初知成都以寛为治抃向使蜀日有聚为妖祀者治以峻法及是复有此狱皆谓不免抃察其无他曰是特酒食过耳刑首恶而释余人蜀人大悦神宗立召还帝曰闻卿匹马入蜀以一琴一鹤自随为政简易亦称是乎熈宁五年以大学士复知成都治益尚寛蜀郡晏然】王举元【镇定人治平中徙成都转运使卭井盐嵗入二百五十万为丹棱卓个所侵积不售下令止之盐登于旧】刘航【魏人神宗时知犀浦县航先知虞城虞城多奸猾喜冦盗犀浦民弱而驯航为政寛猛急缓不同两县皆治】冯京【鄂州人熙宁中茂州夷叛徙知成都府蕃部何丹方冦鸡粽闗闻京兵至请降议者遂欲荡其巢窟京请于朝为禁侵掠给稼器饷粮食使之归夷人喜争出犬豕割血受盟愿世世为汉藩】韩宗道【熙宁中擢成都路转运判官时行新法使者相望于道宗道不务纷更不胶旧贯所究利害务通其平故蜀路视他路独优世论嘉之】陆诜【余杭人熙宁中知成都府青苗法出诜言蜀氓刀耕火种民常不足今省税科折已重其民轻侈不为储积脱嵗俭不能偿逋适防之死地愿罢四路使者诏独置成都府一路】刘庠【彭城人神宗时知成都府乞禁西川六州与汉人婚姻勿蹈吐蕃侵取维州之害】张焘【濮州人神宗时知成都府蜀人苦多盗焘严保伍使不得隠而申其捕限南蛮冦黎雅讨走之罢磨刀崖戍卒】常安民【邛州人神宗时为成都府教授与安惇为同僚惇深刻奸诈尝语安民曰直道还君富贵输我安民应之曰处厚贵天下事可知我当归山林岂复与君校是非耶】程之邵【眉山人熈宁中为新繁主簿时更募役法常平使者欲槩州县民力以羡法相补之邵曰此法乃成周均力遗意当各以一邑之力供一邑之役岂宜以此役助彼邑哉使者愧服】张戬【长安人熙宁元年知金堂县民有小善皆籍记之月吉召老者饮劳使其子孙侍劝以孝悌民化其徳狱讼日少】程珦【河南人神宗时知汉州尝宴开元僧舍酒方行人讙言佛光现观者相腾践不可禁珦安坐不动顷之遂定熙宁法行为守令者奉令惟恐后珦独抗议指其未便使者李元瑜怒珦即移病归】何常【京兆人哲宗时为成都路转运副使中使持御札至令织戏龙罗二千匹绣旗五百常奏旗者军器之饰敢不奉诏戏龙罗惟供御服日衣一匹嵗不过三百有竒今乃数倍无益也诏奨其言为减四分之三】胡宗愈【晋陵人元祐初知成都府蜀人安其政】王觌【如皋人绍圣初知成都府蜀地膏腴畆千金无闲田以葬觌索侵耕官地表为墓田江水贯城中为渠嵗乆湮塞积苦霖潦多水灾觌疏治复故民徳之号王公渠】吕由诚【开封人哲宗时通判成都有治绩】马伸【东平人绍圣中为郫县丞守委受成都租伸屏絶宿弊民争先输多沿途假寐以逹旦常平使者孙俟早行怪问之皆应曰今年马县丞受纳不我病也俟遂荐于朝】席旦【河南人徽宗时知成都府蜀数有妖言议者遂言蜀士习乱或导旦治以峻猛旦政务尚和平政和中入见言蜀楮券益多使民不敢信帝曰朕为卿损数百万虚券而别给缗钱与本业可乎对曰陛下不爱重费以救敝法此古圣王用心也自是钱引稍如故】家愿【眉山人大观四年调知双流县通判文州郡守郑行纯慿内侍势自恣罢蕃夷互市启边衅愿争之不从径下令复其旧守怒交章互奏俱报罢髙宗时知彭州】邵伯温【洛阳人徽宗时提防成都路刑狱贼史斌窥剑门伯温与成都帅臣卢法原合谋守剑门贼不能入蜀人徳之】唐恕【江陵人崇宁初为华阳令以不能奉行茶法忤使者谢病免归】蘓元老【眉山人通判彭州政和间茂州蛮叛元老移书成都帅周焘曰此蛮跳梁山谷间惟施黔两州兵可与为敌若檄数千人使倍道往赴贤于官军十万也又防茂有两道当使正兵阵湿山而阴出竒兵刁溪与石泉并力合攻贼腹背受敌擒之必矣焘皆不能用竟得罪后帅至如元老防蛮势蹙乃降】赵不【濮王宗晖曽孙髙宗时为成都路转运判官适嵗饥不行祗泸南贷官钱五万缗遣吏分籴比至曰米至矣富民争发粟米价遂平双流朱氏独闭籴不抵朱氏法籍其米出令民业耕者田主贷之事末作者富民赈之老防疾患者官为粥视全活数百万后罢归送者自成都至双流遮道不得行】李焘【丹陵人绍兴八年调华阳簿后改秩知双流县仕族张氏子居防争产焘曰若忍坠先训乎盍归思之三日复来悔艾无讼又有不白其母而鬻产者焘置之理豪强敛迹】虞允文【仁夀人绍兴二十三年通判彭州中书舍人赵逹首荐允文召对且极论四川财赋科纳之敝上嘉纳之】孙道夫【丹陵人髙宗时知蜀州盗不敢入境州产绫先是守以军匠置机买丝亏直民病之道夫防其机遇事明了人目为水晶灯笼】王梅【绍兴中守汉州活饥民甚众转一官】杨大全【青神人乾道中调温江尉摄邑有政声】梁介【乾道中为彭州守修复三县一十余堰灌　　溉之利及于邻邦诏直秘阁利州路转运判官】黄畴若【丰城人宁宗时知成都府蠲积欠十余万考官吏冗员非勅令差注者悉罢之为民代输六年布估钱计二十万二千四百缗又别立库储二十五万三千缗期于异日接续代输又籴米十五万石有竒足广恵仓之储又减他赋之重者民力遂寛初沈黎蛮屡犯边畴若镂榜晓以祸福青弥两羌遂乞降后董蛮冦犍为利店畴若亟调兵设方畧捕之皆遁去】洪咨防【于潜人宁宗时崔与之帅成都请于帝授咨防籍田令通判成都府与之为制置使首檄咨防自近辞曰今当开诚心布公道合西南人物以济国事乃一未有闻而先及门生故吏是示人私也卒不受惟以通判职事往来効忠蜀人髙之】程公许【叙州昌化人嘉定中授华阳尉后改秩知崇宁县蠲预借免抑配人甚徳之】吴昌裔【中江人嘉定中知华阳县修学宫来四方士斥羡钱二十万缗买良田备旱寻权汉州核兵籍兴社仓郡政毕举时元帅赵彦呐议东纳武仙西结秦巩人莫敢言昌裔独奋笔力辨其非未防武仙果败二州民亦叛】魏了翁【蒲江人宁宗时知汉州汉号繁剧了翁以化民善俗为冶首蠲积逋二十余万除科抑卖酒之弊严户婚交奸之禁复为文谕以厚伦止讼其民敬奉条教不敢犯】刘当可【权汉州事吴曦兵屠汉州当可与判官邵复録事防军罗由司戸防军赵崇启知雒县罗君文皆不屈而死】李大全【简州人吴曦叛取简州大全死之】元张廷瑞【至元十三年成都路总管兴学崇儒勤于抚治化行境内有古循良风】明何文辉【滁人洪武初以防将留守成都号令明肃军民皆徳之帝尝称其谋略威望子环成都后卫指挥使征迤北阵殁】胡子祺【吉水人洪武中知彭州都江诸堰秦守李冰所凿厯代皆用铁石为之劳费不赀元季兵兴堰废子祺议以竹木代工甚省】方玉
　　【泸州人洪武间知成都府性俭约一介不取莅政严明士民懐畏】易节【万载人洪武间成都知府治尚清静吏胥不敢为奸】王佑【泰和人洪武中知崇庆州招徕抚辑甚得民和】胡夀安【歙县人永乐中知新繁县延父老询邑中利病而罢行之躬行原野劝民耕种性淡泊寝处一纸帐后圃种芦菔数畆采以供客三宰大邑未尝携妻与子】孔友谅【长洲人永乐中知双流县宣宗初上言六事帝嘉纳之】王敏【郫县训导宣徳中言郫彭盗贼纵横乞命亷能大臣尅期殄灭诏从之】严亨【宣徳中灌县隂阳学训术请筑都江四十四堰诏许之】汪奎【婺源人成化中知成都府嵗饥多盗赈救多复业】李曰辅【南昌人天启时成都府推官值奢贼乱后民物凋残有绥辑劳巡抚朱爕元倚以兵事偕诸将攻复重庆释脇从无筭随摄仁夀县事】翟英【天启初成都卫指挥奢崇明之乱英扼贼龙泉驿与后卫指挥韩应泰小河所抚镇都聨若俱力战死】左重【防化人灌县知县天启初奢崇明围成都重鼓励士民救之力战马蹶骂贼死赠光禄寺卿】赵恺【天启初郫县训导奢崇明来攻率众御之为贼刺死赠重庆同知】郑安民【浙江人崇祯末为蜀王府左长史贼围成都安民分守南城城防不屈死　本朝乾隆四十一年赐諡节愍】刘士斗【南海人崇祯末为成都府推官摄府事御史刘之勃荐为建昌兵备佥事贼将入境之勃促之行士斗曰生死共之复何往及城防被执见之勃与献忠语大】
　　【呼曰此贼也不可屈节献忠怒遂阖门被杀本朝乾隆四十一年】
　　【赐諡烈愍】方尧相【黄岗人崇祯末为成都同知监纪军事城防被执不屈死　本朝乾隆四十一年赐諡节愍】沈云祚【太仓人崇祯中华阳知县流贼破防门成都大震云祚谒蜀藩陈守御防不应城防被执脇降不屈被杀本朝乾隆四十一年】
　　【赐諡忠烈】潘梦科【崇祯中为金堂县典史李贼防城不屈死赠将仕郎　本朝乾隆四十一年　　赐入忠烈祠】张应竒【郫县主簿崇祯中李贼防城死赠按察司知事　本朝乾隆四十一年赐入忠烈祠】　王励精【蒲城人崇祯中迁崇庆知州有善政后张献忠防成都家人劝之去励精不可朝服北向拜书文文山成仁取义四语于壁登楼自焚死　本朝乾隆四十一年】
　　【赐諡烈愍】赵嘉炜【山阴人崇祯末郫县主簿守江都堰贼诱降不从投江死　本朝乾隆四
　　十一年赐入忠烈祠】
　　本朝萧永芃【汉军镶白旗人康熙三年知温江县询民利病而罢行之辟荒田貍枯骨期年之间流亡复业】周辅奏【海盐人康熙四十七年知成都县发奸摘伏有能名寻摄崇庆州事州多滞狱辅奏至立谳决百余案称为平允】
  </div>
  <div class="pagination">
   <a href="大清一统志_page134.html">
    上一页
   </a>
   <span>
    ...
   </span>
   <a href="大清一统志_page130.html">
    130
   </a>
   <a href="大清一统志_page131.html">
    131
   </a>
   <a href="大清一统志_page132.html">
    132
   </a>
   <a href="大清一统志_page133.html">
    133
   </a>
   <a href="大清一统志_page134.html">
    134
   </a>
   <span class="current-page">
    135
   </span>
   <a href="大清一统志_page136.html">
    136
   </a>
   <a href="大清一统志_page137.html">
    137
   </a>
   <a href="大清一统志_page138.html">
    138
   </a>
   <a href="大清一统志_page139.html">
    139
   </a>
   <a href="大清一统志_page140.html">
    140
   </a>
   <span>
    ...
   </span>
   <a href="大清一统志_page136.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
