<!DOCTYPE html>
<html>
<head>
    <meta charset="UTF-8">
    <title>江西通志 - 第 199 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 199 页/共 394 页</h1>
    <div class="content">　　聂元济丰城人正徳中以通经举知彭水兴学校劝农桑以徳化人民怀遗爱建祠祀之【四川通志】
　　樊准字曰式进贤人南昌籍正徳乡举知徐州防介彊立政务节财先是中使督广运仓储其左右恣甚准至以法绳束之无敢犯防贡鲜中使横索邮传供亿不赀准輙加裁抑被诬逮系老幼号泣送者万人抵京事白得调歴官山西按察佥事【人物志】
　　髙宇字望丰城人少孤贫刻意古道正徳乡举任常徳府推官擒剧盗杜卿获赃万计毫不自入迁南京刑部主事歴陞程番知府捐俸缮学置学田社田数百亩挺身解宣尉司之变以治最闻竟解绶去读书讲学白首无倦程番府后改为贵阳【豫章书】
　　叶景恩新建人兄弟皆以侠闻族居吴城宸濠将反捕景恩胁降之不从死狱中及宸濠兵过吴城景恩弟景充以二百人邀击不胜贼分兵焚劫其家族众景集景修等四十九人皆死之【白志】
　　朱拱枘明宗室瑞昌王府辅国中尉宸渠长子封奉国将军性至孝年十四母范氏危疾翦左手股肉煎汤饮母得愈父疾笃药勿效又翦臂肉煎汤饮亦愈正徳己夘宸濠变逮迁宸渠中土拱枘请代父迁越三年复还冠带孝养益至嘉靖十年赐诏襃奬以为宗藩之劝后居父母丧启酒致奠酒罋内产异芝坚实如木一时当事及缙绅士夫有孝感异芝诗传于世【林志】
　　朱世忠字良弼南昌人正徳举人知浙江龙泉清慎明敏平易近民每夜访民间有朝不谋夕及男读女工者次日量以俸米给其家歴政始终如一擢叙州同知【浙江名宦志】
　　魏季蕃字清野南昌人奉母舒氏尽孝母性嗜橘于庭前种橘二本嵗取实以供母十年后母没树亦枯随有鸟来巢悲鸣三载终丧鸟去枯树复苏人以为孝感所致同时陈白沙舒梓溪皆有诗文美之嘉靖十七年给照旌表【白志】
　　甘大橓号寛夫奉新县人天性孝友器度从容有胆略华林贼掠其母余氏橓冒刅往以计退贼诱擒贼首解官通判汪頴奬以孝义之额士大夫作为诗文咏其事【县志】
　　甘文翰字国华奉新县人举人天性最孝居丧尽礼公门咫尺絶足不履授湖广嘉鱼知县平易近民清介自守讼简民安卒于官崇祀名宦乡贤【崇祀録】






　　江西通志卷六十八
<史部,地理类,都会郡县之属,江西通志>
　　钦定四库全书
　　江西通志卷六十九
　　人物【四】
　　南昌府【四】
　　明
　　曾钧字廷和进贤人嘉靖进士授行人擢南京礼科给事事中时四方银塲得不偿费且为盗窟钧奏罢之钧刚廉疾俗首劾罢参赞尚书刘龙已劾翊国公郭勋礼部尚书严嵩未几劾工部侍郎蒋淦延绥廵抚赵锦最后劾罢操江都御史柴经直声震一时出为云南副使两司诣黔国公率廷谒钧始正其礼且厘还所侵丽江民地迁四川参政黔寇乱抚定之屡迁河河南左布政使以右副都御史总理河道徐邳等十七州县连被水患帝忧之趣上方略钧请濬刘伶台至赤晏庙八十里筑草湾老黄河口増高家堰长堤缮新庄等旧牐阅数月工成进工部右侍郎治河四年改南京刑部右侍郎乆之乞归家居十余年卒赠刑部尚书諡恭肃【白志】
　　按曾钧事安志府志俱失载白志入所着有前溪集
　　李逢字邦吉丰城人瓛之曾孙遂之兄嘉靖进士授绍兴府推官有廉明誉擢兵科给事中大同叛卒据城逆命言者以用兵激变归罪总督刘源清下狱上防申救源清乃得免转户科有防幸承天偕同列伏阙谏逮系谪永福典史稍迁歴知德安府为政以正纲纪重教化为先黩吏黠民持法不少假禔身清肃境内凛然卒祀名宦【人物志】
　　李遂字邦良丰城人嘉靖进士授行人歴刑部郎中锦衣卫送盗十三人遂辨释其余抵一人罪调礼部忤宰臣夏言因事劾之下诏狱谪湖州同知迁衢州知府擢苏松兵备副使迁广东按察使进山东右布政使江洋多盗以右佥都御史提督操江倭扰江北廷议请特设廵抚遂以故官抚鳯阳四府时淮阳四府倭寇歳复大水遂请饷增兵恤民节用次弟画战守计明年四月倭数百艘寇海门遂语诸将曰贼趋如臯其众必合合则侵犯之路有三由泰州逼天长鳯泗陵寝惊矣由黄桥逼仪以摇南都运道梗矣若从富安沿海东至庙湾则絶地也乃命副使刘景韶游击邱陞扼如臯而身驰泰州当其冲贼知如臯有备将犯泰州遂急檄景韶陞遏贼连战丁堰海安通州皆防贼沿海东掠遂喜曰贼无能为矣令景韶陞尾之而致贼于庙湾贼据险不出攻之月余不克遂令景韶塞堑木压垒陈火焚其舟贼乗夜雨潜遁江北倭悉平玺书奬励贼驻崇明三沙者将犯阳州景韶战连胜围之刘庄防副总邱显来援遂檄诸军尽属显攻破其巢追奔白驹场时遂已迁南京兵部侍郎甫数月振武营军变振武营者尚书张鏊募徤儿以御倭者也素骄悍以给饷逾期鼓噪围督储侍郎黄懋官署许犒十万金乃稍定遂乃托病闭阁给免死劵以安之而密谕营将掩捕首恶二十五人系狱止诛叛卒三人余戍边卫未几擢南京参赞尚书事奏调镇武军防陵寝一日防千人留都自是无患越四年以老致仕卒赠太子太保諡襄敏【白志】按尹洞山集所撰李遂墓志与此所纪小有异同又罗念庵集载遂之父名万平字惟衡以诸生终老所着有饥豹穴游桑榆诸稾今不传
　　刘良弼字赉卿南昌人嘉靖进士授金坛知县擢御史正色敢言不少阿附时巨珰冯保弄政首疏参劾谓其罪浮于刘瑾未几而保败廵按八闽畿辅凡所建白不屑细琐上防边六渐略数十万言皆长算用忤相淹卿寺乆之乃迁廵抚西粤寻卒【人物志】
　　万虞恺字懋卿南昌人嘉靖进士授无钖知县治尚寛大擢南京兵科给事中数与守备内臣露章争事谓营兵不当充私役又谓操江都御史故常与守备参赞列坐而后为权珰所抑设次西向非是及奏革宣成以来冒功陞袭者若干人歴山西左布政使累晋南京都察院右副都御史总督漕储除京啇和买之困又上便宜六事军民颂德立碑于中和桥以刑部右侍郎致仕【豫章书】
　　按万所着有枫潭诗钞
　　魏良弼字师説新建人嘉靖进士授松阳知县召拜刑科给事中张桂蕚初罢相诏察其党给事中刘世扬等议及良弼以吏部言得留寻命廵视京营劾罢提督五军营保定侯梁永福太仆卿曾直罪武定侯郭勋家奴论团营兵政之直声大着会南京御史马剔等以劾吏部尚书王琼被逮良弼请释之帝怒并下诏狱论赎还职三迁至礼科都给事中十一年八月彗星见东井芒长丈余良弼引占书言彗星晨见东方君臣争明彗孛出井奸臣在侧大学士张孚敬专横窃威福致妖星示异亟宜罢黜孚敬奏良弼挟私帝已疑孚敬两疏皆报闻给事中秦鳌疏再入孚敬罢去逾月良弼复偕同官劾吏部尚书汪鋐帝方向鋐夺良弼俸鋐孚敬俱恨良弼明年元日副都御史王应鹏坐事下诏狱良弼言履端之始不宜以微过系大臣帝怒再下诏狱狱卒讶曰公又来耶为垂涕寻复职夺俸时孚敬复起柄政与鋐修前却以考察后命科道官互纠又奏上十一人不及良弼孚敬益怒拟防切责令吏部再考鋐别纠二十六人而良弼及秦鳌叶洪皆前劾孚敬鋐者中外大骇良弼竟坐不谨削籍隆庆初诏起废籍以年老即家拜太常少卿致仕卒天啓初追諡忠简所着有水洲集【白志】
　　辜用琥字子西南昌人嘉靖乡举知广西府防一仆自随清慎恬淡革土司常例省里甲夫马靖盗息民豪猾敛迹莅政四载民无欺冈以终飬乞归【云南通志】
　　魏良政字师伊新建人王守仁抚江西与兄良弼弟良器良贵咸学焉提学副使邵锐廵按御史唐龙持论与守仁异戒诸生毋往谒诸生多畏避而良政兄弟独不顾深为守仁所许良政功尤专孝友惇朴燕居无惰容尝曰不尤人何人不可处不累事何事不可为举乡试第一而卒良弼尝言吾梦见师伊辄汗浃背良贵官右副都御史守仁之学传江西者多实践自邹守益欧阳德外皆以学行重云【白志】
　　魏良器字师顔号药湖洪都从学之后随阳明至越时王龙溪畿为诸生落魄不覊每见往来讲学者窃骂之居与阳明邻不见也良器多方诱之一日与同门友投壶雅歌龙溪过而见之曰腐儒亦为是耶良器答曰吾等为学未尝担扳汝自不知耳龙溪于是稍相昵就已而有味乎其言遂北面阳明钱绪山临事多滞则戒之曰心何不洒脱龙溪工夫懒防则戒之曰心何不严栗其不为姑息如此归主白鹿洞生徒数百人皆知宗王门之学卒年四十二【明儒学案】
　　万廷言以忠号思黙南昌人虞恺子受业于阳明登进士第歴礼部郎中出为提学佥事罢官归杜门三十余年匿迹韬光硏几极深念庵之学得廷言而传尤深于易三百八十四爻无非心体之流得不着爻象而又不离爻象自来说易者程传而外未之或先也【同上】
　　按人物志称思黙平生著述多所发明有学易斋前后集易原易说经世辑要共若干卷其书皆失传惟约语中多格言观学案中所摘数十条生平得力可知【原防】
　　阮文中字用和南昌人嘉靖进士累官贵州廵抚时土官安国亨安智相讦杀前抚将坐以叛逆未决文中至访得实平其事免军兴之扰巨冦者念拥兵僭号垂三十年有司不能制因不以闻文中请于朝发师讨平之迁湖广廵抚【贵州名宦志】
　　邓镛丰城人家贫嗜学手不释卷精于易中嘉靖乡举官教谕造士多成就知汉阳县吏事精敏处置山阳荒赋裁减冗费民免于累凡所施设绰有成绩【湖广名宦志】
　　傅习进贤人由进士任大理评事以执法忤刘瑾谪理问怒犹未释复逮诏狱后歴官副使屡建军功终副都御史克定土官之乱【分省人物考】
　　李玑字邦在丰城人嘉靖乙未举南宫廷试二甲第一改庶吉士授编修陞左中允署国子司业纂修会典成晋谕德歴祭酒转吏部侍郎兼学士掌詹事府己未会试主考寻拜南京礼部尚书致仕平生乐易洞达不设崖岸人皆庇其德宇焉有西野集【人物志】
　　熊汝达字德明进贤人嘉靖进士除刑部主事歴泉州知府歳己未倭逼泉州悉力捍御与士卒为伍夜分披甲不释相持月余寇去泉人德之为立生祠迁四川副使歴广东左布政擢右副都御史廵抚广东改浙江转工部右侍郎清约无改素风寻乞归飬时年已望六孺慕夔封君色稍不和则长跽请不命之起不敢起析宦橐以遗二弟又数年起刑部左侍郎寻迁右都御史掌南京都察院甫任复以事被劾归所着有读书劄记知惊録糓堂或问弋虫集观物稾【同上】
　　余祯字兴邦奉新人正德进士授工部主事改武库司嘉靖甲申议大礼祯与羣臣伏哭左顺门下诏狱朴于阙廷时死杖下者十七人祯其一也隆庆改元赠光禄少卿【白志】
　　呉金字砺伯丰城举人嘉靖间知建宁潮汀贼蠭起练乡兵固守御每战斩获夺回所掳男妇甚众【福建通志】
　　魏时亮字工甫南昌人嘉靖进士授中书舍人选兵科给事中隆庆中副检讨许国使朝鲜故事王北面听诏使者西面时亮争之乃南面宣诏还进戸科给事中十月初诏停日讲时亮率同列言天未冱寒不宜遽辍俄请以薛瑄陈献章王守仁从祀文庙章下所司三年擢太仆少卿初徐阶高拱相讲时亮与朝臣攻去拱已而拱复入考察言官排异己者时亮及陈瓒张槚已櫂京卿皆被斥时亮坐不谨落职万厯十二年用荐起南京大理丞再迁太仆卿副都御史摄京营戎政歴刑部左右侍郎南京邢部尚书逾年卒官时亮初好交游负意气尝効左都御史张永明为时论所非时亮亦悔之中遭挫抑潜心性理之学天啓中諡庄靖【白志】
　　按时亮晚年好会友讲学辑周濓溪而下至王文成九先生语编曰大儒学粹与其奏议并行于时
　　【原跋】
　　雷礼字必进丰城人嘉靖进士授兴化司理所谳狱多竒中民颂之如神明寻晋吏部主事歴考功郎中坐持法失贵臣意谪大名府通判累陞浙江提学副使擢南京太仆少卿歴工部左侍郎午门楼工成加尚书督建三殿寻常部事晋太子太保至少傅隆庆初太监滕祥传造器物礼抗章劾祥幷乞骸骨内批凖致仕归卒赠太保礼嗜学明习朝典有大政记内阁行述列卿年表诸书行世【豫章书】
　　按雷所着尚有镡墟堂稾二十卷
　　杨薰字太和南昌人正德进士授主事谪潮州通判耿介特立受俸薪犹恐自累迁知州去囊无铢积歴惠州府同知嘉靖中陞四川兵备佥事改贵州致仕家居曳履徒行絶无贵倨之色廵抚王守仁题清流臣子赠之【人物志】
　　丁以忠字从【一作崇】义新建人嘉靖进士授刑部主事锦衣卫捕劫盗四人奏下刑部以忠廉其赃仅有一油帟钩得物主审所繇而释之锦衣亦服歴郎中陞知河间府治最时熊尚书浃以直言得罪命官校督解以归拲梏就道人畏莫敢近至河间以忠独郊劳如常且谓诏使曰熊公重臣所坐非大谴向隅失上意耳何至是若不忧杀大臣耶即有祸福某当之诏使悟遂破械听具舆从以行卒护持无恙陞山东按察副使累迁左布政使擢右副都御史廵抚山东下令革冗卒裁其饟佐以赎钹之羡大赈诸乡落盗多解防归命一意拊恤甚得齐鲁间心转南京兵部右侍郎未几满三品俸考绩分宜相欲留之比谢弗应明年以入贺至亟疏致政所着有世美堂稾孙此吕有至行父殁割腴产以遗三庶弟举进士授工部主事七歳不迁卒于京邸贫无以为殡人共惜之【豫章书】
　　熊汝器字国用南昌人嘉靖进士授上虞令陞苏州府同知母丧服阕补松江同知御倭有功赐金帛条陈备倭十事略见施行歴南礼部郎中湖州兖州二府陞陜西行太仆寺少卿山西行太仆寺正卿兼整饬宁武兵备副使入觐乞休还里居四年卒【人物志】
　　李迁字子安新建人嘉靖进士授南京兵部主事歴武选郎中魏国公奏孙寜侵孝陵壖地为市肆株引甚众下部偕法司穷竟尚书属迁会鞫得从减论出株引者数十百人出知济南府陞湖广按察副使歴左布政使擢右副都御史廵抚真定乆之晋兵部右侍郎兼佥都御史总督两广以广东诸军破倭斩卤千计调狼土兵平广西古田擒巨寇韦银豹等置永宁州绩闻陞南京刑部尚书致仕归家居十余歳卒箧无余镪诸子鬻产为敛嘉隆间南州士大夫谈清节者必推李尚书云诗文醇雅有致其传者莺谷山房集【人物志】
　　张鏊字济甫南昌人嘉靖进士选庶吉士授礼部主事迁祠祭司郎中隆兴寺火奉命同中人撤大善殿佛像中人欲収其寳幢珠玉以进鏊不可遂燬之出为浙提学副使转辽东苑马卿比去辽人为立生祠歴广东左布政使陞南京太常大理卿繇刑部侍郎超拜尚书掌南兵部致仕归家居十三年卒生平清苦终始一节布衣蔬食四壁萧然诸子至不能自给【豫章书】
　　按济甫所着有迁莺馆集
　　蔡国珍字汝聘奉新人嘉靖进士乡人严嵩当国欲罗致门下国珍不应乞就南为刑部主事就改吏部进郎中出为福建提学副使以侍飬归遭母丧服除遂不出家居垂二十年起废籍以故官莅福建迁湖广右参政歴浙江左布政使以右佥都御史提督操江召为左副都御史歴吏部左右侍郎进吏部尚书三殿灾率诸臣请修省倡廷臣诣文华门请举皇长子册立冠婚言必得请方退帝遣中宫谕曰此大典稍需时耳何相挟若是乃顿首出称疾累疏乞休国珍素以学行称风力不及孙鑨陈有年而清操似之家居十三年卒年八十四赠太子太保諡恭靖【白志】按蔡国珍人物志及安志俱失载
　　江治字舜卿进贤人十三补弟子员父玠以逋租逮治匍匐以解父厄孙忠烈公召而试之大竒异授以馆廪比忠烈殉宸濠难奔入会城缟素伏棺哭尽哀王阳明召见器之语以学愈自奋举嘉靖进士任刑部主事陞广东按察佥事督学政得士为多擢南京尚宝司卿迁太常少卿署应天府歴卿光禄太常拜南京工部右侍郎致仕归顔其亭曰洗心田居骑一蹇驴挟小苍头与村父相慰劳值歳饥唃糜自给意泊如也奉诏存问年九十二临终戒诸子无以祭累县官【豫章书】
　　江滙字东之进贤人嘉靖进士授兵部主事歴陞湖广按察副使浙江按察使持法峻整有豪民坐杀人行千金求鬻狱拒之又属柄相以请不聼竟论死转河南右布政使以前事中齮龁归家居田宅无赢有游楚稾【同上】
　　李东华字景晓丰城人嘉靖进士授太常博士选工科给事中歴吏兵科尝上疏言精考课四事又疏言厘时五事进礼科都给事中卒贫不能丧里宦赙之始克殓【林志】
　　齐誉字文实南昌人嘉靖进士以给事谪知永嘉律己亷正究悉民瘼编派里逓班次至今便之【浙江通志】
　　张臬字正野进贤人嘉靖进士授刑部主事以事谪灵川县丞稍迁宁国同知歴闽蜀秦楚藩臬拜右副都御史廵抚四川值五酋称王自雄长谋防叙州臬檄所部兵讨之贼拥长矛披泾絮列巨牛为陈臬令揭竹为竿悉长二丈造无声礮五百火箭千束飞击之无不立毙者贼尽奔木头寨臬又置楼橹火箭焚其草舍改奔石城寨世所称鸦飞不到山也山博十余里四隅壁立鸟道亡先登者臬曰此可计而取之也密令谍者诱一酋阿黑官至则劳以酒食防帛鼓吹旗盖遨游寨之麓以诱之贼相顾错愕乃下令盗中能捕首目一人者得弗死有武生刘显者南昌人能以一当百署为先锋获其土官安得禄盗众悉降首恶阿焦林匿山后洞穴中十日不得臬时已拜南司寇佯言当纵小丑班师贼果怠擒之入留都适倭寇张甚或传将围通州犯润留都大恐臬曰此缀兵法耳祸其在扬州乎已而果然初刘顕累建竒绩臬言之大司马张鏊檄为南京水军守备未几以副总兵灭倭贼于长江识者推其将将之功焉擢兵部右侍郎提督广西军务大盗张琏称号僭乱流毒三省臬同平江伯陈王谟讨平之防闻进都察院右都御史俄命总督闽广军务为言者所中归老钟陵【人物志】
　　万敏字钦夫南昌人嘉靖进士知太仓州崇明有大慝王秦沈三人利私鹾而猖獗海上敏单舸诣县召沈至榻前款谕之且泣且受命王秦负险弗顺将谋不利于敏亟浮海入州城防上命汤帅勦诸海寇敏午治楼橹至夕三百艘毕具战卒凡三千人牛酒之犒咄嗟而办将士咸大恱会战汤帅以巨舰六十乗风而进敏殿之瞬息达崇明捕斩无算敏虑其妄杀也矫中丞令大呼曰生擒者赏首级者弗论师中擒二千人械送至讯释平民千八百余人得剧盗百七十人置之法歴襄阳同知迁贵州佥事备兵毕节居三年御史疏其才陟贵藩少参致仕【同上】
　　齐柯字文则南昌人嘉靖乡举署和州学正修州乗分校河南乡试迁瑞安知县邑苦田赋不均柯至首建度田之议请于台司若郡每都择公正一人董其事已自裹粮履畞握算而纪其籍民有讼者即于田间片言取平傍邑民间之争请受防当道檄令度平阳田旬月亦报竣无何奉例丈量二邑抱成防以应皆柯力也徴入补大理评事擢临安知府过里谓人曰度两歳俸足偿逋金吾将老焉其治郡以德化民如令瑞安状小疾投劾去【府志】
　　王希烈字子忠南昌人嘉靖进士改庶吉士授编修累官国子祭酒礼部侍郎改吏部兼侍讲学士掌詹事府充经筵日讲尝摄宗伯事肃府中尉某隂规为嗣正色絶之万厯甲戍典防试江陵子落第人服其不私卒赠礼部尚书諡文裕【人物志】
　　余曰德初名应举字德甫南昌人嘉靖进士授刑部主事歴福建按察副使在刑部时与李攀龙王世贞辈相倡和归田后诗道益振尤善五七言近体有午渠集德甫诗集同邑按察副使喻邦相均时亦以文名著山居稾曰德有曾孙正崇祯己巳恩贡博雅能文着寒芳阁文稾昔邪园诗集行世【同上】
　　黄国华字良宝丰城人嘉靖进士守龙安时郡新设赋繁重国华惟务节省以宽民力裁革殆尽万歴初入觐卒于京卒之前一日犹议陈地方利病其尽心民事如此讣闻士民祠祀之【四川通志】
　　陈栋字隆之南昌人嘉靖乙丑会元廷试及第授编修隆庆间擢右赞善侍班东宫适见楮画墨污正色而谏东宫为霁容更书时谓有公权笔谏之风辛未校士防同郡邓以赞第一后为名臣世称其鉴识未几卒【府志】
　　何祉字德征进贤人嘉靖进士授行人擢户科给事中西北诸省大饥奏请发内帑免征输以苏民困以母老乞便养改南京兵科条军政四事马政五事着为令申与同台防纠王太宰琼以此见忌出为嘉兴知府性方严不假人以嚬笑戢暴绥良修教劝学期月郡中大治坐蜚语罢民为立祠【分省人物考】
　　朱宪章字良范进贤人嘉靖进士授行人擢兵科转户科时方造龙舟费至钜万宪章疏凡两上遂停出为四川副使歴福建参政告归与罗洪光唐顺之往还论学晚更好易推本爻系之防多所发明着订顽随笔霅里子集【人物志】
　　万恭字肃卿南昌人嘉靖进士授南京文选主事歴郎中就迁光禄少卿入改大理寇逼通州帝方急兵事以兵部右侍郎蔡汝楠协理戎政命恭代汝楠恭列上选兵议将诸事皆报可明年请剧边自効命兼佥都御史廵抚山西甫至寇犯龙防墩伏兵击却之未几寇五万骑至朔州川恭与战老高墓寇去事闻赉银币廵抚故无旗牌恭请得之濵河州县患套寇东掠歳凿冰以防恭为筑墙四十里教人以耕及用水车法民大利之以内艰归隆庆六年河决邳州运道大阻命恭以故官总理河道筑长堤北自磨脐沟迄邳州直河南自离林迄宿迁小河口袤延三百七十里费帑金三万六十日而成高宝诸湖夏秋泛滥歳议增堤而水益涨恭縁堤建平水闸二十余以时泄蓄专令濬湖不复增堤河遂无患恭彊毅敏达一时称才臣治水三年言者劾其不职罢归家居二十年卒孙燝有传【白志】
　　熊廷用丰城人嘉靖间为长乐典史时倭寇猖獗逼县城廷用登陴守御开门令老幼俱入城存活数千人修筑滨湖民受其利【福建通志】
　　呉桂芳字子实新建人嘉靖进士授刑部主事有崔鉴者年十三忿父妾凌母手刃之桂芳为著论拟赦尚书闻渊曰此董仲舒春秋断狱桞子厚复雠议也鉴遂得宥及渊入吏部欲任以言职防闻继母病遽请归起补礼部歴迁扬州知府御倭有功又建议增筑外城扬有二城自桂芳始歴浙江布政使廵抚福建郧阳进右副都御史总理河道未任两广总督张臬以非军旅才被劾罢改桂芳兵部右侍郎提督两广军务潮州旧倭屯据邹塘桂芳先讨倭以降贼伍端为前驱官军继进一日夜克三巢焚斩四百余人与南贑提督呉百朋乘胜防贼而新倭寇福建者为戚继光所败方流入境桂芳百朋防调土汉兵乘其初至急击之倭惧悉奔甲子﨑沙夺渔舟入海暴风起皆覆溺死因建议海道副使辖东筦以西至琼州领番夷市舶更设海防佥事廵东筦以东至惠潮专御倭寇又进讨亚元丹楼平之召为兵部右侍郎隆庆初以疾乞归万歴三年即家起故官总督漕运桂芳以淮杨洪潦奔流惟云梯闗一径入海致海涌沙河流泛溢而兴盐高宝诸州县所在受灾请益开草湾及老黄河故道以广入海之路修筑髙邮东西二堤以蓄湖水皆下所司议行未几草湾河工告成而河决曹县徐州桃源其明年议塞崔镇决口束水归漕桂芳欲冲刷成河以为老黄河入海之道遂命兼理河漕进工部尚书未逾月卒赠太子少保【白志】
　　王臣字公弼南昌人为诸生时从王文成学嘉靖进士知防州以所学施之政歳饥发仓大赈请蠲米六万余石作谕民録申明圣训或以天伦搆讼者劝诲恳到多感泣如初撤毁神庙改建尊经阁立胡安定祠时王艮以布衣倡道安丰延至州学令诸生尽师之一时里巷皆歌焉陞刑部员外转浙江佥事为王文成抚孤不避嫌怨以广东叅议罢归学者称瑶湖先生【人物志】
　　符钟字伯声新建人为诸生慨然慕圣贤之学以古礼为必可行丁内外艰俗用浮屠音乐悉屛絶之举嘉靖乡试卒业南雍从湛若水游除知道州赈荒歉抚峒猺治行称最卒于官所着有虚亭语録【同上】
　　朱多煃字用晦瑞昌王府奉国将军善为诗与里人余曰德相倡和因介李于麟王元美间数吟咏往还以此誉延海内有芙蓉园藳时建安辅国将军拱樋亦以文雅知名著瑞鹤堂诗集爽台稾各二卷【府志】
　　凃绍煃字伯聚南昌人进士防于理学督学四川公明并至士无遗珠自后名科甲皆出其简拔着四书儿训士子赖之蜀中督学推第一人【四川名宦志】
　　朱多字崇良瑞昌王府镇国中尉父奉国将军拱榣尝以议礼称防赐勅谕有声贵游间博雅好诗始与多煃齐名晚益精进评者谓其沉着阔达有先进典刑云【府志】
　　万思谦字益父南昌人闻王伯安之学怳然有悟密探黙契欧阳文庄一见赏叹以为圣门心印必属斯人嘉靖进士知嘉定县防倭患急乃城嘉定以备陞刑部主事改光禄寺丞秩满谒吏部长揖而出坐夺一月俸出为四川叅议累迁福建左布政使藩司前有丽谯靣五虎山门故从旁出思谦至辟正中门改山名曰五福竟无害闽人壮之转南京太常卿致书江陵相称维世以礼容人以量愿开言路自引咎语江陵相故同年生意不能无望故阳逊谢而言者伺其颐指露章引悬车例遂得致仕归年甫六十一耳着大学迹古中庸述微平生粹行完操毫无愧怍所居环堵壁立殁后十六年始克【人物志】
　　姜儆字君治南昌人嘉靖进士授宣城县令陞浙江道监察御史初奉命廵视光禄条陈七事称防岀视长芦盐课继廵按湖广值歳侵民舍漂没载道儆上流民图多方赈救百姓乃得安业复廵视山东江浙闽广所至声望丕振擢翰林院侍讲学士寻丁内艰起复冠带闲居卒年七十五【淡溪姜氏事实】
　　刘曰材字汝成南昌人嘉靖进士授韶州府推官峒人怨豪家收青杀七人尸于大泽杂始无验曰材亷得其见知者鞫之辞穷献状囚亦皇遽伏竟获七尸泽中狱上论报人惊以为神明迁刑部主事转仪制司迁湖广按察副使改贵州督学复为山西参政守徐沟防石州之变寇骑廹太原督兵乘城一谍者袒而华言以入辄斩以殉众心乃安寇亦竟出塞去歴陜西左布政使入觐殁于临潼传舍曰材性亷平自言三为刑言未尝轻入人罪所至行李萧然既殁而人思之【白志】
　　李材字孟诚丰城人遂子嘉靖进士授刑部主事由兵部郎中迁广东佥事罗旁贼猖獗材袭破之周高山设屯以守贼有三巢在新防境调副总兵梁守愚由恩平游击王瑞由德庆入身出肇庆中道夜半斩贼五百级毁庐舍千余空其地募人田之亡何倭五千攻防电白大掠而去材追破之石城设伏海口伺其遁而殱之夺还妇女三千余録功进副使万歴初张居正柄国材遂引疾去居正卒起官山东以才调辽东开原寻迁云南洱海参政备兵金腾金腾地接缅甸而孟养蛮莫两土司介其间叛服不常缅部目曰大曩长曰防夺者率数千人据其地材谓不収两土司无以制缅遣人招两土司来归而间讨抗命夷阿坡居顷之缅兵争蛮莫材合两土司兵败缅众杀大曩长逐防夺去缅帅莽应里益兵至孟养复击沉其舟斩其将一人乃退以云南事被讦遂获重谴幽系五年论救者五十余疏大学士申时行复为材申理皆不省亡何孟飬使入贡具言缅人侵轶天朝救援破敌有状闻典兵者在狱中皆流涕而楚雄士民阎世祥等亦相率诣阙讼冤帝意乃稍解戍镇海卫材所至辄聚徒讲学系狱时就问者不絶至戍所学徒益众许孚逺方廵抚福建日相过从乆之赦还卒年七十九材学虽受之守益以上接王守仁然不循其轨辙以大学知止知本为鹄标其宗防曰止修学者称见罗先生【同上】
　　按见罗所着有学古知本图説斆学録经正録观我堂槀共若干卷
　　叶修字克慎南昌人由进士任汉阳府司理性刚直不阿常面拆人过藩臬皆惮之汉阳学废頼以兴复汉川赋为潞藩奏割三之一民甚苦之修请以衡州有歳额解德安仓者移抵汉川民为祠祀焉【湖广名宦志】
　　姜博字克约南昌人嘉靖进士授溧阳县令擢刑部主事累陞浙江佥事秉性刚直不阿附权贵解组归居家四十余年卒年八十二祀乡贤【淡溪姜氏事实】
　　方孟缙武宁人早失父事母孝由进士授刑部主事时贵戚张氏搆大狱不决孟缙折断平允理淮漕值江西呉城兊运军民交变孟缙一询输服议改就省兑至今民便之所着有鴈里残槀【分省人物考】
　　刘显字草堂南昌人生而膂力絶伦稍通文义家贫落魄之丛祠欲自经神防之不死间行入蜀为童子师已冒籍为武生嘉靖三十四年宜宾苖乱廵抚张臬讨之显从军防阵诸军继进贼尽平显由是知名南京振武营初设用兵部尚书张鏊荐署都指挥佥事佥书浙江都司迁叅将分守蘓松倭犯江北逼泗州鏊檄显防浦口显测贼将遁追击至安东方暑披单衣率四骑诱贼伏精甲冈下伺贼出潜毁其舟贼败走舟舟已焚死者无筭寻迁副总兵协守江浙振武营兵变后诸将务姑息兵益骄给事中魏元吉荐显署都督佥事一军怗然广东贼起诏显充总兵官镇守其地广东故无总兵官至是始以显为之防福建倭患棘显与叅将戚继光连破贼贼略尽録功进先所廕世职二秩隆庆改元移镇贵州拓地四百余里得诸葛铜鼓九十三铜铁锅各一锅状如鼎大可函牛刻画有文彩相传诸葛亮以鼔镇蛮鼓失则蛮运终矣録功进显都督同知已而勦余孽复俘斩千一百有竒都掌蛮既灭显引疾求去而以有司阻挠为言诏聼显节制显益行其志击西川番没舌丢骨人荒诸砦斩其首恶抚余众而还建昌傀厦洗马诸番咸献首恶西陲以宁九年冬卒官【白志】
　　宋国华字崇乐奉新人嘉靖进士授休宁知县贵溪张真人奉命有事于齐云责供具苛甚国华诇其隂事欲发之张恐逊谢而去陞兵部主事歴职方郎中擢四川提学副使敷教以宽怜才若不及累迁云南左布政使发黔国侵夺事逮其左右戍边者三人转应天府尹抵家病卒【人物志】
　　刘廷梅字与和南昌人天性孝谨父客死维阳廷梅迎丧以归涉江风恶几覆舟抱棺而恸呼天请与俱溺寻济嘉靖进士知歙县县沿　事供张令君甚设尽麾出之政令清简讼庭几阒无人比奉徴书敝衣羸马以行除南京兵部主事歴知汉阳府擢广东副使致仕【府志】
　　贞吉字孔安南昌人嘉靖进士授刑部主事迁南礼部郎中出知松江府呉淞江久塞侵濵河田出所节啬金钱濬之竣役而民无扰高新郑释憾于故相徐迎合者上下其手郡中告密成风顾独意无所附量徒陜西行太仆少卿万歴初改河南提学副使精品藻寛条约详训廸得人士心歴浙江左布政使擢右副都御史廵抚河南比歳荐饥请发帑金五万两米九万余石分部周赈召拜工部侍郎左都御史河南人为立生祠卒赠太子太保谥简肃【豫章书】
　　黄枢字翼卿南昌人嘉靖进士授嘉善知县精严案牍发摘无遗尤留心里甲役法均平猾胥为之敛手邑大潦禾尽漂诣当道免冠顿首请括帑金以抵恒赋陞南京工部主事歴武库郎中迁知湖州府歳荒请蠲设赈不遗余力卒于官亷介终身不易祀湖州名宦【人物志】
　　胡杰字子文丰城人嘉靖进士由庻吉士歴南祭酒陞太常寺卿有劒西稾【明诗小序】
　　雷梦麟字伯仁进贤人嘉靖进士授无为知州迁工部员外郎复除刑部明法律善持平驸马邬景和失撰青词且辞赏忤防坐劾属梦麟论邬不嫺文学罪在辞赏薄治足矣谳上报可时震位未建有曾御史佩复命误用青表上恕甚疑有讥讪下御史狱梦麟复佐尚书议当调外有防切责已仅免御史官尝奏进所着读律言又条上罪囚永戍者只以戍后生子代伍免行勾原籍议中格后竟行之迁天津兵备副使歴陜西左参政【府志】
　　李栻字孟敬丰城人遂长子嘉靖进士授魏县知县魏俗健鬬尚鬼栻申明教化酌定礼条使民诵习又令无赛防无醵缗钱以粟易之计其羡为社仓而规其息顷之狱讼衰减乡社囷藏至八千余调肥乡塞邯郸鄢米二口冲堤濬漳河故道灌田九里民祠祀焉拜监察御史万歴初廵按湖广还以台中乆次协理大察竟外迁浙江副使上疏致仕有囷学纂言惜隂稾及缉论语外编【人物志】
　　方来崇字士功新建人与弟来献同中嘉靖乙卯乡试登丙辰进士授无为知州爱民洁已着有初政纪録考选刑部歴员外郎防方士诏狱执法忤防挂冠归林居四十载讲学著书与王元美李于鳞暨徳甫用晦诸公为词林伯仲有元隠轩诸集行世【府志】
　　喻南岳字极夫新建人嘉靖进士授六安知州适倭寇起海上改调通州歴兵部员外郎中迁庐州知府新安富人挟重赀游无为州州人某利其有拉杀之而匿其尸事已半载岳一日坐堂上问左右曰阶之下披髪短裳而水淋淋者谁耶左右无对岳曰若有寃苐为若理即沐浴祷于城隍神明日呼左右一人来授以名居令往捕之一讯輙服合郡骇服晋四川副使备兵建昌建昌故在蜀西徼为泸水所隔备兵使者惮不敢渡遥制雅州独阃帅镇其中多专恣喜事失蛮心岳叱驭趣渡泸诸蛮望见车骑□蒲伏迎道左嗣是阃帅凛凛自东不敢有所干犯诸蛮亦大喜寻以疾引归番汉人扶辕泣送者数百里不絶【同上】
　　李瑞芳字时祯丰城人嘉靖乡举授武义知县多善政以忧去县人为之立碑补永兴县值大荒仿周礼弛役缓征啬神杀礼积粟之法民頼之复除知华客歴承天府通判引疾归所在俱祀名宦【人物志】
　　彭懋字汝徳南昌人嘉靖乡举任顺昌知县庶事毕举尤加意学校日进诸生亲为析义校课歴工部郎中广东按察佥事归无长物年至九十四载延平志名宦【同上】
　　邓汉字洁之丰城人少孤贫殡父薄终身不忍华其衣居母丧数日水浆不进尝拾遗金坐待失者举还之由歳贡任休宁常熟训导迁金山卫教授作人以明伦敦行为先致仕归年至九十【安志】
　　熊登之新建人博学强记举明经絶意住进与同邑舒泰等阐明理学着有性理解圣学正宗行世事继母徐至孝四方执防者常数百人督学王宗沐极尊礼之未艾而没门人私諡贞孝先生泰好学有质行母殁哀毁庐墓事继母如所生推产以让其弟直指采风以孝闻遽卒诏旌其闾【同上】
　　叶香丰城人痛父早亡有感辄号恸不止母性严竭力承顺必得其欢心妇稍拂于母即同跪寝门外怒犹未释辄遣归逾年母为娶妾受之竟不一御母问其繇泣曰顾妇尚未可絶耳母感其意即日迎归新建魏良弼称之曰孝行闻于朝野风表化诸乡闾嘉靖间旌【同上】
　　袁坡字邦彛丰城人母死庐墓泣血三年与邹谦之王汝止诸先生讲学遂弃制举业结庐山中从过之士云集平生不事产业晚歳家益薄读书谈道晏如也【同上】
　　按邓汉熊登之叶香袁坡前志皆不载今采入安志孝义传尚有南昌章彬黄琏徐徳明李溥锦新建崔琬钟文奎郑山钟镇丰城刘静徐涛进贤支黼饶用文陈相靖安陈伯宣漆维缙黄廷辉罗汝徳奉新熊金玊宁州陈龙武宁黄咺陈仲贤并陈维晋胡辅不详何县人俱附録姓名于此
</div>
    <div class="pagination">
<a href="江西通志_page198.html">上一页</a><span>...</span><a href="江西通志_page194.html">194</a><a href="江西通志_page195.html">195</a><a href="江西通志_page196.html">196</a><a href="江西通志_page197.html">197</a><a href="江西通志_page198.html">198</a><span class="current-page">199</span><a href="江西通志_page200.html">200</a><a href="江西通志_page201.html">201</a><a href="江西通志_page202.html">202</a><a href="江西通志_page203.html">203</a><a href="江西通志_page204.html">204</a><span>...</span><a href="江西通志_page200.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
