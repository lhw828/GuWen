<!DOCTYPE html>
<html>
<head>
    <meta charset="UTF-8">
    <title>山西通志 - 第 425 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 425 页/共 700 页</h1>
    <div class="content">





　　山西通志卷一百七
<史部,地理类,都会郡县之属,山西通志>
　　钦定四库全书
　　山西通志卷一百八
　　人物【八】
　　平阳府
　　上古
　　苍颉宋衷世本注苍颉沮诵黄帝史官三立祠传苍颉临汾人其上世苍帝都武阳平阳志临汾南门外西赵村地相传为苍颉故宅【苍颉已见帝王路史辨之颇覈苐三立祠崇祀已久故仍旧志疑】
　　唐
　　偰帝喾次妃简狄子为尧司徒和合五教以保于百姓虞时亦美其前功曰契汝作司徒敬敷五教在寛史记契主司徒百姓亲和路史尧命司徒使布五教而民辑及虞不废舜命偰司徒别三族亲百姓敬政率经毋亟五作十道孝力为右万民是以受商赐姓子氏商人谓之元王子昭明居砥石生相土克承商业居商邱出长诸侯威武烈烈至孙防为司空世事虞夏十有二世而汤遂兴
　　羲仲　羲叔　和仲　和叔胥唐臣郑樵通志三苗复九黎之乱尧克之于丹水之浦以服南蛮不忘重黎之旧使其后复典之是为羲和氏乃命以顺天之道厯象日月星辰分为四序以授民时羲仲居嵎夷理东作以殷春仲羲叔居南交理南譌以正夏至和仲居昧谷理西成以殷秋中和叔居朔方理朔易以正冬至四时之气既正日星之躔无爽则人民之作息鸟兽之孶乳皆可得而理故重黎世叙天地【尚书正义颛顼命掌天地惟重黎二人尧命羲和则仲叔四人者以羲和二氏贤者既多且后代稍文故分掌其职事四人各职一时兼职方岳以有四岳故用四人】
　　倕炎帝后唐为工作和钟利器用迄虞时帝曰畴若予工佥曰倕哉帝曰俞咨垂汝共工垂拜稽首让于殳斨暨伯与帝曰俞往哉汝谐史记垂主工师百工致功路史垂为宗工辨材楛利器用于是百姓作削鐻修之迹流髹其上输之宫寝而当时之进谏者十有三又垂为尧共工不贵独功死葬不距之山生噎鸣是为伯夷罗苹云共工司空之职使之代禹垂有创物之巧举极其精故竹矢犹为后世宝【刘向列仙赤松子舆在尧舜时作木工或云即垂也】
　　伯夷姜姓唐臣能礼于神以佐尧迄虞时帝曰咨四岳有能典朕三礼佥曰伯夷帝曰俞咨伯夷汝作秩宗【孔安国传秩宗宗庙之官也】夙夜惟寅直哉惟清伯拜稽首让于蘷龙帝曰往钦哉史记伯夷主礼上下咸让路史夷作秩宗降典三礼惟寅惟清以接幽元以节天下折民惟刑而上下让又云伯夷为虞心吕且功于水封吕生岁十二泰岳袭吕
　　□　大章胥唐臣禹治水克底绩乃命竪□歩经大章歩纬以畅于八极焉
　　遏伯【左传作阏伯】唐臣掌火居商邱祀大辰而火纪时焉是食于心故因其出入而望之以修其官而戒民事
　　质唐臣命放山川豀谷之音以歌八风作大章之乐虞命作昭华之琯尺有二寸之箾礼书质作髙诱云即蘷以世纪作蘷也
　　毋句氏唐臣帝尧命作离磬世本乐録云磬叔所造乃毋句也一作无闲礼记云叔之离磬古史考云尧时人
　　延唐臣帝尧命□瞽叟之所为瑟益之八以为二十三制咸池之舞而为经首之诗以享上帝命之曰大咸
　　羲唐臣能载上天俾主隂阳
　　黎唐臣能献下地俾主隂阳
　　臯陶一作咎繇少昊后舜命为士明五刑以弼五教史叙其事作臯陶谟夏后氏举而荐之将畀之政辞乃封之六其仲子克世使袭六奉其祀史记臯陶为大理平民各伏得其实郑樵通志帝舜命臯陶为夏籥九成嘉其成功也路史臯陶为士以五服三次五宅三居之法政五刑以消寇贼奸宄密勿淑问制百姓于刑之中以教祗德惟明克允帝曰臯陶惟兹臣庶罔或干予正汝明五刑以辅五教刑期于亡刑民恊于中是乃功以刑教中陶乃祗陈九德之序以刑俌僇是故画衣异服而奸不犯其醇又云繇生马喙【见论衡】忠信疏通□而敏事渔于雷泽虞帝求旃以为士师繇一振褐而不仁者逺乃立犴狱造科律听狱执中而天下亡寃封之于臯是曰臯陶虞禅禹禹巽之辞焉卒崩于臯所谓公琴者臯克天德自作元命配享在下有子三人长伯翳次仲甄次封偃为偃姓又云臯陶年百有六罗革云臯陶当髙辛氏之末事唐厯虞及禹受禅从而逊之则年百六七十矣今洪洞县南十五里有臯陶村暨塜【风俗通咎陶谟始造律萧阿成九章闗诸百王不易之道故子曰律者臯陶之遗训汉命萧何广之后汉张敏议臯陶造法律原其本意皆欲禁民为非者也急就章臯陶造狱吕览臯陶作刑世本陶制五刑】
　　考监明帝尧长子路史朱之兄考监明先死而不得立庶弟九其封于留者为留氏后有留累
　　丹朱帝尧子郑樵通志虞元载封尧之子朱于丹为诸侯以奉先祀服其服礼乐如之谓之虞宾示弗臣也路史帝初取富宜氏生朱骜佷克兄弟为防嚚讼嫚游而朋淫帝悲之为制奕棋以闲其情使出就丹帝崩虞氏国之于房为房侯以奉其祀夏后封之唐如虞之礼朱卒葬笰阳朱生陵以父封为丹氏房氏防氏【竹书后稷放丹朱于丹水】
　　虞
　　伯翳臯陶长子受封于费一称大费与禹平水土已成帝舜锡圭禹受曰非予能成亦大费为辅帝舜曰咨尔费赞禹功其赐尔皁游尔后嗣将大出乃妻以姚姓之王女大费拜受佐舜调训鸟兽鸟兽多驯服赐姓嬴氏翳子三曰大廉曰若木曰恩成【路史伯翳者少昊之后臯陶之子而伯益乃帝髙阳之第三子隤敳也然世俱以伯翳为即伯益甚谬甚矣予尝考之伯翳者嬴姓之祖也书嬴姓实出少昊其源甚着非髙阳后也按陈世家序舜禹之功臣十有一人云伯翳之后平王封之秦而云垂益防龙其后不知所封不见也又云臯陶卒封其后于六或在许然后举益而授之政则伯翳不得为伯益尤显故刘秀表校山海经云夏禹治水伯益与伯翳主驱禽兽是则益翳为二人亦有能知之者第太史公于益翳有时而不分所以致后生之缪尔秦本纪云髙阳之裔孙女修生大业大业取女华生大费女修乃髙阳之裔女而适少昊之后大业之父者盖大业之父名不着见而秦赵二家遂以母族而祖颛顼非生人之义也剡子曰我祖少昊而嬴氏乃其族也则秦赵宜祖少昊为得其正班固之徒不知考此乃直以女修为男子而系之髙阳之后故世遂以伯翳为伯益不复别也抑人稽之伯翳盖封于费者也是以有大费之称若大封大唐者费昌费仲俱其后也而世亦弗谕更以大费为伯翳之字益可蚩矣且大业者臯陶之父也而史记音义复以臯陶为即大业盖以史记大业之下无臯陶而失之至世纪书乃直以为髙阳生大业又以大业之妻女垂为大业之子而别出女华之妻名曰扶始扶始生臯陶臯陶生伯益唐书取而用之此春秋元命苞之说不足实也】
　　伯益髙阳氏后禹周行天下山川理脉土地所宜风炁所生毕究其政草木跂走蜚动虫鱼俾益疏之为岳渎山海二经在虞时帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎熊罴帝曰俞往哉汝谐又尝告舜儆戒无虞罔失法度罔游于逸罔淫于乐任贤勿贰去邪勿疑疑谋勿成百志惟熙罔违道以干百姓之誉罔咈百姓以从已之欲无怠无荒四夷来王史记益主虞山泽辟孟子禹荐益于天七年禹崩益避啓于箕山之隂路史伯益之字隤敳居髙阳子族之三为唐泽虞是为百虫将军佐禹治水封之于梁舜禅禹禹巽于益辞焉年过二百南梁大敖梁之析也有梁敖氏伯氏今太平县治北一里有伯益碑再北二里有伯益庙东北三十里伯围有伯益坟【孔颖达尚书疏曰伯益臯陶子路史辨之详伯翳下又金氏通鉴前编秦声以人为去故谓益为翳似属意见不若路史之明确】
　　夏
　　大廉伯翳长子路史大廉事夏后啓为鸟俗氏路俗氏帝啓命祭鼎昆吾之谿而筮享夫隂之上是为钧台之享又筮于晋之墟作旋台于水之阳
　　仲甄臯陶次子事夏封六其后分英俱为楚并
　　若木伯翳次子事夏袭翳之封后有费昌为汤御恩成伯翳第三子恩成之伷世为理以命族其后逋难伊虚为李氏生儋是为伯阳
　　殷
　　中衍伯翳子大廉元孙太戊命为车正使御而妻之自太戊以下中衍之后世有功以佐殷国
　　周
　　公明路史康王以虞之幼子公明为贾伯曲沃灭之造父中衍之后幸于周缪王取骥之乗匹与桃林盗骊骅骝緑耳献之缪王缪王使造父御西巡狩见西王母乐之忘归而徐偃王反缪王日驰千里马攻徐偃王大破之乃赐造父以赵城由此为赵氏自造父已下六世至奄父曰公仲周宣王时伐戎为御及千亩战奄父脱宣王
　　尚父周宣王子封杨为杨侯杨侯曾孙失国平王以赐晋封叔肹后氏为杨
　　伯侨周支庶也周初食采于晋之扬因以为氏周衰而氏或称侯号曰扬侯防晋六卿争权偪扬侯扬侯逃于楚巫山遂家焉路史出公生伯侨封曰扬氏孙氏
　　叔帯奄父子周幽王时去周如晋事晋文侯始建赵氏于晋国自叔帯以下赵宗益兴五世而生赵夙
　　师服晋人穆侯时大夫穆侯以条之役生太子命之曰仇其弟以千亩之战生命之曰成师师服曰夫名以制义义以出礼礼以体政政以正民是以政成而民听易则生乱今命太子曰仇弟曰成师始兆乱矣平王二十六年昭侯封成师于曲沃师服谏曰臣闻国家之立也本大而末小是以能固今晋甸侯也而建国本既弱矣其能久乎三十二年晋潘父弑昭侯纳成师不克后成师孙称遂弑晋侯缗代晋
　　顷父晋翼人其先怀姓一姓九宗于殷时为五正成王始封唐叔以其族赐之遂世为晋强家顷父孝侯时为大夫子嘉父继之桓王元年曲沃鱓以郑邢之师攻晋晋侯奔随三年春嘉父逆晋侯于随纳诸鄂晋人谓之鄂侯又三传凡四十年翼晋始灭
　　公子万竹书桓王元年庄伯以曲沃叛伐翼公子万救翼二年庄伯复攻晋公子万救翼
　　晋婼路史哀侯子婼采平为平氏婼氏张氏灌氏栾宾晋靖侯孙昭侯元年封成师于曲沃使宾传之【左传正义此人之后遂为栾氏盖其父字栾姓谱食邑于栾因氏焉】
　　栾成号共叔栾宾子为昭侯大夫桓王十一年春曲沃称伐翼弑哀侯止成曰茍无死吾以子见天子令子为上卿制晋国之政辞曰成闻之民生于三事之如一父生之师教之君食之非父不生非食不长非教不知生之族也故一事之唯其所在则致死焉报生以死报赐以力人之道也臣敢以私利废人之道君何以训矣且君知成之从也未知其待于曲沃也从君而贰君焉用之遂鬭而死
　　栾枝栾成子文公时大夫赵衰称其贞慎公使将下军城濮之战枝使舆曵柴以伪遁楚师驰之原轸等因击之楚师遂败说苑狄人有封狐文豹之皮者文公喟然叹曰封狐文豹何罪哉以其皮为罪也枝曰地广而不平财聚而不散独非狐豹之罪乎公曰善哉枝又曰地广而不平人将平之财聚而不散人将争之于是裂地以分民散财以赈贫卒諡贞子子盾襄公时将下军与盾御秦师于河曲秦师夜遁盾子书定王十年佐下军救郑及河闻郑既及楚平荀林父欲还先縠不从师遂济郑使如晋师曰楚师骤胜而骄其师老矣而不设备击之必败书曰楚自克庸以来其君无日不讨国人而训之不可谓骄先大夫子犯有言师直为壮曲为老我则不德而徼怨于楚我曲楚直不可谓老其君之戎分为二广广有一卒卒偏之两右广初驾数及日中左则受之以至于昬内官序当其夜以待不虞不可谓无备子良郑之良也师叔楚之崇也师叔入盟子良在楚楚郑亲矣来劝我战我克则来不克遂往以我卜也郑不可从赵庄子曰栾伯善哉实其言必长晋国縠不可楚疾进师车驰卒奔乗晋军晋师败绩十八年春将下军与郤克等救鲁与齐战于鞍败之逐之三周华不注鲁成公防晋师于上鄍赐书先路三命之服简王元年秋楚子重伐郑书将救郑与楚师遇于绕角楚师还晋师遂侵蔡三年春复侵蔡遂侵楚获申骊八年将中军伐秦与秦师战于麻隧败之获秦成差及不更女父十年公伐郑书将中军楚救之战于鄢陵楚师败宵遁晋入楚军三日谷及胥童夷羊五杀三郤以甲刼书与荀偃于朝请杀之公不忍使复职位未几书与偃执公杀之使使迎立悼公卒諡武子子黡鍼简王十一年春晋将伐郑使黡于鲁乞师卑让有礼孟献子称其有胜悼公即位命为公族大夫彭城之围黡以宋五大夫在彭城者归后晋累伐郑黡将下军胥有功灵王十三年复将下军从公伐秦济泾遇毒师多死不获成荀偃令曰鸡鸣而起塞井夷灶唯余马首是瞻黡曰晋国之命未有是也唯余马首欲东乃归黡弟鍼耻晋败与士鞅驰秦师死焉士鞅反黡谓士匄曰余弟不欲往而子召之余弟死而子来是而子杀余之弟也弗逐余亦将杀之士鞅奔秦黡卒谥曰桓黡子盈平公初为公族大夫平隂之役盈与魏绛以下军克邿初桓子娶于范宣子生盈士鞅以其亡也怨栾氏故与盈为公族大夫而不相能桓子卒栾祁与其老州宾通几亡室矣盈患之祁惧其讨也愬诸宣子范鞅为之征盈好施士多归之宣子畏其多士也信之二十一年盈为下卿宣子使城着而遂逐之盈出奔楚宣子杀箕遗黄渊嘉父司空靖邴豫董叔邴师申书羊舌虎叔能后盈自楚适齐从齐析归父入曲沃帅甲因魏献子入绛为乱士鞅御之盈败奔曲沃并其族党被杀人称怀子士鞅之在秦也秦伯问曰晋大夫其谁先亡对曰其栾氏乎秦伯曰以其汰乎对曰然栾黡汰虐已甚犹可以免其在盈乎秦伯曰何故对曰武子之德在民如周人之思召公焉爱其甘棠况其子乎黡死盈之善未能及人武子所施没矣而黡之怨实章将于是乎在秦伯以为知言
　　栾鍼书次子尝使于楚楚子重问晋国之勇鍼曰好以众整曰又何如鍼曰好以暇鄢陵之役鍼为厉公右见子重之旌请摄饮焉公许之使行人执榼承饮造于子重曰寡君乏使使鍼御持矛是以不得犒从者使某摄饮子重曰夫子尝与吾言于楚必是故也不亦识乎受而饮之免使者而复鼔灵王十二年晋伐秦师济泾遇毒多死不获成归鍼曰此役无功晋之耻也吾有二位于戎路敢不耻乎遂驰秦师死
　　祖朝晋献公时东郭民也上书献公曰草茅臣东郭民祖朝愿请闻国家之计献公使使出告之曰肉食者已虑之矣藿食者尚何与焉祖朝对曰大王独不闻古之将曰桓司马者朝朝其君举而晏御呼车骖亦呼车御肘其骖曰子何越云为乎何为借呼车骖谓其御曰当呼者呼乃吾事也子当御正子之辔衔耳子今不正辔衔使马卒然惊妄轹道中行人必逢大敌下车免剑涉血履肝者固吾事也子宁能辟子之辔下佐我乎其祸亦及吾身与有深忧吾安得无呼车哉今大王曰肉食者已虑之矣藿食者尚何与焉设使食肉者一旦失计于庙堂之上若臣等之藿食者宁得无肝胆涂地于中原之野与其祸亦及臣之身臣与有其深忧臣安得无与国家之计乎献公召而见之三日与语无复忧者乃立以为师也
　　荀侯郇伯后桓王十七年秋王命同虢仲伐曲沃称贾侯桓王十七年秋王命同虢仲等伐曲沃称
　　士蒍字子舆隰叔子初仕献公为士师因以士氏时桓庄之族偪公患之蒍曰去富子则羣公子可谋也已公曰尔试其事蒍与羣公子谋谮富子而去之又与羣公子谋使杀游氏之二子尽灭其族乃城聚而处之公围聚尽杀羣公子惠王九年春蒍为大司空城绛以深其宫晋迁都绛其后灭虢灭狄柤多其谋焉及申生之将废也公作二军公将上军申生将下军以灭耿霍魏还为申生城曲沃蒍曰申生不得立矣分之都城而位以卿先为之极又焉得立不如逃之无使罪至为吴太伯不亦可乎犹有令名与其及也且谚曰心茍无瑕何恤乎无家天若祚申生其无晋乎申生不能从初公使蒍与二公子筑蒲与屈不慎寘薪焉公让之对曰臣闻之无防而慼忧必讐焉无戎而城讐必保焉寇讐之保又何慎焉守官废命不敬固讐之保不忠失忠与敬何以事君诗云怀德惟宁宗子维城公其修德而固宗子何城如之三年将寻师焉焉用慎退而赋曰狐裘尨茸一国三公吾谁适从其后公卒杀申生以乱晋蒍子縠襄公时司空襄王二十七年公使防诸侯盟于垂陇夷之搜使将中军以贼杀先克被诛
　　士防字季士蒍之孙食邑于随及范称季随亦称范随城濮之战幼而与谋摄戎右歴事文公襄公为大夫襄公卒赵孟使防与先蔑如秦逆公子雍既而背之立灵公以御秦师防与蔑奔秦晋人患秦用防顷王五年夏使魏寿余伪以魏叛者诱防归灵公复任以政定王四年冬楚伐郑悼公使防救郑逐楚师于颍北诸侯之师戍郑六年春楚子围郑夏六月防将上军与荀林父先縠郤克赵朔赵括巩朔韩穿韩厥等救之及河闻郑既及楚平林父欲还曰无及于郑而勦民焉用之防曰善防闻用师观衅而动德刑政事典礼不易不可敌也不为是征楚军讨郑怒其贰而哀其卑叛而伐之服而舍之德刑成矣伐叛刑也柔服德也二者立矣昔岁入陈今兹入郑民不罢劳君无怨讟政有经矣荆尸而举商农工贾不败其业而卒乗辑睦事不奸矣蒍敖为宰择楚国之令典军行右辕左追蓐前茅虑无中权后劲百官象物而动军政不戒而备能用典矣其君之举也内姓选于亲外姓选于旧举不失德赏不失劳老有加惠旅有施舍君子小人物有服章贵有常尊贱有等威礼不逆矣德立刑行政成事时典从礼顺若之何敌之见可而进知难而退军之善政也兼弱攻昧武之善经也子姑整军而经武乎犹有弱而昧者何必楚仲虺有言曰取乱侮亡兼弱也汋曰于铄王师遵养时晦耆昧也武曰无竞惟烈抚弱耆昧以务烈所可也先縠不可师遂济楚师次于管以待之楚使少宰如晋师防对曰昔平王命我先君文侯曰与郑夹辅周室毋废王命今郑不率寡君使羣臣问诸郑岂敢辱候人敢拜君命之辱彘子以为谄使赵括从而更之复使魏锜赵旃于楚师郤献子曰二憾往矣弗备必败縠曰师无成命多备何为防曰备之善若二子怒楚楚人乗我防师无日矣不如备之楚之无恶除备而盟何损于好若以恶来有备不败且虽诸侯相见军衞不彻警也縠不可楚疾进师乗晋军晋师遂败防使巩朔韩穿帅七覆于敖前故上军得全楚子使潘党率游阙四十乗从唐侯为左拒以从上军驹伯曰待诸乎防曰楚师方壮若萃于我吾师必尽不如収而去之分谤生民不亦可乎殿其卒而退不败十年春防帅师灭赤狄甲氏及留吁铎辰三月献狄俘景公请于王以黻冕命防将中军且为太傅于是晋国之盗逃奔于秦羊舌职曰吾闻之禹称善人不善人逺此之谓也夫诗曰战战兢兢如临深渊如履薄氷善人在上也善人在上则国无幸民谚曰民之多幸国之不幸也是无善人之谓也是年冬景公使防平王室定王享之原襄公相礼殽烝防私问其故王闻之召防曰季氏而弗闻乎王享有体荐宴有折爼公当享卿当宴王室之礼也防归而讲求典礼以修晋国之法卒谥武后楚子木问赵孟曰范武子之德何如对曰夫子之家事治言于晋国无隐情其祝史陈信于鬼神无愧辞子木归以语王王曰尚矣哉能歆神人宜其光辅五君以为盟主也防子燮鲂国语郤献子聘于齐齐顷公使妇人观而笑之郤献子怒归请伐齐范武子退自朝曰燮乎吾闻之干人之怒必获毒焉夫郤子之怒甚矣不逞于齐必发诸晋国不得政何以逞怒余将致政焉以逞其怒无以内易外也尔勉从二三子以承君命唯敬乃老范文子莫退于朝武子曰何莫也对曰有秦客廋辞于朝大夫莫之能对也吾知三焉武子怒曰大夫非不能也让父兄也而童子何知而三掩人于朝吾不在晋国亡无日矣击之以杖折委笄靡笄之役郤献子师胜而反范文子后入武子曰燮乎女亦知吾望尔也乎对曰夫师郤子之师也其事臧若先则恐国人之属耳目于我也故不敢武子曰吾知免矣赵文子与叔誉观乎九原文子曰死者如可作也吾谁与归叔誉曰其阳处父乎文子曰行并植于晋国不没其身其知不足称也其舅犯乎文子曰见利不顾其君其仁不足称也我则随武子乎利其君不忘其身谋其身不遗其友晋人谓文子知人
　　士燮靡笄之役佐上军与郤克等败齐师逐之三周华不注鲁侯赐以二命之服晋师归燮后入武子曰无为吾望尔也乎对曰师有功国人喜以逆之先入必属耳目焉是代帅受名也故不敢武子曰吾知免矣见公公曰子之力也夫对曰庚所命也克之制也燮何力之有定王二十一年冬复佐上军与栾书等救许伐郑取汜祭简王三年聘鲁言伐郯成公赂请缓师燮不可曰君命无贰失信不立礼无加货事无二成君后诸侯是寡君不得事君也燮将复之鲁惧乃防师伐郯秦桓公背晋盟召狄与楚欲道以伐晋简王八年晋伐之燮将上军及秦师战于麻隧秦师败绩十年冬十有一月燮与诸侯之大夫防吴于钟离明年春郑叛晋厉公将伐之燮曰若逞吾愿诸侯皆叛晋可以逞若唯郑叛晋国之忧可立俟也栾书不可乃兴师书将中军燮佐之与郤至等遇楚于鄢陵燮不欲战至曰韩之战惠公不振旅箕之役先轸不反命邲之师荀伯不复从皆晋之耻也子亦见先君之事矣今我辟楚又益耻也燮曰吾先君之亟战也有故秦狄齐楚皆彊不尽力子孙将弱今三彊服矣敌楚而已唯圣人能内外无患自非圣人外宁必有内忧盍释楚以为外惧乎甲午晦楚晨压晋军而陈军吏患之范匄趋进曰塞井夷灶陈于军中而疏行首晋楚唯天所授何患焉燮执戈逐之曰国之存亡天也童子何知焉及战楚师败宵遁晋入楚军三日谷燮立于戎马之前曰君幼诸臣不佞何以及此君其戒之周书曰惟命不于常有德之谓也燮反使其祝宗祈死曰公骄侈而克敌是天益其疾也难将作矣爱我者惟祝我使我速死无及于难范氏之福也六月戊申燮卒諡曰文燮子匄
　　士鲂士燮弟简王十四年悼公使为卿佐新军曰武子之季文子之母弟也武子宣法以定晋国至于今是用文子勤身以定诸侯至于今是赖夫二三子之德其可忘乎是年冬晋将救宋使鲂乞师于鲁后公合诸侯之师伐郑鲂累将下军灵王十年冬十二月秦庶长鲍庶长武帅师伐晋以救郑鲍先入晋地鲂御之少秦师而弗设备武济自辅氏与鲍交伐晋师己丑秦晋战于栎晋师败绩卒諡恭
　　士匄鄢陵之役匄从晋军败楚郑简王十三年栾书中行偃弑厉公召匄匄辞不赴悼公即位命为卿灵王七年冬使聘于鲁鲁襄公享之匄赋摽有梅季武子曰谁敢哉今譬于草木寡君在君君之臭味也欢以承命何时之有武子赋角弓宾将出武子赋彤弓匄曰城濮之役我先公献功于衡雍受彤弓于襄王以为子孙藏匄也先君守官之嗣也敢不承命君子以为知礼明年佐中军从诸侯伐郑匄门于鄟门复与荀防荀偃伐偪阳灭之以偪阳子归九年公使匄平王室王叔陈生与伯舆之讼亳之盟匄曰不慎必失诸侯诸侯道敝而无成能无贰乎乃盟是年十二月公因防诸侯于萧鱼荀防卒晋搜于緜上使匄将中军辞曰伯游长昔臣习于知伯是以佐之非能贤也请从伯游公使荀偃将中军匄佐之使韩起将上军辞以赵武又使栾黡辞曰臣不如韩起韩起愿上赵武君其听之使赵武将上军韩起佐之栾黡将下军魏绛佐之新军无帅公难其人使其什吏率其卒乗官属以从于下军礼也晋国之民是以大和诸侯遂睦君子曰让礼之主也范匄让其下皆让栾黡为汰弗敢违也晋国以平数世赖之刑善也夫一人刑善百姓休和可不务乎书曰一人有庆兆民赖之其宁惟永其是之谓乎十七年佐平公伐齐防于鲁济齐侯御诸平隂堑防门而守之广里匄告析文子曰吾知子敢匿情乎鲁人莒人皆请以车千乗自其乡入既许之矣若入君必失国子盍图之子家以告齐侯恐登巫山望晋师匄等使司马斥山泽之险虽所不至必斾而疏陈之使乗车者左实右伪以斾先舆曳柴而从之齐侯见之畏其众乃脱归夜遁匄与荀偃以中军克京兹东侵及潍南及沂明年师还鲁襄公享之赐以三命之服是年荀偃卒匄将中军秋七月帅师侵齐闻齐侯卒乃还二十年匄逐栾盈次年盈复入于晋四月帅曲沃之甲因魏舒以昼入于绛匄闻之惧乐王鲋曰奉君以走固宫必无害也时公有姻防王鲋使匄墨缞冒绖二妇人辇以如公奉公以如固宫使子鞍逆魏舒则成列既乗将逆栾氏矣趋进曰栾氏帅贼以入鞅之父与二三子在君所矣使鞅逆吾子鞅请骖乗持遂超乗右抚剑左援帯命驱之出仆请鞅曰之公匄逆诸阶执其手赂之以曲沃栾氏之力臣曰督戎国人惧之匄使斐豹击戎杀之范氏之徒在台后栾氏乗公门匄谓鞅曰矢及君屋死之鞅用剑以帅卒栾氏退奔曲沃晋人围之冬十月克盈于曲沃尽灭栾氏之党卒谥宣子
　　士鞅士匄子灵王十二年晋伐秦鞅与栾鍼驰秦师鍼死而鞅反栾黡欲杀之鞅奔秦秦伯问鞅曰晋大夫其谁先亡鞅对曰其栾氏乎黡汰虐已甚犹可以免其在盈乎武子之德在民如周人之思召公焉黡死盈之善未能及人武子所施没矣而黡之怨实章将于是乎在秦伯以为知言请于晋而复之平公即位命为公族大夫平隂之役鞅门于扬门二十一年栾盈复入为乱鞅帅晋人灭之匄卒鞅代执晋政鲁昭公之出诸侯防于扈令戍周且谋纳公宋衞皆利纳公固请于晋鞅取货于季孙因极言其难以惧司城子梁与北宫贞子二子皆辞乃辞小国以难复公遂不得归卒谥献子子吉射定公十三年以乱奔朝歌
　　士富匄族弟悼公时代张老为侯奄
　　申生晋献公太子母齐姜卒献公欲以骊姬为夫人卜之不吉筮之吉公曰从筮卜人曰筮短龟长不如从长且其繇曰专之渝攘公之羭一薰一莸十年尚犹有臭必不可弗听立之生奚齐其娣生卓子骊姬嬖欲立其子谮于公使申生居曲沃烝于武公公称疾不与使奚齐涖事猛足言于申生曰伯氏不出奚齐在庙子盍图乎申生曰吾闻之羊舌大夫曰事君以敬事父以孝受命不迁为敬敬顺所安为孝弃命不敬作令不孝又何图焉且夫间父之爱而嘉其况有不忠焉废人以自成有不贞焉孝敬忠贞君父之所安也弃安而图逺于孝矣吾其止也惠王十六年公作二军公将上军申生将下军以伐霍士蒍谏公不听蒍出语人曰申生不得立矣与其勤而不入不如逃之君得其欲申生逺死且有令名为吴太伯不亦可乎申生闻之曰子舆之为我谋忠矣然吾闻之为人子者患不从不患无名为人臣者患不勤不患无禄今我不才而得勤与从又何求焉焉能及吴太伯乎遂行克霍而反谗言弥兴十七年冬公使申生伐东山衣之偏粲之衣佩之金玦狐突等皆谏之使行申生不可曰君之使我非欢也抑欲测吾心也是故赐我竒服而告我权又有甘言焉言之大甘其中必苦谮在中矣君故生心虽蝎谮焉避之不若战也不战而反我罪滋厚我战虽死犹有令名焉果战败狄于稷桑而反谗言益起二十二年及将立奚齐既与中大夫成谋骊姬谓申生曰君梦齐姜必速祭之申生祭于曲沃归胙于公公田姬寘诸宫六日公至毒而献之祭之地地坟与犬犬毙与小臣小臣亦毙姬泣曰贼由太子申生奔新城公杀其傅杜原欵或谓申生子辞君必辨焉申生曰君非姬氏居不安食不饱我辞姬必有罪君老矣吾又不乐曰子其行乎申生曰君实不察其罪被此名也以出人谁纳我使人言于狐突曰申生有罪不听伯氏以至于死申生不敢爱死虽然吾君老矣伯氏不出奈吾君何伯氏茍出而图吾君申生受赐以至于死虽死何悔十二月戊申缢于新城谥共君
　　贾华晋大夫献公二十三年使伐屈夷吾奔梁
　　先友　梁余子养　罕夷　先丹木胥晋大夫为申生右伐东山臯落氏献公赐申生以偏衣金玦友曰衣身之偏握兵之要在此行也子其勉之子养夷丹木皆劝申生行申生不从
　　仆人赞申生仆也公使申生伐东山赐之偏衣金玦赞闻之曰申生殆哉君赐之竒竒生怪怪生无常无常不立使之出征先以观之故告以离心而示之以坚忍之权则必恶其心而害其身矣且是衣也狂夫阻之衣也其言曰尽狄而反狄可尽乎虽尽狄其若内谗何申生胜狄而反谗言作于中君子谓赞为知防
　　杜原欵晋人为申生傅献公以毒胙之事命杀之欵将死使小臣圉告于申生曰欵也不才寡知不敏不能教导以至于死然欵也不敢爱死吾闻君子不去情不反谗谗行身死可也犹有令名死不迁情彊也守情说父孝也杀身以成志仁也死不忘君敬也孺子勉之死必遗爱死民之思不亦可乎
　　猛足申生臣烝于武公献公称疾不与使奚齐涖事猛足言于申生曰伯氏不出奚齐在庙子盍图乎申生不从
　　羊舌大夫晋人为申生尉申生被谗或劝之行羊舌大夫曰不可违命不孝弃事不忠虽知其寒恶不可取子其死之孔子曰其少也恭而顺心有耻而不使过宿其为大夫也悉善而谦其端其为舆也信而好直其功至于其为容也温长而好礼也博闻而时出其志此羊舌大夫之行也【左传正义羊舌氏也爵为大夫号曰羊舌大夫不知其如何也此人生羊舌职职生叔向谱云羊舌氏晋之公族羊舌其所食邑也或曰羊舌氏姓李名果有人盗羊而遗其头不敢不受受而埋之后盗羊事发辞连李氏李氏掘羊头而示之以明已不食谁识其舌舌存得免号曰羊舌是也或曰者不知谁为此言杜所不从记异闻耳】
　　羊舌职羊舌大夫子聪敏肃给悼公命佐元尉职子赤肸鲋
　　羊舌赤字伯华职之子职卒悼公使代父任食邑铜鞮孔子云国家有道其言足以兴国家无道其黙足以容盖铜鞮伯华之行也孔子又尝闲居喟然而叹曰铜鞮伯华而无死天下其有定矣子路曰愿闻其为人也何若孔子曰其幼也敏而好学其壮也有勇而不屈其老也有道而能下人子路曰夫有道又谁下哉孔子曰吾闻之以众攻寡无不消也以贵下贱无不得也昔周公制天下之政而下士七十人岂无道哉欲得士也夫有道而能下于天下之士君子乎哉
　　羊舌肸字叔向一字叔誉赤之弟司马侯称其习于春秋能以德义辅君悼公使傅太子平公即位代士渥浊为太傅灵王二十年晋逐栾盈范宣子并肸囚之祁奚驿见宣子曰叔向谋而鲜过惠训不倦社稷之固也若之何其以虎也弃社稷宣子使言诸公而免之复使政是年冬晋防诸侯于商任齐侯衞侯不敬肸曰二君者必不免防朝礼之经也礼政之舆也政身之守也怠礼失政失政不立是以乱也二十五年相赵武防于宋将盟晋楚争先肸谓武曰诸侯归晋之德只非归其尸盟也子务德无争先且诸侯盟小国固必有尸盟者楚为晋细不亦可乎乃先楚人书先晋晋有信也既盟宋公享武暨楚子木子木与武言弗能对使肸侍言焉子木亦不能对也子木归以语王曰宜晋之霸也有叔向以佐其卿楚无以当之不可与争景王元年吴季札适晋说之将行曰吾子勉之君侈而多良大夫皆富政将在家吾子好直必思自免于难鲁使者在晋归曰有叔向女齐以师保其君晋未可媮也五年齐使晏婴请继室于晋肸从之晏相与语齐晋之敝婴曰此季世也吾弗知齐其为陈氏矣肸曰然虽吾公室今亦季世也戎马不驾卿无军行公乗无人卒列无长庶民罢敝而宫室滋侈道殣相望而女富溢尤民闻公命如逃寇讐栾郤胥原狐续庆伯降在皁隶政在家门民无所依君日不悛以乐慆忧公室之卑其河日之有谗鼎之铭曰昧旦丕显后世犹怠况日不悛其能久乎晏子曰子将若何肸曰晋之公族尽矣肸闻之公室将卑其宗族枝叶先落则公从之肸之宗十一族唯羊舌氏在而已肸又无子公室无度幸而得死岂其获祀八年介韩起如楚送女郑子皮子太叔劳诸索氏太叔谓肸曰楚王汰侈已甚子其戒之肸曰汰侈已甚身之灾也焉能及人若奉吾币帛慎吾威仪守之以信行之以礼敬始而思终终无不复从而不失仪敬而不失威道之以训辞奉之以旧法考之以先王度之以二国虽汰侈若我何及楚楚王欲傲肸以其所不知而不能因厚其礼肸与起之适楚也楚人弗逆九年夏公子弃疾及晋境平公亦将弗逆肸曰楚辟我衷若何效辟诗曰尔之教矣民胥效矣从我而已焉用效人之辟书曰圣人作则无宁以圣人为则而则人之辟乎匹夫为善民犹则之况国君乎公说乃逆之十二年周甘人与闫嘉争阎田梁丙张趯率隂戎伐颍王使詹桓伯辞于晋肸谓宣子曰文之伯也岂能改物翼戴天子而加之以共自文以来世有衰德而暴灭宗周以宣示其侈诸侯之贰不亦宜乎且王辞直子其图之宣子说王有姻防使赵成如周吊且致阎田与襚反颍俘王亦使宾滑执甘大夫襄以说于晋晋人礼而归之晋成虒祁诸侯朝而归者皆有贰心十六年为取郠故将以诸侯讨鲁肸曰诸侯不可以不示威乃并征防告于吴秋七月丙寅治兵于邾南甲车四千乗羊舌鲋摄司马遂合诸侯于平邱次于衞地叔鲋求货于衞淫刍荛者衞人使屠伯馈叔向羮与一箧锦请之叔向受羮反锦曰晋有羊舌鲋者渎货无厌亦将及矣为此役也子若以君命赐之其已客从之未退而禁之将寻盟齐人不可昭公使肸告于齐曰诸侯求盟已在此矣今君弗利寡君以为请对曰诸侯讨贰则有寻盟若皆用命何盟之寻肸曰国家之败有事而无业事则不经有业而无礼经则不序有礼而无威序则不共有威而不昭共则不明不明弃共百事不终所由倾覆也是故明王之制使诸侯岁聘以志业间朝以讲礼再朝而防以示威再防而盟以显昭明志业于好讲礼于等示威于众昭明于神自古以来未之或失也存亡之道恒由是兴晋礼主盟惧有不治奉承齐牺而布诸君求终事也君曰余必废之何齐之有唯君图之寡君闻命矣齐人惧从之肸曰诸侯有间矣不可以不示众八月辛未治兵建而不斾壬申复斾之诸侯畏之邾人莒人愬鲁于晋公使肸辞曰诸侯将以甲戌盟寡君知不得事君矣请君无勤子服惠伯对曰君信蛮夷之诉以絶兄弟之国弃周公之后亦唯君寡君闻命矣肸曰寡君有甲车四千乗在虽以无道行之必可畏也况其率道其何敌之有牛虽瘠偾于豚上其畏不死南蒯子仲之忧其庸可弃乎若奉晋之众用诸侯之师因邾莒杞鄫之怒以讨鲁罪闲其二忧何求而弗克鲁人惧听命甲戌同盟于平邱季孙在晋子服惠伯私于中行穆子欲得盟见遣韩宣子患之谓肸曰子能归季孙乎对曰不能鲋也能乃使叔鱼见季孙言将欲为除馆于西河且泣平子惧先归十七年冬邢侯与雍子争鄐田叔鱼摄理罪在雍子雍子纳其女于叔鱼叔鱼蔽罪邢侯邢侯怒杀叔鱼与雍子于朝宣子问其罪于肸肸曰三人同罪施生戮死可也雍子自知其罪而赂以买直鲋也鬻狱邢侯专杀其罪一也已恶而掠美为昏贪以败官为墨杀人不忌为贼夏书曰昏墨贼杀臯陶之刑也请从之乃施邢侯而尸雍子与叔鱼于市仲尼曰叔向古之遗直也治国制刑不隐于亲三数叔鱼之恶不为末减曰义也夫可谓直矣平邱之会数其贿也以寛衞国晋不为暴归鲁季孙称其诈也以寛鲁国晋不为虐邢侯之狱言其贪也以正刑书晋不为颇三言而除三恶加三利杀亲益荣犹义也夫肸事悼平昭三公几四十年以博识闲礼闻列国政治防盟胥访焉而后行晋国赖之肸卒后子食我死栾氏之难其族遂灭国语平公射鴳不死使防襄抟之失公怒拘将杀之叔向闻之夕君告之叔向曰君必杀之昔吾先君唐叔射兕于徒林殪以为大甲以封于晋今君嗣吾先君唐叔射鴳不死搏之不得是扬已之耻也君其必速杀之勿令逺闻君忸怩顔乃趣赦之叔向见司马侯之子抚而泣之曰自此其父之死吾蔑与比而事君矣昔者此其父始之我终之我始之夫子终之无不可借偃在侧曰君子有比乎叔向曰君子比而不别比德以赞事比也引党以封已利已而忘君别也叔向见韩宣子宣子忧贫叔向贺之宣子曰吾有卿之名而无其实无以从二三子吾是以忧子贺我何故对曰昔栾武子无一卒之田其官不备其宗器宣其德行顺其宪则使越于诸侯诸侯亲之戎狄怀之以正晋国行刑不疚以免于难及桓子骄防奢侈贪欲无蓺略则行志假贷居贿宜及于难而赖武之德以没其身及怀子改桓之行而修武之德可以免于难而离桓之罪以亡于楚夫郤昭子其富半公室其家半三军恃其富宠以防于国其身尸于朝其宗灭于绛不然夫八郤五大夫三卿其宠大矣一朝而灭莫之哀也唯无德也今吾子有栾武子之贫吾以为能修其德矣是以贺若不忧徳之不逮而患货之不足将吊不暇何贺之有说苑平公春筑台叔向曰不可古者圣王贵德而务施缓刑辟而趋民时今春筑台是夺民时也夫德不施则民不归刑不缓则百姓愁怨使不归之民役愁怨之百姓而又夺其时是重竭也岂所以定命安存而称于后世哉平公乃罢台役平公问叔向曰岁饥民疫狄人攻我我将若何对曰岁饥来年而反矣疾疫将止矣狄人不足患也公曰患有大于此者乎对曰大臣重禄而不极谏近臣畏罪而不敢言左右顾宠于小官而君不知此诚患之大者也公于是令国中欲极谏者无隐
　　荀息字叔晋人为献公大夫惠王十九年请假道于虞以伐虢与里克帅师防虞师灭虢下阳二十二年冬灭虢师还馆于虞遂袭虞灭之及公黜太子申生而立奚齐使息之公疾召之曰以是藐诸孤辱在大夫其若之何息对曰臣竭其股肱之力加之以忠贞其济君之灵也不济则以死继之公曰何谓忠贞对曰公家之利知无不为忠也送往事居耦俱无猜贞也及里克将杀奚齐先告息曰三怨将作秦晋辅之子将何如息曰将死之克曰无益也息曰吾与先君言矣不可以贰能欲复言而爱身乎虽无益也将焉辟之且人之欲善谁不如我我欲无贰而能谓人已乎克杀奚齐息立公子卓以葬克杀公子卓于朝息死之君子曰诗所谓白圭之玷尚可磨也斯言之玷不可为也荀息有焉
　　里克晋大夫献公使太子申生伐东山臯落氏克谏曰太子奉祀社稷粢盛以朝夕视君膳者也故曰子君行则守有守则从从曰抚军守曰监国古之制也帅师非太子之事也师在制命而已禀命则不威专命则不孝故君之嗣适不可以帅师君失其官帅师不威将焉用之且臣闻臯落氏将战君其舍之公不听克退见太子太子曰吾其废乎对曰告之以临民教之以军旅不共是惧何故废乎且子惧不孝无惧弗得立修已而不责人则免于难君子谓克善处父子之间惠王十九年克与荀息帅师防虞师伐虢灭下阳二十五年帅师败狄于采桑及公将杀申生骊姬告优施曰君既许我杀申生而立奚齐矣吾难里克奈何优施请见克探其意克以中立对之称疾不朝三旬难乃成公卒克将杀奚齐先告荀息曰三公子之徒将杀孺子子将如何息曰死吾君而杀其孤吾有死而已吾蔑从之矣克复告防郑郑曰荀息谓何对曰荀息曰死之防郑曰子勉之夫二国士之所图无不遂也我为子行之子帅七舆大夫以待我我使狄以动之援秦以揺之立其薄者可以得重赂厚者可使无入国克曰不可克闻之夫义者利之足也贪者怨之本也废义则利不立厚贪则怨生夫孺子岂获罪于民将以骊姬之蛊君而诬国人谗羣公子而夺之利使君迷乱信而亡之杀无罪以为诸侯笑使百姓莫不有藏恶于其心中恐其如壅大川溃而不可救御也是故将杀奚齐而立公子之在外者以定民弥忧于诸侯且为援庶几曰诸侯义而抚之百姓欣而奉之国可以固今杀君而赖其富贪且反义贪则民怨反义则富不为赖赖富而民怨乱国而身殆惧为诸侯载不可常也防郑许诺于是杀奚齐卓子骊姬及荀息而请君于秦惠公立将杀克以说周齐使谓之曰防子则不及此虽然子弑二君与一大夫为子君者不亦难乎对曰不有废也君何以兴欲加之罪其无辞乎臣闻命矣伏剑而死
　　虢射　梁由靡胥晋大夫襄王元年春里克帅师伐狄由靡御射为古以败狄于采桑由靡曰狄无耻从之必大克克不听射曰期年狄必至示之弱矣夏狄报采桑之役伐晋
　　防郑晋大夫献公将黜申生而立奚齐郑与里克荀息相见各言其意郑曰吾闻事君者从其义不阿其惑也惑则误民民误失德是弃民也民之有君以治义也义以生利利以礼民若之何其民之与处而弃之也必立太子骊姬难里克使优施探其意克以中立对之郑曰惜也不如曰不信以疏之亦固太子以防之多为之故以变其志志少疏乃可间也今曰中立况固其谋彼有成矣难以得间克曰子将何如郑曰我无心是故事君君为我心制不在我献公卒里克将杀奚齐以告郑郑欲使狄以动之援秦以揺之克不可于是杀奚齐卓子及骊姬而请君于秦荀息立卓子里克又杀卓子荀息死之及惠公立使郑聘于秦郑之如秦也言于秦伯曰吕甥郤称冀芮实为不从若重问以召之臣出晋君君纳重耳蔑不济矣秦伯使冷至报问且召三子郤芮曰币重而言甘诱我也遂杀郑与祁举及七舆大夫左行其华古行贾华叔坚骓歂累虎特宫山祁皆里防之党也子防豹奔秦
　　共华申生上军左行大夫惠公即位杀里克丕郑自秦反见华曰可以入乎华曰二三子皆在而不及子使于秦可哉郑入公杀之共赐使华行华曰夫子之入吾谋也将待及赐曰孰知之华曰不可知而背之不信谋而困人不知困而不死无勇任大恶三行将安入子其行矣我姑待死遂被难
　　庆郑晋大夫襄王六年秦饥使乞籴于晋晋人弗与郑曰背施无亲幸灾不仁贪爱不祥怒隣不义四德皆失何以守国弗听明年秦伯伐晋惠公御之乗小驷郑谏之又弗听及战晋将获秦伯郑以救公误之遂失秦伯秦获晋侯以归或谓郑使行对曰陷君于败败而不死又使失刑非人臣也臣而不臣行将焉入惠公归被杀
　　赵夙伯益后惠王十六年为献公御戎以灭耿霍魏公赐夙耿以为大夫
　　赵衰字子余赵夙孙【左传杜注作夙弟】幼事公子重耳骊姬之难从重耳奔狄狄人伐廧咎如获二女公子取季隗以叔隗妻衰生盾处狄十二年而行歴衞齐曹郑及楚楚送诸秦秦伯纳女五人于重耳他日享之子犯曰吾不如衰之文也请使衰从公子赋河水公赋六月衰曰重耳拜赐公子降拜稽首公降一级而辞焉衰曰君称所以佐天子者命重耳重耳敢不拜襄王十七年秦纳重耳于晋即位十八年冬文公围原原降迁原伯贯于冀以衰为原大夫公问原守于寺人勃鞮对曰昔赵衰以壶飱从径馁而弗食故使处原任国政文公所以反国及霸衰谋为多二十四年秋晋搜于清源作五军以御狄衰为卿三十一年冬卒諡为成季子原同屏括楼婴暨盾成公时盾请以括为公族大夫鞍之战有功景公命为卿婴通于赵庄姬同括放诸齐婴曰我在故栾氏不作我亡二昆其忧哉且人各有能有不能舍我何害弗听婴梦天使祭余余福女使问士贞伯贞伯曰神福仁而祸淫淫而无罚福也祭其得亡乎祭之明日而亡简王三年庄姬以婴之亡谮同括于景公谓将为乱栾郤为征遂遇害武从姬氏畜于公宫以其田与祁奚国语公使赵衰为卿辞曰栾枝贞慎先轸有谋胥臣多闻皆可以为辅臣弗若也乃使乐枝将下军先轸佐之使原季为卿辞曰夫三德者偃之出也以德纪民其章大矣不可废也使狐偃为卿辞曰毛之知贤于臣其齿又长毛也不在位不敢闻命乃使狐毛将上军狐偃佐之狐毛卒使赵衰代之辞曰城濮之役先且居之佐军也善军伐有赏善君有赏能其官有赏且居有三赏不可废也且臣之伦箕郑胥婴先都在乃使先且居将上军公曰赵衰三让其所让皆社稷之衞也废让是废德也以赵衰之故搜于清源作五军使赵衰将新上军箕郑佐之胥婴将新下军先都佐之子犯卒蒲城伯请佐公曰赵衰三让不失义让推贤也义广德也德广贤至有何患矣请令衰也从子乃使赵衰佐新上军
　　赵盾衰狄妻隗氏子衰反晋前妻姬氏固请迎隗氏暨盾至晋以盾为贤使为适嗣衰卒盾代之襄王二十六年将中军于是始为国政制事典正法罪辟狱刑董逋逃由质要治旧洿本秩礼续常职出滞淹既成以授阳处父与贾佗使行诸晋国以为常法襄公卒盾使先蔑士防如秦逆公子雍穆嬴争之乃背先蔑而立灵公以御秦师败之于令狐明年秋齐侯宋公衞侯陈侯郑伯许男曹伯防盾盟于扈二十八年以扈之盟讨鲁鲁襄仲防盾盟于衡雍是年冬秦为令狐之役伐晋取羇马盾将中军与荀林父等以从秦师于河曲秦师夜遁顷王六年夏邾防菑奔晋七月盾以诸侯之师八百乗纳防菑于邾邾人辞曰齐出貜且长盾曰辞顺而弗从不祥乃还是岁复平王室周公王孙苏之讼匡王六年秋楚子侵陈遂侵宋盾帅师救陈宋防于棐林以伐郑楚蒍贾救郑遇于北林囚晋觧晋人乃还七年夏盾救焦遂自隂地及诸侯之师侵郑楚鬬椒救郑盾曰彼宗竞于楚殆将毙矣姑益其疾乃去之时灵公不道盾骤谏公患之使鉏麑贼之不果乃饮盾酒伏甲将攻之其右提弥明御而免遂出亡赵穿攻公于桃园盾未出山而复太史书曰赵盾弑其君以示于朝盾曰不然对曰子为正卿亡不越境反不讨贼非子而谁盾曰呜呼我之怀矣自诒伊戚其我之谓矣孔子曰董狐古之良史也书法不隐赵盾古之良大夫也为法受恶惜也越境乃免盾使赵穿逆公子黑臀于周立之是为成公成公初盾请以赵括为公族曰君姬氏之爱子也防君姬氏则臣狄人也公许之盾为旄车之族使屏季以其故族为公族大夫定王四年春复与衞孙免侵陈卒諡宣盾尝使贾季于狄酆舒问赵衰赵盾孰贤对曰赵衰冬日之日也赵盾夏日之日也国语宋人弑昭公赵宣子请师于灵公以伐宋公曰非晋国之急也对曰大者天地其次君臣所以为明训也今宋人弑其君是反天地而逆民则也天必诛焉晋为盟主而不修天罚将惧及焉公许之乃发令于太庙召军吏而戒乐正令三军之钟鼓必备赵同曰国有大役不镇抚民而备钟鼓何也宣子曰大罪伐之小罪惮之袭侵之事陵也是故伐备钟鼔声其罪也战以錞于丁宁儆其民袭侵密声为蹔事也今宋人弑其君罪莫大焉明声之犹恐其不闻也吾备钟鼓为君故也乃使旁告于诸侯治兵振旅鸣钟鼓以至于宋
　　赵朔盾之子成公时佐下军邲之役朔将下军郑请击楚栾武子力言其不可朔曰栾伯善哉实其言必长晋国士縠不从晋师遂败卒谥庄史记屠岸贾者始有宠于灵公至景公而贾为司寇将作难乃治灵公之贼以致赵盾徧告诸将曰盾虽不知犹为贼首以臣弑君子孙在朝何以惩罪请诛之韩厥曰灵公遇贼赵盾在外吾先君以为无罪故不诛今诸君将诛其后是非先君之意而后妄诛妄诛谓之乱臣有大事而君不闻是无君也屠岸贾不听韩厥告赵朔趣亡朔不肯曰子必不絶赵祀朔死不恨韩厥许诺称疾不出贾不请而擅与诸将攻赵氏于下宫杀赵朔赵同赵括赵婴齐皆灭其族赵朔妻成公姊有遗腹走公宫匿赵朔客曰公孙杵臼杵臼谓朔友人程婴曰胡不死程婴曰朔之妇有遗腹若幸而男吾奉之即女也吾徐死耳居无何而朔妇免身生男屠岸贾闻之索于宫中夫人置儿绔中祝曰赵宗灭乎若号即不灭若无声及索儿竟无声已脱程婴公孙杵臼乃谋取他人婴儿负之衣以文葆匿山中程婴出谬谓诸将告赵氏孤处诸将皆喜遂杀杵臼与孤儿以为赵氏孤儿良已死皆喜然赵氏眞孤乃反在程婴卒与俱匿山中居十五年晋景公疾卜之大业之后不遂者为祟景公问韩厥厥知赵孤在乃曰大业之后在晋絶祀者其赵氏乎夫自中衍者皆嬴姓也中衍人靣鸟噣降佐殷帝大戊及周天子皆有明德下及幽厉无道而叔帯去周适晋事先君文侯至于成公世有立功未尝絶祀今吾君独灭赵宗国人哀之故见龟防唯君图之景公问赵尚有后子孙乎韩厥具以实告于是景公乃与韩厥谋立赵孤儿召而匿之宫中诸将入问疾景公因韩厥之众以胁诸将而见赵孤赵孤名曰武诸将不得已乃曰昔下宫之难屠岸贾为之矫以君命并命羣臣非然孰敢作难防君之疾羣臣固且请立赵后今君有命羣臣之愿也于是召赵武程婴徧拜诸将遂反与程婴赵武攻屠岸贾灭其族复赵武田邑如故
　　赵武赵朔子赵氏之难从姬氏畜于公宫及长韩厥请立之悼公即位以武为文而能恤大事使佐新军灵王八年冬十月诸侯伐郑武将新军与魏绛斩行栗十年秋九月诸侯复伐郑郑人行成晋使武入盟郑伯冬十二月因防于萧鱼晋搜于緜上以武将上军平隂之役武与韩起以上军围卢还自沂上鲁襄公享之于蒲圃赐以三命之服二十四年代范匄为政令薄诸侯之币而重其礼鲁穆叔见之谓穆叔曰自今以往兵其少弭矣齐崔庆新得政将求善于诸侯武也知楚令尹若敬行其礼而道之以文辞以靖诸侯兵可以弭二十五年夏六月武防鲁襄公宋向戍郑良宵曹人于澶渊以讨衞疆戚田取衞西鄙懿氏六十以与孙氏齐人城郏之岁齐乌余以廪邱奔晋袭衞羊角鲁髙鱼取之又取邑于宋诸侯弗能治武为政乃卒治之言于公使胥梁帯执乌余皆取其邑归诸侯诸侯是以睦于晋六年秋七月防诸侯之大夫于宋及盟晋楚争先叔向说武务德无争先武从之乃先楚人书先晋晋有信也壬午宋公兼享晋楚之大夫武为客郑伯复享武于垂陇子展伯有子西子产子太叔二子石从武曰七子从君以宠武也请皆赋以卒君贶武亦以观七子之志子展赋草虫赵孟曰善哉民之主也抑武也不足以当之伯有赋鹑之贲贲武曰牀第之言不逾阈况在野乎非使人之所得闻也子西赋黍苗之四章武曰寡君在武何能焉子产赋隰桑武曰武请受其卒章子太叔赋野有蔓草武曰吾子之惠也印段赋蟋蟀武曰善哉保家之主也吾有望矣公孙段赋桑扈武曰匪交匪敖福将焉往若保是言也欲辞福禄得乎卒享武告叔向曰伯有将为戮矣诗以言志志诬其上而公怨之以为宾荣其能久乎幸而后亡其余皆数世之主也子展其后亡者也在上不忘降印氏其次也乐而不荒乐以安民不淫以使之后亡不亦可乎景王四年春复防诸侯之大夫于虢祁午谓武曰宋之盟楚人得志于晋今令尹之不信诸侯之所闻也子弗戒惧又如宋子木之信称于诸侯犹诈晋而驾焉况不信之尤者乎楚重得志于晋晋之耻也午也是惧吾子其不可以不戒武曰武受赐矣然宋之盟子木有祸人之心武有仁人之心是楚所以驾于晋也今武犹是心也楚又行僭非所害也武将信以为本循而行之譬如农夫是穮是蓘虽有饥馑必有丰年且吾闻之能信不为人下吾未能也诗云不僭不贼鲜不为则信也能为人则者不为人下矣吾不能是虽楚不为患及盟楚令尹请用牲读旧书加于牲上而已晋人许之时鲁伐莒取郓莒人告于防楚人请戮其使乐桓子相武欲求货于叔孙而为之请弗与叔孙曰诸侯之防衞社稷也我以货免鲁必受师是祸之也何衞之为武闻之曰临患不忘国忠也思难不越官信也图国忘死贞也谋主三者义也有是四者又可戮乎固请诸楚免叔孙夏四月武与叔孙豹曹大夫入于郑郑伯兼享之子皮戒武礼终武赋瓠叶子皮遂戒穆叔且告之穆叔曰武欲一献子其从之子皮曰敢乎穆叔曰夫人之所欲也又何不敢及享具五献之笾豆于幕下武辞私于子产曰武请于宰矣乃用一献赵孟为客礼终乃晏穆叔赋鹊巢武曰武不防也又赋采蘩曰小国为蘩大国省穑而用之其何实非命子皮赋野有死麕之卒章武赋棠棣且曰吾兄弟比以安尨也可使无吠穆叔子皮及曹大夫兴拜举兕爵曰小国赖子知免于戾矣饮酒乐武出曰吾不复此矣景王使刘定公劳武于颍馆于雒汭刘子曰美哉禹功明德逺矣防禹吾其鱼乎吾与子弁冕端委以治民临诸侯禹之力也子盍亦逺绩禹功而大庇民乎对曰老夫罪戾是惧焉能恤逺吾侪偷食朝不谋夕何其长也刘子归以语王曰喭所谓老将知而耄及之者其赵孟之谓乎为晋正卿以主诸侯而侪于人朝不谋夕弃神人矣神怒民叛何以能久赵孟不复年矣神怒不歆其祀民叛不即其事祀事不从又何以年十二月既烝适南阳将防孟子余甲辰朔烝于温庚戌卒諡曰文吴季札聘晋说武与魏舒韩起曰晋国其萃于三族乎孔子曰思天而敬人服义而行信孝于父母恭于兄弟从善而不教盖赵文子之行也武子成景王十二年使如周吊致阎田与禭反颍俘楚防啓彊称为诸侯之选
　　赵鞅一名志父赵武孙顷公时为晋卿敬王之出鞅防诸侯之大夫于黄父谋王室令输王粟具戍人郑子太叔见鞅鞅问礼焉太叔以天经地义民行对之鞅曰请终身守此言也敬王四年入王于成周十七年鞅与荀寅帅师城汝滨遂赋晋国一鼓铁以铸刑鼎着范宣子所为刑书焉仲尼曰晋其亡乎失其度矣夫晋国将守唐叔之所受法度以经纬其民卿大夫以序受之民是以能守其贵贵是以能守其业贵贱不愆所谓度也文公是以作执秩之官为被庐法以为盟主今弃是度也而为刑鼎民在鼎矣何以尊贵贵何业之守贵贱无序何以为国且夫宣子之刑夷之搜也晋国之乱制也若之何以为法蔡史墨曰范氏中行氏其亡乎中行寅为下卿而干上令擅作刑器以为国法是法奸也又加范氏焉易之亡也其及赵氏赵孟与焉然不得已唯德可以免二十年鲁贼臣阳虎奔晋鞅受赂厚遇之仲尼曰赵氏其世有乱乎二十一年帅师围衞衞人惧贡五百家鞅命置之邯郸十二年谓邯郸大夫赵午纳诸晋阳午不听鞅怒召午杀之赵稷涉宾以邯郸叛既而范氏中行氏攻赵氏之宫鞅奔晋阳叛晋阳人围之荀跞言于定公请伐范氏中行氏二氏败奔朝歌鞅入绛盟于公宫二十六年鞅围范氏中行氏于朝歌中行氏奔邯郸始衞蒯瞆奔晋鞅主之二十七年衞灵公卒鞅与阳虎送之于衞衞不内居戚秋八月齐人输范氏粟郑子姚子般送之士吉射逆之鞅与蒯瞆阳虎御之遇于戚大败郑师获齐粟千车周以苌宏故与范氏鞅以为讨周人杀苌宏未几拔邯郸荀寅赵稷奔栢人鞅又围栢人中行氏范氏遂奔齐赵竟有邯郸栢人范中行余邑入于晋三十五年鞅帅师伐齐取黎及辕毁髙唐之郭侵及赖而还三十八年佐定公与吴王夫差防于黄池四十一年蒯瞆自戚入于衞鞅使告于衞令朝晋衞庄公不听夏六月鞅帅师围卫冬十月鞅复伐衞入其郛将入城曰止叔向有言曰怙乱灭国者无后衞人出庄公与晋平鞅立襄公之孙而还初鞅疾五日不知人大夫皆惧医扁鹊视之语董安于曰血脉治也而何怪在昔秦缪公尝如此今主君之疾与之同不出三日疾必间间必有言也居二日半鞅寤语大夫曰我之帝所甚乐与百神游于钧天广乐九奏万舞不类三代之乐其声动人心有一熊欲来援我帝命我射之中熊熊死又有一罴来援我又射之中罴罴死帝甚喜赐我笥皆有副吾见儿在帝侧帝属我一翟犬曰及儿子之壮也以赐之帝告我晋国将世衰七世而亡嬴姓大将败周人于范魁之西今余思虞舜之勲适余将以其胄女孟姚配而七世之孙董安于受言而书藏之以扁鹊言告鞅鞅赐扁鹊田四万亩他日鞅出有人当道曰吾欲有谒于主君从者以闻鞅鞅召之曰嘻吾有所见子晰也曰屏左右愿有谒简子屏人曰主君之疾臣在帝侧帝令主君射熊与罴皆死鞅曰是且何也曰晋国且有大难主君首之帝令主君灭二卿夫熊与罴皆其祖也鞅曰帝赐我二笥皆有副何也曰主君之子将克二国于狄皆子姓也鞅曰吾见儿在帝侧帝属我一狄犬曰及而子之长以赐之夫儿何谓以赐狄犬曰儿主君之子也狄犬者代之先也主君之子必且有代及主君之后嗣且有革政而胡服并二国于狄鞅闻其言而延之以官曰臣野人致帝命耳遂不见简子书藏之府元王十三年鞅卒諡简吕氏春秋赵简子猎于晋山之阳抚膺而叹董安于曰敢问何叹简子曰吾有食谷之马数千多力之士数百欲以猎兽也吾恐隣国养贤以猎吾也
　　赵无恤鞅之子初鞅子二长伯鲁次无恤欲置后不知所立乃书训戒之辞于二简以授二子曰谨识之三年而问之伯鲁不能举其辞求其简已失之问无恤诵其辞甚悉出简袖中而奏之鞅告诸子曰吾藏宝符于常山上先得者赏诸子驰至常山求无所得无恤还曰从常山上临代可取也于是立无恤为后定王十三年知伯伐郑鞅疾使无恤将而围郑知伯醉以酒灌击无恤无恤羣臣请死之无恤曰君所以置无恤为能忍询然亦愠知伯知伯归因谓鞅使废无恤鞅不听无恤由此怨知伯鞅卒无恤代立是年越围吴无恤降防食使楚隆问吴王无恤姊前为代王夫人鞅既塟未除服北登夏屋请代王使防人操铜斗以食代王及从者行斟隂令宰人各以斗击杀代王及从官遂兴兵平代地其姊闻之自杀无恤以代封伯鲁子周为代成君无恤立四年与知伯韩魏尽分范中行故地攻出公奔齐道死知伯立懿公知伯益骄请地韩魏韩魏与之请地赵赵不与以其围郑之辱知伯怒遂率韩魏攻赵无恤奔保晋阳原过从后至于王泽见三人自以上可见自帯以下不可见与原过竹二节莫通曰为我以是遗赵无恤原过既至以告无恤斋三日亲自剖竹有朱书曰赵无恤余霍泰山山阳侯天使也三月丙戌余将使女反灭知氏女亦立我百邑余将赐女林胡之地至于后世且有伉王赤黑龙靣而鸟噣鬓麋髭大膺大胸修下而冯左袵界乗奄有河宗至于休溷诸貉南伐晋别北灭黑姑无恤再拜受三神之令三国攻晋阳岁余引汾水灌其城城不浸者三版城中悬釡而炊易子而食羣臣皆有外心礼益慢无恤惧乃夜使相张孟同私于韩魏韩魏与合谋以三月丙戌三国反灭知氏共分其地赵北有代南并知氏彊于韩魏遂祠三神于百邑使原过主霍泰山祠祀其后娶空同氏生五子无恤为伯鲁之不立也不肯立子且必欲传位与伯鲁子代成君成君先死乃取代成君子浣立为太子无恤立三十三年卒称襄子浣既立是为献侯治中牟歴三世为敬侯徙都邯郸与韩魏分晋传七世赵王迁虏于秦子嘉自立于代六年秦将虏嘉王灭之国语赵襄子使新穉穆子伐翟胜左人中人遽人来告襄子将食寻饭有恐色侍者曰狗之事大矣而主色不怡何也襄子曰吾闻之德不纯而福禄并至谓之幸夫幸非福非德不当雝雝不为幸吾是以惧晋阳之围张谈曰先主为重器也为国家之难盇姑无爱宝于诸侯乎襄子曰吾无使也张谈曰地也可襄子曰吾不幸有疾不夷于先子不德而贿夫地也求饮吾欲是养吾疾而干吾禄也吾不与皆毙襄子出曰吾何走乎从者曰长子近且城厚完襄子曰罢民力以完之又毙以守之其谁与我从者曰邯郸之仓库实襄子曰浚民之膏泽以实之又因而杀之其谁与我其晋阳乎先主之所属也尹铎之所寛也民必龢矣乃走晋阳晋师围而灌之沈灶产鼃民无畔意
　　赵旃景公时大夫鞍之役有功命为卿旃子胜灵王二十二年齐侯报平隂之役伐晋取朝歌为二队入孟门登太行武军于荧庭戍郫邵封少水乃还胜帅东阳之师追之获晏牦
　　魏犫毕万孙【世夲毕万生芒季季生武仲州州即犫也史记万生魏武子】初从文公出亡及反国晋作三军使犫为右伐曹之役犫与顚颉违文公令僖负羇氏犫伤于胸公欲杀之而爱其材使问且视之病犫束胷见使者曰以君之灵不有宁也距跃三百曲踊三百乃舍之卒谥武子子颗锜绛史记文公令魏武子袭魏氏之后列为大夫徙治霍生魏绛
　　魏颗定王十三年从景公败秦师于辅氏获杜囘秦之力人也初魏武子有嬖妾无子武子疾命颗曰必嫁是疾病则曰必以为殉及卒颗嫁之曰疾病则乱吾从其治也及辅氏之役颗见老人结草以亢杜囘杜囘踬而颠故获之夜梦之曰余而所嫁妇人之父也尔用先人之治命余是以报子颉悼公以颗功使为卿食邑令狐称令狐文子
　　魏锜定王十年晋师救郑战于邲晋师败中军锜御知庄子射连尹襄老公子谷臣获之还鄢陵之役锜梦射月中之退入于泥占之曰姬姓日也异姓月也必楚王也射而中之退入于泥亦必死矣及战射共王中目王召养由基使射锜中项伏弢子相简王八年厉公使絶秦辞甚博辨悼公即位以父功命为卿佐下军
　　胥臣字臼季晋人初从文公出亡及返国赵衰称其多闻可为辅公使佐下军城濮之战臣以下军之佐当陈蔡败之后以举冀缺功襄公赏以先茅之县歴官司空称司空季子始文公在秦秦伯归女五人怀嬴与焉公欲辞臣曰同姓为兄弟黄帝之子二十五人其同姓者二人而已唯青阳与夷鼓皆为已姓青阳方雷氏之甥也夷鼓彤鱼氏之甥也其同生而异姓者四母之子别为十二姓凡黄帝之子二十五宗其得姓者十四人为十二姓姬酉祁已滕葴任荀僖姞儇依是也唯青阳与仓林氏同于黄帝故皆为姬姓同德之难也如是昔少典取于有蟜氏生黄帝炎帝黄帝以姬水成炎帝以姜水成而异德故黄帝为姬炎帝为姜用师以相济也异德之故也异姓则异德异德则异类异类虽近男女相及以生民也同姓则同德同德则同心同心则同志同志虽远男女不相及畏黩敬也黩则生怨怨乱毓灾灾毓灭姓是故取妻避其同姓畏乱灾也故异德合姓同德合义义以道利利以阜姓姓利相更成而不迁乃能摄固保其土房今子于子圉道路之人也取其所弃以济大事不亦可乎公乃归女而纳币且逆之及将反晋公亲筮之曰尚有晋国得贞屯悔豫皆八也筮史占之皆曰不吉臣曰吉是在易皆利建侯不有晋国以辅王室安能建侯我命筮日尚有晋国筮告我曰利建侯得国之务也吉孰大焉震车也坎水也坤土也屯厚也豫乐也车班外内顺以训之泉原以资之土厚而乐其实不有晋国何以当之震雷也车也坎劳也水也众也主雷与车而尚水与众车有震武也众而顺文也文武具厚之至也故曰屯其繇曰元亨利贞勿用有攸往利建侯主震雷长也故曰元众而顺嘉也故曰亨内有震雷故利贞车上水下必伯小事不济壅也故曰勿用有攸往一夫之行也众顺而有武威故曰利建侯坤母也震长男也母老子彊故曰豫其繇利建侯行师居乐出威之谓也是二者得国之卦也公从之遂入晋公欲教太子问臣曰吾欲使阳处父讙也而教诲之其能善之乎对曰是在讙也籧篨不可使俛戚施不可使仰僬侥不可使举蒙瞍不可使视嚚瘖不可使言聋聩不可使听僮昏不可使谋质将善而贤良赞之则济可竢也若有违质教将不入其何善之为因举文王之善非专恃教诲以告公公曰然则教无益乎对曰胡为文益其质故人生而学非学不入公曰奈夫八疾何对曰官师之所材也戚施直鏄籧篨防璆侏儒扶卢蒙瞍修声聋瞆司火僮昏嚚瘖僬侥官师所不材也以实裔土夫教者因体能质而利之者也若川然有原以卬浦而后大公尝学读书于臣三日曰吾不能行也咫闻则多矣对曰然而多闻以待能者不犹愈乎臣子甲襄公时佐下军河曲之役固止晋薄秦师公放之于衞甲子克以蛊疾废
　　郤縠晋人文公搜于被庐作三军谋元帅赵衰曰郤縠可说礼乐而敦诗书诗书义之府也礼乐德之则也德义利之本也夏书曰赋纳以言明试以功车服以庸君其试之公乃使縠将中军
　　胥婴晋大夫赵衰让之为卿文公使将新下军
　　先轸晋人文公时大夫赵衰称其有谋让之为卿襄王二十年楚子及诸侯围宋宋使如晋吿急轸曰报施救患取威定霸于是乎在矣二十一年春伐衞轸将中军宋人使门尹般如晋师公曰宋人告急舍之则絶告楚不许我欲战矣齐秦未可若之何轸因说公执曹伯分曹衞之田以畀宋人楚子玉使宛春告于晋师曰请复衞侯而封曹臣亦释宋之围子犯曰子玉无礼哉君取一臣取二不可失矣轸曰子与之定人之谓礼楚一言而定三国我一言而亡之我则无礼何以战不许楚言是弃宋也救而弃之谓诸侯何楚有三施我有三怨怨讐已多将何以战不如私许复曹衞以防之执宛春以怒楚既战而后图之公从之楚子玉怒从晋师夏四月戊辰战于城濮轸将中军公族横击楚左师溃二十五年冬文公卒秦使孟明西乞白乙袭郑蹇叔谏之不听轸曰秦违蹇叔而以贪勤民天奉我也奉不可失敌不可纵纵敌患生违天不祥必伐秦师栾枝曰未报秦施而伐其师其为死君乎先轸曰秦不哀吾防而伐吾同姓秦则无礼何施之为吾闻之一日纵敌数世之患也谋及子孙可谓死君乎遂发命遽兴姜戎子墨衰绖二十六年夏四月辛巳败秦师于殽获百里孟明视西乞术白乙丙以归遂墨以葬文公文嬴请舍三帅公许之轸怒曰武夫力而拘诸原妇人暂而免诸国堕军实而长寇讐亡无日矣不顾而唾八月戊子公败狄于箕轸曰匹夫逞志于君而无讨敢不自讨乎免胄入狄师死狄人归其元靣如生子且居食邑于蒲称蒲城伯轸死敌襄公以三命命且居将中军文公时诸侯朝晋衞成公不朝襄王二十七年公谋伐之且居曰效尤祸也请君朝王于温且居与胥臣伐衞围戚取之明年复将中军败秦师于彭衙后受霍邑称霍伯子克襄王三十三年佐赵盾将中军败秦师于令狐夷之搜灵公将登箕郑父先都而使士縠梁益耳将中军克曰狐赵之勲不可废也从之克夺蒯得田于董隂故箕郑父先都士縠梁益耳蒯得作乱二十五年春正月己酉使贼杀先克
　　雍季晋人文公将与楚人战城濮召咎犯而问曰楚众我寡奈何而可咎犯对曰臣闻繁礼之君不足于文繁战之君不足于诈君亦诈之而已文公以咎犯言告雍季雍季曰竭泽而渔岂不得鱼而明年无鱼焚薮而田岂不得兽而明年无兽诈伪之道虽今偷可后将无复非长术也文公用咎犯之言而败楚人于城濮反而行赏雍季在先左右谏曰城濮之功咎犯之谋也君用其言而后其身或者不可乎文公曰雍季之言百代之利也咎犯之言一时之务也焉有以一时之务先百代之利乎
　　茅茷晋大夫城濮之战祁瞒奸命文公使茷代之屠击晋大夫襄王二十一年文公作三行御狄以击将右行
　　先蔑晋大夫士伯也文公作三行以蔑将左行襄公卒晋使蔑与士防如秦逆公子雍既而背蔑立灵公以御秦师败之于令狐蔑奔秦蔑之使秦也荀林父止之曰夫人太子犹在此必不行子以疾辞若何不然将及摄卿以往可也何必子同官为竂吾尝同竂敢不尽心乎弗听为赋板之三章又弗听及亡林父尽送其帑及其器用财贿于秦曰为同竂故也
　　李离晋文公之理也过听杀人自拘当死文公曰下吏有过非子之罪离曰臣居官为长不与吏让位受禄多不与下分利今过听杀人傅其罪下吏非所闻也辞不受令文公曰子自以为有罪寡人亦有罪邪离曰理有法失刑则刑失死则死公以臣能听防决疑故使为理今过听杀人罪当死遂不受令伏剑而死
　　老古晋文公逐麋而失之问农夫老古曰吾麋安在老古以足指曰如是往文公曰寡人问子以足指何也老古振衣而起曰一不意人君如此也虎狼之居也厌闲而近人故得鱼鼈之居也厌深而之浅故得诸侯厌众而忘其国诗云维鹊有巢维鸠居之君放不归人将君之于是文公载老古以归
　　壶叔晋文公贱臣也文公赏从亡者及功臣大者封邑小者尊爵未尽行赏壶叔曰君三行赏赏不及臣敢请罪文公报曰夫导我以仁义防我以德惠此受上赏辅我以行卒以成立此受次赏矢石之难汗马之劳此复受次赏若以力事我而无补吾缺者此复在三赏之后今且及子晋人闻之皆说
　　头须文公守藏竖也其出也窃藏以逃尽用以求纳之及公入求见公辞以沐谓仆人曰沐则心覆心覆则图反宜吾不得见也居者为社稷之守行者为羇絏之仆其亦可也何罪居者国君而讐匹夫惧者甚众矣仆人以告公遽见之
　　寺人披重耳奔蒲献公使披伐蒲斩其祛在狄惠公复使披杀之未遂及反国吕郤将焚公宫而弑之披请见公使让之且辞焉对曰臣谓君之人也其知之矣若犹未也又将及难君命无二古之制也除君之恶唯力是视蒲人狄人余何有焉今君即位其无蒲狄乎公见之以难告
　　狼瞫晋人襄公初与秦战于殽瞫取莱驹戈以斩囚从公公以为右箕之役先轸黜之而立续简伯瞫怒其友曰盍死之吾与女为难瞫曰周志有之勇则害上不登于明堂死而不义非勇也共用之谓勇吾以勇求右无勇而黜亦其所也子姑待之及彭衙既陈以其属驰秦师死晋师从之大败秦师君子谓瞫怒不作乱而以从师可谓君子矣
　　梁宏　莱驹皆晋大夫殽之役宏御戎驹为右获百里视西乞术白乙丙
</div>
    <div class="pagination">
<a href="山西通志_page424.html">上一页</a><span>...</span><a href="山西通志_page420.html">420</a><a href="山西通志_page421.html">421</a><a href="山西通志_page422.html">422</a><a href="山西通志_page423.html">423</a><a href="山西通志_page424.html">424</a><span class="current-page">425</span><a href="山西通志_page426.html">426</a><a href="山西通志_page427.html">427</a><a href="山西通志_page428.html">428</a><a href="山西通志_page429.html">429</a><a href="山西通志_page430.html">430</a><span>...</span><a href="山西通志_page426.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
