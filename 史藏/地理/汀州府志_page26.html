<!DOCTYPE html>
<html>
<head>
    <meta charset="UTF-8">
    <title>汀州府志 - 第 26 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汀州府志 - 第 26 页/共 162 页</h1>
    <div class="content">
谷之属
　　粳稻　国税再熟之稻，闽南独多。早稻春种夏收，晚稻则早稻既获再插，至十月收者，米皆有赤、白二色。宋马益诗“两熟潮田天下无”，盖谓此也。一大冬稻，春种冬收，有寄种，与早稻同种，与晚稻同收，则岁只一熟矣。一占城稻，《湘山野录》云：宋真宗自占城国移来者，性耐旱，与高田相宜。考《宋会要》：大中祥符五年，遣使福建，取占城禾，分给江淮、两浙。则种入中国，又似更前。
　　糯稻　《古今注》曰：“稻之粘者为秫。”亦有旱种、晚种及大冬，俱与粳同收，赤谷者可酿酒。
　　麦　《广雅》曰：“大也，小秣也。”《说文》曰：“麦，金也；金王而生，火王而死。”古称麦为接绝续乏之谷。《通志》曰：有类而壳稍异，俗呼米麦。所谓穬麦，疑即此也。又有一种荞麦，实三棱而黑，秋花冬实。
　　黍　《说文》曰：“以大暑种，故谓之黍。”其类有粘、不粘，如稻之有粳、糯。不粘者为饭，粘者亦名秫，以为酒。《古今注》：“术之粘者为黍”，盖指此也。《诗》“芃芃黍苗”。《礼记》：“仲夏之月，农乃登黍，捣以为餳，谓之餭。”《楚辞》曰：“粔籹蜜饵有。”
　　稷　说文曰：“稷，五谷之长也。”古者号稷为首种，今不甚珍，惟祀事用之。《礼》：“稷为明粢”。《左传》：“粢食不凿。”粢者稷也。《尔雅》亦谓粢稷。《本草》一名穄。《穆天子傅》：“赤乌之人，献穄百载”。
　　粟　《尔雅》曰：“穈，赤苗；芑，白苗。”郭注曰：“穈，赤粱粟；芑，白粱粟也。”《说文》曰：“粟之为言续也。”《尔雅翼》曰：“谷之最细而圆者为粟。”古无粟名，以粱统粟，非二物也。粱最益胃，但性微凉。故黍从暑，粱从凉。
　　菽　豆之总名，大者黄、黑二色，小者有绿、赤、白、黑、斑数色。又有豌豆、豇豆、蚕豆、虎爪豆、蛾眉豆、羊角豆、刀鞘豆、及黑白扁豆。
　　麻　有二种，一曰胡麻。《广雅》云：“巨胜。”膏可压油。《本草》名脂麻。一曰大麻。《尔雅》云：“枲皮能绩布，其实为蕡。闽中名苎麻，绩之曰縩，以成夏布。”
帛之属
　　丝　五月蚕熟，煮茧抽丝。《闽中记》：此地蚕桑差薄，所产多类。
　　紬　宁化出。
　　苎布　《周礼》：“掌枲掌布，缌缕紵苎”，即苎麻也。以灰水沤之，其色白，治以为布最精。圆纱者曰夏布，扁纱者曰縩布。
　　麻布　有黄麻、青麻。《诗》：“麻衣如雪”，子夏丧服。《传》曰：“直经者，麻之有蕡者也。牡麻者，枲麻也。然此类通名麻枲。”
　　絧布　练苎为之，色白如雪，出宁化。
　　葛布　《周礼》曰：“掌葛以时，征絺绤之材。”《诗?葛覃》：“是刈是濩，为絺为绤。”汀产以连、上、武、永所出为佳。
　　蕉布　《南方草木状》曰：其茎解散如丝，以灰练之，可纺织为絺绤。
货之属
　　铁　出长汀、上杭、宁化三县。
　　蓝靛　叶大丛生，茎短有节，折其茎，以土壅之，辄生。蔡襄《江南日录》云：采以器盛水，浸除滓梗，搅之以灰，即成。一种，叶如蓼而圆者，曰蓼蓝；一种，小叶者曰槐蓝。
　　蜜　蜂所课也。有岩石间作者，有木枝间作者，皆不若人家畜者，蜜浓而味美。郭景纯曰：“散似甘露，凝似割肪。冰鲜玉润，髓滑兰香。穷味之美，极甘之长。”
　　糖　甘蔗饧，一名石蜜。王敬美《闽部疏》曰：蔗有二种，饴蔗节疏而短小，食蔗节密而长大。凡饴蔗，捣之入釜，径炼为赤糖；赤糖再炼，燥面成霜，为白糖；白糖再炼，则曰冰糖。又有响糖、牛皮糖之属。他以米蘖煎秫成者为饴。
　　茶　《茶经》曰：茶者南嘉木，木如瓜芦，叶如栀子，花如白蔷薇，实如栟榈，蒂如丁香，根如胡桃。其名曰茶、曰槚、曰蔎、曰茗、曰荈。
　　蜡　有黄、白二种。白蜡如冬青树，取蜡虫滓煎炼而成；黄蜡取蜜脾底煮治而成。
　　纸　竹穰、楮皮、薄藤、厚藤，凡柔韧者皆可造。而竹纸多出连城、归化。
　　油　有茶、麻、桐、菜、柏、蓖麻六种。
　　香　有枫、柏、檀诸类。
　　漆　皮白叶似椿，秋至以刀划树，取其流液。多出清、归、宁数县。
　　红曲　出清流县。
　　纸帐　出长汀县。
　　苎　皮可以织布，一科数十茎，宿根至春自生，岁三四收。
　　竹丝器　出长汀、归化、宁化数县。
　　枕　古用木为枕，今以细竹丝编成，漆之，精妙可观。出永定县。
　　扇　上杭洒金扇，清流油纸扇。惟永定竹掌扇，薄嫩如绢，最为工致。
　　竹锁　出上杭县。
　　瓷　款质不雅，惟农之家习用之。
　　薯榔　茎蔓似薯，根似何首乌，色黑肉红。染皂者，捣其汁用以为地，则色易深。
蔬之属
　　芥　叶辛辣，其品不一，有青芥、紫芥、白芥、南芥、花芥、石芥，皆菜之美者。王安石《字说》云：芥者界也，发汗散气，界我者也。
　　萝卜　《尔雅疏》曰：紫花松也，俗呼温菘，一名葖，一名莱菔。性能消食，尤制面毒。
　　胡萝卜　元时，始自胡地来，气味似萝葡，故名。根有黄、白二种，生、熟皆可啖。
　　菠菱　又作波棱。刘禹锡曰：“本出西域颇棱国，讹颇为波耳。”《闽中记》：以叶如波纹、有棱，故名。竹波棱茎长而爽，石波薐茎短而甘。
　　苦荬　《诗》名芑；《本草》云：可敷蛇伤，蚕妇忌食之。
　　莙荙　茎烧灰，淋汁浣衣，白如玉色。
　　苋　赤苋茎叶深赤，白苋色青而大。紫苋色紫，性解毒通窍，利大小肠，人受三春湿欝之气，积热在内，适生此菜，解散除治之。忌与鳖同食。又有一种马齿苋，野草蔓生者。
　　茼蒿　时珍云，形气同于蓬蒿，故名。叶似艾，花如单瓣菊，一花结子近百，多食令人气满。《学圃杂蔬》谓之堇蒿。
　　白菜　今人呼菘为白菜，有二种：一茎圆厚微青，一茎扁薄而白叶，皆淡青白色。本出北地，今南方亦种之。周颙曰：秋末晚菘。陆佃曰：菘凌冬晚凋。
　　油菜　叶如白菜，青色，根微紫，子可压油。
　　蕹菜　蔓生花白，茎中虚。摘其苗以土压之辄活。一名甕菜，《遁斋间览》云，本生东夷古伦国，番舶以瓮盛之，故名。能解野葛毒，其汁滴葛苗立萎。
　　芥蓝　菜如蓝而厚，青碧色，亦菜之美者，苔心尤佳。
　　莴苣　《遁斋间览》云，莴苣出莴国，有毒，百虫不敢近。又有一种如莴苣，叶有白毛，曰白苣。
　　葵菜　土名蕲菜，味甚柔滑，经霜愈柔。
　　茄　一名落苏，有紫茄、黄茄、白茄、清水茄。春种夏实。
　　匏　《埤雅》曰，长而瘦上曰瓠，短顶大腹曰匏。瓠夏熟味甘，匏则经霜后可取为器。《诗》：“甘匏累之”，又曰：“匏有苦叶”。
　　芋　《本草图经》云，蜀川生者多，形圆而大，状如蹲鸱，谓之芋魁。闽中出者，形长而大，小者如卵，生于芋魁之旁，味尤美。
　　藷藇　本草名薯蓣，汀人呼薯，有红、白二种，其白者又呼山药、雪薯。
　　番薯　一名甘藷。明万历间，闽人得之外国。瘠土、砂砾之地皆可种。其味甘甜，有红、白二种，生食、熟食、晒干、磨粉皆宜。亦可酿酒。闽地粮糗，半资于此。又有一种略短而圆，内色纯黄者为芋薯。
　　枸杞菜　《诗》曰：“集于苞杞”。陆玑曰：苦杞。春生，作羹味微苦。
　　芹　生池泽中，有荻芹、赤芹，并堪作葅。《诗》曰：“薄采其芹”。《尔雅》谓之楚葵，一名水采英，又名水蕲。
　　蕨　《尔雅》云：蕨，鳖也。初生可茹，根可为粉。
　　蔊菜　味辛辣。洪舜俞《老圃赋》云：蔊有烈士之风。朱文公饭后，辄以蔊茎供蔬品。
　　笋　有苦、甜二种。江南竹、苦竹，其笋皆苦；筋竹、筀竹、石竹、猫竹，其笋皆甜。
　　茭笋　生水泽中，一名茭白。叶可以束。
　　香蕈　《尔雅》云：蕈似盖。《本草》云：木生为蕈，地生为菌。土人总呼曰菰。其品不一，有松菰、茅菰、朱菰、鸡肉菰，香菰味最甘。
　　姜　老者为母姜，嫩者为子姜。
　　葱　有胡葱、香葱二种。《礼记》曰：“葱渫处末。”又有长生葱，七月种。
　　韭　《说文》云：一种而久，古谓之韭。《纂要》云：一剪一加粪，一岁不过五剪。又名草中乳，性暖。
　　薤　《本草图经》云：似韭叶阔，多曰无实，谓之菜芝。《尔雅》谓之鸿荟。古礼：“脂用葱，膏用薤”。
　　蒜　小者为蒜，大者为葫，无瓣者俗呼独脚蒜。
　　藠　一作荞。
　　胡荽　张骞使西域始得种，故曰胡荽。俗呼为蒝荽。西方书名兴渠，为五荤之一。多食令人善忘及发腋气。
　　壶　《埤雅》曰：似匏而圆曰壶。亦曰壶芦。《古今注》曰：匏之无柄者也。《鹖冠子》曰：中流失船，一壶千金。
　　西瓜　五代胡峤陷虏，于回纥得瓜，种以牛粪，实大如斗，味甘，能解渴。
　　冬瓜　《广雅》一名地芝，经霜而上白衣，性解毒，消渴。
　　丝瓜　性寒。老则其中有丝，去皮取丝可以擦锅。土人呼为乱绩，亦以筋丝纷乱如麻绩耳。
　　王瓜　《本草》一名土瓜，《月令》：四月，王瓜生。
　　苦瓜　皮皱味苦。浙人谓之金荔枝。
　　甜瓜　质长文微，瓣瓤黄色，俗呼黄瓤瓜。曹氏“浮甘瓜于清泉”，其即此欤。
　　金瓜　色黄，圆而有瓣。
　　土瓜　《尔雅翼》曰“鸡齐”。一名鹿藿，又一名黄斤，色青白，味甘，能解醒消渴。
　　稍瓜　一名越瓜，形长可酱。
　　雪瓜　似西瓜而长，出长汀古贵里者佳。
　　带豆　俗呼豆角。
　　油菜头　苗苦不可食，根圆而扁，大如碗，味颇似萝卜，生熟皆可食。
　　梅　《书?说命》：“若作和羹，用汝作盐梅。”其品不一。江南梅熟时，连日细雨，谓之梅雨。《齐民要术》有作白梅、乌梅法，汀人亦能之。又渍蜜为青梅，渍甘草为甘梅，和糖为梅酱，皆佳。
　　桃　《尔雅翼》曰：“桃早盛，盖三岁而有子。”《诗》：“有蕡其实”。江文通颂曰：“惟园有实，惟山有丛，丹蘤擎露，紫云绕风。”
　　李　《尔雅翼》曰：李，木之多子者。故从子。其品不一，有朱李、粉李、清水李、胭脂李、夫人李、真珠李。
　　杨梅　木似荔枝，叶细阴青，竞岁如翠林。《邑记》曰：青时极酸，熟则如蜜。闽产以建安为佳。今汀亦有红、白二种。
　　栗　外刺如猬，熟则□折。《夏小正》曰：“八月，栗零零者降也。”
　　梨　初种以山梨小本，用佳梨种接之。旧志云：出武平、连城者佳，今宁化泉上香水梨、长汀南寨梨亦佳。
　　香橼　《本草》作枸橼。《南方草木状》曰：枸橼，皮似橙而金色，气极芳香，肉厚白如芦菔，汀人呼为香橼，为气缘袭人衣也。近有佛指香橼，又名佛手柑，种自福州来。
　　葡萄　一名马乳。西汉时，其种自西域来，有青、紫二种，今但有青者。性不能自举，作架承之；叶密阴厚，可以避暑。昌黎诗：“剩欲满盘堆马乳，莫辞添竹引龙须。”
　　枇杷　叶大骡耳，四时不凋，冬花夏实，子如弹丸。
　　菱　芰叶浮水上，花黄白色，实生渐向水中。《埤雅》曰：楚谓之芰，秦谓之茩。《武陵记》云：四角、三角曰芰，两角曰菱。古者采菱作歌，相和甚盛。
　　柯子　榛之类，一名椎，饥乃熟。通志云：似栗而绝小。
　　枣　大者枣，小者棘，于文重“朿”为枣，并“朿”为棘。《诗》曰：“八月剥枣”；郭璞赞曰：“赤心耿直。”
　　柑　叶厚色青，花白而香，俱冬熟，其品不一。
　　橙　亦柑类，大似佛酥柑而皮光，实味酸甜。
　　柚　亦名香柑，叶重台而大，花五瓣而卷，气甚香冽，实金黄色，皮厚肉小，味甘酸。
</div>
    <div class="pagination">
<a href="汀州府志_page25.html">上一页</a><span>...</span><a href="汀州府志_page21.html">21</a><a href="汀州府志_page22.html">22</a><a href="汀州府志_page23.html">23</a><a href="汀州府志_page24.html">24</a><a href="汀州府志_page25.html">25</a><span class="current-page">26</span><a href="汀州府志_page27.html">27</a><a href="汀州府志_page28.html">28</a><a href="汀州府志_page29.html">29</a><a href="汀州府志_page30.html">30</a><a href="汀州府志_page31.html">31</a><span>...</span><a href="汀州府志_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
