<!DOCTYPE html>
<html>
 <head>
  <meta charset="utf-8"/>
  <title>
   福州府志乾隆本 - 第 79 页/共 388 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福州府志乾隆本 - 第 79 页/共 388 页
  </h1>
  <div class="content">
   明
　　林膳部鸿浮亭别业鸿《题高逸人见过园林》诗：“园亭鸟散掩垂萝，上客连镳晚见过。缨冕已捐身外事，玉壶且向醉中歌。鹰风入树凋秋叶，蚌月流云度晓河。今夕相逢须尽醉，明朝分手奈君何。”黄玄《浮亭闻笋》诗：“冠盖承秋会，林塘侯晚开。扫云铺露簟，待月送霞杯。乐应空中响，人歌物外材。商弹鸲鹆醉，秦奏凤凰来。舞影疑飘雪，歌声讶殷雷。湘琴那共听，楚笛不同哀。促柱红颜笑，低弦白发催。将风彫玉树，吹雨落金苔。师旷时应在，伶伦世复回。鸾情思度海，鹤梦想登台。旧恨惊离索，新游得重陪。怀君金石调，何异向蓬莱。”
　　东山别墅　亦林鸿别馆。鸿《自题东山别墅》诗：“野墅在东山，经过感畴昔。纵横醉时墨，犹在池上石。林气飒以凉，山容淡将夕。缅怀携手人，念念不能释。”
　　耕隐堂　在东郊竹溪。邓布衣定结庐其上，足迹不入城市，与王恭、陈亮等和倡、著有《耕隐堂集》。定《自题耕隐卷》诗：“朝耕野外田，暮返溪上屋。青山近闲门，苔径入深竹。长年事耕稼，服食不愿足。观书怀古人，临风慕高躅。莘野非隐沦，长沮偶遗俗。出处何必同，各得从所欲。”
　　赵山人迪宅　在白湖亭。按：明郑阎诗：“白湖小隐入云间”，《鳌峰集景哲写怀》诗：“衣冠有恨先王后，家世应从南渡来。”则景哲诚天水之裔。
　　镜湖书屋　在南关。郭处士廑小隐，有《镜湖清唱集》。《静志居诗话》：“徐兴公云：‘敬夫吾乡隐君子，百年来罕有知者。’其题青铺岭绝句云：‘家林想在空蒙外，一带螺江隐翠微。’又有‘门前湖白与山青，分携空过白湖亭’之句，其所居当在白湖螺浦之间，与赵景哲相邻并也。”
　　丽泽轩　罗处士泰隐处。明林志《丽泽轩记》：“吾乡郑介叔来言：其友罗宗让氏，礉心于学，不为俗撄，处一室，左右图籍，时则有若同志相与讲肄镞砺焉。前德庆文学椽友从林先生揭其匾曰：‘丽泽’，幸夫子一言以张之!庶几共知勖。予惟《大易》以兑悦相感，二《泽》附丽，渐涵滋益之象，而于朋友讲习焉，取传惟天下之可悦于斯乎，至岂诬也哉!夫学资于友，以明道也，圣人之道大矣，判焉，而六经离焉，而诸子百氏征之乎，古今之变而寓之于礼乐名物之文，毫剖芒析，纷罗参伍，要各具乎斯道之极，而不离乎一源之妙焉。是以古之君子，其索之也博，而资于人也周。问焉足以辩也，辩焉足以明也，道在巳，而不以掩于人，道在人，而有以滋乎巳。后之君子，不于其道，而皆有侈心焉。问乎不足于辩，辩乎不足于明，于是党同伐异，町町焉惟已之贤，其于道也。譬犹之越而北辕，水沃石而蕲莳植也。学也、道也，岐而二欤？然则学匪友则塞，非道则惑，《大易》之指，或其在兹，而先生之取类远矣。予生二纪余，方绩学之秋，而索居寡闻，求道之心日损，于斯请也，愧不获辞，而迳庭之见于道，或盩宗让，其尚求诸大方之家，如吾友林文学其人，而质焉予言，奚以张皇也，介叔其为予谢之。”
　　云卧山房　在高湖，郑兵部塾所居。明杨荣《云卧山房记》：“兵部主事三山郑塾学，初之养疾而归也。造予言别，且有请曰：‘塾家距郡城一舍许，居之东则鼓山巍然，屴崱高入霄汉，西则齐坑诸峰错列屏障；其南则方峤，端厚秀整，若置几然。山之下皆大江，奔沦[HT6，7”SS]渟汇，浩不可穷。山川之气，蒸而为云，絪缊郁勃，弥纶纷郁。而塾适宅于平旷，据清淑之会，读书之暇，开户而观之，见其出岩扉，越石间壑，披冒乎林木，绵幕乎太虚，悠扬往来于檐楹窗牖间，朝暮变化，其为状也多矣，塾之意盖甚乐焉。年三十，叨名科第，备官郎署，今又二十年矣。重惟天地大造之恩，思竭驽钝以效涓尘之报，不幸婴疾滋久，膂力不任，兹荷优诏，予归就闲，以便医药，山间之云，当复与之俱而乐矣，将匾于旧居曰：‘云卧山房’，惟先生赐之记。塾归，刻置壁间，不惟山林泉石与有光耀，而塾得以朝夕讽诵，庶几疾其有瘳乎。予在朝，适与学初寻乡好，相往还既久，记不可辞，乃为之言曰：夫触石而起，肤寸而合，氵弥八方而雨下土者，云也，然其舒也，其卷也，曷尝容心哉，学初之仕，向登青云而来者也，彼其遭际熙洽之盛，履历康庄之途，笃慎勤，端操行，俾英声美誉，称道在人。而云山旧隐，光价增重，其忐固可嘉，其宦辙方亨而未艾。兹以疾归，抑岂其所得已也哉。学初春秋方五十，齿发未衰落，山房之卧，岂宜与隐者同一怡悦哉，释烦剧，就暇豫，尚精药石，慎节宣，俾将来复于康和，而出跻远大，山中白云将不得于学初而久留也，学初姑行哉，予为之记，盖尚有望于异日焉。”
　　林县令真宅　在凤池坊。
　　叶主簿光宅　在瓢屿。
　　万玉亭　在城南。郑教授阎书屋。明林志《万玉亭记》：“将恣其情之欲耶?则虽青黄黼黻有不足于观，韶濩五音有不足于听，千金之富，面槐列棘之贵，有不足于心也。天下之可欲至众矣，均是人也，岂能离耳目，黜聪明，漠然无所嗜哉!亦岂能无声、色、臭、味而嗜之、乐之，独异于人哉!儒者之学，知吾之取于物也有分，故目非不欲色也，耳非不欲声也，富贵非无是心也，与其得之而伥伥，孰若舍之而扬扬。于是有寓目为色，适耳为声，不以富贵而尊荣者，乃天下之至可欲也。均是性也，彼且于其不可心得者而贸贸，而愦愦，而进不知退，吁！劳亦甚矣哉。予友郑公望自幼嗜学，为博士弟子，其为人于声利众所趋者，则退若懦夫，而冲澹无竞，乃其性然也。有地一区，植竹多至成林，乃为亭其中，以庇阴雨，而避炎日。疏风以户、遵月以牖，丛间叶底，四时长青，及靓而居之。于其苍然与目接者，视之则琅王于之离立也，于其戛然与耳谐者，听之则球琳之相鸣也，于其凝然而劲之与心契者，即之则环琚之从横也。故不出户庭，而坐天府群玉之署，大者悬棘垂黎，而次者山玄水苍焉，信可爱也。巳乃匾曰：‘万玉亭’，而俾予一言。予惟知玉之为宝，千万人一心也。爱竹而媲以玉，千万人一人也。好恶之相形，贵贱之相倾，此恒理尔。譬之于味，太牢之羞，无加丰也。方夫渴之求饮，则不如卮水之适口也。盖有嗜昌独而谓八珍不足过者，岂可谓其口之与人殊哉?夫绝天下以无欲，是妄人也。惟有道者嗜欲浅而天机深，天机深则无非可欲也。公望之所养，与其所好，不几于道乎?今夫南浮湘，北涉渭，号竻区薮，目之所见，有同视也。当其境与情逆，则惨翳煦为熙春，清明嘘为凉秋，孰谓郑氏之亭而独闻，至音之寥寥呼？予故为记之，以贻乎知音者观焉。”
　　筠　轩　在大义坊，陈御史叔刚为其父仲昌筑。明杨荣《筠轩赋》：“披往牒以玄览，想幽致于淇园，慨竹林之胜迹，怅予情之弗谖。寄一赏而莫遂，日轇轕于嚣烦，抚遗诗而载诵，益惓惓乎道学自修之言。既而螭陛朝回，雍容公署，思理未遑，凝神息虑。有客衣绣衣，冠章甫，披画图，持尺素，再拜向予，周旋合度，受而阅之，盖其严君所谓筠轩，缙绅之所歌咏，而以求予为之赋。予曰：“噫嘻!自来蓟北，久与此君之不相觌矣。方稽古而追思淇澳之风，况展图而感夫故乡之植耶?爰濡毫以纾思，试与子而敷绎。粤有胜地，闽山之阳。岱岭峨峨，濑江汤汤。面奇据幽，天设地藏。其中则修竹万竿，纷敷郁苍，环绕垣砌，蔽翳轩廓。质婵娟以闲淑，性竦直而坚刚，质生成于雨露，傲劲节于冰霜，宜君子之所爱，匪群植之可方。尔其密叶含翠，轻筠凝绿，森如羽盖，烨若膏沐。阴翳翳其满林，根绵绵其连谷。漏明月兮筛金，结香云兮团玉。若乃凉雨乍歇，旭景弄晴，天风微度，戛然有声，如云韶之迭奏，若鸾凤之和鸣，可以涤尘氛而清俗虑，可以悦心耳而怡性情，此王猷所谓一日之不可无，而蒋诩三径之所由成也。然论其为德，则亭亭翼翼，中虚外直，独凌厉于岁寒，并后凋于松柏。论其为质，则郁郁青青，凝烟遏云，苞锦箨以绚灿，滋绿绮而纷纭，是盖所谓筠，乃竹之文烨乎!其璘王霖者也。今子之严君，以筠名轩，岂非因其质以取其德，重其实以美其文耶。记礼者，谓君子之有礼。如竹之有筠，子之严君，岂非欲因物以喻道，而惟礼之是亲耶!子之兄弟，森如立竹，克承亲志，通籍金门，异日所就，讵不为南闽之光，而永是轩之闻耶?’客曰：‘唯唯!先生有以命我矣!愿言佩服，勉焉思励。予亦翛然自适，充然心醉，恍不知其置身淇园之滨，而寄足濑江之涘也。”林志《筠轩记》：“三山陈仲昌氏，世居荣绣里。里有文笔、石鼓、岱顶诸峰，秀出杰峙，而濑江之水环焉。仲昌既居占其胜，耕读自乐，不求闻知于人。四子皆玉立夙成，而长叔刚尤颖异，举春秋礼闱，登辛丑进士。向予尝识于京师，今年夏，予至自南京，属其释褐，承恩荣归，间为言其严君之志，请记其所渭筠轩者。夫筠，竹肤也。盖记尝以喻礼矣，而仲昌之有取也，何居?彼其中虚外直，虽混于奇花异卉，而翛然以出，非其筠之菁猗乎?昔者诗人弦而歌之以兴，夫道学自修之功，拟诸金锡圭壁之德，宜有取尔也。然则仲昌之志，我知之矣。盖凡丽于声色象貌者皆物耳!方其声色以为清妍而不知，只以为戕真之斧斤。方其象貌以为巧异而不知，反以为伐性之蟊贼。若夫竹有不然者，以虚直为德，德不见也，而独见其筠之著耳!筠之菁猗，色不足以骇目，貌不足以炫心，然爱之者恒有取焉。至喻以玉，不知其过，而竹之恒存勿折者，筠初无累焉。且夫天下之理，以爱而荣者，恒以之辱，以爱而得者，恒以之丧。是故尤物胎祸，必德义以将之。推诸养生缮性，莫不然矣!奈何于酬酢万变，动与物辟，独不然乎哉?瞻彼君庭，有竹青青，其筠之观，契道窈冥。君轩栖绿筠，在视晦以为明，我道犹砥。时天新雨，竹筠如沐，野服相羊，环睇群玉。于是弦淇澳之章，倒彭泽之尊。桂芳兰茁，承志其傍，陶然长醉，而日寥邈哉，大音希声乎!则余言其赘瘿矣。姑徇进士请，而与记之。”
　　鳌峰书室　在城南，高大令汝大所居。明林志《鳌峰书室记》：“前右春坊，清纪郎知常山县高君汝大，福唐三山人也。其冢子瑶，好学尤贤，早举三礼，癸卯浙闱。常山宦游也久，以官为家，尝曰：“吾世居于山之鳌峰，先正勉斋黄公，秉学考亭，倡道福唐，书院旧基在焉。吾儿生长江湖，礼宜知本，故匾其肄业之所，曰：‘鳌峰书室’。属予以记之。予惟古之学者，博而取之，患其所历之弗远也；约而守之，病其所存之弗近也，是故自其越堂帷就外傅，负笈远游，虽跋山川，轹州邑，而不敢惮远者，患其自限一乡，自足一师，教且GFAA3焉。以圣贤之术业局是矣。迨夫纵观博诹，所蓄者富，亦岂泛乎乘虚，若浮海之无畔岸哉。盖贵于归而求之师，自近始云尔。昔邴原远游长安，将师孙崧，崧曰：‘子乡郑君，博闻强识，钩深致远。子舍近而求远，岂以为东家丘乎?夫原讵愚谓是也，其以学无常师，泛求得崧，而于郑师也岂后哉?瑶江湖闻广时之名儒硕师，见其善者几多矣，宁知导山层峦，当会而知条，涉水众流，当反而穷源，所贵乎学者宁徒远而弗近乎?故静取环堵，仰思东西南北之游。而吾闽人也。闽之大儒，孰尊于考亭?考亭门人，孰贤于吾乡勉斋先生?先生，鳌峰人也，而实天下之人也，天下后世之所同师者也。吾纵观博诹，而圣贤所谓术业者，乡乏一人尽之，吾弗近而师，焉可乎?此书室之所以名也，常山之所以期于子，何如也?《诗》曰：‘高山仰止，景行行止，’高氏书室有焉，是为记。”
　　高县令瑶宅　在黄坂。
　　林文安瀚三代五尚书宅　在林浦。五尚书为瀚与其子庭□、庭机、机子燫、烃也，瀚又有宅在城内河西街。
　　乃逸亭　在淘江、林方伯號土别业。又有至正、二乐、天心三亭。明《林文安集》云：“方伯由粤西左藩归省，适大夫人卧病，躬侍汤药，甫六日弃世，人以为孝诚所感。免丧，遂不出，曰：‘三江渔隐，吾志也。’乃约同志乘扁舟载酒，为秋江泛月之游，倡和有诗成集，视世态荣辱升沉漠如也。所居之南，筑园，凿池，环植花木，以供清吟。予敬访公，一造其所，公留夜饮，笙歌达旦，犹未停声也。”
　　南　园　在洗马桥东，陈状元谨别业。园逶迤里许，户外有岗阜，三石森立如笋。
　　郑县令蕴中宅　在高湖。
　　黄户部隽宅　在义屿。隽官户部主事，历官清白，时有“空空归故乡”之语。
　　丁戊山房　在嵩山，傅处士汝舟所居，后移桂枝坊，即宋陈忠肃芙蓉园故址。郑继之为题门帖云：“苍陋过颜，老去无心朱紫；园名自宋，秋来有意芙蓉。”又诗云：“巷隐桂枝堪偃息，家存土窟省经营。”
　　郑吏部善夫宅　在鳌峰坊，自题其堂曰“迟清”以见志。
　　桑苎园　在高湖墩，善夫别业。自书：“少谷柴门”，有清野堂。善夫《冬日草堂小集》诗：“近郭风霜浅，寒天草木稠。敝庐元僻野，高马漫淹留。岂是草玄宅，能回访雪舟。生逢圣明世，未敢杜交游。”《亭上》：“少谷峰头结亭好，清秋原衍争繁芬。石上菖蒲尽九节，笋根稚子皆此君。放言何求了物意，恼世不彻参天文。平生最爱陶弘景，青山百年怡白云。”《柴门》：“凉月光不了，照我芳桂丛。白凫如人长，来往柴门东。家住白湖阳，习见风波事。苕荻何苍苍，乱我兰与芷。《清野堂成》诗：“飘风落日气萧萧，抱病经时亦自聊。湖上小堂驯燕雀，年来净业混渔樵。子真谷口成深隐，少谷柴门故自开。药里书签蒙不理，海鸥江鹳日相回。小隐堂开青野上，鹡[HT6，7”SS]鸰氵鸡氵束鸟傍人初。安身正学周夫子，庭草芊芊费剪除。不厌芳华耽寂寞，江湖廊庙本同机。明时正好兴周道，要识莘石番是汝师。”何景明《寄题郑园》诗：“三山今有郑公园，避俗从来亦避喧。萝竹青青垂谷口，花林蔼蔼覆桃源。天边云雁春寥廓，海畔蛟龙昼曲蟠。南海尺书招隐意，白云丛桂几攀翻。”林春泽《喜郑继之清野堂成》诗：“茭湖清野草堂新，万里双鱼慰我真。録[HT6SS]事无赀堪寄远。裴公未老便投身。红尘走马惭羁旅，沧海冥鸿笑弋人。天上春风正迟汝，白云他日结芳邻。”
　　琼河草堂　在城东南，林通参炫别业。明袁达《琼河别墅》诗：“高人昔住三三曲，别墅今开六六潮。江鹤沙鸥自心性，钓竿棋局漫渔樵。坐余夏簟语真率，爱汝南风音寂寥。嵩楼烟月忆同调，远水高风不可招。”
　　静观楼　刘副使世扬所居。明郑善夫《静观楼》诗：“刘子吾邦秀，高楼，元气边。定心还到眼，慧日正行天。风物无拘碍，江山且岁年。平生腾达志，终要九潘渊。”
　　竹林草堂　在竹屿，邓副使原岳读书处。明徐火勃《宿竹林题山庄》诗：“精庐遥结翠微间，借得云窗一夕闲。流水断桥通古路，斜阳残磬下空山。犬声似豹闻茅舍，荧火随人入竹关。桑柘满村堪寄隐，与君卧吟却忘还。”
　　延曦阁　在藤山，陈郎中勋所居，自记曰：予居恒坐一小阁，广不数武，东向而宾日，名之曰“延曦”，顾独宜寒，夏则炎光从檐罅间蒸蒸来铄，人不可上矣。《涌泉小品》：“元凯谢病归家，终日扃户却扫，尝一至乌石山，闻客声即走，谈佳山水，心辄动，畏客辄不往。其友董见龙嘲曰：‘世皆如子直，须以环堵为天地，即日月山川皆为空谈矣。’大笑不为意，指庭间花石瓦水盆，‘此非吾之五岳江湖耶?’其为趣如此。多材善画，妙有词翰，虽不出户，日搰搰笔砚间，有以自遣。其拈笔，造次必择言，不为近语，诗入唐人室，字与画皆精妙，人宝贵之。见龙评曰：读其所作，如入清溪，棹晓月，两山倒影，荡漾于舲楫之下，酌于古今之间，动中伦虑，亦似其为人。”
　　水明楼　在大义坊，中有招隐楼，陈孝廉荐夫所居。荐夫《水明楼答惟和春宵听雨歌》：“主人楼居仅如斗，山色溪声无不有。灼灼红归隔水桃，盈盈青入垂墙柳。寻常景色艳阳多，何事偏君带雨过。已似檐前飞宛瀑，更疑轩外落银河。楼头听雨燃孤烛，白昼无何宵不足。响打疏棂颗颗珠，寒敲碎瓦声声玉。与君看画更题诗，雨里清闲事事宜。若待晴来堪出户，题诗看画已无时。”《水明楼答林仲复春夜待月歌》：“我家有楼临水起，四牖玲珑照空水。氵□滟晶荧光影多，偏宜晓月残更里。君来正值下弦时，斗酒忘言月上迟。残夜四更多逸兴，与君聊证杜陵诗。仰天啸望凭栏坐，云影鳞鳞山个个。木末楼头渐不同，东南半壁琉璃破。半壁琉璃破碧空，稍看如线复如弓。乍来曲水银塘上，转映斜窗绣户中。澄波皱氵索攵微风后，四壁金蛇一时走。诗囊错落裹珠玑，剑室回环嵌星斗。楼中看月十余年，争似今宵兴洒然。犹恨恐君良久待，冰轮催出未曾圆。”《社集招隐楼赋答》诗：“独有危楼上，岚光四望浓。窗窥松际月，池浸竹间峰。倚槛天盈尺，蹋梯云几重。总非烟火客。丛桂合相容，虽近人烟处，凭栏面面幽。梧桐声受雨，桑柘色宜秋。树裹云边足，山逢雾里头，更堪君辈客。来续八公游。”徐火勃《招隐楼》诗：“林壑郁重重，危阑俯万松。乱花穿暗水，疏竹漏晴峰。远火绿溪岸，斜阳过岭钟。招携出萝径，踏破白云踪。”
　　绿玉斋　在鳌峰坊，徐山人火勃所居。又有红雨楼、宛羽楼。南损斋云：兴公聚书万卷，居鳌峰麓，客从竹间入，环堵萧然，而牙签四围，缥缃之富，卿相不能敌也。子延寿、孙钟震世守之，易代后，沦为尼庵，楼今尚存。熥《绿玉斋自记》：“余家九仙山之麓，寝室后有楼三楹，颜曰：‘红雨楼’。之南有园半亩，园中有小阜，家大人旧结茅于上，仅遮雨露，而苦于不便卧起，且无以置笔砚书画之属。岁已丑，余下第还山，乃易构小斋于山之坪。由园入斋，石磴数十级，曲折逶迤，列种筠竹。斋前隙地，护以短墙，翳以萝蔓。墙下艺兰数本，置石数片，斋旁灌木环匝，下置石几一、石榻二。夏月坐阴中，鸟语间关，蝉声上下，足当诗肠鼓吹。斋止三楹，以前后为向背，中以延客，左右二楹差可容膝，余兄弟读书其中，无长物。但贮所蓄书数千卷而已。山中树木虽富，惟竹最繁。素笋彤竿，扶疏掩映。窗扉不扃，枕簟皆绿。清风时至，天籁自鸣，故名以‘绿玉斋’云。小山仅同蚁垤，然视郭中民居，已高数丈。每一流览，万井千村，群峰列岫，吞吐且八九矣。昔人有言，轩冕之乐，造物于人不甚惜，独一丘一壑，未尝轻以与人。吾斋无壮丽之观，无奇珍之玩，四壁萧然，仅蔽风雨。然市声不入耳，俗轨不至门，焚香煮茗，摊书搦管，则丘壑之怀。于焉而寄，即有轩冕，吾不与易矣。”明曹学佺《徐兴公新楼落成问名》诗：“草堂赀寄漫嗔余，结构凌云类子虚。巢父何曾买山隐，仙人原自好楼居。曝衣岂必誇南阮，题额依然问《晋书》。从此鳌峰日相对，出门应懒叹无舆。”“群玉为山非是宝，千箱充栋始称奇。多闻取友成三益，漫说还书当一□。老景偷闲犹未遂，人生乐此不为疲。羽陵宛委寻真遍，待副名山子墨期。”又《人日兴公宛羽楼小集》诗：“新楼已落待樽开，诗句先题客后来。人日倚楼频眺望，阆风吹袂向蓬莱。神仙孰跨云间鲤，士女同游石上台。若就此中借书读，宁论尘世首低回。”陈荐夫《重过惟和绿玉斋感赋》：“昔我来山中，高谭彻昏旦。诗书闭广巾厨，恣意随所玩。滔滔逝水流，霭霭停云散。星霜八九移，重来值秋晏。落叶蝉屡哀，陈根草初蔓。曲榭为我开，凝尘使之暗。欲接魂梦遥，神理良已诞。怀哉邻笛音，山阳有余叹。”
　　泊　台　在朱紫坊，谢长史汝韶别业，子方伯肇淛世居之。汝韶《泊台纪成》诗：“久遂丘园愿，于今始定居。讵因朱紫贵，卜此白云墟。门有看花侣，家余种树书。清风与明月，不厌野人庐。为爱幽栖好，何妨陋巷居。虽云在城市，业已近郊墟。剥啄无租吏，穷愁有著书。芳邻朱博士，时或过吾庐。”肇淛《泊台社集记》：“余家三山朱紫里，凭河之南，河北有野，野厕梁焉，所谓宛转桥也，桥尽为镜阑阁，阁西有楼，圯矣。毁而地之余壤无所卸，筑为台，高雉许，从横倍蓰，远障屴崱，近控九仙、薛老二峰，命曰‘泊台水浒’也。既成而八月望，于是社中诸子咸集月华山，蔼委碧波间，且觞且咏，甚适矣。夫世岂乏瑶台玉宇，丝竹管弦，而余规规焉一丘一壑之适哉。乃有其适者，未始适也。吾台成而月秋，座无市朝之客，俯仰观化，放浪形骸，百年之中宁复有几?是日也，会者十有五人，人拈二韵为诗，三十首即席成，无受罚者，兰亭金谷又输此一着矣。”
　　灵山草亭　在开元寺前，曹宗伯学佺别业。学佺《灵山草亭落成》诗：“鹫岭亭初落，龙山会未收。烟光迷故国，寒序饯穷秋。白菊香醪熟，青莲黛色浮。授衣今已过，长得振衣游。”
　　邵中丞捷春宅　在鳌峰坊，中有池馆，今为鳌峰书院。
　　中峰岩　在塘头，董侍郎应举读书处。明曹学佺《过董崇相楼居》诗：“未向山桥度，先从石骨行。新楼无百尺，高卧此时情。竹日交窗影，松风杂涧声。应知相视笑，不着世间名。”又《游中峰登陟岩洞之胜》诗：“畸人孟溪上，标此中峰奇。斧凿无痕迹，苍茫足咏思。天光斜洞腹，石骨腻松脂。吾欲寻丹诀，神仙真可期。”
　　吸江亭　在城南，陈山人宏已别业。明邓原岳《初过陈振狂山亭》诗：“共托幽栖处，探奇客到曾。萧然青野舍，疑在白云层。踪迹已堪女石，浮沉未可凭。重来应不厌，傥有酒如渑。十载怜才子，平生阻笑言。玄成人载酒，赋罢客过门。岁月还三径，风烟自一村。从来真隐者，老不厌丘园。”
　　丁戊山房　在嵩山，林山人宠所居，即傅丁戊故址。明曹学佺《集丁戊山房》诗：“丁戊无山山转深，春光弥觉气萧森。昔贤迹寄成千古，绝磴台高已十寻。新旧主人无异尚，二三乔木接清阴。闭门祇有临池兴，一任墙东碧藓侵。”陈肇曾《集丁戊园新居》诗：“新居客腊欲相寻，春日相邀竹径深。书法共推临晋帖，诗篇自简补唐音。远山度雨浮苍影，老树连云覆绿阴。先后人园两相称，感怀时复一长吟。”
　　国　朝
　　塔影楼　在南营，郑谕德开极居此楼，建于宋，见陆游《老学庵笔记》，今尚存。楼左板扉开一窍，日中则有影倒立，亦神技鬼工也。近为陈氏业。《老学庵笔记》：“段成式《酉阳杂俎》言，扬州东市塔影忽倒，老人言，海影翻则如此。沈存中以谓大抵塔有影必倒。予在福州见万寿塔，成都见正法塔，蜀州见天目塔，皆有影，亦皆倒也。然塔之高如是，而影止二三尺，纤悉皆具，或自天窗中下，或在廊庑间，亦未易以理推也。”
　　芥　舟　在兴贤里，亦开极别业。开极自题《芥舟壁》诗：“落花片片锦鳞游，矮屋临池似芥舟。除却炉香同茗椀，老夫此外复何求。”
　　余府丞甸宅　在钓龙台麓。
　　周府丞绍龙宅　在梅枝巷。
　　吴御史文焕宅　在南营。
　　井上草堂　在石井巷。黄处士晋良所居，著有《井上述古》。
　　　　侯官县
　　唐
　　黄校书郎璞宅　在新美里。黄巢兵入郡城，肆焚掠，至璞居，曰“儒者宅”。灭炬弗焚，坊以璞免，因称黄巷。互见《巷》
　　陈副使去疾宅　在桂枝乡，去疾得告还乡，观察使裴义名其乡曰“桂枝”。互见《坊》。
　　宋
　　刘员外若虚宅　在桂枝乡。若虚解任归乡时，王父母、父母俱无恙，县令谢泌因改“荣亲里”以荣之。互见《坊》。
　　陈少师襄宅　在古灵。《闽都记》：“襄子孙，宋代在婺源、吴航，科第不绝，故里托迹耕樵，像设屏风，犹存遗裔。”明徐火勃《过陈古灵故居》诗：“曾从册府见遗书，立马西风问故居。草没龟趺遗石阙，屋颓鸱吻易门闾。英灵像设尘埃里，零落孙枝丧乱余。犹剩半山台榭胜，祗令猿鸟哭荒墟。”谢肇淛诗：“萧条曲径锁秋烟，异代衣冠尚俨然。自向木屏书世系，谁从秘阁购遗编。连云甲第余双碣，漏日茅茨只数椽。惆怅古灵山下路，文孙自种鹿门田。”
　　卓判官祐之宅　在文儒坊。祐之死为神，即所居祀之，今闽山庙。
　　刘先儒藻宅　在安民巷。藻以孝闻，诏赐粟帛旌之。
　　郑祭酒穆宅　在山阴巷。以穆居之，改为“文儒坊”。互见《坊》。
　　余御史清宅　在清远门。清以待制擢御史，改名“风宪坊”。互见《坊》。
　　方少保寘宅　在光禄坊。
　　刘先儒涛宅　在郎官巷。涛子孙皆为郎，故名。陈烈亦居是坊。[HT6SS]互见《巷》。
　　妙　峰　在洪塘山巅。林待制遹著书于此，有《妙峰集》。明林炫诗：“天边有客曾骑凤，海外何人是卧龙。”龚用卿诗：“交萝丛竹开春宴，石磴云门报午钟。”
　　北溪渔隐　在北郊溪上。刘山人涣隐此。《榕城景物考》：“涣日持长竿钓溪上，兴至则歌诗自娱。元祐中，郡守许懋闻于朝，固辞不出，人号为北溪翁。”涣自题诗：“杜门谢客渔樵外，娱老摊书烟水间。”
　　陆庄园　在高峰桥。陆学士蕴与弟藻别业。园亭池馆今颓废为平畴。明王偁《过陆氏池馆》诗：“淡淡牵银藻，娟娟种玉莲。谁开照胆镜，中有洗心泉，萍散山流影，云收月坠天。愿随鸥鹭侣，薄暮宿寒烟。”
　　辛御史炳宅　在洪塘桐溪东。
　　张秘阁觷宅　在磕源。
　　郑太师性之宅　在耆德魁辅坊，今吉庇巷。互见《坊》。
　　拱极楼　亦性之宅，在宫巷之南。理宗御书“拱极楼”三字赐之，径三尺。
　　潘先儒柄宅　在瓜山。柄与兄植从朱子游，学者称瓜山先生。
　　林宗正丞之奇宅　在文儒坊。
　　王提刑益祥宅　在衣锦坊。祥旧居闽县筹岐，致仕后迁今所，子孙世居之。明洪武间，为镇臣所夺，寻毁于火。天顺间，八世孙参政佐疏于朝，复之。元韩准《咏王益祥监察御史诰》诗：“绣衣人去诰犹存，百代珍藏付子孙。为问王家堂上燕，几回冠盖过高门。”
　　遗民浮宅　在道山灵鹫庵，游提刑汶流寓此。《榕城景物考》：“汶、德清人，度宗咸淳中为福建提点刑狱，贾似道窃柄，遂罢官，家福州。元初，蒲大年以遗佚奏为福州总管，坚辞不出。所居户上题曰：“遗民浮宅”。穿一布袍，自书其背曰：‘遗民破衲’，遇寒暑阴晴不脱。尝登道山汲泉割草，与邻里人杂坐，吟咏为乐。”
　　书隐草堂　在凤岗，陈司户嘉言筑。值元革命，抗志不仕，积书充栋，著《六朝史通》。
　　元
　　平章池　又名西陂。在大梦山。延袤里许。陈平章有定别业。明郭波《汛舟西陂》诗：“古池六月官城西，霖雨既过水拍堤。云光十里侵楼阁，烟波一望涵玻璃。玻璃远接岩峦色，深沉黑比蛟龙宅。此地曾经住贵臣，今当何处来仙客。碧山金马下殊方，柏台冰月相辉光。少微星高南斗旁，野夫倚玉蒹葭苍。主人好事非一日，吾辈亦岂偶然集。抱琴荡桨村醪香，开箧授衣涧香袭。落日兰舟未桨回，中流箫鼓隔山隈。荷花欲语菱歌唱，菱叶散乱还去来。风定波光湛不流，舟停潭影复悠悠。万木澄阴群鸟下，半轮月出东山头。”傅汝舟《病不赴西陂和郭子》诗：“平章池在西湖西，远山低绕近山齐。薛老自有画船只，芰荷稳复潜虬宅。芝盘兰荡桨中流，翰苑霜台联上客。陪游三子乐多方，独我卧病愁日光。伏枕似闻歌吹响，仰屋窃叹烟云苍。太平梦想回今日，学士何缘远来集，投荒似此甘寂寥，献议当年耻沿袭。海山几时天上回，湖翁移住湖水隈。船钱酒器不用借，月出荷开还远来。君不见，池水昔浊今清流，吞山浸月光悠悠。水底万象尽颠倒，何况浮云天际头。”
　　樗　台　在瓜山，郑总管潜寓此。元吴海《樗台记》：“瓜山精舍后有小丘二。其西树梧以名之曰思凤台，盖郑桓怀其师贡公所经营也，本末具记。其东丘，树以樗，名之曰樗台。乡人怀郑公所建也。瓜山昔有君子曰潘谦之，实考亭朱夫子之门人，以道学鸣于乡，没未百年而余风已殄。新安郑公彦昭为福建省郎中，持贰节，兼问海北，侨寓于此，遂大兴学校，立庙以奉先圣先贤，建学以处师生弟子，置田以给祀事饩廪，俗用一变，世事更新。郑公亦归于歙以没。吾乡之人，其父兄获承公之色笑者，爱之不能忘，其子弟蒙公之教育者，思而不能已。以公尝自号樗庵，故以是识之，将使语是木者，如称公之名，见是木者，如被公之德，此乡人之意也。噫，吾读《召南》，至甘棠之诗，言蔽芾甘棠，勿剪勿拜，召伯所说，古人德泽及人，人不能忘。至于爱其所憩之园如此，二代之民，抑何其忠厚欤?今郑公兴学于瓜山，使乡人诵诗书而知礼义，革其谇语骈踞之俗，兴其让路逊畔之心。他日人材辈出，梗楠豫章，杞梓松柏，以待国家桢干栋梁之用者，何莫非郑公之所培植?其过斯台，将瞻仰跂恋，而不忍舍去，其不迪德，不率教，自放于诗书礼法之外者，过斯台冥然无感于心，掉臂举趾，偭行而不顾者，吾亦未之何也已矣。郑公讳潜，彦昭其字也。
　　鳞次山房　在乌石山麓。登其巅，望城中屋次鳞鳞，故名。吴处士海居之。明曹学佺《集鳞次山房》诗：“片石崔嵬足啸歌，布衣微尚慰蹉跎。时当变革贤人隐，日后登临感慨多。遗韵讵因弦柱促，颓颜宁惜酒杯酡。青山无恙韶光好，生计依然在薜萝。”
　　明
　　养静斋　在城西，王修撰褒别业。褒《自题养静斋》诗：“处喧宁自寂，蔽物罔不迁。惟应仁者心，养之常晏然。况此阛阓纷，居闲地成偏。所纷既非我，庶以全吾天。壁上无弦琴，床头无声咏。默对一卷书，希贤复希圣。霁心云翼飞，恬目川鳞泳。俛仰宇宙间，了然得真性。素行乐嘉遁，远心有天游。乐山企安宅，鉴水澄止流。月露松际白，风清池上秋。起居既如此，生事良悠悠。老者养清虚，佛者养冥寂。儒生养其大，灵台静中得。龙卧致远志，草玄游德宅。吾亦爱吾庐，居然安所适。”
　　郑参政居贞桧亭　在瓜山。永乐初，居贞坐方孝儒党死。明徐火勃诗：“苌弘碧草无寻处，剩有诗名在汗青。”孙谷贻诗：“义气惨当靖难日，死生甘受党人名。”
　　林山人宪宅　在古灵。宪隐居教授，宣德、正统间屡聘校文，俱不赴，尝作真宅，号“渔海归航”。永乐间，有提举佑者，其诸父也。明王褒《题古灵旧隐》诗：“闽中山水称古灵，螺江赤岸旗山青。荔圃柑园接岛屿，梅村桃坞散郊坰。人家成聚附近远，半在市朝半归隐。门巷委蛇穿绿槐，篱落参差夹红槿。此地先贤昔日居，儿童应识长者车。东邻机杼朝织练，西舍灯火夜读书。故乡风景应何有，年少交游恒白首。乌府新推从事贤，谁道折腰羞五斗。因言旧隐似盘谷，梦里惟怀返初服。蕙带罗衣江上春，王孙几望天涯绿。长风吹断空江云，落花归思同纷纷。寄声猿鹤遥相待，草堂漫赋北山文。”
　　林御史璟宅　在吴山蟠屿。
　　响石岩　在旗山阳，黄少保镐别业，有桂岩、鳌石诸胜。山畔万松如棘，有石累然伏土中。人行其上，璘璘有声，曰响台。
　　小君山　在吴屿，吴山人洪栖隐于此。洪，处士海曾孙，知县锵子也。明郑善夫《访吴山人隐所》诗：“脱屣吴居士，寻君江水遥。云房生夜气，薜牖散春潮。榻静闻空籁，情高梦九霄。从兹毕灵宝，不赴小山招。”王文旭《宿吴隐君故宅》诗：“早时季子幽居处，石室来游异往年。远树暮烟春寂寂，空山凉月夜娟娟。檠寒犹自明书幌，琴古真成怆断弦。何必邻人更吹笛，荒亭问字几潸然。”
　　林都御史廷玉宅　在北林坊，子孙世居之。
　　林尚书泮宅　在通仙门内。泮官大司徒，当道贤其廉，为营是宅，后从孙藩伯懋举居之。
　　耕隐亭　在尧沙村，一曰浯江，唐参政氵虞居此。澞少耕作负薪，自资起家。历官登莱参政，晚岁归来，吟咏其中。
　　黄孝子文会宅　在南屿。文会以孝著，有司为旌其门。
　　薛家园池　在大梦山前。回环里许。弘治间，薛文易、文旭兄弟以乡荐登仕。前列甲宅，后为池馆，迤西宗祠，规制宏丽，嘉靖初，四明丰学士熙谪戍，馆其家，为撰《祠堂记》。
　　湖西草堂　在西丰里，张都阃居此。其孙万里官阃幕。有文名。明林炫《饮湖西楼》诗：“张灯开宴湖水头，山光苍翠映西楼。隔城荷芰临风好，绕席松筠带水幽。肃肃三花云倚树，迢迢一雁月横秋。惭予醉甚虚良会，载酒期为十日留。”
　　鳞次台，　乌石山麓，黄审理济居焉。林学士志为记。
　　林太守春泽宅　在南屿。宅后有八景，极林居之胜。
　　锦溪草堂　在旗山北屿，人瑞翁林春泽归老饮酒赋诗处。有竹斋、石筠亭、茂对亭诸胜。郭应聘曰：“公早岁喜称诗，与郑善夫、方豪、张诗等倡和。晚喜读《易》，超然默契，以故神日王而筋力不衰，年逾期颐，杖屦登陟，矫健如少年。卒之日，头颅不垂，端坐而逝，人谓公委蜕云。先是，冬有星陨于所居，栖鸟皆惊，屋后钜石泐焉，而公即世矣。”春泽《草亭闲望》诗：“草亭结山阿，旷视尘冥外。南薰舞新篁，飘飘吹我带。六月不知暑，虚壑生清籁。绿树张繁阴，石磴侵晻蔼。涧底漱泉流，岩石聚云霭。群动亦何情，冥然与心会。”又《竹斋》诗：“吴王清标不入俗，早结茆斋种青竹。春深风雨蛰龙孙，满地萧森簇寒玉。晴光素月明扶疏，凉飚拂拂时与俱。开窗露坐天宇阔，洒然身在清冰壶。”“黄陵庙前云雨黑，潇湘江上波涛白。岁暮不覩凤凰仪，岑寂山斋见物色。”又《石筠亭少坐》诗：“谷口莺声早，茅亭坐自温。竹光环翠雾，石暖拥香云。已喜暮年静，亦知吾道尊。青山对青眼，相见每欣欣。”又《山楼新成》诗：“懒性衰迟恋故山，小楼新筑拟投间。岁寒结侣松筠在，日暮招群鹳鹤还。观化飘飘苍海外，放歌隐隐白云间。从今满漱流霞液，洗却浮生尘土颜。”又《锦溪小筑山堂成》诗：“野人寄傲丹丘顶，小结茅茨四五间。陶令新栽彭泽柳，宠公旧隐鹿门山。松风涧水声萧飒，溪友园翁日往还。老我余生藉疏润，岩扉霄汉坐中看。”又《茂对亭新成》诗：“寄傲得幽旷，坐来愁已空。凭栏千里月，徙榻一江风。远谢终南径，行招河上翁。青山对高枕，吾意附冥鸿。何处藉疏豁，孤亭入暮秋。江山无尽藏，天地本同流。久与渔樵狎，不妨麋鹿游。从兹看世务，已是泛虚舟。”
　　张尚书经宅　旧在洪塘半洲，后移居文儒坊。有大司徒两坊。互见《坊》。
　　九畹堂　在城南，袁太守达所居。达《自题九畹堂》诗：“草堂自笑疏懒便，梧竹冬深苍翠鲜。酌泉餐菊贫可忍，凿井灌园愁亦捐。小春桃树经微雨，短日寒声落远天。多病迩来惟寂寞，闭门空说子云玄。”又诗：“枕江背郭草堂幽，云水空明湛素秋。九畹蕙兰足疏豁，百年江汉纡风流。子真谷口谢机事，杜老城南散隐忧。勾漏丹砂本故事，北山文字未能休。”
　　且闲堂　在旗峰北屿，林少司徒应亮所筑，中有颐老轩。叶向高云：“公束发登朝，备位亚卿，终不能俯仰当途取贵，且家大人老矣，如乌鸟何?遂力请告归，筑堂以见志。时从旗峰先生北屿中歌舞为欢。先生满百岁，公皓首子舍，帣鞲鞠月邕[HT]，率宪副为寿，邦人艳之。”
　　石室清隐　在道山麓，魏文赐、卢一诚著书处。详见《古迹》。
　　砚北山居　在旗峰北屿，林少司空如楚所居。如楚《初秋斋居》诗：“招摇指坤隅，六龙忽回轸。清商应侯至，碧梧乘夕陨。离居及素节，徙倚步华楯。眷彼元运驰，往良复有准。人生何为劳，年命如朝菌。曩懽随化徂，新绪缘物引。无以骚人悲，将贻荣公哂。吾其解天弢，去来守玄北。”又《山楼夜眺纵步药圃》诗：“高阁百余尺，上有浮云屯。河汉当西櫺，列宿灿以繁。云中见归鸟，天际闻清猿。临顾当兹夕，桑柘周北园。北园何葱芊，我思翻以翩。明月当秉烛，光景一何鲜。列树敷丹荣，长萝袅轻烟。兰气袭我衣，衣裾随风旋。感彼同怀子，不见逾三年。如何忘我多，道路限通川。延伫思弥结，兴谣不成篇。及时以欢娱，抗志遵昔贤。”又《草阁》诗：“草阁俯晴川，凭虚野意便。时经八九月，岸泊两三船。暮色芙蓉水，寒光桔柚烟。行藏吾道在，休诵卜居篇。”又《别业》诗：“别业云深处，新秋客到稀。疏林发清籁，古木驻斜晖。课仆收红稻，寻僧入翠微。山中多胜事，麋鹿可相依。”又《山居》诗：“石门跻险筑幽居，旦起焚香午读书，几度风吹松露落，檐前蛛网缀明珠。”
　　钟丘园　在杨桥之北，马尚书森别馆。森自记：“余之居皆先人故址，左钟山，右雅俗桥。雅俗桥者，即杨桥之旧名也。居后为钟丘园，有门可通，而宾客所出入，则别开迳于山寺之衢门，与寺相对而遥。门之内有径，两旁皆植竹。万竿挺秀，游者从青阴中行，惟聆风篁之声，戛玉敲琼，自然成韵，仰视不见天日也。径之尽处为亭，匾曰：‘竹香’，有王猷之兴者多憩于此’。亭之折而西，有屋三间，为儿辈讲业所，匾曰：“凌云馆”。墙甚高，扃钅巢甚严，题墙门曰：‘不窥’，盖欲儿辈潜心钻研，毋浪游耳。东一迳逶迤三曲，有门曰‘成趣’。行数武，先祠在焉。祠外地颇广，高槐数株，攒柯密叶垂阴。设二石榻，暑月张坐其下，清风袭人，泠然毛骨寒也。祠西有别圃，尽植橘柚，篱而隔之。沿篱而行，复穿一竹迳，则为藏书楼。楼上广二丈六尺，深如之，四面叠架接栋，贮书籍图画，虚中而外可环行。楼下四面皆门，花卉木石罗列。左有小轩，则枕西圃也。余卧起其中，匾曰：‘不缁轩’。旁又一小楼，石梯而上，匾曰：‘凌虚’。橘柚缀实时，开楼背窗，望密林，真如万黄金可爱。右有假山，距藏书楼半里许，山路垒石为门，长松倚石生响。过石门，如瀑水在顶。门前夹道蔷薇，为蔷薇迳。过迳有小石台，台畔石壁刻‘钟山萃灵’四字。台设几石一，石榻四，游客待月其上，绿蕉红花掩映，亦是佳景。从径而右转，始登山。又累石为洞，洞不深，丈余，两转乃出。满路青草茸茸，仅可容双屐。湖石路傍人立。又攀磴数转而上，始为亭，山上最高处也。亭前有药栏，芝兰谷，砌石为池，豢金鱼其中。骋望则近之乌石，平远，远之旗、鼓、莲花诸峰，咸在目焉。春时，余策杖亭中，黄鹂巧啭高树，偶忆双柑斗酒之语，匾亭曰‘听莺’。友人刘君肖麓携觞相过，乃曰：‘是亭在春则百鸟笙簧，万花芬馥，在夏则绿阴蓊蔚，炎蒸不到；在秋则澄池映空，声灵发籁；在冬则枯枝点雪，间杂红葩。且四眺云山，雨晴变幻，不可名状，四景咸可人耳。子长咏，闲来无事之诗，胡不以四佳名亭乎?’余笑而易之。山之右角有小路，倚藤萝而下，则达四照轩，其深广三倍于不缁轩。前有池，池中有亭，石梁而过，匾曰：‘水中央’，与四照轩皆吴人王百谷所书。池畔高梧、丛竹、文杏、水仙、萱草、紫艹龟、绿葹之属，其繁茂又胜于藏书楼也。大抵余之园不广五亩，其佳处在山，四照轩次之，藏书楼又次之。余自乞骸归来，杜门谢事，惟耽玩六籍，以求无负父师之训，而无忝所生。其园林之胜，则随意适观，安排其所故有，未尝充拓之、求奇花异卉怪石以实其中也。夫蜗牛有舍，硕鼠藏身，余胡为不知止足，而欲尽美取?惟天假之年，置身于不缁之所，温故而知新，余愿足矣。不然，‘荒厩欲摧尘满枥，小池初涸草侵沙，’念之令人恻然，安知余之子若孙皆能保守之，而无失坠也。又胡为增益修饰之，为他人娱乐地耶?是为《钟丘园记》。”又《钟丘园即景》诗：“斑竹紫竹长成篱，红莲白莲香满池。园蔬可采供三膳，御苑何须借一枝。有客到门题凤字，主人高卧惬鸥期。世情总付东流水，澹泊从吾任所之。”林春泽《题钟丘园》诗：“背郭林塘十亩宽，初晴景物酿轻寒。翠亭环水营芳芷，彩鹢乘飚荡碧澜。入馔银丝夸细脍，当筵朱实荐雕盘。风流冠屦真奇会，留作三山画里看。”“一尊聊对水亭幽，更有仙楂桥外浮。论交何异伯仲季，比德实惭风马牛。往日枫宸随珮履，归来花甲并春秋。佳怀风景好时节，秉烛不妨清夜游。”
　　怡山草庐　在怡山麓，马森丙舍也森《自题草庐》诗：“野外畅游情，柴门静不扃。潮平千顷白，雾□万峰青。密竹中通径，长松别作屏。闲池浴瞿鸟鹆，弱柳罥晴蜓。坐喜苔为席，香怜花满庭。科头歌桂树，检药饵松苓。却笑红尘客，途迷醉未醒。”又《避暑草庐》诗：“树阴庭无暑，机忘人自闲。游鱼牵紫荇，猿鸟叫空山。苔穿一革两屐，踏破山头碧。木映水中青，潮生洲上白。月色谁家舂，江声何处笛。山斋人不眠，松露窗前滴。”
　　荷　亭　在桥东浦，吴郎中承烈别墅。
　　西峰草堂　在西峰里，曹宗伯学佺所居。学佺《移居西峰社》诗：“昔慕林野旷，卜筑依岩耕。衰龄惧风露，携孥入岩城。渔钓屏不事，诗书阅余生。虽在穷巷内，尚得西峰名。露台峙物表，平地为再成。登览周四极，翠微列前楹。花卉既杂艺，梅柳冬春荣。游鱼逝梁内，数尾纟徙纟徙轻。友朋日相过，迩室易合并。未学免孤陋，闲居荷圣明。岂待投荒苦，始鉴止足情。愧非谢安石，雅望谁为倾。”又《腊日诸子过集西峰草堂》诗：“迁居不改井，涓滴苦难雨沾。解渴人呼酒，贪凉坐近檐。已看中腊到，未见小寒添。花发全无次，尘飞不隔帘。五更闻雨点，西月堕峰尖。水涸游鱼避，雷翻白鸟潜。园疏惊日瘦，海错逆潮淹。只恐春霜侯，东皇令转严。
　　石　仓　在洪塘妙峰山下，学佺别业。中有浮山堂、石桥、临赋阁、春草亭、石仓、语江亭、长至台、石君、听泉阁、夜光堂、梵高阁、淼轩、梅花馆、林亭涧室、荔枝阁、碧泉庵、竹醉亭、琴书社、南池诸胜。学佺《自题浮山堂》诗：“言归草堂上，篱花正当发。柳枝过墙头，堪补前峰阙。”《石桥》：“呼舟水尚涸，曳杖在石桥。楼台深树里，灯火露山椒。”《临赋阁》：“画阁虚且明，面面皆临水。独有蔷薇花，成阴架相倚。”《春草亭》：“石壁横岸口，长廊春草生。愧无谢家咏，宿此空含情。”《石仓》：“昔人累拳石，藏书至万卷。寥寥空山中，谁者为坟典。”《语江亭》：“陂头信浩淼，对客语仍立，宛似春江上，烟波摇桨人，”《长至台》：“种梅已成林，绮窗拂前后，岁暮折寒条，浓阴当夏覆。”《石君》：“苍茫太古色，独立岂无情?主人如不返，负却石君盟。”《听泉阁》：“老僧已归寂，阁畔空斜曛，独有泉声在，邀来与客闻。”《夜光堂》：“入山如已深，宴坐意疏豁。长风作松涛，潇潇起天末。”《梵高阁》：“绝顶竖高阁，晨昏钟鼓鸣。诸庵梵呗起，相接利群生。”《淼轩》：“荷珠倾十斛，池月受千顷。当轩望石梁，遥遥不见影。”《梅花馆》：“山馆无烦构，编篱似鹿柴。梅花开作伴，石壁卧为阶。”《林亭》：“春夏多闻莺，茅茨罕见日。游人总未知，此际林应密。”《涧室》：“晤歌谁共适?涧水亦清涟。蓼莪虽乍废，一咏《考槃》篇。”《荔枝阁》：“渴止玉浆寒，倦眠紫云锦。相期阁上来，胜于河朔饮。”《碧泉庵》：“东泉人吸五，西泉人吸三。月出东山上，先期照此庵。”《竹醉亭》：“密竹垂清池，波光澹而泞。何必科与跣，终朝不受暑。”《琴书社》：“浪作投荒客，归来境界忘。携琴今已远，空自觅残香。”《南池》：“南池种白莲，莲花映月白。人行池水东，鱼戏荷叶北。”
　　太虚亭　在乌石山阴，董侍郎应举别业。应举《自题太虚亭别业》诗：“路豁山难卧，瓶多泉亦枯。短垣聊绕缭，吾得有吾庐。坐对山横几，俨然成主宾。无端云忽过，暂失复相亲。老来忘故业，病后觉前非。赖得东邻友，时时叩竹扉。隐几坐寒翠，微云带绿阴。晚山相对罢，云动壁间琴。竹里度三泉，阶前积红叶，底事不遣闲?梦去犹为蝶，有迹非真隐，无心即太虚。长空云扫尽，水月自如如。海波何日静?海月到乌山。月下飞清梦，犹从百洞还。有身吾亦患，尊足与谁论?颇意昔来者，终年不出门。耳蒙休用洗，足棘不须行。一味顽如石，从他岁月更。闭眼观元始，冥心咽太和。不因天禁足，那得坐来多?世有诸公在，亭因独寤清。深恩无报答，山色与泉声。纸窗声淅淅，霜月洗前林，独夜怀良友，清光入素襟。楼疏窗受月，年老夜知风。何处吾伊者，寒灯声满空。寒骨付天地，残书购岁年，心知将了日，梦入未生前。”
　　漱石山房　在道山南，陈京兆一元习静处。多岩石，有杏树，大可十围，亦名“杏台”，杏今萎。明曹学佺《中秋集氵敕石山房》诗：“五株云树立云端，登陟何愁避雨难。倚石临轩聊共语，衔杯望月强成欢。钟声已破诸天暝，灯影空悬古塔寒。词客谁同枚乘赋，广陵江上待潮看。”
　　卢知府一诚宅　在道山麓。
　　翁宗伯正春宅　在洪塘，子孙世居之。
  </div>
  <div class="pagination">
   <a href="福州府志乾隆本_page78.html">
    上一页
   </a>
   <span>
    ...
   </span>
   <a href="福州府志乾隆本_page74.html">
    74
   </a>
   <a href="福州府志乾隆本_page75.html">
    75
   </a>
   <a href="福州府志乾隆本_page76.html">
    76
   </a>
   <a href="福州府志乾隆本_page77.html">
    77
   </a>
   <a href="福州府志乾隆本_page78.html">
    78
   </a>
   <span class="current-page">
    79
   </span>
   <a href="福州府志乾隆本_page80.html">
    80
   </a>
   <a href="福州府志乾隆本_page81.html">
    81
   </a>
   <a href="福州府志乾隆本_page82.html">
    82
   </a>
   <a href="福州府志乾隆本_page83.html">
    83
   </a>
   <a href="福州府志乾隆本_page84.html">
    84
   </a>
   <span>
    ...
   </span>
   <a href="福州府志乾隆本_page80.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
