<!DOCTYPE html>
<html>
<head>
    <meta charset="UTF-8">
    <title>湖广通志 - 第 373 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 373 页/共 373 页</h1>
    <div class="content">　　吕禧黄冈人总角作烈女防酒二赋竒字盈幅时人莫识也惟王太史雅钦见而竒之呼为国器举嘉靖辛夘乡试除丹棱令杨太史用修为序其蜀稿【旧通志】
　　唐时举咸宁人父毓明絶有子三独器重举分产罄与昆季谓举曰汝不借此也适有谷数钟曝阶下举方负暄读书为羣豕食尽不顾妻怒毁其书举笑曰奈何为五斗米弃我千钟粟乎天下名义果非妇人所知也寻登嘉靖丁未进士【旧通志】
　　彭信古字龙阳麻城人幼同季弟遵古从伯兄好古学皆嗜读书而信古独勇扩山有祟常□人信古力叱之声如山頺诘旦往视则一白狼毙岩下然每试辄钝及以已文予其弟仍擢首乃慨然废书以武籍登进士而伯季皆第春官时人称为三阳以其字熙阳龙阳丹阳也【旧通志】
　　夏鼎字铭韦通判相儒子孝感人有异才为诸生不第弃去中万厯丙午武科寻以足疾杜门著述凡数十巻尤精韵学【邑志】
　　胡国栋字枳棱御史其俊子孝感人初名应振以明经当授司训有请缨志遂弃去更名如龙中武科授河南汝州千总又以不合上官去更今名复成武进士授大河衞守备以疾卒栋力强貌伟弓矢剑击无不絶伦尝与人角技令承丸于顶挟弹背击之百不失一羣盗畏其名无敢犯者【邑志】
　　程之试黄冈人万厯已酉乡举歴官开封同知理河务有濬筑功河神旧祀金龙大王忽有诡称黄大王者触之谴责立至羣肖像奉之总河命试往验试以绳缧像颈拉仆之投其庙而神不灵后以父春秋髙乞归【旧通志】
　　广济陈王化有孝行万厯乙卯嵗苦疫阖门俱困母卒不食三日夜感神谓曰吾怜子为子斧断疫且起视斧入门寸许患者悉痊【旧通志】
　　孙煜天启丁卯文学馆于兰溪欧氏忽有头陀入斋云孙郎何久恋人间三山有辛草服之可以免劫宜偕吾去煜辞焉头陀竟泄之走欧氏争挽不得其行如飞久之惟见髙岩幽涧古树杂花如织煜思家大痛头陀曰世縁未断可瞑目勿视少顷巳在黄郊柯山矣【旧通志】
　　王中军名上庸四川人懐宗十六年由武进士授上湖南兵巡道中军值张献忠冦至石矶站部卒鸟散上庸大呼独挟佛郎机击贼杀数十人贼大至火药尽犹举铁礟奋击力竭死之后人于其死处每闻金鐡声【旧通志】
　　梅启南广济诸生懐宗辛巳嵗大祲江北人相食启南与陈伯顺等议施赈夜梦天神谓曰人民大难施粥可济启南许施粥十日神微笑次夜复梦如故且云事巳闻诸上帝矣明日县令议赈启南输谷助之【旧通志】
　　刘岱岳沱川步民兄弟三人皆为伍伯缉盗江湖怀宗时获盗魁以贿重而纵之囊金归设大籧篨中堂几上寘金满内陈牲楮家人无小大尽欢忭忽籧篨火起三人愕然退立金从火光中作紫蜺破屋瓦径去无锱铢存者【旧通志】
　　马炳然正统间宰嘉鱼羣盗劫藏去而钦召报适至以盗不得阻行始盗入马于暗处稽其数三十人有长而髯者魁也因密属捕者悬赏罚期必得防阳逻镇渡江人数内一髯人正如盗状遂缚以闻虐讯皆诬服马始就道后豫章获盗称赃出嘉鱼移文楚臬守以是罢囚皆死厉狱中正徳间马建中丞节过楚入闽楚正戒严以剧盗刘六刘七等且至马与楚藩臬争礼出遇盗阳逻磔其尸抢其处子家属死者三十人人谓寃报时郡守余贵不忍大臣女辱贼即橐千金具牒属青衿方勇等往赎女追及于浔江其帅赵风子受金还女曰以充尔郡犒军钱厚贻而遣之余具车马以四老妪防女送还蜀郡【黄冈志】
　　渠油黄州渠生货油为业人呼曰渠油每作油乘益便溺几三之一因是获息颇博其子忽告母曰爷身畔常有狱子把栁棒随后他人无所暏父固莫信又曰我将死母亦不免未几子母继亡渠遂感疾如受考掠状家赀索然经嵗而殒【旧通志】
　　闾丘十五黄冈村民富积米谷每幸凶年即闭廪腾价细民苦之既老且病不复能饮食独食羊矢家人怜痛刻木为模置粉饵如羊矢状使食之入手即投于地须眞矢乃肯咽之歴数月方死【旧通志】
　　屈姊离骚注女嬃屈原姊也楚人谓女曰嬃袁山松云屈原有贤姊闻原放逐亦来归喻令自寛全乡人冀其见从因名姊归县县北有原故宅宅之东北有女嬃庙捣衣石犹存
　　司马徽妻别传司马徽有人伦鉴识时人有以人物问徽者初不辨其髙下每辄言佳其妇谏曰人质所疑君宜辨论而一皆言佳岂人所以咨君之意乎徽曰如君所言亦复佳
　　华容女干寳搜神记汉建安初华容有女子忽啼呼云有大丧言语过差县尹以为妖系狱百余日忽于狱中哭曰刘荆州今日死华容去州数日即遣马吏騐视表果死县乃出之续又歌吟曰不意李立为贵人后无几曹操平荆州以涿李立字建贤为荆州刺史
　　韩康伯母世说韩母殷随孙绘之之衡阳于阖庐洲中逢桓南郡卞鞠是其外甥时来问讯谓鞠曰我不死见此防二世作贼在衡阳数年绘之遇桓景真之难殷抚尸哭曰汝父昔罢豫章征书朝至夕发汝去郡邑数年为物不得动遂及于难夫复何言
　　木兰明一统志黄陂县木兰山下有忠烈庙庙后有冢相传为木兰将军盖朱氏女代父西征者其说见于古乐府然不着何代人独诗中有可汗语知其世非晋即隋唐也又文苑英华载木兰歌注云郭茂倩乐府不知名苇元甫续附入其歌曰唧唧何力力木兰当户织不闻机杼声唯闻女叹息问女何所思问女何所忆女亦无所思女亦无所忆昨夜见军帖可汗大防兵军书十二巻巻巻有爷名阿爷无大儿木兰无长兄愿为市鞍马从此替爷征东市买骏马西市买鞍鞯南市买辔头北市买长鞭旦辞爷娘去暮宿黄河边不闻爷娘唤女声但闻黄河流水鸣溅溅旦辞黄河去暮至黒山头不闻爷娘唤女声但闻燕山胡骑鸣啾啾万里赴戎机关山渡若飞朔气传金柝寒光照鐡衣将军百战死壮士十年归归来见天子天子坐明堂策勲十二转赏赐百千强可汗欲与木兰官不用尚书郎愿得明驼千里足送儿还故乡爷娘闻女来出郭相扶将阿姊闻妹来当戸理红妆小弟闻姊来磨刀霍霍向猪羊开我东阁门坐我西阁床脱我战时袍着我旧时裳当牕理云髪挂镜帖花黄出门看火伴火伴惊忙忙同行十二年不知木兰是女郎雄兎脚扑朔雌兎眼迷离双兎傍地走安能辨我是雄雌
　　岐阳公主唐杜悰尚宪宗岐阳公主牧澧阳宏辞李宣古数陪宴饮戏谑侮慢悰不能容使辱之公主出而救之云尚书不念诸子学文待士如此那得平阳之誉遣易衣而赴中坐岐阳请为诗冀弥缝也宣古诗云红灯初上月轮高照见堂前万朶桃觱篥夜深抛耍令舞来挼去使人劳悰赏之后悰二子裔体儒林相继登第人谓非其母不能成其子也【旧通志】鬻盐媪鄂州李媪居南草市无子鬻盐自给淳熙中市大火屋庐殆尽媪室独存门外盐两席凡所挂藁荐无少损郡守赵善俊诘之对曰无所长但每日所货来买一斤以十八两与之所凭以活残年者一秤而巳【旧通志】
　　营道妇营道县村妇养姑二十年孝谨姑因食妇所进肉而死邻人有小憾诉其置毒县牒尉薛人圭往验妇不能解愿即死薛疑之反复招质妇曰每得肉鱼寘厨中柱穴薛诣其居视柱劈之蜈蜙无数集其中具以白县乃释【旧通志】
　　兖妇阿毛熙宁丙辰四月二十六日襄州通衢一死妇阿毛其夫杨金配房陵既死诣州请陈愿负夫骨归葬故乡遭时大疫遂毙于道【旧通志】
　　秦氏衡阳少妇秦氏孀居有姿姑欲嫁之不听邻恶少冯小二欲挑之以姑在不得间因计毒其姑佯为助防求与妇合妇怒掷石中之因计妇有所私为姑所禁置鸩焉陷于辟有鄞人管思易者以恤刑至疑之夜梦老妇牵二马泣诉曰马实杀我徧求马姓者不得视邻右为冯小二忽悟遽呼讯之立承妇得释【旧通志】
　　韩希孟两山墨谈韩嫁为贾尚书子琼妇元兵破岳州韩被掠以衣帛书一诗自投于江而死长兴州判官沈思安尝托刘元履者丐赵松雪为书其诗元履诺而未言一夕梦一妇人云趣为我求书庻因大人君子之笔发摅幽愤松雪闻而异之乃为之冩一通归之于沈
　　雷母高世泰雷母传石首王珠琦丁元末红巾之乱家族尽罹贼祸孑然一身奔走于鼎澧之间逐猎为生获一田犬一头九耳竒而畜之每出猎一耳动则获禽兽一倍两耳动则获禽兽二倍三耳四耳动则所获如动数五六七八耳动者所获盈庖无算至九耳齐动则逐兽歴年从未一见俄一日九耳皆动心窃喜遂驰入山竟日无所获怅然而返经石坞犬径奔其中见一石大如斗为之回环狂吠尾爪搔摇起伏仆仆始则石上藓苔搔之成防久之爪迹深没石中琦谓必竒珍负归置神几间一夕风雨疾作迅雷入室破其石一乳女在中呱呱而泣始以为不祥欲弃之又不敢弃也乡里观者如堵遂闻之官官知为神物令哺之言笑饮食无异寻常家处子邻人以其怪异莫肯与之议婚及笄琦遂配焉字曰雷氏温惠淑慎贤徳内助若素娴于师氏之训者后生子三俱乡荐孙四俱登甲第至今屡叶相传孙子绳绳号为雷母其九世孙敬轩忆祖诗曰祸惨红巾十八门春风何意有儿孙澧阳奔命吾髙祖竒媾当年裕后昆鄂州民謡宋史开禧二年鄂州民謡塞上将军少城南从事多宣威不可问恢复竟如何时权臣开边鄂为宣抚使置司多辟亲故幕宾聚城南为酣纵云红巾贼元至正间罗田徐寿辉与麻城邹普胜等倡妖术聚众反以红巾为号【黄州志】
　　欧普祥黄冈人嵗辛卯从徐寿辉以烧香起兵为元帅称为欧道人壬辰二月引兵掠江西诸郡县攻袁州焚室庐掠人民以去仍遣别将守之既而分宜人彭继凯与元帅别速坚同起义兵复袁州普祥怒团结营寨癸巳二月复攻袁州速坚与万户寳同等坚守城中民困食尽死者相枕藉十二月城陷普祥遂据之分兵陷吉之安福瑞之高安诸县与元兵屡战获胜寿辉加普祥左丞大司徒袁国公庚子嵗陈友谅杀寿辉征兵于普祥不应壬寅明师克江西普祥令其子文广纳欵归附厚赐之命普祥仍以本部军马守袁州【旧通志】
　　蕲州盗徐正先是浏阳有彭和尚能为偈颂劝人常念佛遇夜燃大炬名香念偈拜礼愚民信之其徒遂众徐本湖南人姿状厐厚无他长生平以贩布为业往来蕲黄间时遇彭众欲为乱思得其主一日徐于盐塘水浴众见其身上毫光起皆惊异之遂立为帝以蕲春反天下响应东南遂大乱湖广江西浙江三省城池多陷杀开莲台省于蕲春然资性寛纵权在羣下拥空名耳后其臣伪汉陈友谅率兵攻台谋夺位遂死采石【旧通志】
　　倪文俊号蛮子聚众为乱倪世业渔居黄陂其生之夕母梦有白虎入室及徐寿辉僭号倪为伪相每战克捷所至杀害无厌又据荆鄂潭岳黄蕲澧安陆常徳寳庆等处然骄恣不爱下竟为下所杀前二夕母复梦白虎死遂遇害【旧通志】
　　陈友谅沔阳人本姓谢祖千一赘于陈遂冐其姓父普才黄蓬渔子也友谅膂力过人娴于武艺尝为县吏不乐防罗田徐寿辉与倪文俊兵起慨然往从之为文俊簿书掾寻亦统兵为元帅袭杀文俊遂并其军自称平章至元戊戌陷安庆龙兴瑞州等路徐寿辉闻其破龙兴欲徙都之友谅不从寿辉引兵发汉阳下江州友谅阳出迎伏兵于城西尽杀寿辉部曲遂自称汉王立王府置官属庚子五月犯龙江明太祖击破之还至采石弑其主寿辉称帝国号汉改元大义寻遣其将张定边陷安庆明太祖帅舟师讨之大破友谅军友谅奔武昌久之愤其疆场日蹙乃作大舰载家属空国而行兵号六十万攻洪都明太祖亲总舟师来援战于彭蠡屡破友谅友谅穷蹙欲由禁江口奔武昌明兵复邀击之友谅中流矢贯睛及颅而死友谅自称帝至死仅四年年四十伪帅张定边乘夜以小舟载友谅尸及其子理径趋武昌复立理为帝改元徳寿明兵至理降之【江夏志】
　　熊天瑞荆州人初以乐工乘乱聚兵从徐寿辉攻掠江湘间后以陈友谅命陷临江吉安至赣州凡四阅月下其城友谅以其有功加参政俾守赣州兼统吉安南韶诸郡辛卯友谅攻江西檄天瑞以兵来援不应及友谅败死乃佯遣其子元震赴援巳而与龙泉彭时中争万安地以兵相攻又欲图取广东预于南雄造战舰甲辰春率兵数万进攻广州忽天昼大雨如注雷震其樯舟不能进天瑞惊惧仰天祝曰若广州非子有则天为霁明当即日还师祝巳天果霁既归赣望气者言将有外兵至可厌之天瑞不信是年夏以兵攻湖南桂阳山寨皆俘获以归明师既渡江天瑞始惧遣元震筑垒太壶所为备御计秋九月明师至赣天瑞闭城拒守常遇春邓愈浚濠立栅以困之凡五阅月援絶粮尽乃肉袒诣防尽献其地【荆州志】
　　刘千斤不知何许人成化初与石和尚李胡子后先啸聚郧西靖勇将军朱永兵部尚书白圭奏至诏官军攻击大败之嗣是流民复聚荆襄绵亘千里为梗诏命都御史原杰筹之杰晨夕驰至三省延问逋民皆愿附籍为良疏请从之给田安集于荆襄徳郧四府得男妇八万五千人遂陞郧县为府曰郧阳统治之立行都司领一衞三所荐文武守臣布列分理【旧通志】
　　龚福全不知何许人正徳初啸聚栁桂丁丑春诏三省夹击之都御史秦金率兵破其寨栅九十擒福全斩其伪总兵刘福兴李仁才俘者三千人【旧通志】刘六刘七正徳四年五月刘六刘七赵风子取道至团风镇夺舟入江杀戮甚众【黄州志】
　　龙求儿辰州唶尔山苖与龙母叟龙子贤同姓为姻嘉靖间求儿僭称苗王南结贵州土獠西诱酉阳诸蛮诏讨之起都御史万镗防湖贵抚臣抚乃率永顺保靖官兵攻克唶尔诸山斩级七百七十有竒俘三百有竒辰沅悉平议増官兵控制之【旧通志】徐景荣嘉靖二十四年春正月楚世子英燿上弑楚王显榕先是英燿上烝宫婢通妓女楚王惩以法英燿惭恚遂与武昌防卫军余徐景荣等二十六人防血为盟谋弑楚王以举炮扬声挥手为号执鞭尸长史孙立贪贿与承奉王宪张庆朦胧掩饰巡抚都御史车纯巡按御史伊敏生具奏诏防勘英燿斩首西市仍焚弃徐景荣孙立王宪张庆皆论死【江夏志】明末冦乱懐宗八年正月有贼数万冦黄安焚杀甚惨二月初四日贼首曹操闯塌天八大王等率众万余陷罗田知县梁志仁典史单思仁教谕吴鳯来训导卢大受死之志仁妻唐氏亦不屈死九月冦广济败镇筸兵遂大肆焚杀知县黄宏防走匿　十年经畧熊文灿总兵左良玉招抚张献忠一丈青等贼于蕲州荆藩为之置宴邸中时良玉不主抚议后果有谷城之叛　十五年七月初三日贼革裹眼率众万余袭黄安破之十二月二十三日贼张献忠陷黄梅堕其城　十六年正月二十日贼革里眼复入黄安二十二日陷黄陂伤邑令赵元有县丞夏统春主簿薛闻礼皆不屈死之贼设立伪官去士民杀之贼怒复至堕其城是月二十六日蕲州镇筸兵通贼张献忠乘夜雪袭城破之杀戮宗室绅衿居民殆尽驱妇女毁拆城垣顿为平地时各营兵俱与贼通镇筸兵及所弁张国威俱叛入贼营江防道许士竒被执去死于麻城三月初五日献忠袭蕲水破之焚戮殆尽复驱丁男妇女堕其城　十六年三月十三日遂自蕲水袭破黄州杀戮不可胜计时雨后血流有声设杌于清淮门外断书生掌且劓之择妇女手足纎小者专使平城挺刃交加生埋红粉不日而崇墉荡然四月初六日麻城叛首明承祖洪佑儿迎贼献忠入其城佑儿李冢宰防也勇悍桀骜因乱号召诸逆仆起洗耳防焚杀主人旬日众至数千据邑叛至是席卷从贼号新营贼并其众势益张无何陷省城新营导之也然承祖等究为献忠所杀四月二十三日献忠复入黄州【以上黄州志】十二三年间流贼混十万过天星满天星八大王混天星老闯塌天曹操革里眼等掠郢东焦山温峡口一带彼时因陵寝所在四方援兵云集有秦夫人阮夫人皆土司女官统猓猓兵若干以象十余只为前驱又施州衞月空和尚统僧兵若干又总兵猛如虎与刘孙二珰统京营锐卒若干贺李二家兵若干接踵而至约兵十数万糜饷需求蹂躙地方尤甚于贼一闻贼至龙泉寺皆鱼鸟散去十三年督师杨嗣昌困献贼于川之巫峡人马将尽旦夕受缚献忠死溃围止三十七骑嗣昌急檄郢镇钱中选伏兵于荆关要害截殱之中选畏缩不敢进贿王珰以陵寝为辞贼假装督师差官绐破襄阳戮襄王杀掠几尽势复猖獗不可制嗣昌闻报自缢死【钟祥志】
　　鄂城之陷懐宗十六年春左帅移师东下掠两岸船几尽止于九江夏五月晦日贼张献忠陷防城先是献贼为督师杨嗣昌困于玛瑙山仅以数十骑逸去绐破襄阳其众不满千人乃遁于六安山中逾年始出陷蕲州蕲水继陷黄州益以麻城里人叛党洪明诸逆及黄属新附之众合数万人其势益张渐有饮江之志密遣奸谍徧布城中而楚藩所募防衞新兵弁领张以敬者黄冈诸生也尝犯教楚藩督过之因潜与贼通约为内应献贼遂从樊口陟江西上故相贺逢圣闻之亲启楚藩请发镪犒士卒议守御楚藩不以为虞监军王扬基适奉巡抚江北之命闻冦逼欲去逢圣涕泣挽之不得二十八日遽扬帆西渡防守镇筸兵亦跳走人心汹汹前三日有发以敬等通贼逆谋者冯生云路以告逢圣逢圣不决密问北抚大笑斥为狂生于是以敬等惧诛谋益急时贼欲徘徊马桥而城人速之故宵驰二十九日突至攻大东门及翼日未刻大雷雨城上人不能仰视有寒而仆者雨止各巷口有白衣一二人呼曰贼巳从某门入矣守者内顾贼乘其瑕遂不守贼入大肆焚杀踞王宫以竹兠舁楚藩华煃浮之江逢圣闻变入告夫人危氏先自尽乃投滋阳桥下以死同时致命者有长史徐学顔诸生冯云路明濬汪陛延朱华□等而明濬一门为最烈其余抗节于兵锋水火名湮没而无稽者难悉数也贼凡大杀城中三昼夜乃封刃驱男妇百万闭于上下两坛时方暍饥渴巳不欲生旋传令挺而挤之江浮尸千里相属水为腥腻不可汲者累日而楚宗之幸脱者贼皆悬赏购捕及为怨家所擒献剪薙尤无遗焉贼乃僭称西王改武昌为天授府江夏为上江县设伪官以李时荣为伪巡抚举人谢鳯洲为伪天授府知府未几时荣死鳯洲代之并设伪科取士然献忠每登王座即头又性獧懆常跳掷调弄弓刀不能顷刻息其残忍祸败亦有由然也久之左帅乃遣将方国安等恢复贼遂取楚藩金寳掠遗民男女泝江上岳阳长沙等府已而入蜀左帅始至以功封宁南伯寻进封侯开藩镇楚将佐佩总兵印者累累而江北诸城郭半为李自成有不能取也相传良玉以败襄城戴罪立功故以鄂城委贼而后收之当贼陷鄂时密以楚府藏镪数舟遗左又传前此左之驻鄂也楚人疾之不得已去亦怨楚人有不日城破之语以鄂委贼之二说者必有一焉【武昌府志】
　　郢城之陷懐宗壬午十二月廿六日贼众数十万于钟祥石牌作浮梁渡兵廿七夜风大作船尽碎次日复成之三十日平明偪郢城惟援总兵贵州温如珍先日方至立营未定力战不胜死伤者众率麾下数百人冲阵而去癸未元旦贼分兵破陵总兵钱中选巡按李振声钦天监博士杨永裕俱为贼擒五营将卒或杀或降者亡算巳时陷城抚军朱一鹤留守沈寿崇邑令萧汉巡按中军李佳应死之守偹王珰知府王玑防贼守道张鳯翥通判张国运越城潜逸闯贼李自成伪称奉天倡义文武大元帅罗汝才亦称伪元帅诸贼目武则有伪权制果威都尉掌旅部总哨总等名文则有伪政府侍郎从事防御府尹州牧县尹等名改承天府为扬武州【钟祥志】
　　汉阳冦变壬午冬闯贼李自成决黄河水灌开封乘胜南下宁南侯左良玉败走癸未四月十六日贼遣其党白旺由徳安突至汉阳官民闻风宵遁贼驻三日拔营去五月二十九日献贼陷防城汉阳又为献贼所据设伪官以沈防霖为知府燕厥中为汉阳县知县防霖孝感人先时陷贼弥嵗以计得出壬午领乡荐与贼谋臣潘独鳌有旧独鳌潜来致贺事泄言于当事毙之城破防霖有老母不及逺避贼质其母使守汉阳防霖与同年丁之鸿谋又以计脱其母去厥中邑无赖子也率先迎贼得授伪职倚贼势以恫喝不如意者防霖去贼更命彭永观来厥中益无忌邑人受其荼毒九月监军道章旷同贡生郑古爱泣请左良玉遣总兵方国安恢复武汉贼遁岳阳获伪官彭永观彭永侗燕厥中甘六席仲瑛等诛之乙酉左良玉称兵东下部将惠登相张星璧驻汉阳亦焚掠而去余贼复陷汉阳汉川其时既无綂帅惟肆残戮幸
　　王师追贼始解散五月总督佟养和镇武昌下令安辑民遂复业
　　左兵之变左帅屡与闯帅白旺战涢沔间不胜其子梦庚有他意乃以诛马士英为名反于武昌纵兵沿江大掠而东左帅不能制行至九江恚死【武昌府志】洞庭湖石刻宋类苑往年有人于洞庭湖中得一石刻诗云鲛室团青草龙堆隐白沙防江蟠古木迎棹舞神鸦破浪南风正收帆畏日斜云山千古叠底处上仙槎或持问诸作者云此老杜诗也近有管城士大夫家藏唐本题杜美一巻皆子美诗其中一首云惠二还东溪因至一送惠子白驹瘦归期惟病身黄天无老眼空谷滞斯人崖蜜松花山杯竹叶春柴门了无事黄绮未称臣今子美集中所无
　　杜甫和诗唐词客李节过耒江吊子美诗云耒阳浦口系扁舟红蓼洲头宿白鸥半夜青灯千里客数声寒雁一天秋蛩吟隔岸情如诉斗柄横江势若流惆怅杜陵老诗伯断碑古木绕荒丘焚之祠前是夜梦子美于沙隄和诗有若遇故乡王永日便将清泪洒荒丘之句王永日子美故人也【衡州志】
　　裴迪诗竟陵县西塔寺有陆羽茶泉裴迪诗云竟陵西塔寺踪迹尚空虚不独支公住曽经陆羽居草堂荒产蛤茶井冷生鱼一汲清泠水髙风味有余迪与王维同时其诗自辋川倡和外无传此诗【安陆府志】衡山诗樵南岳志衡山五峯下有樵夫能诗尝有广州幕府夜闻舟中吟曰野鹤滩前一棹孤月光遥接洞庭湖堪憎回雁峯头过望断家山一字无问之乃樵夫所自作也
　　蛮语世说郝隆为桓温南蛮参军三月三日曽作诗云娵隅跃清池桓问娵隅是何物答曰蛮名鱼为娵隅桓曰作诗何以作蛮语隆曰千里投公始得蛮府参军那得不作蛮语也
　　荆州记盛之荆州记载鹿门事云厐徳公居汉之隂司马徳操宅州之阳望衡对宇欢情自接泛舟褰裳率尔休畅记沮水幽胜云稠木傍生凌空交合危楼倾岳恒有落势风泉传响于青林之下岩猿流声于白云之上游者尝若目不周玩情不给赏若此二段读之使人神游八极信竒笔也记三峡水急云朝发白帝暮宿江陵凡一千二百余里虽飞云迅鸟不能过也李太白诗朝辞白帝彩云间千里江陵一日还杜子美云朝发白帝暮江陵皆用盛之语也鹤南飞曲苏文忠集元符三年十二月十九日东坡生日置酒赤壁下酒酣笛声起江上使人问之即进士李委闻坡生日作鹤南飞曲以献奏曲嘹唳有穿云裂石之声
　　何潘著名唐何晦摭言何涓为潇湘赋天下传之同时潘纬以古镜诗著名或曰潘纬十年吟古镜何涓一夕赋潇湘
　　岳阳楼诗杨慎丹铅録余昔过岳阳楼见一诗云楼上元龙气不除湖中范蠡意何如西风万里一黄鹄秋水半江双白鱼鼓瑟至今悲二女沈沙何处吊三闾朗吟仙子无人识骑鹤吹箫上碧虚乃视其姓名则元人张翔字雄飞作不知何地人也
　　双忠诗叶忠节映橊过汤隂谒鄂王庙题诗云百战英雄骨东笑语中绣旗恩未断丸蜡间先通铁像行人磔王封史笔公我来瞻庙貌洒泪拜孤忠盖报国丹心已见于此矣诗刻忠节祠中后武昌粮道王承烈次韵云山斗钦山斗流连语句中贞魂词巳现碧血兆先通今古惟吾道乾坤此数公时雍私后起俯仰感双忠【采补】
　　衣带诗明季沅陵县城南杜女名小英被流贼掳至小孤山投水死逆流而上直至洞庭有诗十絶系于衣带今传二首云当年畵阁惜如珍何事牵衣入水滨寄语双亲休睠恋入江犹是女儿身生平负节欲畱题身入狂澜数不齐河伯有心怜薄命东流直送洞庭西【沅陵志】










　　湖广通志巻一百二十
</div>
    <div class="pagination">
<a href="湖广通志_page372.html">上一页</a><span>...</span><a href="湖广通志_page368.html">368</a><a href="湖广通志_page369.html">369</a><a href="湖广通志_page370.html">370</a><a href="湖广通志_page371.html">371</a><a href="湖广通志_page372.html">372</a><span class="current-page">373</span>
    </div>
    <div class="pagination"><a href="index.html">返回目录</a></div>
</body>
</html>
