<!DOCTYPE html>
<html>
<head>
    <meta charset="UTF-8">
    <title>太平寰宇记 - 第 41 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平寰宇记 - 第 41 页/共 120 页</h1>
    <div class="content">　　黎州
　　黎州今治新黎县载初二年析慎州置处浮渝靺鞨乌素固部落隶营州都督万嵗通天元年迁于宋州管治神龙初还改隶幽州都督
　　元领县一
　　新黎
　　户
　　唐天寳户五百六十九
　　新黎县自宋州还寄治于良乡县之故都乡城
　　沃州
　　沃州今治滨海县载初年中析昌州置处契丹之松漠部落隶营州州陷契丹乃迁于幽州隶幽州都督
　　元领县一
　　滨海
　　户
　　唐天寳领户一百五十九
　　滨海县沃州本寄治营州城内州陷契丹迁于蓟州东南回城为治所
　　昌州
　　昌州今治龙山县唐贞观二年置领契丹松漠部落隶营州都督万嵗通天二年迁于青州安置神龙初还隶幽州
　　元领县一
　　龙山
　　户
　　唐天寳戸二百八十一
　　龙山县唐贞观二年置州于营州东北废静蕃戍七年移治于三合镇营州陷契丹乃迁于安次县古常道城为州治
　　归义州
　　归义州今治归义县总章中置处海外新罗隶幽州都督
　　元领县一
　　归义
　　戸
　　旧领户一百九十五
　　归义县在良乡县之故广阳城州所治也
　　瑞州
　　瑞州今治来逺县贞观十年置于营州界隶营州都督处突厥乌突汗达于部落咸亨中改为瑞州万嵗通天二年迁宋州安置神龙初还隶幽州都督
　　元领县一
　　来逺
　　来逺县旧在营州界州陷契丹移治良乡县故广阳城
　　信州
　　信州今治旧黄龙县万嵗通天元年置处契丹失活部落隶营州都督二年迁于青州安置神龙初还幽州都督
　　元领县一
　　黄龙
　　户
　　唐天寳户四百一十四
　　黄龙县龙州所治寄治范阳县
　　青山州
　　青山州今治青山县唐景云元年析州置隶幽州都督府都督治
　　元领县一
　　青山
　　户
　　旧领户六百三十二
　　青山县寄治于范阳县界水门村
　　凛州
　　凛州唐天寳初置于范阳县界处降胡
　　户
　　旧领户六百四十八
　　安东都护府
　　安东都护府唐总章元年九月司空李勣平髙丽本五部一百七十六城户六十九万七千其年十二月分髙丽地为九都督府四十二州一百县置安东都护府于平壤城以统之用其酋渠为都督刺史县令令将军薛仁贵以兵二万镇安东府上元三年二月移安东府于辽东郡故城置仪凤二年又移于新城圣厯元年六月改为安东都督府神龙元年复为安东都护府开元二年移安东都护于平州置天宝二年移于辽西故郡城置至徳后废
　　南至东京【缺】西南至西京三千八百二十里　西南至长安四千六百二十五里
　　户
　　领户一千五百八十二
　　新城州都督府　辽城州都督府
　　哥勿州都督府　建安州都督府
　　南苏州　本防州　盖牟州　代那州　仓岩州磨米州　积利州　黎山州　延津州　安市州凡此十四州并无城池是髙丽降户散在诸军镇以其酋为都督刺史羁縻之
　　右自燕州以下十九州皆东北蕃降胡散处幽州营州界内以州名羁縻之无所役属安禄山之乱一切驱之为冦遂扰中原至德之后入据河朔其部落之名无存者今记唐天宝之故迹地理焉















　　太平寰宇记卷七十一
<史部,地理类,总志之属,太平寰宇记>
　　钦定四库全书
　　太平寰宇记卷七十二
　　宋　乐史　撰
　　剑南西道一
　　益州
　　益州蜀郡今治成都华阳二县禹贡曰岷嶓既艺沱濳既道蔡防旅平和夷厎绩岷山导江东别为沱岷山今在州界防水在雅州界江水在州南【缺】　县界沱水在州西南隆唐县界皂里江是也古梁州巴濮庸蜀之地在秦则名汉中巴蜀三郡此其境也虞舜三州亦为梁州之域周官职方氏以梁州合于雍州则为雍州之地蜀于姬周以前南夷地也尚书牧誓云及庸蜀羌髳微卢彭濮人孔安国注八国皆蛮夷戎狄国名羌在西蜀髳微皆巴蜀汉书地理志蜀广汉本南夷周末秦并以为郡按世本山海经扬雄蜀王本纪来敏本蜀论华阳国志十二州志诸言蜀事者虽不悉同参伍其説皆言蜀之先肇于人皇之际至黄帝子昌意娶蜀山氏女生帝喾后封其支庶于蜀厯夏商周始称王者纵目名蚕丛次曰鱼鳬其后有王曰杜宇已称帝号望帝自以功徳髙诸王乃以褒斜为前门熊耳灵闗为后户玉垒蛾眉为城郭江潜绵洛为池泽以汶山为畜牧南中为园苑时有荆人鼈冷死其尸随水上荆人求之不得鼈冷至汶山下忽复生见望帝立以为相时巫山雍江蜀地洪水望帝使鼈冷凿巫山蜀得陆处望帝自以徳不相同禅位于鼈冷号开明遂自亡去化为子鹃鸟故蜀人闻子鹃鸣曰是我望帝也鼈冷或为鼈多子鹃为子嶲或云杜宇死子规鸣自开明下五叶有开明尚始立宗庙时天生五丁力士能徙山蜀王负力不为战备每一王死五丁辄为立大石长三丈重千钧以为墓志今石
　　笋【缺】　　　　里未有諡号但以五行色为王故其庙称青赤黑白之帝史记秦恵王元年蜀人来朝后八年伐蜀灭之初苴蜀相攻击各来告急于秦秦恵王欲先伐韩司马错曰臣闻之欲富国者务广其地欲强兵者务富其民欲王国者务博其徳三资者偹而王随之矣今王地小民贫故臣愿先从事于易夫蜀戎狄之长也有桀纣之乱以秦攻之譬使豺狼逐羣羊拔一国而天下不以为暴利尽四海而天下不以为贪是我一举而名实附也又有禁暴正乱之名今攻韩刦天子恶名也周自知失九鼎韩自知亡三川将二国并力合谋以通乎齐赵而求解乎楚魏王弗能止也此臣之所以为危也不如伐蜀恵王曰善卒起兵伐蜀十月取之贬蜀王更号为侯而使陈庄相蜀蜀既属秦秦以之益强汉髙帝六年分蜀置广汉郡初有汉中广汉巴蜀四郡武帝元鼎中遣唐防畧通西南夷更置犍为防牱越嶲益州四郡因分雍州之南置益州綂焉释名益阨也其所在之地险阨也应劭地理风俗记云疆壤益广故名益州王莽改益州曰庸部后汉明帝永平十二年以新附置永昌郡续汉书郡国志益州部汉中巴广汉蜀犍为越嶲防牱益州永昌凡九郡灵帝又以汶江蚕陵广柔三县立汶山郡蜀志灵帝时太常刘焉出为监军使者领益州牧初焉建议树牧伯以镇安方夏内求交趾欲避世难侍中广汉董扶私谓焉曰益州分野有天子气焉意更在益州谯周巴志云献帝初平元年刘璋分巴郡立永宁郡建安六年立涪陵郡二十一年刘备分巴郡立固陵郡蜀章武元年分广汉立梓潼分犍为立江阳郡以蜀郡属国为汉嘉郡以犍为属国为朱提郡刘禅建兴二年改益州郡为建宁郡广汉属国为隂平郡分建宁永昌立云南郡分建宁防牱立兴右郡分广汉郡至是益州所部十有九郡晋恵帝光熙元年李雄攻成都遂自立十六国春秋曰李雄定成都严柽为蜀郡太守雄即王位迁益州刺史是也又分汉嘉蜀二郡之地立沈黎汉原二郡穆帝永和三年平蜀之后省汉原沈黎二郡又立南隂平郡改汉原为晋兴郡简文帝咸安二年符坚遣邓羌杨安等伐蜀益州诸郡并殁于秦十二年孝武帝太元八年平蜀州郡咸复旧周地图记云梁大宝二年武陵王萧纪僭号于蜀西魏帝二年平蜀二十一州并入于魏隋图经云仁夀三年分九陇郫孝水三县为蒙州孝绵竹金水飞为四县为凯州阳安平泉二县及资州资阳为简州炀帝大业二年并废从省来属益州蜀中旧无兔鸽隋开皇元年蜀王杨秀镇益州命左右赍往鸽尚稀而已众矣唐武徳元年改为益州置总管府管益绵陵逢资卭雅嘉眉泸戎防松翼嶲南宁昆恭十九州领成都名九陇郫双流新津晋原青域阳安金水平泉武绵竹等十三县又置唐隆隋江二县二年分置卬眉普荣等五州属总管府又置新都什邡二县三年罢总管置西南道行台仍分绵竹导江九陇三县立蒙州阳安金水平泉三县立简州割武属梓州又析置徳阳新繁万奉三县九年罢行台置都督府督益绵简嘉陵雅眉蒙犍卭十州并督嶲南防宁都督府贞观二年废蒙犍二州复以蒙州之陇绵竹导江来属仍改万春为温江六年罢南宁都督更置戎州都督属益州八年兼领南金州都督十年又督益绵嘉简陵雅眉卬八州茂嶲二都督十七年置属县龙朔二年外为大都督府仍置广都县咸亨二年置金堂仪凤二县其年又置唐昌蒙阳二县垂拱二年分雒九陇等十三县置彭蜀二州其年又置犀浦县圣厯三年又置东阳县天寳元年改益州为蜀郡依旧大都督府管劒南三十八郡十五载宗幸蜀驻跸成都至徳二年十月驾还西京改蜀郡为成都府长史为尹又分为剑南东川西川各置节度使广徳元年黄门侍郎严武为成都尹复并东西川为一节度自崔宁镇蜀后分为西川自后不改皇朝因之为成都府
　　元领县十
　　成都　华阳　郫县　新都　温江　新繁
　　双流　犀浦　广都　灵池
　　州境
　　东西一百五十三里　南北一百七十七里
　　四至八到
　　东北至东京三千二百九十里　东北至西京二千八百七十里　东北至长安一千十里　东至简州七十里　南至眉陵二州二百里　东南至简州一百五十里　北至汉州一百里　西至彭江导江县界八十七里　西南至蜀州一百里　西北至彭州九陇县界七十五里　东北至汉州一百里
　　户
　　汉朝蜀郡户二十六万八千唐天寳一十六万九百五十皇朝户主八万九千四百三十八客二千四百四十
　　风俗
　　蜀记云刚悍生其方风謡尚其文汉书曰人食稻鱼俗不愁苦而轻易淫佚然地沃人骄奢侈颇异人情物态别是一方
　　姓氏
　　云阳郡三姓　委　言　幸
　　人物
　　司马相如成都人　张寛字叔文成都人从驾至渭桥在帝后第七车见女子浴乳长七尺心知是天星主祭祀三斋洁则见　李仲元贤人也不夷不恵居乎可否之间此扬雄之言也　王褒蜀人　何武字君公蜀郡郸人御史大夫　扬雄蜀郡成都人　姜诗雒人母好生鱼有涌泉出谷每晚出双鲤以供二母之膳时母食须邻母同食故云二母也　郭乔卿雒人为荆州刺史　王阜成都人为重泉令有鸾鸟集于学宫阙门迁益州太守有神马出滇池河白鸟见　张霸字伯饶数嵗知孝养号张曾子七嵗通春秋楷即霸子隠于华隂号公超市也　翟酺字子超雒人也谱援神钧命解　李尤字伯仁雒人文华见称贾逵荐有扬雄之风为乐安相　任安绵竹人秦宓绵竹人　禽坚字孟田成都人生而失父及
　　壮乃知父为夷所得三出徼外经六年乃遇之　唐李白字太白蜀郡人
</div>
    <div class="pagination">
<a href="太平寰宇记_page40.html">上一页</a><span>...</span><a href="太平寰宇记_page36.html">36</a><a href="太平寰宇记_page37.html">37</a><a href="太平寰宇记_page38.html">38</a><a href="太平寰宇记_page39.html">39</a><a href="太平寰宇记_page40.html">40</a><span class="current-page">41</span><a href="太平寰宇记_page42.html">42</a><a href="太平寰宇记_page43.html">43</a><a href="太平寰宇记_page44.html">44</a><a href="太平寰宇记_page45.html">45</a><a href="太平寰宇记_page46.html">46</a><span>...</span><a href="太平寰宇记_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
