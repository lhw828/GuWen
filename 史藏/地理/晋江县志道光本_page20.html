<!DOCTYPE html>
<html>
 <head>
  <meta charset="utf-8"/>
  <title>
   晋江县志道光本 - 第 20 页/共 196 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晋江县志道光本 - 第 20 页/共 196 页
  </h1>
  <div class="content">
   元宅
　　员外郎马速忽寓宅　在沙堤。
　　总管王翰寓宅　在沙堤。
　　总管柯栋宅　号逸老堂，在南塘。
　　以上合唐宋元共八宅。
　　明宅
　　进士夏秦寓宅　在青阳山下。详见流寓。
　　都宪朱鉴宅　在三十三都店头乡。中有荔园书室。简斋年谱，山环水绕，为子孙耕读之所。洵佳趣也。其一在城西隅忠孝坊，见城中。
　　佥事陈琛宅　在涵江。〔琛斋居遣兴诗〕平旦窗前一炷香，心闲无事自清凉。虎皮坐稳对周易，庭草青青引意长。〔又〕涵江一水绿于苔，紫帽峨峨映小斋。樵客也怜山水好，时时泛艇上高崖。
　　御史陈让宅　在涵江。
　　给事中史于光宅　在笋江。
　　佥事庄用宾偕弟用晦宅　在青阳。匾曰：一门忠孝。
　　同知蔡元伟宅　在三十三都樟崎蔡庄。
　　参政庄一俊宅　在青阳山下。中有明心草堂、过庭轩、开径轩、水亭。〔一俊自为诗〕雀饮砚池水，蝶翻菜圃花。虽非高士宅，终是野人家。
　　征广东殉难升袭指挥佥事赐祠王世实宅　在永宁北门内。名清风楼。
　　尚书王用汲宅　在龟山下。
　　尚书黄凤翔东郊山庐　在田头亭之南。〔凤翔自为记〕余以万历乙未，卜永宅于东郊。买山田亭，距郡城十里。时方有南秩之召，控辞未允，一意称病逃寂，往来邱陇间。营其兆域，植之桧柏，每传餐设榻，假农家为蘧庐，湫隘喧嚣，靡获宁宇，然且朝夕安焉。是冬，奉主恩予告，而畚锸亦适竣事。越两载，乃置园于山之南，纵广五亩，居然田舍翁宅眷也。即其中构为小斋，楹不逾九，榱桷堂阶，不汰不陋。杂蒔竹木花果，编篱落环之，而斥其余为坟。丁农桑，业兹地，高燥爽塏。前临逵道，然荆扉茅径，委■〈施，虫代方〉曲折而入。车声马迹，闃不相闻。且与农家鸡犬亦自复绝。余宴坐，帖帖心喜。又越两载，乃置池半亩、田二亩于小斋之下，鱼弗能盈尺，稼弗能充厢。窃自谓濠梁壮观、洛阳负郭不过是也。大都群生扰扰，有涯者数无涯者，欲时乎縻情声利，料量失得，则雍门之琴，反以生悲；牛山之觞，徒挥涕泪。时乎游心物外，齐一生死，则髑髅之乐，胜于南面，殇子之寿，修于彭祖。夫余所徘徊容与曳杖往还者，非他日埋骨地哉！乃行吟觞歌之兴，往往于兹发之。客至，亦能乐与余共也。庄生之言曰：有天适，有人适。三复斯语，聊用快心。因握管书之，贻达人一笑。〔又诗〕役役苦尘鞅，依山聊结庐。前临九逵道，衡荆中宴如。首邱日为邻，朋旧时觉疎。芳兰故当门，细草蔓盈除。出户喜观稼，隐几佣著书。卧听风叜飂，坐看云卷舒。谁共争蛮触，身今在华胥。彼美金谷园，转瞬成邱墟。〔又〕空山日色凉，薄暮自延竚。皎皎山头月，作我东道主。明河广且长，群峰历可数。欢伯邀醉眠，小斋寡俦侣。窅然百虑清，恍在青莲宇。闻蛩不感怆，闻鸡不起舞。栩栩梦蝴蝶，开窗日将午。〔又〕朝来理短发，振衣上邱垅。碧草露犹湿，青嶂雾方滃。四野无凄风，萧然息群动。佳城似滕公，生看宰木拱。倚石纵吟啸，登顿未臃肿。本无荷锸随，亦无临穴恐。二客揭壶从，笑欲贾余勇。一醉可千日，百年仅旋踵。子建营阿邱，何乃干荣宠。〔又〕习懒长谢客，衡门自旦暮。看竹莫问主，题凤亦吾素。有客突如来，排闥垂左顾。手携北海樽，口诵柴桑赋。自云非恶宾，侠交无新故。雄辩言如流，剧饮杯不住。似是方外侣，独得酒中趣。意气君最豪，倜傥余所慕。班荆仍枕石，长吟复散步。玉山醉欲颓，夕阳挂绿树。莫愁去时难，但寻来时路。〔又〕手植园中花，众芳日霭霭。巡簷时索笑，纫兰或掔臣。悠哉惬心赏，无奈时序改。对花休叹息，花落根自在。何妨浮游身，茫茫逐苦海。东西任漂泊，河清杳难待。所以古至人，逍遥听真宰。洗耳辞万乘，刺船歌欸乃。富贵非所羡，韩彭竟俎醢。其居宅，见城中。
　　郎中李叔元宅　在清阳。中有双桂堂。〔叔元双桂堂诗〕亭亭双桂好，地迥自闻香。旧叠石为沼，新栽竹倚墙。花风文水面，水日倒花粧。此有下帷客，园窥却未忙。
　　大学士李廷机宅　在笋江石塔山。系旧居也。徒迁城西五塔巷。见城中。
　　状元庄际昌宅　在青阳。
　　参政苏浚宅　在南门外沟。
　　参政王畿宅　在塘头乡。
　　大学士蒋德璟宅　在福全所。其一在通政巷。见城中。
　　推官蔡道宪宅　在塔江。其一在执节宫前。见城中。今废。
　　以上共十八宅。

　　●卷之十三　公署志【仓厫附】

　　官必有署，为民设也。布政于斯，树绩于斯。一堂之上，四境瞻之；数亩之宅，万姓倚之。燕处深宫，未知托宇下者飘摇牖户否也。故署称公，非退食者息偃之地，实望恩者帡幪之区。必也桑田税驾，栋宇鸣琴，不敢视为传舍；而职思其居，斯阶前无忧百里也。若夫戎帅设钤列战，播德宣猷，屹屹为干城之寄，则创建修葺，皆可大书特书矣。至于公所建立，以惠穷民者，亦缀于部末。志公署。

　　文职署

　　兴泉永道署　旧在府城集贤铺，即今考棚。国朝雍正二年改驻同安县厦门。
　　泉州府治　泉原辖七县，雍正十三年，永春升州，以德化、大田属之，始辖五县。府治自唐宋及元，在云山铺双门内正北。洪武元年，改为卫。即今提督军门。二年，守常性乃改建于行春门内。即今所也。其地原为晋江学地，及风云雷雨坛州东仓故址。其正堂及前后两旁之厅库、房舍，备极壮观。乾隆郡已详。
　　海防同知厅　旧在府署左，国朝康熙二十五年从府署左移驻厦门。
　　西仓同知厅　今移台湾鹿港。详下县丞条。
　　蚶江通判厅　从前未有。国朝乾隆四十八年，以渡台水道，惟由蚶江至彰化鹿港最为便捷，一日夜可到。设海防通判驻守蚶江，欲渡台者，由通判衙门给照，免致偷渡犯法。
　　督粮通判厅　今移同安。详下县丞条。
　　经历司　在府署仪门右。
　　教授署　在府治南。载学宫。
　　训导署　在府治南。载学宫。
　　司狱司　在府署仪门左。明成化十八年，知府陈勉移建。
　　僧纲司、道纪司　俱无定处。
　　督学试院　在府城集贤铺，即兴泉道旧署。国朝乾隆四年，知府王廷诤、知县李永书率绅士捐建。中为大堂，后为内署，前为甬道，左有东廊、东后廊，右有西廊，为试士号所。又前为仪门，仪门之外为大门，大门之外为辕门。东辕门之外为提调堂，西辕门之外为公署，为巡捕厅，为供给所。〔廷诤自为记〕泉郡人文甲于闽，独考棚借用府学明伦堂，亵圣滋弊，士甚苦之。考郡志，宋乾道四年，太守梅溪王公创贡闱，今竟不得其址。属邑绅士欲以分巡道旧署改建，因代请于院司，皆曰：可。于是，众竞输赀，官为任事，不日落成。遴才之地，顿觉改观。俊髦接踵而兴，必倍往昔，用以光我国朝作人之盛，讵不休欤！是役也，始于乾隆四年三月初二日，竣于是年七月二十九日。计费白镪三千四百余两。绅士及董士诸人，功不可没，而经营量度，倡率鼓舞，诸令尹尤弹厥心。后之君子，其将动念于斯，而时修葺之，使不致若梅溪之创而无继也。爰序其首末而为之记。〔布政朱叔权记〕闽南之有温陵，人文之薮也。历代名贤接踵，难以胜举。我国朝定鼎以来，贤才辈出，云蒸霞蔚。春秋两闱，闽中得隽者，泉居其半。即小试亦一二万人。人文之胜，甲于闽省。余自分防泉厦暨晋监司，十有余年。于兹知之稔矣。独是地虽望郡，才虽济济，而旧无试院，学使者至，辄假府学为衡文之所。草厂篾篷，不蔽风雨，非所以肃观瞻、重取士也。爰念道署向在泉郡，自移驻厦门，日渐倾圮，不可以居。余每巡行至是，则僦民居而止息焉，亦非所以示体统。若就旧署修葺，学使按临，固可为较士之所，而监司巡行所之，亦不必僦民舍以居也。癸丑之岁，曾与学使者杨公谋为改葺之计，有成议矣。会余以办铜赴苏，不果而止。岁戊午，余奉差江南，督运江楚谷石，郡守全椒王君、晋令袁君、南令曹君，请以道署改为考院，上其议于两台，报可，余亦得以乐观厥成焉。良二千石，督率有司，首先捐倡。泉之绅士遂鼓舞奋兴，急公恐后，聚金钱三百余万，竖之，筑之，丹之，雘之。已未夏仲，余督运事竣，遄归鹭江，道泉郡，见向时倾圮之道署，美轮奂焉。由是而簿书期会之区，转为菁莪棫朴之所；桁杨呼号之地，转为呻哦呫毕之场，不可谓善于改作者欤？行见学使者至，止多士庆汇征之路，即余巡视所历，亦得爰居爰处，而无旅馆湫隘之虞焉。是役也，始于岁之三月，落成于岁之七月。郡刺史请予记其事，顾余不文，何以记为？特以泉之望郡，才之济济，而向乃因陋就简，考院缺焉。余虽始议以道署建，顾以出差中止，今则局度宏敞，规画尽善，以视向之草厂篾篷，不蔽风雨者，为何如也。则良二千石与贤有司，暨各绅士之功，为不可泯矣。是不可以无记。爰略陈大概以应其请。〔八年鳌峰山长靖道谟记〕自乡举里选之法废，民之野处而不匿其秀者，试于邑，进于郡，升于提学。其入彀者，又有岁科试以示劝惩，皆集之风簷寸晷中，以仓卒之文字，决其终身。异时小而卓鲁，大而伊周，■〈繄，臣代医〉是焉出，关系綦重矣。乃聚集之地，多草率以应故事，器具朽恶，■〈兀危〉臲宷窣，士人什佰为曹，偪仄骈田，不可以舒肘。即夙有学识者，皆不得安坐精思，以展其底蕴，故幸而获者恒多。夫以期之如彼其重，而取之也乃如此其轻，不已本末衡决乎？非知道者，莫与祛其蔽也。宋乾道间，王忠文知泉州，捐俸创贡闱，朱子有疏畅洞达，磊落君子之目。贡闱即今之所谓考棚也。迄今几六百年，向时遗址泯没无考。每试皆假学宫之明伦堂，凟亵滋甚。今□太守訚斋王先生，始请于大府，以旧分巡道署改建之。其规制恢廓，经费宏钜，历月日以告成。先生之记甚详，余无容赘也。惟是考棚之建急，刀笔筐箧者每谓无足措意。遥遥数百年，独两君子毅然为之。则学道之不易言可知已。先生向问道于江阴杨文定公，文定之学传自安溪李文贞公。泉固文贞公之旧乡也。余昔修志滇南，获游文定之文。公尝谓余言文贞公之说经，诗之四始：《关雎》，后妃求贤于宫中也；《鹿鸣》，文王求贤于国中也；《文王》，周公述王业之成，由得贤之盛；《清庙》，见克享文王，惟此贤才也。《周易》中凡用贤之卦，皆系元亨之占，而无戒词。盖善人，国之纪，达贤者，有后天之道也。先生从文定游最久，所得最深。余之所闻，皆先生所习闻。其以求贤之地，为当务之急也，不亦宜乎！余谬蒙当事，委以鳌峰山长之役。中有泉郡士友数人，皆先生解冰奉助资斧俾来就学。文艺淹通，容止谨饬。问之，知先生每于朔望至学宫，进诸生，礼貌之，与之讲论六经、四子之旨。贯串演迤，终日不少倦。故多所感发成就。此又王忠文昔日所以治泉者，而先生适与之符契。于此知古今之无二道，而先生之本，学道以施于政教者，考棚特如文豹之一斑焉耳。惟人士之来试于兹者，体邦大夫殷殷期望之厚意，平日相砥砺，行谊湛深，经术务为有物之言，以为升进之先资，而无蹈于剽窃险骳之陋习。斯吾道之南，海邦文献之盛，庶几永永无替也哉。先生慕昔贤赠处之义，谓余宜有述，故不敢以不文辞云。〔督学吴华孙记〕泉州无试院，学使者按部至泉，例试士于郡学明伦堂。岁科奏报如法。攷郡志，宋王公十朋守泉创闱，后废不复理。更元及明入本朝，乘亡其旧址。乾隆四年，泉守今观察王君廷诤，始因分巡道故署改建试院，袭宋王公之迹。越三年，余督学闽中，岁按部至止，君属为记。余惟国家设学郡县，代命使者督其政，所以广德心，以一士习登民材，以峙朝用也。使者服王命，轺走舟洄，不避寒暑，未明去簟，视以终日，事至勤也。所至郡必有试院，所以习其勤，而安其虑，资于高明，亢爽以发，其志远乎！讲嚣密谧，以宁其德，使之气益清明，优夸鬯怿，于以得尽其心，以不遗一时之才。出幽扬伏，以称昌明之世。内焉周其鉴，以不悔于中外焉。成务得人，以无罪于职，克终其勤，以答王命，法至善也。泉人才于闽中称极盛，所试士文章，往往传天下。而试院不立，岂法之所不及为欤？抑继宋王公者不得其人，视为非政，惮志国家以便其私，遂因循至今欤？今观王君之为天下之令，而财竞输委之事，而属并奋请诸省而台交可，盖其理合乎人情，举中乎绳墨，宜其众之乐从也。余又以为王君能推国家宅才不及之意，见于其政，故能按宋以来幽远荒遐杳冥难稽之迹而诏之，使克复其所。徵诸一事，而其为治之不苟可知矣。此余之所以深为君许也。余以菲才谬膺宠命，得享兹役之成，以集其事。既嘉王君之能复古，克称明法，而又自念责任重钜，深惧不公不明，不能裨国事万一，以副圣天子属任之心。恧居此院以苟禄食，则未尝不执笔而心愧也！因思其语，使镵诸石。至其役费，与其卒功始末，君自有记。故不言。十九年，知县干从濂拓号所改建提调堂于西，移巡捕厅、供给所于照墙外。北向坐号，比前较多。嘉庆十年乙丑，各处坍塌朽蠹，绅士议修，以号棹搬移，易致损失，宜易石脚，棹枋宜厚乃不动摇。于是王敦仁为章会图，又曙为诗。国治、佐才、会典等兄弟，领修东廊，縻白镪二千七百余鈒。黄清和、林文时、王日曜等，领修西廊，縻白镪二千八百余鈒。皆立碑于廊首。其东后廊大堂内署，及外两门，系众绅士公捐重修。所费若干，缘无碑记，无可考。又乾隆三十六年，陈嘉谋铺考棚口辕门内外石庭，并筑一带水沟，由海宫亭注于百源川池。于三十七年，请邑令徐之宽示禁，着地保随时稽查，毋使附近居人店前屋内依旧积堆，池岸僧房，仍前壅塞。院试之时，各家毋设陡闸，以致水道不利。永远遵行。勒碑于东辕门之外，今在字纸亭边者是。
　　晋江县治　在府治西□。县置自唐开元间，署无可考。相传旧在州之子城东南。宋太平兴国七年，郡守钱熙始建今所。绍兴五年，令方丞增建。元延祐二年，主簿孟天祐修。明洪武初，改府治建卫。府官暂于县治视事。县门转西而出。知府常性易民居为县门，以临通衢。及府治成，知县韩居庸乃缮葺复故。成化六年，知县蒋浚重建。中为正堂。前为露台，为隶亭，为甬道，为戒石亭，为仪门。堂左为幕厅，右为土地祠。东西序为吏六房，后为穿堂，左右为架阁等库。仪门之西为县狱，外为旌善、申明二亭及延宾馆。成化十六年，知县吴云移二亭于仪门内。嘉靖间，知县汪宗之立题名碑于厅事。〔王慎中记〕晋江旧无题名。而有题名者，始于嘉靖二十一年，邑令贵溪汪侯宗之所为。始侯至县，属长吏久旷之余，岁又大饥，侯补助收救，抉剔湔涤，治功滋起，民用大和。乃命众吏，蒐猎前为令者二十九人，得其名氏，官里，伐石镵之，立诸治堂之左，以待来者，而以记属予。其言曰：自吾为此，常忧邑之繁钜而懼其不敏。问地于图，而田之以顷计者五千；问民于版，而男女之以万数者余三十；问士于学于塾，而弟子之以业名艺占者至于数千，可谓地大人众，而礼乐物秩，诛罚劝赏，禁戒教令，行于其间。则今之施为，非惟民之所由利害也，当世之治，亦将有攷焉。吾之为此，盖欲取其效见于事，爱在于民者以自勉，以与人同好而共其利也。故知其入，即欲求其事，以见其良法善政之所存。得其事，又欲识其人，以追其流风余思于不泯。故虽当官旷岁俭之际，勤于有事，而独不敢缓乎此。且使好古之士，为今之吏，用今之民，欲以得志于治，非变礼易乐，擅刑出赏，宜难以得志，又势之所不得行也。藉令处得行之势，而非渐之以驯久，延之以岁祀，犹不可冀于成。今制官以九载为任，而此二十九人者，在任之间，或陟或罢，辄以舍去，无有满制而任者。其变易之数如此，虽有聪明缰固之材，亦且因时便事，营民所急，以就当身之功，孰能操意悉力，措无穷之虑，以俟难必之时哉？有诚心如古之人，则遵法于今，而媲效于古，亦何所不可。龚黄朱召，汉所称循吏，其为政礼乐刑赏，岂必尽合乎古。正使古之为吏，亦何以加焉？在职之久近，非可以自断，要以尽吾诚心而止。苟其一日心在而不敢以不尽，此吾之志也。夫乐前人之善，而思与民同之；又不称其不善者，其意良善，所自为志。知用今以合古，尤非俗吏所及，是可书也。昔汉高、惠、文、景，继体遵业，循良之盛，始见于孝宣中兴之世。桐乡、零陵、成都、胶东，皆吴、蜀、莱、楚远绝之域，循吏乃在其境。今上加惠元元，申警吏治，方有意于励精之功，而晋江僻在粤徼，后之傅循吏者，宜有取于侯，于其时事甚相类。然传于文翁佚其字，王成佚其州邑，而此石之存，侯之传，其可以无佚矣。余既述侯之言，而复论之如此，使来者得考焉。国朝康熙五十四年知县王梦说修。〔林洪烈记〕邑宰为民父母，谊属一体。听政宣教，必有临涖之所。堂之宏伟壮丽，岂唯父母观瞻所系，盖通邑赤子精神命脉所倚赖也。吾邑县堂，明初时建。相沿已久，时葺时倾，迄于颓废几千年。来宰斯土者，理繁治剧无暇起而新之。康熙五十二年秋，山左王公以儒员卓异，躬膺命来抚晋邑，廉明勤慎。匝岁之间，政通人和。公余，遂慨然以重新堂宇为己任。罄捐俸钱，召工鸠材，无纤毫扰及闾阎。而吾邑之绅士好义者，出而相助。不及数月也，鸟革翚飞，黝垩丹漆，巍然焕然矣。复念衙署为退食之地，亦政事之所由出也。又解囊于宅之左治轩数椽，宅之后，葺楼数楹。昔柳子厚记零陵县云：君子必有高明之具，游息之物，使之清宁平彝，然后理达而事成。今者轩成楼起，优游涵泳，宜民之理，善俗之事，胥于此称“乐只君子，民之父母”，岂特夸壮丽之观，燕息之具哉？落成之日，士农工贾，咸相与额庆曰：而今而后，吾晋民得庇宇下也。而不知皆邑宰王公之力也。公字象岩，籍隶山东滕县。余不敏，特为勒之贞珉，以记其盛云。雍正间知县叶祖烈、王之琦复相继修葺。
　　县丞署　原在县治东。〔隆庆府志〕宋时有亭。绍兴五年，丞闾邱次将母在官，因旧亭新之，名燕寿。今移驻安海。明万历二十四年，建署于安平石井书院西，以督粮通判厅驻镇。〔黄汝良记〕安海距泉郡五十里而遥。其地北阻府会，南控漳潮，诸岛夷仅在襟带间。承平久而生聚繁，室家鳞次，阛阓栉比，昔村落而今奥区矣。嘉靖之季，倭讧突发，万室为墟。当事者料民醵赀筑为城堡，保聚捍御，民用稍宁。其后夷棼既熄，经久虑疎。城非公创，不领于职方；守无专官，罔虑于民社。于时堡之缙绅父老走控上官。台使者下其牍，或言置邑，或言设镇。邑侯顾公议曰：安海置邑，如海澄，诚便；然必割晋南同之界，纷更为难。又必设官，必建学，必多创公署，必措处舆台，一切廩禄经费，猝未易办。宜略倣云霄竹崎故事，建设分府。即以见在府倅一员筦之。无增官之扰，有保障之安。计无便此者。监司上其议，直指方公深韪之，为请于朝，给印章，文曰：驻镇安海，用示专守。保人闻命，驩欣鼓舞，输将恐后。乃始揆曰蠲吉，饬材庀工，即城之西北而建署焉。统以周垣，拱以重门，有堂有皇，有寝有房，宾馆廨舍，罔不毕备。盖不烦官帑一钱，而梁栋巍然矣。经始于别驾汪公、殷公，继之趋事益敏。起丙午某月，越戊申某月落成。殷公干旄，自郡来驻，乃属余记之。余因是有感于谋始之难也。自安海有城，何日不议守官？微方公坚决于上，顾公调停于下，百年之计，未有定也。前人议之数十载而不足，二公定之一旦而有余。夫岂不惟劳民伤财之为兢兢。要以利择其大，害权其细，目前之偷安，孰与百世之宁谧，斯不亦虑始之善物哉？方公名元彦，歙县人，丙戌进士。顾公名士琦，太仓人，戊戌进士，今为给事中。汪公名矩，富川人，由举人。殷公名光彦，歙县人，由官生。若效劳诸役，则碑阴具矣。按：此记系黄汝良撰。现碑犹存。旧志作苏琰，非。通判殷光彦立题名碑。〔黄凤翔记〕别驾之驻镇安平也，盖请自两台，仰奉俞旨，始于万历丙午云。安平滨海而城，屹然称吾郡巨镇。西有徽国朱文公祠，是先哲过化之地也。故其诗书絃诵，材贤文物，几与郡城埒。乃至帆海之艨艟，积著之阛阓，货贿丛集，生齿繁夥，他镇城莫敢跂而窥焉。曩嘉靖之季，岛夷内讧，躭躭梯棚者数矣。其士民率力捍御，霄烽昼柝，迄用无他虞。顷岁，更藩失守，海陬震动，当事者豫为衣侞戒，初宿以戎兵，已乃董以郡幕，皆于士民弗便。已又议建邑治，不果。乃请疏于朝，特葺公署。以郡别驾往临之时，郡方阙守。别驾汪公摄篆事，旋入觐阙下。当受事之日，遥为控制已耳。今别驾新安殷公故名卿胄，由比部郎来涖是郡。甫履任即驱车抵安平，周视其雉堞署宇，慨然兴怀曰：兹署之设奚为者？藉令高居郡邸，雍容讽议，举明旨而弁髦之，将为官守何？爰乃携图籍，挈案牍，即安平公署，昕夕与居。所为董民正俗，剖断争讼，钤束卒伍，皆如振裘揭领，游刃中綮，士民咸德而颂之。听政余暇，则捐俸召工砻石，勒题名牌于堂左，以待来者，而属记于不佞。盖唐元次山刺道州，作厅堂记。上下百余年间，所博询耆旧，追溯良牧，惟徐履道，于廙。诸以贪猥、惛弱、蒙讥贬者，不胜数也。而吕温谓其章善不党，指恶非诬，直举胸臆，足昭鉴戒。嗟乎！可畏哉！今夫闻誉则喜，闻毁则怒；见善若企，见不善若浼，非为名计也乎？古人有云，求士于三代之下，惟恐其不好名，顾有逃之而我随，有盖之而弥章，讵可以见见闻闻、巧匿剽取也？大都里语巷讥，犹之飘风过耳，传响须臾，即青史美刺，历世不泯。匪案籍繙阅，未易竟也。兹石也，勒在堂上，昭然众睹。吏曹走卒胥目击腹存之，相与指而评曰：某也良，某也不良。口耳邮传，月旦相续，它日有如元次山者，得熟数而称讥之。其可畏，乃甚于青史。志士不为悚然懼乎？是公所以勒记垂后之意也。国朝康熙甲子复界，以龟湖浦边巡检司带管。后移兴化同知为西仓同知，兼管石狮安海。于是仍旧地建署，为同知巡驻之所。雍正七年，乃以泉州通判驻镇安海，与西仓同知分管，相离三十里。乾隆四年，议设县治，不果。三十一年，移西仓同知于鹿港，又移安海通判于同安。始以晋江贴堂县丞，移驻石狮，带管安海。三十三年，议请复通判。三十五年，总督苏□□乃以石狮县丞移驻安海通判署。嘉庆二十四年县丞黄大杰重修。採柯希元《安平纪略》。
　　教谕署　在县治东。载学宫。
　　训导署　在县治东。载学宫。
　　典史署　在县治东。明洪武初，知县韩居庸创。隆庆府志旧有景福堂、冷然台、阅武亭、清风佐琴厅诸胜。
　　盐场大使厅　一在井尾，为■〈氵丙〉洲场；一在砛兜，为浔美场。
　　雒阳巡检司　旧为深沪司。在县东十六都深沪。　国朝康熙年间，改驻三十八都今所。赁住民房，未建衙署。
　　龟湖浦边巡检司　旧为乌浔司。在县东十六都乌浔。　国朝康熙年间，改驻八都今所。赁住民房，未建衙署。
　　鹧鸪巡检司　旧为祥芝司。在县东二十一都祥芝。国朝康熙年间，改驻三十六都今所。赁住民房，未建衙署。

　　武职署

　　陆路提督军门　本明泉州卫及察院诸行署地，在云山铺双门内正北。国朝顺治初，提督赵国祚，康熙间，提督杨捷、张翼云增建。其制作衙署诸胜，备极宏整。详郡志。郡志中以拱胜楼即北楼，误。详古迹。
　　中营参将署　在胜果铺大沟墘。守备署，在行春铺相公巷。旧分驻安溪徐州墟。雍正八年，改驻府城。
　　左营游击署　在胜果铺湖坝，今废。移在本厅街，与守备署相近。守备署，在胜果铺本厅街。即虎头山。
　　右营游击署　在清源铺上街陈衙口。又有驻署在永宁卫，乾隆七年建。守备署，在西北盛贤铺彩桥下。
　　前营游击署　在胜果铺广平仓左。守备署，在镇抚司街；有分驻署在惠安县。
　　后营游击署　在胜果铺东门沟墘。守备署，在胜果铺广平仓左。本标五营军器库，俱在各营守备署内。
　　提督军门及本标五营教场　一在府城东，一在府城南。即明泉州卫教场。又中营驻防安溪县，把总演武场在县治南。又右营驻扎晋江永宁卫，游击演武场在卫城西门外。又前营驻防惠安县，守备演武场在南门外。
　　城守营参将署　在曾井铺花棚下。都司署，在晋江县安海汛。国朝雍正七年总督高其倬以安海近海要区，奏请添设守备一员。十年，乃以城守营都司驻防安海汛。演武场在署前，辖安东围三汛。守备署，在奉圣铺西门城街。本营军器库，在守备署左。本营演武场，与提标同，又一在参将署后。又驻防晋江安海汛。都司演武场，在北门埔，驻防南安县。千总演武场，在南门外。

　　仓厫

　　泉州府仓四所。　一广平仓，七座二十一间，在府治东北胜果铺。　一广惠仓，五座二十六间，在府署东。　一广裕仓，四座二十四间，在府署西。　一承天仓，二座二间，在承天寺。其海防同知仓，在厦门港。安海通判常平仓，一座二间，在府治东北隅胜果铺广平仓内。已上俱详府志。今就晋江仓厫所贮谷石，备详于左。
　　晋江县常平仓　在县治东承天寺。计二十三座，二十九间。内贮官捐谷除发糶解价充饷外，存谷二百八十二石二斗五升。民捐谷二千二百一十四石九斗九升。旧捐监谷九千八百零一石四斗四升。新捐监谷除糶价充饷赈恤灾民拨补失水外，实存二万六千六百九十一石。台仓监谷三千六百石。江西谷除粜价充饷赈恤灾民外，实存三千石。粤省潮谷七千石。共额谷五万二千五百八十九石六斗八升。
　　社仓　貯官民所捐社谷共一万二千七百一十二石有奇，因未建仓厫，附于常平仓存贮。乾隆十八年，奉文分发各都，举报社长经司出借。本县四十七都及附城四隅，先后议建三十七社。原择于甆竈，古陵、赖坑、前埔、安海、山顶肖、下石箘、深沪、永宁、蚶江、龟湖、塘市、行墩、青阳、陈埭、涵口、溜石、下浯、都陂、潘湖、法石、竿头、东门、西门、南门、北门、乌州、琦树、笋江、岭前、吴宅、溪头、坝头、濠市、马甲、荫林等处，因未择地起盖，将谷暂贮社长家。每岁春借秋还，于民为便。

　　附旧署文职署

　　唐
　　六曹新都堂署　即司功、司户、司仓、司法、司兵、司田六参军厅也。在旧州治前左右。〔欧阳詹记〕贞元八年，刺史安定席公为邦之二祀，冬造六曹之都堂。公表微而虑远也。天子建六官纲纪，天下分刺史、六司，用经纬封中，犹天之有四时，而人之有四肢。一时不若，则岁罔成功；一肢不和，则体莫全用。公以六司之椽如股肱，思安之与身之安也。火流定中，将坏城郭，亲览廨宇，首视斯署。既隤而隘，非凝神揆务之所。日抚人民，不则有国。营立宫室，是亦为政。乃量羡府以度指斯宇而命。《易》又曰，处湫居卑，非智也；烦人蠹财，非仁也。吾欲全仁而就智，蒇事者志之有司。于是审基址，程广袤。山节藻棁僭也削而不取；土阶茅欄逼也，革而是捐。非约非丰，允执厥中。然后，计具材，量日力。山木则训之如市，人功则税之若时。物乐民愿，未旬而毕。飞梁三道而通负，连楣六接以都豁。阳轩遐引，阴室旁启。挹以重屏，翼以回廊。晻黔黔以秘邃，屹崇崇而宏敞。夏处其逵，则炎天以凉；冬居其隩，则凄风以温。足以宁肌静心，厘厥职者也。夫哲人有作，不惟利身，在利人；不惟利今，在利后。相斯堂者，公侯卿士，礼隔殊品，公不之降也。斯不亦利人，不惟利于身欤？坚壮固护，存延千祀，人不之逮也。斯不亦利后，不惟利于今欤？覩斯堂，见公之意。时某某为司功、司户、司仓、司法、司兵、司田，皆外庄内融，怀财抱忠，无回邪以涖下，有蹇谔以承上，当时之彦也。请列于记左，庶后之君子，观名访德，知夫是堂有人焉。建堂之明年记。
　　宋
　　贡院　在府治西，肃清门内。宋自乾道以前，皆试士于■〈半頁〉宫。五年，郡守王十朋始以部使者馆为贡院，命节度推官陈孔光成屋百二十六区。〔王十朋四月八日贡院上樑诗〕广厦初成万柱标，修樑巍跨玉虹腰。况逢此日生千佛，定引群仙上九霄。下笔蚕声纷战势，出林莺友竞迁乔。清源人物从今盛，孝子忠臣满圣朝。〔又诸公和诗复用前韻〕修樑欲举彩先标，声撼春雷鼓百腰。溪蛰蛟龙欣得雨，桐栖鸾凤合冲霄。清源水接南溟阔，紫帽山齐泰岳乔。学不负人宜自勉，前贤勋业著三朝。〔又〕梁脊连年姓误标，两州骚客瘦吟腰。月河月满燕贺厦，佛国佛生虹挂霄。多士颜欢歌杜老，一输香满赋张乔。此途不止为科第，名节崔巍看立朝。〔又贡院垂成，双莲呈瑞，因成鄙语勉士子诗〕大厦垂垂就，嘉莲得得开。双双载千佛，两两应三台。欢意重重合，香风比比来。人人宜自勉，举举有廷魁。〔又贡院图诗〕陈君少年登甲科，红莲首泛清源波。清源贡宇高嵯峨，同僚宣力陈君多。鞭扑不施成不日，首夏上樑秋半毕。一点灵台轮奂飞，十幅生绢画图出。苍苍嘉木森千株，新堤步步穿芙蕖。移下蟾宫古丹桂，飞来海上真蓬壶。他年君来作地主，记得亲曾视斤斧。雁过山中寄我书，要知多少新龙虎。〔又元宵贡院张灯会客知宗即席赋诗次韻〕欲送群英入帝乡，预烧灯烛趣仙装。银花初合万枝火，金榜已含千佛光。出海灵鳌驾蓬岛，逐人明月散天香。笙歌鼎沸吟篇出，元白于诗媿未昌。嘉泰间郡守倪思，嘉定间郡守真德秀、太常宋钧皆尝增建。〔真德秀贡院举梁诗〕万间贡宇旧巍巍，更辟新楹广旧规。岂为儒生决科计，要培宗社太平基。〔又〕云斤初运日逢甲，虹影乍横星值奎。天相斯文兆先见，不须佳谶指金鸡。〔又〕棘围曾辟大江东，唤起秦淮两蛰龙。况是此邦饶俊彦，何愁盛事不重重。〔又〕明年丹诏下枫宸，定有英材起海滨。勉取梁公旧衣鉢，从今人说两庚辰。〔又〕梁脊伊谁姓氏题，梅溪去后有苕溪。自惭拙守何为者，强策驽骀继駃騠。〔又〕忆昔文闱创造初，挥毫纪实有鸿枢。乃今盛观重辉赫，试问他邦有此无？〔又〕簪橐辉联三大老，节旄相映四贤侯。作成后进须先进，引领时流作胜流。〔又〕策足巍科亦漫然，当知致远识为先。丁宁莫负梅溪祝，名节岧峣共勉旃。〔又〕〔贡闱庆成诗〕维南有州古佛国，选佛场开自畴昔。谁欤经始梅溪翁，万桂森森皆手植。文风日盛贤材多，粉袍立鹄肩相摩。万间庇士岂不欲，环视奈无余地何。那知吉壤在咫尺，鬼神为呵天所惜。一朝幻出青瑶宫，山灵献卜龙避席。昔虞局促今恢舒，乘黄骋足腾康衢。闢新葺旧两辉映，美哉轮奂雄规抚。岁值金虬大魁出，賸喜庆成逢此日。来春甲子又一週，天相吾泉真可必。蝉联四坐皆豪英，一樽敬为诸君倾。浮云富贵靡定態，要看名节留芬馨。我今归作渔樵侣，清梦犹驰筍江浒。凤鸣侧耳听朝阳，把酒空山为起舞。中有从事堂、校文舍、万桂堂、〔王十朋诗〕佛国新开选佛场，蟾宫分桂十千章。邦人种德家家熟，仙籍题名叶叶香。地占清光一轮满，门传盛事五枝芳。东堂万万高攀手，莫负君恩有义方。〔又临行至贡院观桂诗〕窃禄清源媿不才，贡闱临去尚徘徊。青青万木移薪桂，尽是梅仙手为栽。光华坊、嘉宾亭、弥封誊录所、状元井，元至正十七年，改为清源站。明洪武九年，改为晋安驿。
　　州治　在双门前正北。明为泉州卫，今为提督署。宋时有忠献堂，以韩魏公琦生此得名。后易以清暑。守王十朋仍旧名。又有中和堂、安静堂、志善亭、宣化堂、戒石亭，及守蔡襄、王十朋、提督张云翼等诗。〔乾隆郡志〕已详。按〔乾隆郡志〕又云：复有北楼，即唐欧阳詹所记。又王十朋有修楼记及诗。又云北楼上有二山亭及云榭，皆误以今之拱胜楼为北楼也，非是。详见古迹。
　　通判厅　名督粮馆，在旧州治，西通判厅政所也。旧有清白堂：在厅事西。天圣初，向综为别驾，范文正公送以诗，综摘诗中二字名堂。又有康海堂，在厅事东，嘉定十一年，通判施诚一建。
　　添差通判厅　在谯楼门内东。以官不常置，废为隙地。宝庆初，李端明韶即肃清门外行衙为治事所。行衙乃旧兵马都监廨舍。
　　节度推官厅　在州治。西有纳凉轩，在厅事西，下瞰莲塘。〔王十朋诗〕有客游莲幕，开轩更傍莲。披襟风未赋，遞啸句先联。境净凉偏足，心清暑自蠲。快哉谁与共，广厦集群仙。淳祐中，林希逸重建，额曰“水木清华堂”，曰“桐城道院”，面刺桐一株，林希逸更名“敬义堂”。厅西书院三间，林希逸额曰“即心”。元推官徐居正重修。后改为总镇抚所。
　　观察推官厅　在州治仪门西。绍兴间陈俊卿重建，龚茂良修。嘉定十二年，李方子辟堂之东偏，额曰“好仁”。明为道署。
　　佥事判官厅　绍兴二十六年，因架阁库旧地改建。淳祐间，董元龙修。
　　录事参军厅　在州治西。嘉定十五年，郡守宋钧重建。厅之东偏有斋。
　　司理参军院　即清源驿。太平兴国中改为院。旧在子城内，后徙肃清门外。
　　司户参军厅　在州治侧。
　　司法参军厅　在州治仪门侧。
　　主簿廨　在县治西。隆庆府志：绍定间，赵时■〈礻因〉建。西厅额曰：“览辉”。今废。
　　尉厅　在仁风门外三里尉史居方建。规模闳伟，过于县廨。绍兴十一年，又废。旧址创景福堂，筑冷然台，中门及阅武亭对艺四松。冷然台及门之内外，皆插刺桐。复蒔五榕于廨后，以培山脉。淳祐间，王洧新创东厅，匾曰“清风佐琴”。
　　南外宗正司　在肃清门外，本都监廨舍地，改为行衙。建炎中，又改为司。内有惩劝所、自新斋、芙蓉堂及池，及天宝池、忠厚坊诸胜。景炎间，蒲寿庚畔，降元，尽杀宋宗室，司遂废。
　　睦宗院　旧在府西南袭魁坊。建炎中，南外宗正司徙泉，因建于此。中有元祐堂，淳祐六年，知宗希袞建。嘉泰三年，郡守倪思以其狭隘，别创于府治西北居贤坊，是谓新睦宗院。
　　宗学　在旧睦宗院东。绍兴初建。中有宣圣庙，置堂曰彰化。斋有三：曰宗强，曰信厚，曰立爱。嘉定十三年，更堂曰崇教；增斋一，曰怀德；更信厚曰升贤。斋有长谕，皆以宗姓。讲书教谕，则以庶姓。又有清源书院，在睦宗院内，知宗希袞所建。堂曰习说。斋四：曰浚明、严尊、忠恕、爱敬。明时，其地入清果、菩提二寺。
　　教授厅　东有■〈言昷〉知室，西有儒隐堂。堂之前有万卷楼，下瞰泮池。淳熙中，萧鹗建。今废。
　　都税务　在镇雅坊街东。熙宁八年建。税之目有七：曰门税、市税、舶货税、彩帛税、猪羊税、浮桥税、外务税。　一在石笋桥，一在南门外辛公亭，其后废为左翼军舡场。嘉定十年，守真德秀移建于浯浦天妃宫前。元移建他所，改名晋江务。今废。
　　市舶提举司　在府治南水仙门内，即旧市舶务址。有清芬亭，以傅伯成有“岁晚松篁期苦节，春风桃李自多情”之句，故名。元祐初置，后废。崇宁初复置。高宗时亦罢而复置。元季废置不一。明洪武间仍置，成化八年移福州。
　　元
　　总管府　即宋州治府。前有谯楼，知府偰玉立修。〔吴鉴记〕至八月，泉郡新修谯楼成，何以书大复古也？曷大尔而复诸古？弗改作也。先时省台言，守令多旷官，议选内外台宪历任廉能有声之臣涖其职。特命正议大夫高昌偰玉立、中顺大夫古襄孙大英来守泉州。夏五月，偰修侯至，举直黜回姦任革心，罢行适宜，风休雷奋，阖郡传猶神明。公退，顾谯楼瓦腐木朽，凛然其将压，喟然叹曰：是不可缓也。于是，郡人士好义者出己赀，佐公费，市财僦工，募以实直，农工不挠，而游伎食力之伦，利以仰给焉。六月，总管孙侯至，命属令晋江仙源纪庆翁，南安白榆等，分任厥事。用是栋楹樑栱之橐挠者，隆楣桷榱；题之摧毁者，功易甓。盖缮垣墉髹墁，雘绘华外而栗中，吏不典经画，工不待督。未及十旬，重簷周阿，岳立云飞，壮丽完好，悉复旧观。公合乐命酒，会僚属宾佐以落之。邦耆老士庶鼓舞嚣欢，谓公真仁人，出一言而兴百世利，乐其事之成，而已不与于其役也。请诗以歌之。
　　都转运盐分司　在肃清门外。即宋添差通判厅。延祐七年置。明因之。后废。
　　脱脱木孙衙　在府治西忠厚坊内。至元中建。以司议察非常。
　　石井镇巡检司　在府城南八都安海市。元时建。明洪武二十年，徙于同安之东坑。故址犹存。
  </div>
  <div class="pagination">
   <a href="晋江县志道光本_page19.html">
    上一页
   </a>
   <span>
    ...
   </span>
   <a href="晋江县志道光本_page15.html">
    15
   </a>
   <a href="晋江县志道光本_page16.html">
    16
   </a>
   <a href="晋江县志道光本_page17.html">
    17
   </a>
   <a href="晋江县志道光本_page18.html">
    18
   </a>
   <a href="晋江县志道光本_page19.html">
    19
   </a>
   <span class="current-page">
    20
   </span>
   <a href="晋江县志道光本_page21.html">
    21
   </a>
   <a href="晋江县志道光本_page22.html">
    22
   </a>
   <a href="晋江县志道光本_page23.html">
    23
   </a>
   <a href="晋江县志道光本_page24.html">
    24
   </a>
   <a href="晋江县志道光本_page25.html">
    25
   </a>
   <span>
    ...
   </span>
   <a href="晋江县志道光本_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
