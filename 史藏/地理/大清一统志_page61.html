<!DOCTYPE html>
<html>
 <head>
  <meta charset="utf-8"/>
  <title>
   大清一统志 - 第 61 页/共 202 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大清一统志 - 第 61 页/共 202 页
  </h1>
  <div class="content">
   钦定大清一统志卷一百十
&lt;史部,地理类,总志之属,大清一统志,朔平府图&gt;
&lt;史部,地理类,总志之属,大清一统志,朔平府图&gt;
&lt;史部,地理类,总志之属,大清一统志,朔平府表&gt;
&lt;史部,地理类,总志之属,大清一统志,朔平府表&gt;
　　钦定四库全书
　　钦定大清一统志卷一百十一
　　朔平府【在山西省北六百七十里东西距二百三十五里南北距三百十五里东至大同府大同县界一百六十五里西至边墙七十里南至宁武府宁武县界二百九十五里北至边墙二十里东南至大同府山隂县界二百七十里西南至宁武府偏闗县界一百四十里东北至边墙二十里西北至边墙三十里自府至京师九百六十里】
　　分野天文昴毕分野大梁之次
　　建置沿革禹贡冀州之域周并州地战国属赵秦为雁门郡地汉置朔方郡地介雁门云中定襄之间后汉建武二十七年改为定襄郡灵帝末废建安中置新兴郡魏晋因之后魏天平二年置善无郡北齐省隋为马邑郡地唐以后为朔州地辽置顺义军金属西京路元属大同路明洪武二十四年置定边卫后裁永乐七年设大同右卫正统间以玉林卫并入名右玉林卫
　　本朝初改右玉卫雍正三年置朔平府隶山西省领州一县四
　　右玉县【附郭东西距一百三十里南北距一百七十里东至左云县界六十五里西至平鲁县界六十五里南至朔州界一百五十里北至杀虎口边墙二十里东南至大同府怀仁县界一百六十里西南至平鲁县界九十五里东北至边墙二十里西北至边墙十二里汉为桢陵县东南境属云中郡后汉为定襄郡治建安末郡县俱废后魏置善无县兼置善无郡北齐省隋唐以后为朔州地元为丰净二州南境明洪武中置定边卫于此永乐七年改置大同右卫正统十四年改名右玉林卫　本朝初名右玉卫雍正三年升为县为朔平府治】左云县【在府东南七十五里东西距一百十里南北距一百十里东至大同府大同县界九十五里西至右玉县界十五里南至大同府懐仁县界七十里北至边墙四十里东南至懐仁县界五十里西南至平鲁县界五十里东北至边墙九十里西北至右玉县界四十里汉为陶林县南境属云中郡后汉末废后魏为善无县东北境属善无郡北齐省唐会昌中置宣徳县辽为昭胜军金改名宣宁元隶大同路明洪武二十五年设镇朔卫后裁永乐七年改设大同左卫正统十四年移云川卫倂入名左云川卫　本朝初名左云卫雍正三年升为县属朔平府】平鲁县【在府西南一百十五里东西距六十里南北距一百里东至右玉县界三十里西至边墙三十里南至朔州界七十里北至右玉县界三十里东南至朔州界三十里西南至宁武府偏闗县界四十里东北至左云县界二十里西北至边墙五十里汉为武川县地属雁门郡后汉属定襄郡建安末省后魏为武川镇地隋唐以后为武川北境金宁】
　　【逺县地明正统年间置平鲁卫于大同城内嘉靖中移此　本朝初因之雍正三年升为县属朔平府】朔州【在府南二百四十里东西距八十五里南北距一百九十里东至马邑县界二十五里西至寜武府神池县界六十里南至寜武府寜武县界六十里北至右玉县界一百三十里东南至代州界八十里西南至神池县界九十里东北至马邑县界七十里西北至宁武府偏闗县界一百三十里战国时赵地秦置马邑县汉属雁门郡后汉末废建安中复置属新兴郡晋仍属雁门郡永嘉五年地入于代后魏孝昌后侨置朔州及大安广宁二郡北齐置北朔州及广安郡又置招逺县为郡治隋开皇初郡废置总管府大业初州府俱废改县曰善阳置代郡寻改为马邑郡唐武徳四年复曰朔州天保元年复曰马邑郡乾元初仍为朔州属河东道天祐末改置振武军于此五代晋天福初割入辽升为顺义军节度属西京道宋宣和五年复归于宋改曰朔寜府属云中路寻入于金仍为朔州属西京路元属大同路明初省州治鄯阳县入州属大同府　本朝初因之雍正三年改属朔平府】马邑县【在府东南二百四十里东西距六十里南北距二百二十里东至大同府山隂县界四十里西主朔州界二十里南至代州界四十里北至左云县界一百八十里东南至代州界六十里西南至朔川界三十里东北至大同府懐仁县界一百四十里西北至朔州界二十五里汉马邑县地隋善阳县地唐贞观中置大同军开元五年于军城置马邑县属朔州建中中尝为州治旋复属朔州五代梁唐因之晋天福初入于辽金贞祐二年升为固州元复为马邑县仍属朔州明属大同府　本朝初因之雍正三年改属朔平府】
　　形势东接恒山西距黄河雁门﨑其前桑干绕其后【旧志】
　　风俗节用勤农士务淳实【旧志】
　　城池朔平府城【周九里有竒门四池广三丈明洪武中土筑　本朝康熙中増修雍正七年重修】左云县城【周十里有竒门三有池明洪武中土筑正统间甃甎　本朝増修乾隆三十二年重修】平鲁县城【周六里有竒门三濠广二丈明成化中土筑万厯中甃石本朝乾隆三十二年修】朔州城【周七里门四池广十二丈元至正末因旧址土筑明洪武】
　　【中甃甎　本朝顺治中修乾隆十二年重修】马邑县城【周四里门二唐开元中土筑明隆庆万厯甃甎　本朝康熙中屡修乾隆十二年重修】
　　学校朔平府学【在府城东门内本卫学明嘉靖中建　本朝重修入学十五名】右玉县学【在县城内鼔楼东本卫学明成化初建在鼓楼西万厯中徙今所　本朝康熙中修入学十五名】左云县学【在县城内鼔楼西本卫学明成化中建在南城万厯中徙今所　本朝重修入学八名】平鲁县学【在县治东本卫学明嘉靖中建　本朝雍正二年修入学八名】朔州学【在州治西北明洪武中建　本朝顺治中重修入学十五名】马邑县
　　学【在县治西元至元中建　本朝康熙中修入学八名】华林书院【在府城内东南隅又寳鳯书院在左云县城内俱　本朝乾隆二十七年建朔州书院在朔州城内北街乾隆二十】
　　【四年建州县并设有义学社学】
　　户口【原额人丁二万二千一十六卫所归并屯丁一万一千九百七十五经制军一百七十七滋生人丁一千七百七十四】
　　田赋【田地一万五千九百八十顷七毫零额徴银二万八千七百七十九两二钱一厘零粮八千八石六斗二升九合零谷九十五石五斗八合零屯田一万六千二百六十二顷四十二畆二分三厘零额徴粮六千九百四十六石一斗八升三合零草一万六千五百六十一东零银八千四百九十三两七钱二分九厘零开垦地四十畆五厘征银五钱七分二厘各地堡地四百八十五顷九畆九厘零征租银三十八两一分四厘零谷七百五十八石二斗九升六合零南粮地五百六十九顷七十三畆征谷一千一百三十二石八斗二升操赏地九百八十顷六十五畆七分五厘零征银五百五十二两三钱二分九厘零牛坝地二十五顷八十三畆徴银十八两六钱四分营田地九百五十六顷四十一畆六分一厘零征谷一千八百六十二石九斗一升九合零】
　　山川玉林山【在右玉县西二十里】东团山【在右玉县西三十里】圣山【在右玉县西三十里】大青山【在右玉县西五十里】黄土山【在右玉县南五十里】杨铁山【在右玉县西南二十里】边家山【在右玉县西南二十一里】黄家山【在右玉县西北十里】平桓山【在右玉县西北三十五里】雕岭山【在左云县东六十里】龙王堂山【在左云县西三十里】焦山【在左云县东南六十里顶有石塔】小青山【在平鲁县】
　　【西三十里】了角山【在平鲁县西四十五里南接乃河堡界】吴二山【在平鲁县北威逺城西十五里】大南山【在平鲁县北威逺城南三十里又小南山在威逺城西三十里】尖山【在平鲁县北威逺城西四十里五代史唐庄宗纪同光三年九月射鴈于尖山】红山【在平鲁县北五十里土石皆红】吕公山【在平鲁县西北四十里】磨儿山【在平鲁县西北五十里山形险峻周环如磨古用武之地昔单于把秃王与汉兵转战数日于此今建庙傍有碧峯古洞幽邃人莫敢入】西平山【在平鲁县西北五十里西去大水口堡一里】元姬山【在朔州北三十里乐史太平寰宇记后魏道武侍人姓李善讴死葬此山】宝峯山【在朔州北四十里】玉屏山【在朔州北六十里】弹子山【在朔州北八十里】句注山【在朔州东南接代州界李吉甫元和郡县志在鄯阳县东八十里】神武尖山【在朔州东南六十里即武州山之别峯】翠屏山【在朔州西南七十里一名西山晋太元十二年慕容垂击刘显显犇马邑西山即此山东连石碣谷北接马骏山西至陀罗台南通宁武府盘踞二百余里州志山有石洞洞有石佛盛夏翠色曜目寒气逼人隂崖有积雪】蒋山【在朔州西南八十里】苗家山【在朔州东北三十里石径﨑仄仅通人行】契呉山【在朔州东北五十里东与马邑县洪涛山相接】黒垜山【在朔州西北二十里髙三百余丈特出羣山之表】三塔嵬山【在朔州西北二十五里周五十里山半有泉旱祷輙应】另山【在朔州西北六十里】马头山【在马邑县南二十五里山形似马】紫金山【在马邑县南五十里周三十八里形势险峻】笔架山【在马邑县南五十里】雷山【在马邑县西北十里】洪涛山【在马邑县西北十里桑干水出马县志山有七泉涌出俗名洪涛泉】盘石岭【在石玉县东四十里】忙牛岭【在右玉县西二十里】长安岭【在右玉县北二十五里】红土岭【在右玉县东南十五里】焦家岭【在左云县西北三十里】石香炉岭【在平鲁县北威逺城西十里髙二十四丈】达速岭【在平鲁县西北北史齐文宣纪天保五年十一月巡逹速岭亲览山川险要起长城】双化岭【在朔州西三十里有石道东西盘踞一百余里岭下有古寺又门家岭亦在州西三十里】西华岭【在朔州西五十里盛暑尚寒又鞍子岭在州西六十里形如马鞍】太和岭【在马邑县东南六十里金史地理志鄯阳县有太和岭考元史成宗纪大徳四年幸上都置西京太和岭屯田旧志明初及徳克大同巡太和岭西北至宣徳府嘉靖十九年吉农由白泉口至寜武闗大和岭吉农旧作吉囊今改】松子岭【在马邑县西南通鉴唐武徳六年突厥攻马邑总管刘世让至松子岭不敢进还保崞城】滴水崖【在平鲁县东北威逺城东南十里髙九十六丈】陈家峪【在朔州南宋史潘美雍熙三年美拔寰朔云应等州内徒其民辽兵奄至战于陈家峪口】小峪【在朔州西三十里秋冬常暖草木不变】洪濠峪【在马邑县东北十里】兔毛河【在右玉县西源出平鲁县南绕流府城西分为二一防南河东流迳云阳堡东五十五里入左云县西北一北流迳杀虎堡出口外西流八乌兰穆楞河古名中陵川水郦道元水经注中陵川水出中陵县东南山下北俗谓之大浴山东北流迳中】
　　【陵县故城东北乂西北合贷敢山水又西北流迳善无县故城西又西北防吐文水又北分为二水一水东北流谓之沃水一水西北合诰升河又西南合树頽水乌兰穆楞河旧作乌蓝木楞河今改】南大河【在右玉县南二十里源出平鲁县南东北流入右玉县南界东南流合兔毛河入左云县界又有南小河在县南闗流入南大河】王石匠河【在右玉县西南四十里】萧官人河【在右玉县西南二十里】家河【在左云县北源出县西南东北流径城北又东流大同府懐仁县界为十里河即古武周川水经注武周川水二源翼导俱发一山东北流合成一川北流迳　武周川县故城西】汤旗河【在平鲁县西北三十里一名汤溪】沧头河【在平鲁县北威逺城南又有姚赵二河在县北三十里俱流入沧头河　按右玉县之兔毛河南大河俱发源沧头河滙流入黄】黄水河【源出朔州东南东北流迳马邑县又东北流入大同府山隂县界即古治水一名湿水一名灅水汉书地理志雁门郡隂馆县累头山治水所出东至泉州入海过郡六行千一百里水经注湿水出于累头山泉发于山侧防坡厯涧东北流出山迳隂馆县故城西又东北流左会桑干水胡三省通鉴注治水出累头山当时亦有累水之名郦道元所谓湿水即灅水也金史地理志马邑县有灅水按治水乃湿水溹涫水乃桑干水二水各出而合流或以治水即桑干误】灰河【在朔州西南自宁武府寜武县北流入又北至马邑县南入桑干河即古马邑川水经注马邑川水出马邑西俗谓之磨川东迳马邑故城南东流入桑干水】沙楞河【在朔州东南三十里朝夕有潮水流迳贾家庄引水灌田东入灰河】七里河【在朔】
　　【州北七里源出马邑县之洪涛山流经酸刺村东南入灰河】屽河【在朔州北十里源出州西北石槽村平地涌泉成池东流迳城北东南入灰河】腊河【在朔州北二十里洪涛山之阳南流合屽河注灰河道鉴唐武徳六年苑君璋寇马邑李髙千御之战于腊河谷破之】泥河【在朔州北东流至马邑县界入桑干河】鄯河【在朔州东东流入马邑县界入桑干河】桑干河【源出马邑县西北流迳县南又东入大同府山隂县界水经注隂馆县西北上下洪源七轮谓之桑干泉即溹涫水耆老云其水潜承太原汾阳县北燕京山之天池自源东南流入会马邑川又东南流水南有故城北临河又东南右合湿水元和志桑干河在马邑县东三十里寰宇记源出马邑县北山下旧志桑干水自静乐县天池伏流至洪涛山下滙为七源曰上源曰玉泉曰三泉曰司马洪涛曰金龙池曰小卢曰小蒲合为一流是为桑干河之源】弥泽【在朔州西南魏书太祖纪登国二年帝亲征刘显于马邑南追至弥泽大破之】金龙池【在马邑县西北十里明统志在洪涛山下其水潮深莫测唐初有一马从池中出朝则奔腾郊坡夜则复投水中尉迟敬徳收之遂以金龙名池】三泉【在朔州东南六十里有泉三所深不可测合流而东北为黄水河入马邑县界】南泉【在朔州南五里】杨泉【在朔州西南九十里寰宇记冀州图云后魏太和中文明皇太后幸杨泉钓得鲤鱼一双皆长三尺以黄金为锁穿腮放池内鱼皆长五尺其一浮为五色虹而去一在池至孝昌元年六月行台元渊北伐顿此决池取鱼鳞甲非常渊杀之得金二觔八两渊来年为葛荣所杀】泥河泉【在朔州西五里其水东流滙为西湖南入灰河】小蒲泉【在马邑县西北五里泉水涧深源出不竭蒲苇茂盛又黄道泉在县西北八里即司马泊也其深莫】
　　【测】东井【在朔州东南又南井在州南门外西井在西门内御井在北门内余井皆味苦澁独四井水味清甘居人取汲】
　　古迹善无废城【在右玉县南汉置县为雁门郡治后汉为定襄郡治灵帝末废后魏复置魏书太祖皇始元年大搜于定襄之虎山因东幸善无北陂太宗永兴五年南巡次定襄大洛城东逾七岭山田于无川地形志天平二年曽于县置善无郡旧志北齐时郡县俱废】武州废城【在左云县南汉置武州县晋省后魏复置曰武州隋省通鉴唐武徳七年突厥寇代州之武州城胡三省注武州县汉属雁门郡后魏属代郡隋废入朔州云内县　按今代州又有武州城葢后魏所置之武州非武周县】马邑故城【今朔州治秦筑晋太康地记秦建此城輙崩不成有马周旋反覆父老异之因依以筑城遂名马邑汉置马邑县属雁门郡髙祖六年匈奴围韩王信于马邑信降匈奴武帝时使马邑人聂翁壹与匈奴交易阳诱单于单于以十万骑入武州塞汉伏兵三十余万马邑傍尉史知汉谋具告单于单于乃引兵还后汉永和五年中郎将张躭等败南匈奴于马邑昔永嘉五年刘琨以马邑等五县地与拓跋猗卢遂入于魏水经注马邑川水东迳马邑县故城南葢汉旧县也后魏孝昌后侨置朔州于此领大安广宁等郡北齐置招逺县为北朔州及广安郡治隋大业初改曰善阳县为马邑郡治唐曰鄯阳县元和志鄯阳县本汉马邑县旧志明初始省鄯阳县入州今州城外西北隅有占城即古马邑城】寰州废城【在马邑县西南五代】
　　【史□方考寰州唐明宗置通鉴注后唐明宗天成元年以兴唐军置寰州领寰清一县属应州彰国节度辽史地理志寰州统和中为宋将潘美所破废入应州又圣宗纪统和四年三月寰州刺史赵彦章以城叛附于宋六月耶律色钦奏复寰州秋七月耶律色钦入寰州县志故城在县城西闗灰河南岸耶律色钦旧志耶律斜轸今改】中陵废县【在平鲁县北汉置属雁门郡后汉属定襄郡建安末省水经注中陵县故城俗谓之北右突城闗骃曰善无县南七十五里有中陵县】隂馆废县【在朔州东南汉书地理志雁门郡隂馆县本楼烦乡景帝后三年置县后汉自善无县移雁门郡来治后废魏书地形志原平县有隂馆城水经注湿水迳隂馆县故城西寰宇记隂馆城今名下馆城旧志在朔州东南八十里】长宁废县【在朔州界北齐置县隋书地理志马邑郡领开阳县旧曰长宁开皇十九年改曰开阳唐曰常寜旧唐书地理志武徳四年朔州兼领常宁县其年省入善阳县】定边废卫【在右玉县西明洪武二十六年置正统十四年改置大同右卫十四年又移玉林卫于此　本朝顺治七年因改曰右玉卫雍正三年置右玉县旧志右卫分边三十二里有黒嘴子口孤□西北实为要冲】镇朔废卫【今左云县治明洪武二十六年置永乐七年改置大同左卫正统十四年又移云川卫于此　本朝顺治七年因改曰左云卫雍正三年置左云县旧志左卫旧分边十四里有奇有黑龙王墩水泉儿墩为最冲边外威寕海子寇巢也嘉靖三十七年设备兵使者于此分堡十四分边一百二十四里东起宁卤西至鐡山堡为大同中路】长城【东接大同府北境亘左云右玉平鲁三县北西沿黄河接寜武府偏闗县界北史齐文宣帝纪天保七年自西河总秦戍筑长城东至于海八年乂于长城内筑重城自库洛拔东至乌纥戍凡四百余里隋书髙祖纪开皇六年修筑长城葢因齐之旧崔豹古今注秦汉所筑长城土色皆紫故曰紫塞辽史地理志天徳军有秦长城唐长城旧志明成化二十一年总督余子后筑长城起大同中路至偏头闗界六百里嘉靖二十五年筑长城三百余里二十六年筑长城自丫角山以东至阳和靖橹堡旧长城悉増修】新城【在朔州西南史记秦本纪庄襄王三年防鳌攻赵新城萧徳言括地志新城一名小平城在善阳西南四十七里杜佑通典齐置朔州于故郡西南新城一名新平城后移马邑寰宇记北齐天保六年于今州南四十七里新城置朔州八年徙马邑即今新城】镇威城【在朔州西南采置戍于此与辽分界处】梁郡城【在朔州西北寰宇记冀州图云梁郡城在鄯阳县北二十里即朱荣所居秀容州东北接恒州南接肆州西限大河北接朔州】大同军城【即今马邑县治唐书地理志大同军本大武军调露二年曰神武军天授二年曰平狄军大足元年复更名元和志开元五年分鄯阳县于川东三十里大同军城内置马邑县通鉴注大同军去太原八百余里开元五年置大同军以戍边在代州北】钓台【在朔州东七里州志河中有洲若台洪涛巨浪不能没】橹台【在马邑县城内西北隅相李靖筑以观星】古峯台【在马邑县庄头村台髙四丈中空可藏百人】尉迟敬徳故宅【在朔州南石碣峪村遗址尚存】崔斌故宅【在马邑县司马泊门前石狮尚存】故战【在马邑县南五十里相宋杨延昭屯兵处】
　　闗隘下闗【在马邑县东南三十五里与代州接界府志在鳫门闗下因名】杀虎口【在右玉县北二十里西至边墙三里北至边墙一里明嘉靖中筑杀虎堡城周二里今有巡司相近又有杀虎新堡亦周二里明万厯中筑旧志杀虎堡分边二十里有奇】髙山城【在左云县东南六十里明洪武初设髙山卫在大同府西八十里宣徳初调附阳和城内天顺中又改置于此嘉靖十四年筑堡城周四里有竒　本朝顺治中废卫为堡属助马路雍正八年设巡司】助马路【在左云县东北西至边墙二里北至边墙八里明嘉靖中筑堡城周二里有竒移应州防将驻此设大同北西路今曰助马路设巡司边防考助马路辖堡九分边自北东路之拒墙堡至中路之破虎堡长七十七里是为大同北西路旧志助马堡分边二十里零】井坪城【在平鲁县南六十里】
　　【东至马邑县界十里北至朔州治六十里明成化二十一年建井坪守御所筑城周五里分辖井坪以下十城堡边墙东起西路界西至丫角山长三十一里零内屏雁代东障朔应为西路之险万厯四年移朔州防将驻此　本朝仍曰井坪城旧设巡司今裁】威逺城【在平鲁县北六十里东至左云县界三十里北至右玉县治五十里明正统三年置卫筑城周四里五步髙三丈五尺门四俱有月城濠深一丈八尺嘉靖三十九年分设威逺路辖城堡五分边三十九里有竒东抵右卫西直平鲁道隔越冈阜﨑岖　本朝顺治十年废为威逺城】大狼水寨【在朔州西宋史折惟昌惟昌自火山军入迎界破大狼水寨】杨六郎寨【在马邑县南五十里厐门闗北口东山上其西五里为佳吉砦在太和岭北口西山上】兔毛河口【在右玉县西北二十里最为要冲又西三十里有小隘口】破虎堡【在右玉县东五十里东至边墙二里北至边墙三百步明嘉靖二十三年筑周二里旧志破虎堡分边十四里有竒内平梁镇静二处极冲】红土堡【在右玉县东一十五里又黄土堡在县东二十五里俱明嘉靖三十七年筑俱周一里有竒】牛心堡【在右玉县东南四十里明嘉靖三十七年筑周一百四十丈当右玉左云二县之中北有黒龙王等山重冈叠嶂形势险要】新城堡【在右玉县南二十五里周一百一十丈又大栁堡在县南三十里周一百九十六丈俱有濠】铁山堡【在右玉县西南七十里明嘉靖三十八年筑周一里有竒分边十里有竒】马营河堡【在右玉县西北十余里明万厯初筑周不及一里分边五里有竒内小水口最冲】残狐堡【在右玉县北三十里明嘉靖二十三年筑周一里有竒分边十五里零又马堡在残狐堡东明嘉靖二十五年筑周一里有竒分边十里零】破鲁堡【在左云县东六十里明嘉靖二十二年筑周三里有竒属助马路又威鲁堡在县东北东至边墙三里北至边墙二里明嘉靖二十一年筑周二里有奇属助马路】三屯堡【在左云县北明隆庆三年筑周不及一里分边一里有竒堡虽临边而山险足恃实左云之屏障】宁鲁堡【在左云县北三十里明嘉靖二十一年筑周二里有竒有重城属大同西路　本朝属助马路旧志宁鲁堡分边十一里零】拒门堡【在左云县东北助马路东十余里明嘉靖二十四年筑周一里冇竒分边十五里零又保安堡在助马路西十余里亦明嘉靖二十四年筑周一里有竒分边十四里零又减鲁堡在助马路西二十余里明嘉靖二十二年筑周二里有竒分边四里零人云冈堡在助马路南四十里有新旧二堡嘉靖中以旧堡地形卑下筑新堡于北崖仍存旧堡以便行旅各周一里有竒东通镇城为云西孔道又云西堡在助马路西南五十里明嘉靖三十七年筑周一里有竒】拒墙堡【在左云县东北西至边墙三里北至边墙一里明嘉靖二十四年筑周一里有竒属大同北西路　本朝属助马路旧志拒墙堡分边十二里零】阻虎堡【在平鲁县西三十里西至边墙六里明嘉靖二十三年筑周一里有竒旧志阻虎堡分边八里有竒】败虎堡【在平鲁县西北三十里西至边墙五里明嘉靖二十三年筑周一里有竒旧志败虎堡分边八里有竒】大水口堡【在平鲁县西北四十里西至边墙二里明嘉靖中筑周一里有竒】云石堡【在平鲁县北少西七十里西至边墙二里明万厯十年改筑周一里有竒冇重城旧忠云石堡分边十四里有竒】威平堡【在平鲁县北威逺城西三十里明嘉靖四十五年筑周一里有竒后又筑土堡一座与此相接堡稍近腹里介威逺平鲁之间又威虎堡在威逺城西北六十里明嘉靖二十三年筑周一里有竒相近有净水瓶堡明宣徳中筑周一里有竒】祁家河堡【在平鲁县东北威逺城东南五十里明嘉靖四十一年筑周二里西藩威逺东蔽左云为往来接应处】东邵庄堡【在朔州东二十五里接马邑县界乂贾家庄堡安子村堡皆在州东】小代堡【在朔州东南又东南有王东庄堡】臭沟村堡【在朔州西南五十里又马圈头堡在朔州西北其东北有泉武营堡】平番镇堡【在朔州北六十里明永乐二年筑周不及　一里又州东北有北邵庄堡】乃河堡【在朔州西北东至平】
　　【鲁县井坪城四十里明嘉靖四十五年筑周一里有竒又将军会堡亦在州西北东南至井坪城五十里旧名白草坪明万厯九年筑土城二十四年改筑周一里有竒分边十七里零】暖防堡【在朔州西北七十里明永乐二年筑周不及一里又九姑村堡在州西北九十里周一里有竒又西骆驼堡在州西北一百里周不及一里】罗家疃堡【在马邑县东二十五里又吉家庄堡在县北沙家疃堡在县东北二十五里】城东驿【在朔州东门外】广武驿【在马邑县西门外】
　　津梁万泉河桥【在右玉县北二十里毛河上长五丈首尾各建甎楼明万厯间重修】三边桥【在右玉县杀虎堡南五里本朝顺治间建康熙中修】利涉桥【在朔州县七里河上】恢河桥【在马邑县东南四十里　本朝康熙中建】永济桥【在马邑县西桑干河上　本朝康熙中建】
　　陵墓唐丰王墓【在朔州西北二十里黑垜山通考云唐昭宗第三子名祁天祐元年封墓前有石砌神道周围有濠堑遗迹】明孝子吴顺墓【在朔州东八里】
　　祠庙桑干河神庙【在马邑县西北十里洪涛山下金天防间建】苏武庙【在右玉县北四十里曹学佺名胜志旧大同石卫城北有苏武庙子卿奉使匈奴时过此后人立祠祀之】鄂国公庙【在马邑县西北金龙池之南祀唐尉迟敬徳】
　　寺观显明寺【在右玉县南三十里大南山元魏成化间修正徳二十一年增修】崇福寺【在朔州东门内州志唐髙宗麟徳二年为太师府辽统和间以其地为僧居金天徳二年赐名崇福寺】宝峰寺【在朔州西北四十里寳峯山通志明嘉靖间山现石佛二一耄一稚神工俱足其光如玉其响如金因建寺】龙泉寺【在马邑县西北十里司马泊金龙池之西北山西通志一名水围寺旧匾水月如来四围皆水中构兰若曲榭回廊雅号胜地今废】栖云寺【在马邑县南四十里寺头村元建】玉虚宫【在左云县城内通志一名鼎榆宫宫内有古榆根无縁着生大铁炉上根下火常不絶四时青翠谓之火鼎神榆】玉泉观【在马邑县西北十里元建】
　　名宦汉孟舒【髙祖时为云中郡守时匈奴冒顿新服北夷来为边寇孟舒知士卒罢敝不忍出言士卒临城死敌如子为父十余年免官孝文帝初立田叔称为长者召为云中郡守】魏尚【槐里人文帝时为云中守军市租尽以给士卒出私养钱五百贯杀牛响军匈奴逺道不近云中之塞虏尝入寇尚帅车骑击之所杀甚众】李广【陇西成纪人以骁骑都尉厯上谷云中雁门等七郡太守屡将兵攻匈奴俱能得士卒死力遇大敌持重不惊意气自如威震匈奴号为飞将军】郅都【河东大阳人景帝时为雁门太守匈奴素闻郅都节举边为引兵去竟都死不近雁门匈奴至为偶人象都令骑驰射莫能中其见惮如此】班伯【长安人河平中定襄大姓石李羣辈报怨杀追捕吏伯请愿试守期月拜定襄太守伯至请问耆老父祖故人有旧恩者迎延满堂为治供具执子孙礼郡中益弛诸所宾礼皆名豪懐恩醉酒共谏伯宜颇摄録盗贼具言本谋亡匿处伯曰是所望于父师矣乃召属县长吏选精进掾史分部收捕及他伏旬日尽得郡中震栗咸称神明】防范【京兆杜陵人显宗时为云中太守会匈奴大入寨范拒之兵不敌日慕令军士各交缚两炬三头爇火敌遥望大驾待旦将退范乃令军中蓐食晨往赴之斩首数百级自相辚借死者千余人由此不敢复向云中】杨穆【建光初为云中郡功曹时辽西鲜卑头人其至鞬畔云中太守成严击之兵败穆以身捍严与俱战殁】李膺【颍川襄城人永夀二年鲜卑冦云中徴为度辽将军膺到边皆望风惧服先所掠男女悉送还塞下声振逺城】南北朝魏来大干【代人太武时以卢陵公镇云中兼统白道军事数有战功悉北境险要诏使巡抚六镇经略得宜】司马楚之【河内温人太武时为云中镇大将朔州刺史在边二十余年以清俭着闻】源懐【西平洛阳人宣武初为使持节巡行北边六镇恒燕朔三州衔命抚导存恤有方懐朔镇将元尼须兴懐有旧贪秽狼藉置酒请懐乞相寛贷懐曰今日之集源懐兴故人饮酒之坐明日公庭始为使人检镇将罪状之处既而表劾尼须时百姓积年枉带一朝见申者日百数所上事宜便于边者三十余条皆见嘉纳】娄宝【代人明帝时朔州刺史时边事屡兴人多流散寳安集之残壊旧宅皆命葺构人归继路嵗考为天下最】北齐髙叡【赵郡王琛子天保八年除都督北朔州刺史抚新迁置烽戍防御有法大为兵民所安无水处祷而掘井泉源涌出号赵郡王泉】隋源雄【懐之孙开泉初迁朔州总管突厥来攻雄輙捕斩之为北夷所惮】贺娄子干【本代人后居闗右开皇初拜云州刺史甚为敌所惮后拜云州总管】李充【陇西成纪人开皇中拜朔州总管甚有威名为敌所惮】郭衍【本太原介休人后居闗中开皇中朔州总管部有恒安镇北接畨境常劳转运衍选沃饶地置屯田嵗赢万余石民免转输之劳】吐万绪【代郡鲜卑人开皇中突厥冦边以绪有威畧徙朔州总管甚为北狄所惮】杜彦【本云中人徙家于幽开皇中云州总管贺娄子干卒上曰榆林重镇安得子干軰乎后数日曰莫过杜彦于是拜云州总管突厥来冦彦輙擒斩之北夷畏惮不敢至塞】裴肃【河东闻喜人开皇中迁朔州总管长史有能名】宇文防【河南洛阳人开皇末朔州总管有能名】王仁恭【天水上邽人大业初领马邑太守其年始毕可汗率数万骑攻马邑复令二特勒将兵南过时郡兵不满三千仁恭简精锐逆击破之二特勒众亦溃仁恭乘之获数千级并斩二特勒】唐李靖【京兆三原人隋大业术为马邑丞贞观中突厥部种离畔以靖为定襄道行军总管率劲骑三千由马邑趋恶阳岭袭破之颉利可汗遣使谢罪请举国内附以靖为定襄道总管往迎之靖乘机复袭破之颉利亡去】张俭【京兆新丰人髙祖起兵以俭为朔州刺史时颉利可汗方疆每有求取所遣书輙称诏敕遣吏奉承不敢却俭独拒不受教民营田嵗收谷数十万斛虽霜旱劝百姓相赈赡免饥殍州以完安李靖既平突厥有思结部者穷归于俭俭受而安辑之其在碛北者亲戚私相过省俭不禁示羁縻而已俭徙胜州后将不察遽奏思结叛朝廷议进讨时俭以母丧夺服为使者单骑入其部召酋帅慰谕之咸囬匐归命】裴行俭【绛州闻喜人调露元年突厥阿史徳温反单于管二十四州叛应之诏行俭为定襄道行军大总管往讨行俭用兵持重料敌制胜屡战皆防突厥阿史那伏念执温来降余党悉平】范希朝【河中虞乡人贞元中迁振武军节度使部有党项室韦杂居暴掠希朝要害置屯堡斥逻极严密部民以安至小窃取亦杀无赦逺人惮伏边州毎长帅至必献槖驼骏马虽甚廉者犹受之以结其欢希朝一不纳积十四年部众保塞不敢横初单于城池不树希朝命莳栁数嵗成林】韩重华【宪宗时为振武京西营田和籴水运使起代北垦田三百项出罪吏九百余人给以未耜耕牛假种粮使偿所负粟二嵗大熟因募人为十五屯每屯百三十人人耕百畆就髙为堡东起振武西逾云州极于中受降城凡六百余里列栅二十垦田三千八百余里嵗收粟二十万石省度支钱二千余万缗】史宪忠【太和中为振武军节度使故帅荒防觇戎有良马牛强取之归直十一戎人怒兴盗掠宪忠亷谨少欲尝曰我守边发吾余俸不患无马何忍豪市哉故所至无不懐徳】刘沔【徐州彭城人太和末振武军节度使开成三年突厥劫营田沔发万人击之狄骑无一返者悉颁所获马羊于战卒】石雄【徐州人防昌初回鹘入塞连年掠云朔牙五原塞下诏雄为天徳防御副使兼朔州刺史佐刘沔屯云州大破乌介可汗选三千骑夜发马邑旦登振武城望见公主帐雄突城夜出纵牛马鼓噪直乌介帐可汗单骑走追斩万级迎公主还】宋杨延昭【太原人威平中为宁边军都署率兵抵辽境破古城俘馘甚众】金康公弼【宛平人为宁逺令县中陨霜杀禾漕司督赋急系之狱公弼上书朝廷乃释之因免县中租赋县人为立生祠】耶律懐义【辽宗宜子天防中为西北路招讨使在西陲几十年抚御有恩及去老幼进攀数日不得发】萧仲宣【辽人皇统初为顺义军莭度使为政平易小吏不敢为奸贿赂禁絶奴婢入郡人英识其面百姓为立祠刻石颂之】舒古特【完顔部人正隆中为西南路招讨使兼天徳军节度使政尚忠信决狱公平畨部不敢扰边舒古特旧作石古乃今改】完顔永元【太宗子大定六年为顺义军节度使朔州西境多盗猾吏大姓蠧狱讼瞀乱赋役永元剔其宿奸百姓安之】富察哲琳【东京路干坦必喇明安人大定间为顺义军节度使西京人李安兄弟争财府县不能决按察司移富察哲琳平理月余不问会释奠孔子庙乃引安兄弟与诸生齿坐会酒陈説友悌数事安兄弟感悟谢曰节使父母也哲不复争乃相让而归朔州多盗富察哲琳禁絶游食多蓄兵器因行春抚谕之盗乃襄息狱空赐锡宴钱以褒之富察哲琳旧作蒲察郑留干坦必喇明安旧作斡底必刺猛安今并改】完顔宗道【上京司属司人章宗时除西北路招讨使故事诸部驾马八百余匹宗道辞不受诸部悦服边鄙以治】璞萨揆【上京人明昌中为西南路招讨使兼天徳军节度使出御边尝转战出塞七百里而还沿徼筑垒穿堑连亘九百里营栅相望烽候相应人得恣田牧北边遂宁璞萨揆旧作仆防揆今改】移喇福森【东北路乌楞古河明安人章宗时为顺义军节度副使部内世袭明安穆腾掠民妇女藏之窟室移喇福森迹得所在率众索之得妇女四十三人明安穆腾扺罪移喇福森旧作移刺福僧乌楞古河明安旧作乌　连苦河猛安明安穆腾旧作猛安木吞今并改】玖住【宗室子为武州刺史唐古博克逊为军事叛官贞祐二年十一月元兵取玖住子侄扺城下谓之曰不速降且杀之玖住曰以死报国迳恤家为无何城破力战死唐古博克逊亦不屈死焉玖住旧作九住唐古博克逊旧作唐括孛果速今并改】伯徳窊哥【西南路咩乣奚人兴定三年授东胜军节度使东胜被围城中粮尽窊哥率众溃围走保长宁寨复被围死之】明石亨【鳯翔人洪武中知朔州劝民力穑讼至立得其情两谕解之民皆感悦后坐事免官朔父老争赴阙颂其治行乞留诏从之】黄里【云内州同知洪武五年秋防古兵突入城里率兵巷战力屈死之】朱荣【沂州人永乐十二年以左都督充总兵官镇大同修忙牛岭毛河赤山榆杨口来胜诸城敌不敢近】李邦直【曹州人治中知朔州济慎公直为当道重一时难决之狱悉委之皆能辨理民以不寃】张俊【宣府前卫人为大同游击将军治中以功进都指挥同知霍什入大同左卫大掠俊依河结营击郤三万余骑帝大喜立擢都督佥事霍什旧作火筛今改】崔世荣【宁夏人为大同防将嘉靖四十五年敌入威逺卫世荣以兵二百御之与子大朝大实俱死樊皮岭】申其学【山东人万厯中知朔州深悉民治理得宜当时称循良第一】亓之伟【崇祯中为朔州兵备道闯贼入冦殉节】璩宏基【汉中人崇祯中大同西路通判闯贼陷城死之】
　　本朝宋子玉【奉天人顺治间大同兵备道驻朔州姜瓖之乱密与通判杨逵知州王家珍谋靖内患既而变猝起谋不克遂手刃爱子以死家珍亦奉天人殉节死吏目王京顺徳人亦死难】杨逵【太康人朔州通判姜瓖之乱逵谕众城守而守备张英实通贼逵密计擒之锢于狱翼日登陴有康某者英党也怒日视逵逶立起夺其刀张英复鼓噪贼党乘之入城遂被执诱之降怒骂不絶口贼磔杀之事闻赠山西按察司佥事】徐一范【芜湖人左卫兵备道已闻姜瓖变私念从子明弼知马邑县可密借起兵驰车至城下而贼已围城一范遂为所杀】李向尧【铁岭人顺治间助马路防将姜瓖之乱殉节赠左都督佥事祀忠烈祠】佟国仕【奉天人顺治间井坪路防将姜瓖之乱巷战死赠副总兵祀忠烈祠】
　　人物汉王霸【马邑人字元伯避王莽乱弃官后从光武起兵屡着战功明帝五年追论中兴功臣以霸为第二十三人图形云台】三国魏张辽
　　【字文逺雁门马邑人本聂壹之后以避怨变姓少为郡吏后归曹氏拜中郎将赐爵】
　　【阙内侯从讨袁谭谭破别将破辽东贼封荡冦将军数有战功及屯合肥孙权】
　　【率众十万围之远杀数十人斩二将冲垒入至权麾下权退追击几获权拜征东将军文帝立封晋阳侯】南北朝魏贺拔胜【本神武尖山人后家武川少有志操善左右驰射以预定策立孝庄帝功封易阳县伯太昌初累除侍中孝武帝将图齐神武以胜弟岳拥众闗西欲广其势援乃拜都督荆州刺史多所克防帝入闗后胜至授太保録尚书事河桥之役胜大破东魏军及齐神武攻玉璧胜以前军大都督募勇敢三千人犯其军与神武遇追及之会马为流失所中神武逸去周文每云诸将对敌神色皆动唯贺防公临阵如平常真大勇也自居重任始爱坟籍又重义轻财死之日唯有随身兵仗及书千卷而巳弟岳字阿斗泥与尒朱荣尊立孝庄赐爵樊城郷男从破葛荣平元颢累迁武卫将军时万俟丑奴僭号闗中岳为左厢大都督讨擒之又执萧寳夤以归封樊城县伯寻进爵为公后为齐神武所害】雷绍【字道宗武川镇人善骑射尝使洛阳见京都礼义之美归辞母求师经年通孝经论语尝读至人行莫大于孝叹离违侍飬非人子之道即还乡里躬耕奉义遭母忧哀毁骨立贺防岳举为京兆太守甚得人和永熙三年为渭州刺史进爵昌国伯卒于州绍禄赐皆分赡亲故及死日无以送终】宇文显和【武川人性矜严颇涉经史能左右驰射孝武在藩显和具陈宜杜门晦迹相时而动及即位拜閤内都督封阳城县公齐神武専政帝每不自安相与定入闗策帝以其母老令预为计对曰忠孝不并安敢预为私计帝改容曰卿我之王陵也遂从孝武入闗进位车骑大将军卒】赵善【字僧庆武川人性沉毅有逺量尝为尒朱天光长史天光拒齐神武于韩陵败见杀善请收葬其尸齐神武义而许之孝武西迁封襄城伯厯位尚书左右仆射进爵为公善性温恭谦退时称其有公辅量】王盟【字子仵武川人贺拔岳擒万俟丑奴尝先登力战孝武至长安封孝昌县公官至太傅盟宏雅仁爱虽居师傅而谦恭自处魏文帝甚尊重之子劢字丑兴大统初为千牛备身直长小心谨厚沙苑之役被伤卒于行间】北齐斛律金【字阿六敦朔州勅勒部人性情敦直善骑射行兵用匈奴法望尘知马步多少嗅地知军行逺近以战功累官大司马封石城郡公文宣受禅封咸阳郡王进位左丞相全子孙皆封侯贵逺一门一皇后二太子妃三公主金尝曰我家直以立勲抱忠致富贵岂借女也辞不获免尝以为恨】斛律光【字明月金子工骑射厯位太子太保河清三年周尉迟逈等攻洛阳战于芒山大败之迁太尉天统中袭爵咸阳王屡败周兵拜左丞相光居家严肃见子弟若君臣性节俭杜絶馈饷不肯预政事每防议常独后言言輙合理行兵常为士卒先结发从戎未尝失律所向为敌慑惮后被祖珽等谮死弟羡字丰乐为都督幽州刺史善备边御敌封髙城县侯羙厯事数帝以谨直称忧合门贵盛上书推让解职诏不许进爵荆山郡王与光同死】周宇文测【字澄镜武川人文帝族子性况密仕魏位司徒右长史及孝武疑齐神武诏测诣文帝密为之备还封广川县伯寻从孝武西迁进爵为公厯位侍中开府仪同三司行汾州事正在简惠颇得人和地接东魏则务安边时论方之羊叔子转行绥州事突厥入掠测败走之不敢复至卒于太子少保】宇文深【字奴干测弟数嵗便以草石作军阵之势父永遇大喜谓后日必为名将孝武西迁事起仓卒人多逃散深时为子都督领宿卫兵抚循所部并得入闗赐爵长乐县伯大统中累转尚书直事郎中善筹策多战功进爵为侯厯东雍州刺史吏民怀之官至司会中大夫】寇洛【其先上谷昌平人后家武川洛性明辨不拘小节贺拔岳西征洛从人闗以功封安乡县子及岳为侯莫陈悦所害洛收集将士志在复讐从周文讨悦平之拜泾州刺史大统初诏加开府进爵京兆郡公】赵贵【字元寳其先天水南安人后家武川贵少有节气从朱荣讨元颢从贺拔岳平闗中累迁大都督岳为侯莫陈悦所害贵诣悦诈降因请收葬岳言辞慷慨悦壮而许之贵乃收岳尸还营与冦洛等奔平凉共图拒悦悦平后梁仚定称乱河右以贵为陇西行台讨破之从复农破沙苑进爵中山郡公孝闵践祚迁大冢宰进封楚国公晋公防摄政与独孤信谋杀防被诛】梁御【其先安定人后家武川御少好学朱天光西伐知御有志略引为左右共平闗陇封白水县侯大统初】
　　【授尚书右仆射从周文复农破沙苑进爵广平郡公出为东雍州刺史人庻称之】侯莫陈崇【字尚乐武川人谨慤善骑射从贺防岳力战破万俟丑奴生擒之对临泾县侯从平侯莫陈悦别封广武县伯从擒窦泰复农破沙苑战河桥又别讨平稽胡累战皆有功进位柱国大将军孝闵践祚进封梁国公保定中晋公护逼令自杀兄顺从魏孝武入闗破梁仚定于河州赵青雀于渭桥累封平原郡公拜少师进位柱国】独孤信【其先云中人祖俟尼以良家子鎭武川因家马信善骑射正光末与贺拔度等同斩卫可环由是知名魏孝武西迁事起仓卒信单骑从之孝武嘉叹进爵浮阳郡公荆州防东魏以信都督三荆州诸军事东魏兵奄至不敌遂奔梁梁武帝问信所往荅以事君无二梁武义之礼送甚厚大统中除陇右十一州大都督秦州刺史数年公私富实信着遐迩累立军功声震邻国周孝闵践祚迁太宗伯进封卫国公】阎庆【字仁度云州盛乐人善抚士卒能尽其死力西魏峙以军功累拜步兵校尉封安次县伯孝闵践祚出为河州刺史厯云宁二州皆有惠政晋公防母庆之姑也防擅朝庆未尝阿附武帝尤以此重之大象二年拜上柱国】若干惠【字惠保武川人以翊戴周文从平侯莫陈悦拜直閤将军从擒窦泰复农破沙苑每先登陷阵加侍中封长乐郡公大统四年与齐神武战于河桥破之七年又大破神武于芒山累迁司空惠早丧父母以孝闻子鳯字逹摩有识度袭父爵尚文帝女拜柱国】王徳【字天思武州人少以孝悌称以翊戴周文除平凉郡守治绩为泾川最常从军征伐累有功加开府侍中爵河间郡公卒于泾州刺史子庆嗣性谨厚位开府仪同三司】赫连达【字朔周盛乐人少从贺拔】
　　【岳征讨有功赐爵长乐乡男及岳被害迎周文匡复秦陇后复农战沙苑皆有功保定初为大将军夏州总管亷俭仁恕寻进爵乐川郡公柱国薨】韩果【字阿六防武川人仕魏封石城公性强记有权畧善伺敌虚实周文以为虞侯都督从战并有功除河东郡守从破稽胡于北山穑胡惮果劲健号为着翅人保定三年拜少师进位柱国卒华州刺史】王勇【武川人数从从讨气葢众军所当必破太祖嘉其勇敢赏赐特隆累官侍中骠骑大将军魏恭帝元年从赵贵征蠕蠕破之进爵新阳郡公】宇文虬【字乐仁武川人少从征讨累以功封南安侯擒窦泰复农及沙苑河桥之战皆有功又从独孤信讨梁仚定破之累迁骠骑大将军开府仪同三司虬每经行阵必身先士卒故上下同心战无不克后除全州刺史大将军卒】隋乞伏慧【字令和马邑鲜卑人齐文襄时与兄贵和俱以军功为王周武平齐累官熊渠中大夫从章孝寛击尉迟惇于武陟所当皆破授大将军及破尉迟逈进位柱国赐爵西河郡公文帝受禅拜曹州刺史迁凉州总管徙荆州又领潭柱二州皆有治绩炀帝即位为天水太守后除名卒于家】唐尉迟敬徳【名恭以字行朔州善阳人为刘武周偏将秦王遣使谕之降引为统军从击王世充世充将单雄信直趋王敬徳横刺雄信坠翼王出还战大败之讨刘黒闼王被围又出之破窦建徳及徐元朗以功授王府防军太子招之赠金皿一车辞曰若私许则懐二心狥利弃忠将焉用之后与长孙无忌决策定巢之乱论功为第一除右武侯大将军封吴国公改封鄂国卒赠司徒并州都督諡忠武】五代唐周徳威【字镇逺朔州马邑人勇而多智能望尘知敌数事晋王为铁林军使累以战功迁振武节度使同中书门下平章事天祐中大败梁将王景仁于鄙邑破刘守光于幽州拜卢龙节度使徳威虽身为大将常与士卒驰骋矢石间又务持重以挫人之锋常伺敌之隙以取胜胡栁陂之战庄宗不从其谋遂殁于阵明宗时赠太尉】宋党进【朔州马邑人少淳谨开寳中从征太原有功厯官至忠武节度使进形貌魁岸居常恂恂每擐甲胄毛发皆竖卒赠侍中】金虞仲文【字质夫武州宁逺人第进士累任州县以亷能称举贤良方正对策优等擢起居郎史馆修撰三迁至太常少卿宰相荐文行第一权知制诰天会问累官翰林侍讲学士卒谥文正】李完【字全道朔州马邑人登词赋进士第由澄城主簿补尚书省令史时以县令阙人亷问世宗选能吏八人按行天下完其一也累迁南京按察使卒完长于吏治所至奸恶屏迹民皆便之】杨沃衍【一名噶理朔州静边官庄人贞祐初由武州刺史升岢岚节度使自奉诏即以身许国累有战功正大二年厯拜陜西元帅左监军三峯山之败沃衍走钧州其部曲白留奴呆刘胜既降请招沃衍大帅令胜入钧诱沃衍大官沃衍拔劒斫之望汴京拜且哭即自缢从死者十余人噶理旧作干烈今改】元孟攀鳞【字驾之云内人曾祖彦甫以明法为招讨司知事有疑狱当死百余人彦甫执不从及后三日得实皆释之攀鳞幼号竒童金正大七年擢进士第世祖中统三年授翰林待制同修国史至元初召见条陈七十事世祖悉嘉纳之帝将亲祀郊庙召问仪制攀鳞悉据经典以对命定礼仪画图以进帝皆亲览焉卒赠翰林学士承旨平原郡公諡文定】崔斌【字仲文马邑人工文学违政术中统元年授西京防议宣慰司事世祖尝召斌问为政大体今当何先斌以任相对帝曰汝为我举可为相者斌以安同史天泽对帝黙然良久斌乞米舆言因飏言问羣臣众皆呼万嵗帝悦遂以二人并为相除斌左右司郎中每论事帝前羣臣终日不决者斌以数言决之出莅外任咸着威恵下襄阳取潭州皆有力焉寻被召入觐会阿哈玛擅权日甚斌极言其奸蠧帝遣使按问之海内称快阿哈玛因诬搆以罪竞为所害至大初赠太傅追封郑国公諡忠毅阿哈玛旧作阿合马今改】李膺【完孙少孤事母以孝闻太宗时诏郡国设科选试膺弱冠与选遂以荐为翰林修撰终集贤院使諡文穆】明吴顺【朔州卫卒父病闭结药不能通泣而防之又病瘦尝其粪苦喜曰可无患矣果愈父思雉羮遽索不得忽雉飞堕其家遂取以供父卒顺年七十矣犹哀毁庐墓三载正统年间被旌年百余嵗没】孙祥【大同右卫人正统进士由兵科给事中擢右副都御史以才干忠谠称后守备紫荆闗额森入寇督战被杀额森旧作也先今改】郑本公【朔州卫人正徳进士厯御史请武宗慎选亲贤正位东宫不报世宗初欲加兴献帝皇号力言不可论救给事中刘最忤旨切责时享太庙帝不亲行极言遣代非宜报闻寻帝欲考典献帝且立庙禁中偕同官屡争之不得遂伏阙哭陈系狱廷杖后终南京太仆少卿】刘汉【平鲁衞人嘉靖中以暑都督佥事充大同总兵官三十九年北兵聚喜峯口将攻蓟镇汉乘其虚自镇河堡出塞捣其帐于灰河寻又大破之于丰州时边师积弱北兵易之驻近塞出没无所忌汉始再挫之诸镇亦往往乘间出捣始稍移其帐帝悦进汉都督同知】霍锳【字中明马邑人万厯进士授任邱知县擢监察御史题豁本邑荒粮千余石又以云中嵗饥请发帑金三万两赈济出按甘肃忤魏忠贤夺职归崇祯初起御史督学畿辅称得人终右通政】何廷魁【威逺卫人万厯进士授泾县知县累官辽阳副使城破率其妾髙氏金氏投井死婢仆从死者六人赠大理卿諡忠愍与张铨髙邦佐同祀京师宣武门外号山右三忠】麻贵【大同右卫人父禄宣府副总兵兄锦宣府总兵皆善战立功塞外贵由舍人积功至宁夏副总兵万厯中以平布巴功迁延绥总兵累败套贼病归复起备倭总兵征日本事平进右都督旋镇辽东屡振军声绰哈诸部皆逺遁求边境以宁贵骁罘善用兵以边功先后承恩赐者七予世廕者六称一时良将子承勋从子承恩皆以勇力闻承宗战死广宁麻氏多将才人以方铁岭李氏曰东李西麻市巴旧作防拜绰哈旧作炒花今并改】栁毓荣【字含金朔州人父病侍汤药衣不解带者三年崇祯中任宿州卫指挥使十七年流贼陷城被骂不絶口贼怒杀之本朝乾隆四十一年赐諡节愍】郭之麟【威逺卫人崇祯中知真宁县时流贼猖獗之麟练乡勇守御卒保孤城寻陞九江府监纪同知殉节死　本朝乾隆四十一年赐諡节愍】史朝显【朔州人世袭副千户闯贼陷城大骂不屈死】
　　本朝麻振扬【右卫人少有智畧顺治元年以防将随豫王征潼闗厯懐庆甘肃宁波象山副总兵胥有功绩后擢京口总兵军民安之】霍之琯【字玉官马邑人顺治进士授栁州府推官以缺改改范县知县皆有治绩范人祠之擢中书舍人假归蠲金为马邑甃东城焉】史成【字荐章朔州人幼有大志康熙中谒大同总兵康调元愿隶麾下立功补中营把总后以游击迁辰州副将勦红苗突入大小天星等寨生擒八人斩馘四百九十三人以竒功迁寕台总兵勦大盗陈君元】
　　【俘其党海盗以平】郭建【朔州人有孝行时有叶成才者违法论斩建父鳯林伯父鳯山连坐当死建曰父生我身愿以身代遂斩建赦鳯林鳯山子安亦乞代父监者谓鳯山年老一子不许时咸以为难】卢时防【字靖寰朔州人书楼临贸易地有闫某擕五十金来醉遗于梯时防以告父父曰汝藏之时泰曰儿不以五十金易平生父喜曰是吾心也翼日还之】赵亨清【左云人营兵刘朝选领饷归遗于路亨清拾而还之雍正八年　旌】叶凰【朔州人乾隆年间以孝旌表】
　　流寓明解缙【江西吉水人谪戍河州过朔遂寓居焉与里人萧广为诗友】李佐修【江西吉水人福建佥事正统六年谪戍威逺卫以经学淑人孙祥郭纪軰皆受业其门】王彰【广东潮阳人刑部主事正统七年谪戍威逺卫以春秋授徒大同士之习春秋自彰始盛】曹邦辅【定陶人嘉靖中巡抚应天御倭有功赵文华欲攘之不得搆系狱谪戍朔州隆庆初起右副都御史】
　　列女北齐斛律光女【乐陵王百年妃也百年被召自知不免割带玦留与妃百年既斩妃把玦哀号不肯食月余死玦犹在手拳不可开时年十四其父光自劈之乃开】元贾贤妻刘氏【朔州人年二十二夫亡子防守节抚孤勤女工以供祭养居五十余年至正间旌表】明尉章妻王氏【右卫人章耕于田为部人所掠王年十八母令改适勿聴与母絶往来异日母至门儿女为隣媪辨籸米斤之曰汝不吾从今自若乃尔女不荅遂投井死】郝纪妻杨氏【朔州人纪病杨黙祷愿代纪卒时年二十余每谓所亲曰计惟一死奈堂上二老何尽心事之生卒尽礼守节三十五年正徳间旌表】张大仓妻宋氏【左卫人夫贫且病宋佣针指医药三年无倦容夫殁姑欲夺其志宋佯诺晚缢于室事闻诏旌其门】卢天保妻倪氏【朔州人年少有姿馌夫于田为恶少杨一山所逼倪以死拒归防其事自缢】巨经妻李氏【右卫人年十九夫亡守节翁谨阵亡负骸还葬巡按旌其门卒年七十八】髙通妻温氏【平鲁卫人少寡子女俱幼依兄嫂以居兄嫂令他适温涕泣明志兄嫂终迫之乃抚子女泣曰我躬不阅遑防我后遂投缳死子女亦自缢官论兄嫂如法以旌其节】张调元妻郑氏【马邑人调元父名世兵备蓟州死于难调元与兄体元奔购父尸归葬欲请防典不果未几以悲愤卒郑方少艾仰天叹曰翁死忠夫死孝吾虽妇人独不能死节乎投缳饮药家人悉力救解之砥志四十余年卒】
　　本朝范鼎妻赵氏【右玉卫人姜瓖之乱与夫弟范台妻陈氏同居左云卫城破各抱幼女投井死数日出其尸面如生时左卫城中井尸皆满惜姓氏无考】罗世弼妻张氏【朔州人夫亡子幼即自缢舅姑救之苏涕泣以谕张乃自悔曰舅姑已老无他子妇侍养妾复自尽是速舅姑之亡也自是忍死侍奉翁殁力襄丧葬姑失明色养尤谨守节四十余年卒】董宏祥妻赵氏【朔州人婚八月夫卒苦节逾六载有媒氏求婚赵叹曰少妇守志多不谅于人遂自尽】王璧妻李氏【平鲁人年十七夫故家贫姑与母皆劝之嫁李不从姑潜许配某娶有日李闻自缢死】王善教妻刘氏【朔州人夫亡誓守节夫兄善绩迫之转适刘不从投井死雍正八年　旌】郑之寛妻霍氏【右玉人事姑育子苦行完负又史旌直妻李氏王大升妻缪氏贾懐徳妻厐氏俱乾隆间　旌】刘鸿业妻穆氏【左云人守节抚孤事上克孝又乔佳士妻雷氏曹稷妻夏氏张闰妻武氏张秉智妻章氏成珍妻白氏钱象翀妻穆氏徐大训妻张氏王朝楝妻张氏徐象干妻李氏廖铭妻姚氏曹光岐妻谢氏王鳯祥妻康氏乾隆二年以来先后　旌表】周世悳妻赵氏【平鲁人青年矢志尽孝尽慈又杨烈妻薛氏黑待旦妻李氏俱乾隆四年五年　旌】罗经妻王氏【朔州人守节抚孤又罗如璧妻尉氏麻福广妻黄氏蔚乃实妻蒯氏俱乾隆三年　旌表】霍煜妻张氏【马邑人砺节冰霜抚孤成立又田喜防妻郝氏陈敬典妻宫氏张琚继妻王氏武世元妻张氏张芳誉妻齐氏张星耀妻白氏陈璿妻蔚氏霍云庆妻田氏张建业妻李氏李茂妻李氏俱乾隆二年以来先后旌表】
　　土产白雕羽【郡境皆有唐书地理志朔州土贡】药【郡境皆出唐书地理志朔州土贡甘草金史地理志朔州产鐡荆枸杞三棱按唐书地理志朔州土贡豹尾今未闻】


　　钦定大清一统志卷一百十一
&lt;史部,地理类,总志之属,大清一统志&gt;
&lt;史部,地理类,总志之属,大清一统志,平定州图&gt;
&lt;史部,地理类,总志之属,大清一统志,平定州图&gt;
&lt;史部,地理类,总志之属,大清一统志,平定州表&gt;
&lt;史部,地理类,总志之属,大清一统志,平定州表&gt;
　　钦定四库全书
　　钦定大清一统志卷一百十二
　　平定州【在山西省治东南二百七十里东西距二百七十里南北距二百九十五里东至直正定府井陉界九十五里西至太原府属榆次县界一百七十五里南至辽州和顺县界八十五里北至代州五台县界二百十里东南至正定府赞皇县界一百八十里四南至榆次县界九十五里东北至正定府平山县界二百三十里西北至太原府阳曲县界二百十里本州境东西距一百五十五里南北距八十五里东至井陉县界九十五里西至夀阳县界六十里南至乐平县界二十五里北至盂县界六十里东南至赞皇县界一百八十里西南至乐平县界三十里东北至平山县界一百九十里西北至盂县界四十里自州治至　京师八百七十里】
　　分野天文昴毕分野大梁之次
　　建置沿革古并州之域春秋晋地战国属赵汉置上艾县属太原郡后汉属常山国三国魏因之晋属乐平郡后魏太平真君九年省孝昌二年复置改曰石艾仍属乐平郡隋开皇三年罢郡改属辽州大业三年省辽州以县属太原郡唐武徳三年仍属辽州六年属受州贞观八年省受州改属并州开元十一年属太原府天宝元年改曰广阳五代因之宋太平兴国四年改曰平定于县置平定军属河东路金大定二年升军为平定州属河东北路元属兾宁路至元二年省县入州明属太原府
　　本朝初因之属山西省雍正二年升为直州领县三
　　夀阳县【在州西一百里东西距一百四十五里南北距一百六十里东至本州界四十五里西至太原府阳曲县界一百里南至辽州和顺县界一百里北至盂县界六十里东南至乐平县界九十里西南至太原府榆次县界八十里东北至本州界五十里西北至盂县界三十五里春秋晋马首邑汉为榆次县东境三国魏因之晋置夀阳县属乐平郡永嘉后省隋开皇十年置受阳县属并州大业三年属太原郡唐武徳三年属受州六年移州来治贞观八年州废十一年仍名曰夀阳属并州开元十一年属太原府五代及宋因之金兴定二年割属平定州元属兾宁路明属太原府】
　　【本朝初因之雍正二年改属平定州】盂县【在州西北一百里东西距一百九十里南北距一百六十里东至直正定府平山县界七十里西至太原府阳曲县界一百二十里南至夀阳县界四十里北至代州五台县界一百二十里东南至本州界四十里西南至阳曲县界一百四十里东北至平山县界一百四十里西北至忻州定襄县界八十里春秋时仇犹国后属晋战国属赵汉为上艾县地三国魏及晋因之后魏为石艾县地隋开皇十六年分置原仇县大业初始改盂县属太原郡唐武徳三年于县置受州六年移州治夀阳以县属焉贞观八年州废属并州开元十一年属太原府五代及宋因之金兴定中升为盂州元亦曰盂州属冀寜路明洪武二年降州为县属太原府　本朝初因之雍正二年升平定为直改属平定州】乐平县【在州东南五十里东西距二百三十里南北距七十里东至直正定府赞皇县界一百二十里西至夀阳县界一百十里南至辽州和顺县界四十五里北至本州界二十五里东南至直顺徳府邢台县界一百里西南至和顺县界六十里东北至正定府井陉县界一百六十里西北至夀阳县治一百四十里汉置沾县属上党郡后汉因之建安中于县置乐平郡又分置乐平县属焉三国魏及晋因之后魏太平真君九年乐平郡县俱罢以沾县属太原郡孝昌二年复置乐平郡及乐平县俱治沾城隋开皇初废郡十六年于县置辽州大业初州废属太原郡唐武徳三年复置辽州六年移州治辽山县以县属受州州废还属并州开元十一年属太原府五代因之宋干徳初置平晋军寻罢太平兴国四年又改属平定军金初因之兴定四年升为臯州元初州废至元二年省乐平县入平定州七年复置明属太原府平定州本朝初属太原府雍正二年属平定州】
　　形势东迫常山扼井陉之重险西驰汾曲据太原之
　　上游山川环绕道路四达【州志】
　　风俗少争讼重礼义士尚文学民业耕耘【州志】
　　城池平定州城【有上下二城合周九里有竒门四有濠宋太平兴国中筑元初修下城明成化中修上城嘉靖二十年二城俱圯　本朝乾隆三十二年修】夀阳县城【周四里门三濠广三丈明嘉靖间因旧土城甃甎隆庆初増瓮城三所】盂县城【周三里有竒门三又有东闗外城周五里有竒门四有池俱明嘉靖中筑　本朝顺治康熈中屡修】乐平县城【周六里有竒门三明正徳中増荣　本朝顺治初修】
　　学校平定州学【在州城东北宋元丰中建于州治东南隅明洪武初徙建今所　本朝顺治康熈中屡修入学额数十五名】夀阳县学【在县治西北宋元祐初建元至元间重建明洪武中复建　本朝康熈中重修入学额数十二名】盂县学【在县治东南元至正中建本朝顺治康熈中屡修入学额数十五名】乐平县学【在县治东南金泰和中建明天】
　　【顺中増茸　本朝康熈中修入学额数二十名】嘉山书院【在州治西旧名石栖书院明宣徳中建与石楼山相对故名　本朝乾隆十六年重建又夀阳县夀阳书院康熈中建盂县秀水书院乾隆二十年建乐平县沾城书院乾隆十九年建州县并设有义学社学　按州城西南有冠山书院元吕思诚读书于此虞集为记乐平县有松峯书院吕思诚有记今并废俱附识于此】
　　户口【原额人丁九万七千一百五十五又滋生人丁三千一百五十一】
　　田赋【田地一万四百六顷五十九亩一分零粮二千四百三十八石九斗九升三合零额徴地丁银七万六千五百八十八両二钱二分一厘零更名田二百三十一顷三亩五分零粮三百六十九石四斗二升九合零额徴银一百八十七两五钱八分零明万厯间加増丰赡库银一十一两四钱一分八厘零】
　　山川浮化山【在州东五十里一名浮山李吉甫元和郡县志浮山在广阳县东南三十五里金史地理志平定县有浮山州志称东浮化山又有西浮化山在州西八十里】镜山【在州东五十里由小涧﨑岖入三里许四山环绕窥天一隙圆光若镜故名】承天山【在州东八十里即宋之承天军也山形峭防有唐裴度韩愈题名石壁上即承天寨山半为老君洞有老君堂】绵山【在州东九十里一名紫金山周三十里泽发水出焉旧介之推避晋文公处中有介子庙】故闗山【在州东九十里两山险隘闗居其中即古井陉口】狮子山【在州西二十五里一名蒲山有巨石数丈盘耸古松间石上有穴深尺许中产菖蒲水冬夏不涸】石楼山【在州南十里每遇雪霁如白石屏亦名玉屏山】卧虎山【在州北十三里】四角山【在州北三十里其势四起下出三泉】药岭山【在州南三十五里下有石佛洞山巅有清凉禅院】晋盘山【在州东南四十里北与东浮化山对峙其山盘错非一故名】冠山【在州西南八里以髙冠羣山故名其北为嘉山与冠山角峙下有黒水泉神祠宋封为灵源公】防山【在州东北十五里隋书地理志石艾县有防山州志土人九日登髙于此】白雉山【在州东北三十里周二十四里旧有晋王庙元吕思诚风土记晋主李克用与嗣昭过此获白雉因名有古碑存焉】鹊山【在州西北五里山下有平地泉流为池明统志谓之灵应池】方山【在州西北五十里金进士耿守直居此】燕岩山【在夀阳县西三十里隋书地理志受阳县有燕岩岭多蛰燕故名】紫岩山【在夀阳县西八十里土石皆紫】罕山【在夀阳县西九十里接太原府阳曲榆次二县界亦谓之防山层峦起伏视诸山独为雄丽】涡山【在夀阳县南八十里洞涡水经其下故山一名涡山以其水过于羣山也】尖山【在夀阳县北十五里孤峯秀出一名神山后有神武村又玉泉山在县北二十里前有清凉泉】双凤山【在夀阳县北四十里两峯突起形如凤翥上有五龙洞洞壁五色成龙形滴水悬珠不絶】方山【在夀阳县东北四十里接盂县界壁立千仞顶方一里有池周百步水旱不盈缩唐书地理志夀阳县有方山元和志在县北四十里】石岩山【在夀阳县西北八里周五里乔松怪石厯落如尽上有石佛古洞下有流水三曲环映左右】越霄山【在盂县东六十里髙入云宵一名厯城山山半有仙人洞又北十里为羊铃山下有羊铃谷】柏桥山【在盂县东六十余里下有一石全无穴隙水涓涓不已相传以为水寳】幞头山【在盂县西一百二十里接太原府阳曲县界下有天灵桥乌河北流经此入于滹沱】双鹤山【在盂县南二十里危峯独出上有双鹤洞双鹤泉下为细水所经又东二里为庐峪山北三里为嵰沟山又东二里为緑叶脑山又东八里为晏龛山接本州界下有騐心泉】李賔山【在盂县南二十里一名神福山周二十里唐李长者隠此因名李賔山山有神祐泉】竦岫山【在盂县北七里一曰孤山峦翠揷天与诸峯不相聫属故名又县北三十里亦有孤山】原仇山【在盂县北八里元和志在县北三十里原仇县取此山为名上有仇犹庙俗名髙神山又东有烈女泉相传昔有烈女渴而思水扣地泉涌饮毕自缢土人立庙祀之】石门山【在盂县北二十里山半石穴如门又北二里曰王家峪上有晏安砦尤险絶】蔵山【在盂县北三十里据寰宇通志相传为程婴公孙杵臼蔵赵孤处上有二义士祠元吕思诚有藏山神祠记】白鹿山【在盂县北三十八里隋书地理志盂县有白鹿山县志旧传有一白鹿至此山触石得泉故名】五花山【在盂县北四十里层峦叠巘若五花然亦名五花砦又名龙雾砦又东北五里为徐峪山上有兠子砦髙百有余丈砦半有水其形似柜盈而不溢名柜子水】百泉山【在盂县北四十里内有石泉涌出髙百余丈周半亩余上有石窑旁有石洞乳泉涌出清深不见底又有水窑石佛等泉】蚕簇山【在盂县北一百二十里为王子峪有温泉三穴浴之愈疾泉东流入滹沱河】突头览山【在盂县东南一百五十里接直正定府井陉县界】龙翻石山【在盂县西南四十里相传有龙翻石于此】六岭山【在盂县东北七十里一名六岭闗其西有黄土窑亦名万花洞洞中二里许有河二道约七八里有一大河北流深不可测怪石镂刻如花因名】白马山【在盂县东北七十里山海经白马之山其阳多玉石其隂多鐡及赤铜木马水出马元和志在县东北六十里上有白马闗后魏所置接直正定府平山县界】黄毛山【在盂县东北一百五十里接直正定府平山县界周三十里巉岩峭防异木森然中有百灵泉下有黄毛岩西三里为老蚕山下有老蚕峪又西北八里为界首山又西五里为穽眼山山穴如穽故名滹沱河经其下又南五里为早魃山下有旱魃泉泉水遇旱益盛故名】重门山【在盂县西北三里一名慈氏山金大定二年勅建清凉慈氏二寺故名下有白水泉少北为孤神山下有冷泉河盛夏则涸隆冬涌出】髙岭山【在盂县西北五十里下有白龙洞危石下垂又南三里为独头山髙出众山下有独头泉又西南三里为小徐峪山又南三里为千佛山】马砦山【在盂县西北五十五里一名马鞍山大小黒白石皆有明星逺望如玉石时传有鑛脉采之不得其南曰阎子崦有宋庄砦砦有潮阳洞】石假山【在盂县西北六十里又西五里为杏树山又三里为史家山牛蹄山又三里为柏木皮山又三里为郑兔坡山下皆为乌河所经】孙江山【在盂县西北一百二十里七墩村下有孙江峪南有车峪山】黄岩山【在乐平县东三十里周四十五里山石多黄故名其地乏水惟此有悬泉流入石瓮人取给焉又县东十里有防山其西十里为牛头】臯落山【在乐平县东七十里一名乐平山隋书地理志乐平县有臯落山乐史太平寰宇记乐平山在县东七十六里即左传东山臯落氏之地汉县因山以名县志山周四十五里一名灵山臯落水出焉】白鹤山【在乐平县西七十里岩下有石作双鹤相顾状】华庵山【在乐平县九十里周四十五里其上平旷可耕清霁登之可眺临城赞皇诸县上　有清泉冬夏不涸名洗头盆】陡泉山【在乐平县西三十里周九十里鸣水出其东洞涡水出其西】鳯凰山【在乐平县北八里县之主山也上建神祠　本朝康熈八年修祠神泉倐涌名灵瑞泉】栖霞山【在乐平县东南四十里一名犀牙山以形似也又西北二十里有板桥山上有古石桥】石梯山【在乐平县东南六十里有石磴峻絶如梯】白岩山【在乐平县东南八十里一峯挺出俯瞰羣山山畔有桃花洞其麓据马岭隘口接直顺徳府邢台县界五代时为河东守隘之地】少山【在乐平县西南二十五里山海经清潭水出少山淮南子谓之揭戻山郦道元水经注谓之彰山亦曰鹿峪山元和志一名河逄山在县西南三十里县志大黾谷在其下】石马山【在乐平县西南三十里其麓石马水出焉又西二十里为铁佛尖山】七里岭【在州南西四十里山髙七里故名又黒沙岭在州西五里】杀熊岭【在夀阳县西六十里接太原府榆次县界宋种师中殉节于此】黄岭【在夀阳县西北五十里岭皆黄沙】鹤度岭【在乐平县东九十里北有嶂石岩南连臯落山接直赵州临城县界】黄沙岭【在乐平县东一百二十里接直正定府赞皇县界】松子岭【在乐平县南九十里周三十里松溪水出焉又横岭在县西一百里山势横截漳水】沾岭【在乐平县西五十里】马岭【在乐平县东南一百里旧有闗接直隶顺徳府邢台县界五代末为守险之地】试剑峯【在州东二十里山形峭如剑势状】孔子岩【在乐平县东北九十里有孔子及顔曽像】石门【在夀阳县东北二十五里石壁如门中通流水县东北诸山涧之总峡】鸦儿峪【在夀阳县东南三十里东北去盂县一百二十里亦曰鸦鸣峪图经谷径幽邃昔有人迷行谷中者见鸦儿飞鸣得路因名】狐妖洞【在夀阳县西北五十里其深莫测风从洞出人不可近】摩阳洞【在夀阳县北六十里洞口风声如吼俗名风洞土人云与盂县山谷相通】嘉水【在州东县出嘉山黒水泉东流经城东入锦蔓水】南川水【在州南出州西南七里岭下东北流至井陉县界入冶河又州南二十里有阳胜水源出州西南神岭东流至南交村入南川水按南川水旧志云入桃水今据舆图订正】锦蔓水【在州东北发源夀阳县东有二源一】
　　【出鸦儿峪曰南芹泉一出太平峪曰北芹泉水色赤浊合流名太平河东流至州界曰桃水亦称桃河又东流入直正定府井陉县界冶河汉书地理志上艾县有锦蔓水东至蒲吾入滹池水水经注锦蔓水上承桃水出乐平郡之上艾县东经靖阳亭南北流至井陉县下注泽发水史记正义绵曼水一名为星水一名回星水自并州流入井陉界韩信背水阵即此水也州志　本朝雍正三年濬渠溉田四顷有竒】泽发水【在州东北九十里元和志泽发水一名阜浆水亦名妬女泉源出广阳县东南董卓垒东其泉初出大如车轮水色青碧东北流入井陉县界旧志泽发水源出县东锦山妬女祠下一名毕发水突起平地下赴絶涧悬流千尺俗谓之水帘洞即井陉冶河之上源金赵秉文有悬泉赋碑在故闗隘口又故闗水在州东五十里东流入故闗合泽发水　按史记正义锦曼水一名阜将水元和志泽发水一名阜浆水阜将阜浆一水非同名也盖冶河上源名阜将水而其发源则一　为锦蔓一为泽发耳】浮泺水【在州西南出西将化山南流入洞涡水一名浮三水今据地理志平定县界有浮泺水】黒水【在夀阳县西七十里水经注黒水出西山合三源同归一川东流南屈经夀阳县故城东又西南入洞涡水旧志源出县之黒水村村东南流合受水龙门水至县南十五里入洞涡水龙门河在县西北三十里有二源一出西可山一出西张山合流而南入黒水】夀水【在夀阳县南二里有二源俱出山峪中合流至县西南十里合黒水又有童子河源出曹村一名曹河流经县西南四里入夀水】洞涡水【在夀阳县南五十里源出乐平县陡泉山西流经夀阳县又西流入太原府榆次县界一名洞涡水水经注洞涡水出沾县北山其水西流与南谿水合又西北合黒水又西蒲水北流注之魏书地形志洞涡水一出水岭一出沾岭一出大亷山一出原过祠下四水合道故曰同过】细水【盂县南源出西南流经双鹤山下其源微细复濚　洄不絶东南流入滹沱今名秀水河】木马水【在盂县北七十里源出白马山东北流入滹沱明一统志名牧马水】滹沲水【在盂县北九十里自代州五台县东流入又东流入直正定府平山县界杜祐通典盂县有滹沱水自雁门界来元和志滹沱水自五台县流入南去县百里】松溪水【在乐平县东源出松子岭西流迳州境东北流至直正定府井陉县入冶河】沾水【在乐平县西源出沾岭东南合鸣水小松水东北流入直正定府井陉县冶河鸣水出陡泉山亦名陡泉水与石马水合流东北入沾水小松水出县南松子岭东北流经县东入沾水石马水出石马山流至县东入鸣水又有水峪水出辽州和顺县界流迳乐平县东南古柏岩下伏流八十里复出又杨赵水在白岩山北皆入沾水】清漳水【在乐平县西南四十里源出大黾谷南流八辽州和顺县界汉书地理志沾县大黾谷清漳水所出东北至阜城入大河过郡五行千六百八十里水经注水出大要谷南流迳沾县故城东又南迳昔阳城】龙花河【在盂县北四十里兴道村东崖下潴水为潭曰兴龙泉东北流至榆枣闗口入滹沱】乌河【在盂县西南七十里东北流入滹沲河唐乌河县以此名】清泉池【在州西三十里门村】郗家泊【在州北五里水自半厓涌落数十丈崖西南平地有泉数道合流入桃水州人郗氏世居之】白鹿【在盂县西北三十五里一名白鹿泉史记赵世家肃侯十六年防大陵出于鹿门正义盂县西有白鹿出白鹿山南　盖鹿门在此山水之侧也】石瓮潭【在乐平县七十里广一亩深不可测巨石覆其上天生孔窍臯落诸水由此下注潭中多白石祷雨辄应】鎻黄泉【在州东南十五里又有温泉在州西五十里由丹石崖流出大清泉在州北瑞云观下平地突出又有龙泉在五龙祠下】冷泉【在夀阳县南五十里西流入洞涡水又有黄龙黒龙金刚三泉俱在方山下】温泉【在盂县北一百二十里泉有三穴一穴出盘石中尤热南流入滹沱河】
　　古迹广阳故城【在州治元和志广阳县西至太原府二百六十里本汉上艾县后魏改石艾唐天宝元年改为广阳县因县西南八十里广阳故城为名旧志宋太平兴国四年改置平定军因移今治寰宇记所云旧广阳县城在军东南三里者是也县志在东南三里者悮其县西南之广阳城今废为广阳村】受州故城【在州治北元和志废受州城在广阳县西北三十里旧名塞鱼城武徳八年因故迹　筑移受州理此贞观八年废】广牧故城【在夀阳城北汉广牧县属朔方郡在今陜西河套内后汉建安末移置陉南属新兴郡晋书地理志新兴郡领广牧县石勒载记刘琨遣将军姬澹讨勒琨次广牧为援魏书地形志附化郡有广牧县后废】神武故城【在夀阳县北魏书地形志朔州孝昌中陷寄治并州界领大安广宁神武太平附化五郡元和志神武故城后魏神武郡也在县北三十里周发　按魏书地形志神武郡首领尖山县今有尖山在县北又大安郡首领狄那县今有大安镇及狄那寨在县西乂广寜郡首领石门县今有石门在县东乂太平郡首领太平县今有太平乡太平村在县东北盖一州五郡皆侨置县境不独神武矣】原仇故城【在盂县东北半里即古仇犹国地也韩非子智伯欲伐仇繇道不通因铸大钟遗之仇繇除涂纳之而仇繇亡隋书地理志盂县开皇十六年置曰原仇大业初改马萧徳言括地志盂县外城俗名原仇亦名仇犹元和志汉故盂县城在今县西南阳曲县东北八十里后汉省地属石艾县隋开皇十六年分石艾县置原仇县因原仇故城为名即今县是也大业二年改原仇为盂县因汉旧名明杨慎外集九城图并州有仇犹故史记樗里传作仇犹韩非子作仇繇吕覧作夙繇又作仇犹髙诱淮南子注作仇首】乌河故城【在盂县西旧唐书地理志武徳元年并州领乌河县贞观元年省旧志在县西一百二十里或曰隋末置抚城县唐武徳初改名乌河】沾县故城【在乐平县西南三十里元和志乐平县本汉沾县晋于此置乐平郡又别置乐平县后魏大武省郡及县孝明帝重置乐平县郡县髙齐移理沾城即今县旧志唐后又自沾城复移置晋乐平故县今县治即晋时县治而隋唐之故城废】晋州城【在夀阳县西北金史郭文振传兴定四年诏升夀阳西张寨为晋州从文振之请也县志寨在县西北五十里后为防古所毁州亦废】东山废县【在乐平县东隋书地理志开皇十六年分乐平县置东山县大业初废】平潭州【在州西北二十五里世传赵简子所筑平潭驿置于此】马首城【在夀阳县左传昭公二十八年晋分祁氏之田为七县韩固为马首大夫元和志马首城在县东南十五里县志今为马首村】贺鲁城【在夀阳县西北三十里一名胡卢城相传赵简子所筑又有故燕城在县西二十五里北齐置寻废今名南烟竹村】臯牢城【在盂县东三十里旧戍守处】昔阳城【在乐平县东左传昭公十二年晋荀吴假道于鲜虞遂入昔阳秋臧肥以肥子绵臯归杜预曰昔阳肥国都乐平沾县东有昔阳城元和志昔阳城一名夕阳城在县东五十里七国时赵置戍于此】仓角城【在乐平县西二里一名阳濠城又有龙且城在县东五十里野头村北又有库城在县东七十里库城村南】夀阳故驿【在夀阳城城内唐韩愈奉使镇州夕次夀阳驿即此】涌云楼【在州治后东北城角上创自宋初名思武楼大观四年改今名金赵秉文有诗】云日楼【在州城西北十五里明统志元仁宗来自懐孟尝登其上吕思诚撰碑记】知乐亭【在州北五里郗湫上元学士殴阳原功有记又有丰乐亭在州北嘉山上】猎闾村【在州东顔氏家训之推尝从齐王幸并州自井陉闗入上艾县东数十里有猎闾村后百官受马粮在晋阳东百余里元仇城侧并不识二所是何地博求古今皆未能晓及检字林韵集乃知猎闾旧是防余聚元仇旧是防亭悉属上艾】
　　闗隘故闗【在州东九十里按直正定府井陉县界魏书地形志石艾县有井陉闗通典广阳县东有故闗甚险固元和志井陉故闗在广阳县东八十里即韩信张耳击赵时所出道今亦名土门明洪武十年置故闗巡司今废详见正定府】盘石故闗【在州东北唐书地理志广阳县有盘石故闗元和志在县东北七十里州志一名石门口通正定府平山县界】苇泽故闗【在州东北一名娘子闗接正定府井陉县界魏书地理志石艾县有苇泽闗元和志苇泽故闗在广阳县东北八十里通鉴胡三省注井陉娘子闗西南即承天寨西北即平定军王存九域志建隆元年以娘子闗地建承天军旧志唐乾元初置承天军于此长庆二年王庭凑以成徳叛裴度将兵出承天故闗以讨之五代梁乾元初赵王镕会晋王存朂于承天军奉觞以为夀晋末刘智逺举河东兵戍承天军既而遣人袭溃戍兵知逺复遣将克之盖承天军近太原东鄙土门路西出之冲也北汉军废至宋初复置明时为承天镇亦曰娘子闗设兵戍守嘉靖二十一年増置官兵明年筑城与故闗相唇齿】六岭闗【在盂县东北六十里】白马闗【在盂县东北七十里通直正定府平山县界唐书地理志盂县东北有白马故闗后魏置州志一名牧马闗又名伏马闗】榆枣闗【在盂县东北一百二十里路通直正定府平山县界滹沱河所经也】遂成镇【在夀阳县西七十里安罗山中明嘉靖十三年置又张净镇在县东宗艾镇解愁镇俱在县北】静阳镇【在乐平县东南九十里又有店上寨襄二镇在县西南金史地理志乐平县有静阳镇】饥虎寨【在夀阳县西北三十里俗名饿虎寨四面壁立髙十余丈广十四五亩有井深十三丈正北对峙为青龙寨相去仅数十步亦险絶今废】牛村寨【在盂县东二十里有市聚通直正定府井陉平山二县界又牵牛寨在县东南通正定府获鹿县界又洪唐寨在县东北】石人寨【在乐平县东七十里周二百步山峻而盘折下有大石窟可容数百人从窟门鸟道而上即寨址金元时避兵于此岩间有一石如两人相负故名又有安阳寨在县东北界都村周一百五十三步青化寨在县东野头村周二百七十步黒石寨在县东孔子村周一里石龛寨在县东南白阳峪口周一百五十步】西寨堡【在盂县西北七十里路通忻代二州又山湖堡在县西六十里又西为新庄梁村蒋村等堡又西南为郭秋堡】董卓垒【在州城东北魏书地形志石艾县有董卓城元和志在广阳县东北八十里水经注云泽发水出董卓垒东】厌谷口【在州东一百四十里通直正定府元氏县界又白城口在州东南一百四十里通正定赞皇县界】方山市【在盂县西八十里通太原府阳曲县界又紫庄市在县北通代州五台县忻州定襄县界】平潭驿【旧在州城西二十五里平潭镇今移置下城西闗】甘桃驿【在州城西南甘淘口接直正定府井陉县明筑城建新固闗设千户所隘口置巡司今裁即以驿丞兼管】太安驿【在夀阳县西五十里太安镇即后魏太安郡地今有驿丞兼管巡司】芹泉驿【在盂县南七十里接夀阳县界明洪武二年置旧属夀阳县今改属有驿丞兼管巡司】柏井驿【在乐平县东北七十里接本州界东去故闗四十里本柏井镇有驿丞兼管巡司金史地理志平定县东有白井镇在井东五十里明嘉靖中筑为柏井堡方二里四面据河地势髙二十丈旧属州治今改属】
　　津梁济川桥【在州城中跨嘉水明嘉靖中建相近有利渉桥又州西十里有僊境桥皆跨嘉水】张净桥【在夀阳县东张净镇又安定桥在县西太安镇迎仙桥在县北童子河上】两岭桥【在盂县西一百二十里】丁峪口桥【在乐平县东明隆庆中建又县西有司家沟桥县北有土巷桥】
　　陵墓周仇犹墓【在盂县东三十里】南北朝魏闗寳颙墓【在州北四十里皇甫鍳成家记寳颙石艾人魏冀州刺史有武定八年纪徳碑】宋苗训墓【在盂县东三十里】髙琼墓【在盂县西七十里】金杨云翼墓【在乐平县南三里】元吕允墓【在州治北二里子思诚墓在侧】明乔宇墓【在乐平县南七里】
　　祠庙娲皇庙【在州东东西两浮化山俱有有司以春秋仲月祭于东浮化山明洪武初政称女娲氏之神并太昊祠徙置于此】蒲台庙【在州西二十三里宋崇寜中建祀晋世子申生吕思诚庙记狮子山麓有石台菖蒲生其上宋时嵗旱有童子置瓶蒲下以祷蒲芒凝露坠瓶中俄有云物触石出雨足后祈祷屡应于是建祠石台下名蒲台神庙州志祠壁间尽小臣献胙状宋封灵瞻公元封昭应王】羊舌庙【在夀阳县治西南四十余步今废】扁鹊祠【在州西三里鹊山灵应池上宋元丰八年建金元好问有记】韩信庙【在州东二十里试剑峯上韩信击赵曾驻兵于此后人立庙防之】李勣庙【在州东十里勣尝为并州都督有恵政民因庙祀之】韩愈祠【在夀阳县东郭外唐长庆二年愈奉命宣抚镇州道经夀阳驿后人立祠祀焉】石瓮神祠【在州治西北三十里朱建旧志狮子山旁有石穴若井上覆以石名曰石瓮遇旱往祷举杖挑石石开即雨因立神祠每嵗致祭】妬女祠【在州东北魏书地形志石艾县有妬女泉及祠唐书狄仁杰传武后幸汾阳宫并州长史以道经妬女祠下恐致风雨之变发卒改驰道仁杰曰一人行幸风伯清尘雨师洒道何妬女之妬后壮之止其役驻跸祠下风雨亦息元和志妬女祠在广阳县东北九十里妇人□服靓妆必兴雨雹故曰妬女土人祀之】
　　寺观天寜寺【在州治下城宋熙寕巾建内有双塔】白鹿寺【在夀阳县西北五十里涌泉山】昭化寺【在夀阳县东北四十里方山县志方山一名神福山有上寺下寺唐李通元建宋景祐间重建下寺政和间重建上寺】清凉寺【在盂县西慈氏山金大定初建】崇教寺【在乐平县治东北隅宋熈寕初建明洪武中并夀圣寺入焉】万夀宫【在州治下城宋政和中建有徽宗御制碑】
　　名宦晋曹志【谯国谯人魏陈思王植之子为乐平太守在郡上书以为宜尊儒重道请为博士置吏卒】宋程琳【永宁军博野人敏厉深严长于政事大中祥符间知并州夀阳县】吕陶【成都人知太原府寿阳县帅唐介重之辟佥书判】祝公明【处州丽水人盂县主簿靖康间金人犯河东令弃官去公明摄县事率保甲人援围守逾年城陷不屈死建炎中赠承事郎】金赵秉文【磁州滏阳人泰和三年为平定州刺史为政寛旬月盗悉屏迹嵗饥出粟倡赈全活甚众】元保拜【至正元年同知平定州事时春三月不雨至夏六月禾稼皆稿保拜免冠跣足俦于神明日雨大降秋七月复不雨祷如初雨复降　保拜旧作保保今改】明程宗道【舒城人洪武三年知平定州建州署学校坛庙邮舍抚绥凋瘵民有起色】吴原庸【濠州人洪武初知夀阳县招集流散教之耕作设县署毁淫祠立学宫事多修举】李本净【灵寳人永乐中知盂县仁慈不苛期以徳化境内多生嘉禾人以为善政之应】梁昱【昆山人景防中知平定州以文学政事并称卒于官士民深惜之】王子玉【宝坻人成化中知乐平县嵗洊饥民多流亡子玉缓赋均役悉力招徕流民归者数百家逾年增修学舍课诸生有方士民勒其政于石】髙光烈【胶州人嘉靖中知平定州防然赋办事集吏民畏服寻调绛州去皆攀车悲号送之】蓝尚质【肤施人万厯中知夀阳县以勒俭为治邑素不谙纺绩尚质始教之民赖其利】
　　本朝孔兴范【曲阜人康熈十九年知盂县城西北隅濒河旧堤已圯兴筑堤长一百二十余丈髙十五尺厚称之庙学頺废以次告成兴范性节俭衣布衣见客在官六年寛严并济盂人懐之】
　　人物唐王行敏【并州乐平县人髙祖兴拜潞州刺史迁屯卫将军败窦建徳于武陟武德四年狥燕赵与刘黑闼战厯亭破之既而为所掩被执不屈见害】宋髙防【字修己并州夀阳人累世将家父从庆戍天井闗与梁军战死防年十六事母孝张从恩为防御使表为澶州判官辽主入汴从恩归欵防以城归汉加检校金部郎中后仕宋官至枢密直学士】李谦溥【字徳明并州盂人父荛晋天福中使辽还上言屈节外国非长策出为鲁山令卒官谦溥少通左氏春秋周世宗征刘崇辽州刺史张乙坚壁不下遣谦溥单骑説之乙以城降师还留为晋州兵马都监累立战功建隆四年为慈州刺史兼晋隰縁邉都巡检累迁济州团练使后邉将失律复为晋隰縁邉巡检使邉民闻之喜争迎劳于道左云次子允正字修己果典邉任有功徙知永兴军卒】李允则【字垂范谦溥子少以材畧闻厯知仓雄等州镇定髙阳三路行营兵马都监仁宗时领康州防御使允则不事威仪间或步出遇民有可语者延坐与语以是洞知人情讼至立防善抚士卒皆得其用在河北二十余年功最多其方畧施设虽寓于逰观亭传间后人亦莫敢堕至于国信往来费用仪式多所裁定】段徳【平定军人五世同居真宗时旌表蠲其课税】侯可【盂县人父道济任丹徒令生女适程珦即二程夫子之母也可博极羣书尤熟于西北形势以讨农智髙功拜武爵不就改文资厯殿中丞事迹详明道先生所作墓志铭】金杨云翼【字之美乐平人明昌五年进士第一特授应奉翰林文字累官礼部尚书正大中设益政院云翼为选首每召见赐坐而不名卒諡文献元好问为撰神道碑云翼天性雅重自律甚严与人交死生祸福不少变国家之事知无不言议论忠谠务格君心文墨政事皆有足传兼精厯筭医方与赵秉文代掌文柄时号杨赵所著书甚多】耿守直【平定州人由进士官总帅府教授金亡不仕居乡里自号方山居士】元杜安【盂县人少有谋畧从世祖累立战功援龙虎卫指挥使擢振逺大将军南蛮叛遣安讨之安抚以威信不战而平】王构【字嗣能父旡咎自武安徙乐平遂为乐平人举孝亷为寜晋令时县适有盗闻构至即以赃归主而去曰恐辱贤宰也累官同知衢州路总管府事构性至孝居防庐墓六年白兔两绕墓旁诏旌表其门闾】吕思诚【字仲实平定州人泰定初进士第为景州蓨县令有善政尺厯时擢翰林编修文宗在奎章阁命取国史阅之院长贰无敢言思诚在未僚独跪阁下争曰国史纪人君善恶自古天子无亲阅之者遂寝官至大司农卒諡忠肃思诚气宇凝定以刚亷劲直闻弹劾不法不为势利屈三为祭酒一法许衡之旧诸生从化后多为名士】聂珪【宇廷器平定州人初授招抚司副使以破武仙功授都元帅自守令以下任贤使能各书其尽喜賔客好吟咏与元好问友善卒赠西阳郡公】葛烟【字从礼平定州人居家孝友歴中外官以名徳为世推重仕至工部尚书河南总管卒】李朝英【盂县人至元中进士授汾州判官有政声五世同居太平中旌表其门】明王克己【夀阳人母防庐墓侧兵乱号泣不去贼感其孝不忍害洪武初以文学孝行辟累官吏部尚书甄防得人尤以清介着】阎察【平定州人洪武中进士除礼科给事改监察御史遇事敢言上甚器之转浙江布政司参议有中官使浙侵察察撃杀之太祖赦不问寻擢为左布政司】石撰【平定州人以学行称洪武中为寜王府长史燕兵起撰以大寕近燕辄为守御讣及城破被执愤詈不屈支觧死】贾琮【夀阳人中永乐乡试授都督府经厯从英宗驻跸土木战死赠奉直大夫】郭浩【盂县人由贡士厯工部主事从英宗北狩被执不屈死赠员外郎又同县韩能为随驾将军兵败后执金杀贼甚众力竭死之】耿九畴【平定州人字禹范永乐进士由给事中任两淮塩运同知痛革宿亷声着闻寻入为刑部侍郎力辨疑狱巡视鳯阳招流移七万户抚陜西极言邉卫増戍之非仕至南京刑部尚书卒諡清恵】乔宇【字希大乐平人祖毅工部左侍郎父鳯职方郎中皆以清节显宇成化进士武宗时官南京兵部尚书宸濠反中官刘琅通贼预伏死士宇索得三百人皆斩之严为警备宸濠遂不敢东上至南京诏百官戎服以朝宇不可卒如礼江彬矫旨宣索毎裁仰之彬为稍戢论功加少保世宋初为吏部尚书铨政一清宇遇事不可无不力争而争大礼尤切复争召用席书张璁桂萼等忤旨夺官卒穆宗初赠少谥庄简】李岱【字宗岳乐平人成化进士官南京刑科给事劾权幸数人置于法迁南京光禄少卿罢岭外上供物凡病民事必絶之以忤刘瑾致仕又夀阳阎玺居官清正迁河南兵备副使亦忤瑾免官卒】郄夔【平定州人治进士为礼科给事中正徳五年命覈延绥战功刘瑾属其私人夔正色拒之明日复遣中使胁诸途夔叱使者中使曰有驾帖械公夔叹曰予天子耳目臣岂　从贼谋遂自经死瑾诛追复原官】杨思忠【字孝夫平定州人嘉靖进士除清苑知县治行最擢给事中弹劾无所避孝烈皇后大祥欲预祧仁宗袝后太庙思忠与尚书徐阶据礼争帝摘其疏中语命杖之百斥为民隆庆初起掌史科终南京戸部右侍郎】孙继先【字引甫盂县人万厯中进由士厯御史疏请召吴中行赵用贤邹元标诸人又言魏学曾宋纁等皆海内正人当用由是诸人咸得进后以劾兵部尚书张学顔谪临清州判官】葛凝秀【平定州人崇祯间进士厯任户部郎中家居贼李自成败归过平定州授以官不屈而死】朱一统【平定州人由举人知蒲城县崇祯十六年城陷死　本朝乾隆四十一年　　赐諡烈愍】安邦辅【平定州诸生闯贼过州偕友陈一中抵贼营诋之俱投井死】耿升【平定州人偕妻避兵盗执之使为向道升曰吾不忍祸延乡里夫妇皆死州帅义而之】赵之玺【字如石乐平县人父绂由进士官兵部尚书里居时遇流贼至不屈　乾隆四十一年间特　　赐諡节愍玺为绂长子由抜贡中解元助父拒贼父死贼挟之入城索镪无以应刃下如雨臂且防之玺曰吾不怖死所以不偕众逸者以父柩在耳汝能留一椽勿烬吾暝矣贼太息曰何不早言使吾軰防杀孝子遂舍去巡按上于朝有才嫓班马行法闵曽之语后厯官叅政鼎革时死节燕京入本朝始归焉乾隆四十一年　　赐谥节愍】
　　本朝赵曰爌【乐平人顺治初以进士知博野县官至江南驿塩道为人孝谨饶才畧所至以治绩称乂盂县武全文字藏夫顺治丁亥进士由崇信知县累迁衡永郴守道亦有惠政】张景星【字伯显平定人明季防贡生为保定府通判未任时子青云年十五于州南拾遗金四百两景星曰金多必公帑也已而乐平盛驿丞至曰领帑太原负帑卒醉失之今控州繋所过主人及旁舍儿拷之景星知非诈入州衙报金故在出付之】王缵先【字继绪盂县人性孝仅十嵗从父遇贼贼执父缵先扪懐曰金在是释吾父父逸去探懐中止二铜鎻贼怒欲杀之已而义之获免尝见盗其园果者引身避之故家女鬻为婢典衣赎还之年九十三卒子孙中乡防试者六人】朱时亨【平定州人又同州耿丹又盂县赵徳忭又夀阳县祁继昌俱以孝行先后旌表】
　　流寓金王无咎【磁州武安人为昭义军节度副使金亡不仕徙乐平以山水自娱】列女唐张暌妻赵氏【盂县人防昌中暌戍邉十年赵绣回文诗诣阙献之暌得归】宋程晌妻侯氏【盂县人防聪悟过人好读史而不为词章年十九归河南程晌相敬如賔虽小事必禀命生二子颢頥才数嵗行而踣必责以徐步尝食絮亦呵止虽使令軰不得以恶言加之其教子如此】元郝义妻张氏【平定人年二十夫亡子弥月舅殁日灌畦蚕织以奉姑尝畜一牝羊孳息不胜计人谓节孝所感至正中旌表】王履谦妻齐氏【平定人履谦为河东亷访副使寇掠州境齐与二妇萧氏吕氏及一女避赵庄石岩寇围急与女及二妇俱投崖死后旌表】耿承祖妻康氏【平定人承祖为太常太祝山东盗起剽掠平定康携防子避盂阳石洞中盗迫之康以幼子付婢投井死至正中旌表】明黄鉴妻靳氏【平定人嘉靖中北部入寇获靳欲汚之不屈贼剖腹视胎以去时其同宗有嫔于荆者有通名张氏子者俱义不受辱同时遇害】阎洪范妻季氏【夀阳人嘉靖中北寇至被掠季肆骂不辱死之】郝麒妻任氏【盂人嘉靖中与麒弟麟妻侯氏俱被寇掠任至龙池投渊死侯至河村先掷幼儿崖下跃身从之人称郝氏双烈】潘云翼妾石氏【盂人十余嵗鬻于潘导以学遂通书史后纳为妾因闯贼防太原云翼被拘拷家人悉逃石垢面时服男子服乞食奉潘潘死石仰天哀恸亦死】蔡芳妻尚氏【平定人与姑避寇扵王徳寨攻寨急俱投崖死又王伫妻某氏为闯卒所逼掣刀杀贼即自刎死】
　　本朝潘一鸣妻刘氏【平定州人年二十夫卒方抱娠祝生男以存祀果得男抚之成立厯五十余年顺治中　旌表又同州甄大治妻葛少孀抚其子昭成进士康熙中　旌表】王氏【夀阳人适李某年未筓归寕纺绩墙下恶少通污被白刃不从母至乃觧招其夫告以故送之门诀曰妾不辱君遂自缢恶少抵罪同县刘世辅妻李氏年十七于归阅十月夫卒求殉姑防甚至半载后得间自缢】李綦隆妻常氏【乐平人綦隆以生员从撃贼战殁常亲往购尸哭防毙苦节四十余年训子有成】魏亨妻杨氏【平定州人夫亡柏舟自矢氷操不移乾隆元年　旌又同州王宪武妻郝氏白成懿妻延氏李壁书妻张氏张灏妻刘氏景绵逺妻葛氏赵宜妻赵氏王良臣妻张氏杜秉仁妻潘氏王学士妻朱氏李正春妻张氏苗瑾妻刘氏杨锦妻刘氏张元新妻霍氏梁钰妻朱氏刘立臣妻杜氏郭秀妻张氏史廷秀妻张氏王丕基妻杨氏贾绶妻王氏卢登作妻刘氏石耐妻李氏朱先继妻张氏黄玉亮妻丁氏刘大学妻曹氏黄振基妻窦氏李文标妻宋氏窦淇妻薛氏潘时夏妻张氏李福妻郭氏陈世璘妻张氏张成琏妻杜氏荆如桂妻李氏姚成徳妻石氏王克勤妻朱氏耿逊志妻尚氏寳克崇妻朱氏张志道妻赵氏杨升秀妻王氏又烈妇张禄妻姚氏王立经妻李氏夫亡殉节死俱乾隆年间先后予　旌表】李文明妻王氏【夀阳人夫死誓不改适乾隆二年　旌又同邑张苗妻李氏赵如梅妻髙氏王通妻胡氏龙妻王氏防妻陈氏荣志士妻刘氏王廷鳯妻李氏王述义妻王氏钮遂性妻李氏王赵美妻郭氏张敷治妻韩氏】张耀继妻白氏【盂县人夫亡以死自誓乾隆年间张耀继同邑王徳颢妻石氏刘尚智妻王氏厐绍贵妻赵氏栗春旺妻李氏郑国灿妻赵氏俱夫亡殉节又荣旺妻田氏以姑逼嫁自尽胡秉旺妻王氏以图奸自尽俱乾隆年间先后　旌表】赵夀昌妻李氏【乐平人夫亡矢志不嫁乾隆元年　旌又同邑毛宏化妻刘氏宋训通妻李氏闫宏中妻刘氏张克谦妻李氏马从龙妻毛氏李朝初妻赵氏赵其勉妻宋氏赵明妻李氏翟云翔妻刘氏又烈妇王端妻窦氏俱乾隆年间先后　旌表】
　　仙释唐李通元【号长者开元中自沧州来盂县日食十枣一柏叶小饼掩室著论无虚时后至冠盖村逢一虎驯伏语虎曰吾欲释华严经可择一栖止处虎引至神福山得一龛居之旧龛旁无涧泉通元始来风雨暴作防去一松化为一潭僭阳之嵗祈求必应每制作心穷元奥至夕辄出白光以代灯烛著论既毕化于龛中年九十六】元普惠【平定人号洞云住夀圣寺能诗有戒行与中书左丞吕思诚为方外友吕尝作洞云歌赠之及吕北上惠贻诗曰君王若问榆闗郡地瘦民贫山水多后徙狮子山石岩下年九十八化】明让大师【号衲空相传陜右人筮仕长史后弃官云游得佛法于五台山达观禅师遂栖狮子窟与山海印妙峯軰五十三人为净友达观示寂乃卓锡方山之昭化院戒行精严尝贮栗于掌乌雀驯集掌上就食后无疾跏趺而逝】
　　土产鐡【平定州出有冶】矾石【平定州出有窰】煤炭【夀阳县出】磁器【平定州出有窑】梨【盂县出按旧志土产内载盂县出铜今久不采附识于此】
  </div>
  <div class="pagination">
   <a href="大清一统志_page60.html">
    上一页
   </a>
   <span>
    ...
   </span>
   <a href="大清一统志_page56.html">
    56
   </a>
   <a href="大清一统志_page57.html">
    57
   </a>
   <a href="大清一统志_page58.html">
    58
   </a>
   <a href="大清一统志_page59.html">
    59
   </a>
   <a href="大清一统志_page60.html">
    60
   </a>
   <span class="current-page">
    61
   </span>
   <a href="大清一统志_page62.html">
    62
   </a>
   <a href="大清一统志_page63.html">
    63
   </a>
   <a href="大清一统志_page64.html">
    64
   </a>
   <a href="大清一统志_page65.html">
    65
   </a>
   <a href="大清一统志_page66.html">
    66
   </a>
   <span>
    ...
   </span>
   <a href="大清一统志_page62.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
