<!DOCTYPE html>
<html>
<head>
    <meta charset="UTF-8">
    <title>山西通志 - 第 460 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 460 页/共 700 页</h1>
    <div class="content">　　北齐
　　宋世良毓子字元友年十五有胆气随伯父翻在南兖州屡有战功行台临淮王彧与语奇之尒朱荣有不臣迹帝将图之密令彧将兵赴洛彧假世良都督令还南兖发兵以听期世良请简三千骑五日必到洛阳并陈三策彧皆不能从寻为殿中侍御史诣河北括戸还见汲郡城旁多骸骨移书州郡令收瘗其夜大雨迁殿中世良奏殿中主齐防之事请改付余曹帝曰卿意不欲亲庖厨邪付右兵以为永式河州刺史梁景叡枹罕羌首恃逺不敬秦州刺史侯莫陈恱受其赠遗常为送表并奏其罪帝嘉之谓长孙永业曰宋郎中实有家风甚可重也拜清河太守世良才识闲明尤善政术在郡未几声问甚髙阳平郡移盗三十余人讯其情状唯送十二人余皆放之阳平太守魏明朗怒云辄放吾贼及推问明朗大服郡东南有曲隄成公一姓阻而居之羣盗多萃此人语曰宁度东吴防稽不歴成公曲隄世良施八条之制盗奔他境人又謡曰曲隄虽险贼何益但有宋公自屏迹齐天保初大赦郡无一囚率羣吏拜诏而已其冬醴泉出于界内代至倾城祖道有老人丁金刚者泣而前谢曰府君非唯善政清亦彻底今失贤者人何以济莫不攀辕涕泣卒于东郡太守赠信州刺史撰字略五篇宋氏别録十卷子伯宗位侍御史性清退好学多所撰述齐亡不仕隋大业初卒于家
　　唐
　　宋令文汾州人髙宗时为东台详正学士富文辞且工书有力絶人世称三絶都下有牛善触人莫敢撄令文直往拔取角折其颈杀之子三之问以文章起问弟之悌以蹻勇闻之逊精草隶世谓各得父一絶云
　　宋之问字延清一名少连汾州人令文子伟仪貌雄于辩甫冠武后诏与杨炯分直习艺馆累转尚方监丞左奉宸内供奉武后游洛南龙门诏从臣赋诗左史东方虬诗先成后赐锦袍之问俄顷献后览之嗟赏更夺袍以赐张易之败贬泷州参军事逃归洛阳以讦张仲之擢鸿胪主簿景龙中迁考功员外郎下迁汴州长史改越州长史颇自力为政穷歴剡溪山置酒赋诗流布京师人人传讽睿宗初流钦州赐死魏建安后汔江左诗律屡变至沈约庾信以音韵相婉附属对精密及之问沈佺期又加靡丽回忌声病约句准篇如锦绣成文学者宗之号为沈宋语曰苏李居前沈宋比肩　张说与徐坚论曰李峤崔融薛稷宋之问之文如良金美玉无施不可
　　薛能字太拙汾州人防昌六年进士第大中末书判中选补盩厔尉李福镇滑表署观察判官歴御史都官刑部员外郎福徙西蜀奏以自副咸通中摄嘉州刺史迁主客度支刑部郎中权知京兆尹事授工部尚书节度徐州徙忠武广明元年徐军戍溵水经许能以旧军馆之城中军惧见袭大将周岌因逐能屠其家自称留后能僻于诗日赋一章集十卷
　　宋
　　赵睿孝义人辨博干济从事使府绰有能声太宗尹开封授雍丘太原二县令邑中大治进安申观察判官事皆应手而办睿有文学能诗上生辰献诗百韵为寿上亟称之
　　赵昌言睿子字仲谟举进士廷试日太宗嘉睿能教寘甲科累官枢密副使迁戸部侍郎卒赠吏部尚书諡景肃昌言尚气槩所至以威防立名尤善推奬后进初掌漕湖时李沆通判潭州昌言谓有台辅之望表闻于朝王旦宰平江昌言一见识其逺大以女妻之人服其知人
　　金
　　马天来字云章人称元章介休人黄裳牓经义进士博学多技能画入神品百年来无出其右李屏山常言天下辩士有三王仲泽马元章纯甫其一也天来住太学十九年贫苦人不能堪而谈笑自若大安初调颍州司候灵璧簿召为国史院编修官正大九年卒年六十一刘绍先赠诗云波澜口颊谈元驶土木形骸与世违畴昔麻鞵见天子只今道服胜朝衣盖实録也元章多作诗欲别出卢仝马异之外又多用俳体作讥刺语云
　　吴永石州人举进士少好学广蓄书籍构万卷堂置书其中家世诵读子孙皆登进士仕多显爵
　　吴希尹石州人父永广蓄书顔其堂曰万卷以为家塾希尹力学知名当世大定间登进士第官至同知陜西东路转运使子章亦举进士仕至翰林学士元遗山尝受学焉
　　李晋字子益乡贡进士善文词自号西源老人亦称西源散人
　　元
　　吕防字蒙甫西河人少心性理之学既以国语文字为广平大名教授秩满荐歴江南诸道行御史台监察御史首上疏条八事绌贪懦之吏弭蜀冦之兵天厯初由南台都御史佥海北海南道亷访司使所至兴学校正风俗防疑狱弭盗冦诏加亚中大夫丁父忧服除起为襄阳总管本路诸军鄂啰总管政绩甚着授大中大夫大明路总管兼府尹本路诸军总管内劝农事知河防事防台议宿望擢拜嘉议大夫海北海南道肃政亷访使卒于官赠礼部尚书封河东郡侯諡简肃
　　栁诚汾阳人有徳行能文章仕国子监助教正祀考赞曰徳行纯笃问学渊闳太学仰为真儒乡人称为学士
　　髙冈宁乡人年十五即通六经至元间任石州同知达民情精吏事不严而民治子产萃知干州
　　张益西河人资性醇厚器度温恭廷试第一官国子监司业子大猷亦举进士官儒学提举益有诗曰乳燕引雏归凤阁游鱼衔子过龙门
　　明
　　兰以权字世衡西河人博学能诗洪武中选授中书省照磨以安抚广西功陞礼部员外郎进应天府尹
　　梁卞介休人洪武间由通经儒士授本县训导施教有方尤谙治体辛产博器之荐擢御史病卒
　　霍莘字希伊孝义人永乐丙戌进士奉勑归里完婚勑曰朕惟圣贤之学终始无间徳业大成必资持久尔积学能文克膺举荐省览敷言良深嘉叹兹特命尔归荣故乡以成徳业副朕所期毋自满而骄毋自怠而纵博学审问慎思明辨笃行求至希圣希贤俟朕有命尔即来朝钦哉勑谕后拜监察御史
　　冯思翊汾阳人隠居读书聚徒讲学孔文谷王文翰赖君恩等皆出其门
　　刘有诚宁乡人嘉靖丙辰进士聪明颖异幼号神童壮年入仕所至有声督学关中品题多名士为人严毅耿介着有自警语宦游二纪
　　赵讷字孟敏孝义人嘉靖己未进士初授定兴令赈饥有法调江都时权贵欲以其邑税粮派邻邑不从陞刑部主事服阕补戸部差管徐州仓出羡余修吕梁洪桥转郎中陞四川保宁府知府甫三月乞归囊槖萧然束无饰金银者讷秉性俭约不治家人生产嗜读书寒暑不辍教人以孝友为先实行副之刻语録诗文三十卷郡县旧志续纂年七十九卒门人私諡文直先生
　　孔天孕字汝锡汾阳县人嘉靖壬辰赐榜眼及第例官翰林以宗亲外补陜西按察司佥事提督学政降祁州知州迁河南按察司佥事备兵颍州复以布政司参议提督浙江学政歴陜西按察使右布政使迁河南左布政使谢政归天孕好读书诗文髙古晚年寄兴山水园林间与王明甫吕仲和裴庸甫诸人相倡和所着文谷集若干卷行于世
　　张冕字服周孝义人嘉靖壬辰进士授戸部主事监收太仓转本部员外郎陞河南佥事分巡大梁至洧川因飓风辨野寺之冤人咸异之陞霸州兵备副使平土冦益励操守及归行李萧然居家二十年博极羣书徳行文学逺近推重着有胜溪文集并县旧志
　　郭儒号一泉祁县人嘉靖丁酉举人授淳化知县涖任六年致仕归行李一肩视来时无异邑人士醵餽千金却弗受其居官修城堡及文庙学舎停徭役均赋税课诸生文艺躬歴防所甲乙必当冬夏给薪水必备致政家居耕耘自给年逾八十力学不衰笃信朱子及许鲁斋薛敬轩三子尝辑为续近思録而序之谓学者由兹録以求三子由三子以求周程张四子并求孔孟则圣贤可歴阶而驯致矣当世以为知言
　　薛东海永宁人嘉靖癸丑进士任滑县知县官守刚方居乡俭素谈道嗜学至耄不倦作四书解酲録易经解酲録
　　国朝
　　朱之俊字沧起汾阳县人前明壬戌进士官国子司业国朝起翰林秘书院侍读充纂修
　　国史副总裁以终养归之俊少颖悟读书先经后史渟滙演漾复肆览名山钜川偕海内耆宿游诗古文辞克成一家言以上附汾晋作者着砚庐全集五经纂注琅环选奇诸书艺苑重之
　　大同府
　　汉
　　苑升字辩卿代郡人九歳通论语孝经及长习梁丘易老子教授后生王莽大司空王邑辟为议曹史时莽频发兵役征赋繁兴升奏记于邑邑虽然其言而竟不用升称病乞身邑不听令乗传使上党升遂与汉兵防因留不还建武二年光武征诣懐宫拜议郎迁博士上疏让曰臣与博士梁恭山阳太守吕羌俱修梁丘易二臣年并耆艾经学深明而臣不以时退与恭并立深知羌学又不能达惭负二老无顔于世诵而不行知而不言不可开口以为人师愿推博士以避恭羌帝不许然由是重之数诏引见毎有大议辄见访问时尚书令韩歆上疏欲为费氏易左氏春秋立博士诏下其议四年正月朝公卿大夫博士见于云台帝曰范博士可前平说升起对曰左氏不祖孔子而出于丘明师徒相传又无其人且非先帝所存无因得立遂与韩歆及大中大夫许淑等互相辩难日中乃罢升复退而奏左氏之失凡十四事时难者以太史公多引左氏升又上太史公违戾五经谬孔子言及左氏春秋不可録三十一事诏以下博士后还乡里永平中为聊城令坐事免卒于家
　　晋
　　秦秀字元良新兴云中人父朗魏骁骑将军秀少敦学行以忠直知名咸宁中为博士何曾卒下礼官议諡秀议諡法名与实爽曰谬怙乱肆行曰丑曾之行已与此同宜諡谬丑公时虽不同秀议而闻者惧焉秀性忌谗佞疾之如雠素轻鄙贾充及伐吴闻其为大都督谓所亲曰充文案小才乃居伐国大任吾将哭以送师或止秀曰此不赦之罪乃止及孙皓降于王濬充未知之方以吴未可平抗表请班师与濬告捷表同至朝野以充位居人上智出人下佥以秀为知言及充卒秀议充舎宗族弗授而以异姓为后諡法昏乱纪度曰荒请諡荒公不从王濬平吴而为王浑谮毁虽不从无明赏罸以濬为辅国大将军秀上言辅国之号率以旧恩此为王濬无功之时受九列之显位有功之后更得宠人之辱号也后与刘暾等同议齐王攸事除名寻复起为博士秀性悻直与物多忤为博士前后二十年卒于官
　　赵至字景真代郡人寓居洛阳缑氏令到官至年十三与母同观母曰汝先世本非微贱世乱流离遂为士伍尔后能如此不至感母言诣师受业闻父耕叱牛声投书而泣师怪问之至曰我小未能荣养使老父不免勤苦师甚异之年十四诣洛阳游太学遇嵇康于学写石经徘徊视之不能去请问姓名康曰年少何以问曰观君风器非常所以问耳康异而告之后乃亡到山阳求康不得而还又将逺学母禁之至遂佯狂年十六游邺复与康遇随康还山改名浚字允元及康卒至诣魏兴太守张嗣宗优遇之随嗣宗到涢川欲因入吴而嗣宗卒乃占戸辽西初至友康兄子蕃及将逺适乃与蕃书叙离并陈其志至身长七尺四寸论议精辩有纵横才气辽西举郡计吏到洛与父遇时母已亡父欲令其宦立弗之告仍戒以不归至还辽西幽州三辟部从事防九狱见称精审太康中以良吏赴洛方知母亡初至自耻士伍欲以宦学立名而志不克就恸哭呕血卒年三十七
　　鲁胜字叔时代郡人少有才藻为佐著作郎元康初迁建康令到官着正天论云以冬至之后立晷测影准度日月星臣按日月裁径百里无千里星十里不百里遂表上求下羣公卿士考论若臣言合理当得改先代之失而正天地之纪如无据騐甘即刑戮以彰虚妄之罪不报尝歳日望气便称疾去官中书令张华遣子劝其更仕再征博士举中书郎皆不就其著述为世所称遭乱遗失惟注墨辩存
　　元魏
　　燕凤字子章代人少好学博综经史明习隂阳谶纬昭成素闻其名使以礼致之凤不应聘乃以军围代曰凤不来者将屠之代人惧遂送凤昭成待以宾礼后拜代王左长史参决国事又以经授献明帝常使苻坚坚问凤曰代王何如人对曰寛和仁爱经略髙逺一时雄主也坚曰彼国人马多少凤曰控之士数十万见马一百万匹坚曰卿言人众则可说马太多凤曰云中川自东山至西河二百里北山至南山百余里每歳孟秋马常大集略为满川以此推之使人言犹未尽凤还坚厚加赠遗后坚欲迁道武于长安凤固请曰代王遗孙幼冲莫相辅立其别部大人刘库仁勇而有智铁弗衞辰狡猾多端皆不可独任宜分部为二令人统之两人素有深雠其势莫能先发此御边之上策待其孙长乃存而立之是陛下大惠于亡国也坚从之凤寻东还道武即位歴吏部郎给事黄门侍郎行台尚书甚见器重明元世与崔宏封懿梁越等入讲经传出议朝政太武初以旧勲赐爵平舒侯卒子才袭
　　陆暐字道晖凯子与弟恭之并有时誉洛阳令贾珍叹曰仆以年老更覩双璧又尝兄弟共候黄门郎孙惠蔚谓诸宾曰不意二陆复在坐隅吾徳谢张公无以延誉暐位尚书右戸三公郎坐事免后除伏波将军卒赠冠军恒州刺史暐拟急就篇为悟防章及七诱十醉章表数十篇子元规位尚书郎元规子拨隂阳律厯多所通解位并州长史参军
　　陆恭之字季顺凯子有操尚位东荆州刺史赠吏部尚书諡懿着文章诗赋凡千余篇子字仁崇笃志文学齐律序乃其词也位终通直散骑常侍弟寛字仁惠太子中舍人待诏文林馆寛兄弟并有才品议者称为三虎
　　陆归俟子位东宫舎人驾部校尉子珍夏州刺史赠太仆卿諡静珍子旭性淡雅好易纬候之学撰五星要诀及两仪真图太和中征拜中书博士迁散骑常侍后隠于太行山屡征不起卒赠并汾恒肆四州刺史子腾
　　崔鸿字彦鸾少好读书博综经史稍迁尚书都兵郎中诏公卿朝士儒学才明者三十人议定律令于尚书上省鸿与伯光俱在其中时论荣之后为三公郎中加员外散骑常侍延昌三年父忧解任甘露降其庐前树十一月宣武以本官征鸿四年复有甘露降其京兆宅之庭树迁中散大夫髙阳王友仍领郎中正光元年加前将军修孝文宣武起居注光撰魏史徒有卷目初未考正阙略尤多每云此史防非我世所成但须记録时事以待后人临殁言鸿于孝明五年诏鸿以本官修辑国史孝昌初拜给事黄门侍郎加散骑常侍齐州大中正寻卒赠镇东将军度支尚书青州刺史鸿弱冠便有著述志见晋魏前史皆成一家无所措意以刘元海等并因世故跨僭一方各有国书未有一统鸿乃撰为十六国春秋勒成百卷因其旧记时有増损正光以前不敢显行其书后以光贵重乃颇传读然鸿经综既广多有违谬未能考正子子元秘书郎永安中奏上父书事发逃窜防赦免寻为叔鹍所杀
　　穆子容崇裔孙士儒子少好学无所不览求天下书逢即写録所得万余卷魏末为兼通直散骑常侍聘梁齐初卒于司农卿
　　宇文忠之河南洛阳人其先南单于之逺属世据东部后居代郡父侃卒于书侍御史忠之涉猎文史颇有笔札释褐太学博士天平初除中书侍郎敕修国史元象初兼通直散骑常侍副郑伯猷使梁武定初为尚书右丞仍修史以事除名忠之自为中书郎六七年遇尚书省选右丞预选者皆射策忠之试焉既获丞职遂大为忻满云后卒于君山
　　北周
　　斛斯征字士亮椿子博涉羣书尤精三礼兼解音律有至性居父丧朝夕共一溢米少以父勲赐爵城阳郡公大统末起家通直散骑常侍迁太常少卿孝武迁西雅乐废缺征博采遗逸稽诸典故创新改旧方始备焉乐有錞于者近代絶此器或自蜀得之皆莫能识征见曰此錞于也众弗信征遂依干寳周礼注以芒筒捋之其声极清仍取以合乐六宫建拜司乐下大夫迁司乐中大夫进骠骑大将军开府仪同三司转内史下大夫天和三年周武以征经有师法诏令授皇诸子宣帝时为鲁公与诸皇子咸服青衿行束脩之礼并呼征为夫子儒者荣之六年除司宗中大夫行内史仍摄乐部进封岐国公寻转小宗伯除太子太傅仍小宗伯宣帝嗣位迁上将军大宗伯后指陈帝失上疏极谏不纳郑译复谮之遂下狱惧不免狱卒张元平哀之以佩刀穿墙送之出元平被捶拷百数终无所言征匿于人家遇赦得免坐除名隋文践极例复官爵除太子太傅仍诏修撰乐书开皇四年卒年五十六子该嗣征所撰乐典十卷兄恢散骑常侍新蔡郡公子政嗣
　　隋
　　于仲文谨孙仕周为东郡太守尉迟回作乱诱仲文不从奔隋进位大将军帝时掌文武选事尝撰汉书刋繁并略览各三十卷
　　辽
　　邢抱朴应州人父简刑部郎中母陈氏生六子亲授以经抱朴性颖悟好学博古保寜初为政事舎人知制诰累迁翰林学士加礼部侍郎统和三年命勾检显陵四年山西州县被兵命与云川节度使韩布格等充宣谕招抚使往镇慰之民始获安加戸部尚书迁翰林学士承旨与室昉同修实録决南京滞狱还优诏褒美十年拜参知政事韩徳让荐按察诸道守令能否而黜陟之大协人望素以孝称母忧固辞起复宰相密谕上意乃从及耶律休格留守南京多滞狱复诏平鞫人无寃者二十年改南院枢密使又二年卒辍朝三日赠侍中弟抱质统和二十九年由南府宰相擢知南院枢密使事以年老诏乗小车入朝开泰元年命督有司具拜山大射栁礼仪复为大同军节度使加开府仪同三司守司空兼侍中时人荣之
　　金
　　雷思字西仲浑源人天徳三年进士大定中任大理司直持法寛平仕至同知北京转运使事有易解行世号学易先生弟志字尚仲亦第进士仕至永定军节度使思季子渊
　　董戣应州人明昌四年六月癸丑赐有司所举徳行才能之士应州董戣同进士出身
　　刘摰云中人明昌五年三月庚子诏各路所举徳行才能之士云中刘摰特赐同进士出身
　　宗道字云叟山隂人以足疾不仕有诗云家藏千卷富身得一生闲茅屋经年补柴门尽日关
　　张檝字巨济先世泰州长春人有官山隂者遂占籍焉曾祖颐宗银青荣禄大夫祖惠懐逺大将军父天白虢县簿檝明昌五年词赋第一仕至镇戎州刺史为人有蕴借善谈论文赋诗笔截然有律度时人甚爱重之中州集称张内翰云
　　刘勲字少宣云中人后居济南少日住太学与兄谯庭老胥有声场屋间南渡后专于诗学往往为人所传其先世本衣冠家风流蕴借都无科举气见于文字者亦然工诗长尺牍落笔皆可观乐府如暮鵶庭院春隂淡句尤可喜
　　刘防浑源人举进士仕至石州刺史自号南山翁着赋为时楷范子汲亦举进士为翰林供奉自号西岩老人有文集
　　刘从益字云卿浑源人髙祖防天防初词赋进士子孙多由科第入仕从益博学通经能文诗尤工五言登大安元年进士累官监察御史坐与当路辨曲直得罪去乆之起为叶县令修学励俗有古良吏风叶自兵兴戸减三之一田多不毛其歳赋七万如故乃请于大司农为减一万民甚赖之流亡归者四千余家未几被召百姓乞留不许入授应奉翰林文字逾月疾卒年四十四叶人闻之以端午罢酒为位而哭且立石颂徳焉有蓬门集若干卷子祁字京叔在太学有文名值金末丧乱作归潜志与元裕之壬辰杂编虽微有异同而金末事犹足征焉
　　雷渊字希顔一字季默应州浑源人父思名进士仕至同知北京转运使注易行于世渊庶出父殁不能安于家乃发愤入太学衣敝履穿坐榻无席恒兀坐读书其友商衡毎赒恤之后从李之纯游为诗文喜新奇与康锡冀禹锡齐名俱登至宁元年词赋进士甲科摄遂平县事年少气锐击豪右发奸伏一邑称神明以擅笞州魁吏罢调泾州録事坐髙庭玉狱几死后改东平河朔骄将悍卒倚外敌为重自行台以下皆抚摩之渊出入军中偃然不为屈不数月闾巷多画像以事虽大将亦不敢易之寻迁东阿令转徐州观察判官兴定末召为英王府文学兼记室参军转应奉翰林文字正大庚寅倒回谷之役尝上书破朝臣孤注之论引援深切灼然易见主兵者沮之策竟不行拜监察御史言五事称旨其所弹劾不避权贵出巡郡邑所至有威誉奸豪不法立棰杀之至蔡州杖杀五百人号雷半千为人所讼罢去乆之宰相侯摰荐为太学博士南京转运司戸籍判官入为翰林修撰一夕暴卒年四十八渊躯干雄伟髯张口哆顔渥丹眼如望洋遇不平则疾恶之气见于顔间或嚼齿大骂不休善结交凡当涂贵要与布衣名士无不往来居京师宾客踵门虽贫而待客甚腆涖官喜立名凡居一职辄震耀亦坐此不达
　　曹之谦应州人兴定进士文名著于金元间寓居平阳三十载讲明道学为斯文式逺近多从之游所着有兊斋文集行于世
　　元
　　魏初璠从孙以为后好读书为文简而有法中统间拜国史院编修擢监察御史疏时政帝欣纳之官至南台御史中丞子必复集贤侍讲学士
　　雷膺字产正浑源州人父渊金御史膺生十歳而孤笃志于学太宗时诏设科选试膺甫弱冠得与选遂以文学称史天泽辟掌书记中统初授大名路宣抚司员外郎至元中拜监察御史首言当正君心以正朝廷百官且斥聚敛之臣不宜作相出为山西道佥事转山南湖北道副使时江南新附诸将利俘获膺出令得还为民者凡数千计母服阕起浙西道按察使时苏湖多雨伤稼百姓艰食请发廪米二十万石赈之行省议存三之一膺曰宣布皇泽惠养困穷臣职也岂可效有司出纳之吝邪省官不能夺年六十二致仕成宗召诸故老议政膺为称首延见便殿赐白玉带环大徳元年卒追封冯翊郡公諡文穆
　　吴明志大同人号乐斋累官国子助教文学重于一时尝献定本万言策行于世
　　许子逊大同人授中奉大夫集贤学士有才识通经习古凡诏诰必更其手文章振卓于时
　　李岩大同人初业儒薄于仕进博览经史旁通书算之学为和宁路学正弃归日以著述为事尝采众说释朱晦庵集注名曰经筵讲藁凡四十九卷具表上进
　　明
　　郭纪大同人正统甲子举乡试第一辛未成进士选监察御史屡官江西左布政使纪少有隽才释褐后肆力于诗古文辞书法琴曲亦皆精妙当世称为三絶所着听鹤轩诗集易解撮要诸书行于世
　　张应武大同人嘉靖中贡生授大城县知县以仁恕为治号防平迁河间府通判益务寛大未几乞休去应武深经术于易尤邃既归后探讨不辍孙尔基进士官终宁绍副使
　　王濬初字啓哲山隂人赠太保諡文端家屏之长子耽经史以少年举万厯乙酉解元既而屡困公车旁搜博采举凡朝常国典悉皆储防罹大故请赠请防请并祭合葬殚心竭力既免丧授中书舎人一时大制作皆出其手久之迁戸曹尝解悬赏银赴督府涂中有句曰闻说甘泉烽火急何能飞翰到辕门已而出守粤西镇静条理间亦寄意栁州佳山水以疾乞归闭戸歌风戸外一无所与真不媿名宰相家子弟也
　　何廷俊大同人万厯间贡平阳教授陞项城知县遇旱祷雨辄应蝗不能灾及归杜门著述中年丧偶不复再娶所着有防约题式四书义神授书义神授等集学者称为凭槐先生
　　左光图字翼宸应州人天啓辛酉举人授河南嵩县知县光图性至孝母早卒继母薄常虐使之光图色愈恭虽呵责敬承不违薄寖爱如己出嵩之破也光图为贼所得将杀之薄泣曰我继母也儿事我孝愿以我代儿死先是光图涖嵩贼遣使持伪牌胁降光图碎牌杖其使曰若当斩姑活若以语贼嵩邑官民誓且灭贼朝食矣比贼至登陴固守阅数月旁邑胥陷城遂破光图投水中不死因奉薄入嵩山薄寻卒间道奉柩归葬萧然自守屡日不火食泊如也亲知餽遗之胥不受寻殁着有知非集诗学歩吟诸书
　　国朝
　　徐化溥号云门大同县人明崇祯间歳贡以齿寖髙无复仕进意化溥早丧父学殖犹未就顾不以凶闵少阻键戸下帷经史暨它琐杂书胥究阃奥着古文词诗歌风骨尤髙一时名人如曹秋岳魏环极皆重之譔云中志十四卷详密简括可佐国史年逾耄日坐小牕前手一编吟咏不辍间策蹇驴过知旧或径诣佳山水数日乃返云门集若干卷冯学博讷生为刋行于世
　　郭传芳字九芝大同威逺卫人父之麟前九江府监纪同知传芳从行之麟殉职徒步万里负主归顺治戊子膺选贡乃往迎父柩曹侍郎秋岳尝言云中有二士徐化溥与传芳也铨注咸宁县丞诸上官雅知之防修陜西通志命司其事署郃阳长安县篆所至有声迁富平知县滇逆之变凉冦麇至衷甲乗大雾径捣其巢斩渠首二人获伪劄三十余纸时转输填委多所寛假尝抗声曰为百姓即所以为
　　朝廷也举卓异
　　赐袍服以年资迁达州知州邑人攀泣信宿不得发抵达匝月病卒无以为敛甥仆从者亦继死后子训导荆石匍匐往始克以丧归富平人李太史因笃志其墓
　　朔平府
　　北齐
　　王纮字师罗太安狄那人父基读书有智略神武遣往关中周文留不遣后逃归歴南益北豫二州刺史遇害赠吏部尚书纮善骑射爱文学性敏捷年十三扬州刺史太原郭元贞抚其背曰读何书曰诵孝经曰孝经云何曰在上不骄为下不乱元贞曰吾岂骄乎纮曰君子防未萌亦愿留意元贞称善十五随父在北豫州行台侯景与人论掩衣法为当左右尚书敬显儁曰右袵应是纮进曰五帝异仪三王殊制掩衣左右何足是非景奇其早慧赉以名马兴和中为库直奉朝请文襄遇祸纮冒矢捍御以忠节进爵平春县男为领左右都督文宣尝与左右饮酒曰快哉大
　　乐纮曰亦有大苦帝曰何苦纮曰长夜荒饮不悟国破是谓大苦帝默然后拜骠骑大将军武平初加开府仪同三司上言突厥与周相影响宜为之备寻兼侍中聘周使还即真未几卒纮好著述作鉴诫二十四篇
　　辽
　　边贯道丰州人辽时举进士第一子元勲元恕元鼎胥有名号三边元勲金天防十年进士终河间路转运使元鼎十歳能诗天徳三年第进士以事停铨世宗初太师张浩表荐供奉翰林出为邢州幕官复坐诬累不复仕元鼎资禀疎俊诗文有髙意时辈少及
　　金
　　党懐英字世杰马邑人宋太尉进十一代孙后侨冯翊父纯睦泰安军録事参军卒官又侨奉符懐英魁东府解应举不得意遂脱略世务放浪山水间箪瓢屡空晏如也大定十年第进士调莒州军事判官累除汝隂县尹国史院编修官应奉翰林文字翰林待制兼同修国史懐英能属文工篆籀当时称第一学者宗之大定二十九年与凤翔府治中郝俣充辽史刋修官上尝曰近日制诏惟党懐英最善明昌元年再迁国子祭酒二年迁侍讲学士明年议开边防濠堑懐英等十六人请罢其役诏从之迁翰林学士承安二年乞致仕改泰宁军节度使为政寛简人懐之明年召为翰林学士承旨久之致仕大安三年卒年七十八諡文献懐英致仕后章宗诏直学士陈大任继成辽史云　赵秉文撰墓志曰公之文似欧公不为尖新奇险之语诗似陶谢奄有魏晋篆籀入神李阳冰之后一人而已尝谓唐人韩蔡不通字学八分自篆籀中来故公书上轧钟蔡其下不论也小楷如虞褚亦当为中朝第一书法以鲁公为正栁诚悬以下不论也古人名一艺而公独兼之可谓全矣
　　李完马邑人以经童出身复登词赋进士第累官至南京路按察使长于吏治所至奸恶屏迹民皆便之
　　李渊马邑人完子登重寜进士累官翰林修撰文喜新奇尝为御史巡河南豪猾望风遁去后归元以文章称
　　元
　　李膺马邑人完孙生七歳而孤事母以孝闻太宗时诏郡国设科选士凡占儒籍者复其家膺甫弱冠与其选愈自砥砺遂以文学称荐为翰林修撰同知制诰兼国史院编修征拜集贤学士卒諡文穆子肇顺总管府判官孙豫南阳府穰县尹
　　孟攀鳞字驾之云内人幼日诵万言能缀文时号奇童金正大七年进士仕至招讨使北归居平阳陜西帅府辟详议官遂家长安中统初授翰林待制同修国史条陈数十事大抵劝上以郊天地祀太庙制礼乐建学校行科举择守令以字民储米粟以赡军省无名之赋罢不急之役百司统于六部纪纲悉由中书为久安长治计世宗悉嘉纳之尝与论王鹗许衡优劣对曰百一文华之士可置翰苑仲平明经传道足为后学矜式帝深然其言又诏问宗庙郊祀仪制悉据经典以对时帝将亲祀命同太常定礼仪乃夜画郊祀及宗庙图以进帝皆亲览焉俄以病请令就议陜西五路四川行省事卒封平原郡公諡文定
　　董朴朔州人初仕为陜西道按察司检法太史院主事皆不就集贤院奏其贤除授翰林院修撰承务郎同知制诰兼国史院编修官致仕称为龙冈先生
　　明
　　武文马邑人正徳戊辰进士任韩城旌徳知县博学能文聪颖有髙操五经备具创修邑志
　　郭世禄字介轩威逺衞人贡士万厯间陜西醴泉教谕庄重不佻士多造就着戒士劝学诸训
　　相俊字世英朔州人淹贯礼仪博通经史凡天文厯志兵家术数之书无不披阅著名世籍
</div>
    <div class="pagination">
<a href="山西通志_page459.html">上一页</a><span>...</span><a href="山西通志_page455.html">455</a><a href="山西通志_page456.html">456</a><a href="山西通志_page457.html">457</a><a href="山西通志_page458.html">458</a><a href="山西通志_page459.html">459</a><span class="current-page">460</span><a href="山西通志_page461.html">461</a><a href="山西通志_page462.html">462</a><a href="山西通志_page463.html">463</a><a href="山西通志_page464.html">464</a><a href="山西通志_page465.html">465</a><span>...</span><a href="山西通志_page461.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
