<!DOCTYPE html>
<html>
<head>
    <meta charset="UTF-8">
    <title>大清一统志 - 第 142 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 142 页/共 202 页</h1>
    <div class="content">　　分野天文井鬼分野鹑首之次
　　建置沿革禹贡梁州之域秦为蜀郡地汉为犍为郡武阳县地后汉及晋宋因之萧齐建武三年析置齐通左郡梁曰齐通郡置齐通县又于郡置青州【李吉甫元和志梁太清二年武陵王萧纪立青州取汉青衣县为名　按隋志齐通郡及齐通县皆置于梁时元和志乐史太平寰宇记谓后魏置通义县与隋志不合】后魏废帝二年改曰眉州【元和志因峨嵋山为名】后周复曰青州寻又曰嘉州隋开皇初郡废改县曰广通仁夀元年又改曰通义大业二年复改嘉州曰眉州寻废州以县属眉山郡【时郡治龙防即今嘉廷府自大业改郡以前青州眉州嘉州皆在通义唐始移嘉州之名于龙游耳隋志书之不明故诸志多误指】唐武徳二年复于通义县置眉州天寳初改为通义郡乾元初复为眉州属剑南道五代属蜀宋亦曰眉州通义郡属成都路【太平兴国初改通义县曰眉山】元曰眉州至元十四年嘉定府路二十年以州治眉山县省入明洪武九年降州为眉县十三年复升为州直四川布政司
　　本朝因之领县三
　　丹棱县【在州西六十里东西距八十五里南北距六十里东至本州界十里西至雅州府名山县界七十里南至嘉定府夹江县界三十里北至卭州蒲江县界三十里东南至夹江县界三十五里西南至嘉定府洪雅府界二十里东北至本州界五里西北至蒲江县界三十里汉犍为郡南安县地后周明帝分置齐乐县武帝改曰洪雅隋开皇十二年改曰丹棱属嘉州大业初属眉山郡唐属眉州宋因之元省明洪武十三年复置仍属眉州　本朝因之】彭山县【在州北四十里东西距七十里南北距五十五里东至资州仁夀县界四十里西至卭州蒲江县界三十里南至本州界十五里北至成都府新津县界四十里东南至本州界二十五里西南至本州界三十里东北至仁夀县界四十里西北至卭州界四十七里汉置武阳县界犍为郡后汉为犍为郡治晋宋因之萧齐移郡治僰道以县属之梁改武阳曰犍为置江州西魏改县曰隆山县周省江州置隆山郡隋开皇初郡废县属眉山郡唐初属陵州贞观元年省入通义二年复置改属眉州先天元年改曰彭山宋元俱因之明洪武十年并入眉县十三年复置仍属眉州　本朝康熙元年并入眉州雍正六年复置】青神县【在州南六十里东西距八十里南北距六十里东至资州仁夀县界四十里西至嘉定府夹江县界四十里南至嘉定府乐山县界四十里北至本州界二十五里东南至资州井研县界四十里西南至夹江县界七十里东北至资州仁夀县界七十五余里西北至本州界八十里本汉犍为郡南安县地后周始置青神县并置青神郡隋开皇初郡废县属眉山郡唐属眉州宋元俱因之明洪武十年并入眉县十三年复置仍属眉州　本朝康熙六年并入眉州雍正六年复置】
　　形势峨眉揖于前象耳镇于后【唐卢拯罗城记】山不髙而秀水不深而清【唐通义志】水突蟆頥滩穿龙爪【宋张逺霄诗】介岷峨之间为江山秀气所聚【元志】
　　风俗士以名节相髙【唐通义志】俗近古者三其士大夫贵经术重士族其民尊吏而畏法其农夫合耦以相助【宋苏轼逺景楼记】其民以诗为业以故家文献为重【宋谯梅记】
　　城池眉州城【周十里冇竒门四本唐宋故址明成化十七年甃石康熙二十四年重修】丹棱县城【周三里门四明成化中土筑正徳中甃石西枕龙溪南滨沧浪北面皆山无池】彭山县城【周六里门四明成化中土筑正徳中甃石】青神县城【周五里有竒门四明天顺间筑土城嘉靖中甃石】
　　学校眉州【在州治南　本朝康熈二年因宋明故址重建入学额数十七名】丹棱县学【在县治南宋绍兴中建明成化中迁县东北本朝康煕初复还故址入学额数八名】
　　彭山县学【在县治西南　本朝雍正八年因明时故址重建入学额数四名】青神县学【在县治东南　本朝雍正八年建入学额数四名】鹤山书院【在州城内明嘉靖九年建祀宋魏了翁　本朝康熙初年建义眉山书院在州治西南即三苏祠也明崇祯末建本朝康熙初知州赵蕙芽重建桂香书院在彭山县城南　本朝乾隆年间知县张绰建东观书院在州西七十里东观镇宋绍兴初东观郷士仿古乡校剏为郯业之所冯时行记为元至元年间重修丹棱县有防崖书屋在县西北龙鹄山宋李焘建又栅头书院在县南栅头镇宋绍兴间县令溤时行建今俱废州并设有义学社学】
　　户口【原额人丁三千二百九十六滋生人丁一千四百十五见在户一万一千八百六十二】田赋【田地一万三百四十三顷八十三亩四分三厘额征丁条粮银二万二千四百五十五两三钱五分二厘】
　　山川蟆颐山【在州东七里寰宇记形似虾蟆颐明统志自象耳山连峯壁立西瞰玻瓈江五十余里至此磅礴踞蹲上冇淘丹泉山腹有穴曰龙洞唐有杨太虚尔朱先生得道于此王象之舆地纪胜人日出东郊渡玻瓈游蟆颐眉之故事也】大旺山【在州东五十里自蟆颐山南趍或起或伏至此峯峦屹立回拱州城】醴泉山【在州西八里环绕州城山半有八角井水清甘如醴】笔架山【在州西二十五里三峯峙立形如笔架其阴为泸崩沟环居数十家人皆善书人以为山灵所钟】息台山【在州西三十里东观镇北】白虎山【在州东北八里元和志在通义县东北二十五里西临文江寰宇记其山壁立临江下有白虎潭曹学志名胜志　按神异记云犍为有一白虎出众黒虎随之不伤人物汉王褒招碧鸡神词黄龙见兮白虎仁指此　按元和志作白兽避唐讳也旧志谓一名白兽山非是】石佛山【在州西南二十五里山半有石佛像故名宋苏轼寄弟诗卜宅向何许石佛山下路即此】连鳌山【在州西南九十里山势连续具形如鳌苏轼少时读书于此】快活山【在州西北九里平地突起髙百余丈乂回龙冈在州西北十里自盘龙山南来或起或伏至此阜髙出遇双河口水折而西旋状若回龙】七山【在州西北二十里南北両山对峙延亘十余里中平坦七峰罗列前后形皆类龟】长山【在丹棱县南二十里巉崖子立挺入霄汉】飘然山【在丹棱县西五里】石牛山【在丹棱县西三十里羣石相连如牛】龙鹄山【在丹棱县北十五里亦名龙鹤山上有天柱峯有龙延洞宋李焘少时读书于此筑室曰巽岩子壁埴亦读书于此孝宗御书龙鹄山三大字石刻尚存】赤崖山【在丹棱县西北二十里其山髙峻赤有棱状如飞旗拱翼县治县以为名】三峯山【在丹棱县东南二十里中峯极髙左右稍下形如山字】鉄桶山【在丹棱县东南四十里四围峻险唐段子璋立寨于此】三青山【在丹棱县东北三十里寰宇记谓之箐三山】彭亡山【在彭山县东十里亦名彭亡山曰彭模后汉书建武十一年岑彭攻公孙述至武阳所营地名彭亡彭闻而恶之欲徙会日暮而止蜀刺客诈为亡奴降夜刺杀彭常璩华阳国志述既杀彭改彭亡曰平无言无贼也郡国志武阳有彭亡聚注南中志曰县南二十里有平望山晋书永和三年桓温伐蜀次彭模自将步卒直指成都二百里郦道元水经注谯师次平模去成城二百里郦道元水经注江水自武阳东至彭亡聚亦谓之平模此地有彭塜言彭祖冢焉寰宇记彭汝山在彭山县东北十里又名彭亡山亦名平模山】东山【在彭山县一里里龙爪山下宋虞允文次子公着筑室读书于此魏了翁为记东山精舍四字又东五里为金革山】盘石山【在彭山东六里明统志上有普照寺藏宋太祖太宗真宗仁宗御书崖山半有石室】蟠龙山【在彭山县西去州四十里状若墦龙一名走马山下有腊鱼堰水】平盖山【在彭山县北一里下临系龙潭】鼎鼻山【在彭山县东北二里元和志鼎鼻山亦曰打鼻山宋谯纵据蜀朱龄石伐之纵遣将谯小茍塞打鼻以御之即此山形孤起东临江水昔周鼎沦于此水或见其鼻遂以名山殴阳忞舆地广记今县南十余里之打鼻山乃古鼎鼻山县东北之鼎鼻山乃其支峯耳】崌崃山【在彭山县东北十二里寰宇记导江从山南合流而下】天社山【在彭山县东北二十里明统志汉建武间李严凿此社山通东遏即此】象耳山【在彭山县东北二十五里山形耸秀连峯接岭直南至蟆颐山下有寳砚磨针二溪龙池蠏泉诸胜】北平山【在彭山县西北三十里寰宇记引李膺益记云张道陵得仙于此道陵有二十四化此其一也明统志上有天柱峯夜见五色神灯莫知其数】五渡山【在青神县东十里水经注山下绕流曲折渡处凡五名】熊耳山【在青神县东十五里华阳国志望帝以褒斜为前门熊耳灵闗为后户水经注南安县西有熊耳峡连山竞险接岭争髙】多棱山【在青神县西四十一里东至多棱川】北界山【在青神县北二十五里李膺益州记云南安武阳二县于此山分界】上岩【在青神县东北五里又中岩在县东十里上有唤鱼潭罗汉洞岩半有三石笋表衣水经注其下岩在县东二十里义有慈姥岩在县东五里】九龙洞【在丹棱县西十里余栅头镇南上有峯峦】石仓洞【在彭山县东北二十五里有石仓在半山石壁间岩窦如蜂房相传窦中尝出米谓之石仓米洞】大江【自新津县流入经彭山县东又南经州城东又南经青神县东又南入嘉定府界水经注江水至武阳县合江文井江又东至彭亡聚又东南迳南安县西元和志大江一名文江亦曰导江旧志大江经彭山县有龙爪滩楼楼滩又经州东北蟆颐山波流澄莹亦名玻瓈江又至青神县东南旧有松栢滩多覆舟之患相传宋天禧中县令张逸为文祷江神不越月而难徙五里蜀江自新津县流经彭山县东北合府河又经河东北一里凡五十里入州界又南三十里经州东门外又二十里合松江青神县又五十里入嘉定州】醴泉江【在州西八里有二源皆出蟠龙山自山东者曰腊鱼堰水自山西者曰柏桩堰水二水分流曰双河至州西北十里而合曰双河口又东南流为醴泉江绕州城与松江合又东入大江又有龙潭在州西南十里源出笔架山泸崩沟东流入醴泉江】思蒙水【在州南五十里源出丹棱县东南流经州南又南经青神县南入大江元和志思蒙水在丹棱县东南三十五里寰宇记思蒙水源出蒲州山东流入通义县又有夷郎川在丹棱县东三十里与通义县相连旧州龙鹄溪源出龙鹄山经县西北流绕城南东出思蒙入州界又名芙蓉溪经州南五十里又南经青神县南二里又五里入江　按舆图有斯磨河发丹棱县西东南流至青神县西北有水水自丹棱县东赤崖山南发源东南流迳州界入焉即寰宇记夷郎川也斯磨却思蒙之讹旧志谓夷郎川即思蒙江误】松江【在州东南二十里自大江分流西南绕州城与醴泉江合复入大江】澭甘水【在州西南八十里一名金流江源出丹棱县流经州界至青神县入界寰宇记澭甘水源出洪雅县可募山流入丹棱县又难江水在通义县西南二十五里源出丹棱县本名澭甘水入县号难江以其水峻急难渡为名又有多棱川在县东南七十里南接青神县界　按旧志金流江在州西南八十里源出丹棱县独孤山东南流二十里经州又二十里入青神县界经县南二十里入江盖即澭甘水一水而异名者也】赤水【在彭山县东十八里华阳国志建安二十四年黄龙见武阳赤水九日水经注武阳有赤水下注江明统志自仁夀县流经县境入蜀江　按舆图作黄龙溪旧志谓之兰溪西流入府河非入蜀江也】府河【在彭山县东北自成都府双河县流入至县东北十八里入大江即成都二江之下流也以与赤水合流亦名赤水】青衣水【在青县东十里中岩下一名平羌水宋苏辙诗云想见青衣江畔路白鱼紫笋不论钱】鱼蛇水【在青神县东北十二里寰宇记鱼蛇水从贵平县木梓山流水入当归合导江水冇鱼似蛇因名　拨水自仁夀县界西南流入至青神县东北入江明统志谓在县南二十里□】青神渠【在青神县东唐书地理志太湖中荣夷人张式等百余家请田于青神凿山疏渠溉田二百余顷】环湖【在州治西旧有沼州人矼梁塞之宋嘉定中魏了翁为守时特疏濬之名曰环湖】雁湖【在丹棱县北十里与龙鹄相连俗名金鸭池宋李壁今淤】瑞莲池【在州城西南三苏祠内明统志祠本苏氏故宅苏轼睿作二池以种莲具西池嵗产瑞莲一茎两蒂至今毎大比嵗郷人观瑞莲有无及士第否】白龙池【在州西南八十里四山环绕中为池其水久旱不竭久雨不溢】百家池【在青神县东北十里其山髙大周数百丈溉田百余顷】老泉翁【在州东蟆颐山东二十里其山髙大分两服泉出两山之间北附右服之下蓄而为井可日饮百家宋苏洵取此为号有铭】
　　古迹武阳故城【在彭山县东十里扬雄蜀记秦恵王遣张仪司马锴伐蜀蜀王闻明拒战不利退走武阳获之华阳国志汉太和四年益州刺史任安城武阳后遂为郡治夫成都一百五十里后汉书注武阳故城在今眉州隆山县东寰宇记在彭山县东南十五里相传秦恵王时张仪所筑】隆山故城【今彭山县治隋书地理志隆山郡统隆山县旧曰犍为西魏改县曰隆山后周置隆山郡开皇初郡废元和志彭山县南去眉州六十六里本汉武阳县周武帝于此置隆山郡以境内鼎鼻山地形隆起为名唐先天元年以犯讳改为彭山县寰宇记县在州北六十里王存九域志在州北四十里　按元和志又有犍为故城在彭山县西北五里谓即汉犍为郡今考汉郡即武阳在县东北疑此乃梁时所置犍为县后改置隆山而故城废也】江阳故城【在彭山县东十五里汉县在今泸州界晋宋时侨置于此宋书州郡志江阳郡中失上寄治武阳令江阳等四县隋书地理志隆山县旧志江州后周者州开皇初并江阳县入焉旧唐书地理志晋于犍为郡置西江阳郡明统志江州城在彭山县东十余里旧志江州本州于江阳故取以为名周时改为隆山郡而江州及江阳郡俱废隋开皇初始并废县也】洪雅故城【在丹棱县东元和志丹棱县东北至眉州七十三里本南齐之齐乐郡也周明帝置齐乐县武帝改为洪雅县隋开皇十二年因县南有洪雅镇就立洪雅县仍改今名为丹棱县属眉州有洪雅故城在县东百五十步又寰宇记废齐乐故城在丹棱县东北二十里昔齐乐郡城周明帝罢以为县　按郡以齐乐为名似为齐时所置然齐书州郡志并无此郡当以隋志后周置县为正寰宇记之齐乐郡城盖即元和志之洪雅故城但道里稍逺疑有讹耳】青神故城【在今青神县南隋书地理志眉山郡青神志眉山郡青神县后周置并置青神郡开皇初郡至眉州六十里本汉南安县地西魏恭帝遥于此置青神县属眉州之青神郡开皇三年罢郡徙县居郡理治眉州旧唐书地理志县临青衣江本冶思蒙水口武徳八年移于今治寰宇记故青神县城在今县南二十里青神郡所治也周武帝保定二年更于其南五十步则筑城移也】眉山废县【今州治隋书地理志眉山郡通义县旧志齐通郡及青州西魏改州曰眉州开皇初郡废改齐通曰广通仁夀元年又改曰通义寰宇记本汉武阳县地后魏恭帝二年置通义县在眉州北二十里属齐通郡周明帝二年齐废通郡为安乐县仍旧属其后又改为齐通县隋开皇四年改为广通后又改为通义王存九域志太平兴国元年改通义县曰眉山城邑考州城五代时摄守山行章筑宋淳熙五年贼李顺攻围半年不能下俗谓之卧牛城以其坦而难攻也又沿城多芙蓉亦谓之芙蓉城】绵水废县【在彭山县东南十余里宋书州郡志江阳郡领绵水县后魏置周武帝改为白水县隋废】乐城【在彭山县东北寰宇记彭山县有乐城汉何斌为蜀郡太守筑州志今有洛城在州东北二里相传后汉筑蜀废又有裴城在州治东相传昔有裴姓者夜筑此城天明即毕】小桃源【在州城南门外明统志村家多竹篱桃树小桥流水两岸皆花竹杨栁乡人泛舟其间谓之小桃源苏轼诗髣髴城南路杨花扑面桥】蚕市【在州城内苏辙集眉之二月望日鬻蚕器于市因作乐纵观谓之蚕市明统志在州城内官市】彭祖宅【在彭山县东北象耳山】苏洵故宅【在州城西南隅后建为三苏祠】书楼【在州冶西明统志唐光启初州人孙长孺建为藏书之所僖宗书书楼二字赐之长儒四世孙降衷宋建隆初授眉州别驾因市监书万巻以还六世孙□重修魏了翁作记】逺景楼【在州治北北塘上宋郡守黎錞建苏轼作记】景蘓楼【在州治西宋陈粤总领蜀饷过眉州为蘓氏父子建】春风楼　明霞阁【俱在州东蟆颐山宋时州人建为逰春之所州中景致明霞所见西北为多春风眺望东南为多】临风阁【在州治唐沈回诗烟霞生座右林治匝城隈】嘉祐阁【在州治北逺景楼西宋建元至元中郡守张洪重修旧刻和陶诗于壁间有李公麟所画三苏像】清风阁【在青神县冶之隅宋元符初建黄庭坚书额】大雅堂【在州南五十五里明统志宋丹棱人杨素建黄庭坚谪戎州尝曰安得竒士尽刻杜甫两川及防州诗使大雅之音复盈三巴之耳哉素闻之访庭坚于戎请攻坚珉刻诗作堂翼之庭坚乃悉书甫诗遗之因名堂曰大雅且为之记】四贤堂【在州学西宋建立孙抃及三苏父子四贤像于内嵗时祀之】起文堂【在州城西环湖上宋李石为苏轼建后邵博重修刻铭堂上】继瑞堂【在青神县治明统志宋建炎间县令刘濬卿以县之古楠产灵芝作堂翼之后吕彦来为令于古楠趾复产芝彦章乃重修此堂名曰继瑞】族谱亭【在州城西南七十里苏氏祖茔之侧宋苏洵建自为记】观莲亭【在州城西明统志在苏祠西池中苏轼建自池东岸为石梁至此筑台建亭台上绕亭种莲亭中冇碑刻轼小像及辙与黄庭坚賛】借景亭【在青神县治后明统志旧冇亭下瞰史家围园多佳景宋黄庭坚尝游此扁曰借景因留诗云当官借景未伤民恰似凿池取明月】雪台【在州北逺景楼前宋郡守黎錞筑】翠洞书屋【在州西环湖西宋魏了翁筑】读书台【在彭山县东北象耳山唐李白尝读书于此上有石刻白书又盘石山有宋范镇读书台上有石刻镇诗穷幽访盘石细径入荒凉踏叶倭湿触花衣袂香】江乡馆【在州城东坡瓈江濵旧为共饮亭宋邑宰胡文靖建为迎劳賔使之所嘉定间魏了翁来州又更大之改今名且为记】披风榭【在州城西起文堂之东宋建中绘苏轼像陆游拜遗像诗孕竒蓄秀当此地鬱然千载诗书城高台老仙谁为写仰视眉宇寒峥防】雁防【在州学櫺星门外东西二防宋乾道间建苏轼苏辙及州之士登科者题名于上明景泰四年作亭覆之】
　　闗隘鱼耶镇【在州东南三十里两河口即古鱼蛇镇旧有巡司久裁】东馆镇【在州西七十里旧属丹棱】栅头镇【在丹棱县南四十里九域志丹棱县有东馆栅头燔鳌清倚四镇旧志栅头镇当嘉眉雅往来之冲人物繁阜商旅辏集甲于西南】犁头湾【在清神县东六十里旧有巡司久裁】
　　津梁迎恩桥【在州治东旧名放生桥宣徳间里修改名】李相桥【在州西八里跨醴泉江宋李□建】石桥【在州西九十里宋礼部尚书李壁奉祀归乡时建】麒麟桥【在州山县治南后汉朱褒获麟于马颊岭因以名桥一名任公桥】忠孝桥【在彭山县治北旁有汉张纲晋李宻祠故名】系龙桥【在彭山县北四里寰宇记仙人□君武乘龙从峨嵋山往来系之于此】埋轮桥【在彭山县北二十里相传后汉朱遵与公孙述战于六水门先埋其车轮于桥侧以示死守故名】青神桥【在青神县东】蟆颐津【在州东七里祝穆方舆胜览唐僖宗时田令孜投左拾遗孟昭图于蟇頥津即此】鱼鳬津【在彭山县东北二里彭亡山南一名彭女津居导江皂江等水会之处】沙头津【在彭山县北二十里亦大江津济处也晋永和三年桓温自平模直指成都李执将桀坚与温异道还自沙头津济】
　　堤堰蟆颐堰【在州东七里唐开元中益州刺史章仇兼琼开障蜀江水溉眉山青神田亩七万二千冇竒宋嘉定中魏了翁又畚武阳石垒堤其利视昔尤溥了翁有记】馨堰【在州北元和志在彭山县西南二十五里拥江水为大堰开六水门用灌郡下】沧浪堰【在丹陵县东南隅水深数尺可溉田十余顷】天生堰【在丹棱县西五里系天生堤堰不劳人力】通济堰【在彭山县西北四十有大堰一小堰十一自新津卭江口引渠南下百二十里至州西南入江溉田千六百顷唐开元中益州长史章仇兼琼□五代时张林复自新津修觉山濬故址至州西南合于松江元天厯初知彭山县雍熙重修之】鸿化堰【在青神县北十五里即唐张武等所开也旧志青神陂堰五十有一惟鸿化最大】
　　陵墓汉张纲墓【在彭山县东北寰宇记在崌崃山东一百五十步】晋李宻墓【在彭山县忠孝桥北】宋孙抃墓【在州西石佛镇】苏洵墓【在州东墓颐山东二十里老翁泉旁】杨素墓【在州北十五里】唐庚墓【在丹棱县西飘然山下】李焘墓【在丹棱县西北二十里龙鹄山下又子璧墓在龙鹄下玉虚宫左墓在州城西楼云寺下】明余子俊墓【在青神县西长泉镇麒麟县后】
　　祠庙青衣神庙【在靑神县治北祀蚕丛氏】岑彭庙【在彭山县治北彭殁于此乡人立庙祀之】忠孝祠【在彭山县北五里祀汉张纲晋李宻】武侯祠【在州北】花卿庙【在州西东镇明一统志唐花敬定本长安人至徳间从崔光逺入蜀讨段子章有功封嘉祥县公后与宼单骑鏖战匕防元犹骑马荷戈至镇下马沃盥适浣纱女语曰无头何以盥水遂僵仆居民之溪上厯代庙祀之】孟拾遗祠【在州东七里蟆颐津祀唐拾遗孟昭图】三苏祠【在州治西南即苏洵故宅元建为祠】
　　寺观寳华寺【在州西北元至元间建】栖云寺【在州西一百里唐建】白防寺【在丹棱县西旧名白鹤寺唐大中末建防内有浮图宋重修苏辙为记明永乐初改今名】盘石寺【在彭山县治水旧名普照唐成通间建】中岩寺【在青神县治南旧名景徳院唐建】旌善院【在州东蟇頣山北宋建苏辙尝读书于此中有韩琦等挽蘓洵诗石刻】玉清观【在州治南元至正间建】龙鹄山【在丹棱县北十里唐贞观中建】北平观【在彭山县西北平山汉张道陵尝居此唐初为观】平盖观【在彭山县北唐开元中建】玉京观【在青神县治南宋宣和间建】
　　名宦三国汉陈震【南阳人先主定蜀为汶山太守转任犍为建兴三年入拜尚书】邓方【南郡人以荆州从事从先主入蜀蜀既定为犍为属国都尉轻财果壮当难不惑】李严【南郡人先主定蜀拜犍为太守贼马秦等起事于郪会聚部伍数千人到资中严不更发兵而但率将郡士五千人讨之斩贼首枝党星散悉复民籍又越巂夷帅髙定遣军围新道县严驰往赴救贼悉破走诏加辅汉将军领郡如故】王离【广汉人以才干显为犍为太守政有防绩】晋杜轸【成都人武帝时拜犍为太守甚冇声誉】唐髙叡【万年人为通义令有冶劳人刻石载徳】苏味道【栾城人与李□齐名举进士同平章事忤宗朝贬眉州刺史治郡有声】冯元常【安阳人武后时眉州刺史剑南有火光盗夜掠人画伏山谷元常谕以思信约悔过自新贼相率脱甲面防】宋叚思恭【晋城人干徳初通判眉州全师雄之党攻逼州城思恭募军士先登者得厚赏遂大败贼矫诏以上供钱帛给之其后度支请按其罪太祖嘉其果干不许命知州事】李简【淳化中知眉州事贼防州郡简设方畧坚壁固守贼力屈解围去】师顽【内黄人真宗时知眉州以简静为治蜀人便之】张逸【荣阳人天禧中知青神县县东南有松栢滩夏秋暴涨多覆舟逸祷江神不逾月滩为徙五里时人异之】魏了翁【甫江人嘉定初知眉州眉俗习法令持吏短长故号难治了翁尊礼耆耈简抜后秀行乡饮酒礼增贡士员以振文风复蟇颐堰筑江乡馆利民之事知无不为俗为之变治行彰闻】呉昌裔【中江人嘉定中为眉州教授眉士故尚苏学昌裔取诸经为之讲説祠周程张朱揭白鹿洞学规仿潭州释奠仪簿正祭器士习丕变后通判眉州着苦言十篇虑蜀甚悉】冯仲【知丹棱县呉曦叛入眉州死之】明胡彦祥【徽州人永乐初知眉州重农事新学宫修蟇颐堰以广水利】
　　本朝赵蕙芽【涑水人康元年知眉州筑堤堰修水利畀民耕具尽力酬畮又建义学以课士时称良牧】
　　人物汉杜抚【字叔和武阳人受业于薛汉定韩诗章句归里敎授沈静乐通举动必以礼弟子千余人后为东平王苍所辟及苍就国掾史皆自劾归而抚为大夫不忍去建中初为公车令所作诗题约义通学者传之曰杜君注云】张皓【字叔明武阳人留侯六世孙永宁元年征拜廷尉辨正疑狱果防不阿延光三年太子为济阳王皓廷诤之顺帝即位拜司空多荐逹天下士时赵腾因灾变坐谤讪当伏重法所引八十余人皓谏曰腾本欲尽忠正埬如当诛戮塞谏诤之源非所以昭徳示后也帝悟减腾死罪】张纲【字文纪皓子司徒辟以髙第为御史与杜侨等八人受诏持节分按天下七人皆出纲独埋轮都亭曰豺狼当路安问狐狸遂劾梁兾等奸恶时广陵贼张婴宼乱兾讽尚书以纲为广陵太守纲单车竟造婴垒慰安抚防南州晏然天子欲擢用而婴等上书乞留在郡二年卒诏拜纲子续为郎中赐钱百万】三国汉杨洪【字季休武阳人先主定蜀以洪为蜀郡从事及征汉中丞相亮表为蜀郡太守众事皆办先主征呉不克还往永安召亮东行汉嘉太守黄元反洪启太子遣其亲兵使将军陈郑绰讨之生获元封闗内侯后为越骑校尉领郡如故洪忠清款亮忧公如家事奉母至孝】张翼【字伯恭纲曾孙以讨刘胄功进封都亭侯征西大将军延熙十八年与大将军姜维西征大破魏雍州刺史王经于狄道经泉死兆水者以万计景耀二年迁左车骑将军领兾州刺史为钟会乱兵所杀子防笃志好学官至广陵太守】杨戱【字文然武阳人为丞相亮主簿蒋琬辟为东曹掾厯建宁椊潼二郡太守入为射身校尉所守清约不烦后忤姜维意免为庶人戯秉性简畧未尝以甘言加人笃于故旧居诚存厚有识者贵之延熙间着李汉辅臣賛】程琼【犍为人故蜀尚书雅有徳业与临江文立深交晋武帝闻其名以问立对曰臣至知其人但年埀八十凛性谦退无复当时之望不以上闻耳琼闻之曰广休可谓不党矣故吾夫人之也】晋李宻【字令伯武阳人父早亡养于祖母刘氏宻奉事孝谨刘有疾则涕泣侧息未尝解衣饮食汤药必先尝后进有暇则讲学忘疲师事谯周周门人方之游夏太始初征为太子洗马宻以祖母年髙上表固辞武帝览之乃停召后刘终服阕徙尚书郎出为河内温令迁汉中太守卒于家子赐字宗右能属文兴字隽石亦有文才】宋朱台符【字拱正眉山人十嵗能属辞太宗朝以尺晷成一赋登进士厯西京转运副使时北边为梗台符请择使以修和好又自请往使时论韪之咸平二年旱求直言台符歴疏时政优诏褒荅厯工部员外郎陜西转运使台符好学喜延誉后进有集三十巻】陈希亮【字公弼青神人好学励志不治生业天圣中进士厯知州郡迁京东转运使英宗立迁太常少卿以才干刚直名王公贵人皆严惮之见义勇发不计祸福所至奸民滑吏易心改行不改者必诛然出于仁怒故严而不酷子慥字季常又尝与苏轼论兵及古今成败自谓一世豪士稍壮折节读书晚年遯于光黄间庵居疏食徙步往来山中不与世相闻其所着防方屋而髙曰此髙方山冠之遗人因谓之方山子】孙抃【字梦得眉山人六世祖长儒喜藏书号书楼孙氏抃登进士皇祐中擢御史中丞数言事不为矫激帝欲除内侍王守忠节度使抃奏罢之温成皇后防议建陵立庙抃固争帝为改容又劾罢宰相梁适陈执中改翰林学士承防厯官防知政事卒諡文忠】石扬休【字昌言眉州人少孤立学举进士第累官刑部员外郎知制诰迁工部郎中喜间放与家人言未尝及朝廷事及卒发楮中得所上封事十余条皆有补于时者】卖酱薛翁【逸其名时袁滋入洛问易于程頥程颐曰学在蜀耳滋入蜀访问见卖酱薛翁于眉卭间与语大有得】苏洵【字明允眉山人年二十七始发愤为学通六经百家之説下笔顷刻数千言至和嘉祐中与二子轼辙俱至京师翰林学士殴阳修上其所著书二十二篇既出士大夫争传之宰相韩琦奏于朝除校书郎与姚辟同修建隆以来礼书为太常因革礼百巻卒赠光禄寺丞有文集二十巻諡法三巻传于世】苏轼【字子瞻洵长子十嵗母程氏授以书闻古今成败辄能语其要比冠博通经史嘉祐二年试礼部殴阳修擢置第二修曰吾当避此人出一头地寻对制防入三等佥书凤翔府判官治平二年召直史馆熈宁中王安石欲变科举轼上议神宗即日召对轼曰陛下求治太急聴言太广进人太鋭愿镇以安静神宗竦然听受时安石创行新法轼上书言其不便安石怒使御史谢景温论奏其过穷治无所得轼遂请外通判杭州再徙知湖州李定等摭其诗语为谤讪逮赴狱欲置之死神宗独怜之以黄州围练副使安置轼筑室于东坡自号东坡居士移汝州元祐元年迁中书舍人寻除翰林学士兼侍读毎进读反覆开导兾有所启悟尝召对便殿撤御前金莲蠋送归院厯官礼部尚书兼端明殿翰林院侍读两学士以龙图阁学士知杭州有徳于民家有画像哲宗亲政乞外补以西学士知定州绍圣中屡贬琼州别驾居昌化轼以著书为乐若将终身元符三年大赦复朝奉郎捉举成都玉局观建中靖国元年卒年六十六所着冇易书传论説奏议内外制东坡集凡数百巻髙宗即位赠资政殿学士諡文忠三子迈迨过俱为文过字叔叔党任右任务郎性至孝轼帅武定谪英州恵州迁儋耳徙防州独过侍凡生理昼夜寒署所湏者一身百为不知其难初至海上为文曰志轼卒常州过之汝州郏城小峨嵋山遂家頴昌营湖阴水竹数亩号斜川居士冇斜川集二十巻世称为小坡孙符髙宗时为礼部尚书】苏辙【字子由年十九与兄轼同登进士科又同防制举以直言置下等授商州军事推官神宗朝辙上书言事召对咸和殿坐兄轼以诗得罪谪监筠州盐酒税哲宗召为右司谏蔡确韩缜章惇皆在位窥视得失辙皆论去之又论窜吕惠卿夏追使入境辙以明决利害朝廷遂许还五砦夏人悦服累迁御史中丞吕大防欲稍引用元丰旧党辙面斥其非疏论君子小人不可并处调停之説遂巳拜尚书右丞进门下侍郎绍圣初廷试进士李清臣撰防题即为绍复邪説辙疏谏哲宗不悦落职知汝州累谪雷州循州安置徽宗立徙永州岳州再复大中大夫致仕筑室于许号颍滨遗老不复与人相见终日黙坐防十年卒年七十諡文定所着诗春秋传古史老子解栾城集并行于世子迟适逊】苏元老【字子廷辙之族孙防孤力学长于春秋善属文第进士歴太常少卿外和内劲不妄与人交梁师成欲因縁见且求其文拒不答言者遂论元老苏轼从孙且为元祐邪説罢与祠元老叹曰吾以家世坐累荣矣卒年四十七有诗文行于世】王当【字子思眉山人着春秋列国名臣传五十巻元祐中苏轼以贤良方正荐廷对慷慨不避懽贵调龙游县尉蔡知成都举为学官不就京为相遂不复仕当邃于经学易春秋皆为之传又有经防二巻史论十二巻兵书十二篇弟赏举进十累官礼部侍郎兼直学士忤秦桧出知利州赏子称学问慱洽初除直秘阁知龙州冇羙政后为吏部郎中着东都事畧一百二十巻】巢谷【字元修眉山人传其父中学举进士谷素多力弃其学学古兵法游西边与河州将韩存寳相善后存寳坐罪死谷逃避江淮间会赦乃出绍圣初二苏谪岭海谷徒步往访见辙又欲往海南访轼至新州病死辙闻哭之失声】任伯雨【字徳翁眉山人父孜字遵圣名与苏洵等仕至光禄孜弟伋伋字师中亦知名时称大任小任伯雨还于经术登进士徽宗初擢右正言首击章惇章八上继论蔡京六大罪上书皇太后乞暴蔡京之恶召还陈瓘居谏省半载所上一百八疏党事作徙昌化长子象先调秦州户曹掾闻父谪弃官归养仲子申先以布衣特起中书舍人髙宗诏赠伯雨官后赐諡忠敏】家愿【字处厚眉山人父勤国与苏轼兄弟同门友王安石久废春秋勤国愤之着春秋新义讥熙宁元丰诸人而元祐诸贤矫徃过正勤国忧之为筑室作记喻愿等绍圣进士李清臣拟进防问极诋元祐之政愿对与之异遂居下第元符三年以正阳日食求言愿对十余万言不报崇寜初初入党籍禁锢凡十年大观初起知双流髙擢知知阆州移彭州冇论边防书名曰罪言初苏辙读愿防谓少年能不为进取计当以直道显至是果騐】唐庚【字子西丹棱人第进士为国子慱士除提举京畿常平厯承议郎庚为文精宻通于世务作名治防言闵俗诸篇时人称之有文集二十巻长兄瞻字望之后名伯虎字长儒治易春秋皆有名元祐三年其父彦通逰泸南伯虎兄弟居母防于丹棱山夜半蹴庚曰吾梦収父书发之得亟来二字吾心动矣即起农粮黎明走洪州僦舟遇江涨皆舣岸不敢动伯虎超入渔艇中叱仆夫解维渔者不得已从之三日半至泸南父果病甚见伯虎大惊具告其故叹曰天告汝也父疾少间具舟侍父归居数日疾复作遂卒】杨恂【字信仲丹棱人登进士知广都县与家愿同时上书语甚切直同入党籍邪下第五等】程之邵【字懿叔眉山人曽祖仁霸治狱有隂徳之邵以防厯防路转运判官徙知郑州元祐中主管秦蜀茶马公事嵗冇増羡进河都转运徽宗时秦出凤出师命之邵经制擢显谟阁待制敌犯熙河摄师事敌人闻风遁去】任谅【字子谅眉山人少孤力学举进士歴河南户曹以兵书谒枢宻曾布既见不能合径去布为相谅于书规以李徳裕事布始恕为懐州教授累官徽猷阁待制忤蔡京徽宗将有事于燕谅曰中国其冇忧乎乃贻书宰相谓即出不可无名又言郭药师必反帝不听大臣以为病狂予祠后皆如谅言乃复起为京兆未防卒】孙昭逺【字显叔眉山人元祐间进士调长沙尉有能名建炎元年为河南尹西京留守収集散亡得义兵万余人栅伊阳使民入保金兵来攻昭逺命将奉启运诸殿神御间道走行在金兵益炽昭逺战不利其下欲南还拥之昭逺骂曰若等平日衣食县官不以此时报国南去何为叛兵怒反击昭逯遂遇害追赠徽猷阁待制】刘汲【字直夫丹棱人绍圣四年第进士厯通判隆徳府开封推官忤王黼谪监蓬州税钦宗召对汲奏愿驰驱外服以卫京师迁京都转运使司寻摄帅捐金帛飨士为战守计髙宗立进安抚使金兵急攻汲集将吏谓曰吾受国恩恨未得死所金兵来必死孰能与吾俱死者乎皆流涕曰惟命敌大至汲死之赠大中大夫谥忠介】唐重【字圣任彭山人少有大志徽宗亲防士问以制礼作乐重对事亲从兄为仁义礼乐之实累擢右谏议大夫乞斩蔡京父子以谢天下髙宗即位上疏论急务有四大患有五上询可守闗中者刘岑以重对乃以天章阁直学士知京兆府金兵围城外援不至城防重以亲兵百人血战中流矢死赠资政殿学士諡恭愍】孙逢【眉山人官太学士张邦昌僣立坚卧不起贼迫之发疾而卒】唐文若【字立夫庚之子髙宗时为秘书献文思箴迁起居郎劝上収用西北人材以固根本金兵入边首建大臣节制江上之议】师维藩【眉山人精春秋学】杜莘老【字起莘青神人杜甫之后绍兴进士累官殿中侍御史后以直显谟阁知逐宁府尝叹曰台谏当论天下第一事若有所畏姑言其次是欺其心不敬其君者也及任言责直言无隠声振一时都人称贵鲠敢言者必曰杜殿院云】李焘【字仁甫丹棱人绍兴进士仕州县有声焘耻读王氏书独博极载籍慨然以史自任本朝典故尤悉力研覈仿司马光资治通鉴列为宋编年之书名续资治通鉴长编秘书少监寻　兼光禄院检讨官出为湖北转运副司陛辞以欲速变告为戒进权礼部侍郎以雷震建言上嘉其□直子垕中科迁著作郎兼国史院编修官父子同主史事次子塾以阁试不中程黜垕偶考上舍发防问制科为御史所劾焘垕皆罢会垕塾继亡上欲以吏事纾焘忧起知遂宁府张栻尝曰李仁甫如霜松雪栢长编一书用力四十年孝宗谓无愧司马迁叶适谓春秋以后才有此书】孙道夫【字太冲丹棱人髙宗召对言欲进兵陜右当先措置荆南迁吏部郎中言蜀民二税盐酒茶额之充贺金正旦使金诘秦桧存亡及闗税买马非约道夫随事折之道夫居官爱民不可干以私仕宦三十年奉给悉置书籍】杨大全【字浑甫青神人乾道中进士调滥江尉除监登闻鼓院光　　疾久不省重华宫大全为书以谏力请过宫三上疏不报宁宗即位累迁司农寺丞韩侂冑私台谏为羽冀有力荐大全者属一往见之大全笑诩不往明日遂丐外知金州】李壁【字季章焘子淳熙进士宁宗即位累迁礼部侍郎兼直学士院韩侂冑建议恢复壁草出师诏进礼部尚书拜防知政事与史称逺诛韩侂冑以端明殿学士知遂宁府卒諡文懿壁嗜学搜抉羣经于典章制度尢综练所着有雁湖集清尘録中兴奏议内外制临汝闲书凡数百巻】李【焘子淳熙进士入为馆职有文名班对忠□厯官礼部尚书淳祐元年奏请周程张朱从祀而黜王安石帝从之终资政殿学士諡文肃】史次秦【眉山人举进士为秦安军教授呉防之叛招次秦甚遽乃以毒药傅两日比至目益肿母年髙而贤命家诈以讣闻乃听还防诛改利路主管文字仕至合州太守】杨泰之【字叔正青神人少刻志于学安丙荐之以亲老辞理宗即位入对言法天行徤奋发英断总揽威权无牵于私无夺于邪説上竒具对以为工部郎中着克齐文集论语解老子辞春秋列国事目等书凡二百九十七巻】杨栋【字元极青城人绍定进士厯枢宻院编修官除宗正少卿进对帝曰只是正心修身之説乎栋对曰臣所学三十年止此一説至为简易累拜知政事栋学本周程氏负海内重望所着有崇道集平舟文集】家大酉【愿曽孙举进士初授昭化县主簿呉曦叛大酉不受其招淳祐中侍讲经遥累官工部侍郎与宰相史嵩之论不合罢去大酉为人方直虽累屈守死不变卒諡文节】杨文仲【字时发彭山人淳祐中以曹试第一入太学升为内舍时言路颇壅因季冬雷震帅同舍叩阍极言事寳祐初登进士第累官至政殿説书在经筵毎以积诚感动会盛夏建宗阳宫畿甸骚然文仲疏谏恳至又荐陈存等十八人名士二人金华王栢天台车若水也徳祐时元兵渡江朝士多弃去侍从班惟文仲一人】家翁【字则堂眉山入该慱尤邃于春秋累官端明殿学士签书枢宻事元兵次迎郊丞相告天下以城降铉翁独不署奉命使元留馆中闻宋亡旦夕哭泣不食元欲官之翁义不二君词无诡对成宗即位放还赐号处士赉金帛不受以夀终于家】明余子俊【字士英青神人厯户部员外郎在部十余年防干称出为西安知府区画赈防官不损而民济厯副都御史巡抚延绥初延绥镇治绥徳州属县米脂呉保悉在其外防每轻骑入掠镇兵觉而退知巳不及往往得利去子俊徙镇榆林増卫益兵拓城置戍攻守器具毕遂为重镇防扰渐稀军民得安移挟西于城西北开渠泄水水使经汉故城□渭公私益便号余公渠又于泾阳凿山引水溉田千余顷通南山道直抵汉中以便行旅学校公署圯者悉新之奏免岷河洮三卫之戌南方者万有竒易置南北之更戍者六千有竒就戍本土召为兵部尚书迁户部尚书加太子太保兼左副都御史总督大同宣府军务寻致仕复起为尚书加太子少保卒赠太保諡肃敬】
　　列女汉盛道妻赵氏【字媛姜犍为人建安五年益州乱道聚众起兵事败夫妻执系当死媛姜夜中告道曰可速潜迯建立门戸使携子走媛姜代道持夜应对不失度道己逺乃以实告遂见杀道赦归终身不娶】孝女叔先雄【犍为人父泥和为县功曹坠水死尸防不归雄乗小舟于父坠处恸哭投水死弟梦告曰却后六日当共父同出至期伺之果与父相持浮于江上郡县表言为雄立碑图像其形】宋苏洵妻程氏【眉州人程仁霸之女通经史有气节适洵生子轼辙洵游学四方程教二子以书甚严毎语家人曰二子必不忝苏门当读汉范滂传慨然太息轼请曰轼若为滂毋许之否乎程曰尔若为滂吾顾不能为滂母耶】师骥二女【眉州人骥仕为右正言靖康中避乱还蜀至唐州方城□遇贼执二女欲强之伯骂曰冝速杀我仲抱其姊亦不从并杀之土人収二女号曰贞女冢】杨文仲母胡氏【文仲七嵗而孤母年二十有八守节自誓教养诸子文仲既冠以春秋贡母喜曰汝家至汝三世以是经収效矣】史次秦母【年髙而贤次秦为泰安军教授为呉防所招母闻即命家人以疾笃驰报且曰忍病不足取信以讣闻可也防乃聴还】元虞汲妻杨氏【眉州人父名文世以春秋名家明于性学杨氏在室即通其説适成都虞汲汲徙江西生子集槃宋末兵乱汲防家趋岭外无书读杨氏口授集论孟左氏传欧苏文后比还始得刻本则己尽读诸经通大义矣后集以文翰擅名当代皆杨内训之力云】明黄裳妻谌氏【眉州人无子苦节三十年】余祥妻张氏【青神人余子后母孀居二十年教子成大器】
　　本朝谈学廪妻胡氏【眉州人夫早卒子女皆防冇豪右欲夺为妾胡峻拒之不己乃自髠以全节】段锦柱妻张氏【青神县人夫亡守节于乾隆二十七年　旌表】彭芳妻田氏【丹棱县人芳为儒童早卒田以节孝于乾隆四十年　旌表】
　　仙释古彭祖【古陆终氏第三子籛铿也自尧厯夏殷封于大彭周衰始浮斿四方晚入蜀抵武阳留家焉】汉瞿君武【彭山人七嵗絶粒服黄精紫芝入峨嵋山得道乘龙还家系龙于潭后复乘龙而去今有系龙潭在县北四里潭上有桥亦名系龙】史通平【光武时自会稽来蜀诣峨嵋山谒天皇真人授以三一之法及五符诀遂居青神县地置茅庐炼丹龙虎成形饵之白日升天】唐杨昭庆【景云中自京兆来眉志尚清虚巡逰二十四化至北平化叹曰昔汉时史先生得真一之道修之以白日升天后无继者乎遂往青神县逰仙观三十余年感五狱丈人希授真人降下授以朱明龙文遂得尸解之道】张逺霄【眉山人遇老人授以度世法熟眎举首见其目中各有两瞳子后往白鹤川垂钓西湖峯上有一老人曰此乃四目老翁君之师也张大悟后仙去】牟罗汉【眉州人名安以厢兵倅防如岷上陟上清坂怱遇髯者顾笑曰汝饥何不食栢子耶摘子投其口顾髯者复不见矣遂不火食一日江水暴涨舟不可行或戯指其笠曰乘此渡可乎遂置笠于水趺坐其上截江以济观者异之】宋文才【彭山人逰峨嵋山中一老人引之徐行见有道士奕棋青童采药间其地乃峨眉洞天真仙所居也及出山已半月矣】宋陈太初【眉山人初与苏轼同学于道士张易简后轼谪黄州有眉山道士陆惟中来云有得道者曰陈太初问之则同学者也又数年见轼于惠州云太初已尸解矣】
　　土产麸金【元和志眉州贡】盐【明统志彭山县出有九井】硝【明统志州东馆镇鹞儿井出】獠麻布【元和志眉州贡】甘子【元和志眉州贡】寒水石【州东墓頥山出】茶【州志青神县出】斑竹【州志彭山县出】史君子【州志彭山县出】

　　钦定大清一统志巻三百九
<史部,地理类,总志之属,大清一统志,卭州图>
<史部,地理类,总志之属,大清一统志,卭州图>
<史部,地理类,总志之属,大清一统志,卭州表>
　　钦定四库全书
　　钦定大清一统志巻三百十
　　卭州【在四川省治西南一百八十里东西距二百二十里南北距三十五里东至成都府新津县界六十里西至雅州府芦山县界一百六十里南至蒲江县界十五里北至大邑县界二十里东南至眉州界五十里西南至雅州府名山县界六十里东北至成都府崇庆州界七十里西北至雅州府天全州界六十五里自州治至　京师五十八百九十里】
　　分野天文井鬼分野鹑首之次
　　建置沿革禹贡梁州之域秦置临卭县汉属蜀郡后汉因之晋改属晋原郡宋因之齐属晋康郡梁置卭州西魏置临卭郡隋开皇初郡废大业初州废属临卭郡【时移郡治严道县即今雅州府】唐武德元年复置卭州【治依政县显庆三年始治临卭县】天宝初曰临卭郡乾元初复曰卭州属劔南道【唐书肃宗纪宝应元年于卭州置镇南军方镇表大歴元年置卭南防御使治卭州寻陞为节度使未几废咸通八年置定边军节度观察等使治卭州十一年废文德元年又置永平军节度使治卭州大顺二年废】五代属蜀【按王蜀亦尝置永平军】宋亦曰卭州临卭郡属成都路元曰卭州至元十四年立安抚司寻罢二十一年以州治临卭县省入属嘉定路明洪武九年降州为卭县属嘉定州成化十九年复升为州直四川布政使司
　　本朝因之属四川省领县二
　　大邑县【在州北少东四十里东西距九十里南北距五十里东至成都府崇庆州界十里西至雅州府天全州界八十里南至本州界二十里北至成都府灌县界三十里东南至成都府新津县界五十里西南至本州界二十五里东北至崇庆州界五十里西北至天全州界七十里汉蜀郡江原县地晋以后为晋原县地唐咸亨二年析置大邑县属卭州宋属临卭郡元明属卭州　本朝因之】蒲江县【在州东南六十里东西距九十里南北距七十里东至眉州界四十里西至雅州府名山县界五十里南至眉州丹棱县界三十里北至本州界四十里东南至丹棱县界三十里西南至名山县界五十里东北至成都府新津县界六十里西北至本州界四十五里汉临卭县地西魏置广定县又置蒲原郡隋开皇初郡废仁夀初改曰蒲江属临卭郡唐属卭州太和四年改属嶲州后复故宋因之元至元二十一年省入卭州明洪武十三年复置仍属卭州　本朝因之】
　　形势东接蓉城西连番地南控碉门北通雾岭【祝穆方舆胜览】□水萦环于左卭崃拥峙于前【州志】
　　风俗临卭多富人【史记】夷獠相杂【乐史寰宇记】人多敏慧颇慕文学惟事农桑不务商贾【方舆胜览】
　　城池卭州城【周七里有奇门四明成化十九年土筑正徳十六年甃砖　本朝康熈三十二年重修】大邑县城【周八里门四明正统初土筑正徳中甃石】蒲江县城【周三里有竒门四明天顺中土筑正徳中甃石】
　　学校卭州学【在州南一里明洪武初建入学额数十五名】大邑县学【在县治南明正统中建后燬　本朝康熈初重建乾隆十二年重修入学额数八名】蒲江县学【在县治西明万歴初迁建入学额数八名】鹤山书院【有三一在州治西善政街明万歴中建祀魏了翁一在蒲江县治北宋嘉定中建　本朝雍正四年重修一在蒲江县白鹤山下了翁尝筑室于此聚书授徒由是蜀人知义理之学理宗书鹤山书院四大字赐之州县并设有义学社学】
　　戸口【原额人丁六千三百一又滋生人丁九万四千八百二十五】
　　田赋【上中下田地一万四千六百二十一顷一十六亩三分零应徴丁条粮银二万八千六百六十八两二钱四分七厘零】
　　山川白鹤山【在州西七里常璩华阳国志临卭名山曰四明又曰羣羊即此北有孤石耸立髙百丈常有鹤巢其上因名汉吴安教授山中今有防易洞】盘陀山【在州西七里髙峻絶顶寛平又有棋盘山在州西十里山腰有仙人洞】孤石山【在州西九里王存九域志火井县有孤石山】凤溪山【在州西五十里下有小溪自大邑凤凰山来】七盘山【在州西八十里石径自趾至巅委曲七折因名相近有神山上有石像又有马崖山产石如马】相台山【在州西八十里废火井县西唐袁天纲为火井令登之以相视县治故名】古城山【在州南史记秦时卓氏迁临卭即铁山鼔铸华阳国志临卭县古石鑛大如蒜子火烧合之成流支铁甚刚因置铁官有铁祖庙李吉甫州志古城山在州南十里山有五面亦名五面山对拱州治上有铁祖庙鼔铸家祀之盖即古铁山也】文笔山【在州南二里山形如笔】佛仙山【在州北十八里】铜官山【在州东南元和志在临卭县南二里邓通所封后卓王孙买为陶铸之所州志在今州东南二十里】岢幕山【在州东南七十里废依政县东其山壁立势如屏幕寰宇记蒲江有岢幕山即此】卭崃山【在州西南八十里山脉自沈黎直走二千里至州环抱为镇山九域志临卭县有临卭山盖即此　按汉志严道卭崃山在今雅州非此山也或混为一误】银屏山【在大邑县东郊五里蜀汉顺平侯墓在焉】厐家山【在大邑县西十五里】髙堂山【在大邑县西十五里天气晴朗夜有圣灯飞舞林峦为县之胜境】五笮山【在大邑县西三十五里】九峰山【在大邑县西四十里】髙山【在大邑县西五十五里经三千七百步之处】凤凰山【在大邑县西八十里有药师岩虎擘泉骑鲸柏诸胜□水出此】静恵山【在大邑县北一里一名东山上有平云亭相传蜀汉赵云所筑】马台山【在大邑县北十里今废】鉢盂山【在大邑县北青霞嶂之左又大鹿山亦在其左】长腰山【在大邑县北十五里】似鵞山【大邑县北二十五里】蔡家山【在大邑县北三十里】天国山【在大邑县北三十五里相传有髙僧脱化于此】香炉山【在大邑县北四十里】马鞍山【在大邑县北五十里】鹤鸣山【在大邑县西北三十里形如覆瓮上有二十四洞应二十四气七十二穴应七十二东西二溪出其两腋东南有石峯名曰天柱三面悬絶其形如城亦名曰天城又有青霞嶂环玉潭皆称佳胜又见崇庆州】大鹏山【在大邑县西北四十里】雾山【在大邑县西北五十五里击鹤鸣山二十里一名雾中山山多云雾故名上有七十二峯碧玉潭明月池诸胜明杨慎碑记云鹤鸣二十四洞道家之所开雾山一百八盘释氏之所驻今鹤鸣为苍莽之墟而雾山擅荘严之美】黄铁山【在蒲江县东十里】长秋山【在蒲江县东二十里相传有主簿王兴好道得仙于此一名主簿山】西山【在蒲江县西七里】九仙山【在蒲江县西三十里有九峯如屏寰宇记临溪县有九子山山有九峯即此】金釡山【在蒲江县南八里寰宇记蒲江县有金釡山旧志有盐井】白鹤山【在蒲江县北三里】冠防山【在蒲江县西南七里】牙江水【在州东四十里源出大邑县东南流至州东合卭水其合处有石如象牙因名】卭水【在州南东流入新津县界即古仆千水亦名文井江今曰南河汉书地理志临卭县有仆千水东至武阳入江过郡二行五百一十里华阳国志李氷通莋道文井江径临卭与防溪分水郦道元水经注文井江李氷所导也莋道与防溪分水至临卭县与布仆水合又东经江原县又东至武阳旧志卭水在州南五里俗名曰南河源出卭崃山至州西南合西河又东流八十里入新津县界　按李吉甫元和志冇木水经临卭县南二里又东南经依政县南十里即此水也古卭水出卭崃山在今荣经县界至雅安合青衣水未尝北至临卭此水唐宋以前谓之文井江或名白木水初无卭水之名水经注妄谓卭水东至临卭入青衣旧唐志于临卭县下又引其说于是卭水及卭崃山名皆移于州境其实非也】布仆水【在州西南八十里自天全土司界流入合南河华阳国志临卭有布仆水合文井江水经注布仆水出旄牛道从县西布仆来分为二流一水东径临卭入文井江】斜江水【在大邑县南又南入州界元和志斜江经安仁县南五里寰宇记水自大邑县鹤鸣山来斜流过安仁县又东至新津县旧志源出鹤鸣山东委曲斜流经州东七十里至废依政县入卭水又有泉水河在州东六十里平地涌出流合斜江】防水【自大邑县西南凤凰山发源东南流经州西二里入卭水俗名西河亦曰□水】蒲江水【在蒲江县南元和志蒲江水经蒲江县南二百步旧志源自名山县流入又东北至州界合卭水入新津县界　按舆图水有二源皆出自丹棱县西北去名山稍远】铁溪河【在蒲江县北二十里源出百丈山自名山县流入合蒲水入卭水故卭水亦兼铁溪河之名唐志临溪县有铁官盖溪旁山中旧产铁也】东湖池【在州东一里蜀孟防所凿又有西湖池在州西七里白鹤山左】金牛池【在州南六里铜官山麓】七里池【在大邑县西七里】牡丹池【在大邑县西北鹤鸣山牡丹坪上水极清洁明统志片叶纎芥或坠于中鸳鸯野鹜之类即衔去之】浴丹池【在蒲江县北一里】文君井【在州东街左相传卓文君当罏处名胜志县东一里白鹤驆有文君井水作酒味甚美宋陆游诗青鞋自笑无拘束又向文君井上来】火井【在州西南左思蜀都赋火井沉荧于幽泉髙焰飞煽于天垂博物志火井纵广五尺深二三丈在临卭县南百里昔人以竹木投取火诸葛丞相往视之后火转盛入以家火即灭讫今不复然也华阳国志火井夜时光映上昭民欲其火先以家火投之顷许如雷声火焰出通耀数十里以竹筒盛其光藏之可拽行终日不灭井有二水取井火煮之一斛水得五斗盐家火煑之得无几也旧志在州西南八十里相台山西南】静边井【在州西一百二十里寰宇记在火井县西四十里出盐】盐井【华阳国志汉地节中穿临卭蒲江盐井二十所増置盐铁官元和志盐井距蒲江县二十里寰宇记蒲江县有金釡等八井歳出课盐元史卭州有二盐井宋名金凤芳池天歴初地震盐水涌溢州民侯坤愿作什器煑盐而输课于官诏四川盐运主之　按今州境及蒲江县古井已堙故行盐自嘉定犍为县来】
　　古迹临卭故城【今州治史记蜀卓氏之先赵人也秦破赵迁其民卓氏夫妻推辇行曰吾闲汶山之下沃野下有蹲防至死不饥乃求远迁致之临卭华阳国志秦张仪与张若城临卭城周回六里髙五丈在蜀郡西南二百里元和志卭州临卭县晋末李雄乱后为獠所侵宋及齐梁不置郡县惟豪家能服獠者名为保主总属益州后魏废帝二年定蜀复于旧城置临卭县仍置临卭郡旧唐书地理志晋于益州唐隆县置临卭县后魏平蜀自唐隆移临卭县治于汉临卭县西立临卭郡隋罢郡移临卭县于今治州志汉临卭故城在州南五里又有古卭州城在今州西亦名公孙述城】依政故城【在州东南隋书地理志临卭郡依政县西魏置又置卭州大业初废旧唐书地理志武徳元年置卭州于依政县显庆三年移州治临卭依政秦蒲阳县汉曰临卭梁置卭州于蒲阳不领县后魏改为蒲阳郡置依政县在今县西南二里后周移治今所元和志梁益州刺史萧范于蒲水口立栅为城以备生獠名为蒲口顿武陵王纪于蒲口顿改置卭州南接卭来山因以为名后魏置依政县属蒲阳郡开皇三年罢郡属卭州县西至州五十七里元史地理志至元十四年并依政入卭州明统志依政废县在卭县东南五十五里又有旧依政城在废县东北三十里】火井故城【在州西南旧唐书地理志卭州火井县汉临卭县地周置火井镇隋改镇为县元和志县东至卭州六十里寰宇记县在州西六十三里隋大业十二年置县开宝三年移治平乐镇从县令萧琢之奏也宋史地理志至道三年复旧治旧志火井故城在州西南八十里元时省入卭州有袁天纲残碑尚存明万歴中军买民田又有獠民杂处因谓其地为三班】大邑故城【即今大邑县治元和志县东南至卭州四十九里本汉江原县地咸亨二年割晋原县之西界置寰宇记县在鹤鸣山东其邑广大遂以为名】蒲江故城【在今蒲江县北元和志县西北至卭州六十三里本秦临卭县地后魏恭帝置广定县仁夀元年改为蒲江县南枕江水因以为名元史地理志至元二十一年并蒲江入卭州旧志明洪武中复置县故城在今县北一里】安仁废县【在大邑县东南元和志卭州安仁县西南至卭州三十八里本秦临卭县地武德三年割临卭依政唐兴等县置贞观十七年废咸亨元年依旧置旧志安仁废县在大邑县东南三十里元初并入】临溪废县【在蒲江县北元和志县东至卭州六十二里本秦临卭县地后魏恭帝于此置临溪县属蒲原郡开皇三年罢郡县属卭州后因之县城三面据险一面平坦寰宇记在州东三十里宋史地理志熈宁五年省临溪为镇入临卭旧志明改入蒲江今有临溪镇在县北五十里】惠民监【在州南六十里九域志咸平四年置铸铁钱宋史地理志建炎二年废】思安茶场【在大邑县西九域志大邑县有大邑思安二茶场】卓王孙故宅【在州治南元和志在州南五里寰宇记基方十里耕者往往得铜钱州志在州南旧县中有卓氏钱瓮明初池中掘出大可容五石色如漆弇口宏腹足有籕文】严君平故里【在州东十五里地名万石坝】魏了翁故居【在蒲江县西】南楼【在州南五里前临大江宋淳熈间郡守张方建】挟仙楼【在卭县崇真观后明统志昔有仙人张远霄者尝往来于此人呼为张四郎尝挟弹视人家有灾者为击散之此其故居也】翠屏阁【在州西七里白鹤山汉胡安建宋陆游诗把酒孤亭半日留西岩独擅鹤山秋即此】三瑞阁【在卭县治西旧州圃明统志宋宝元间州有莲禾芝三瑞嘉祐间又有并蒂莲九穗禾双犊牛三瑞因名】清燕堂【在州治旧圃古树掩翳夹道蔽天气象蔚然】莫公堂【在蒲江县南二十里莫佛镇相传汉武帝时有莫公随征云南旋师至此见山水幽奇遂于此修道因名】万竹亭【在州西白鹤山西岩之西唐景福间建】信美亭【在州西白鹤山宋庆歴二年建】万松亭【在州西三十里灵岩之絶顶尽得一境江山之胜】接王亭【在大邑县西北雾山相传唐明皇入蜀驻此或曰孟防所置】平云亭【在大邑县北静惠山范镇还蜀穷山水胜处徜徉此山有诗云坐来如日永立处与云平因以名】琴台【在州治南相传司马相如抚琴于此】白鹤台【在州西白鹤山明统志汉胡安尝于山中乗白鹤仙去弟子即其处为台】鹤山书台【在州西白鹤山宋魏了翁兄弟读书于此其前冇芙蓉洲】
　　闗隘夹门闗【在州南六十里两山夹岸如门其西与夷獠接界九域志临卭县有夹门镇即此明初置巡司今裁】黒竹闗【在蒲江县西南五十里与雅州府名山县接界】火井槽巡司【在州南二十里明初置巡司于州西六十里火井坝后移于此　本朝康熈中裁雍正六年复置】石盘戍【在州西一百里与獠界相接旧志相传诸葛武侯征羗驻军于此俗呼为望军顶】延贡砦【在大邑县东南二十里唐中和二年髙仁厚讨卭州贼阡能至双流西得降者悉抚谕书其背使前行过穿口新津告谕之至延贡而归九域志安仁县有延贡砦】盐井寨【在蒲江县南九域志卭县有盐井砦盐井监盖皆置于金釡山下】干溪镇【在大邑县东十里接崇庆州界唐中和二年杨行迁讨卭州盗阡能大败于干溪即此】双路镇【在蒲江县西六十里旧有巡司今裁】白鹤驿【在州东一里旧白鹤馆明洪武中改为驿今裁】
　　津梁飞虹桥【在州东】渔桥【在州南一名玉带桥】永济桥【在州西一里又广济桥在州西二里】九臯桥【在大邑县南又南有安乐桥】黄防溪桥【在蒲江县东】铁溪桥【在蒲江县北】
　　堤堰六堰【州志头堰二堰三堰皆在大邑县界四堰五堰六堰皆在州界自州东北向西南流入河延袤数十里沿河之田仰以灌溉】
　　陵墓三国汉赵云墓【在大邑县东三里】宋魏了翁墓【在蒲江县东二里潘山】明刘纲墓【在州西二十五里平乐下坝】
　　祠庙韩晓祠【在州西白鹤山晓韩琦之孙宋乾道间总领四川财赋奏减卭州军赋以苏疲困民为立生祠】
　　寺观天庆寺【在州治西宋嘉祐中建】凤凰寺【在大邑县治西元末燬明初重建】善业寺【在蒲江县南十五里宋绍兴初建】崇真观【在州治北唐末建】延祥观【在大邑县西北鹤鸣山明统志张道陵于此为民祈福因名】紫极观【在蒲江县西一里宋淳熈初建】
　　名宦隋栁俭【河东解人开皇中为卭州刺史在州十余年民夷皆悦还乡敝车羸马人服其廉】唐崔从【贞观中摄守卭州前刺史有以盗系狱词已其从疑其寃纵不治俄得真盗刘辟反欲并东川从以书谕止辟辟怒从募兵守城完州自如】宋燕肃【青州人知临卭县民尝苦吏追扰肃削木为牍民讼有连逮者书其姓名使自召之皆如期至】李舜臣【井研人乾道中为卭州安仁主簿嵗大祲饥民千百持鉏棘大呼声震市邑令惧闭门舜臣曰此非盗也何惧为慰劳遣之】姚希得【潼川人理宗时知蒲江巨室挟势邑号难治希得绥强扶弱声誉着闻】赵晨【守卭州吴曦叛亲帅雅州禆守出战力尽而死】明安郁【临潼人正徳中蒲江县典史嵗大旱郁斋沐吁天积柴于紫极观誓不雨即自焚至期大雨民謡曰安从周积柴楼感天雨民有秋昔无衣今有裘其后民请于朝知县事廉能益着】朱蕴罗【江夏人崇祯时蒲江知县张献忠防城蕴罗阖门殉难　本朝乾隆四十一年　　赐諡烈愍】胡恒【景陵人崇祯末官卭州巡道张献忠陷城恒率子之骅巷战死之　本朝乾隆四十一年　　赐諡烈愍】
　　本朝李德耀【奉天镶白旗人康熈四年知大邑县开渠导水俾民田资灌溉之利尤加意先贤祠墓使古迹不湮】黄藜【平和人康熈四十二年知大邑县邑旧有堤堰三十六所藜毎嵗捐俸修筑民被其泽】
　　人物宋李绚【字公素依政人兄绹教之书一过辄诵数千吉稍长善属文举进士累官起居舍人龙图阁学士仁宗春秋髙未有继嗣绚因祀髙禖还奏赋大抵言逺嬖宠近贤良则神降之福子孙繁衍仁宗嘉纳之子稷歴官陜西转运使督饷筑永乐城辇致金帛其中夏人围城急稷守之不去卒死于难】赵卨【字公才依政人第进士累迁直龙图阁知延州诏问方畧卨审形势为破夏人防以献又听民募丁占田充兵训练以时神宗嘉之擢天章阁待制交趾叛诏卨副郭逵宣抚歴知庆州上挠夏计俘馘千余生擒其将迁龙图阁直学士帅延安拜端明殿学士绍圣中系名元祐党籍】常安民【字希古卭州人年十四入太学王安石称其文欲见之坚不肯往熈宁中登进士元祐初以荐擢大理鸿胪丞绍圣初拜御史论章惇蔡京奸邪章数十上谪监滁州酒税后入党籍髙宗赠谏议大夫】吴时【字仲道卭州人中甲科歴官太仆少卿提举河东常平童贯经畧北方时因进对言取燕事必速乱王黼怒斥为腐儒寻以徽猷间待制奉祠时敏于为文未尝属稿人目为立地书厨】常同【字子正安民之子政和进士歴太常博士建炎中诏録安民后遂召同为大宗丞乞郡得郴州召还首论朋党之祸除殿中侍御史论吕颐浩十事金使入见同言先振国威则和战常在我若一意议和则和战常在彼除起居郎史馆修撰同尝疏称神哲二史悉出奸人之论至是命同修撰擢御史中丞言江浙困于月桩钱民不聊生帝为减数千缗后以寳谟开直学士知湖州复召请祠提举江州太平观卒】魏了翁【字华父蒲江人庆元进士歴武学博士韩侂胄谋开边了翁劝急内修补外知嘉定州史弥远入相力辞召命筑室白鹤山下以所闻于辅广李燔者开门授徒蜀人尽知义理之学歴知潼川府被召累迁起居舍人理宗立疏请求硕儒阐正学又请厚伦纪以弭人言最为切至降外复与真徳秀并召进权礼部尚书兼直学士院累进签书枢宻院事力辞改福建安抚使卒赠太师諡文靖所着有鹤山集九经要义周易集义易举隅周礼井田图说图史杂抄等书学者称鹤山先生】魏文翁【了翁之弟举进士为眉山尉后知叙州尝读礼将为善思贻父母令名必果日讽味不能释自号果齐】髙稼【字南叔蒲江人嘉定进士真德秀一见以国士期之元兵入汉沔力战却之后知沔州会北兵大至事迫属官力请少避稼不为动城既陷众拥稼出戸稼叱之不能止兵骑四集围之遂死焉诏进稼七官为正议大夫龙图阁直学士谥曰忠】髙定子【字瞻叔稼之弟嘉泰进士歴知绵州理宗时召对极言时弊累迁翰林学士兼吏部尚书进签书枢宻院事并叅知政事寻改知潭州湖南安抚使力辞退居吴中日以著述自娱卒赠少保】邓得遇【字逹夫卭州人淳祐进士歴知韶州迁广西提刑狱摄经畧事兼知静江府徳祐二年元兵破静江得遇取幅纸书云宋室忠臣邓氏孝子不忍偷生宁甘溺死遂朝服南望拜辞投南流江而死】常楙【字长孺同之曾孙淳祐进士歴官签书临安府判官不为权势挠歴御史知无不言歴两浙转运使筑海晏塘迁刑部侍郎拜吏部尚书首言巴陵之寃德祐二年拜知政事卒】髙斯德【字不妄稼之子绍定进士授利路推官李心传修国朝会典辟为检阅文字端平二年稼死事于沔斯得潜往其处奉遗骸以归见者感泣理宗时歴史馆校勘时史嵩之柄国上封事忤之叔父定子亦领史事嵩之使其党言叔父兄弟不可同朝出判绍兴召为秘书郎因日食极言时政迁浙东提刑狱歴拜知政事卒赠太师斯得忠愤激烈指陈时事无所遗所着有徽宗长编孝宗繋年要録草堂文集】明刘纲【字正峯卭州人祖文恂孝子父应辰举乡试不仕亦以孝义闻纲举万歴进士改庶吉士三殿灾极论时政言甚剀切不报巳而授编修寻调外任遂归明世以庶吉士专疏建言者前有邹智后则刘之纶与纲并四川人】金日观【蒲江人恊镇东江总兵官崇祯十年大兵攻皮岛相持七昼夜力不支战死之　本朝乾隆四十一年　　赐諡烈愍】施廷贤【蒲江人知黄梅县崇祯十七年张献忠陷城巷战被执劝降不屈自刎死　本朝乾隆四十一年　　赐諡节愍】
　　本朝植敏槐【字穉青卭州人顺治辛卯举人丁明季兵燹之后郡内书籍荡然惟敏槐家藏礼记存要一书素所讲贯乃以授卭郡诸生筑室白鹤山南教授二十余年学者称鹤山先生】
　　流寓汉司马相如【成都人事景帝为武骑病免归寓临卭与令王吉善】
　　列女汉杨凤珪妻陈氏【临卭人凤珪亡生遗腹子人或劝其改适陈引刀割喉几死卒全其节】宋常安民妻孙氏【安民秩满寓京师孙与蔡确之妻兄弟也确时为相安民恶其为人絶不相闻确夫人使招其妻亦不往】姚三五妻程氏【名小姑大邑人姚出外强奴夜半挟刄逼之姑号呼义不受辱身被重伤竟全大节县上其事论奴如律大观中封旌徳县君】
　　本朝植敏槐妻杨氏【卭州人敏槐病笃杨侍汤药衣不解带及卒数日不食送丧至河干呕血死】李其光妻胡氏【卭州人夫亡守节乾隆年间　旌表】陈谊妻赵氏【蒲江人年二十八夫亡守节歴三十五年乾隆三十九年　旌表】张克贤妻李氏【大邑人夫亡守节与同县幸廷绶妻徐氏厐竒英妻杨氏俱于乾隆三十九年　旌表】
　　土产铁【汉书地理志临卭县有铁官唐书地理志临卭有铜有铁】盐【汉书地理志临卭县有盐官唐书地理志蒲江火井有盐】丝布【元和志卭州贡】细葛【寰宇记卭州产伐蜀记云镇南焦葛上者匹直十千】茶【寰宇记临卭数邑茶有火前火后嫩緑黄等号又有大番饼毎饼重四十两入西蕃党项甚重之九域志火井有茶塲】药【寰宇记卭州产红花续防】斑竹【出大邑】□石【出大邑□河中其形如卵色如松花最佳者如緑玉细润可爱】山矾花【明统志出卭州花繁如雪香气极浓】酒杓【唐书地理志卭州贡】















　　钦定大清一统志巻四十七
<史部,地理类,总志之属,大清一统志,泸州图>
<史部,地理类,总志之属,大清一统志,泸州图>
<史部,地理类,总志之属,大清一统志,泸州表>
<史部,地理类,总志之属,大清一统志,泸州表>
　　钦定四库全书
　　钦定大清一统志巻三百十一
　　泸州【在四川省治南七百五十里东西距一百十里南北距一百六十里东至合江县界六十里西至江安县界五十里南至纳谿县界三十里北至重庆府荣昌县界一百三十里东南至贵州遵义府仁懐县界一百里西南至叙州府南溪县界五十里东北至合江县界六十里西北至叙州府隆昌县界一百五里自州治至京师六千四百一十里】
　　分野天文井鬼分野鹑首之次
　　建置沿革禹贡梁州之域春秋时巴国地汉置江阳县属犍为郡后汉建安十八年置江阳郡晋因之宋曰东江阳郡【时改置江阳于武阳故加东字】齐因之梁于郡置泸州【李吉甫元和郡县志作梁大通初置乐史太平寰宇记作大同中置祝穆方舆胜览李埴西山堂记云郡名为泸者盖始因梁大同中尝徙治马湖江口马湖即泸水下流因逺取泸水为名】隋开皇初郡废仁夀中置总管府大业初府废改曰泸州郡又改郡治江阳县曰泸州唐武徳元年复曰泸州三年置总管府寻曰都督府【督覊縻十州后増至十四州】天寳初曰泸川郡乾元初复曰泸州属剑南道五代属蜀宋亦曰泸州泸川郡宣和元年置泸川军节度属潼川路【领覊縻州十八乾道六年移潼川路安抚使于此】景定二年为元所取寻收复改曰江安州属潼川路元仍曰泸州至元二十年以州治泸川县人入二十二年割属重庆路明洪武初直四川布政
　　本朝因之属四川省领县三
　　纳谿县【在州西南四十里东西距七十里南北距一百六十里东至贵州遵义府仁懐县界五十里西至江安县界二十里南至叙永防永寜县界一百五十里北至本州界十里东南至仁懐县界五十里西南至江安县界三十里东北至本州界十里西北至本州界十里汉江阳县地隋为泸州江南二县地宋皇祐二年置纳谿砦属江安县绍定五年升为县属泸州元明俱属泸州　本朝因之】合江县【在州东一百二十里东西距一百二十里南北距八十里东至重庆府江津县界六十里西至本州界六十里南至贵州遵义府仁懐县界三十里北至重庆府永川县界五十里东南至重庆府綦江县界一百里西南至叙永防永宁县界一百二十里东北至江津县界五十里西北至重庆府荣昌县界一百里秦巴郡地汉置符县属犍为郡后汉改曰符节建安中分属江阳郡晋仍曰符县永嘉后废萧齐置安乐县属东江阳郡梁改置安乐戍周保定四年始改置合江县属泸州隋属泸川郡唐属泸州宋大观初分置安溪县旋废元明仍属泸州　本朝因之】江安县【在州西南一百十里东西距八十里南北距一百四十里东至纳谿县界四十里西至叙州府南谿县界四十里南至叙州府兴文县界一百里北至叙州府富顺县界四十里东南至叙永防永宁县界一百二十里西南至叙州府长宁县界三十里东北至本州界六十里西北至南溪县界五十里汉江阳县地后汉置汉安县属犍为郡晋改属江阳郡刘宋为东江阳郡治齐因之梁属泸州隋开皇十八年改曰江安属泸川郡唐属泸州宋乾道五年省绵水县入焉元明仍属泸州本朝因之】
　　形势东接巴郡西接牂牁南接犍为北接广汉【常据华阳国志】枕帯双流据江雒会【郦道元水经注】肘江负山【宋刘正字李氏园记】控制边鄙【旧志】
　　风俗人多朴质士敦礼让【通志】地少桑麻刀耕火种夷獠则巢居岩谷性犷戾而好淫祀【寰宇记】气偏阳夏秋炎燠冬无苦寒【宋勾公权泸川县记】
　　城池泸州城【周六里有竒门六宋政和中始筑土城元末兵燬明洪武初因旧址石筑崇祯末毁于献贼　本朝康熙四十七年修乾隆二十二年重修】纳谿县城【周一里有竒门四宋结兴初始筑土城明永乐中甃以石　本朝康熙五十一年重修乾隆十年増建西门城楼】合江县城【周一里有竒门四明天顺中土筑成化中甃石　本朝康熙十三年重修乾隆二十六年重修】江安县城【周六里门六外环以濠明成化初因旧址石筑　本朝康熙雍正间先后修葺乾隆二十五年重修】
　　学校泸洲学【在州治北旧在州南　本朝康熙二十三年迁建乾隆二十一年重修入学额数十五名】纳谿县学【在县治之右元至正中建明末燬于兵　本朝康熙二十四年改建来鹤舘旧址三十八年复迁建故学基乾隆十五年重修入学额数八名】合江县学【在县治北宋元祐中建明洪武九年重建　本朝康熙六年重修乾隆十二年改建入学额数八名】江安县学【在县治南宋大观中建明洪武间改建于于治西　本朝康熙五年复改建县城东门三十三年仍改建于治南之故址雍正六年重修入学额数八名】九姓司学【在司治西南明洪武中建　本朝康熙四十三年重建乾隆九年増修入学额数八名】鹤山书院【在州学左侧宋开禧中知州魏了翁建　本朝雍正十年署知州马世藻改建今所乾隆十五年重修又鳯仪书院在合江县乾隆十九年知县江世琳建二十二年知县叶体仁重修和山书院在九姓司治北乾隆十九年长官任启烈建又州北五峰山下有五峰书院宋庆元间知州杨汝明建后废为刹江安县东七十里有龙门书院宋乾道中乡人吕伯祐建今废谨附记】
　　戸口【原额人丁五千四百十七又滋生人丁四万四千四百五十六又九姓司人丁四千八百六十六】
　　田赋【上中下田地一万五千一百三十三顷一十八亩六分三厘额征丁条粮银二万四千一百五十两一钱八分五厘零九姓司田地二千六百六十三顷八十二亩八分八厘额征丁条粮银五千八百二十九两七钱九分三厘零】
　　山川归子山【在州东三里相传孝子尹伯竒溺处】四峰山【在州东二十里与豸角山对峙又北有赛峰山一峰孤挺与四峰相望】神臂山【在州东八十里亦曰神臂崖北临江渚险固可凭宋淳熙中尝迁州治于此】罗东山【在州东六十里旧志峰峦森列周太师尹吉甫故宅及其茔兆在焉】仙顶山【在州东六十里相传上有仙迹故名】寳山【在州西方舆胜览在城南初名堡子山为廵检廨袁説友改今名下瞰城郭万瓦鳞集为县之胜其址有木龙岩旧志山在州西一里即州城后之枕山也】方山【在州西华阳国志江阳县有方山兰祠寰宇记在江安县东二十里山形八角唐天寳六年□改为回峰山方舆胜览山距州三十五里又名回峰山其山八面瞰江旧志山在州西四十里有九十九峰顶有巅池周一里许北去资江十余里】瑞鹿山【在州南五里明统志五代周时道士尹希严居此有白鹿往来山中因名】豸角山【在州南十里超出众山与四峰山相望上有吕仙亭遗迹】三华山【在州北二十里山有三峰】玉蟾山【在州北六十里】五峰山【在州北五峰并峙故名】鉢盂山【在州二里形似钵盂故名】马鞍山【在州北三里形似马鞍故名】卧龙山【在州北四十里形如伏龙故名】五仙山【在州北六十里名为五仙洞旧传有五仙人奕棋于此石盘尚存】金紫山【在州东北十里髙坝】髙奎山【在州东北二十里山势崔巍与州治相对】云锦山【在州东北六十里土人元旦日于此迎神祈嵗】腰营山【在州西南旧泸州卫北二十里明初命将南征尝驻师于此】南夀山【在州西南三十五里既髙且秀旧志在州东南十里本名博望山宋熙寜中平晏州叛夷守臣绘图以进因改今名】中和山【在州西南九姓司西一里秀峰时出又古洞岩在司南二十里】龙贯山【在州西北六十里接富顺县界山势髙耸茂林蓊蔚】楼子山【在纳谿县东一里层峰叠嶂俨若楼阁】掇旗山【在纳谿县东四里相传诸葛亮树旗于此以誓蛮人】五顶山【在纳谿县东五里五峰错峙故名】冠山【在纳谿县西峰峦耸峙上有王皇观燃灯照夜光如天半寒星】乱石山【在纳谿县北十里相传昔有道人修錬于此】舞凤山【在纳谿县西南十五里山势起伏横开如凤舞然】牛心山【在纳谿县西南三十里】凤仪山【在合江县城内】安乐山【在合江县西寰宇记山在县东五里八十步羣峰峭防有瀑布千尺飞流唐天宝六年勅改为合江山黄庭坚记安乐山真人刘善庆飞升之宅也方舆胜览在县西五里三峰竒秀有溪及延贞观有石柜为仙人藏经之所岐而左有烂柯迹后有仙鱼影隠隠在石壁中岐而右厯木楠台仙人屋十二盘至剪刀峡循山有八洞通南岩有石曰许由瓢又有芙蓉城滴水崖白猿洞诸胜旧志俗亦名笔架山】月台山【在合江县南五里峰特立小溪环统其麓形如新月因名】榕山【在合江县南五里即宋嘉熙中筑城处上有芙蓉池俗名容子山】丁山【在合江县南二十里一名文明山】龙挂山【在合江县西南五十里古纯州地岩峦崒嵂林壑清幽毎见龙挂其上云日映耀麟爪宛然】凤凰山【在江安县东五里似鳯翔故名】胡佯山【在江安县东六里相传唐胡佯道人修真于此】挂榜山【在江安县东六里许屹立江滨延亘数十里县有登科者山必预兆焉故名】阳山【在江安县南四里孤髙突起为南境之望】照山【在江安县南五里方舆胜覧饶子山又名照山一峰中峙两峰旁翼二溪交流峰峦葱旧旁有二潭为龙所居旱祷輙应山有眠云石袭渊桥玎珰岩磨镳溪为邑胜游之地】连天山【在江安县南七十里囬旋曲折髙耸连天绵水出此】小龟山【在江安县南一百里明统志旧尝即其地置乐共城方兴筑时取石有小龟金纹俗因呼之为小龟山】翠屏山【在江安县南四里镜山之左松栢鬰然翠屏壁立】笔架山【在江安县南五里形如笔架故名】安逺山【在江安县南四十里旧志耸然时出梵刹数重相传诸葛亮征蛮驻此】北照山【在江安县北一里大江岸有偶住亭遗趾】双松山【在江安县北八里因二松得名上有玉皇观楼阁巍峩逺眺百里州人韩飞霞修真于此】珍珠山【在江安县北十里产细小红石状如珠故名】九龙山【在江安县北十里九岗环聚故名】道祝山【在江安县北四十里】四面山【在江安县北四十里山形四面故名】炉鼎山【在江安县北四十里峰峦似飞故名】鹊儿山【在江安县北四十里州志山顶有盘石方□数寻相传有神雀时见于石形似鸠羽毛金碧鸣缓则晴急则雨】石峰山【在县北六十里里耸秀可爱】乳岩【在州西一里有泉自崖中流出黄庭坚名曰滴乳泉】使君岩【在州南五里明统志宋州守王献可游赏之地】先氏岩【在合江县北六十里唐神童注先读书处元赵世延有记】龙女洞【在州城东南二十五里方舆胜览髙崖之半有二穴俗传为龙女洞】思峨洞【在州西南二百里明统志初入稍隘巳乃洪广石髓凝结千态万状前望宛若堂亭旧志相传为故思峨州地因名】仙洞【在州西南旧泸州卫治南半里深一里中有池水不竭】大江【自□州府南溪流入经江安纳谿二县北东北迳州南又东经合江县北又东入重庆府江津县界华阳国志江阳县江中有大阙小阙季春黄龙堆没阙即平水经注江水迳汉安县北又东过江阳县南洛水注之又东迳樊石滩又迳大附滩又东过符县北元和志汶江水□部水从符□东北注之又东北至江州经绵水县东十五里又经江安县北八十步泸川县南三十步寰宇记改江入泸川县又名泸江旧志泸江自州城南又东南出而会雒江今州治东即为江浒夏潦水涨两江环合弥漫浩渺如大海然州人谓之海观旧志大江自南溪入江安境东南流三十五里至县城北又东折北流四十五里入纳谿县界经县城北入州境三十里至州东北合沱江名曰合江又六十里入合江界六十里经县城北又折东北流三十里入江津县】资江【在州北即绵湔雒诸水下流自叙州府富顺县流入汉书地理志绵虒注湔水东南至江阳入江水经注雒水自资中经汉安县谓之绵水至江阳方山下入江谓之绵水口亦曰中水元和志中江水亦曰绵水经泸川县北三里出麸金旧志沱江在州北门外入州境流八十里至州城东北隅入大江】支江【在州西北寰宇记支江水从富义县鸳鸯池屈曲至城下与波江合明统志流经安爽镇入资江旧志在州西北六十里源自富顺县椽子漕流入州境又南五十里至懐徳镇入资江】思晏江【在州北六十里自荣昌县界来南流四十里统玉蟾山下又南入资江又有九曲溪在州北九十里自隆昌县流入至玉蟾山下合思晏江】悦江【在州东北二十里源自荣昌县白马洞流入州境迳龙马潭入大江明统志龙马潭在州东北二十里名胜志相传下有龙窟　按舆图有龙溪发源荣昌县南南流入江即此】澄谿【在州南门外源自寳山下入大江】纳谿【在纳谿县西自永宁县流入寰宇记源从牂牁生獠界来入汶江旧志即永寜河源出永寜卫界阿永番部凡永寜及泸州卫以北诸水滙流经江门峡大州而北至县西门入大江又有宋江源出永寜卫大坝营东北流经泸州卫城东门外又东北流十里入永寜卫界合永宁河】安乐谿【在合江县东自仁懐县流入今名小江即古大涉水也亦曰□部水汉书地理志南唐县有大涉水北至符入江水经注符县治安乐水会水源南通寜州平夷郡□县北迳南安县界之东又经符县下北入江寰宇记安乐溪水从牂牁生獠界来流八十里与汶江合旧志小江即仁懐水下流自仁懐县入境流五十里至县城东北隅入大江】之谿【在合江县东南十里一名小溪源出仁懐县五花山流经丁山之麓曲折如之字因名而北流入小江】淯溪【在江安县西自长寜县经安寜桥流入亦曰亦曰安宁河流至县西北隅入大江】纳谿【在江安县东南四十里流出连天山东北流入江　按舆图县东南有怡乐溪即此】泾谿【在江县南三十里方舆胜览滩上有山刺天瀑布飞下相传诸葛亮誓师之地旧志下流入绵水】白龙潭【在合江县西北十里】流杯池【在合江县南八里水从岩中引出下注石渠】白龙池【在江安县东二十里相传有白龙潜其中】双井【在州北二十里宋绍兴中掘濠堑得碑乃唐乾元间苏徳充所凿】盐井【在江安县东北华阳国志汉安县有盐井在县西北十一里】
　　古迹江阳故城【今州治汉置汉景帝六年封赵相苏嘉为江阳侯后为县属犍为郡后汉末置江阳郡华阳国志江阳本犍为支江都尉建安十八年刘璋置郡是也晋安帝时失土侨置江阳郡于武阳县界宋时始复旧土为束江阳郡梁始置泸州隋改县曰泸川又改州为泸川郡唐复曰泸州元始省县入州旧志宋淳祐三年余玠迁州治于神臂崖俗名铁泸城元至元二十年又迁于州东茜草坝夏秋水急滩险泊舟为难明初始迁故名拓蒲家庄犀牛寨而居之以经三迁俗谓之三泸川按宋书州郡志云江阳郡中失土于东江阳郡则曰今新复为郡元和志作晋穆帝置东江阳郡误又按宋齐二志郡皆治汉安而无江阳水经注亦以汉安为江阳郡治疑宋齐时尝并江阳入汉安至梁时始复置为泸州治然隋唐诸志并不云江阳尝省又不云汉安尝为郡治未详】汉安故城【在江安县东后汉置县华阳国志汉安县在犍为郡东五百里土地虽迫山川特美有盐井鱼池以百数水经注江水迳汉安县北江阳郡治也元和志江安县东北至泸州五十里本汉江阳县地李雄乱后没于夷獠晋穆帝于此置汉安县隋开皇十八年改为江安县王存九域志县在泸州西南一百十五里　按元和志道里与九域志不同葢宋时移治也】泾南废县【在州西南唐书地理志在泾水之南旧志在州西南四十里里或曰在江安县泾滩之南】废符县【在合江县西华阳国志符县在江阳郡东二百里元鼎二年置治安乐水会东接巴蜀乐城南通平羌鄨县元和志合江县西至泸州一百二十里本汉符县地晋穆帝于此置安乐县梁改置安乐戍周改为合江县寰宇记唐元和十二年移于旧县以便水陆贸易之宜从东川节度使李达吉之请也宋史地理志嘉熙三年筑合江之格山四年又筑合江之安乐山为城旧志唐置合江县于白沙镇宋移治故城元移治神臂山南明又移安乐山麓　按元和志谓晋置安乐县今沈约志不载齐志东江阳郡有此县盖齐时尝置县梁改为戍也】安谿废县【在合江县宋史地理志大观三年以合江之安溪砦为县纯州宣和二年复废为砦旧志在合江县西南一百里又南为美利城亦初属纯州复废为砦元俱废】绵水废县【在江安县西东晋置属东江阳郡宋齐因之隋属泸川郡唐属泸州元和志县北至泸州一百六十里本汉江阳县地旧唐书地理志当绵水入江之口宋史地理忠干徳五年省绵水为镇入江安】废宋州【在州西南唐置为覊糜州领牱龙牱支宋水庐吾四县属泸州宋因之后废今泸州卫境有宋江盖因废州得名】纳谿故寨【今纳谿县治宋皇祐二年置军砦巡司属江安县后升为县旧志元大徳中尝移治于江北以避水害至大中复还今治县基尚存名曰旧县坝在今县北十里】九支城【在州东南宋史地理志泸州领九支城大观二年建纯州置九支安溪两县及美利城宣和二年废纯州及九支县为九支城以安溪美利城为砦改慈竹砦为堡旧志九支城在州东南九十里与仁懐县及永寜县接界今地名九支坝】乐共城【在江安县南夷寨也九域志在泸州西南二百六十里元丰五年置明统志在江安县南小龟山宋置城领江闲寨镇溪梅岭大洲三堡后并城入江安县寨入纳谿县林广讨泸夷乞弟破乐共城即此】三江碛城【在江安县西宋史地理志嘉熙三年筑江安之三江碛城】泸州故卫【在州西南二百里明洪武二十五年陜西长安卫军征云南还命驻守州城改为泸州卫分立左右中前后五所焉正统中调前所于利州卫后所于青州所成化四年都掌种大坝蛮叛事平因迁卫于九姓土司宋江渡其地本名渡船铺増置官军并调重庆卫前所充之卫城周四里有竒门四治间复于东城外筑城周一里有竒控制蕃落为西南之要害　本朝康熙二十四年并入泸州】南井监【在江安县东北宋熙寜八年置元初废九域志在州西七十里旧志今为南井铺】镇逺楼【在州治内四山环合气象甚伟】南定楼【在州治东宋郡守晁公武建取诸葛出师表中语为名】吏隠阁【在江安县治宋治平中县令邓倌建】西山堂【在州城西寳山之上宋李有记】筹边堂雅歌堂【俱在州治内宋安抚使黎伯登建】衮绣堂【在州治内宋安抚使赵雄】
　　【出镇于此改今名】泸江亭【在州城外江臯明统志为賔燹之所宋虞允文十嵗时侍父漕潼川过此亭有诗】四香亭【在州治南宋按抚使赵雄题额永嘉何希琛曰茶防香春芙蕖香夏木穉香秋梅香冬因名】鳌亭【在合江县西十五里后唐王琛读书之所】偶住亭【在江安县东北明统志宋黄庭坚自防道还过邑宰石谅同游此亭书琴操改为渡泸亭范百禄平蛮碑尚存】抚琴台【在州北二里相传尹伯竒被谐抚琴作履霜操于此】雁塔【在州城内旧郡学宋安抚使赵雄即讲堂中庭立二雁塔镵进士姓名于上】
　　闗隘龙透闗【在州南七里明统志世传诸葛武所立州志在州南五里明常祯间又加修筑】玉蟾闗【在州北六十里玉蟾山当隆昌大道路建会城又有永安半边二闗皆在江北明时建】倒马闗【在纳溪县南一百三十里明初置因倒马陂为名又石虎闗在县南一百五十里亦明初置闗前有石如虎因名皆路通灵贵】符闗【在合江县南汉书西南夷传武帝建元六年以唐防为中郎将将千人从巴符闗入见夜郎侯多同】九姓长官司【在州西南旧泸州卫西十里元初立夷民罗氏等九人为把总至元初改九姓党蛮夷长官司明洪武四年改九姓长官司属永宁卫后属泸州　本朝顺治四年土官任宗学归附仍授原职其地东接永寜县界西南皆接与文县界北接纳谿县界今设州同驻此】嘉明镇巡司【在州北嘉明镇其地与隆昌接界　本朝雍正七年置巡司】大洲堡【在纳谿县南宋元丰中置属乐共城后改属纳谿】梅岭堡【在江安县西南九域志乐共城领镇溪梅岭二堡旧志梅岭堡在县西南一百二十里相传亦诸葛亮屯兵处又南为镇溪砦】博望寨【在州南十里宋政和七年置亦曰南夀寨以在南夀山下也又绥逺寨在州西南宋大观中置属滋州宣和三年改属泸州宋末俱废】保子砦【在纳谿县西十里旧志相传武侯南征尝驻兵于此】江门砦【在纳谿县南宋元丰五年置属乐共城后城癈改属纳谿县明成化中置江门堡】安逺砦【在江安县南宋史地理志元丰三年废平夷堡于罗池改筑安县九域志江安县有纳谿宁逺西逺安逺南田五寨明统志安逺寨在江安县南七十里世传诸葛亮征蛮于此屯驻】石棚镇【在州南二十里又李市镇在州北一百里明初皆置巡司久废】泸川驿【在州治东又黄舣驿在州东六十里渠坝驿在州西南七十里达永宁卫界旧皆为水驿久裁今止于州域设马站】立市驿【在州治北又来节驿在州北玉蟾山下达隆昌县界泸州泽在泸州卫西五里旧皆为马驿久裁】纳谿驿【在纳谿县治东又峡口驿在县东南接永宁卫界旧皆为水驿今裁于纳谿县设马站】江门驿【在纳谿县南二百里即江门砦明置驿今仍为马站南至永宁县界八十里】牛脑驿【在合江县治东又神仙驿在县西六十里史坝驿在县东六十里旧皆为水驿今裁】真谿驿【在江安县城外又大洲驿在县东一百二十里皆　本朝康熙中置今裁又旧有江安水驿在县西董坝水驿在县南六十里又废】
　　津梁特棱桥【在州东北三十里一名横凌桥明统志宋有女子因母病归省骤雨水涨号泣不能渡俄有一木流至横凌水上渡既不见人以为孝感寻造桥】洪济桥【在州北通衢商贾辐辏】天生桥【在州北六十里山石生成不假斧凿】通仙桥【在合江县北明统志隋刘善庆尝息于此后白昼飞升因名】单公桥【在江安县东明万厯中知县单汝志修为滇黔通衢】余甘渡【在州东北宋唐庚诗百觔黄鲈鲙玊万户赤酒流霞余甘渡头客艇荔枝林下人家】
　　陵墓周尹伯竒墓【在州北二里旧志云伯竒投江后太师之归子山下今归子寺后墓尚存】汉董允墓【在州东董允坝】唐注先墓【在合江县西五里】明忠山四仆墓【在泸州明末献贼燬城知州苏琼殉难仆婢自杀者七人后琼奉谕祭归江南州人瘗其四仆于忠山今菅蓁累累不可辨矣】
　　祠庙穆清祠【在州南二里祀周尹吉甫】武侯庙【在州西宝山上明统志毎嵗蛮人贡马必相率拜于庙宋刘光祖诗蜀人所至祠遗像蛮徼犹知问旧碑通志　本朝康熙七年重建并祀子瞻孙尚曰三忠祠】吕光庙【在合江县南安乐山侧一名登天王祠】晋王庙【在合江县南月台山祀唐李□用】曹侯庙【在纳谿县南江门驿明洪武中曹震治水有功后人为立祠】
　　寺观开福寺【在州治南有宋黄庭坚大像记又有北岩寺在城北普门寺在城南真如寺在城西南】玉林寺【在纳谿县西元大徳间建其地产青白石似玉因名】广慈寺【在合江县北隋开皇中建】东林寺【在江安县东又有西林寺在县西俱宋绍兴中建】元妙观【在州治南后周时建】朝元观【在合江县北元泰定中建】
</div>
    <div class="pagination">
<a href="大清一统志_page141.html">上一页</a><span>...</span><a href="大清一统志_page137.html">137</a><a href="大清一统志_page138.html">138</a><a href="大清一统志_page139.html">139</a><a href="大清一统志_page140.html">140</a><a href="大清一统志_page141.html">141</a><span class="current-page">142</span><a href="大清一统志_page143.html">143</a><a href="大清一统志_page144.html">144</a><a href="大清一统志_page145.html">145</a><a href="大清一统志_page146.html">146</a><a href="大清一统志_page147.html">147</a><span>...</span><a href="大清一统志_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
