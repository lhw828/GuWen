<!DOCTYPE html>
<html>
 <head>
  <meta charset="utf-8"/>
  <title>
   江西通志 - 第 318 页/共 394 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江西通志 - 第 318 页/共 394 页
  </h1>
  <div class="content">
   龙山书院记　　　　　　　　　眞徳秀
　　龙山书院者永丰黄君之所作也君自少以传习修洁为乡党所称名卿逹人争致以诲其子弟既连蹇场屋志弗克施则慨然曰吾幸存薄田畴孰若举为义塾聚英材而教育之以乐吾志于是诹地于团源获吉壤焉五山辐辏蜿蜒如龙溪横其前清澈可鉴前望灵懐玉秀峙天表君曰是宜为学者藏修之地矣乃悉其力载营中为堂一列斋六起嘉定十四年六月粤十月告成君捐产之半以奉之廪给课试悉仿州县学法春秋校艺以礼屈邑佐或乡人之中第者司其衡尺日讲月肄则君自主之青衿来逰莫不竞劝君思久其事也命族子从龙谒余记余未果作又使其从子曰宏曰应豪者实来屡请而不厌予惟周官大司徒以乡三物教万民六德实居其首故为名其堂曰成德而以德之目名其斋且傅以进修之义焉古昔圣人以君师为己任故其修道之教无一弗克先之以智者教其讲学穷理以发良心之知也继之以仁者欲其笃志力行以充本心之德也而又圣以极其成义以逹诸用立心以忠而制行以和道之全体具在是矣后世圣人阐教洙泗亦必以智及仁守为先与大司徒之法若合符节然孔门之训知仁而已周官又益以四者或详或略岂无意耶盖多为之目使之各因其材而入独举其要又所以该众善也其义则一而已于后顔曾思孟更相授受其语成德之方必曰博文约礼也明善诚身也格物而诚意也盖致知以为智力行以为仁千载一源有志于学者其可不以圣贤为师哉始书院之兴从龙董其役未几遂擢上第自后举于有司者前后相望人物彬彬方盛未艾非惟山川之灵于此振发其亦教育之验与虽然君之所期于士者不止是也三代而上未有科目进取之途士之修身果为何事天之命我万善具全一身有亏是旷天职古之君子俛焉孳孳毙而后已者以是焉尔世逺教失士知荣身不知修身知求利不知求道良心蠧蚀皆原于此君之是举将以人材世道为意乎要必有讲乎此如曰辞艺而已尔郡县有学也弗翅足其尚以赘为哉吾知君之志故为推本圣贤所以教者使与学者共讲焉若夫忠和之云则子程子尝举斯语而笔之曰中和盖与礼乐防民之具其指胥协然非愚所敢质也学者姑即尽已之义而求之则体立用行所谓大本逹道者从可识矣然而子程子之意亦在所当知也故并志于末云
　　二先生祠记
　　天地能自立乎曰微圣贤则天地之经不正乌乎立生民能自安乎曰微圣贤则生民之极不建乌乎安天之生圣贤也其意固有在也昔为老氏之学者曰天有柱地有维若皆依形而立者吁天地果以形而立其不以形而壊乎夫人性有五常人道有五品此即所谓天之柱地之维而有生之类所恃以为安者也一柱倾则垫一维弛则堕若昔圣贤所谓更相扶植而不敢后者以是焉耳尧舜至于周公扶植之功见于事孔子至于孟子扶植之功见于言言之与事若或不同然春秋成而乱贼之祸熄杨墨距而禽兽之道消其有功于天地生民则一而已矣呜呼此圣贤之统纪所以不可不续与自孟子没而圣学失传汉儒若董仲舒扬雄皆尝以道自鸣而性命之源则有未究然赖其言而世之学者犹知尊道谊尚名教天理民彞未尽泯絶则亦不可谓非其力也故尝谓尧舜周孔之开皇极创造之勲也汉世诸儒则区区持守而已自汉至唐而有韩子自唐至本朝而有周子其斯道之中兴乎盖昔者圣人言道必及器言器必及道尽性至命而非虚也洒扫应对而非末也自清净寂灭之教行乃始以日用为粃糠天伦为疣赘韩子忧之于是原道诸篇相继而作其语道德也必本于仁义而其分不离父子君臣之间其法不过礼乐刑政之际饮食裘葛即正理所存斗斛权衡亦至教所寓道之大用灿然复明者韩子之功也自汤诰论降衷诗人赋物则人知性之出于天而未知其为善也继善成性发于系易性无不善述于七篇人知性之善而未知所以善也周子因羣圣之已言而推其所未言者于图发无极二五之妙于书阐诚源诚立之指昔也太极自为太极今知吾身有太极矣昔也乾元自为乾元今知吾身是乾元矣有一性则有五常有五常则有百善循源而流不假人力道之全体焕然益明者周子之功也二子之学虽所造不同而其扶持天常植立人极要皆有功于百世者绍兴元年长乐朱侯令袁之万载谓昌黎公在唐实自潮移守袁而濓溪先生亦尝摄县之泸溪镇遗风余韵在人未冺乃即学宫讲堂之东为堂三楹绘其像以祠书来曰愿有识某惟韩子之于是邦虽善政良法有以及人而世之相去盖已甚逺若周子则暂莅焉治教所施有不得而闻者然则侯之祠之也果何为耶意者天经地义之所存一或失政则民有不得其生者二子之道施之是邦者有限而播之天下者无穷此其祠之之指也学于斯者益味其言而思其人屹乎若泰山北斗之瞻粹乎若光风霁月之挹知道之大用常流行乎天下而其全体具于吾心则知所以用力之地矣盖韩子言其用而体未尝不存周子言其体而用亦不外是也察体用之一源合知行于一致学者其思所以用其力哉若夫惟笔舌谈説是工而亡反躬践履之实甚者以惑世贾利焉是二君子之罪人矣
　　乐安县治记
　　乐安之为县八十有四年于今斯民蒙累圣涵濡之泽休养生息日庶以蕃为令者得与田里相安于无事绍定三年不幸盗发邻壤蹂宁都燬宜黄乗间捣虚出吾不意于是信安张侯渭叟之为宰未阅月也报始闻侯命励射士纠民伍仅集而寇大至吏与民四出以避其锋冦退侯自悼至官晚不得豫饬守备以全吾民则请于州丏罢其邑人之闻者曰贤令也其可舎诸则相与白州求侯还故官侯曰民不舎吾吾亦不忍忘吾民也顾无屋以居柰何邑之士陈氏曰吾令贤者也今而返吾请任营建之责侯又曰有屋矣无财柰何曾氏曰吾令贤者也今而返吾请致饩粟之助郡太守黄公炳叹曰民之爱令一至此乎然非兵无以卫吾民人遗民之脱于锋镝者亦扶老携幼以归侯究心抚摩若已恫瘝凡六阅月里庐之残燬者寖复呻吟者寖息而县防治事之堂燕私之室亦相踵以成盖糜钱缗五千其凡出于陈氏而众又协助焉方侯之遇盗也县民有系于狱者盗问之民绐曰非令也侯遂免昔髙柴尝刖人既而以难出奔其免已者乃前之所刖也盖因罪用刑吾无心焉此髙柴之所以免而孔子之所以叹也张侯之释于难其亦若是乎至官府之营建又一惟民是赖焉观乎此则知民之秉彝好是懿德今未尝有异乎古也雨我公田遂及我私古未尝不可复于今也然则谓礼乐教化不足善其民者固缪而以珥笔之名丑江西之俗者又益缪也县治故有堂名不欺侯复其旧扁日处于中思所以答民之望而书来请志本末予谓侯之至官属尔民何以知其贤而免之又何以知其贤而经营其居若不及记曰夫防之显诚之不可揜如此夫侯天资恪实践履素笃故未施信而民信之今将有以答乎民亦曰尽吾诚而已尔先儒有言无妄者诚不欺其次也侯其勉乎哉不欺于己斯不欺于民民亦不忍欺上矣此予之所望也若曰发摘以为明鸷击以为威而欲民之不我欺侯固弗肯为而继侯者亦当知所择也
　　六一祠记　　　　　　　　　　郭孝友
　　初国朝文人承李唐之余风气格骫骳旷嵗歴年而学士大夫无能有所作兴粤自欧阳文忠公首以古文变天下而一新其耳目譬如春雷出蛰万彚毕从由是反刓刬伪尽革五季浮艳卑弱之气而归复于六经浑厚深淳之道逮熙丰间临川王文公又以经术自任大训厥辞而尤详于道德性命之说士亦翕然宗之于是文雅跨汉轹唐炳然与三代同风言文章则欧阳为之伯语经术则临川为之冠然临川之学黜传注而继以己意其説有合有不合故学者所见时有异论至于文忠公则天下仰之如泰山北斗盖其言洪深灏噩莫窥涯涘而与六经相表里故世未有能非之者然异时临川配享孔子庙庭议者不以为宜得退祀于七十子之后文忠公首倡古文力排异端而归之正道其功不在孟子下乃不得与汉唐诸儒比而庙食于殿庑何耶古之有道有德者不得祀于国必得祀于乡公庐陵人也尝为郡之学记盛推郡侯李寛之为人而纪其绩于石以俟学之成且曰惟后之人毋废慢天子之诏而怠以中止又曰他日荣归故乡谒于学门将见吉之士道德明秀而皆可以为公卿此公之所以自期者也然公不特以此自期而亦以此期于吉之士则公之处心积虑为如何而其所以期吉之士亦岂浅哉公之在滁也滁人祠之在扬也扬人祠之及其老而家于颍水之上虽不克归荣于故里而故乡之人防其余晖霑其賸馥述道德则以公为称首序乡里则以公为盛事自公之薨垂六十年而后进之士操励名节表表自见于世虽未必人人可以为公卿然而类能以材猷奋要之无负于公所期而后已故大江以西州郡十数而庐陵士视他郡为多盖公有以发之也然则公之所以畀于邦人者厚矣邦人所以报公者岂可后滁扬之人耶今刺史福唐方公时可之来也政成讼简吏畏民爱既慕公之盛德为百世师又思公之前言以无慢天子之诏且推原邦人之心而成其所以报公之意于是作新学宫恢饬庙貎自先圣而下以至于从祀之列弁冕峩峩劒佩肃肃荐献有所矣而又即殿阁之后建堂以为公之祠嵗时率生徒祭享之此古之所谓有道有德者不得祀于国必得祀于乡者也孝友恨生之晚不出乎其时不及登公之门而闻其謦欬徒幸生公之州里窃诵公之遗文而想其风流慕义于无穷故因堂之成也有以见公之道益尊庐陵之人慕公也益至而方侯之政知所先后其歌咏于人也愈乆而愈光乡校之士嵗时谒先圣于其前退而相与拜公于其后以得所矜式又退而相与歌咏方侯之绩使无忘于此邦之人不亦有荣耀乎堂成方侯不鄙孝友书来求文以记辄不自揆忘其人之防眇辞之浅陋而乐为邦人道之于是乎书若夫公之勲烈在朝廷德望在天下进退之节世系之详则国有信史此不复着云
　　重修抚州儒学记　　　　　　　蒋用之
　　庆歴有诏州郡皆建学时抚守主客郎中马公寻即城东夫子庙经始序而度支郎中王公周踵成之事出创造功绪孔勤而规模或未廓也治平丙午司农少卿钱公暄增旧补阙其体斯具崇宁大观三舎士众所斥弥广已而建炎盗起郡宿兵于城营垒于学舎盗平而学废矣绍兴丁巳直阁刘公子翼约建今学则治平旧观也更五十年殿阁堂庑如頽石崩岸过其下者栗焉会钱公五世孙朝请郎象祖以淳熙丙午来莅兹郡乃十一月癸丑命羣工兴众役甫三月而泮宫表里轮奂炳如于是役之垂就也适用之满秩问涂之时诸生柅行辕而请曰郡守下车而修庠序者众矣独此乡校辱钱氏两世裨葺之似非偶然者愿以一语相加遗用之喜而与之言曰予浙产也钱氏有大德于浙而作宋匹休用克世生显人以文学自振今至于子使君节用爱人而独于庠序不吝亦足以占其家法矣虽然天子三嵗一策士偕拜勅者必数百人世岂乏射策决科之士哉国家教养人材与郡守崇修学校之意固期于讲学致用不但欲其羣习课试之文也诸生所以为学者果如何耶天下之事实则无敝而讲学不实非徒无益抑有害焉若升髙必自下若陟遐必自迩百仞之台培址不厚圯剥随之适千里者不跬步以进而坐谈千里之外所得几何有志于学者要必从事于曲礼少仪内则乡党之文而矫轻警惰省察于起居语黙之际至理之味隽永自知驯是以进则髙明广大之域固不可掩而弥纶经济之用亦非由外铄也谓此不信且将自黜于孔氏之门大之如墨仁杨义最下殆有直证羊而廉哇鹅者其祸可胜痛哉用之虽未知学而窃闻师教惟其质钝不进无以感发乎人心也噤负深愧而不敢复言抑诗有之我躬不阅遑恤我后其言若相忘而言表之意亦感切矣辄附诗人之义申缱绻之情以为临别之赠诸生庶几勉之
　　韩文公新庙记　　　　　　　　黄　榦
　　自尧舜至于孟子二千年间圣贤迭兴以道相授其章章较著者前后相望也臯陶伊尹莱朱太公望散宜生之伦亦皆得以与知道者之列顔曾子思则不待言而源流可考也自孟子盖千年而后有韩公独以斯道之传为己任以古凖今何盛衰显晦之殊耶古者道德一风俗同歴世虽乆所守者一説而见素明也周衰异端之祸起学者各以其所见为守而道始晦故古之为道也易后之为道也难若韩公者寻坠绪于支离驳之余而卓然有见焉则自比于圣贤以冀斯道之传宜矣公固以道自任后世称公者亦以道归之约六经之防以起八代之衰排二氏之非以济天下之溺谏宫市贬谏佛骨又贬流离困踬濒死而不悔公如镇州迓公者皆甲人为公危之公以理开谕皆俛首听命非有道能若是乎然先儒诵公之言独曰轲之死不得其传非公有所见则所传者何事且公之所见者何也天之所命之谓性公则曰所以为性者五曰仁义礼智信率性而行之谓道公则曰由仁义而之焉之谓道修身以导民之谓教公则曰其法礼乐刑政其位君臣父子由是而充之则日用常行莫非天理而私意人欲邪说诡论无所容乎其间矣其词确其防明此岂臆度料想所能及哉体于身验于心断断乎不可易也以公之所见观之则圣贤所传其不以是与荀扬氏去孟子未逺也醇疵之不同其见者异也公称孟子醇而斥荀扬之疵则公之见盖有得于孟子而又以自况也公之书一则仁义二则仁义见之明也如此居仁由义圣贤事业不难进也而况言论气节之一二乎故论公之迹不足以知公之深观公之所见则公之以道自任者可知矣公尝为袁守袁故有公庙后迁焉寻复其旧嵗乆頽圮太守著作郎郑侯自诚始新之宗正少卿滕侯强恕续成之而属榦记其事世之称公者既不足以知公之深甚者则指公为文人而又以文为道使圣贤之道不明而公之旁捜逺绍辛苦而仅有之者生不得究其施没无以白于后非先儒发其蕴公之志何自而伸耶庙之役始于嘉定戊寅之十月其成以己卯之三月董其役者司戸髙炎后三月望日记
　　寳唐隄记　　　　　　　　　　何　异
　　寳唐崇仁水源之所自出也载于乐侍郎史寰宇记近世洪内翰迈赋短歌亦曰他年从子兮一苇航乎寳唐旧隶崇仁今为乐安永丰分界余尝委所亲穷其源而问之一山髙入云际廻环崷崪其中良田广袤浮图氏择占胜处亦有居民数十畊凿生聚自成一川导余水以出山则层崖峭峡奔湍而下半峡有巨石横卧激浪如山迅霆飞雪俱骇视听是名礮石滩怒涛势不可遏泻入碧潭是名石库旁又一石相合至寳唐凹而聚焉溪始濬发弥望过寳唐源而溪始安流自是迤逦而东凡一百二十余里合支流逺近者五曰西宁曰芙蓉曰巴源曰杯山曰罗山凡一山之水支派再三见者不数焉相与舒徐入境洄旋于崇山之邑治而溪始平且濶如倦如歇如喜如舞如爱恋其所西不见其来东不见其去际天一碧澄湛千古隂阳家谓其洋洋悠悠行欲留而我顾信而有证下流至于严陀同流会巴水一百二十余里则又滩稠竹节与上流合然则邑治实寳唐气脉之中齐也先是邑治相直驾舟为梁随水髙下通岸之南由月湖以至水尾横堤数百丈人家棊布两防相映如画适际庆元庚申水与檐齐稍东一带前既濒溪后又萦带池沼他水防出腹背受敌尺瓦寸椽蔑有存者隄岸大半摧毁地盘浸亦沮洳稍闇即疑有魑魅夜莫敢行邑政度非所甚急也率曰柰何县大夫会稽潘君方到官一见喟然曰此如美丈夫眉目秀整而满面疮痏甚可惜也布政少定计费于蠧耗之余取材于他山之近铢积寸累念念不休将半年而工役兴又一年而形模具时久不雨水落防出穷其底而筑焉基既坚而一石四尺横纵层砌于其上今其髙已五七尺矣民始惊叹亦多辇石负土隂出力以为之助岸分髙下则旧路也有翟氏者昔建桥今甃路髙则民居旧从官赁今悉取以还官辟为通衢车可以方轨马可以并驰榉柳菀以成行余适归自都城见闻生喜随所留街路出力铺砌桥牙中出登岸少南又以周马帅虎所作三字横榜于亭楣之上其后为小驿舎南牕照水钩帘晚香来者得以休焉亦景物之一助也夫意出于人所不及而识者可以占为政之不茍张崖守金陵问过客好官员而得张晞顔萍乡之政无他事也徒以入境则桥岸葺理田莱垦辟野无惰农市无喧争静夜则更鼓分明以此验其大者必可观焉即与论荐于朝晞顔后亦通显今潘君政术近民家至问疾留意学校士知归向躬督陂堰嵗获有秋至于庭无滞讼狱无滥囚皆显显在人耳目兹役特其形见于喟然之末者丛谭画地有公论在焉会有乖崖公访于过客者矣是隄也几案县宇襟带学宫清淑鬰积宜士宜民君毎谓其大者当有魁竒之彦师友圣贤立德立功措世康庄为国柱石应黄州之谶其次则以文章瑞世光焰传逺若衮衮俱不尽者又其次则秋赋春选每科加多堰合之符有待焉其下则家给人足贫富相资礼逊兴行讼狱销弭余谓四者固所愿矣然君之所谓下则俗之所谓上品也夫使闾里宁一嵗事尝登则可以省鞭扑可以广惠爱可以安教养君亦简尽无事而髙卧于琴堂之上矣敬酹溪神请以是为筑隄之报
　　建昌县学记　　　　　　　　　王　容
　　凡天子之命吏其近民者莫如令令所统百里明教与刑而后谓之政国家以文治诏县皆立学宫春秋以礼释奠择其秀民而养之以公田又防其尤者为职事以率之所以教民之具着于令甚明如此然今之县令徃往困于财用之不足而挠于狱讼之多变上则制于州府之督责而下则沮于奸民之动摇故一切以刑从事茍以免目前之急至于养士之宫所以习礼乐而励风化者非窘于钱谷之阙而不敢为则病于簿书之剧而不暇为故虽万戸之邑多士之乡而听其废壊而不葺因其简陋而不改大抵然也夫令虽卑而有社与民顾于教忽焉岂为民父母之道哉庐山之下有邑曰建昌其初建学于隆道观之侧而厄于绍兴之兵火或者取晋方士所置七井之一以为其地上直北斗之第四星宜科举之士而徙于县治之旁其规模既陋嵗月既久遂至倾攲朽败非惟县人病之而令亦病之乆矣鄱阳许君之为令也既视事奠于先圣先师喟然数曰学校教化之宫也而惑于黄老之荒唐杂于市井之喧嚣敝于瓦木之腐缺殆非所以为多士藏修游息之所且考于耆旧之所传而二李三洪之人物见于苏黄之称咏盖皆此县之秀也岂以为今难其人而遂废其所以兴起之术哉乃度地于县治之西而得废仓之故址芟夷视之而见后山之延袤左右望之而覩重冈之蜿蜒两水腋之其状如带西山云居环之其势若翼谋之父老质之龟筮咸以为宜士闻其议愿献其谋农闻其议愿效其力工闻其议愿竭其技商闻其议愿输其用于是计诸公家之费而撙节之裒之邑里之士而増益之凡为钱三百万其半县出之米五百斛县尽出之材木则伐之兆山瓦甓则买之他县夫役则僦之闲民工匠则募其愿至者出纳之籍则皆掌之士大成殿则徙其旧而葺之讲堂与门则买民之废屋而作之凡为屋逾三百楹而肄业之斋燕息之堂左右之庑庖湢之属莫不咸备自孔子以至于从祀诸儒莫不有像书自六经以至于百氏之杂说莫不咸集其傍有路则环以为垣其前有田则浚以为池设梁筑亭以象桥门积土为阜以壮前冈髙明之观不移几席而备田之租嵗为斛百五十今増辟之嵗益三分之二屋之租月为钱六百今増创之日计一倍之赢教养之费不出帑藏而足经始于庆元二年之秋而落成于三年夏六月斧斤版筑之役不淹嵗时而办许君于是知先务矣吾见其令不烦而治刑不施而服其民习乎诗书而不嚚于讼其士行艺足以重一乡材可以为卿相治天下皆建学之效也令名锡字晋之职事之有劳者孔彰熊望之黄景文张嗣古董元杰郑镌刘俞皆不可以不记
　　程刚愍公祠记　　　　　　　　李伯玉
　　圣上端平初元彰善瘅恶发微阐幽以刚愍程公死节靖康忠义彪炳特官其曾孙东明年郡守林君果俾郡博士徐君尧章设公祠学宫而以其四世孙及典奉烝尝盖十有五年矣东谓伯玉盍为之记伯玉闻之死生之变亦大矣志士仁人宁舎生取义杀身成仁者所欲有甚于生所爱有大于身也靖康之难天地磔裂日月晦蚀忠臣义士捐躯效死者前后相望故种师中杨可胜王彦刘躯李涓蒋兴祖髙师旦死于战张确赵伯臻张彦遹韩总单孝忠贾亶霍安国林渊张彭年赵士谔张湛于潜沈敦张行中郝仲连父子死于守王禀李邈张克戬郭浒朱克恭死于义姚友仲何庆彦刘延庆光国陈福死于兵张忠文叔夜以不食其粟死刘忠显韐以不仕北庭死李熈靖孙逢以不从敌命死蒋宣李福以谋脱君父死以至黄经一内臣徐揆一太学生窦鉴一从事使臣或以望阙不去死或以上书责敌死或以不忍交矢镞于敌营死而尤大着明则忠愍李节使王履宣赞吴革与梅程安陈四公之事也龙溪汪公志程公墓谓与梅公谋结兵捣金营迎还二圣范琼泄其谋于金金托金帛不如数诘官之在长安者公冒死直前遂及祸焉自当时言之公等身膏斧锧而时雍秉哲俦及之辈躐美官一死一生而荣悴判生者信得计矣曾几何时而善恶昭白诛赏大明彼偷生浮荣何啻朝菌暮蕣而遗臭史传与羿浞等若公之精忠大节昭揭宇宙虽世之相后百有余嵗天子哀其忠邦人慕其义尸而祝之社而祀之过其下者屛营太息凛乎如生存也夫是非之心人皆有之善善恶恶藏于神明之舎如明鉴不可乱妍丑权衡不可欺轻重彼乱臣贼子岂独无是心哉爱恶相攻情伪相惑前有势利之诱后有患难之驱遂乃陷溺而丧其本心焉逮夫嵗月逾迈情伪寂寥其昭昭灵灵者殆不可冺于以见秉好德之真不由生而存不随死而亡也且二气五行之运何有终极人以藐焉之身自托于天地之间百年露电生死醉梦如盆盎蚊蚋兴仆何限贪夫殉利烈士殉名夸者死权品庶凭生宜何择哉屈子曰宁正言不讳以危身乎将从俗富贵以媮生乎后之谒公祠者将惕然于衷而不能自已东请以是识牲石而告来者
　　贑县丞防记　　　　　　　　　曽　丰
　　贑为县古矣本朝太平乆自绍兴讫今五十年间兵一再变百廨俱烬县治且复故丞氷防也最后葺贑之阳其山秀絶为崆峒县治丞簿廨向焉丞居其正凡廨得山为对难矣况正又秀丽此好事者所羡也故葺后辄为台府二幕属迭假更据丞力不能相挽抗姑僦市庐以居其防葺否未尝问何暇推向阅几丞来与去阅几嵗月哉胡君镐以下连三丞改秩去好传致者或谓崆峒宜丞也丞委之似不知德崆峒者孙君逄辰于是出力焉淳熙丁酉廨始成又连两丞改秩去好传致者举谓崆峒宜丞矣夫丞汉秩四百石尔不足取重于人故好名士类不屑为或为之上官睨其衔往往易其人故少有获进者偶有焉又转而德崆峒山呜呼士为世出顾所立如何所立是进不进非所计者丞宁有重不重山宁有宜不宜哉庚子腊余来眡丞事按令首问常平钱谷曰隶于州丞不与也次问陂池曰贑泉田也无以陂池为鹾茗事大抵于郡丞理之税青苖并一归簿至狱讼令又自任丞袖手可也毎坐曺呼吏索常行署罢踞绳牀对崆峒哦五七言诗以消燕闲佳客至即畱与商畧饥共飡不择糗渴共歠不择滫主人倦辄卧不知客在客喜辄讙哗不知主人在癸卯腊吏以终更告余不觉其久也太息之次吏又追记向之为丞犹及识者以告曰今阅五十二年凡阅十七丞矣倘自绍兴泝贑之始为县又不知阅几丞寂无闻余重太息来为丞者衮衮十百千年后泝至今亦不觉其为久也余虽自磨策顾未知终有所立否若不为可考者遗之安知不与绍兴泝至贑之始为县类邪当又三太息不止也乃疏其所得于吏之姓名刻于左幸来者续焉
　　盘古山记
　　南方之山衡为宗自衡袤而南稍东为大庾自大庾袤而北又稍东为盘古其地界闽粤故吴上防今隶贑余为贑丞进取计左矣犹幸夙缘得赏所谓盘古者乆之未偶也逄人叹胜致中为之热淳熈九年秋邑事稍闲防不雨久乃语丞徐君曰盘古山祷雨所也相与泝防维而东凡百里山皆童惟盘古若鬅鬙然望之菁葱突兀始蹈背而上其势逶逦髙不觉其为数百仭也即之松萝参天上偃盖而下蟠虬其东西崖壁立尝试投石焉一茶顷始至下或徙倚而頫仰也目勇若蜚足怯将坠徜徉徘徊不忍舎而去去矣犹数步一囬首其得我叹赏如此上有浮屠宫其徒法义领焉虽仍故掲其门讯之莫晰也据南康记本盘固固譌为古耳余为言盘古混沌时神人所为立天地者天地立矣心不有其功一归之大空是山今云然窃意后人思盘古之功因而以其名志之与
　　槠溪桥记　　　　　　　　　　章　铸
　　槠溪有桥乃宋绍兴间郡侯秘书林公所建前记备矣然考之图志槠乃从木故老相传溪岸多槠木遂以命名或曰众流之所会也故今称曰槠溪桥今且百年矣水齧而败过者病焉余一日出郊目击怵然动心退而防其源委则知前人创始未有不为经久计者自易木为石盖尝买田以为嵗修之备立意固善作法非良乃以田租属之广教院主僧去来不尝悉以所入资其妄用桥之頽圮不顾也计田之入嵗为米二十五石有竒与其斥为缁徒蚕食之费孰若收其赢以助吾惠政于是以其租归于官存五之一以赡掌桥道者姑辍已俸十缗助之余则于纲赏库借用焉积其嵗之入不数年可以尽偿郡得此租则脩旧起废来者不容逭其责矣爰属上饶邑佐防君炳董其事不七旬而告功桥之趾创者一修半者二衡为尺十有三纵七十有四为栏为楹悉完之费八千二百九十四缗有竒郡所拨之外乃邑大家出是涂者争助成之余惧夫郡有修桥之田而后人不之知也故刻之石以纪始末
　　宁都金精山记　　　　　　　　曾原一
　　金精山在宁都西郊十五里未至县一舎外望镇石絶云丹崖翠壁烟霭明灭知为神仙区宅出北门渡拱辰桥折而西入至苍山筼筜谷石已渐献竒昂首尻坐作伏狮状顶凑圆石如悬铃是谓狮子入青牛峡清涧出嵌壁下诸石魁岸拥道山气清肃愈前愈竒不一名状拏龙而骧马囷立而屏张截者玉削跂者鹏飞锐者圭列展者旗扬界立者如剑剖锯分壁峙者如铁城环门冗聚者蜂巢燕垒石脂摇光者膏凝液流髙岫出云者炊气郁蒸千竒万异骇目怵心石之著名者十有二狮子其一焉防圆而长承以盘砥如菡萏出擎盖中者莲花也双合峙中泐至麓如僧作礼梵呗者合掌也双石颗中出孤木枝叶扶疎如带叶果饤者仙桃也削壁垩色石纹墨缕拂布石面者披髪也怒踞当道眈眈俛视者伏虎也林木葱蔚苍翠辉明者翠防也阚洞前立与灵泉仙龛对者望仙也珑石叠琼峦石丛珍者三巘也万条丛生根柯特异者瑞玉也千仭峭耸中通洞天者凌霄也丰首低尾色如渥丹状如腰鼔者石鼓也回有窦出半壁中裂修缝垂纒藤樵牧黠勇者攀藤猱升窥洞中极寛敞宛然防堂房闼旧传有金牀玉几是名碧虚洞焉有石逺睇如锯近则团立直上有金缕者黄竹也麓﨑险路絶梯登两石倾轧中仅线通匍匐登其巅广平可容千家两泉涌出甚冽极旱不涸中更防乱避而寨居者多得免焉兹十二亦随见指名要未尽兹山之竒也阳灵观在羣石间最佳处自仙桃阁入石为瓮户啓户穿行曲栈环右有一巨岩覆之仰视天空如规像真仙其间层殿复阁屋无陶瓦雨不能侵顶悬木鹤能随四时转指岩面飞泉潺湲日夕如雨自殿沿崖曲折下石益蹙气益肃灵泉自石罅迸泻乃委蛇出味宜茶游人不敢荤酒入相传谓尝犯者暴雷雨并至要亦气森冷令人栗肤况仙灵祷辄应人自不敢凟也按云笈七籖云兹山乃三十五福地汉初女仙张丽英字金华飞升所志云山下名家女生有异质年十五偶于山中拾桃二颗以一奉母化为石自餐其一顿忘饥渴遗核亦化石谓今仙桃是后积功行乃仙初长沙王吴芮平闽越道过邑闻仙名强委禽焉父母欲许之真人谓使者曰吾名隶仙阶暂混尘境幸无辱使者还报芮以兵入山求之真人乗云空中语曰吾金星之精降治此山汝宜为民立坛祈福芮始惧谢仙已冲天矣僊屡以祈雨应封灵泉普应真人飞升时歌诗十八章今存其五
　　临川县学黄勉斋祠记　　　　　黄义明
　　圣人之道具于人心而散见于日用常行之间儒者相继阐明以扶植斯世去圣逾逺学术分裂异端之教兴焉而老氏指窈冥昏黙以为道佛氏认灵明知觉以为性髙明之士乐其虚旷便其简防靡然从之而吾所谓学问之士往往体认之不精植立之不强发挥之不善遂使世之人亦谓圣贤之学为无用之噐呜呼不有真见实践之士随试辄效亦孰知吾道之有实用耶勉斋先生黄文肃公尝宰临川距今三十余载士民犹懐思而乐道之果何施而得斯于人哉子朱子接孔孟周程之正统逰其门者众矣而志坚思苦吾道有托独以许先生盖尝闻先生之始从文公学也夜不就枕倦则隠几少寐而已知心为活物不可以纵肆缓慢求也则于丹书敬胜怠之语洪范恭作肃之言中庸戒惧之规孟子操存之训深致意焉谓学问无穷不可以轻躁浮浅得也则自身心性情之德人伦日用之常以至天地盈虚消息之机古今兴亡成败之故悉致察焉敛神宇之精明毓性天之纯粹存养犹恐其未熟也幽入于渊泉细入于毫芒探索犹恐其未精也迨夫真积力乆虽空乏拂乱交至乎其前而动心忍性曾无几防出于顔面望之使人意消不待考其行而知其为君子人也此岂规规文字言语以为学者哉故其为政遵守法度而无世儒牵制之病通逹事变而无俗吏简便之私临川戊辰己巳间嵗大侵趋利者争泄米于下流先生多方以遏之先是有女巫出入宫禁魏坛观道妪善交结挟之以轩轾台府先生破其簧鼓之奸竟莫能挠尝曰邑民犹鸡雏也令其母也得食则呼而哺之乌鸢之来则张翅以声之爱人之切如此宜乎刚毅果敢不屈于权势之所临哀矜恻怛常及于匹夫匹妇之无告者狱犴系囚吏率视货为轻重先生不时往视人得自言无有寃滥躬行阡陌不惮寒暑陈义恳到争者愧悔或至感泣政事少暇开诲后学亹亹不倦道义之交多闻识之士访问讲切不徒以通下情抑亦为进德地也始至视事以鸡鸣丙夜乃息人谓暂焉而已终三年如一日始叹服焉仁明畅而讼狱稀信令孚而催科办一邑之事处之沛然台府牒诉之疑与有所惮而不敢决者一以委之凡所剸裁犁然当乎人心声望益著名公交荐至有未曾识面者厥后守汉阳守安庆四方想望风采为幸虽知其贤且才实学竟不尽展丰城李君义山诵先生之言而恱之来尹兹邑是则是效刬蠧植僵精采焕然既新夫子庙乃辟室西序像先生而祠焉夫盛德之好秉彞所同矧于邑人遗爱犹在奉之以示仪刑教化之先务也令尹以义明于先生亲炙日乆俾为之记后之学于斯长于斯者能自得师焉是又令尹拳拳之意也淳祐初元七月既望记
　　象山书院记略　　　　　　　　袁　甫
　　宁宗皇帝更化之末年兴崇正学尊礼老臣慨念先朝硕儒咸赐嘉諡风厉四方谓象山先生发明本心之学有大功于世教易名文安庸示存养于时慈湖杨先生我先人洁斋先生有位于朝直道不阿交进谠论宁考动容天下学士想闻风采推考学问渊源所自而象山先生之道益大光明甫承学小子将指江东筑室百楹既壮且安士遐迩咸集斋曰志道明德居仁由义精舎曰储云佩玉又皆象山先生之心画也
　　端平江阃题名壁记　　　　　　刘克庄
　　江西帅昔治洪州建炎省方始以朱丞相胜非为安抚大使治江州而洪都兼安抚使如故其后诏从洪守髙卫之请阃移于江洪之守臣止兼江西兵马钤辖隆兴升府阃复于洪而江州行太守事隶焉端平三年春北师深入疆吏告急上慨然逺览中兴旧规命佥枢魏公了翁督视江淮京湖军马即江州开大幕府兵部侍郎黄公伯固江西安抚使知江州以参赞军事及黄公去而直寳文阁陈公垲实来修江防搜军实结民心厉士气用能朞嵗之间亢列城为大府张弱势为强形暇日命砻石于壁纪移阃嵗月姓氏自黄公始且授袁州刺史韩愈为观察使王仲舒记滕阁事俾某笔之某虽文墨愧愈然寳文公贤逾仲舒况阃之建罢重于阁之废兴此之营缮急于彼之登览因不敢以浅陋辞惟浔阳据天堑之中上聫防鄂下接升润自昔立国江南者之所重晋以庾亮温峤第一流人临之尝试凭髙而望江山歴歴其盛心伟识遗忠余烈有未冺者髙皇帝移阃之宏橅圣天子经武之英算可谓深且逺矣某以属城事统府设有羽檄犹当悉敝赋以从执军礼以见其何敢有爱于区区之文乎顾承命纪事词朴而核他日公奬率三军犄角诸镇乗风声鹤唳之势奏防冲鬭舰之防某虽衰惫草露布上尚书作凯歌被乐府尚可勉焉
　　味书阁记
　　阁在丰城山间名子贱潘公也笔广防袁公也徐右司德夫读书其上有年矣去而仕于朝因以其所读者为天子言之忠愤激发几寤上意竟坐是由省闼放还故山或窃笑曰世盖有剽窃渉猎书之豪芒而光显遇合者德夫无所不读顾龃龉流落如此意者书误德夫邪德夫宁能常味此无味之味耶德夫亦笑曰有是哉夫书无穷尽味有浅深尝试以古今人观之行之笃守之固味之深者也先信而后畔始合而卒离味之浅者也叔孙通鲁两生皆学礼一以取封一没世无闻舒皆学春秋一起徒步拜相一老摈郡国岂非深者守道而难合浅者谐世而易售与使其果深于书捽茹山雌也脱粟太牢也茍为不然如啗土炭如嚼蜡久将唾弃之矣然则德夫之所味固世之所不能味世之所味固德夫之所不屑味与或又笑曰阁仅三间奚其记余曰不然石渠天禄髙则髙矣而不能逃莾大夫之讥临春结绮美则美矣而不能渝狎客之谤德夫阁虽小然圣人之事具焉古今之变合焉天下后世之责在焉德夫味之不己出则为遗直为名臣处则为髙士为全人是阁与天壌俱敝矣弗记可乎
　　三先生祠记　　　　　　　　　吴子良
　　圣天子临雍进周程张朱五君子于从祀薄海内知乡方矣顾朱子所与反覆论辨若南轩张氏东莱吕氏象山陆氏各以其道鸣东南士不敢没也则所在学多祠之而豫章独阙焉子良以提学摄府事念莫先此于是始祠三先生在从祀后或谓朱子于南轩论最合东莱已小异象山则大异矣合祠之何哉嗟夫此说起道术之所以裂心学之所以悖也书曰无偏无党王道荡荡无党无偏王道平平此言道本无党偏也道本无党偏心其可有党偏乎近世学子互立标榜曰某自朱氏某自张氏某自吕氏陆氏隘矣哉夫当诸君子在时祗见其心之同岂必其论之异纵其异也同者固自若也何谓同同于扶纲常同于别义利同于修已治人同于爱君忧国而已且夫道有体有用浑然天性之中而无物不具者其体也森然事物之际而无理不形者其用也学有知有行不徒揣度以为知而必着于行者是知也不徒茫昧以为行而必循于知者是行也世固有博考古今逺稽文献而要领则迷渊防则隔者矣若夫实明于要领实洞于渊微则所谓古今文献者不可废也此孔子所为删诗定书讨礼正乐而脩春秋者也此朱吕之道所以本无小异也体用未始有异故也世固有直指本心自谓见性而等级则躐工程则疎者矣若夫实进于等级实防于工程则所谓指心见性者不可废也此孔子所称先觉为贤心之精神为圣知二知十为回赐优劣者也此朱陆之学所以本无大异也知行未始有异故也嗟夫圣道公溥不可以专门私圣学深逺不可以方册既贯羣圣贤之防则可以会一身心之妙充一身心之妙则可以补羣圣贤之遗孰为异同哉尔后学之士其必合朱张吕陆之说泝而约之于周张二程合周张二程之説泝而约之于顔曾思孟合顔曾思孟之説泝而约之于孔子则孔子之道即尧舜禹汤文武之道也孔子之学即臯益伊仲傅箕周召之学也百圣而一人万世而一时尚何彼此户庭之别哉然则今之合祠三先生也宜也非为三先生设也
　　韩蕲王赐田碑记　　　　　　　韩　杕
　　窃惟臣先祖臣世忠丁时厄运际会风云始名震于西陲继威行于河朔擎天霸府复辟临安鏖战慑邻决策定国佐成髙宗皇帝中兴之业猗与盛哉而闽广湖湘剧寇充斥师老无功宸扆宵旰以属先臣曾不数月防渠悉平三方就肃防书来上髙宗皇帝令劄与内外诸军各务奋厉时先臣位已师保节兼两镇骏功异数焜燿当代苐乡里彰武翦于戎境家无寸产方握重兵或谓明哲之图在所当讲于是有请于朝欲买新淦籍官之田上闻之亲御宸翰举以为赐先臣抗疏控免恩赐终閟俞防且有奬谕之诏洪惟髙宗皇帝素知先臣有防国忘家之志既表其忠矣乂赐之土田以为诸将之劝故御札有曰非惟示朕之私亦聊以旌有功也厥有防哉昭回之章旌功之田祖而父父而臣七十三年矣奎璧所徃百神固当呵防然惓惓私忧万一遗脱遂蹈不恭谨登坚珉寅奉赐庄以侈千载一时之遇以永亿万斯年之传子子孙孙当饭必思其所自上图宗枋之报下显先臣之志云
　　儒学二贤祠堂记　　　　　　　危　和
　　崇仁之乡先生没而可祭于社者二人焉其一秘阁修撰欧阳公澈其一环溪居士吴公沆也修撰自少慷慨尚气言不少屈靖康初应诏条政五十余事为三巨轴廐置卒不能举州为选力士负以行会金人大入要盟城下而去公毅然以口伐可汗自任愿杀身以安社稷恐上不之信则请质二子一女身使穹庐驭亲王以归不报建炎初黄潜善汪伯彦秉政公伏阙上书力诋其短汪黄不胜愤以其及宫禁事遂加公矫诬之罪与陈东俱死东市未几髙宗皇帝深悔之斥汪黄于散地赠公承事郎仍官其子继又痛念不已引咎责躬至有八年于兹一食三叹之语加赠朝奉郎秘阁修撰且官其亲属二人赐田十顷以防其家居士少年结庵读书已有髙世志惟以母故将求禄仕以为迎养就试有司且献所著书于朝既一再不遇而母卒即庐于环溪为终焉之计蓬户疏食处之晏如动止语黙皆可法象阖门千指雍雍以和而乡闾之间薰其德而善良者盖多也于书无不通下至百家九流莫不贯穿其所著述殆数千万言易有璇玑语有发微礼有本志图论老子有解易又有通解有文集有通言而通言尤其主教之书也二公忠义隐逸制行不同而皆切于名教有关于风俗天下之人闻而髙之而况于其县乡乎然修撰止祠于郡庠县则未举环溪虽祠于县学顾位偪而隘于礼未宜嘉定十六年丰城范君应铃县政告成乃新学宫即堂西偏为屋四楹翼以两庑中肃二公像而祠焉于丁祭明日则率其僚与诸生陈三献之礼百年阙典一旦兴行畴昔权宜今正厥位邑之人士顾瞻咨嗟激厉奋发咸以记请君君辞不自为则以命其同年生临川危和和窃惟修撰以布衣之贱非官守于朝而愤世嫉邪之死靡憾居士学成道存宜以用世而韬光不耀自全其有死生大矣贵贱殊矣而不足为之变何为其然哉安而生不若忠而死有所亏而贵不若无所亏而贱方其引颈就戮老身厄穷他人处之诚若未易由今以观汪黄之恶人谓斯何而修撰被国宠荣立节万世同时軰行仕宦者岂无显官类多名随身尽而环溪之学往往与河汾并传畴得畴失必有能辨之者范君为邑特出而表之以风厉其民可谓知所先务矣和于二公实桑梓后学虽其生晚不得执鞭晏子为御李君而诵读诗书不无尚友之志乃今得以无似之文荐公祠下独非荣耀乎
　　桂岩书院记　　　　　　　　　幸元龙
　　桂岩书院在髙安郡北六十里唐国子祭酒幸南容公之旧址也山之发源自桂阳池至于慈云过禄原峦坡盘旋至于神童林郁而清骨秀而丰一山自右而左者如笏外蟠两溪一山自左而右者如带上有祭酒幸使君祠在焉环两山之间厥地防而深水泉清冽而草木敷茂者即桂岩也面凤岭双岫出碧背慈云千岩竞秀白鹤峰耸于北晋宋神仙所宅幕山虎踞于南实祭酒之故居烟云吐纳明晦变化丹青莫状昔尝卜此山开馆授业有孙曰轼以咸通七年中三史科中科二年为太子校书郎家徙于郡而书院自是芜矣予以嘉定辛未叨春官归待次林泉披阅图籍喟然欲复旧观乃翦草莱凿山取径列以青松间以冬青半山剙小亭曰紫翠迂回而行东至于古松枝叶婆娑清风间生殷殷有鸣琴声松下有小坡世传祭酒杕履所憩村民至今以春秋祀之路折而西青杉夹道至于旧址兰蕙幽芳竹柳疎雅因植桂百株结草堂数间为斋者四讲隶有舎庖膳有所益国周公为大书扁曰桂岩书院复得魏公鹤山匾曰桂岩精舎日与诸弟课书其中相勉以振祭酒遗绪庶乎此名之不朽也按黄滔中和二年二贤祠碑祭酒其先沧州青池人万嵗通天中茂丞南昌因家髙安之洪城里地里志载沧州即渤海郡而髙安其洪州属邑故柳子厚送祭酒归使序谓渤海幸君而林寳元和姓纂载祭酒洪州人云
　　梅子真祠堂记
　　汉政不纲凤盗国柄士大夫精锐销輭南昌梅子真去官归夀春上书赤墀肆讥切莽嗣专政子真捐室家萧散吴楚间髙风清节防乎流俗所至踪迹隐见人相敬慕以为神仙去而见思竞立祠宇宅仙观其一也观丽新昌县县在汉属建成邑于南昌郡距建成县治四十里曰梅墩子真所尝憩焉间一水曰尉山子真所尝艺焉墩有梅仙祠山有宅仙观子真所尝栖焉界髙安新昌有小溪溪有桥曰迎仙西行六七百步曰尉田子真所尝田焉田去宅仙半里许观旧为子真祠唐人崇尚老氏其徒趋时射利易为老子宫而子真之祠冺矣歴宋开禧凡数百年未有访其遗躅三年七月既望里人陈钧秋风步履伤今思古缅而有懐隂盛阳防金铁为飞而子真之风独不闻于天下髙山景行徘徊不忍去乃率里人塑子真遗像祀之堂上论世尚友以障頽澜索记于予善乎子真人皆缩气不敢言而鲠懐谠论之独露利禄迷复而髙飞逺举之不汚生亦枯槁矣而声名流风乃与天地无有终穷其视谀以取容豢于朶颐等草木于俱腐者孰得孰失哉方今之时陈君乃能寓意子真之祠可谓难也已
　　双溪屺瞻堂记
　　虎山之垂北有屺髙安幸元龙葬母其上而堂焉四时登瞻触物伤懐膏雨春濡南风薰阜时则动蓼莪鞠养之哀寒风凄凄草木黄落时则兴霜露凄怆之感追昔俱存为乐洒泪成血即欲穿荆兰之衣以承菽水之之懽不可复得翘首欷歔念母不见惟见其垄耳母恩防极丧纪有制制有尽而悲无穷双林之山绵绵双溪之水涓涓其所以寓我诸孤千古之恨乎
　　净慈寺屯田刘公凝之祠堂记
　　屯田员外郎刘公凝之髙安之枨堂人登进士第仕为颍上令以忤上官归隐庐山田于落星之湾豢犊为骑四十年忍穷如铁石号西涧先生尝与嘉禾陈公舜俞自南康反筠馆于里之净慈寺留诗壁间嵗月寖乆而其辞磨灭髙风余韵徒空寓耳闲花野草过者惆怅成都范公择能以嘉定戊辰来字髙安省访遗躅庚午仲春以公帑之余委僧祖秀立像于东庑亢爽之室俾后人挹其氷清玉刚可以激懦而律贪嗟乎今之为邑知所以表贤励俗者希矣有公如此不其髙哉公大父太史讳祖禹字淳甫元祐名贤也为政知所先后盖自有家法焉耳屯田名涣其子恕字道原神宗时与太史被防同修资治通鉴官秘书丞死太史志其墓去今百三十有三年而公复来兴屯田之祠民德其不归厚乎祖秀献工属余记之因纪嵗月俾刻诸石
　　筠州髙胡坛记
　　秦纲解纽楚陈涉起蕲县郡多杀长吏应涉刘季起丰沛项梁起防稽豪杰动响云合豫章陈夫乞萃徒蜀水之北筑坛絶巘以祭黄帝尤寨于山之阳楚懐王遣沛公扶义入关夫乞率其萃徒及之扛里从下咸阳王汉中后以都尉击羽将军定燕髙帝六年论功剖符封夫乞髙胡侯邑千户孝文四年薨諡忠侯子程袭爵薨无后除国乡里即其坛祭黄帝尤所立髙胡侯庙以祀之水旱疾疫诸祷如响应有汉永平二年断碑仿佛可辨歴汉而宋寥寥千有五百余嵗血食不絶非功德及于民而能乎
　　白云山超果寺记
　　髙安郡治之北抵新吴县界有白云山巍然霄汉其麓有寺曰超果水石之胜环萃东一溪自富坪注为珊瑚泉西一溪自章山注为氷花谷两溪合流于龙爪泉之上寺枕两溪之间始兴于唐僧惠海英宗皇帝改赐今额芜于绍兴兵火山灵不妥嵗多弗秋凡六十七载歴开禧丙寅天灾流行徧请祠莫雨先府君率乡民祷其所谷风骤兴甘霖随应其夕梦一僧厐眉丰颐来谒询其来徐曰予超果寺开山野人也寺废乆矣待君而兴先府君惊寤一二年间为是梦者再乃许之翌夕梦一青袍乌防拜庭下曰吾白云山之神以公长者来拜先府君感悟属意起废力未及嘉定戊辰冬疾革遗命诸子庚午孟春既终先府君丧事即与诸弟遵举治命鸠工度材鼎新法堂翼以行庑佛殿中岿两祀肘植华以像貌表以门墙井廪庖湢以次具举落以冬十有一月明年季春朔奉郡邑之檄至百丈监之寺召僧宗寿开山住持以寺侧腴田百亩命寺僧嵗会所入为祝圣香火之供以其余奉先君祠宗夀福之长乐人受业于髙安之延庆寺入超果振严惠海规模鱼钟鼓磬响动山谷仲秋首建后堂翼以东西二阁莳杉植松山川改观其兴未己也姑记其俶以诒不朽
　　髙安冲道黄真人新殿记
　　委世纷而乐清淡捐利禄而遁山林自汉梅子真而下鲜若人矣若髙安黄君紫庭其庶几乎黄君晋人也父讳辅字万石举孝亷官至御史大夫惠懐以来王政不纲君子见几飘然逺翔紫庭仕尚书雅好佛归西山从许旌阳逰故宅在髙安郡治东十五里至唐为祈仙观我真宗皇帝改赐大中祥符额靖康之先宫殿庑廊金碧照耀与逍遥福地争雄厄于兵火所存无几仅于三清殿以祀紫庭香火逮羽士闵持盈董观事甫即旧址作新殿凡用钱一百五十万经始于庆元丁巳落成于明年移紫庭像寓焉以初殿奉三清从古迹也予观紫庭同时侈鼎钟之贵态炫貂蝉之荣显者不知几人然百世而下使人敬畏翕然归重乃属紫庭何邪紫庭道气浮于世表惟尊行谊而不尊势利焉耳士大夫胶溺势利迷复终身闻其风得无愧乎紫庭名仁览政和二年封冲道真人因为纪其大槩至若举室僊去逺宦暮归化龙有杖炼丹有井则殷崇义碑刻尚在予故略之
　　平政桥记　　　　　　　　　　滕强恕
　　袁为州负山带水一水清防东北入大江负城两崖东为惊湍奔驶激射不可以舟桥之为宜庆元六年郡守李侯訦始一新之距今二十年刓敝圮阙不可顿足负且行于其上者震怖若将溺焉余乃括公庾之赢得米二百余斛易缗钱八十万有竒斥治仓之余以佐其费命户掾髙君炎董之取材于山取工于佣阅月而成规制侈于其旧翼如煇如车轮马足其行于于履月戴星坦若通衢民咸便之桥始名永济易今名自予始也夫子产以区区之郑当四大国之冲登进厥民抚劳甚力以车济涉本不为过而孟子非之国虽小安可无政耶政有大体推诚心昭公道行实政而民不与焉如斯而已后世不知出此施小惠则解衣市恩有若田单行小慧则擿伏立威有若赵广汉皆孳孳以喜惧移人务自耀此子产之所不为也而可与言政乎予以迂拙来守是邦日与邦人共此安静之化若曰违道干誉立威取名则非予志也故因一桥之成以告邦人髙君亷已律下能使廪有余粟以佐公费又出力经画以庀是役之成皆可书
　　重修抚州城记　　　　　　　　家坤翁
　　郡在东汉为县号临汝六朝讫隋唐为郡号临川所治在临汝中相传赤冈乃其故址郡乗云唐寳应初刺史王圎徙西陲莫得其处至中和末危全讽徙今治非也稽全讽梓刻及两碑当时州城乃因圆之旧加筑无所徙惟子城旧在西陲地昃下实徙之盖州城当寳应初即止于此距今五百四十载子城自中和距今亦四百二十载昔既云徙今犹在西者盖其方不易特去而乗髙就正尔以山川形气蔽之州城左右控引临汝前后则纳其源镇其滙赤冈西逼临水气卑陋今城居髙明得地势然东濵汝水故子城州宅居西欲畧当临汝中阻二川而建州就中气而建治尚法卜涧瀍宅土中之意自全讽兴筑后五十余载南唐周祚尝修濬于晋天福先后述作实抢攘使之自圣人有作天下一家抚深居内地城筑弛旷二百载建兴时际多虞王君仲山尝因其陋加补缀又九十载至绍定间猺人弗率黄君炳始悉力剏治建其郛濬其池益宏肆深广殆中和以来所未有自是三十余载又废不治摧頽湮阙诸门欹壊抚今昔念兴废者为之慨叹盖自唐讫今五百年间守土者不知其几能兴废者才四人而已大率敌国外患之来则城兴燕安逸豫之久则城废俯仰一辙不谋同情易之泰九三上六其爻相应城复于隍之象虽着于上六道穷之后无平不陂之兆实基于九三道通之际信乎废兴成毁皆非一朝一夕之故有国家者先其未隍逆防其陂则城可以不隳平可以长保磨礲者不见其损积累者不见其益也斯城乆否属当雕瘵无厚力以鸠僝工泰而通之必于渐乃时计其赢度吾所能而葺治之城之陻阙者四畚筑而加以甃门之欹壊者十二缮治而扶其颠日而年寸尺而寻丈庶几积小培髙城有可兴之期然念人情终始勤惰不能一官府更迭去来不可常书用识之以望后人非徒记其事求自炫将以致吾城于坚髙悠乆也
　　三陆先生祠堂记略　　　　　　包　恢
　　以正学名天下而有三先生焉萃在一家若临川陆氏昆弟者可谓絶无而仅有与梭山寛和凝重复斋深沉周谨象山光明俊伟其资固皆近道矣梭山笃信圣经言行家法具有典刑虽服先儒之训而理有不可于心者决不茍徇惜其终于独善而不及见诸行事尔复斋少有大志浩博无涯涘观书无滞碍繙阅百家书夜不倦自为士时已有称其得子思孟轲之防者其后入太学一时知名士咸师尊之惜其仅可见者辅成家道之修整备御湖寇之侵轶为学録教官纪纲肃而蠧弊悉革诚意孚而人心兴起然其为海内儒宗道德系天下之望恨未得施其一二尔若夫象山先生之言论风防发挥施设则有多于二兄者盖自其幼时已如成人能定能静实自天出不待勉强故其知若生知行若安行粹然纯儒也盖学之正而非他者以其实而非虚也故先生尝曰宇宙间自有实理此理茍明则事有实事行有实行之人所谓不言而信又曰平生学问惟有一实一实则万虚皆碎夫道不虚行若大路然茍得实地而履之则起自足下之近可逹千万里之逺自可欲之善至于大而化之之圣圣而不可知之神此孟子之实学可渐积而循至者故先生尝曰孟氏之后至是始一明四方闻其风来学者辐辏先生明于知人凡所剖决必洞见其肺肝所箴砭必的中其膏肓以是随所发明类有感动觉其良心而知其正性者为多然则其学真可质鬼神而无疑俟圣人而不惑者矣所恨者道明而未得盛行尔上而致君之志仅见于奏对下而泽民之意麤见于荆门其未用者无穷使假以年圣域固其所优入而过化存神上下天地同流之功用亦其所优为也孰谓其年仅止知命哉梭山讳九韶字子美复斋讳九龄字子夀諡文逹象山讳九渊字子静諡文安郡学旧有祠未称也今郡守国史秘书叶公梦得下车之初慨然曰非所以严事也乃命郡博士赵与辀相与谋之旋得隙地于学之西遂即肇造祠庙三间翼以两庑前为一堂外为直舎又外为书楼下列四斋横开方池池外有竹竹间结亭内外毕备祠貌甚严皆前所未有也左侑以袁公爕次侑以傅公子云经始于淳祐庚戌之季秋至仲冬而落成厥后祀斯祠登斯堂者如亲侍三先生焉其不跃然有兴乎由及门而升堂入室其不有等第而进者乎公以恢之先君亲师先生必尝有闻以记下属辞之不得乃冒犯僭越而述所知者如此亦或庶几可以考其渊源之大略与
　　南丰先贤祠记　　　　　　　　陈宗礼
　　文章非小技也三代而下惟汉近古唐惟昌黎能复古继是敝矣宋以文治一兴涤凡革腐几与三代同风而士以文名者称之嘉祐中欧阳文忠公以古道倡南丰之曾眉山之苏胥起而应眉山父子兄弟稽千载治乱成败得失之变参以当世之务机圆而通辞畅而警立言之有补于世美矣然求其渊源圣贤表里经术未有若吾南丰先生之醇乎醇者也先生初登文忠公之门其説曰明圣人之心于百世之上又曰趋理不避荣辱利害相与争先王之教于衰灭之中则先生之学非角声名竞利禄之学矣韩子所谓仁义之人其言蔼如也故溢而为文辞严毅正大不诡不回援孔孟之是断战国策士之非举典谟之得正司马迁以下诸史之失如鍼指南如药伐病言语之工云乎哉盖眉山父子兄弟文之竒南丰先生文之正竒者如天马如云龙恍忽变态而正者金之精玉之良凡物莫能加也帛之暖粟之饱不可一日而无人莫知其功也以斯文明斯道淑斯人古所谓乡先生者正如是没则祭于社礼也而由元丰迄今二百年尚旷兹典嵗在甲寅杨君瑱来守旴访求文物之遗慨然掇郡帑之余下属邑选委富而才者度地建祠以慰是邦士君子之思乃于邑之西隅刬草取旷刋突就平为堂其中而置像焉翼以两庑前有门以谨阖辟后有堂以处衣冠之来聚者经始于乙卯之夏至丙辰之春落成于是人无逺近皆知斯文愈乆愈光而喜斯道有属也观像思人防文见道必有进不自已者岂但为观美哉予尝窃禄中秘遇当陛对尝述先生之文之道请赐諡立祠以光往哲以范后学朝廷既以文定易名贤太守又为祀以从众欲予适需次与观规画郡邑之士请书其本末遂不敢辞初宣力助费者谭梦麟偕其子日新续之者罗仲固协谋营度者邑士徐谊张有闻严髙时寳祐四年正月望日记
　　重修千金陂记　　　　　　　　赵与辀
　　尝读杜君卿通典邵信臣为南阳太守于县南造钳卢陂累石为隄傍开六石门以节水势用广溉灌嵗嵗増多至三万顷人得其利后杜诗为太守复修其业时歌之曰前有邵父后有杜母循吏之流风善政民到于今称之惟抚为郡以二水合流号曰临汝考之图志临川水在县西五十里源出定川以今地势观之合宜黄崇仁诸水由郡城而西趋豫章赴彭蠡此临水也汝水源出南城为旴自旴入石门为汝由郡东过文昌堰绕北城至西津与临水合郡城之山发迹军重冈复岭嵬峩岌嶪北行二百里至此为二水所束止焉回环缭绕如玉围腰金石台屹峙于外故里谶有台分堰合之语川融山结钟竒孕秀人物瑰异生聚繁庶江右之巨镇也汝之上流距城七八里旧有支港决而他出又越二十余里方合与正流相为消长若支盛则正壅褰裳可涉越旬不雨则絶流地脉枯燥风气涣散自唐已有千金陂遏支而行正然陂常溃决绍兴间郡有富民王姓者极力筑隄以捍嵗久复毁嘉熙间太守计院赵公师鄀尝经营于上流顺地势之直别凿小渠引水以至拟岘台下事未及竟傍无障阏复成絶潢后之来者顾瞻求叹欲作而复辍者屡矣今郡守秘书叶公梦得莅事之明年燕凝坐啸廼酌舆言欲回其澜鸠工饬材浚广旧渠筑陂絶江以灌其内陂长三百丈渠广二十丈财用之币余而不侵经费工取之佣雇而不科夫丁一竹一木厚酬其直民乐为市咄嗟而办源深流长舳舻相接气聚风宜渐复旧观是役也肇于淳熙辛亥十月二十日讫于十一月二十八日见者咸唶其成之易也三衢徐三锡实董其事颇有心计之助焉或有倡为浮议者曰旴城嵗餫连樯巨舰顺流而来渠恐难受殊不知纲发必俟春夏积雨巨涨然后鼔楫而下此邦亦然若只常流虽无此陂亦罔水行舟也此一不足虑或者又曰溪溃而东多歴年所率为筒车以资灌溉陂而絶之人失此利殊不知束薪囊沙岂能涸流今西港述陂新陂绵亘倍此而下流自若此二不足虑又曰鹾茗之舟必夹私贩若经岸下虑有检柅多为谤议殊不知前此郡务亦布津阑其越税者未尝无禁岂以陂而苛征此三不足虑又曰东门长桥民不病涉若水复古道或至冲齧殊不知桥数十眼受水甚寛前此固闻屋裂于风矣未闻址圮于水也此四不足虑所可虑者阅嵗滋乆竹折木腐葺之劳费莫继耳以今计之钱仅一千缗米仅二百石若嵗加葺多则十之三四少则十之一二然以一郡之力为之亦直易事特在后之贤侯加之意尔防俾前邵后杜之歌专美于南阳也郡侯俾与辀识颠末刻诸坚珉故不敢以肤辞始勉述其槩并得以剖或者之疑云
　　云封禅寺重修造记　　　　　　徐鹿卿
　　大庾五岭之一也逾横浦而南陆行十余里山行五六里盘回缭曲跻于岭巅界江广之交石壁对峙是为梅关关南寺曰云封六祖大禅师之法区也自汉元鼎庾将军戍关而岭始名自唐开元张曲江公刋山剔石而关始通自咸亨六祖得法而寺始剏青山流水环屋上下盖岭峤清絶处也世言大鉴传衣鉢于黄梅以归僧徒追蹑争之至是师置衣盘石上追者莫能举及卓锡地间泉涌出后人即其地为寺大宋祥符庚戌始赐今额中间寺之兴废纪载失其传莫可考诘至于今老屋暗腐梁栋莫支住持永清勇猛精进必欲自我一新之以诚感当路闻者倾施则鸠工庀徒逾越险阻辇材于三百里外中为祖师殿东为霹雳泉亭南为灵官殿西为西阁又西跨山两崖梁空为僧堂翼殿之右隔岐道面东为官廨扁以驻节髙明轩豁防不称事刬攘菑翳幻出金碧役始于嘉定癸未成于寳庆乙酉糜缗钱二千有竒惟法堂方丈尚仍固陋亦且锐意经度凛凛向就矣走南安城谒记于郡文学南昌徐鹿卿以纪嵗月余尝试语清曰昔祖师樵采负薪以足衣食比其服勤碓下密契无上菩提言下了了本无一物当是时万境皆空室庐安在一向从末法中作佛事于祖师意云何清曰妙庄供诚非我事然自我之居是山数十寒暑矣车之入乎关者不知其几千两也车之出乎关者不知其几千两也我从其后而问之其人勉于职者勤于政者心于民而不敢茍者则人必曰此贤者也才者也其或养蠧殃民偷安嵗月媒身而职之弛甘利而政之荒则行路非之甿隶仇之夫吾教本于无为而或以有所为见讥子教职于有为而或以无所为见疾孰知道无精麤无人我无内外无为而无不为有为而未尝为孔与佛不相悖也子亦观之岭上之梅乎如是而生如是而华如是而实如是而落谓之有所为可也谓之无所为亦可也能具知识于其有无之外则道在是矣余于是竦然惊豁然悟因叹曰鲁男子善学柳下惠永清善学祖师乃今日获闻第一义谛因次叙其説使归刻之以谂后之出入是关者庶其无愧于岭上以贻永清之笑云
　　重修永新县治记　　　　　　　张　洽
　　永新县防旧有记文林郎胡堪之所作也胡公实建之始以绍兴庚辰终以嘉定己巳五十年矣火于峒宼因陋修葺至寳庆丙戌又十有八年予初至官栋宇欹倾而县狱百年頽敝为甚囚多瘐死乃先鼎新其狱次年遂建防事以逹于吏舎其冬又次台门而新之轮奂有加于旧视所谓毫厘无取于民者亦殆无愧今年将新其中门适有池阳之命乃不果作以待后之君子胡公之记石磨灭了不复存绍兴初柴必胜修县图经续胡公而后十有二人今复参诸故牍得柴公而后章公贤至洽任罢之年月并审胡公之记与其人而刻龛置壁间嗣书者幸勿废
　　观巷隄记　　　　　　　　　　刘德秀
　　丰城为贑吉下流地势洼甚嵗春夏水暴至方县数十里滙为巨泽县兀然居中以隄自障堇堇不没以故傍县之田率以夏潦退然后敢即功夏秋之交水势杀则治江岸以约水归道俾无横溢幸得迄穑事嵗以为常淳熙戊戌水齧县上流之岸曰观巷未几又齧下流之岸曰聂家垱始隙甚微篑土可室吏媮民惰弗究弗度嵗歴滋乆至大溃决由是傍县之田无稔嵗熟视莫可柰何庆元丙辰永嘉林君仲懿来莅邑政咨所急务众以是告君课吏具水所侵户以庐计者八千一百有二田顷者六千二百六十有八米不入民庾者为石九十万有竒租不入公庾者为石五千有竒喟曰是岂细事哉即疏请于部使者会转运判官赵公善悉提举常平王公容俱遣属按视复命曰信则共捐钱出粟称所费委于邑而责成焉林君于是以身总役而分隶其地于丞若尉又礼致乡官之贤与乡士之有信义者枚选民之饶于财而不渔于官浮屠氏之有干力而畏事者共集之上率以诚下相以力不督自励以是年之十一月经始明年之二月迄事观巷累土为六级广下而杀上下之址为丈二十有五而上取四之一髙二丈有四尺而脩则七十丈聂家垱为级者四视观巷址广五之二而上杀半之髙五之三而修又半之又以其余力培子隄凡十八处增筑税亭石埽以杀上流水势俾不得锐出石隄所以为捍御计者甚至通共匠役五万三千七百九十有五无一怨訾是嵗水不暴民田于是乡父老走书来谒曰兹役也甚重且艰非贤部使者之恤民隐贤令尹之锐于兴利除害莫克举愿为记乆逺余曰父老言是夫事败于忽功隳于成父老诚知兹役之重且艰也继自今父诏子兄勉弟相与防视惟谨罅苴漏补使无底于败与隳后新令至首举以告上下相戒以无忘厥初则尔父老得以裕生理养子孙优游其间而县亦得以丰公家之所入无急操切之政利顾不博哉则书以为记而使刻之石
　　社仓记　　　　　　　　　　　刘辰翁
　　防翁先生无位而一食三叹无食而急人朝饥他日懐编书示予独欣然如有饱色曰此渝邑西溪刘氏社仓约也人人有此心亦人人能之而不为盖吾与子之所共愧也彼将祈予记其仓予欲传其约于乡自是常慨然为来客诵之未及记而先生卒其邑彭君幼逺来庐陵委先生诺责于予予澘然受之曰此先生志也前年吾乡旱既甚大家逆劝分闭余粟冬春无所得籴乡人之携持叩关者累累不能归则徘徊浮桥间中江赴焉市而夺饼饵盘飱以饱者起责之金则舎哺而走桥亦中江赴焉领桥者告予曰毎夜夫妇相泣既而水声如投石者不絶及旦乃已殆不可数也彼特中人无策羞见闾巷故出此而官以道殣告者一朝而百余不与也于时防翁流涕解衣易米更相为粥以食饿者其后上捐义仓和籴数万石深山长谷幸忍须臾食新矣暨乡都转致强者干没伪占弱者择轻受少独区区籍虚声出藏粟耳此无他无社仓之故也使庐陵所在有社仓者何待后时辗转望施天上政术不存仓猝补救虽仁心仁闻无益今世訾无能为者必曰士士亦妄自菲薄如西溪刘氏才二三十人人贷谷二三十石或百石二百石止既得千七百余石贷之三嵗嵗收息视乡人杀其一再嵗杀其二三嵗则谷本可偿矣息自为本矣谷则君谷而乡人举子者当能言矣又三嵗十嵗以至于无穷子子孙孙与是仓终始而谷亦不可胜食矣此社仓法也夫数石之谷节于口腹岂人所不能哉士皆若此何事不可为渝西无富家刘固士族仅足尔闻社仓者不暇自量沛然各修其可愿而里中穷士如彭君者又为之奔走后先控拯为助亦甚盛心矣人以善小不足为孰知斗升之水有大于西江者哉嗟乎人命亦大矣向之死者非尽鳏寡孤独也自鸟兽之羣犹知爱其死闻其鸣悲者犹为之伤心焉况同类并生之民父母妻子临流忍诀则亦见斯人之无足告耳其不大可哀与西溪有社仓西溪之人未病也拯道亦贵豫耳或曰刘族固多贤君子仓不修且敝来者未可知安知刘氏之子孙不德色于指廪乎其又有能扶植而广充之者乎予曰噫过矣天地能生而不能使其无饥父母能生而不能使其无困于天地父母之不能而能之者是仓也壶飱二士人报也孝子慈孙天报也吾见西溪之门驷马髙盖钟鸣鼎食润及九里则有之矣世俗之所虑信天道者所不虑也是仓名堂曰集义翼以两廊六仓其积可万石为是仓者奉新监酒刘梦麟少游甫而少游曰非我也伊吾族之力彭君名程其父子屡贡其乡亦佳士云
　　吉州吉水县修学记
　　曲阜遗履千余年自汉髙过鲁祠始盛开元诏通祀则又盛庆歴置州县学则又盛余尝执俎豆于辟雍祭酒摄三公以衮衣北面庭燎煌煌佩玉锵锵工奏乐章搏拊笙簧其行事视先代帝王社稷宗庙上近年黜陟配飨复増曾子子思下逮先儒与一时逰从通諡在列东南徧书院建官御书礼殿不特校庠序止皆古所未尝有也吉水郡邑之一在多士为最在赋籍为小江岸漂摇学存亡不计水后三年邑有仁侯曰平阳刘焕至之日即有意教养簿朱宪鲁人材足逹志毎春秋上丁与绂麟之旦有事于先圣如鲁而他庙上元之灯民间江南之乐所以崇祀淫威者易彼于此观听异焉峩峩而会者岩穴常数百拔奉充庖劝侑礼饮阅嵗且满大议修学由长暨尉捐竭禆画自殿而门自堂而序精庐昈分列祠兴秩开径旁来星明防幽规制新乃像阙里初见晬容作防閟严冯负致美又以社坛接壤修复种树风雩逰息与学为家教谕萧惟清实来请记因为之言教嗟乎此一时也又三百年所未有也乐始于蒉桴土鼔祭起于扫地燔岂不求诸野防因三百年之盛而又盛焉非过也而后有三叹于此者矣鲁虽周礼然弦歌不辍亦繇武城余风邑何可无贤宰之泽哉永和镇欧阳监丞祠堂记　　　欧阳守道
　　靖康建炎间庐陵郡死国事者二人监丞欧阳公死燕山忠襄杨公死金陵死一尔有异焉杨公死城欧阳公死使命死城故事得即祠其所死使命故无所于祠岂惟无所于祠虽有居乡未之祠也兹大阙典百十有六年矣公之从孙文龙始得地于惠灯寺之旁屋之肖公之像率宗人俎豆焉时古心先生庐山江侯适守郡义斯举也先徃相攸而助之费且许记其成文龙以书来请侯顾谓守道曰是非子家事与子盍记诸守道辞未获命防有来谂者言曰公诚死使命与致命于敌国不我从则死之义也公之往也吾国则有辞焉敌焰方炽京师方急三镇虽天下根本不敢爱也以是纾祸且为后图公奉命割地可也既至深城军民固守不下公知人心未解即反其辞告之曰朝廷为奸臣误至此若等宜尽忠义报国吾已办一死矣酋怒执杀之此之谓违使命以死非死使命也义与余曰公得死尚何言当崇政殿之问渊圣非决有弃地意公亦力言不可且谓战败而失其地他日我师取之直举以与之他日我师取之曲时宰既诋其说又强以行大类汉遣狄山乗障事事不出武帝而出张汤尔使公竟致使命不死而岂公夙心哉当其慷慨城下痛哭以勉守者但见有吾心不见有使命非违使命也此时宰之命非君父之命也此君父之命非宗庙社稷之命也臣受命于君君受命于宗庙社稷扬扬出疆举地以与人曰有使命吾为宗庙社稷惧矣使皆类此一隶可办何以知义之士大夫为古语有之为人臣而不通春秋之义者守经事而不知其宜遭变事而不知其权故曰大夫出疆有可以安国家利社稷者则专之当时人心如此使所在皆固守不下其纾祸不犹愈于割地耶况不可割吾前言耶夫前言忤时宰意一宜死知不可顾不得已为此来二宜死固守不下者何人今摇之使背国他属予何人三宜死死而死尔吾犹万一觊吾地之存夫义无定名要归于忠忠不在小谅归于为国公得死尚何言既以对谂者则遂以复江侯侯曰是可以记矣子记诸吾为子书其额则谨记其概曰公讳珣字全美郡之永和人登崇宁五年进士乙科歴仕忠州教授知杭州盐官县罢起授南安军民司録以监司荐如京师遇国难及出使进秩朝请郎加将作监丞有子衮夭而不嗣绍兴中上録公大节官其壻临江曾敏恭故曾为祠于其里之荐福寺今像则其从孙文龙从寺识之其地则半请之官而求助于乡人其堂则惟文龙一力成之尚谋结屋于其左右使子孙读书于中而奉其祠故乡之好义者亦出力而州家亦颇补其不逮是可以观其后矣呜呼公死何地公像在此公子为谁公世有祠今其地址通逵面大江停车檥舟顾瞻而徘徊者尚其念曰人谁无死
　　吉州州学贡士庄记　　　　　　文天祥
　　物之在天地间自铢粟以上莫不有主名独贡士庄所储以拟夫三嵗大比士之送上春官者有司不知谁宜得之取什伯于千万亦无敢自必为已得其予夺之殆有物焉逸史称隋末一书生所居抵官库有数万钱欲取之神人诃之曰此尉迟公钱也泉者天之利噐惟天能以与人则夫任贡士庄者殆为天守利器以俟夫天之所以与人者充是心以往真无所为而为之其为仁岂不至而为义岂不尽乎咸淳六年简池赵君必禴来为庐陵教授作兴斯文教养毕具则按贡士庄之旧稽其所出内嵗钱谷几何庐陵士甲江右一科数路资送四五百人裒多益寡称物平施末之云耳于是有增田之议一之日置尹氏租为米八十斛二之日置彭氏租为米一千一百九十二斛赵君犹以为未足则曰傅而益之其来者之事哉添差教授番阳程君申之继至相与诣郡请蠲赋吏持难易阁弗下永嘉缪侯元徳甫下车二君申其请侯慨然曰柰何与吾党校琐琐乎复之不崇朝予闻而异之以为侯与广文之用心皆所以奉天道之不及者也古之爵人言必称天国家谨惜名器自他蹊者悉名徼幸惟进士科使四方寒畯操觚而进付得失于外有司而定髙下于殿陛之亲擢公卿大夫繇此其选当是时天子宰相一不得容心于其间予尝谓今世惟科举一事为有天道行焉士修于家试于乡如探筹然以信夫天命之所遭而为贡士计者积仓裹粮共其道路先事而为之备随天命之所与而后与之是心也岂复有内交要誉之私哉予故曰皆所以奉天道之不及者也是宜书且夫取士于天下将以为天下用人之常情其穷也不为利疚则其逹也不可以非义屈后之临大节断大事决非异时簟食豆羮见于色者之所能也夫使郡国上其贤能而汉人续食之意隐然寄于学校士得以直走行都而无仆马后顾所望于人也轻则所以全于己也大是邦也者世修欧周之业人负胡杨之气如有用我执此以往是举也世道防有頼焉盖益可书也已是荘创始于尚书胡公槻隶于学者米二千二百斛有竒前丞相叶公梦鼎为郡增六百三十斛有竒前教官黄君恺伯增一千三百六十斛有竒前赵侯典椯増四百一十斛有竒自二教创后施君郁郑君师臯增二百五十斛有竒合今所増通为米六千一百斛有竒以学谕提防庄事刘少南张敏子云
　　吉州右院狱空记
　　吉州右司理院开庆元年五月狱空九月又空明年五月又空吉为州凡三狱曰州院曰左司理院右院其一也方千里之国未易为理而物之不齐其情固然省刑罸止狱讼贤者虽欲为之而格于其势之所不可长老传说以为自南渡百余年惟乾道庚寅嘉定甲申狱尝空乾道事不知何如嘉定间南昌张别驾被防摄庐陵郡初张宰清江得米南宫狱空二字勒诸珉以诏不朽洎来吉摹本遍付诸狱不二月遂皆以空告由今推之为长民者一念之善感召和气可也上有所好下从而逄之是未可知夫以百余年两见之事可谓稀濶而其可疑又如此然则虽谓之絶无仅有可也今司理君为政寛允尝平反死事二法应赏君不自以为功当路论功亦不及人谓君超然利害之表君曰吾尽吾心而已而何赏之较君实有爱人利物之心哀矜庶狱无所不用其至人人自以为不寃狱空遂为常君书三考候代者未至嵗月有竒狱空之事其二在考内其一在候代时院之设乆矣官此者几人得阙而来受替而去其间可纪之盛百余年仅仅两见今君受任三考已能配此旷絶之踪而书满已后迄臻三美君职于其事可谓无愧矣此而不书后将何观虽然予尝上下世变观之自画象之化逺人心之朴日以散惟成康时曰刑措不式汉文时几至刑措下此则唐初死囚归狱之事人以为竒盖唐虞后至今三千余年而断狱之省数不过三四海之大兆民之众不可以一院比也然圣人得国而为之持之以道使民迁善逺罪而不自知其效验近卜于期月三年而逺亦不过于必世夫古今刑措之日既如此其难而区区空一院之狱又如此其不数圣人之志其遂不可行耶虽然由君之事则百余年间职业之可书曾不一再而君以嵗月为之有余天下事信不可为乎神而明之存乎其人此予所以初为世道感而以其尚可为者深幸也呜呼君其毋以自足哉君姓洪名松龙严陵人
　　龙泉县太霄观梓潼祠记
　　龙泉邑治左出门行数百步有太霄老子宫焉辛酉之春予登其巅四山拱趋天宇髙旷会令方营度作梓潼君祠邀余为字曰元皇之殿既为从事六月殿成以书谂曰役之初兴君实来辱为之书请卒记之邑为吉上防山川清防民秀而文天圣以来髙科鼎鼎出有位至侍从以忠直自奋尚论文献者归焉维郴实接壤桴鼓数震令初至适江上有警郴宼益乗以噪周旋军旅不得以间事平令谓吾幸为礼义邑虽倥偬不容不为俗化地况少须暇乎稽诸图志庭庙鳞立吾党之士独无所敬祀防賔兴诏下乃进诸生谋曰今三嵗大比试者以文进将文而已乎意必有造命之神执其予夺于形声之表者盖元皇是也士之所自为行为上文次之神所校一是法合此者陟违此者黜人谓选举之权属之有司不知神之定之也久矣蜀山七曲神所宅之国衣冠文物莽为风尘惟神元命实始吴防英灵赫赫将从君父所在而依之是以江湖以南神迹多着此固士之所当钦崇而景仰者舎而不祠惟缺典是惧议遂决予按诗曰相在尔室尚不愧于屋漏又曰昊天曰明及尔出王昊天曰旦及尔防衍夫人一动之防必有神明焉得其情于幽隐易肆之地兹其所以体物而不可遗也惟经传统谓之神未有所指名近世贵进士科士以得失为病自元皇庙食于是始有司桂籍之説化书所谓九十四化变迁推移旷千百嵗虽涉于不可测知然神生为忠臣孝子殁为天皇真人取士本末实昉于人心义理之正明有礼乐幽有鬼神果哉其不诬矣其在祭法茍有以明民成教宜与祀典则神之有祠岂缁黄之宫之埒邑有先民典型大冠逄掖争志策厉为臣止忠为子止孝此其内心固油然不自已而况髙山仰止明神在前则其戒谨恐惧工力当倍他日防起诸生彬彬知名则居公卿大夫之位必将有仁义忠信之人令之此举于人才甚有功于方来世道非无所关系岂曰以区区科目望其人而惠儌福于神之一顾哉祠翼殿以庑丹垩具钟鼔供噐如式像设居中费钱七十万有竒十万为令俸余裒多迄于城观下古曰龙头里因其名为坊扁额校书郎姚君勉笔也令方为逺者计廉用积余市田以奉祠事继今邑之士其受令之赐永永无斁令陈氏名升三山人初摄事继辟今任云
　　文山观大水记
　　自文山门而入道万松下至天图画一江横其前行数百步尽一岭为松江亭亭接堤二千尺尽处为障东桥桥外数十步为道体堂自堂之右循岭而登为银湾临江最髙处也银湾之上有亭曰白石青崖曰六月雪有桥曰两之间而止焉天图画居其西两之间居其东东西相望二三里此文山濵江一直之大槩也戊辰嵗余自禁庐罢归日往来徜徉其间盖开山至是两年余矣五月十四日大水报者至时馆中有临川杜伯扬义山萧敬夫吾里之士以太学试羣走京师惟孙子安未尝往辄呼马戒车与二客疾驰观焉而约子安后至未至天图画其声如疾风暴雷轰豗震荡而不可御临岸侧目不得徃视而隔江之秧畦菜陇悉为洪流矣及松江亭亭之对为洲洲故垤然隆起及是仅有洲顶而首尾俱失老松数十本及水者争相跛曳有偃蹇不伏之状至障东桥坐而面上防水从六月雪而下如建瓴千万丈汹涌澎湃直送乎吾前异哉至道体堂堂前石林立旧浮出水面如有力者一夜负去酒数行使人候六月雪可进与否围棋以待之复命曰水断道遂止如银湾山势回曲水至此而旋前是立亭以据委折之防乃不知一览东西二三里而水之情状无一可逃遁故自今而言则银湾遂为观澜之絶竒矣坐亭上相与谐谑赋唐律一章纵其体状期尽其气力以庶几其万一余曰风雨移三峡雷霆擘两山伯扬曰雷霆真自地中出河汉莫从天上翻敬夫曰八风卷地翻雷穴万甲从天骤雪騣惟子安素不作诗闻吾三人语有会于其中辄拍手捋须捧腹顿足笑絶欲倒盖有渊明之琴趣焉倚阑逾时诡异卓絶之观不可终极而渐告晚矣乃令车马从后四人携手徐步而出及家而耳目颤手足飞动形神不自宁者久之他日予读兰亭记见其感物兴懐一欣一戚随时变迁余最爱其説客曰羲之信非旷逹者夫富贵贫贱屈伸得丧皆有足乐盖于其心而境不与焉欣于今而忘其前欣于后则忘其今前非有余后非不足是故君子无入而不自得岂以昔而乐今而悲而动心于俯仰之间哉予怃然有间自予得此山予之所欣日新而月异不知其几矣人生适意耳如今日所遇霄壤间万物无以易此前之所欣所过者化已不可追纪予意夫后之所欣者至则今之所欣者又忽焉忘之故忽起奋笔乗兴而为之记具谂同逰者发一噱
　　邹文叔垂芳堂记
　　吾乡上游有佳木连理生于邹公长者之地不知几何年益公取以补庐陵图志木濵水如老蛟夭矫有腾骧怒起之势咸淳八年秋一夕大雷电以风木随水而飞又二年秋有莲一蒂双华出于文叔北窗下苔池中文叔长者曾孙也连理表章于干淳间邹氏始享有其瑞予闻长者一再传皆恂恂友爱同气并根既实且蕃实生来仍今文叔之庭二季竞爽两孙端美天将昌之其殆视同颖两岐絪緼坱圠而未有已乎文叔喜而命予题其堂曰垂芳夫一草一木之防比于太虚仅同毛髪而鄂不韡韡兄弟之亲小雅所为赋也于吾心得无感乎予旦夕尚徘徊斯堂为君赓棠棣之一章
　　瑞州三贤堂记
　　瑞有三贤祠堂三贤余襄公苏文定公杨文节公祠堂旧在水南阛阓景定庚午燬于兵前守严陵方君逄辰迁之稍西垂成而去某为君代相遇于上饶君语及斯堂曰瑞人之敬三贤也如生三年无所于祠意闵闵焉予是以亟新之也然涂塈未毕像设未备子其成之成则为之记某至郡既敬奉君之教遂率诸生行释菜礼而君书三至谂记之成某不得辞夫瑞为郡号江西道院然在汴京盛时为逺小故余苏二公皆以谪至淳熈间郡去今行在所为近而杨公江西人虽自蓬监出守殊不薄淮阳也地一而时不同又守郡者与他谪异然瑞人矜而相语槩曰吾郡以三贤重余公坐党范文正苏公坐救其兄东坡先生后又以执政坐元祐党杨公坐争张魏公配享事使此三贤者皆无所坐安得辱临吾土噫甚矣瑞人之好是懿德也然三贤所养犹有可得而窃窥者乎范公忤吕丞相而去也未几复用前日夤缘被斥者以次召还襄公自瑞徙泰乃独请岭南便郡以归愈去愈逺岂非所谓同其退不同其进者邪苏公世味素薄其记东轩谓顔氏箪瓢之乐不可庶几而日与郡家收锱铢之利曾不以为屈辱异时再谪三徙之余退老颍濵杜门却扫不怨不尤使人之意也消若杨公则肆意吟哦笔墨淋漓在郡自为一集与畴昔道山羣贤文字之乐无以异也若三贤者岂以摈斥疎逺累其心哉夫摈斥疎逺不以累其心者其流或至于翛然逺举超世遗俗而三贤又不然余公用于庆歴苏公用于元祐蹇蹇匪躬皆在困踬流落之后杨公当权奸用事屡召不起报国丹心竟以忧死凛然古人尸谏之风呜呼此其所以为三贤与繇前言之吾知在瑞之时乐天安土繇后言之吾知在瑞之时乃心罔不在王室呜呼此其所以为三贤与诗曰髙山仰止景行行止太史公曰虽为之执鞭所欣慕焉瑞人之敬三贤也又于此思之当有以称方君所以欲记斯堂之意某于先正无能为役
　　建昌军青云庄记
　　大农簿赵侯守旴之明年建青云庄成侯旦夕受代行矣移书请记于庐陵文某曰大江以西缙绅衣冠旴为盛旴賔兴荐士三十七江山竒气发天地之藏未艾也郡有库邑有庄皆以贡士名贡鹿鸣与计偕者仆马道路而无虞矣则后自念士方奏名待对皇帝王伯之规模造端发轫如火始然柰何以旅琐琐病寒畯乎防南丰有寺曰安禅燬于宼田若干无所于属于是复其租税为屋四楹乃积乃仓于寺之废址命曰青云庄钱谷有司三嵗一会凡旴之试御前者赆各有差所为厚士于方来盖庶几焉某复于侯曰自异学兴缁黄之宫徧天下其徒蚕食阡陌相望有志之士尝欲磨以嵗月听其消亡士大夫蔽于福田利益之私非惟无救于敝更张之侯也炳然大观右儒而左释割其膏腴移彼于此正合前贤建置可谓执德而不回者矣孟子曰我善养吾浩然之气夫浩然者际天地而常存不假外物而为消长士岂以侯为浼已哉诗云菁菁者莪在彼中陵既见君子锡我百朋释者曰古者货贝五贝为朋百朋得禄多也小雅之序菁菁者美其育材变小雅之次菁菁者伤其废礼以君师在上取其长育人材者礼如何其废之矧诸侯奉天子命守土有国士贤者能者悉上送春官劝驾续食固其所也侯推广国家乐育之意知尽礼而已与之者非以为恩受之者岂以为不屑哉庄生论鹏扶摇而上者九万里风斯在下本放旷者寓言自隋唐以来世人尊异科第若青云者放之而为之辞古之人其身益髙其心益危人以为瞻望不可企及乃其忧责之始士之于一旦岂真以发身为汗漫乎哉易之象云上于天需君子以饮食宴乐士待对时也云雷屯君子以经纶士泽物时也侯诚有望于人物有意于世道有以为需之饮食侯事也无以为屯之经纶士责也侯不负士士亦不负侯是为不负所学不负天子侯名孟藡董庄事者前通判临江军曾君稹新袁州万载县主学徐公应午贡士库名存而实湮以白金二十镒补其籍改库为田以利久逺其出内则隶是云
　　贑州重修清献赵公祠堂记
　　郡所在祠先贤之为守者守得祠以遗爱然而百世之下君子之泽有存焉者寡矣而闻其风为之兴起尸而祝之不谋同辞识者于是上下世道而观其大节焉故参知政事赠太子少师清献赵公抃歴事仁宗英宗神宗以忠亮纯直为时名臣公尝治防治益治杭治越其政本之以清淡行之以简易寛不为弛严不为残使在汉氏课功第能当不在循吏下抑公所为大过人者不宁惟是当王安石变更祖宗法海内骚动廷臣唯诺趋走莫敢后先独与司马文正光范忠文镇唐质肃介頟頟争论不少假借至上疏言财利于事为轻民心得失为重不罢青苖使者非宗社之福公卒去位小人相继用事浊乱天经蘖芽祸根荆舒之罪秽污简册如有一个臣断断兮无他技中原遗老炳然元龟天下后世感愤追想犹凛凛有生气呜呼此其所谓大节闗系于世道治乱升降而不可诬也咸淳六年知贑州大宗丞番阳李侯雷应以公尝辱为是邦始至访公祠所在郡治故有祠与濓溪并自濓溪移祀于学前守陈公宗礼始建公庙于城之东偏嵗时妥侑习为故常屋敝且压神不顾享侯慨然曰是不可惮改会嵗丰人和庭无徴发于是栋楹栏槛之腐败挠折者瓴甓丹雘之疎漏漶漫者神位祭噐之缺失不如礼者所费俭约一日新美又更为之门俯临大衢非徒侈观使过者敬恭焉明年夏五落成侯时已除湘南刑狱使者将行走书属某记之某惟吏道茍且逐末忘本乆矣侯之先公忠清有风裁于世侯得之见闻独能尊事文献景行先哲风示邦人以绎教思其渊源有自来哉清献距今二百余年贑石公所凿也章贡台公所创也公之事逺矣而其山川犹有衣被其余者贑人之思之曰公生而德泽在吾土公之赐也公死而典刑在吾土公之赐也呜呼公之在熙寜也当时小人号为得志富贵澌尽终归无有贑何地也而公祠在焉后公而为贑者相望亦岂无可以系去思者而公之祠岿然灵光何其懿也呜呼士大夫之于当世其大节可不谨哉可不谨哉
　　贑州兴国县安湖书院记
　　贑兴国县夫子庙在治之北门县六乡其五乡之人来游来歌被服儒雅东二百里曰衣锦乡其民生长斗絶险塞或为龙蛇渎于邦经有司黾勉以惠文从事咸淳八年宣教郎临川何时来为宰悯然曰使人不可化则性命之道熄矣顾邑校旷越不克施乃夏四月即其地得山川之胜议建书院以风来学召其豪长率励执事堂庭毕设讲肄有位彚试馆下录为生员凡二十八人又防其望四人为之长冬十月令率诸生以牲币荐于先圣先师樽俎旗章等威孔严环观愕屏息胥忭黧老妇子转相传呼然后翕然以儒者为重令曰吾教可行矣载命胥正秩其比伍家使有塾人使有师如党庠术序之意置进学日记令躬课其凡督以无怠又上诸府改其乡曰儒学植之风声于是大山长谷人是用劝咸愿进向文事率由训程传曰天地之道浸言化以渐也风俗之积累千百年而令一朝变之固若是速与恭惟国家五星聚奎实开文明皇祖制诏天下州县立学所在表章儒先复创书院三代以下斯文彬彬焉先民有言地气自北而南粤从衣冠正朔啓我吴防自江以南悉为邹鲁今也遐荒陋僻沐浴教思王泽之渗漉日深地气之推移日至岂偶然哉予于令为同年进士适守是州令奉天子明训以字民为职能广学宣化不辱威命将上其事于朝复谂诸生曰昔有文翁兴学于蜀受业博士时则张叔学官子弟畏而懐之彼何人哉叔兮叔兮又进诸生之长谂之曰昔有文公设教于潮潮人赵德以士见招维文与行倡于齐民其则不逺德哉若人诸生拱而前曰某等幸生明世师帅不鄙俾获有闻虽不敏敢不受教请刻诸石以诏百世书院之制前为燕居直以杏坛旁为堂左先贤祠祠后为直舎缭斋以庑临溪为门堂名絜矩斋名笃志求敏明辨主善率性成德其门总曰安湖书院
　　府社仓记　　　　　　　　　　黄　震
　　咸淳七年余承乏抚州适嵗大饥赖抚之贤士大夫相与讲求赈贷因多有以社仓事来论者临川县李君徳杰首以书来曰乡有李令君捐粟六百石为倡将成社仓幸因以风厉其余余报曰甚矣社仓之法之可慕也社仓之弊之可虑也余前嵗丞广德见社仓元息二分而仓官至取倍称之息州县辗转侵渔而社仓或无甔石之储其法以十户为率一户逃亡九户赔补逃者愈众赔者愈苦久则防其逃也或坐仓展息而竟不贷本或临秋贷钱而白取其息民不堪命或至自经佥谓此文公法也无敢议变余谓非变其法也救其耳乃为之请于朝曰法出于尧舜尚变通法立于三代须损益使法本于先儒坐视其弊而不救岂先儒所望于后之人哉朝廷可之既又念临以官司之烦不若听从民间之便也又为之请于朝曰朱文公杜仓法主于减息以济民王荆公青苗法亦主于减息以济民而利害相反者青苗行之以官司社仓主之以乡曲耳故我孝宗皇帝颁文公法于天下令民间愿从者听官司不得与广德社仓剙于官故其弊不一请照本法一切归之民朝廷又可之余遂得穷年余之力经理更革以其收息买田六百亩承代人户认息且使常年不贷惟荒年则贷之而不复收息凡费皆取办于六百亩官田之租事甫集而余去官未知近何如至今犹念念不能忘此余亲歴于广徳者如此若凡他州各县之有社仓者闻其弊徃往而然殆不胜述及来抚州社仓幸皆乡曲之自置有如文公初立之本法然倚美名以牟厚利者亦已不少余方为之悚然以惧何敢更以官司与社仓之事哉大抵小民假贷皆起于贫贷时则易还时则难贷时虽以为恩索时或以为怨傥稍从而变通之鸠钱买田丰年聚租荒年赈散不惟不取其息并亦不取其本庶乎有利而无害凡皆答李君之説如此而未敢以为信也未防金谿李君沂复以社仓法来俾余为记及阅实其始末尽一家自为之计而依法惟取二分之息不借势于官不鸠粟于众故能至今无弊利民为溥置仓如此信能以文公之济人者济人矣然有治人无治法良法易泯流弊难防君能如文公更望君之子孙世世如君也因録所报李君之説以遗之先是郡之新丰饶君景渊亦尝以社仓求余为説其法取息视文公尤轻贷而负者去其籍而不责其偿事益省而民益安并书以遗之
　　修吉安府防记　　　　　　　　王炎午
　　吉为江右望郡公廨又诸侯所以承流宣化之地士民所以瞻仰听政之处非逰观防集之所比也废则建敝则修理之常也郡侯某公近覩防堂吏舎敝壊当修于是谋之同寅捐俸以倡官吏翕然从之亦愿助焉逾月郡治一新民之观政者见其新而不知有是役也官吏请于公曰是不可以无记公以属其郡民前太学进士王炎午辞不获命则言于众曰修公廨常事也不记可公廨修而民不知不记不可修公廨以民不知而记所以警后之修公廨而扰民者吾于公之修郡治得为政之理焉得爱民之心焉黄霸之为颍川守也曰治道去泰甚夫防固不可甚尤不可因其敝而不修谓之泰撤而新之以为民扰谓之甚霸之为政惟去泰与甚此事立而不扰所以为汉循吏之最也公廨之敝谨畏者不敢修阘茸者不欲修曰官满且去矣其妄作为已计者往往因一梁一柱之壊而毁及一室毁及一室则害及万家矣初议修郡廨也官吏咸欲新之公曰屋未倾何用撤漏者补之壊者易之是宜修尽撤则吏敝而民劳众曰然于是屋不尽撤而一新郡之民拜公之赐何如也鲁人为长府闵子骞曰仍旧贯如之何何必改作夫子称其言必有中盖改作则不免厉民仍旧贯则费约而民不病僖公修閟宫修泮宫春秋不书而新作南门则书岂非修则为常事作则为大役故圣人谨书之圣人之重民力如此安得不深有取于闵子之言哉今公之用意合于闵子不戾于春秋君子学道则爱人其知学道者与且郡廪嵗一修吏得为奸公罢之上徴经匣必辗转逮下户公自造之府胥常持不法檄下州县公首禁之驿马户苦差祗待之职常贿免公定籍以次充省檄委公更马户之贫乏者籍可得竒货公一无所取不一二日名已上皆其初政之可称者余故并记之
  </div>
  <div class="pagination">
   <a href="江西通志_page317.html">
    上一页
   </a>
   <span>
    ...
   </span>
   <a href="江西通志_page313.html">
    313
   </a>
   <a href="江西通志_page314.html">
    314
   </a>
   <a href="江西通志_page315.html">
    315
   </a>
   <a href="江西通志_page316.html">
    316
   </a>
   <a href="江西通志_page317.html">
    317
   </a>
   <span class="current-page">
    318
   </span>
   <a href="江西通志_page319.html">
    319
   </a>
   <a href="江西通志_page320.html">
    320
   </a>
   <a href="江西通志_page321.html">
    321
   </a>
   <a href="江西通志_page322.html">
    322
   </a>
   <a href="江西通志_page323.html">
    323
   </a>
   <span>
    ...
   </span>
   <a href="江西通志_page319.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
