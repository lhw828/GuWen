<!DOCTYPE html>
<html>
<head>
    <meta charset="UTF-8">
    <title>杭州志 - 第 4 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杭州志 - 第 4 页/共 91 页</h1>
    <div class="content">　　崔徵仲使君曰：“不然。我辈寓迹，半在萍香鸥影间。湖则吾湖，而谓亭非吾亭耶?今夫冠剑成群，庖 聚臭，蚁集于午，萍散于晡，每虚崆峒半夜之月，亦冷翠窦朝生之云，织往芸来，辱亭为邮，而亭不受也。乃若樵风转棹，渔火回榔，霓色羽颜，过而不盼，寂寥飘忽，视亭阒如，画栋朱帘，不觉落飞仙散吏之手。当夫花阗锦炫，筑沸箫鸣，吾则收纶于芦中，苏兰桥里，凝眸遥睇，直以蜃阁烟楼视之。及乎远寺浮钟，长澜吐魄，橹影微拖，水鸟惊翮，凭栏洗盏，寸寸浮碧，恍惚遇司马才仲，携丽人而他适。西岭尚睡，东方已白，迨于浓云塞，苦雾昏，木脱叶，水露龈，张琴则缩手难写，拨柮而宿火未温。乘人踪之断绝，起欸乃于一叶。紫裘貂帽，危坐而气不酸；名士高僧，共榜而吟不歇。仿佛偕孤山老翁，曳杖而出巡篱缺。夫避亭之炎，而就其冷；疗亭之俗，而还以真。惬心自适，风月主宾。吟蓑牧褐，茗仙酒民。访邺侯之故井，披昭谏之遗文。可荐香苹，可酹松春。故曰，湖为吾湖，而亭亦吾亭也。且子不见叟曩月之出处乎?履虎之尾，撄鳄之唇，貂毒所攻，焚山爨珣。强项一吏，腰领几分?冰山忽倒，焰海俄沦。乃得重繇萝薜，再婴冠绅。大隐名区，逍遥水滨。后苏前白，净侣为群。又安敢任芜秽不餙，废行滕不纫也?故曰，葺亭，亦吾辈事也。”
　　是役也，使君割廉饩，不给，至解腰围银艾佐之。旌纛干旄，诸君子之当途者，以至缨绂弁簪，诸胜流之尚义者，咸玄感乐助。于是，仍旧材者十之六，撤其腐十之四。粉垩丹碧，不日而具；俗颜猥额，芟除一空。至于匡襄终始，则有寓公汪然明、高士蓝田叔，皆能佐佑乎亭，而亭因以重者也。
　　亭成来问记，夫使君前语，已尽之矣。第忆希文氏语曰：“先生之风，山高水长。”使君劲节正气，照曜寰中，顾肯嘉惠此一亭，令山水间永披徵仲清风，亦何减富春垂钓时耶?客有举曹溪偈相难者云：“菩提无树，明镜非台。使君作此有漏因，尚是人天小果。”“是又不然。夫无树，则西竺莲邦，何处化生七宝庄严?非台，何得诸天围绕?且明镜不安台，遂作简文帝诗谶，则此镜此台，正为飞来小灵鹫写照。徵仲篇什，含吐齐梁，今日拂拭湖光，一洗千年坌浊，即湖为不动尊，亭为不坏身可也。”徵仲笑而颔之，命勒之珉。
　　法相寺山亭图  李流芳
　　去年在法相，有送友人诗云：“十年法相松间寺，此日淹留却共君。忽忽送君无长物，半间亭子一溪云。”时与方回、梦阳避暑竹阁，连夜风雨，泉声轰轰不绝，又有题扇头小景一诗云：“夜半溪阁响，不知风雨歇。起视杳霭间，悠然见微月。”一时会心，都不知作何语。今日展此，亦自可思也。壬子十月，大佛寺倚醉楼灯下题。选录《西湖卧游图题跋》
　　胜果寺月岩图  李流芳
　　胜果岩石奇秀，甲于两山，而月岩尤为奇胜。不知何人树一绰楔以障之，又于岩上凿字作道学语，可笑。石丈无灵，见污伧夫。余此画虽不能传神，亦足为洗垢矣。壬子腊月十三日书于金阊舟中，时孟阳以送余北上，携此册至，同观者为方孟旋、徐元晦、金尔珍、翁子远、郑子野、张伯美、舍弟无垢、从子缁仲。选录《西湖卧游图题跋》
　　断桥春望图  李流芳
　　往时至湖上，从断桥一望，便魂销欲绝。还谓所知，湖之潋滟熹微，大约如晨光之着树，明月之入庐。盖山水相映发，他处即有澄波巨浸，不及也。壬子正月，以访旧重至湖上，辄独往断桥，徘徊终日。翌日，为杨谶西题扇云：“十里西湖意，都来在断桥。寒生梅萼小，春入柳丝娇。乍见应疑梦，从来不待招。故人知我否，吟望正萧条。”又明日，作此图。小春四日，同子阳、子舆夜话偶题。选录《西湖卧游图题跋》
　　雷峰暝色图  李流芳
　　吾友子将尝言：“湖上两浮屠，雷峰如老衲，宝石如美人。”予极赏之。辛亥在小筑，与方回池上看荷花，辄作一诗，中有云“雷峰倚天如醉翁”，印持见之，跃然曰：“子将‘老衲’，不如子‘醉翁’尤得其情态也。”盖余在湖上山楼，朝夕与雷峰相对，而暮山紫气，此翁颓然其间，尤为醉心。然余诗落句云：“此翁情淡如烟水。”则未尝不以子将“老衲”之言为宗耳。癸丑十月醉后题。选录《西湖卧游图题跋》
　　江干积雪图  李流芳
　　余春夏秋常在西湖，但未见寒山而归。甲辰同二王参云栖，时已二月，大雪盈尺。出赤山步，一路琼林玉干，披拂照耀。望江南诸山，皑皑云端，尤可爱也。庚戌秋，与白民看月两堤，余既归，白民独留。迟雪至腊尽，是岁竟无雪，怏怏而返。世间事各有缘，固不可以意求也。癸丑阳月题。
　　甲寅腊月，自新安还，孟阳觞余湖上，大雪襆被。与李大白、孟阳、方回宿舟中。时已迫岁，子将强挽，余欲脱不能。晨起，潜呼一小舠而遁。雪已霁，白云出山，与雪一色，上下光耀，应接不暇。拟作一诗以归，思卒卒不果，终是一欠事也。己未夏日，虎丘精舍重题。选录《西湖卧游图题跋》
　　西湖香市  张  岱
　　西湖香市，起于花朝，尽于端午。山东进香普陀者日至，嘉湖进香天竺者日至。至，则与湖之人市焉，故曰“香市”。
　　然进香之人市于三天竺，市于岳王坟，市于湖心亭，市于陆宣公祠，无不市，而独凑集于昭庆寺，昭庆两廊故无日不市者。三代八朝之骨董，蛮夷闽貊之珍异，皆集焉。至香市，则殿中边甬道上下，池左右，山门内外，有屋则摊，无屋则厂；厂外又棚，棚外又摊。节节寸寸，凡胭脂簪珥，牙尺剪刀，以至经典木鱼，伢儿嬉具之类，无不集。
　　此时春暖，桃柳明媚，鼓吹清和。岸无留船，寓无留客，肆无留酿。袁石公所谓“山色如娥，花光如颊，波纹如绫，温风如酒”，已画出西湖三月。
　　而此以香客杂来，光景又别。士女闲都，不胜其村妆野妇之乔画；芳兰芗泽，不胜其合香元荽之熏蒸；丝竹管弦，不胜其摇鼓喝笙之聒帐；鼎彝光怪，不胜其泥人竹马之行情；宋元名画，不胜其湖景佛图之纸贵。如逃如逐，如奔如追；撩扑不开，牵挽不住。数百十万男男女女老老少少，日簇拥于寺之前后左右者，凡四阅月方罢。恐大江以东，断无此二地矣!
　　崇祯庚辰三月，昭庆寺火。是岁及辛巳、壬午洊饥，民强半饿死。壬午虏鲠山东，香客断绝，无有至者，市遂废。
　　辛巳夏，余在西湖，但见城中饿殍舁出，扛挽相属。时杭州刘太守梦谦，汴梁人，乡里抽丰者，多寓西湖，  日以民词馈送。有轻薄子改古诗诮之曰：“山不青山楼不楼，西湖歌舞一时休。暖风吹得死人臭，还把杭州送汴州。”可作西湖实录。选录《陶庵梦忆》
　　西湖七月半  张  岱
　　西湖七月半，一无可看，止可看看七月半之人。看七月半之人，以五类看之。其一，楼船箫鼓，峨冠盛筵，灯火优傒 ，声光相乱，名为看月而实不见月者，看之；其一，亦船亦楼，名娃闺秀，携及童娈，笑啼杂之，环坐露台，左右盼望，身在月下而实不看月者，看之；其一，亦船亦声歌，名妓闲僧，浅斟低唱，弱管轻丝，竹肉相发，亦在月下，亦看月而欲人看其看月者，看之；其一，不舟不车，不衫不帻，酒醉饭饱，呼群三五，跻入人丛，昭庆、断桥，嚣呼嘈杂，装假醉，唱无腔曲，月亦看，看月者亦看，不看月者亦看，而实无一看者，看之；其一，小船轻幌，净几暖炉，茶铛旋煮，素瓷静递，好友佳人，邀月同坐，其或匿影树下，或逃嚣里湖，看月而人不见其看月之态，亦不作意看月者，看之。
　　杭人游湖，巳出酉归，避月如仇。是夕好名，逐队争出，多犒门军酒钱，轿夫擎燎，列俟岸上。一入舟，速舟子急放断桥，赶入胜会。以故二鼓以前，人声鼓吹，如沸如撼，如魇如呓，如聋如哑，大船小船，一齐凑岸，一无所见，止见篙击篙，舟触舟，肩摩肩，面看面而已。少刻兴尽，官府席散，皂隶喝道去。轿夫叫，船上人怖以关门，灯笼火把如列星，一一簇拥而去。岸上人亦逐队赶门，渐稀渐薄，顷刻散尽矣。
　　吾辈始舣舟近岸。断桥石磴始凉，席其上，呼客纵饮。此时月如镜新磨，山复整妆，湖复頮面。向之浅斟低唱者出，匿影树下者亦出。吾辈往通声气，拉与同坐。韵友来，名妓至，杯箸安，竹肉发。月色苍凉，东方将白，客方散去。吾辈纵舟酣睡于十里荷花之中，香气拘人，清梦甚惬。选录《西湖梦寻》
　　湖心亭看雪  张  岱
　　崇祯五年十二月，余往西湖。大雪三日，湖中人鸟声俱绝。是日，更定矣，余拿一小舟，拥毳衣炉火，独往湖心亭看雪。雾淞沆砀，天与云、与山、与水，上下一白。湖上影子，惟长堤一痕，湖心亭一点，与余舟一芥，舟中人两三粒而已。到亭上，有两人铺毡对坐，一童子烧酒，炉正沸。见余大喜，曰：“湖中焉得更有此人?”拉余同饮。余强饮三大白而别。问其姓氏，是金陵人客此。及下船，舟子喃喃曰：“莫说相公痴，更有痴似相公者。”
　　选录《西湖梦寻》
　　游杭州诸胜记  王思任
　　吴山顶绝胜。予尝居三茅宫，往眺之，有古松老桧数十章，前瞰海门，后临明圣，大可生事。山主索高价，登水不力，又大盗时至，姑已之。
　　紫阳宫，石峭斗壁，苍苔绿藓，雨后游之，令我眉飞肉舞。右洞下野鹤蜕存，可以修真，亦可以饮酒。
　　凤山福院上，石笋如排衙，望大江入海晃晃然，天峰秀拔。其月岩一石圈镜，寺僧言中秋时，月嵌于此，不爽锱铢。
　　西湖之妙，山光水影，明媚相涵，图画天开，镜花自照，四时皆宜也。然涌金门苦于官皂，钱塘门苦僧，苦客，清波门苦鬼。胜在岳坟，最胜在孤山与断桥。吾极不乐豪家徽贾，重楼架舫，优喧粉笑，势利传杯，留门趋人。所喜者野航两棹，坐恰两三，随处夷犹，侣同鸥鹭。或柳堤鱼酒，或僧屋饭蔬，可住可宿，不过一二金而轻移曲探，可尽两湖之致。
　　昭庆一市闻耳，净寺幽云肥绿可爱，佛宫峻壮，入其中似我身小。东北僧舍皆竹建，寺前莲沼，香红万点；白鸥沙鸟，往来飞啄。酒家鱼藕甚贱，颇适游人。黄贞父寓园在右肩，有石可剔，而无泉可淙，终不若寺门境界之豁爽可坐也。
　　飞来灵鹫峰，窦剔洞通，宋之问所云龙宫锁寂，庶几形至。然读其全首，兼语灵隐，不独“楼观沧海日，门对浙江潮”也。其幽斗处曰韬光，在巢沟坞内。其叠翠处曰西清，曰岣嵝，家家以竹笕邮泉，倒行而激取之。可爱在分支擘脉，老树万千，老竹争蔽，戏犭+畾腾猿时或一见。我心所悦者，润道石桥上，听水看山实为撮要。若雪霁后着一红衲袄，持天台寿藤，步过僧舍，亦画中一快仙矣。
　　九里松，夹灵隐路植，有六朝者，有南宋者，有国初所补者，龙敬虬舞，不与六桥桃柳争媚。
　　观大士道场，水则南海，而山则上天竺，在北高峰麓，风气团结，龙虎会合，宜其香灯之盛也。所可撼者，夹道残人叫号乏败。
　　中天竺在稽留峰北，共一佛也，过之无问者。下天竺在飞来峰下，岩洞嵌空，寺后有三生石，圆泽托生王氏事也。其磊魂堆垛者以千万计。有一聚气之所，庵之可以得道，内湖外江，予特访之，留待缘人。
　　玉泉寺方池二亩，蓄鱼五色者百头，游人拍手呼之，啖以饼，辄出应供。坐眠云堂，吸龙井茶一瓯，绿风生于两腋。
　　石屋、烟霞二洞，皆琢佛累累，醉游者各书姓字，与酒气肉风共留。洞亦何奇，仅可一时逃雨。其下有水乐洞，泉响似金石，可探而有之。
　　过惠因涧，取支径上风篁岭，而至辨才寿圣院。有亭曰龙井，水出龙口，流流然。寺僧饭我于潮音堂。绿云翠雨，衣骨皆寒。试其茶，与泉争白，自秦少游、参寥访后，予与褚生元师、犹子缄三共之。
　　保俶塔有天然图画阁，胜绝。左江右湖，烟岚万千。至于返照蒸霞，其锦明玉采之奇，映发杯底。不知雪后更当何如?可以呼鹰落雁矣。
　　法相寺有长耳佛，云定光者是。吴妇祈嗣者踵接，而媚僧者亦摩肩矣。以故徒蓄妖淫，斋供甚侈。然老竹古杉，森立可仪。
　　赤山埠往南三四里，走林壑中，大率苍荡寒翳。上一岭而得定慧寺，坐大慈山如交椅然，门榜万象森罗，杉桧皆数百年物。入看虎跑泉，言南岳分至。泉甘而洌，载到城，担可百钱，汲不停手。予以萝岕试之，僧以龙井和之，一时逸气泠然，此子瞻题诗后一乐也。
　　包家园何难润屋，但其一派雪水滚至，石芽壑笋，沸走云淙，此作泉亭状首，次则传锦衣。过街竹阁下，有石三丈，清流扁泻，可以追凉风，取清枕，特为拈出。
　　于忠肃祠，入之毛悚。杭人以至日祈梦，梦不可解，解后则环伸酥破。山高木秀，安得此间结庐?即浴鹭湾小舠一饭，截住跑泉七碗，习习风生。
　　钱鏐王祠，僻静可依。坡公碑四统间立，乃吃糯米饭后所书者。六桥花柳妍媚，忽而松柏威森，则精忠武穆之庙墓也。山环水潴，醉人狂子，岸帻者整巾，笑喧者习肃，嗟乎!人心尚有血在。白杨碧槚，鸟亦悲啼。奸桧等铸错接反，头颈俱断。此死铁耳!何不于金牌十二时，效澹庵先生一按哉?予令茂陵，过汤阴，晤其子孙，即茁发者皆凛凛有生气。垂老分节九江，谒其祠，已颓废，捐俸葺之。尝读其词，吟笺表，雄伟理密，不但武穆，亦文渊也。丰碑大刻，何足揄扬其万一乎!
　　圣之清者，在花木曰梅，在禽鸟曰鹤。孤山处士终身不娶，以鹤为妻，而梅且妾之。喜客，喜僧，喜茶，喜蔬酌，喜吟，喜游，喜放浪，喜独岭上探梅、亭中放鹤。人皆知之，不知其孤山之妙。
　　湖心亭宜月，宜雪，宜烟雨，宜晚霞落照。然而醉少狂黩，遗溲撒尿，写句题名，不辱尽之不止。太监孙隆作文昌阁其上，差有顾忌。
　　两堤梅桃杨柳，花事斓斑殊有致，而恶俗辈如伐薪然，似与之为仇为妒，必欲剥其肢体者，不可解。又有折断此枝花，即投树下而去者，更不可解。
　　冷泉亭，架豁据峰，山既飞来，水亦飞至。望之如擘鹅滚鹭，旋雪团银，快我胸背。同年李我存、黄氵+灵河觞予是间，复共探窟穿岩，看其中石乳垂滴，诸佛大士像星列。其青紫石光迸处，云氵薨  氵薨 起，可爱也。二兄醉别，而予入韬光，问钱岳阳先辈之目眚，乐游者三日。
　　放生池，不甚荡漾。予往观之，正值莲池师在舟中为虞德园授戒，闽中方大将军就之剃发，时丁未六月初一日也。予执弟子礼皈依，师谦让未遑，为予讲“受想行识”四字，几数百言，生平得其享用。又敕予做官，以痛苦百姓皮肉为主，异日自有子孙之报。至言哉!是日具螺蟮者舟比比，亦有放而死者，亦有随放随取者，水尽红殷。似奉行者不得其法，而莲师之初意亦晦矣。
　　登吴山记  王士性
　　吴山叠巘，天挺神皋，左江右湖，得趣较倍。乃复约登山。山下有泉润如，广厦甃五石眼，丹鳞赤鬣之鱼盈尺而跃，不避汲绠。前树石楔为“吴山第一泉”。
　　转苍入山，人家咸夹蹬道而居。短扉小阁，荫以高槐，六月无暑。行居人屋檐下，如行山中。碧瓦断处，青山乃续。路人翠微，则中兴观、星宿阁、重阳庵、青衣泉，门或扃或辟。辟者人，扃者过之。他如皮场、火德、佛龛、社树，多阿堵所不能遍。上金地山至城隍庙，大江百里，时时从疏树中见。
　　入庙后，登太虚楼，下瞰全湖，跃金沉碧，一目俱尽。庙临江，楼面湖，斯吴山之伟观也。下楼读碑款，孙刺史之流风犹在。复登别陇，有巨观焉。周庐百桷，锦幢千道，黄金为堂，碧琉为瓦，青玉为地，炉烟袅空，双龙抱之。予向闻三茅观之丽，逼视之果然。出观，望紫阳庵近矣。
　　紫阳为仙人张平叔而名也，左塑丁野鹤蜕骨。玲珑一峪，迭石而成；腻过太湖，巧胜桂林；洞虚得月，径曲留云；丽堪揽胜，幽足采真。初疑神工鬼斧何以刓刻至此，及谛视之，满山石骨皆然，此偶为风水所漂露耳!
　　三茅山名“七宝”，紫阳山名“瑞石”，城隍山名“金地”，青衣山名“宝莲”，各标所胜为题，总之皆称“吴山”。
　　○清 
　　夜游孤山记  邵长蘅
　　余至湖上，寓辋川四可楼已半月。辋川者，家学士兄戒庵别业也。楼面孤山，暑甚，未能往。七夕后五日，雨过微凉，环湖峰峦，皆空翠如新沐。望明月上东南最高峰，与波溶漾，湖碧天青，万象澄澈。余游兴跃然，偕学士，呼小艇，渡孤山麓。从一奚童，登放鹤亭，徘徊林处士墓下。已，舍艇，取径沮洳间，至望湖亭。凭槛四眺，则湖圆如镜，两高、南屏诸峰，回合如大环。盖亭适踞湖山之中，于月夜尤胜。亭废，今为龙王祠。西行过陆宣公祠，左右有居人数十家，灯火隐见林薄。
　　并湖行二里许，足小疲，坐西泠桥石阑。学士指点语余曰：“宋贾似道后乐园废址，在今葛岭；又记称水竹院在西泠桥南，左挟孤山，右带苏堤，当即此地。”嗟乎!岚影湖光，今不异昔，而当时势焰之赫奕，妖冶歌舞亭榭之侈丽，今皆亡有，既已荡为寒烟矣!而举其姓名，三尺童子犹欲唾之。而林逋一布衣，垂六百余年，遗迹顾至今尚存，何耶?相与慨叹久之。孤山来，经僧舍六七，梵呗寂然，惟风林寺闻钟声寥寥也。作记以游之明日。
　　飞来峰记  邵长蘅
　　武林诸山，以峰名者百数，飞来峰最奇。峰之奇，以石以岩洞。峰高五十丈许，缘趾至颠，皆石也。石之状，棱者，砥者，刿者，植者，仆者，兀者，狞者，兽相搏者，骈笋者，卓笔者，骞若飞、坠若压者，奇诡万态，而无一相肖。北倚大涧，削壁横展百余丈，石益奇。多树木，少土。树多枫、樟、槠、桂、松、杉、冬青、石楠。大者围三尺余，冬夏苍翠，藤蔓缠络之。根出石缝，郁屈如虺蛇蟠怪石上。涧北为冷泉亭，亭之胜亦以峰。不尔，亭无奇也。岩洞在峰麓有三，曰龙泓，曰玉乳，曰射旭。龙泓洞深广二室，其上圆穴，仰望见青天，如在井中，又名通天洞也。旁一窦，直下深黑。相传有人深入数十里，闻舟楫波涛声，反在顶上，盖钱塘江底云。出洞折而南，为玉乳洞，空广倍龙泓，三面岩户洞豁，谽谺相通，人如行屋庑下。石乳下垂，青莹腻滑，间作绀碧色。壁间泉水涓涓，下滴洼石，大旱不枯。又西为射旭洞，亦名理公洞。岩脚皆空，嵌浮土上。石乳益玲珑，有曰倒垂莲者，圆径丈，下拄不及地尺许。华瓣垂垂，丰上而锐末，如镂刻然。游人侧肩从华瓣间度，最为奇绝。又行十余步，旁得石罅，狭仅容身。穿罅中出，循峰麓而西，为莲华峰。是下竺之后径矣。理公名慧理，晋咸和间来登此峰，曰：“吾国灵鹫山小岭，不知何以飞来。”其说颇怪，峰顾以此得名。洞皆有题字，今苔藓剥饰不可读。余游盖丙寅二月也。
　　郭璞井赋  李  渔
　　杭为山水之乡，人文之薮，骚人逸客，欲得而家焉。但居雉堞以内者，城外之山可观，城外之水不可得而饮也。井水咸而浊，饭不得已用之，茗必取给于外。即不能泉，西湖亦茶料也。然路远而闉隔，旦旦汲之，以肩作绠者，不胜其劳矣。其不咸不浊、虽井实泉者有二：一日大井，居鼓楼之西偏；一日郭璞井，在吴山东北，介螺蛳山、铁冶岭之中，即余新居之右臂。井较大井尤大，水更清，味亦稍别。
　　盖大井居平地，而此在山。地有浊流沁入，山无浊流，且四面多石，石不受沁，亦无可沁也。为眼十，水给千余家。淫雨不稍增，旱可经年不涸。其始由郭景纯至此，谓地有美泉，人始穿之，故题其上曰：“郭璞圣井”。予前后居杭十余年，皆苦于水，兹得此为邻，饮水知源，奚可不明所自?因假赋井，以颂其人：
　　人居杭土，如家玄圃。花善笑则柳善颦，石解歌而泉解舞。其目则甘，其口独苦。井浊兮如淤，水咸兮若卤。越城闉以出汲，路更仆而难数。
　　赖有异人兮郭公，独开神井兮弗同。耻平穿于地上，喜高浚乎山中。不井则已，井则必求其至大；无水宁竭，水则惟恐其不洪。开十目以观天，上帝亦严于视听；敕五丁以凿地，后稷亦避其銛锋。百人齐汲而无竞，万家共饮之不穷。素绠起而十泉并流，如泻出巅之瀑；银瓶下而众声齐激，若考地下之钟。成汤七载之旱罕有，有亦不能致涸；神尧九年之水鲜遇，遇亦未见加淙。
　　若乃深可藏蛟，  明堪烛影。冬觉其温，夏利其冷。众井皆咸而彼能淡，淡而不厌斯奇；诸水尽浊而彼独清，清而不要乃幸。味不异于甘泉，气亦同乎香井。
　　爰稽往事，愈觉通神。饮绿珠之水，代出娇容，斯地亦饶美女；啜丹砂之泉，能增寿考，此邦岂乏遐龄?有时淘出金钱，疑其下亦通君平之宅；浣者不烦灰濯，岂此水亦藉田叔之灵?无风自波，间亦偶同于浪井；饮人可醉，疑其上应乎酒星。是皆书之不倦而述之可听者也。居其地而不赋其事，予岂寒蝉作舌而槁木为形者乎!
　　梁冶湄明府《西湖垂钓图》赞  李  渔
　　李子遨游天下几四十年，海内名山大川十经六七，始知造物非他，乃古今第一才人也。于何见之?曰：见于所历之山水。洪濛未辟之初，蠢然一巨物耳。何处宜山，何处宜江、宜海，何处当安细流，何处当成巨壑，求其高不干枯，卑不泛滥，亦难矣，矧能随意成诗、而且为诗之祖，信手入画、而更为画之师，使古今来一切文人墨客歌之、咏之、绘之、肖之，而终不能穷其所蕴乎哉!故知才情者，人心之山水；山水者，天地之才情。使山水与才情判然无涉，则司马子长何所取于名山大川，而能扩其文思、雄其史笔也哉?
　　平章天下之山水，当分“奇”与“秀”之二种。奇莫奇于华岳及东西二粤诸名山，是魁奇灏瀚之才也；秀莫秀于吾浙之西湖，是清新俊逸之才也。西湖者，山水之尤物。前人方之西子，后人即以名之。盖深知其窕窈难名，而借人以名之者耳。是造物之才，畅乎彼而尽乎此矣。
　　然才情所萃之地，必得一才人主之，斯为得所。主西湖者，向得苏、白二公，相与盘桓者不过数载，而千百年后咏西湖之胜者必及之，未尝一日去口实。后乎此者，虽不乏人，而政事、文章足与湖山媲美，堪蹑二公芳轨者，则莫如今日之梁冶湄先生者矣。
　　先生之典西湖，较二公之时与势，其难岂啻十倍。二公当治平之日，莅民有暇，得以啸咏湖山，宜也。是造物之于人，非不窘其才，而且纵之使出，以天、地、人之三才合而为一，点缀升平，其为诗文，何难之有?冶湄先生到未期年，即值邻封有事，师旅往来，以此为牧马屯兵之地，遂致淡妆浓抹之西湖，沦为蓬首垢面之西湖。他人处此，必坐视凋残而莫能救。当斯时也，虽有苏、白之才，向何地施其啸咏乎?先生之处盘错如摧枯拉朽，游刃之下恢乎有余。安危定乱之功，与峰峦比峙；歌功颂德之口，与禽鸟争喧。不转睫而蓬首垢面之西湖现出本来眉目，其为淡妆浓抹如初矣。是不窘造物之才而且能纵之使出者，冶湄先生是也。迹此观之，贤于古人远矣!
　　谢子文侯，章子素臣，绘事中两名手也，一为肖像，一为布景，不止绘西湖一隅，竭先生所辖之地诸名胜而合为一图，洋洋乎大观哉!图成而索赞于余，余谓寥寥数言，不足以书先生保障西湖之梗概，因先述其才之充裕若此，而后为之赞曰：
　　咄哉西湖，寰中怪事。胡以神奇，遂能若是。竭后土之精灵，萃造物之才智。高仅取其插汉而无事干天；深不期于学海而还其为地。少虎狼之害，多禽兽之娱；无波涛之险，有舟楫之利。近城郭而便嬉游，远市廛而绝腾沸。诚哉山水之菁华，允矣清幽之极至。主其地者为何人?称斯土者为良吏。
　　前有苏、白，后有梁公。政能驱鳄，才善雕龙。清若鉴眉之碧水，明如照胆之青铜。烽火未宁而尚勤吐握，诗书不辍而仍理兵戎。保三竺于灰烬之末，出两湖于粪壤之丛。西子之面容未改，赵公之琴鹤犹从。时乘一叶，任水西东。不冠不履，如叟如童。其所钓者，不在鱼而在满船明月；其所利者，不在物而在两袖清风。披斯图也，尽宦游之胜概，识吏隐之高踪。千百年后，欲访甘棠遗迹者，不在松涛柳浪之下，即在清溪碧涧之中。
　　游钓台记  郑日奎
　　今浙江桐庐县西富春山，一名严陵山。前临大江，汉严子陵钓处，人号严陵濑。有东西二钓台，各高数百丈。
　　钓台在浙，东汉严先生隐处也。先生风节，辉映千古，予夙慕之。因忆富春桐江诸山水，得藉先生以传，心奇甚，思得一游为快。顾是役也，奉檄北上，草草行道中耳，非游也。然以为游，则亦游矣。
　　舟发自常山，由衢抵严，凡三百余里，山水皆有可观。第目之所及，未暇问名，颔之而已。惟诫舟子以过七里滩，必予告。越日，舟行万山中，忽睹云际双峰，崭然秀峙，觉有异，急呼舟子曰：“若非钓台耶?”曰：“然矣!”舟稍近，迫视之，所云两台，实两峰也。台称之者，后人为之也。台东西峙，相距可数百步。石铁色，陡起江干，数百仞不肯止。巉岩傲睨，如高士并立，风致岸然。崖际草木，亦作严冷状。树多松，疏疏罗植，偃仰离奇各有态；倒影水中，又有如游龙百余，水流波动，势欲飞起。峰之下，先生祠堂在焉。意当日垂纶，应在是地，固无登峰求鱼之理也。故曰：峰也，而台称之者，后人为之也。
　　山既奇秀，境复幽茜，欲舣舟一登，而舟子固持不可。不能强，因致礼焉，遂行。于是足不及游，而目游之。俯仰间，清风徐来，无名之香，四山飓至，则鼻游之。舟子谓滩水佳甚，试之良然，盖是即陆羽所品十九泉也，则舌游之。顷之，帆行峰转，瞻望弗及矣。返坐舟中，细绎其峰峦起止、径路出没之态，惝恍间如舍舟登陆，如披草寻磴，如振衣最高处，下瞰群山趋列，或秀静如文，或雄拔如武，大似云台诸将相，非不杰然卓立，觉视先生，悉在下风，盖神游之矣。思稍倦，隐几卧，而空濛滴沥之状，竟与魂魄往来，于是乎并以梦游。觉而日之夕矣，舟泊前渚。人稍定，呼舟子劳以酒，细询之曰：“若尝登钓台乎?山之中景何若?其上更有异否?四际云物何如奇也?”舟子具能答之，于是乎并以耳游。噫嘻，快矣哉，是游乎!
　　客或笑谓：“郑子足未出舟中一步，游于何有?”嗟乎，客不闻乎?昔宗少文卧游五岳，孙兴公遥赋天台，皆未尝身历其地。余今所得，较诸二子不多乎哉?故曰以为游则亦游矣。客曰：“微子言，不及此。虽然，少文之画，兴公之文，盍处一焉以谢山灵?”余窃愧未之逮也，遂为之记。
　　《湖船录》序  全祖望
　　雍正己酉，吾友厉二太鸿，相遇于扬，以所辑《湖船录》示予，且令弁一言于其首。是年予入京师，东临碣石，以观沧澥。辛亥南下，太鸿方卧病，不得一握手。明年，予复北辕，转盼五载。偶过唐丈南轩座上，则太鸿之书在焉。不禁枨触于平山之诺，因辄濡笔为文以寄之。
　　西湖为唐宋以来帝王都邑，一举目皆古迹。太鸿搜金石之遗文，足以证史传；访池台亭榭之旧事，足以补志乘；而独拳拳于兰桨桂棹之间，繁举而屑数之，说者以为是骚人之结习，学士之闲情也。
　　虽然，太鸿之志则固有不尽于此者。江南佳丽，西湖实出广陵、平江之上。至若高吕妖乱，法云、山光诸寺为墟；淮张割据，虎丘亦遭城筑。独西湖自开辟以来，并无血瀑魂风之惊，画舫笙歌，不震不动，是固浮家泛宅之徒所不能不视为福地者。
　　然而时值雍平，人民丰乐，相与征歌选舞，穷极胜情。泛桃花者除不祥，投楝叶者观竞渡。妖姬操橹，歌儿荡楫，唱河女，和竹枝。当斯时也，鹿头燕尾，亦共匆忙，而舟子身价，俱为雄长。若其运会稍涉陵夷，则冶游渐复阑散；败艘萧寥，聊备不时之需。即有行吟之客，憔悴来过，落日荒江，不觉减色。是以李文叔记洛阳名园，以验中州之盛衰；而魏鹤山谓花竹和气，足征民生安乐者，其即太鸿之志也夫!
　　嗟夫!太鸿以掞天之才，十载不上计车；荷衣槲笠，流连于摇碧之斋、不系之园。而予历陆风尘，未有宁晷。太鸿睹兹文也，其能弗动劳人之念哉!
　　《南宋院画录》序  厉  鹗
　　宋中兴时，思陵几务之暇，癖耽艺学，命毕长史开榷场，收北来散佚书画，而院人粉绘，往往并洒宸翰以宠异之。故百余年间，待诏、祗候，能手辈出，亦宣、政遗风也。
　　顾李唐以下，如《晋文公复国图》、《观潮图》之类，托意规讽，不一而足，庶几合于古画史之遗，不得与一切应奉玩好等。
　　予家古杭，第乐稽诸人名迹，考《梦粱录》、《武林旧事》等书，姓氏存者寥寥，岂以其院画少之欤?暇日，因据《图绘宝鉴》、《画史会要》二书，得如干人，遍搜名贤题咏、题跋与夫收藏赏鉴语，荟萃成帙，名曰《南宋院画录》。自愧家乏秘册，见闻狭陋，凡有阙略，幸好古君子之助我焉。
　　清绕桥新建春淙亭记  厉  鹗
　　清绕桥当鹫峰之阴，跨北涧之上，对理公岩之口。桥旧无亭，乾隆癸亥，巨公重新云林寺，饬余财剩甓成之。登斯亭者，仰挹山翠，俯听泉响，炎曦阴霖有所芘，而物色之奔赴，若天造而神输也。
　　巨公问名于予，予以合涧桥旧有春淙亭，盖取苏文忠“两涧春淙一灵鹫”之句，见贝廷臣《清江文集》中。今亭废久矣，宜移其名于此。
　　巨公曰：“昔亭之涧合，而今亭之涧分；昔亭废而名存，今亭新而名旧。天下推、移、起、灭之幻，有如是乎!然其为‘春淙’则同也。当夫天根见，秋潦缩，斯涧也，若断若续，涓流如线，其声滴沥幽咽，或有时而涸，四顾林谷，万籁悄然，此非君子之潜德未施，而吾宗之憩寂入定时耶?若夫土膏脉动，山泽乃通，斯涧也，如风雨交作，震动岩岫；又如奏洞庭之乐，五音繁会，瑽流激荡，自近而远；此非君子之乘时利见，而吾宗之当机介导时耶?以是名斯亭也，意深矣。”
　　遂书以为记。
</div>
    <div class="pagination">
<a href="杭州志_page3.html">上一页</a><a href="杭州志.html">1</a><a href="杭州志_page2.html">2</a><a href="杭州志_page3.html">3</a><span class="current-page">4</span><a href="杭州志_page5.html">5</a><a href="杭州志_page6.html">6</a><a href="杭州志_page7.html">7</a><a href="杭州志_page8.html">8</a><a href="杭州志_page9.html">9</a><span>...</span><a href="杭州志_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
