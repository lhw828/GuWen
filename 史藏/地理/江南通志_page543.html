<!DOCTYPE html>
<html>
<head>
    <meta charset="UTF-8">
    <title>江南通志 - 第 543 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 543 页/共 731 页</h1>
    <div class="content">　　沈濬妻呉氏昆山人濬病死子十岁呉曰吾不能复抚儿矣敛夫毕从容自经年二十九
　　黄福安妻陈氏昆山民家女嫁未期福安病卒陈已产一子抚棺尽哀至夜经死
　　陆安妻钟氏昆山人洪武中安父以事逮京师议大辟安初婚乃谓钟曰吾不忍吾父死将代刑汝其奈何钟曰君行我有以处此安往竟死钟遂自经
　　朱佩妻王氏湖泾农家女年十四嫁佩越四年夫亡父母悯其早寡无子潜以许人王觉之乃缢死徐景仁妻于氏呉郡人初景仁未婚而以罪被刑两家父皆欲中止女不从竟成婚后数年景仁以前事戍云南氏弟曰他适可免否则死万里矣于氏曰此何难遂自经死
　　桑琼继妻程兰常熟人夫亡兰祖洪怜其年少迫改适兰擗踊呕血不食三日死
　　龚濓妻周氏昆山人年二十夫亡为夫立后不食死
　　周镒妻王氏昆山人夫亡誓以身殉所亲谕以抚孤明志已而二孤相继夭从容自缢
　　董朝宪妻朱氏呉郡人姻家徐应臣艳朱氏姿延朝宪醉之突抵朱前扼其吭朱大骂碎面刳胸应臣遁隣媪趣朝宪归朱曰吾忍以俟若吾必死若截吾体埋之自胸以上请磔以饲狗言讫引刀断一指血溅衣裙越三日应臣邀朝宪释憾朱闻益愤投水死其尸逆流应臣门怒目指髪宛有生气事闻旌庐建祠置应臣于辟
　　周称妾董氏呉郡人称殁董以防扇书氷清玉洁四字自经死
　　陈大清妻林氏长洲人大清令龙岩卒于官林赴井死
　　呉会妻姜氏呉郡人会工绘事婚数月卒岁洊饥姑讽其他适不从则谇语激之姜乃检夫丹青一缣系袵带自经
　　龚汝骥妻周氏呉郡人夫亡自经死
　　倪士义妻杨氏呉郡人义亡誓不独生为夫营圹凿鸳鸯二字于圹石或讽以改适杨面发赤自刭死
　　朱珙妻张氏常熟人年十八夫亡兄潜许龚姓诱归将要诸涂张闻计逃匿遂引针刺伤左目示无他志
　　某烈妇常熟人治辛亥岁大饥夫鬻其妻与卖饧者得钱三十七文博一饱而去妻行数十步过小桥大呼夫投水死
　　王永妻张氏常熟人少寡舅姑欲嫁之张阖户自经家人救止剪发断指自誓至八十四岁
　　曹顺妻叶氏呉县东洞庭人景泰中顺客死舅姑欲令改适不从强之夜自经檐下
　　顾烈女昆山人许字王氏未嫁夫亡叔父复许嫁徐氏强之行女以帛纒束其体不可解谓徐曰吾非汝家妇乃故王郎妻也坚拒不成礼至夕缢死呉奎妻王氏呉县东洞庭人奎逺贾姑有淫行与所私饮并欲汚氏命取酒所私入爨室戏捉其臂氏愤拔刀斫臂不殊再斫乃断垂死父母欲讼于官氏曰死则死耳岂有妇讼姑理耶寻卒
　　陆淑清长洲人许字杨绍绍贫不能娶执役逺出恶少艳其容色谋妻之集党撼其翁父两家惧祸诺焉氏闻自缢
　　韩廷珪妻孙氏呉县人廷珪贩蓆浔阳氏与二女随往值濠兵至母女共束一绳赴河死
　　王土妻陆氏昆山人土病将革语氏曰我死汝安归氏指心以誓土死氏即不食乘间阖户自经年二十有二
　　周春妻俞氏呉县人春病革与俞诀勉以守节俞虑其疑已也遽握剪刺左目血流遍体随欲刺其右姑夺剪谕曰尔欲养舅姑育子留一目可也越六日春卒守志
　　黄玑妻陆氏长洲人夫亡母逼改适氏叹曰违亲非孝再醮非节即自经死
　　陈林妻顾阿妹长洲人
　　杨孝妻张氏吴郡人
　　三贞女呉郡人
　　五贞女呉县东洞庭人
　　曹鉴女常熟人
　　洞庭少妇常熟人
　　陈某妻桑氏常熟人
　　杨烈女常熟人
　　萧烈女常熟人　以上皆遭倭乱不辱死
　　钱氏常熟人尝割臂肉救大母病倭躙其旁氏恐汚及遽投水家人挽之无何以臂疮溃卒
　　周鉴妻王氏昆山人夫亡自经嘉靖年旌
　　徐仿妻朱氏常熟人遭倭乱不辱与女招细妾杨氏婢闺秀俱投水死
　　钱皓女如洁呉人许字曹镤子禟后有废疾愿解婚钱氏从之更许乌程温氏及禟卒温氏来迎女闻阖户自经
　　杨一防妻顾氏昆山人夫被酒溺死氏痛其非命日夜号哭一夕自缢死
　　归善世妻陈氏昆山人夫亡即欲自裁母止之言儿已许夫死矣乃含尸以玉珥留一自含曰泉下以此为信卒乘间缢死
　　李某妻须氏呉县人少而美夫死市儿谋娶之氏泣曰利吾夫死而妻我犹杀吾夫也市儿纠党掠取氏奔母家母不敢留返于姑姑拒之投姊姊又拒之遂自经
　　陈恵妻须氏呉县人早寡土豪顾臣艳其姿纠党强娶自经死
　　谭文焕妻陆氏常熟人夫亡氏年二十九恸哭自刎姑夺其刀盖棺时投身入攀棺不脱盖压断二指后索刀不得以针刺喉死事闻被旌
　　张烈妇家里泾其夫死夫之弟攘其田庐逼嫁之妇遁逃兄所夫弟侦其兄出刼以如所许陆氏者为妇妇即絶食陆氏妇女日与居説之不答竟缢死
　　殷防妻叶氏呉县东洞庭人夫亡视含敛毕投缳死
　　方梦嘉妻瞿氏昆山人夫亡私谓女曰若与弟善事祖母吾死后即穿穴葬汝父旁夜经死
　　金烈女常熟人名孝细母包姙五月而夫亡遗腹生女包后欲改适女叹曰十七年氷霜一旦委地从母不若从父地下遂自经死
　　王某妻张氏常熟人早寡家贫甚屋茆为风卷往母家乞稻秸数束母以微言讽氏拊膺曰奈何以贫故谓女有他心哉归以苎线易钱市鸡酒奠讫自经棺侧
　　陆茂才妻钱氏常熟人茂才病劳瘵势不起父母潜有异议钱喻其意即谢絶不归及茂才病笃贫不能具粥糜不得已归告父母乞升斗负还而茂才已卒仰天大恸具羹饭祭毕缢死尸旁
　　朱一鸿妻张氏居常熟塘头镇一鸿逺馆恶少宗周恱其色挑之不得夜二鼓操刃排门入径持之张号泣疾呼髪被面头触瓶盎尽碎周错愕遁去张誓曰不死何以雪耻遂积薪卧其上火之肩背焦烂宛转十六日以死事闻置周于法建祠子祭宗境妻徐氏常熟人境有疾富人何文烱欲娶之诬氏父彬于县捕彬及境夫妇拷掠徐不胜寃愤自经死炎天经月颜色如生知县杨涟按律正罪郁某妻王氏常熟人年十九归郁无何郁患疯疾别寝王悉力调防数年郁徳之欲择良配以报语之故王泣曰妾事君无失徳何以至此今夕请同衾鸡鸣起自经
　　范五昌妻姚氏常熟人五昌游遨破家一日有人蓦入内室向姚曰而夫许我来也姚大呌得脱赴水死
　　浦氏女常熟人父位有强暴唐夀谋汚之不辱投河死夀伏诛
　　邱坚妻钱氏常熟人坚溺于水氏觅尸不得奋身投河渔舟急救得不死夫尸随浮出
　　赵一鳯妻尤氏昆山人夫死遗孤又殇尤曰可以从吾夫矣急为夫营葬恶少艳其色曰彼盼美而流乌能久也尤闻之取石灰淹目立枯置棺自随视夫葬毕触石裂额卧棺中而死
　　彭余璋妻郑氏昆山人年二十而夫亡殓毕泪尽不能言潜自沈死正统年旌
　　陶子舸妻方氏昆山人归子舸期年而寡欲自经或责以养姑氏诺逾九年姑殁含殓毕入室屑金和水服之不死投井隘不能下夜至舍西投河死嘉靖年旌
　　顾应元妻房氏昆山人甫婚一年应元与父早出隣舍火氏披衣疾呼姑出走惶遽时索中衣不得奋身投火死应元归视之下体成烬上体颜色如生
　　叶辉妻周氏呉县东洞庭人辉客云间病卒氏闻即自经
　　周文遂妻马氏呉县东洞庭人年二十二夫亡誓以身殉忍死养姑姑殁即自经死
　　曹宪辂妻周氏呉县东洞庭人夫亡沐尸易衣并易已衣周宻纫之自缢夫侧
　　殷氏女呉县人许字陈元儁儁亡女闻欲往吊父止之乃手刲左耳授兄持祭亡人恸絶而苏后病笃延医止之曰吾求速死可令医手着吾臂耶寻卒
　　张士栢妻陈氏呉江人夫死里豪徐洪知其少艾贿士栢兄纳为妾陈守死不可洪以配其仆求死益力父讼于县县令章某纳洪赂诬枉之使批颊笮指下于狱会推官行县例出之巡按至陈随父控告既投牒即自刎死巡按上其事旌之洪伏法令未几亦死
　　周嘉妻王氏长洲人嫁甫一月夫阵亡氏缢死沈信女呉江人里豪王四欲汚之女断指以示后复挟悍少羣簒女女窘甚掷碗伤王面得脱随死事闻王论如律
　　支缵武妻陈氏昆山人婚一月武病将死语妻父曰妻年少必嫁之既殡氏絶粒十有一日死事闻旌表建祠学宫之右
　　麫肆妇长洲临顿里人佚其姓氏其夫亡氏自经于柩侧
　　张氏二女昆山人父振徳令兴文二女与母钱并随官舍天啓初宼作入城纵火二女大呼曰吾母子得死所矣皆投火自焚
　　景运昌妻陈氏昆山人嫁未期夫亡氏求死姑止之越十有七日卒自经初运昌病氏父来视闻死顿足曰吾女死矣其见信如此
　　国朝张敬懐妻某氏常熟人与女遇兵誓死不汚俱被
　　杀
　　严灿妻顾氏呉县人夫为仇诬陷狱当死顺治辛卯巡按秦世贞按呉氏白夫寃自刎堂下寃得雪周氏女长洲人许字何纶言未嫁夫亡欲往吊不可遂自经死
　　王汉侯妻梅氏长洲人夫羸疾七年死氏拮据殡殓呼抢欲殉有夫女弟遣已子日夜防闲之后氏绐甥他出遂自经柩前
　　华氏女长洲人许字施家未嫁夫亡闻讣絶粒七日不死自缢婢救解复持刃母夺之乃令守节夫家哭泣十二载得羸疾死
　　沈圣章妻王氏夫遇贼被害氏哭骂贼怒斫死时年二十有三
　　戴氏女许字呉其机未嫁机殁矢志不二服将除投缳死
　　陆庆之妻顾氏常熟人
　　沈子猷妻金氏呉县人夫逺出与孀姑同居姑素与邻人通并欲汚氏氏大骂被击仆地而絶姑以暴病语人巡抚汤斌勘实上闻姑与所私俱弃市袁夀先妻谭氏常熟人夫亡亲戚逼令改适氏自杀以上康熙年　　旌表
　　钱了文妻徐氏常熟人嫁半载夫亡豪暴刦夺成姻氏断发毁容誓死不从鸣之官卒全其节雍正四年　　旌表
　　罗廷佐妻钱氏呉县人夫客死氏闻讣自经生员陈啓瀛妻沈氏呉江人遇宼刃其夫掠氏去两手攀竹不从骂不絶口贼怒斫死母收殓之手犹握竹不可脱母哭告曰今母殓汝非贼也乃展而殓焉
　　厐云衢妻费氏呉江人夫亡殓毕入房刎死僵立不仆颜色如生
　　以上雍正五年　　旌表
　　呉氏女长洲人冢宰呉一蜚女许字宋啓业未嫁夫亡誓不欲生念父宦母殁弟妹无依隠忍三年父归更订陆氏女吞金不死投井不得伺间裂宋聘帛自缢遗书典宋氏簪珥具后事
　　雍正六年　　旌表
　　章揆苍妻马氏常熟人早寡而美人多谋娶舅贫为利所动数欲嫁之氏辄求死而止后族人宻与卢某订婚绐氏同姑探亲舁入卢家氏觉触柱投阶折齿毁面卢因盛陈金珠簪珥诱之氏怒奋骂抵诸地百方索死卢惧祸送之还翁拒户不纳氏奔夫殡所号恸竟夜遂投河死
　　雍正十年　　旌表
　　张树勋妻赵氏呉江人夫亡服毒死
　　雍正十一年　　旌表
　　庄应龙妻张氏呉江县人守正御暴捐躯明志节烈可嘉
　　雍正十二年　　旌表
　　宋景莪妻沈氏呉江人夫亡葬毕衰麻密纫自经于床
　　钱鼎臣妻钮氏湖州乌程县人年十八归震泽钱氏夫亡誓不再适舅潜与长兴王二订婚刦氏入舡奋跃入河死
　　宋尔城妻叶氏长洲人举人实颖之母顺治初湖兵纵掠氏惧辱投井死幼子实栗泣曰母死何心独存亦赴井死
　　邹化明妻王氏长洲人避乱呉淞江宼追至谓夫曰子有亲在急循芦中可避我死此遂赴水死徐树声妻张氏长洲人夫亡懐孤儿避兵林间儿啼贼觉为剽骑所得自刎未死骑强与俱益奋骂遂攅刀毙之
　　周氏长洲人陈琦孙妇为湖宼所执奋袂投水死琦次媳张氏大呼曰姆得死所亦赴水死其女孙甫十三骂贼被杀
　　迮斌妻陈氏呉江人湖宼横戮氏翁夫父子四人俱被害氏同老仆赴贼巢收其尸贼欲加刃氏延颈曰寜杀吾而还吾四尸贼怜而与之时年二十七后苦节三十五年卒
　　沈氏女呉县人许字黄于庚未嫁夫亡誓不二志兄欲携之避兵不从闭户絶粒死
　　项氏女秀水人许字呉江周应祁周死女闻讣夜起以素丝约髪衣内外悉缟大书于几曰告父母儿为周郎死矣遂自缢因合葬焉
　　蔡懋良继妻张氏昆山人夫亡值兵乱二子皆前母所出欲偕之避兵氏曰未亡人得死为幸岂可奔走道途以自取辱投池中死次子方燧不忍舍其母留侍不去竟遇害
　　蔡方燧妻张氏燧死于兵氏先与姑沈池中氏若有神扶之三日不死家人救免守贞四十年呉铭训妻沈氏呉江人宼杀铭训氏跃出作击贼状被斫死
　　生员杨应联妻钮氏呉江人湖宼猝至氏负病姑匿芦苇中盗见露刃胁之氏哭骂盗怒斫其臂遂跃入河死
　　沈承铭妻张氏呉江人湖寇至宻纫其衣自刎死张氏女呉江人湖宼至欲汚之投于河宼挽之起适宼焚其庐奋身投火中骨肉俱烬
　　陈元芳妻陆氏呉江人兵至夫病不能避氏曰夫在义无弃去兵欲挟之行不从被杀
　　章淳妻薛氏常熟人游兵掠城舅与夫皆被杀氏仓皇投井兵挽其衣碎颅而死
</div>
    <div class="pagination">
<a href="江南通志_page542.html">上一页</a><span>...</span><a href="江南通志_page538.html">538</a><a href="江南通志_page539.html">539</a><a href="江南通志_page540.html">540</a><a href="江南通志_page541.html">541</a><a href="江南通志_page542.html">542</a><span class="current-page">543</span><a href="江南通志_page544.html">544</a><a href="江南通志_page545.html">545</a><a href="江南通志_page546.html">546</a><a href="江南通志_page547.html">547</a><a href="江南通志_page548.html">548</a><span>...</span><a href="江南通志_page544.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
