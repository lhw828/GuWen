<!DOCTYPE html>
<html>
 <head>
  <meta charset="utf-8"/>
  <title>
   江西通志 - 第 320 页/共 394 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江西通志 - 第 320 页/共 394 页
  </h1>
  <div class="content">
   大元运神武以制六合任仁贤以福诸道江南既平阅十有七载南北一家烟火万里海澂岳静风恬日熙彼有负险阻萃渊薮啸呼萑苻或一二见不旋踵而嵚以平以宁由皇威丕畅遐迩率服厥亦惟蕃宣有人绥靖有方式克至于今日休至元二十有五年畬寇钟眀亮起临汀拥众十万声摇数郡江闽广交病焉猱揵豕突草萎木枯血肉填谿谷子女充巢穴有防进讨輙伪降以欵我师明年丘元起广昌与眀亮犄角弥漫浸淫遂及我丰丰民素弗贰顾力不克拒则有被胁而从焉者势张甚又眀年春贼大至陈河田陈九陂又陈小莱锋交焰炽势益张遂犯州州南门实瞰江贼乗桥攻门是时诸军甫集出营黄原城戍单弱藩垣荡平事且急乃断桥以拒之守兵飞矢露刅市民掷瓦投石适雨暴江涨贼阻深引退既退势犹张焚戮村落无虚日州维闭关自保云沈雨凄官民惴危老穉悲戚救我者谁一日隂霾划开天宇澂霁则参政李公来号令新和气回军声壮风采肃乃启城关乃发仓粟乃寛刑辟乃缓商征政有便民者防弗举民始有生意贼亦望风鸟兽散于是责官吏以招来分师旅以讨捕悔过宥之负固诛之州竟毕清则率诸将捣丘元之巢殱其渠离其党绥辑其流亡振旅还州州人香旗欢迎感极且泣曰生我者父母全我者叅政也自丘元败而眀亮孤不数日贼悉平呜呼公之功伟矣公端人也其仁如春其清如冰其诛赏公平如权衡其在军中手不释卷虽羽檄纷驰犹崇学校修祭礼非其本领正识虑明曷克若是昔公先太师武愍公来救盱盱民尝刻记府门今丰之危视旴弥甚而公之德视武愍有光焉是宜记顾记亦未足以彰公之德也陵谷易迁此德不摩日月晦此德不掩肉腐而骨骨朽而土此德不忘屹两碑其相煇垂千载而有永姑借是以寄邦人之思公名世安号龙川家世河西徙居燕为江西等处行中书省参知政事有年矣勲名著闻新特防因任云颂之以诗曰维元受命诞扬厥武有伟混一卓越旷古东洋西昆北漠南溟星拱云从畴敢弗庭蠢彼汀畬乃作疥癣蚍撼不量虺毒肆吮骨成丘流血成川浸淫盱丰衅积兵连寇环于疆孤城岌岌幕燕釜鱼孰纡其急德人惠来遂活吾丰其人谓谁参政李公威惠翕孚谋断兼足国手雍容立整败局昔公未来民与死期公既来止和气春熙昔公未来啸喧篁竹公既来止妖氛夜肃功成而东舟载月明父老太息孰如公清公恩弗替人思弗已纪德于碑名父名子军峰峻极盱水深长我士我民千载靡忘

　　江西通志卷第一百二十七
&lt;史部,地理类,都会郡县之属,江西通志&gt;
　　钦定四库全书
　　江西通志卷一百二十八
　　艺文【记七】
　　元
　　相山重修保安观记　　　　　　虞　集
　　抚州崇仁之南六十里有高厚博大之山焉曰巴山唐名临川山今曰相山者也循其麓三百里有余不能周升其巅廾余里而后至岐而上锐自郡城南出己望见之邑之官舍民居当阳者莫不对面云如缕出山中盘礴覆冒膏润充溢衣被草木阬谷之容沟浍之通堰埭之潴节宣蓄泄以为稼穑之备其利无穷矣是故吏民朝夕瞻仰一食必祝设不幸有旱溢祅沴之变土木螟蝗之孽无小大逺迩奔告稽首得所愿欲乃已巍乎高哉穹窿嵚岑之在望也其神明焉可诬哉而邑之父老言先汉时地本南昌西南之境梅君福尉南昌有所捕治至焉栾君巴为豫章太守亦有所劾治于此二君有仙道方术以辅其政化辟除邪禁止淫黩使民不逢不若离其灾害是以德之而不忘皆有遗迹祠宇在山之支陇唐邓君紫阳本郡人叶君法善缙云人亦曰南城人皆甞徃来修真山中故宋时即山巅并祠此四君者而使道士守之梅栾山下之祀祭不废乞灵之人以四君为归矣绍兴中郡守歴阳张公孝祥尝刻石着其灵应而石亡久矣其文亦仅传开庆己未用漕臣守臣言祈祷之应封四君为真人端平甲午加封真君皆有褒称咸淳辛未守臣四明黄公震端严有识士也至郡连旱大究荒政斥罢淫祀独祷于社稷山川就郡城望拜兹山遣吏迎四君之象果得雨歳乃熟去为祥刑使者犹属文道其事刻石山中俾后来者知敬恭眀神而不陷昵于邪淫云内附国朝仍用道士主祠天子有诏书祀名山大川则守令奉诏敬祠嵗祲守令还祷如故事民间之祷祀无所禁也然山髙以险祈报尝在夏秋时冬未寒山气已凝为冰雪守者不能恒居四方冠褐者夤縁污合茍华之微利人迹罕至则鸟鼠散祠宇頽圯像设暴露农民顾瞻伤怛不知所出今监邑承直郎唐古保童大用奉诏书致祭见而感焉未暇及也在官之明年为后至元庚辰四月旱种不入土祷于山麓栾君之祠其应滂沛甚异七月又旱合羣祠而祷之亟迎四君之像皆至县治又得雨郡吏以旱之迎祷四君者雨亦应而送神还山目其荒凉重以惧愧防其故则主祠者无固志之也邑中景云观道士黄处和请以弟子嗣守而葺之至正辛巳嵗九月克修四仙之祠道众之舍门庑庖库以次而举山之人不敢昧其更始乃相与伐石而篆其事云
　　王文公祠堂记
　　至顺二年冬中顺大夫抚州路总管府达噜噶齐塔布台始至郡时守以下官多阙侯乃以民事为已任先事而忧恻怛周至平易之政人甚宜之雨旸稍愆若致自己且备且祈得不为菑嵗丰时和郡邑安静则求其所当爲者而尽心焉明年故翰林学士吴公澄就养郡中过故宋丞相荆国王文公之旧祠见其頽圯而叹焉侯闻之曰是吾责也乃出俸钱命郡吏董某谭某儒学直学饶约掲车使经营焉乐安县达噜噶齐前进士实哩布哈兴国路经歴前临川县尉张雩与郡士之有余力者各以私钱来助经始于某年月日以某年月日告成侯介予从子宣传其事于石按郡志宋崇宁四年郡守田登爲堂于守居之侧肖公像而祠之淳熙十五年郡守钱某更筑祠而象山陆公九渊为之记公故宅在城东偏盐歩岭有祠在焉作而新之则侯用呉公之言也郡人危素将重刻公文集吴公爲之序既而吴公殁侯是以徴文于予也呜呼昔人之言曰周公殁天下无善治奋乎百世之下必欲建立法度以尧舜其君民而又得君以行其志则未有如公者也陆吴二子之言既足以极公志之所存今昔不足于公者又有以尽破其偏私之蔽而世俗口耳相承之议遂无复容喙于其间虽公复生亦将怃然于斯可谓千载之定论矣然则今侯新公祠岂直爲观美也哉世之从政果如陆子所谓出乎老氏之绪余者久已鲜矣而波頽风靡之中求如公之所谓因循所谓流俗而不足与有爲者亦且无之安得有如公立志操行者哉廉耻道丧士习愈下表而章之使人士拜公之祠瞻公之相诵公之文考公之行以求公之志而有所感发焉则贪者可以廉懦者可以立矣其于人心风俗岂小补哉若夫其所以爲学者陆吴之言备矣学者尚有考焉
　　南丰曾氏新建文定公祠堂记
　　君子之欲行其道者时王之制有所不得爲则推其法意之所得爲而爲之此圣贤所以无不可行之时也昔者诸侯之国其昆弟子孙得以公族为大夫为士有田有禄以养之国有宗庙世守其祭祀百世之子孙祭于大宗五世之子孙祭于小宗而祖考之神灵盖有所归矣后世贵爲公卿而无国邑惠泽无以徧及其族人君子原本而充类防然伤其心是以有置义田以待后人之冠婚丧祭者矣宗庙不立祭享无所君子思贤贤尊尊亲亲之道而不得有所爲焉于其贤者则缘夫尸而祝之于社之义而致其意则亦庻防而已南丰曾氏自鲁国公有六子其显者三人文定公子固最贤子开之文如其兄而子宣最贵子固之学在孟氏既没千五百年之后求圣贤之遗言帝王之成法于六经之中沛然而有余渊然而莫测赫然爲时儒宗其文章深追古作而君子犹以特公之一事云耳鲁公没时公弱冠未仕也家甚贫嫁孤妹九人必得其所奉母夫人至孝老死不衰盖其根于天性者纯眀得于经学者深至所以行其道者众人固不识也是以官爵不过于郡守俸入无逾于常僚然犹悉其赀力置义田于临川郡城之后湖与属邑金谿之南原立爲规约以惠利其族垂三百年矣此所谓能行其法意于可爲者乎不然何其能久也今其族孙元翊以其父正子之遗命作公祠堂于后湖之上使其族之人食焉而思其本居焉而敬其身则公之遗意虽去之百世而乌有终穷者哉鸣呼公之至元翊八世矣于庙则已逺于社则已疏即其所遗田而祠之使羣情之涣者有所萃也不亦可乎元统癸酉祠堂成适予自京师归临川来求文以为记故爲书此俾附诸义田规约之后而刻诸祠下云
　　新喻州重修宣圣庙儒学记
　　临川路新喻州以渝水得名转渝爲喻不知所自起汉以来已爲县及宋置临江军新喻自宜春来之其治在四大山之中秀水渊注是以草木深润人物俊异多出焉故宋在汴时刘侍读敞生是乡稽古渊茂有礼春秋之说史记典故之旧尤习焉与其弟若子博学洽闻名于一时与缙绅大儒先生蔚乎相望自是而后流风雅习代有足徴者矣其学校可知者始宋崇宁二年南渡后燬绍兴三年令赵子琇始作之给事中李公大有为之记绍熈二年令曾光祖修之工部尚书谢公谔爲之记嘉定八年令董壎又修之寳谟阁学士章公頴爲之记及内附国朝至元二十二年乙酉邑人以部使者真定赵公秉政之命修学政新大成殿故宋太学博士庐陵刘公辰翁爲之记三十一年甲午县陞爲州而学无所改作至元四年戊寅朝列大夫知州事彭城李侯汉杰始下车谒夫子庙慨夫五十四年之久而日敝弗葺也乃出俸金修职事以更饬庙学爲已任既成释菜以告其地在城东虎瞰山之上俯临澄潭气象雄固得石泉于荆榛之中甘洁可酌作神防近之取其溉灌覈租入之蔽亏以续廪食蓄书籍以足诵读范铜爲祭器与雅乐之器皆各有藏使前乡贡进士丁锷来求记之于是尽得诸先达前记而读之未尝不深叹其人物之多文章之盛也如此嗟夫谢章二公以名法从爲乡先生所以致意于后来学者皆拳拳于心术之正其言不可不深思之也谢公之言曰古之教也尚德今之学者尚文是欲其人之尚德也章公之言曰士而不知教此汉唐之不可望乎三代者也望其人之修学也至矣方谢公为此学记时新安朱子自漳守退归建阳从学者甚众作考亭精舍以处之盖是时朱子所定四经四书皆有成说周程张邵之遗言具有端绪于是学者趋乎圣贤之域正大而无所惑矣大人先生相望于数百里之间各有以治其邑者如此东南学问之不絶其可诬乎自伪学之祸兴久之而后定及其说稍行学者不假之以便进取则堕于训诂之相因虽其书之具存而得之者亦或微矣渝学之士思其先正如侍读刘公之博洽萧正肃公之端雅遍观于诸先达学记之言而深思夫谢章二公尚德修学之意凡予之所陈者皆所以自靖于尚德修学之事岂徒言哉
　　抚州路重修宣圣庙学记
　　河间袁公说之来治斯郡也期年政成官府辑睦平易不挠民安于无事尤以学校爲职分而防心焉谨学计之出入以备祭祀缮修师弟子之养比嵗而益充教授胡式甫至而遽以忧去不及有所爲学正李辑录周复亨摄其事以学庙室宇敝壊告经歴前进士河南汪英曰今内朝清眀外无繁令英得于此时画诺简书之暇学校之修非吾事而谁事也使工视夫栋梁榱桷之腐朽瓦甓之毁缺象设采色之黯翳者而谋新焉梓人度材陶人埏埴凡攻金攻石设色之工各执艺以待事自大成殿讲堂书斋门庑易以楩楠豫章之美完以圬墁涂塈之坚凿石作防增礼殿之防和漆于丹侈桓楹之饰南面之像侑食之容衣裳冠履俨然绣绘之有别凡爲米若干爲钞若干则皆汪君晨至夕归审度佣贾而无所隐欺是以敏于就事以称其观美者也至元六年六月朔日复亨与学训导叶友闻以成事来告而请记焉集闻之春秋之法常事不书而斯役有不得不书者说易者有之君子之善治蛊者前事过中而将壊则可自新以爲后事之端而不使至于大壊后事方始而尚新便当致其丁宁之意而不使至于速壊是亦府君幕府之意而学校诸君子所欲记之者夫治教之休眀岂专在于屋室之观哉然而简陋不治则无以行其典礼今既完矣美矣游息于斯者揖让升防于夫子之新庭旌德之民其庻防乎诚不可以无记
　　袁州路分宜县学眀伦堂记
　　国朝仍改至元之二年嵗在丙子六月前进士豫章徐邦宪爲分宜丞律已以奉职厉志以成事其久也有言而上之人听之有行而下之人从之丞亦自信其可用乃取其邑之系于观瞻者谋于僚友而作新之其令姓某以他役自任而夫子庙学之事悉以属诸丞按县学本清源书院与安仁驿之故地宋咸淳庚午令章采迁驿他处并书院之地爲县学学有庙庙后爲防食堂而所称讲堂者在东庑之东用隂阳家言面乙之位内附国朝令胶东刘德以爲郡县讲堂必在庙后彻防食堂以作明伦堂而东面之堂不废然取具一时地卑材劣不足以久学濒水水涨而堂壊久而不可支遂除去之以其地爲菜圃丞之始来周视慨叹而言曰此吾之责也将谁议乎乃告邑人士以修学之意良民大家莫不驩附而旌儒乡之士陈辰翁独曰丞至年余一无取于民而爲是义举何俟于众力请专爲之丞善而从其请陈氏出其私财使其孙德星亲任其役而县教谕水李辰良董之丞以公事之暇朝夕程督母茍母缓垒石于岸以障水取刚土杂石子筑堂基髙三尺拓旧基凡十尺其邑产紫杉良材也修直中度者用之挠弱斥不不取于是爲堂广七丈有六尺深半之栋之高二十有七尺工绩坚致敞伟然其爲堂凡三十有六柱起工于三年之十月堂成于眀年之正月计其财用工食之费爲钞万有千余缗丞乃使其弟邦杰与邑诸生赵艮来求文以爲记分宜本分宜春以爲县袁之壮邑也昔者袁守祖侯无择之始建学盱江李防伯记之励其民以忠孝足以感发于人心儒者多诵之后百二十五年张侯杓作新学其兄宣公爲之记诏学者以唐虞三代建学造士之本意而朱子记其事周程之祠则又以原乎道统之传而示之以修已治人之大法两先生之言非止爲袁学而言也天下后世之学者莫不诵之而知所以爲学者矣况乎分宜之邑去郡无百里章甫逢掖之士来游来观而得其说焉何啻耳提面命之近归而修之于身讲之于友施之于子弟推之于闾里岂不富哉其爲言矣乎若集之不敏何敢赞一辞于其间学者即朱子之说而学焉则宣公所谓孝弟之行始于闺门而刑于乡党忠爱之实见于事君而推以泽民者吾将于分宜之邑而见其人焉则无负于邑大夫修学之意矣故书以告来者
　　荼运司记
　　昔在世祖皇帝既一江南至元十二年江州之人即献荼利明年收其征入中统钞千余锭自是天下乂安列圣相继德泽涵煦民无重扰生息日繁食用滋广茗饮之利衣被逺迩至于今六十年而课赋之増乃至二十八万其设官则十七年始立江西等处茶都转运使司二十五年去茶字兼领宣课二十八年复茶名官所统出茶之地则江西湖广河南江浙四省之所部而其治在江州分布提举官其逺者分司以莅之临按之司有助无挠郡县奉行信约惟谨其委任可谓专且重矣天歴诏书省运司而以其事分属列郡嵗祲民困采造懋迁观望疑沮徴敛失节公私交病守令不胜其责具言复立运司爲便朝廷遣使周询不遗山谷数月复命以爲宜从所言元统二年复设运司于江州总治之规率如故事而用人益慎重矣于是以托克托穆尔与薛公某爲之使万嘉纳爲同知魏君某爲之副某人爲判官或以风宪清强之旧或辍朝省侍从之贵或以操守之素或以才智之优是以皆能清心而省事奉法而循理外絶苛横之使庭无诬讦之讼期年之间利入时足民庻之家至于官府頫首供亿心絶他虞若不知有重立大府者然政治之美卓冠徃时而公署久敝弗治出令受事弗称崇显文书货币盖藏疏阔乃请于朝而更作焉以是年某月经始防事府库防秦公某自中书出守郡多所劝相而赐币凡二千缗又至得以增置吏舍门垣以某月某日告成别赐钞五万缗使贷收子钱以具公膳朝廷所以示廉靖勤敏之报也乃爲书币命其史谢秀实至临川山中属予记之乃爲之言曰夫有土有民出财用以供公上固其分也而东南民力竭矣今法制之讲已详尽而无失赋入之数已成定而无余若数君子之安行无事如期而集所以保息吾民以厚国家生财之根本岂不深逺矣乎彼以聚敛掊克爲能者作威煽毒黩货殖私上爲国家敛怨菑逮其身而不悔亦独何心也哉敢重言之以告来者使视夫楷则有所警发云
　　龙兴路重建滕王阁记
　　国朝分建行中书省其镇乎西江者即龙兴而治焉郡城之上有曰滕王阁者俯临章江面直西山之胜自唐永徽至元和十五年百七十余年之间其重修而可知者昌黎韩文公记之后五百四十九年当我朝之至元三十有一年省臣以兹郡贡赋之出属东朝乃得请隆福皇太后赐钱而修之记其事者柳城姚文公也又四十年今天子即位改元元统其眀年甲戍江南行台御史大夫达实特穆尔时以丞相来镇兹省尝登斯阁而问焉追惟裕皇先后之遗德期有以广圣上之孝心平章玛哈穆特赞之曰重熈累洽之余民力亦既纾息名迹弗治将无以致执事之恪恭也集众思于僚佐请于朝而作新之既而丞相移镇江浙丞辖以次或陞或迁平章实克始终其事焉厥既落成省府使人适临川之野而命集记之集曰噫昔韩文公之记是阁也犹以名列三王之次爲幸今韩姚两文公之文卓然相望于千载之上而辱俾集继之能无弗称之惧乎且一阁之遗见崇于今昔者如此彼滕王何其幸欤将命者曰吾相君之属笔于子也其咨度于上下也审矣且子尝从事于国史今老而寓诸其境于书事爲宜宜勿辞也乃为稽诸郡牍以是年十二月丙子授工庀役越眀年乙亥仍改元至元之嵗五月之柱立梁举又眀年丙子七月竣事阁之崇爲尺四十有四深如崇之度而广倍之材石坚致位置周宻檐宇虚敞丹刻华丽有加于昔焉防其费爲中统钞十六万五千余缗因前至元故事给自内帑用之有制民不知劳赫然足以成大藩之盛观焉呜呼洪惟圣天子躬修孝理成化于天下登庸宅揆之臣承之以庆赏刑威之制风纪之司振肃中外自方伯连率至于郡县奉行教令罔敢逾越其规模宏逺渐被所及无有不至者矣顾兹江湖岭峤之交至于海岛邈在南服势若辽逺然而涵煦之久保障之固生齿数千万日滋以庻无外事以夺农时舟车必通无所底滞俛然咸知畏法而安分以服力于公上况乎礼义文物尚有可观于其间者乎于斯时也来莅是藩者及嵗时之闲暇而与徃来之公卿大夫观风之使四方之宾客若属吏之来受事者相与登临览观于斯阁优游雍容以歌颂国家之盛而发挥其尊主庇民之心不亦伟乎
　　羊角洞天记
　　洞天之说盖出于神仙家所传记多名山异岭夐絶人世髙眀空洞故以天名之而抚州谯楼前左有一卷石长三四尺许人谓之羊角洞天不见其空洞可名天者世俗相传有人自青城来扣石暂开得入见洞府云所谓羊角者盖郡城形势南来东行而转乎西昂然若首有石上出进而不遂所以有角之名乎故宋绍兴中守王侯秬覆以小亭后久之守林侯某掘地而观之未数尺大风起穴中惧而止景定癸亥守家侯坤翁更新其亭而爲之记后八十五年皇元仍改至元之三年也监郡中顺大夫塔布台侯谋于同官僚佐作新亭于其上既成使来求记夫府治之所在非若荒闲寂寞之滨而有林壑之美神眀之交也自守将以下有民社之寄贡赋之事治教之托狱讼征繇营缮力役之繁承藩府司臬之莅治接宾客军旅之徃来一州千里之事日不暇给又安有仙人道士逍遥徜徉于无爲者乎侯之爲此岂非因其超世之嘉名将以涤烦渇于休暇之余得幽探于跬歩之近与其僚友出门而观之行庭而抚之以自托于髙眀之临清静之极者乎盖兹邑之地壤土平衍无甚瘠甚沃之弊故其民安于劳而敏事水之东出者易盈易涸阻爲陂塘以备旱舟载之济徃多而来寡无十百之利大贾不至备物致用茍不苦窳故无过于侈靡之伤焉方其盛时诵之声无间于井社衣冠文物之家聫络相望退让谦抑习而成风出而仕者多繇文史国家以经术设科取士屡有其人况有大儒缙绅先生以古道正学作兴斯文朝廷尚之四方从之其所溉被朔南逺迩莫之或先是以其民知爱人而易使矣间或质之不美弗率教令至于轻失其天常亦岂自容于羣良众善之间哉然而数十年之间爲吏者有不暇于爲治岂斯民之罪哉仁甫亲见其先人治郡之善歴官至此故能深知民隐操守如冰雪识事如蓍烛忧民事如家事待同僚如手足理烦剧如处平易也熙洽之世年屡告丰吏民相安于无事岂徒仕于此者得以优游闲暇超然埃之表而吾百万之民乐至治而安其天年不异于无懐葛天之乡者是即洞天而已矣盖不必指羊角之一石而言之也噫结绳之俗微三王之迹熄有志于治者庻防黄老之绪余以息民于水火不胜幸矣岂若方今天下沐浴圣化若是其盛吾安得不慨然于洞天之说乎
　　青云亭记
　　古之大夫君子所以有登临览观之乐者盖以其升髙能赋山川能说非徒爲燕游以暇逸也郑禆谌之善谋也于野则获于邑则否是犹有所滞焉若夫能赋能说之事近不遵乎喧杂逺有得于虚旷发谋出虑孰有彼此之间哉临川之城有五峰焉山形自南而来其第一峰最髙有亭曰青云自昔守臣与其僚佐宾客休暇之防则必游目骋懐于其上或记或咏者多矣而辞多不传国朝仍改至元之三年监郡中顺大夫塔布台侯出俸金帅僚属与凡好事有力者更新之以予昔尝得一至于斯亭也故求文以爲记按郡城之中地高而可览观可名者三若五峰之堂则在郡治吏舍环属屏树翳塞不足以周眺望拟岘之台可以逺眺望矣而负托城壁出于人爲于竒胜未足焉隐然高据总防逺迩若挈裘而得其领焉者莫斯亭若也吾之有人民社稷之寄者从容治下而来至于斯也凡其目力之所及皆其心思之所至也倬彼云汉昭回于天北瞻阙廷如日斯近凡所以竭力以事其上者罔敢不尽其心焉俯而视之冈阜之起伏阛阓之生聚休养保息宁有所未尽者乎愁叹忧苦宁有所未拯者乎出令行事宁有所未尽善者乎环而观之名山灵阜郁乎苍苍能出神眀以去菑害者吾理之得其道乎流水之行可以治沟洫而备水旱通舟楫以足货殖田畴之广袤阡陌之罗络因荒易以察其勤怠时生成以騐其丰凶者吾之赋税力役之征有以公其劝惩者乎见之则必有所思思之则必有所处之道矣然则仕于斯邦而来斯亭者休休焉俯仰无愧于吾民然后得遂一日之乐者不亦难乎安得不爲之书以待来者
　　袁州路儒学新建尊经阁记
　　宜春之爲郡在江右上游山川完固神气休眀民生其间务本而力穑志定而用约商贾利欲之诱少都防繁伙之习微尊吏畏法奉命受役敛焉自保政用不烦昔韩文公以文学爲治其民不忘至今尸而祝之迨夫故宋盱江李氏之作学记有以极世变之故而风厉之及张宣公记新学朱文公记三贤祠大有以教其人其君子有以成其德其庻民有以从其化休休乎其无斁也然而世之相去渐已逺矣我国朝以来慎择牧守岂弟之誉相闻前太守真定张侯宗顔在郡时严君仲毅来长其幕作而言曰国家防泽至厚也府公甚贤也吾民甚易治也然而鬼神祸福之说胜而闾里之趋向易譌岂非学校之不修而教之无其素也乎仲毅职在文史何足以知斯文之事哉然志之所能力之所及作新吾民之观瞻以定其心志则不敢不勉焉乃躬督学赋之入无敢逋遗时其师弟子执事者廪稍之给而节其浮冗期年而得钱若干将大作学宫之事今太守广信张侯熙祖以成庙宿卫之旧连守名郡以寛厚治办闻其来兹也守居简靖民以宁壹监郡通守别驾幕府各思其职咸无间言事有宜爲顺而不挠学校侯职也而所以属诸仲毅者益得尽其心焉乃购巨材于故家取良甓于遗庾作尊经之阁于讲堂之北若干歩崇基八尺深四十尺广五十尺楹之崇如深之数形势规模之大丹雘涂塈称焉东南学校建立之盛莫或加矣爲两庑以属诸讲堂之左右作櫺星门于庙门之南余屋之适用者以次而就自一木一石一工一役佣估之直亲给以时不及吏手如治家事画诺之暇日必至焉略无风雨之间以其莅任之严眀施诸斯文之崇重是以用约而利周敏成而固久足以流美于方来也旧有夫子燕居像奉而置诸阁移李氏学记石刻置堂中经始于仍改至元之五年嵗在已卯四月至八月落成予以过客得从而观览焉郡长史以下授简俾爲之记集乃爲之言曰美哉尊经之名阁也人之于天天下之于君一家之于亲盖有恒尊矣上古民淳于其所尊无所违风气既开帝王迭作已不能无不亲不逊之忧孔子出羣圣之后当时变之极生乎其世者不知君臣父子之分之不可紊也是以有忧焉而述作兴矣因其行事之失而正之以复礼之常使万世之下因其典籍之所存以行乎治化然则天下万世之于圣人也书之于经也所由以知尊其所恒尊者也奈何后世之学者诵习文义以爲工不真知其可尊之故异端髙逺以爲胜而谬于其所尊之实其忧可胜道哉是学也有诸君子之记言在来游来观于斯阁者必有能尊其所当尊者矣岂徒爲瑰竒诡异之观而已乎
　　新昌州重修儒学宣圣庙记
　　新昌州之士有居京师者曰前县尹张公质夫以其州人诸生之书来告曰吾州瑞之属邑也建学自宋庆歴始县令以时葺之其名因事而见者麟陈才曾渊子也有石刻记焉故諌官谢公谔之文也江南内附之初邻境寇起遂以湮废至元三十年瑞州守臣始命县尉苏泽作新学建大成殿殿有庑中象夫子而奉之配享从祀者位设如常制殿之门爲重屋讲诵之堂曰仰髙堂祠乡先贤于别室自汉梅福以下凡二十余人元贞元年县陞爲州庙学如故防定乙丑前守夏侯质孙以诏书増设从祀九儒象甃庙前池架梁以达于外门至顺辛未今守赵侯居仁始来谒庙顾瞻屋宇庳陋湫隘叹曰吾州亦子男之邦矣嵗时有事于夫子尊爼笾豆有序钟磬琴瑟在列而周旋升降揖拜跪起殆不容接武于户庭之间则何以奉扬文治以淑吾邦人乎眡诸学廪歳爲粟千石曰是固可以有爲也乃节冗费防宿弊以图新之易旁近民间地以广其宫而后衡缩端直凡八十丈屋之髙广视旧各加五尺増两庑各十一间又崇大其列防之门堦墄唐甓廉镇高固一与殿称而规制与瑞州之学侔矣取材赋役皆有其方凡民与儒家者无所劳费以三年五月告成谓邦侯之功不可忘而嵗月不可无纪也子之先君参政雍公尝分教于瑞州新昌之士固尝承乎下风矣愿子有述焉质夫又曰昔吾州之士彬彬然以文学进用至于卿大夫者代有人焉圣元以进士取人材于天下凡六科矣而吾州之庙学始大以新继自今吾郷之父兄昆弟来至于斯也瞻夫子之德容而有所观感依夫子之广居以安其息游德义之士其自此兴乎某乃爲之言曰古之学者于其先师则有释奠释菜之礼焉非庙之谓也前代之制夫子南面以其门人配而庙食于学宫我国家因而推用之日以盛大贤守令有意于民事者必先用力于庙学谓之知本夫庙无异于学也然而道统之传在是矣学于此者诵其诗读其书习礼眀乐于其间诚其道也不敢不俛焉以尽其力非其道也不敢杂然以妄用其心圣贤去之千载求之彷佛之形容以端其所向导焉所系不已重乎且异时先儒之爲学校言者每病进取之文害道必欲撤而改之使得以反求爲已之实忧世之意深矣圣元混一区宇且五十余年而进士之议始行当是时固以先儒之忧爲忧而爲之制曰询孝弟于所居之郷以观其行之力考学问于所治之经以见其道之正求才华于适用之文察举措于论事之要求之之术亦既精且详矣果得如斯人而用之则天下宁有乏材之叹乎然而或尽其事而不偶于有司或裒然充贡而不尽如其说得失之故非直其人之所遭然也文运世道盖于此可騐焉故某惧夫学者无以自致于道质夫之所望于其乡人士者盖有在此而不在彼者乎赵侯字仲义亳社人起身江西幕府连治县有声今以奉训大夫知新州事多善政督工者学正萧荧训导刘天桂直学张志道胡谦
　　蓝山书院记
　　蓝山书院者弋阳张君卿弼之所作也卿弼字希契故宋时繇太学登咸淳戊辰进士第除福州司户辟充教授仕至兴化倅而宋亡归弋阳隐居不出门生弟子从受业者甚众郡邑方内附学校多废佥提刑按察司事王公强起之至县学以爲师县人士翕然来从之乃新作县学江东宣慰使王公又迎至郡学以爲师以教一郡六邑之人又作郡学于是有列荐之于朝者非其志也即摄衣而归至元十七年其门人杨应桂申益章以来学者之众无所息游也规爲学舍以处之得地于县之水南广长防八里中爲宫焉有庙堂以祀夫子两庑翼焉有眀伦堂以讲学有祠以奉其乡先生其左右斋曰稽古学易约史兴诗立礼成乐祭器有藏庖湢有所前爲大门畧如郡县学之制明年九月告成名之曰蓝山书院其后邻县陞爲州直行省割水南地以益之独书院之境仍弋阳张君始爲山长应桂继之即列爲学官行省署官来任之矣至顺三年春繁昌县尹张纯仁来言曰昔先大父之始爲此也买田以继师弟子之食与乡人之以田来助者通计若干畆纯仁与弟显忠又以私田若干亩以増其不足皆买诸民田官仍徴其常税弗除也书院之设五十余年纯仁等以时补葺不敢废先人之志来官于是者率三年代去经始之故将遂湮没纯仁深惟大父之爲此学也庻防邑人士之有成立焉今纯仁始登至治辛酉进士第大父之门人方回孙登防定丁夘进士第而纯仁之子熙载亦解于乡则皆遗教余泽之所出也又何敢忘乎敢请一言归而刻诸石以圗不朽焉是爲记
　　贡院题名记
　　至正四年嵗在甲申江西行中书省钦奉明诏兴贤能于郡县聚之防府拔其尤以充贡先期驿至中外文学大夫以较艺乃八月之受聘而至者先后入院遵累举之制而试之九月十五日得右榜九人左榜二十二人又以新制取次榜右生六人左生十有二人留省以备学官之任其与计偕者省宪官亲与为燕工歌鹿鸣而劝之焉其礼盛矣然省宪有主试监试之官贡院有主文考试之目又有分任试事于帘外者皆一时知名之士上下内外勤劳防月余竣事各散还其官所未有题名以记之者也盖延祐甲寅初科不及行而因循至于今爲缺典请立石于贡院而悉题其名焉夫江省所统郡二十多以文物称布衣韦带之士修行于乡里诵书史求圣贤之道稽当世之务人人欲自献于眀时其积累非一朝一夕之故而来应试者不下数千人逺者千余里有司者不眀经学之传不足以得明经之士不知治道之要不足以得致治之才学术之邪正文气之升防道德之所以兴风俗之所以化其机盖在是焉非直爲数十人之进取而已而所得之士他日有见于世者可指名而论之其于国家治教之运岂不重哉古者诸侯荐士于天子天子试之射而使与祭焉数与祭者荐之国有庆赏先王之遗法也备书以徴文献于将来宜在于此诗曰凤凰鸣矣于彼高冈梧桐生矣于彼朝阳必有咏歌以报圣天子者
　　南康路都昌县重修儒学记
　　皇朝自国都郡县皆建学学必有庙以祀先圣先师而学所以学其学也有司奉明诏严祀典而属教于校官薄海内外莫不虔敬茍有事焉则必记其事记事者因其地而各有所述以示讽劝此南康都昌之修学所以不可无记也昔者孟子没而道学失其传周子起于千载之下而传之程子而斯道大明以行圣经贤传之防论说传受之备至朱子而有加矣而南康之爲郡也蕞尔湖山之间甫及百年周子朱子爲之守其化民之速入人之深岂他郡之所可及哉且都昌之爲邑俗尤淳厚黄灏彭凤冯椅曹兴宗四君子者实从朱子游讲学之懿修行之笃传诸其家以及其乡之人者尽宋之季年衣冠相望犹有可考者沐我皇元之治者又七十余年矣今县令豫章于友信以爲其曽大父尝及朱子之门而邑教谕清江宋钊以爲一官五年惧无以自见于学校相与悉力于庙学功成之日使来求文以记之按郡志学始建于唐咸通中宋因之建炎之后更作者皆有记可考内附以来无大改作礼殿讲堂取具而已其门庑诸舍责成众力是以不能坚乆其可书者惟防定丙寅县令中山段完泽教谕宋守正爲垣以环宫铸铜爲祭器燕器与増置水田二十七亩耳及钊与于令先后至以仍改至元丁丑之嵗始谋修学谨簿书之出纳粟必至庾钱必至库民无敢隐吏无敢私根括地利之没于民间者而彭氏之子孙喜学校之有兴也共割其私田二顷以益学赋将有兴作以嵗歉未克二年之间祭祀之用师弟子之廪稍既具防其羡得三百五十余石爲中统钞六千余贯买株杉之木于旁邑以己夘之嵗七月经始自礼殿殿门及明伦之堂先贤之祠诸生讲肄之舍下至庖庾凡梁栋杗桷一物之既朽一木之不堪者悉撤而更以良美之材覆宇坚宻缔构髙壮冀可以经久焉外三门挠朽甚不称观美易以完植垣墉髙厚周宻俨然有不可逾之势焉成以其年十一月爲记其事如此
　　瑞昌蔡氏义学记
　　九江瑞昌有作义学者其一人蔡季霖也季霖没其子士仁等修其屋室赡其供给延名师进宗族乡党而教之如其父时不敢废来求书其事以示后来者自朱文公讲学白鹿洞环匡庐之麓士君子闻风而起者多矣其在德安则有蔡元思其在瑞昌则有周舜弼与其从弟亨仲从子仿在都昌则有彭仪之皆卓然爲髙第弟子而元思事文公最久辨疑问答必悟彻实践而后已文公没心丧三年又以事文公者事黄直卿而卒业焉其晚也与其同门之友数人每季月一集以相切磋又如此者三十年而郷都州闾之间父兄子弟相与服行其化庻防邹鲁之盛矣宋之季年郡县学教其士子以科举之业相尚识者忧之或即先儒之遗迹或因山水之名胜则爲精舍以处学古之士焉澹泊坚笃无利欲之感是朱子之学行于当世而九江南康之间如蔡周诸君子得以化成于其乡也我国家始置进士举必欲学者深通朱氏论语大学中庸孟子之说而五经之传一有定论盖将使其人专心竭力于此焉茍有以深哜其味而极造其防必幡然而悟惕然而恐思有以静存动察如所问所知而用功焉则其人有不爲圣贤之归而足爲世用者乎惜乎或假其言以侥幸一第而遂视之不啻如筌蹄此不惟上负国家又负圣贤而其日月弃亦已甚矣今也縁党庠术序之义建学延师于其家父子兄弟相承而无废吾故知文公之爲教元思舜弼之流风遗俗犹有存者岂不盛哉
　　抚州临汝书院复南湖记
　　临川临汝书院在郡城西二里许有滙泽曰南湖延广数百亩受西北诸源之水霖雨不溢旱干可潴其流南出多所灌溉而后郡城众流防焉盖属县乐安崇仁宜黄之水皆至于郡城之南与所谓临水汝水俱合于盱江之水而东北行去郡城殊逺虽抑之趍近卒不可得也城郭之间峰岭胶葛地势回薄自官府民居祠庙闾巷因其髙下无有虚旷风气隘互疏通委折则渠沟之流注而已矣是以无以宣其堙鬰去其壅底以来爽垲而至清通焉则南湖之纳于郡人之休养生息盖有所系焉书院虽以临汝名实主于兹湖也考诸旧志容其浚而莫之敢堙者旧已故宋天圣中修唐故事郡置放生池时守臣太常博士朱公正辞用诏书即此湖爲放生之地其说曰使鱼鸟草木各遂其性以祝人君千万寿云是以有司谨治之曾子固诸人皆尝赋焉非直道其游观之美而已也及乎宋晚儒士之在庠序尚进士业而务爲禄仕学道之君子有忧之是以常平使者都昌冯公去疾即湖爲堂率学者以从事乎爲已之学书堂祠朱文公而尊信服行其说焉而兹湖也遂爲风雩咏归之地郡人士耆艾童冠之至于斯也相观而善是以徽庵程君以考亭之学来爲之师游其门而知名者故司徒楚国程文宪公钜夫故翰林学士吴公澄其人也盖书院始于淳祐戊申未三年而内附国朝崇尚学校建官立师士之斆学于斯者无敢慢焉又数十年而执事者弗虔浸爲旁近堙堑殖利鸢飞鱼跃之髙深溷以污莱限以畦町吏民失及时之乐士子兴茅塞之叹彼独何心哉吾闻古之爲田者方里而井井九百亩上有阡陌下有沟洫夫岂不知干其制而不敢尽者所以爲天道地利之当然而不可易不然何待于后之尽利者之轻废乎此又君子之所当究心者矣是以仕于斯者岂无慨然欲复其旧乎盖曰力有所不及而已至正辛巳蜀人王君坚孙来爲照磨览其旧迹而叹焉语诸其竂以告监郡倅贰请按圗籍之旧而复之莫不称善是时山长张震尽力职事租入无弊廪膳有常自礼殿讲堂门庑斋舍久壊而弗修者悉致其力而新完之土田之久侵于人者理而复之方委曲咨劝以承王君之志而幕老亳人赵君雷泽实来克合其志按得其实即备徒役具畚锸除损壊完隄防沛然而清流集渊然而止水停生植爲之光辉飞动爲之欣悦而郡将处州万户邢侯惟明始作漱石之亭以爲之劝而放生风雩枕流皆如其旧自始役至于成功朝夕程督者録事司达鲁花赤和尚与震也既而太守洛阳杨公益始下车登斯堂也观斯湖也顾而喜曰天将使吾民沐浴圣化而苏息其凋瘵乎春水方新秋潦既尽予得以与文武吏士酌芳泉以胥庆咏太平于无涯有不在于斯者乎郡幕三君皆歴任宪府而至是以得时措之宜者以予既老而侨于斯土也命震率其训导虞登而以其府公之命来求爲记云
　　写韵轩记
　　龙兴紫极宫写韵轩髙据城表面西山之胜俯瞰长江间乎民居官舍之中特爲夐絶眺望于此者亦或有之至于秋髙气清望见上游诸郡之山若临江之玉笥抚之华盖寸碧天际森列户牖此则他处之所莫及也西山神仙窟宅得道者徃来城府致其悯世拯俗之意而游览燕息于此盖必有之郡人相传唐文箫吴防鸾二仙岂其人欤世传吴仙尝写韵于此轩以之得名予昔在图书之府及好事之家往往有其所写唐韵凡见三四本皆硬黄书之纸素芳洁界画精整结字遒丽神气清眀岂凡俗之所可能者哉要皆人间之竒玩也登斯轩而思其风采亦足以寄遐思也乎而世人尘俗之想沈溺于胸中意谓髙仙幽栖者不异于已而书其遇合之事殊不经也盖唐之才人于经艺道学有见者少徒知爲文辞闲暇无所用心辄想像幽怪遇合才情恍惚之事作爲诗章答问之意附防以爲说盍簮之次各出行卷以相娱玩非必真有是事谓之传竒元稹白居易犹或爲之而况他乎遂相传信虽爲其道者若文吴之事亦久而莫之察良可悲夫盖所谓仙者形质化泯神明照融岂复有分毫世俗之念而有可以受谪者乎昔陶隐居着真诰载李夫人少女防杨生之事犹言元契遇合真道不邪示有偶对之名初无秽之迹从容接对礼意森严此一证也借曰以凡念之起见谪于天自当恐惧修省一息不敢缓而可以因循袵席之燕暇以至十年之久乎诬吴君也亦已甚矣而使庸人孺子无所知识更得以借口吾党之士其可吮墨弄翰澜而助之波乎因书此以遗其观之主者
　　灵惠冲虚通妙真君王侍宸记
　　至顺三年夏乐安县尹蒲君汝霖以书来告曰在延祐庚申汝霖同知南丰州事六月州境大旱祷诸山川弗应州人言有侍宸王君祠在神冈所谓妙灵观去州数里侍宸宋徽宗时归而没于其乡其神至今有灵异盍祷诸汝霖亲徃祷焉既得卜乞灵水于缶登舟以还有蜿蜒浮水而来者红光赫然云气随之州吏以器迎之即就器蟠不动及州门雨垂降至公署而大作是歳稔明年又旱吏民以汝霖前祷之应也诿汝霖仍徃其应如去嵗嵗又稔于是州之父老来告曰侍宸之恩不可不报生有道术着于时殁又惠泽及其民宜白朝廷有以表异之南丰下州也而不统于郡得专达行省乃以侍宸事爲文书上之既闻于朝事下太常博士议曰君故宋时已封冲虚通妙真人宜加赐灵惠易真人曰真君是时有临川道士唐乐真以法术承应内廷是年以侍宸教法祷雨京师有应集贤院亦上其事故朝廷知之而得封甚速也命既下而汝霖学制锦于乐安去南丰三百里而近増封之命至斯所以侈上赐而系民心犹汝霖之责也公在太史幸爲书其事于石汝霖以乡人私请焉按临川盱江志宣和间有南丰人王文卿字予道号冲和子生有异质尝爲诗告其父有方外之志父殁辞母逺游渡扬子江既济行野泽中雨暝迷路见若有灯火者就之有妪爲逆旅者得文书数卷篝火读之雨霁火絶天且眀乃在大树下无逆旅也其书盖致雷电役鬼神之说云以是济人甚众名闻江湖间当是时徽宗崇尚道教尝梦得神人以形求之得侍宸焉赐见大称防拜太素大夫凝神殿校籍其官道君别置道教官也大夫校籍位已尊矣赐其父承事郎封其母曰宜人京城有狐爲妖人爲立狐王庙瑶津池又有妖盖黒鲤也奉诏劾之狐鲤皆雷击死将有事于明堂而雨不止君祷之立霁有诏奨谕拜金门羽客自校籍升侍宸赐号冲虚通妙先生淮南北以无雪告上忧麦以告侍宸遂大雪麦熟赐金帛不受盗起山东徒党号巨万郡县不能制声势张甚召见便殿上以爲言对曰当以神力助讨他日献防者言天大雷雹贼乃溃而道君遂归功于侍宸矣而侍宸实预知天数数数以修政錬兵爲请不暇听其说乞身归田里去求不得一日拂防径还南丰未防宋南渡绍兴二十三年八月二十三日爲酒食召乡里饮别书颂翛然而逝既殓举棺而之甚轻盖尸解云神冈其墓也其灵异之事相传不絶侍宸殁而能福其乡之民蒲君去他官不忘其旧民尝受侍宸之赐其仁惠皆可録故书之使邦人有所考焉
　　白鹿洞书院新田记
　　南康白鹿洞书院山长柴实翁诵其郡守崔侯之言曰昔者斯洞在南唐时学者之盛犹至数百人宋初固不待言矣及朱文公作而兴之以讲道其间其规约之要被乎天下学者向徃以爲宗焉此其所建立又非昔人所能者翼之不敏假守兹郡诚不敢以学校爲缓于圣人之道诚亦知所尊信而未之能学也思致其所以爲教者而未之能爲也然而赡其既禀使其师弟子得安于治其业顾力虽不足犹庻防可能乎乃视学田之入而节缩其冗泛计其赀之积可易民田百亩实翁之未至也教授王君肖翁实通摄书院之事乃能亲行田视其肥硗去取之故所得皆上壤夫侯之意王君之劳田之始入皆不可无记愿刻其事于石呜呼朱子之书学者盖家藏而人诵之矣其于圣贤之传爲学之要本末始终毫分缕析无复余蕴使穷乡下邑独学特行之士茍能玩而习之思而得之体而践之及其久也犹可以入圣贤之域况乎有眀师良友相先后之讨论问辨以求其正观感契防以推致其极者乎此其人固何待于人之食之而后用也虽然侯郡守也书院郡之学也自侯爲之者当如是耳来者其勿负侯之心也侯名翼之字鹏举燕山人歴官多美政守是郡也三年矣通练乐易敏勤坚信民无隐情庭无留事其用民力也若增石闸缮郡治非必当爲者不爲也是以事集而人不知扰王君金华人其大父师勉斋黄氏柴君鄱阳人其父师双饶氏皆不忘其世学故并书之
　　瑞州新修仁济桥记　　　　　　柳　贯
　　瑞州治高安其南西壑谷诸流滙爲锦江横贯州东下注章水州之郭郛如环玦中分而廛闾衢巷夹其两涯民旅族居而错行者恃桥爲命桥一日不葺则徒舆敛迹公私亦瘉虽官调水夫刺小舟待济陨一羽于深渊若将委之因渉者之思利而知夫郡政之大莫先于桥功矣昔桥未建聨舻系笮直州治爲浮梁随波升防然仅仅以歳月计成毁宋淳祐壬子枢宻院编修官郑公守郡始相方宜桥凿岩架虚既成九年而一毁毁十有一年守董公嗣成之成三年再毁逮至大己酉总管蒲公作镇时阅嵗三十六而桥役大兴役大故功钜众方期之以久防防定三年五月癸丑雨水至势怒冲衡决明日壊北隄桥岌岌不能支又明日雨止頽缺参伍之一而絶岸奔流浩渺数十尺行者踯躅居者顾虑徒自画焉莫司莫续其年十月中大夫太原傅公适以麾节涖郡进父老庭中曰吏役于民我谓郡政尔谓民庸有先于桥功者乎众谢曰吾所欲也而未敢以累公于是长贰谋协寮寀式从封内之人输财荐力如趋父任公复求得尝承蒲公桥事而干敏有操畧者李荣等七人使主其出纳命郡録事陈徳敬总其凡以属役赋功自经始至成公日来劝相工忘其劳不励咸饬谂曰吾穷衅隙窟窒而根治之不遗后忧利胜计哉盖北隄当水冲旧中实土囊外傅以石水朝夕灌漱客土销址则无恃今索石増厚至十数重执度揆之其袤七十五尺其广一百二十四尺上覆屋爲楹间七以补废还故又谓南墩东西削方水与石鬭石不胜则反手磔裂宜易博爲鋭逆水入之以杀其悍诸梁木之弱且挠者甃石之破且泐者咸除撤缮理择于坚宻不茍不媮厥既僝功列树两栅分爲三逵节东西行者不得方并驾以撼震致害所爲长虑逺引无賸算矣书来请记其迹予尝忝公同朝不得辞则复于公曰目睫之患易见水潦之害易知而隐于不瞩没于未形限于不自达爲难悉也今公发政之初不迂桥事以兴是役所以自任乎父母师帅之重而求尽其心者可槩见于兹四封匪异千里惟同顾吾之职得以施置开塞有大于一桥者乎公患不闻闻斯行之矣然则诿桥功于细德岂诚知公哉桥旧即江以名而今榜仁济云
　　玉隆万寿宫兴修记
　　郭景纯与许旌阳同时尝爲旌阳相宅得豫章西山之阳曰逍遥山者居焉后于其地拔宅升真即建游帷观改玉隆万寿宫游帷者昔旌阳上升时尝飘堕锦帷其处名之即以其实也玉隆者度人经三十二天号有太释玉隆腾胜天谓是宫爲羣帝所馆安知玉隆腾胜不在兹乎实之欲以其名也观肇兴于晋而盛于唐尤莫盛于宋宋祀将四百而是宫之营缮见于纪载者二大中祥符之缔构其力出于郡人光禄寺丞胡公仲容而王冀公寔记之政和丙申之恢拓其费出于系省之官钱其圗准西京崇福之旧制于是内出玉册遣帅臣加上尊号又诏侍从升朝官爲提举宫事其祠秩之次浸比隆于岳镇矣然则祀隆而官盛非以昭应之受书玉清之定鼎实防乎其时哉至元丙子宋社既屋有司上江南名山仙迹之宜祠者于礼部玉隆与居其一故凡主是宫率被受玺书如令至治元年临川朱君思本实嗣居其席始至见十一大曜十一真君殿祖师堂摧剥弗治位置非据谋将改爲则以状请于教主嗣汉天师防元教大宗师吴公亦以香币来祠因各捐赀倡首而施者稍集抡材庀工有其具矣盖宫制二殿中峙厢序叅列于前而分画其中以左右拱翼乃相藏室之北撤故搆新作别殿六楹东以奉十一曜真形之像西以奉吴黄十一真君之像夹辅面背各有攸尊亦既无紊于礼又即十一真殿旧址筑重屋一区上爲青元阁下爲祠凡自唐以来尝有所施与尝主兴造之官寮以及歴代住持同袍士庻之有功有绩者皆列主而祠每三七日集众焚诵嵗时洁羞荐飨视子孙妥侑之意无弗逮焉经始于防定二年之八月阅三年而考其成朱君过余请记自始有宫迨今何啻千年营缮之功不一而独祥符政和得传以其有记故也然则朱君之爲是役绩用章灼如是欲不记得乎朱君字本初受道于龙虎山中而从张仁靖真人扈直两京最久学有源委尝着舆地图二卷刋石于上清之三华院云
　　吉安兴学记　　　　　　　　　刘　诜
　　今天子在阼务欲以教化作新斯民诏书每下必首及择守令勉学校甚盛意也至正三年秋燕山高侯志自懐庆移守庐陵既下车只承德命以学校爲先务凡所以育材成化者朝夕防心焉先是庐陵后学多事章句记诵之习或经防未明躬行未粹者有之公进而诲之曰爲学之道读书明义理修身积实践以爲正人君子之归若但饰文华徼利达非圣贤意也乃与职训者讲论爲学之次第使八嵗入小学十五入大学者皆卓然爲古人之规程繇是士洗濯琢磨始彬彬然知慕三代之风他日又进其老宿而谓之曰朝廷养贫寒老病之士亦谓其有道有学耳若但以其年无择于市井执技有过不爲士所齿者岂上意哉繇是士稍稍自引退而老宿无不知廉耻者先是庙学礼仪茍简典礼者不取于生员别设礼生礼生专引赞进退而不知学生贠专讲贯诵习而不知礼公曰本末一贯奈何举体遗用哉革礼生而生员无不闲于礼者先是府史小吏多不务学公进而谓之曰汝曹能知学始可大用今惟事刀笔茍薄利特民之蠧也使之朔望听讲与诸生相问难选其才者以次升县州府吏繇是六曹两庑诵相闻吏始知进爲士不以吏自限先是庙学钱粮虽多府曹专役任钱粮之科州县则吏胥移易侵贷上下表里爲弊嵗不给用公革府曹专任者责旧逋严新徴而仓廪以实讲堂旧扁振文公复取三代立学大义増掲眀伦二字其前作宫墙修杏坛新仪门立课习饮膳定规着于石使后之典教化者恪有所守繇是深山穷谷之士多峩缨鼓箧而来若徐滕淮扬江浙广海暨色目公卿之子弟爲贠积百二十有竒至正四年应乡试者五十有竒君子谓庐陵学者道德眀秀之盛自宋庆歴欧阳公作记以来殆未始过此若汉唐则必无也夫所谓兴学栋宇之高眀户庭之夷厰其小者也人人以儒自饰以士君子自勉其大者也博闻强记絺章绘句下笔如春涛瑞锦学之末也少者日勉于孝弟礼节长者日修乎仁义忠信以进乎修已治人之方则学之本也公之兴学不徒事其小末而务其大本非知道者未易与言也公之爲政能使词讼之繁剧者简赋役之偏负者平盗贼之充斥者息逋民四归桑麻被野拯饥则讲常平请赈籴尽其职救火请雨竭已力不惮劳捐已俸不吝费施于民勤矣然皆推其平日所讲者行之学校善政之本也传曰君子学道则爱人非欤公事母至孝视古人可不媿非公所讲于学之本与于是教授李柱与多士谋书公之美俾诜述其辞焉
　　螺川重修马驿记
　　成周之制凡国埜之道有庐室候馆以爲朝聘徃来之宿食其后爲置邮爲亭传爲驿所繇来尚矣至国朝尤以是爲重盖使九州四海之广大穷邉辅邑之逺近文书期防络绎周流如人之血脉贯通于一身诚有国者之要务也吉安螺川驿实当江广之正途驿骑之要防而馆宇嵗久摧挠圮漏其黝垩者漫漶而不鲜其甃甓者沮洳而不治监郡愔都刺嘉议视篆之数月始命葺而新之内则防事完美堂房防严櫺牖虚眀轩沟靓莹使处者可游可息无周单子客不受舘之叹焉外则廊庑洞夷重门翚翼庭道隆高马廐通敞而又前植花竹环以栏楯使来者下马周旋无郑子产门不容车之诮焉盖能上体朝廷优崇使臣之意故非惟俾庭馆之高明虽圬墁防绘焕然可观则夫使者之过此者岂不仰而思之吾之道路之所歴一寓一息之次无不享有国家之美意亦将图所以报称乎诗曰我马维驹六辔如濡载驰载驱周爰咨诹此古者使臣之用心也若夫邦侯之勤于其职则后之来者尚善继之
　　二程先生祠堂记
　　圣人开天地不言之秘贤人开圣人未发之蕴是皆神化之所蓄至理之所待天之所以扶持乎三极纲维乎百代也故其人或旷世而一见或接迹而相承或出于一家比境之间或合于殊乡异域之外非天下人心之所能预拟者也自伏羲画八卦旷千有余年而文王周公阐之自大禹发九畴亦旷千有余年而箕子武王明之自夫子集六经羣言之成又百有余年孟子继之又旷千有余年而周子二程起于一时凡孔孟之遗言遂大眀而无蕴呜呼是数圣贤之作时之或久或速地之或逺或近皆天地之数与圣贤之心黙相扶于防漠之表天地能启圣贤之生圣贤能续斯道之命然天地能知数之所以啓圣贤不能知数之所以生是圣贤不能知人岂能预拟哉且文章之与理学本同一源自孟子未有分也汉唐以来文章盛而理学泯至宋初文章复大盛微周程理学亦泯矣谓周程不关天地之数不可也然二程之学始于周子使二程子师周子由太中公使太中公得以使二子从周子自尉庐陵迁虔摄倅南安始谓天地若无意焉亦不可也于是宋嘉熈间庐陵江万里来守吉遂推明二程从周子由吉先之乃创鹭洲书院祀二程及太中周子焉后十七年衡阳陈斗南来尉庐陵又推明吉之祠太中二程是矣未若庐陵尉防祠之尤爲亲切乃复建祠宇尉防然祠隘而旋敝皇元丙子县尉李灏复作祠祠益隘又即毁像寄他祠垢秽滋甚至正元年古魏沈褒来爲尉慨然叹之遂白监郡愔都刺辟地于尉防之右构堂三间前环庭旁列斋舍髙明疏敞祭有余地诵有余屋可谓盛矣按二程子实生黄之黄陂尉廨而黄州不知祀二程太守李説始爲祠紫阳先生以爲黄州诮则黄陂尉廨不祀太中可知闻其所谓思贤堂者皆委废不治而吾庐陵祠若此岂非官政之善而风俗之美欤沈尉固可书也助其成者萧文孙宪孙亦可书矣
　　惠政桥记　　　　　　　　　　姚　云
　　惠政门当新昌西郭山溪介之故爲舟梁以门名澍潦起溪别市断渉有溺者寳庆乙酉邑令赵公纶初作石址后三年李公从丘里之号更曰太和桥盖三十有一年防蛟孽壊又六年乡老姚君汝辅请于官醵成之越十有五载燬于刧火遗址巍然行者未尝不出涕也议复者众矣何以不克成至是邑主掾罗思敬以义导施厥民用劝一志兴事桥卒以成纵三百七十尺有竒什九分之其一爲衡上覆以屋爲楹百有十六跂翼聨络藻绘焕烂凡致材万三千靡粟三千斛币金以万计者二百六十而赢勺受铢算官不知役始辛巳迄己卯亘五年而后备乃扁掲复名惠政舆马利徃廛市噪讙相率谒记于高安姚云我闻太皥窽木絶港尧树桥木西伯造梁笺者谓自天子至士有常等民不得爲之帝王共德也郑大夫济人于溱洧君子曰惠不知政盖谓乗舆之济不如济以政之博或深求于舆梁徒杠之外则济人者非政与他日嬴负钜力役石传海其民毒焉夫岂知佚道之使民速于邮乎哉
　　防和州乡贡进士题名记　　　　刘　崧
　　国家増损前代之制以科举取士至严肃也天下歳贡于内省者凡三百人各省有定额而州郡无定名示至公也江西歳贡止二十二人郡之于江西者十有一而吉安爲上郡州之于郡者十有四防和其一也防和旧爲县衣冠歌之俗十室而九在宋初咸平迄宋季咸淳具有记进士题名者逮我元乃未有录焉非缺欤粤自延祐甲寅科兴至至正丙申通十有四科垂五十年由杨景行至某得十人焉或第或否或甲或乙或续或絶其姓氏年月咸可考也其始下第于春官者止许再试其或授正长以归者恩例也其后下第者通得爲正长而乡试复取额外优等爲谕录者则又至正癸未之新格也科凡八举而中废又歴五年而更兴兴而益振而防和具有人焉岂非盛哉某以晚学实忝斯举顾题名之有序岂陋劣之敢辞谨考摭次第而谂于众曰惟士之所以学于家举于乡而贡于天子之廷者若是其艰且重也将不曰经明行修已乎徃者蔚乎其有立矣来者庻源源而有继乎故题名所以识其人也识其人所以重观考也识而刻诸石示久逺也记进士而独详于吾州者爲防和作也
　　游庐山记　　　　　　　　　　李　泂
　　延祐已卯二月九日予还自江右遇门人万子方于浔阳别数年一旦出不意相得懽甚遂同游匡庐北出郭日已衔山明霞森射勃菀天际行未十里道旁水声悲鸣惝恍人意骑稍相后先辄失言绪崇冈列岫渐旋辟驰向以就来者抵暮经一小山回谿生云叠巘防翳路转欲防半岩有大树高十丈余白花纷敷照映溪谷谷口丛薄间茅屋一区寂无人声约更初至圣治太平宫宿听雨轩隣房亦有客方寝乃前巴陵守易平樊炳子明固将穷深极讨咸又喜以爲得侣明日过匡山精舍临磬湖披奥草求玉蟾丹井入飞云洞访隐者桂心渊不遇遂肩舆过东林寺方行林隙中白云徐舒青峰递明心忽不定久之因憩三笑亭由三笑虎溪莲社苏白堂遂升上方望灵运讲经台慨然前人高风上方出东林后单山崛起与匡阜对阜若大屏居前其上繙经台明日出西林登天池山望絶顶路险甚扪歴穷涧矫首千岩瞰逼微岚下视林壑横溃凝立待定四顾生怯青萝葳防咫尺无路幽鸟飞鸣山应逾逺有石突出霄汉间其畧若巨舰乗瞿塘县流急开峡口问之铁船峰云如是縁石磴以上余二十里至天池坐文殊阁下视万彚杪甚毫发江流滙潨杯带明羣山起伏掩仰微浪挹汉王峰徙倚白云亭观宋将岳飞诗谓其当朝廷多事犹能抵隙而爲是游得支迳上大林僧慧逺始居乐天濂溪所尝游出縁絶壁下入佛手岩广不能数楹下蹙无地旷览悠邈视天池雄丽过之侧出微径愈进而愈邃崖间镌大书曰竹林寺苔藓缀络隐显翠壁前控飞崖如几筵延袤丈余三靣皆斗絶从旁一松偃盖下覆方卧厓上月在松杪其下即锦绣谷谓春时谷中花开犹锦绣也故云又谓每风雨间钟磬梵呗寺盖隐其中云是晚下宿福海寺眀日到圎通饮三苏堂又明日导者失路遂逾匡王观谷帘泉渊明栗里抵灵汤由是盖转而之山南矣乃从报先寺杏坛间遥望白云紫霄诸峰森犹紫笋矗其巅耶舍墖冠簮玉如憩归宗寺观晋王右军羲之墨池鵞池酌鸾溪一滴泉夜宿陆修静简寂观所当轩白云川中登石坛瞻魁斗徜徉双瀑间早书所当轩白云川而去至开先寺其东马尾泉其西飞玉泉万竹亭漱玉亭青玉峡峻宇天辟两岸岚翠欲滴其地如大瓮渟爲潭潭中有巨石水从中来触石分二道以出状若白龙飞坠潭中盘旋数四循石阪下其巅委势逺益缓始逡巡敛怒趋去登云锦阁西轩望瀑布其旁香炉双剑二峰尤秀丽特甚云上有三石梁横絶青防窅不见底苔滑不可度度辄得遇异人瀑行青壁间如长虹委蛇下沈防渊须臾大风起泉不得行从旁掣曵欲断还续忽飞旋重轮直入空际回风一散万象防防或文绡霞縠陟防天际偶随颷车奄尔而逝瞬息万状殆不可穷急雨继之四山雾晦银竹森竖形神开悟自以兹游冠絶平生即相与命酒頽然就醉以卧明日越罗汉阁东行五老峰下五老颔颐隆肩欲欬以嗽者苍然负帏薄以立觊其或与我语笑顾久之度松关入栖贤以三峡陆羽泉玉渊潭之竒因遂留宿焉次早见硃砂峰于云屏阁僧谓栖贤李渤楞伽李公择读书处其南有洗马磵由白鹤观以徃亦李渤读书处今爲紫阳朱先生晦庵白鹿洞书院其梁于涧曰贯道之桥其涧之隈曰勘书之台又有曰风泉云壑曰圣泽之泉致祀殿庭下拜先生遗像于祠顾瞻磅礴思古之人得以遂其所致于兹山泉消其尘昏息其道气终以大有爲天下者未必不少有助云随至寻真观女道士蒋寻真于此仙去祠故在焉乃携衾裯跻山巅观所谓三叠泉方二三里抵缺冰壑已无路稍进皆鸟道崭削屹不得前上摩苍防下俯幽壑仰见一峰戴巨磐石直立云表攀縁侧足如是歴九竒峰谓之九叠云屏而泉出其后山穷絶处也樵竪见止谓游者徃徃触风雨云雾类不得见而返及至天宇澄霁向之磐石如出井底四围峦障欲合泉若琼帘从空悬布爲三叠而下透映苍寒飞淙溅雾洒面防宻蘧然以醒谓天地穷而万物亦穷也或又云方冬泉脉尚微其行触坎叠必毂转久之始下状又若素丝千洞贯三大雪毬于空中微阳抱景焕烂辉发盖谷帘泉瀑布三峡桥青玉峡爲山南北之冠而云屏三叠泉又清玉峡瀑布谷帘之冠也山至防境至清势不得留月中扪萝下宿于寻真眀日经李腾空昭德观吴障山寳岩寺祀周元公墓而归是夕大风雨李泂溉之记
　　龙溪桥记　　　　　　　　　　刘岳申
　　古之爲梁者二舆梁曰梁造舟爲梁亦曰梁皆桥也古者出于有司本先王爲政之一事后世出于民亦有司所属也近年稍出于学佛之徒而有司不与其事然其取于民一也特愚者不悟耳良由王者之政熄儒者之道废有司者其权逸于吏纵吏爲奸市以渔其民徃徃事未集而怨已兴佛之徒始乗其鼓其师之说以诱吾民而富人大商下至小夫窭人无不甘心听命焉有司者惧政之不修爲已累也不自责已愈益疾视其民且以诟儒曰儒者安所办此吁其不知爲政甚矣永新去州五十里有水曰龙溪东防永新达于吉安西距茶陵五十里实江西湖南之要防自宋端平甲午议众建石桥而落落不合于今垂百年矣民之病渉未有甚于此者也当宋季以官若民之力何不可爲而独难于此宋亡五十年以官用民之力愈易于前而犹以其难遗今日何也盖尝疑之其时其人必有所待式克至于今而后遇龙溪贺君岂偶然哉贺君不烦有司之令不假众人之力以其私财奉其母杨夫人之命其子景贤景文成其志起防定丙寅三月迄明年十月长三百六十尺高十八尺广不及高二尺凡爲墩者六贴石爲两岸高与墩齐合爲墩者八架以大木百围覆以华屋百楹倚之以曲槛履之以坚石钞以缗计者一十五万有竒米以石计者一千五百有竒百里之内百里之外民不知有役而坐见此桥江西湖南官民商旅之徃来不闻有是役而坐乗此桥一桥之费不足爲贺君道一桥之功不足爲贺君赞独使先王之政儒者之道复见于今而异教不得争长称雄其间岂非百年间一伟事欤君子曰贺君有济川之才而无用世之志者也使有一日民社之责其惠利及于人人者岂止此哉充是心所谓思天下之民有溺者由已溺之可也虽欲使人不乐道其善得乎夫非余言也众人之言也众求余记故不辞君名士贵字性翁最乐爲善尤轻财尝嵗饥捐私租数万石与耕者其乡人云
　　上犹县治记　　　　　　　　　黄文杰
　　延祐甲寅之秋县尹汴梁巴延彻尔涖犹川首诹风土与沿革之由佥曰犹之疆域东界南康大回岭南界南康卢狗岭西界湖南青岭北界龙泉白云岭谿峒广袤邑落其中民以山深而俗淳亦以山深而穴冦唐天祐乙丑犹人卢光稠知虔州黄廷玉以擢科补使院议创犹塲辛未黎求代光稠俾判官李照割南康西南地置上犹塲推呉知道黄廷玉勾当塲事创塲治于今灵岩寺北时奸盗蜂午廷玉保障大振军功歴任二十四年前后褒诏三十二道升元庚子累官银青大夫国子祭酒犹民德其政刻于石南安志书亦复记其诰秩者诚欲激昻后人之善保障也至南唐保防壬子始升塲爲县居犹水之上故曰上犹自创塲迄今三百四十五年羣凶冦三乡者五十有三而犯邑者十五绍兴壬申邻冦复乱邑令王同老谓居民何累家而听害许自便奔虔于是冦平民归虽火其庐人物如昨令喜倡民起梁栋于煨烬轮奂翚飞壮昔十倍其德民也逺矣己巳疋袍峒陈葵反本路孙通判咎犹字有反文壬申改爲南安县绍定壬辰邑令胡徙邑筑城其后邑令叶茂由监军归政称郡守以李申防知县事丙子腊月元帅塔出攻犹围城七十二日弗克退师己夘三月贾叅政复至谕以城防邑令李申防誓居民李梓发之俦曰犹未城时遇有变民散而之吉贑今城矣正爲吾民义守具也前人建城后人降城义乎弗许至十五日城陷屠焉邑廨舍仓库及一千四百一十六家之生灵玉石俱焚纵有茍免于城者又不免于四境万有余人同日而死闻者痛心防政召申防适之遂杀申防暨路帅张伯子临刑有雷一声晴空而震或者疑其爲星陨也邑由是改名永清属行省擢邑士黄桂开簿邑事桂开草创邑治于劫灰之末抚集遗亡仅存七十有二至元庚辰县再南安复名上犹自是乡民呉富五钟召二李达淑等相继不检加以外冦黄青四六杜震隆董贤举等牧民之官惟务用军给饷二十余年更无宁日奚暇顾邑治之绵蕞哉大德壬寅邑令魏义爬梳剔抉重建公署以新莅政之所簿尉刘彛训軰抚安赤水新民复起太傅书院爲化顽之计今亦瓦老木蠧惟公图之公曰善十月既望遂捐俸倡僚佐官吏重修邑治典史黎懋佐之继以本路照磨张景仪分符抵邑新簿苏吉共完厥功越二月竣事悉増其旧制邑民请书其事余故乐书
　　吉安路惠民药局记　　　　　　冯翼翁
　　圣人之于天下有博施济众之仁则有博施济众之政四时五节六气之过不能使人人无病五药五味五谷之养不能使人人调眡之设博士以讲其学置毉师以掌其政又悯夫贫而无告者以时给其药饵虽一事之仁使凡有司推而行之匹夫匹妇有不获其所者欤大德三年各郡置惠民药局择良毉主之使贫乏疾病之人不致失所吉安郡始创局于谯门之左外有楼中有防旁有舍修制有具曝藏给济有所官给楮币万二千缗歳收其赢以市药制剂颁于所属州县至正庚寅冬府推官董时俨既勤于职疏滞理寃验医之良者使治囚病以时药而粥之狱以无瘐乃新药局蠲俸以倡医户出其余则合千五百緍以市木石瓦竹与凡粉绘之费逾月而讫工请书其事于石庐陵剧郡非患民病患所以病民者狱讼之繁也六气之过成于天圣人不忍其有病而爲之毉药五刑之用成于人有司独忍其无病而爲之疮痏欤使郡之有位者皆如董君能钦旧制恤民隐推而行之岂特惠民一事而已哉
　　端明书院记　　　　　　　　　苏天爵
　　故宋端明殿学士汪文定公讳应辰信州玉山人也年未冠擢绍兴五年进士第一人方其少也遇事则正色危言数忤权奸而毋悔忌其中年多识前言徃行蕴之爲德而见之行事歴官外郡专务安靖息民而不扰入侍朝着惟欲引君当道而不阿是以民懐其惠士宗其学中外頼其用卒也朱文公诔之以文曰公学贯九流而不自以爲足才高一世而不自以爲名道高德备而不自以爲得位高势重而不自以爲荣盖玩心乎文武之未坠而抗志乎先民之所程呜呼朱子推许若此真可谓一代之硕儒天下后世皆当景仰也公殁百余年丘墓隔于异县里社无所尸祝逢掖之徒过其邑者孰不爲感慨思慕乎考之礼经乡有道德先生没则祭之于社无则犹得合而祭之若文定公德业老成材器简重可以丕变风化作兴贤才玉山之人祠而祀之孰曰不宜我国家至正庚寅监县寿安以名家之子来领是邑爲政之暇锐意斯文考之文定公邑之贤人也乃访求公之世孙衍社得遗文一袭于是移文申达复邑之旧学基创爲书院既成率同官僚吏诸生祀之邑之义士共施田若干亩儒学又献防文荘田以供粢盛有司优其子孙丁役以奉祠事时江东宪使答不台嘉其义举实爲得体覆表之曰汪文定公书院请于江淛行省以司其教遣使奉书求于天爵记之盖闻时有古今道无古今之异地有逺近人才无逺近之别此古者以友天下爲未足又尚论古之人诵其诗读其书论其世也昔宋南渡之初文治亦盛缙绅儒者磊落相望一州一邑尊崇景仰宁无可以尸祝者乎不有尊贤好古之君子则亦孰知表章风励以爲乡人之仪表此文定之祠监县寿安之所由作也方今朝廷崇尚文化开设贡举网罗贤俊玉山之人岂无懐才抱艺出应有司之选忠君爱民若汪公之有用于世者乎相与钦慕兴起于无穷是则克副监县建书院教邑士之盛心非徒致修故事而已也
　　分府王公祠记　　　　　　　　陈至言
　　雩都古汉县也江之西列郡十一而贑居上游贑属邑州二县八而雩都居要地曽文定所谓今贑州据呉之背扼粤之项领而雩都则又贑之咽喉也自汉唐及宋率爲重镇按其山川访其营垒千数百年荒基废址盖犹有可考者元混一区夏承平且及百年文教迭兴武备寖弛淮寇伺隙造妖流毒江右郡县鼎沸瓦解莽爲丘墟爲民牧者何所逃其责哉当是时守一郡爲江西之后障者惟贑而已据一方爲贑之右臂者则以有今贰守王公之分府雩都也公饶智畧有胆气议论举措出人意表寇袭破宁都府请公讨之斩其首酋复其城攻兴国复请公戍之不数日督兵四出大战数十合俘斩数百级贼势大衂继陷防昌旁邑爲之骚动于是府议雩都爲属邑要冲总府去他邑辽寇至调兵尝后以分府雩都治之则易非公不可凡宁都石城防昌瑞金安逺兴国有警悉诣公请讨羽书旁午辰至已发如捧漏沃焦不可瞬息茍逭乃斩锄芟刈以殱大憝封养培植以树余良兴仆捄敝以就绪功窒衅杜蘖以絶后艰迄今六载犹如一日使属邑得以去危即安而贑府无纷拏之扰贑府得以总制受成而右省无后顾之忧者公之力也公所至多选任文学理法之士以完城爲先务始至雩都即议筑城视宁都兴国有加民或以爲劳公弗恤比城完而循梅汀獠大发掩至城下围三昼夜百计攻取公率民且战且守曰无雩则无贑矣頼城完固卒不可破寇退向以爲劳者皆罗拜诣谢荷公更生公不以爲德公爱民如子忧国如家出于天性信赏必罚不爽毫发故咸用命以余力修孔子庙福田寺通明阁及建钟楼县治之左在他人应接未遑而公优爲之非才力有过人者与邑士庻相与言于学以公之功在法宜书宜有褒劝之典而德在人心在子孙者无以报也宜有祠以奉烝尝不可无记请述之夫有冯异而赤眉之叛以除有皇甫嵩而黄巾之以殄今天下盗所在乌合治之不难而旷持数嵗兵连祸结民未知休息之日何哉使公得大其施设民受赐殆不止此余备员乡校喜分府公新祠在灌婴城之西偏得望需亭之故址居阛阓之胜都材物之良足以系人无穷之思也公名荣忠字君直别字竹坡官奉议大夫贑州路总管府判以功陞同知总管府事湖广之岳州人是爲记乐平州慈湖书院赡学田记　　　危　素
　　昔杨文元公之宰乐平也首倡士民兴修学舍阐明心学以崇教化未防民翕然应之嚣健驯服至今号爲诗书之邦向之防公惠泽者由今观之皆其高曾祖父矣余泽在人尚能感念之不泯孔子曰君子学道则爱人有以哉袁正肃公提防江东刑狱乃剏书楼于庙学之后入本朝至元十九年县尹翟公衡谋于故宋丞相马公专祠杨氏乃以贡士庄田若干以赡师生以供祠事马公以爲宜乃得魏氏之隙地于县治之东高明垲爽爰筑宫其上率诸生舍奠焉事既上闻赐额曰慈湖书院设官如令式至元二十七年抄籍延祐二年经理田亩俱作赡学田土其后不知缘由者每以贡士庄田爲辞而吏得以舞文其间至正辛巳公之五世从曾孙同翁来爲山长列其事于郡饶州路总管府知事于君凯言于郡守曰朝廷以贡士庄养士行之已久无害于法若何而靳于是上之于江浙行省行省是其言自是书院始有田素使过是州既拜谒祠下同翁具述其颠末求爲之记予惟杨氏学出于陆文安公其爲乐平也实朱文公爲浙东常平使者之所荐也不知者纷纷然以爲朱陆异学可胜叹哉今学院有田以自养学于其中者他日出而仕于时当以是爲师范矣
　　富州蠲金纪事
　　至元十四年分宁县人商琼者谋献利覔官乃诱湖南淘金工易彬等三十余人至丰城县之长宁乡留防居焉又募其乡人傅寿等穴山谿畚沙石习淘金爲业歳责输浮办金四两重请行省署淘金塲县中领之而琼洎阮祥者实司其职然丰城之金仅仅取之不足以更费于时虽竭力淘采地道空虚不克供一嵗之入琼稍患苦之适使人走他州购金以实其数久之惧其妄觉又诬富民地有金掘其庐舍墓刦取货贿蕲增广嵗赋入以锢其事于是尽力掊克请増输金至二十五两九钱重以爲己功乡民甚恶之而亡頼者景从日众至三百三人焉琼又爲之请于有司歳复其役丰城既无金羣转走饶信徽衢婺江南康蕲黄嵗掠以进琼琼输官而攘其赢由是致富防张国纪守抚好言利二十四年行省用其言置金银塲于乐安县之小曹溪课富民淘金输官程所入多寡而免其赋于是尽檄取丰城淘金工徃教习焉琼益以聚敛爲功复请増金三两一钱九分六厘重总之爲二十九两九分六厘重矣琼因求迁小曹塲官兼赋丰城金而丰城淘金塲遂革是时丰城陞爲富州官复烦淘金家以它役始不胜其苦而汪寿李仲何文明等百余人走光州不返余徙业者相继琼亦去爲盐塲官而富州金遂无所从出矣小曹官属惧其久而累己也募其邑人黄德韶言于行省谓龙兴路贡赋嵗属兴圣宫则富州金不宜附抚州盍从富州输之龙兴路爲便行省用其言下其数于富州征之延祐四年九月也琼始征金时至是四十余年矣即复求三十余人者多闾阎细民死徙亡后者焉有后而乞丏者又有焉根连其宗族蔓延其婣党亦有窘乏至杀子女以拒胥徒之隳突者乃抑令五乡二十七都之役于官者代输之凡金一两重费至元钞多至百廿贯总之爲钞三千六百贯矣因之破家者又比比有焉于是民之荼毒有不可胜言者矣州人思脱其祸若王季常王元实等间陈于有司有司稍集父老议虽悉其然莫肯固请于上盖自富州再征金至是又十有七年乃始得揭车之言行焉始车尝言于奉使宣抚又言于监察御史号顿首乞去民害触御史怒防得罪頼龙兴推官李崇德莫维崇力争御史前得免至是乃言于张公荣及章全公岳柱而二公深哀其言于是其事乃得竟闻而州人数十年剥肤椎髓之害始一旦脱然矣噫商琼不足议矣彼天子之命吏牧此民者视其困苦漠然不以爲意独何与诚使士之居于乡立于朝皆若掲车及授经公傒斯其人岂有知而不言者哉风纪之司藩辅之宰皆张公全公其人岂有闻而不行者哉今富之人感三公之德而壮车言之力相与刻石以垂永久素于是重有感焉述文以慰州人之心而学士大夫播之咏歌以通讽谕以示劝惩未必无小补也全公回纥人后终河南行省平章张公河间人后终司丞揭公今为翰林侍制车其从孙云
　　金谿县梁安峡义渡记
　　抚之属邑曰金谿其南五十里有梁安峡石壁峭险两厓双峙南城诸水皆防于此上游有渡曰马头渡峡束而水深不可徒渉临川营前里有张昭孙伯恭慨然曰吾先君梁安之山中距渡才二里于是作堂以祠其父外爲屋以待渡者息肩于此以浮图普愿守之割腴田若干亩以赡舟人而并食焉既而里之有余财者曾某呉某皆施田以助之始终赞其成者项山寺主僧师啓且以其寺近因属永久任其事庻防无隳吴君之子扩以书来京师与其友危素曰愿有述余读周官书夏官之职有司险焉掌九州之圗以周知其山林川泽之阻而达道路山林之阻则开凿之川泽之阻则桥梁之谓之司险者有敌国之侵陵故也今国家尽得四方之境土固无俟乎设险以守其国故司险之官不设然道路桥梁亦有专领之者顾有司率意于钱谷簿书之事以此爲迂缓不切无复加之意矣由是津渡之舟悍夫凶人把握其间争纎微之利弃性命如鸿毛者盖多有之虽留难之禁着于令甲而亦莫之能革呜呼可胜叹哉今张君与州里之贤豪致力于此非有所驱廹而出私财披腴田无少靳吝斯亦可以言义非欤乃爲书之以示来者
　　江州路能仁禅寺三门记
　　江州城南隅有浮图东魏天平二年沙门祖道瘗佛舍利其中贮以水晶瓶金银铁石函防惟谨南唐李昪时军帅威烈公何洙乃作佛寺号曰福圣宋遣曹翰取江州屠其城寺以舍利所在独免于兵烬天圣间赐额承天沙门智聪大加修葺尚书礼部郎中祖士衡实记之已而名师有若白云端佛印元铁面感宏智觉皆相继主斯寺号爲藂林之盛政和七年改曰能仁绍兴十一年龙图阁学士蒋璨题其榜淳熈十四年有僧来自天台笑嘻怒骂类狂易者人目爲风和尚一旦与僧智聪富民巨贾爲之兴修事具洪文敏公所爲记宋亡何公所施田在鄂之嘉鱼者田人因而有之寺僧祖印本中宗溥应辨讼于官府弗直辨有弟子曰致尧始息田讼而颛力造作人争致财县钟之楼藏经之殿焕然兴复郡人李贵和施田百有余亩山若干亩今名曰福田荘致尧主寺事二十有七年而退休焉至正二年行宣政院以南康沙门师严学行淳备选爲住持四方学者相慕而至乃修僧堂众竂百尔器备而居者始安郡人黄仁嵗以谷三百五十石贷诸田人取息以助寺僧惟惠经纪寺故所有田在虵口湖尾者六百有余亩收粟以继于是食粗给矣仁复以茶地若干及南郭思贤桥爲施而然镫之费无复屑屑求诸市人六年夏大风雷雨壊三门乃遡江至荆门玉泉景徳寺福祐倡施者出钱五千余缗既还寺僧德永亦以五千缗与师严之徒教购蜀之良材于荆得桧柏四百余株以七年九月庚申经始中爲屋五间东西各四间规制雄壮倍加于旧官府民庻知师严之公而能勤皆出钱助之九年夏丹雘甃磩讫工使教至京师求予记之师严之言曰吾佛氏之门曰三空无相无愿无解脱也谓顿空我法不滞法相不存所愿耳然斯亦曲垂方便欲其舍彼所滞深入一乗之门而已若夫深造上乗十方世界一道塲也十方世界一门也十方世界一佛真法身也又有所谓三门耶余昔与师严同客金陵知其清苦好修不自表襮故因书其作门之役而并及之
　　梅江书院极髙明楼记
　　极高明楼者梅江书院之楼也书院在宁都州之北郭所以祠宋肇庆府节度推官曾公楼之扁榜则丞相信国文公所书盖若干年矣久之楼壊会济南赵侯天泽来牧是州儒学正临川李君实请于侯曰楼将压矣公其图之侯曰吾之责也乃率州之好义者相与出力积木石佣工役而继营之君上春官而以语同郡危素曰吾于宁都幸遭贤侯恪承上命以兴学明教爲先务故是楼完缮于敝圯之余诸生既具石请爲之记盖极高明之语载诸中庸其义宏矣昔者曾公游于新安朱氏之门防廿年朱氏以纯茂笃实切已致思用工正当称之方庆元间羣凶枋国诋排正学斥逐善类一时学者讳名其师曾公执礼益虔未始少挫师既殁星驰吊哭服心丧三年则于死生患难处之有素非所造极于高明其能然耶以是名其楼托意深逺矣来游于斯者冯高而四顾山高川廻万象轩豁超然吟风弄月之趣细故芥蔕无复滞留其胸次将与舞雩咏归者同其乐焉虽然易传有之智崇礼卑崇效天卑法地极高明者智之崇也子思子所谓道中庸者其亦礼卑法地之意欤因记其楼而并以所闻者质之是邦之学者云尔
　　信州龟瑞相寺记
　　信之弋阳南去二十有五里有山如龟南北望之则羣峰丛映敛焉如一东西观之则两山对峙南耸锐而独立北冯陵而臂引睨其背则横亘峭防如坚壁固垒冠首有堞面其前则攅峦复防蝉聨星错矗矗嶷嶷更相朝捧其将至也四视环合若无从而造焉既而萦厓缭岫斗折以入环以羣山而峰之得名者有二一峰曰石蜃能吐纳云气以占雨旸其中峰曰石龟唐干宁中僧茂蟾作寺其下名曰灵胜至宋真宗改曰瑞相太子少保赵公抃龙图阁学士韩公元吉皆尝赋诗丞相陈公康伯请于朝更曰显亲崇福寺今复名瑞相其寺僧有得于其学者子琼光应重仁事载传灯录其有道而居是山者曰晦庵光云庵庆曹原生山堂淳柏庭永孤云权其由此出主名刹者径山防庵聪雪峰螺庵肇观其人则知其足以爲兹山重也国朝延祐五年禅师从正主是山明年有郁攸之变逾十年规制悉复旧观又三年以老求退荐禅师德学自代八年之间法席大盛至元五年燬于火曰此殆天数岂不闻成住壊空复率诸好施者鸠工抡材雄丽倍于他日于是使其徒行观来京师属余爲之记今国家崇尚释氏崇墉峻宇徧于京邑大者县官作之嗟乎劳民力而求福田岂佛之心哉观夫瑞相之兴独因其州里之有余赀者相与成之则正学二师之行孚于其人可知已抑其山川之胜足以致其徒坦坦施施而来趋焉则继传灯而见于纪录者将相望而出余故考昔人记其地形而述其颠末使并刻之
　　云林图记
　　云林山在金谿县东山繇大庾岭歴贑建昌之南境入邵武之光泽有山高千二百丈汉初徐仲遇仙之所至乌佩山仙人乌君上升时委玉佩处过大和山小和山委虵而走南城达于金谿之境其高上摩霄汉者三十六峰其中峰最高者曰石碓其左曰白马又名玉马以其形似也上有浮丘先生祠浮丘先生者或云姓李黄帝时人或云周灵王子晋其弟子王郭二君俱陈留人访其师至此然临川境内多有其祠焉其右曰厓山山势起伏九十有九其深谷产灵药异草本草云临川士人家婢食黄精能飞者意其处也山顶多石磴飞瀑其名曰磜有深潭广一亩古木苍藤阴翳惨澹神龙居之宋有沙门师刘中宫自蜀来此结茅居民苦旱问之乞雨师云今歳数当不雨吾悯尔贫虽雨才沾足蔬畦而已他日师入潭中遗履石上涂者守其履俟之七日师自外至谓曰汝可谓诚笃问其所欲曰吾惟嗜鸭肉今祷雨者必先以鸭祭然后得雨师尝谒抚州守书刺曰豢龙僧某守恶其幻诘之曰龙安在师曰眀公勿惊以金槃盛水探懐中若朽草置水中风雨大至龙飞跃而去邓氏自五代居山下宋建炎中苗傅刘正彦作乱邓雱集民兵追破其党号忠义社于后累立战功捍御一方入国朝设巡检至元末天下已定乃罢今山谷犹有壁垒在焉近厓山有神童峰方仲永者蚤慧生其下荆国王文公所作伤仲永是也入南城贵溪有曰豪猪閧甚险絶余尝与今德庆路总管知事杨君季子访故浔州路总管府经歴祝蕃逺先生于太原僧舍犹应劭所谓前人见后人顶后人见前人履底毒虵奔狐时出草间盖畏涂也又尝与祝先生夜宿田家白云满谷独闻水声而已余所居高桥有小溪发源山麓至元廿一年先大父白鹿府君繇邑之梯云坊徙居于此读书之室曰处一堂开窻正面诸峰韩子云横云平凝时露数岫修眉新画浮于天宇与此甚类余少肄业其间有书若干卷皆先世所藏嵗缩衣食之费増若干卷三代以来碑刻若干卷有琴一不上独以先父太常府君遗戒不设奕具耳蜀郡简君天碧与余客呉文正公所爲作云林图道士方壶子亦爱余山居幽僻数爲图张彦辅真人奉勑冩钦天殿壁余时在经筵用米氏法爲余圗之翰林侍讲学士虞公尝爲赋诗海内之名胜相继有作于是有声之画无声之诗悉萃于几席南金大贝不足爲贵矣然故旧从而以云林爲余别号则非余志也上古简质称名而已周之弥文乃有字焉有字而不以称又爲之号末世之蔽也况昭武黄长睿近集贤宣城贡文靖公勾呉倪元镇皆号云林子余于三君子无能爲役敢袭其号乎间以圗求诗于秘书答禄君道夫道夫曰吾既未能即其地子盍爲记以副此图至正十年十有二月辛夘寄居城南头陀寺雪下盈尺道无行人夜展圗玩之忽忆去家十有四年左亲戚弃坟墓竟何爲哉在今式中嵗之后亦许致仕眀年四十有九距纳禄之年固非逺矣幸而清朝从其蚤退归与樵夫野嬉游山间上下云月歌诸公之诗亦足以自乐也
　　石鹿书院记
　　至正六年番昜陈君桢作书院于饶州安仁县之琯溪又四年十月庚子甘露防于松树日光映之莹若膏沐而光采烂然饮之其味如饴众奔走相告以爲陈氏之瑞始君得胜地于所居之近翦薙榛棘值微径草树防密地势斗絶乃尽力攀縁睨之不百举武而豁然平衍环以羣山中爲方池鉴虚涵碧陟其颠乔木成林石磴蔽亏两石傍倚砑然如蚌蛤有石昻首若灵禽之翔因名之曰凤鸣台三石之最竒者在其东中峰削立平若敷席曰磐石折而西爲亭曰含光亭又西大石圜顶方趺若树碑碣稍前爲上谷厓之囬者曰生云突然垤者曰雪丘洼然坎者曰鹿泉君于是即磐石之下爲书院授徒其间中祠孔子别爲山房以庋藏先世书籍及甘露之防复爲亭以志瑞暇日冯虚四顾千里之逺近在目睫烟云风雨变态万状超然尘垢之外万钟之禄千驷之马不愿易也因其婣友临川孔君瑛来京师俾素爲之记素闻君之先出自九江之义门家法之懿逾数百年虽散处它郡而流风余思未尽泯没君笃于孝友乡里信之宗族称之顾其志愿无所慕乎其外而婆娑游衍于水石之间与其门人子弟讲说先王之遗经世孰有逾其乐者乎诚使一家之善推而化行于一乡逺而达于一国人人有士君子之行则其爲瑞莫大焉甘露之瑞斯爲之兆欤君字士周
　　南丰县治记　　　　　　　　　王　澄
　　南丰自陞州防百年州之赋爲石不过万四千户不满三万虽曰州其实邑也然民颇知服农亩仅以衣食自给歴年既久生齿日滋村落绵亘邑屋栉比民不知兵嵗在壬辰兵革忽起闾井焚荡越六年寿光裴侯彦直来守视事二年而谯楼始克复旧已亥秋八月闽人受攻急乃以偏众来侵州爲缓师之计楼复燬官舍内外荡然惟仪门独存吏即之以爲治事之所明年正月汉阳程侯瑞来莅事徬徨顾视因谕于众曰凡官守所以出政令督赋敛以理乎民也不谋更始曷称具瞻乃捐已资市材于素产之地揆日鸠徒首创公署其左幕长之司其右更衣之次列两庑爲吏舍不三月落成继治其后爲歩廊如前之制又明年作后堂横敞洞达比旧制又亢爽是嵗冬即楼之故基増筑更甃高广坚致乃爲楼重檐复栋壮丽有加于前于是听政有所晏休有斋谯楼下漏以警昏昕邦人稚耋易其观听莫不曰吾侪小人徒闻斧斤之声而不知财之所自出力役之交作而民不知告劳是孰使之然哉先是凡州有造作有司稽其版籍之竒赢吏胥并缘爲奸以甲移乙民罹其害不可胜言今侯不资于民孳孳焉不遑朝夕视之若树已业欲以传之子孙然其用心爲何如哉侯爲政廉谨不以一毫之私自黩淩晨治事日晏方罢随事剖析庭无留讼他如饰馆舍创邮亭造浮梁以便渉新坊巷之顔文庙医学漫漶者增以鲜朽腐者易以坚不急之役未尝妄兴威行爱立政清事举可爲循吏也已是宜书
　　厘正乡贤祠记　　　　　　　　徐　观
　　乡贤有祠其权舆于古先生殁而祭于社与今天下学庙先圣祠先贤有自来矣信永丰县学由唐相柳浑祠祀唐校书郎王贞白以下诸贤歴年滋久学官视爲故常听讹承舛徃徃以已见傅防其间殊失尊贤之初意至正乙酉里士舒彬游京师谒太史危素获覩宋史全文及宋礼部侍郎邓光荐所撰填海録诸书知诸贤德业着在史册班班可考因録成编以归并得危太史所书乡贤祠三字援教谕鄱阳操琬得厘正神位合祀于祠嵗壬辰东平宋侯来宰是邑始新其扁命教谕天台陶凯各立小传附于县志事未遂陶以公委去侯于是命儒士周师会摄学以相厥成周君承侯命恐弗胜任乃与学宾序上饶郑贵孙集思并智乃叅稽郡县志书碑铭墓碣有足徴者自唐宋迄今得二十四人他有官爵无德业者不与焉秩其名字里居仕隐始末表以出之以忠义则张叔夜黄从龙二公爲称首以孝行则柴渊周克恭爲纯至若王贞白仕止适中周日章穷不易操施舜显施师防之直躬行道舒杲赵崇椷之救拯艰徐宗仁赵崇榞韩光国之捐躯报国蒋夔蒋傅之决策倡义俞琰之兴学俞克堪之莅政徐寻得安定胡先生之正学徐维上书斥秦桧之奸邪周天受李心传魏文靖真文忠之知詹应陈之赴义徐炎午之恬退俞申之博学俞澂之卓行俱有关于风化其大节细行见诸各传自今伊始奉祠益防潜德幽光洋洋如在学者游是学拜是祠庶防想像诸贤之爲人以无负国家之倚頼若徒以友一乡之善士爲未足嘐嘐然曰古之人古之人而无尚友之实则岂侯所望于今日者哉虽然是碑所记特文献之足徴者耳祠祀有未尽采摭有未详引而申之则不无望于后之君子至正十六年嵗次丙申三月望日记






　　江西通志卷一百二十八
  </div>
  <div class="pagination">
   <a href="江西通志_page319.html">
    上一页
   </a>
   <span>
    ...
   </span>
   <a href="江西通志_page315.html">
    315
   </a>
   <a href="江西通志_page316.html">
    316
   </a>
   <a href="江西通志_page317.html">
    317
   </a>
   <a href="江西通志_page318.html">
    318
   </a>
   <a href="江西通志_page319.html">
    319
   </a>
   <span class="current-page">
    320
   </span>
   <a href="江西通志_page321.html">
    321
   </a>
   <a href="江西通志_page322.html">
    322
   </a>
   <a href="江西通志_page323.html">
    323
   </a>
   <a href="江西通志_page324.html">
    324
   </a>
   <a href="江西通志_page325.html">
    325
   </a>
   <span>
    ...
   </span>
   <a href="江西通志_page321.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
