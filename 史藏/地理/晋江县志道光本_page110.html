<!DOCTYPE html>
<html>
<head>
    <meta charset="UTF-8">
    <title>晋江县志道光本 - 第 110 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晋江县志道光本 - 第 110 页/共 196 页</h1>
    <div class="content">　　屠倬　号东厓，鄞县人。嘉靖癸未进士，以郎中出知泉州。为人修饬方正，吏胥惮之，无敢窥乘。值大旱，益修其政，平讼理冤，绝罚寡费，振贫困，薄罪戾，诘奸慝，举淹滞。设坛祈祷，素衣角巾，冒暑俯伏。三日郊宿，不回公署，万仞龙湫，不辞匍匐，于是澍雨大沛，岁获丰收。时各寺田为豪家所有，而赋役专累寺僧，倬悉取田券，计亩派税，开给帖文，逋者追田入官，自此僧无负累。其政宽厚公平，以兄侨任福建布政使，回避去，民甚惜之。旧志，参李竹坡《闵雨诗序》。
　　王仕俊　号方南，安福人。嘉靖丙戍进士，由刑部郎中知泉州府。初下车时，诣学讲书，时何炯为诸生讲，末勉以王梅溪、真西山之治。仕俊首许焉，谓立政不可无本也。先以清修自矢，既以四事谕俗，为诗悬之四达之衢，有“亲民奚事修边幅，待士何曾负热凉？清素每安供具薄，辛勤思累簿书忙”之语，且曰：“而邦事，即吾家事也。”开诚立约，务期挽气运而回人心。明听断而顽嚚攸伏，募义勇而寇盗授首，锄强暴而豪右敛迹。省驿传、节库役而雕瘵获苏；招商舶、发仓谷而荒年有备。修浯溪、洛江之桥，以济行旅；筑留公永利之陂，以资灌溉。其政皆欲力追王、真二公之旧。士民感之，上官屡加旌奖。及家居，屏迹公庭，城市莫窥，乡人重焉。《闽书》，参《顾新山文集》。
　　俞咨伯　字礼卿，号蒲山，平湖人。嘉靖壬辰进士，初为工部郎中，以忤勋戚逮狱，事白复官。嘉靖十九年，来守泉。性慈恳，善拊循，下车介洁自持，秋毫无染。旧政不便民者，悉刬除之。薄赋省费，怜困恤穷，旌淑别慝，剔蠹除奸。折狱一秉虚公，申冤雪滞，胥吏屏息，不敢出一语，人亦无敢以私干者。尤加意兴学考德，表扬风节，士争濯磨，相劝于道。报政为天下第一。入觐，钖玺书、筵宴，褒封父母。复归泉，士民权欣鼓舞，咨伯益励精抚字。二十三年，春冬亢旱，二十四年，麦渐向熟，复为雨烂。时值海寇警报，船粟不通，郡中饥乏。咨伯躬诣郡里，审第贫户差等，发粟赈给，又煮粥以济尤急者。招诱粟船，每一商到，即以花红酒品，就而劳之。革揽籴，禁侵克，贾人闻风相率继至。半月间，米价归平，民赖全活者可数万。贼见贾船人众，渐避散。人谓一举两利，至今诵之。在任五载，擢河南副使以行。士民勒碑志思，祀名宦。旧志，参《顾新山文集》。
　　程秀民　字天毓，号习斋。衙州〔四〕。西安进士，嘉靖二十四年由工部郎中任泉州知府。魁伟英挺，皎然介洁之操，凛于秋霜。绝离尘垢，莫之婴染。凡拔援投抵之私，先自沮退。其见之施为，则纯体宏阔而条理详密，精采震耀而德意温恻。同溪埠头之税，大为民害，一举而革之。奸民以盗诬民，株连数人，毙于狱，又有谋同旅而夺其货于途者，经数官莫能决，秀民俱一讯即得，人称神明。郡猾书为奸利，岁盗官帑千计，结势宦自固，立发其奸，置之法。赋役输官，秤量公平，吏胥无从掊克。于是巨奸雄猾，披剥摧缩，积蠹宿赃，抉剔解散。乃与民休息，询其劳苦，悉其疾痛而宣节抚柔之。木索虽设而常栖，隶圉柴立而不用。政通人和，复集士讲道论文，所指示，皆发人所未及闻。新学宫，表贞烈祠，期年毕举。海寇陆梁，爰赫斯怒，发纵授画，鼓励将卒，迄奏肤功，歼其魁而执其丑，鲸波以靖。上官奖荐稠叠，以母丧明，投牒终养，士民遮留者亿万计。后起知建宁，值倭乱，有捍城功。终云南参政。《闽书》，参顾新山，林次崖文集。
　　方克　字惟力，号西川，桐城人。嘉靖丙戌进士，二十七年知泉州府。廉以持身，仁以爱民，公以存心，勤以集事。兴学校，辟田畴，清户口，理赋役，除盗贼，平狱讼。不拘文法，不立威名，不投时好。拳拳以德教导民、待僚属。劝善让美，卑己尊人。虚明光大，常集众人之长。政成誉起，升苑马寺少卿，致仕。节《闽书》，参《林次崖文集》。
　　童汉臣　字南衡，钱塘人。由进士嘉靖三十二年以御史为泉州府知府。求八卦河之湮塞而疏导之，访民俗之淫恶而痛治之，凡应兴革者，皆奋然勇为。海寇窟穴澎湖，时出剽掠，大为民害。汉臣访官吏士民有智勇者，授以方略，令率义兵，伺其出没攻之，前后擒贼若干人。又大征兵将，挟澎湖，贼闻风气夺，稍解去。抚按嘉其功，移檄交奖。郡南龟湖，收宝盖、金鞍、玉屏之水，灌田万余亩。宋蔡襄定有塘规，历久渐弛，守陂之夫虽具而官弗予直，常怠而废事。民请于前守方克，奏记部使者既许而克去未行。汉臣下车，问民利病，众以为言。即符下晋邑，令无留牍，翻牍得所谓“增议塘规二十九条”，堤堰坊墉，岁治月修，启闸以时。禁豪右之侵，严狂狡之诡，灿如列眉。以宽硕接其民，不赏而劝，不怒而威。岁以荐登，粟入倍于他乡。民伐石勒碑纪之。节王遵岩、林次崖各文集。
　　熊汝达　号北潭，进贤人。嘉靖甲辰进士，三十五年以刑部郎中守泉。英敏明达，果敢担负。下车以“十四不要”颁行七邑，所禁皆害身家，累政治之事。仰西山懿范，扁其堂曰“仰真”。谈利者建盐坵抽分之议，汝达谓宜藏富于民。亡赖托铺甲名色，承符七属，凌铄官吏，需索里甲，立革除之。上官百需骛至，以时艰民贫为请，语寓箴规。台察至，属官被诬者，力为解救；以飞语被污者，白之。郡饥，亡赖民鼓众强籴，即下令大发仓廪以平米价。倭夷由海岸突犯安平，延惠、南二县，侵逼郡城，降服登陴，多方御却。城中有奸徒，谋为贼内应者，以计擒除之。仍出公帑，赈民贫乏，奸徒帖息。督抚提客兵万余戍郡，粮饷、犒给、器械，百凡峻促，从容支应，多从节省。有所不便，辄持檄入白，必得请乃已。鞫狱得情，多从轻典。摧抑势豪，无所假借，郡人欣服。丁巳端午，民廛被火，向火叩首，即反风灭火。冬，马骝祟作，牒城隍驱之，旋即廓清。粮料听民自输，赎金丝毫不染。政暇与诸生讲论经理，亹亹忘倦，多所发明。秋闱校文，得人尤盛。奏最，迁擢去。民祠祀之。祠在郡东门外，碑记谓其“政尚精严，功多御捍”。历官南京右都御史。旧志，参《林次崖文集》。
　　孔惟德　汝阳人。嘉靖癸丑进士，四十年由刑部郎中知泉州府。每见宾客，立吏两旁，辄呼曰：“邑子母请太守毋徇也。”邑人蔡居阳，旧为汝阳学官，惟德朔望偕府佐往谒，执弟子礼如初，会不久不去。《闽书》。
　　周道光　号云川，太仓州人。嘉靖癸丑进士，四十一年知泉州府。先于三十九年任本府同知，亲临泉州、永宁二卫，稽点军余，革勾连之弊；躬临一寨四澳，督理战舰，振边镇之威。适军乏食，将为变，亲诣抚谕，皆解甲散去。贼谋攻城，应兵内伏，道光侦知，歼其渠魁，释其胁从，地方以宁。既得太守之命，至省谒司道，值安平羁旅数十人，久阻会城，挟之归。谒巡抚于福清，见被掳妇女三十余，羁于官，泣言于军门释之，且给食携归，未任而泽已先及民。莅政慎施舍，重进止，革宿弊，除蠹政；振淹滞，举废坠，轻刑罚，薄税敛；省财节用，逐久恋隶卒十余辈，衙署以清。察游辞诬善者，而斥治之，奸雄缩首。加意学校，捐俸金百余，以赈诸生之不能自存者。凡兴利革弊，靡不勇往为之。道光初知开州，亦有善政。民为镌“去思”之碑。节《林次崖文集》。
　　万庆　和州人。由刑部郎嘉靖四十五年知泉州。廉勤为本，慈毅为施。剔吏蠹，锄豪奸，节省民用，调停民赋，疴瘵悉拯。尤留心庠序，复学田，葺学斋，通学泮潮汐，用作士类。严邑考以惩贪最，歼逆酋以遏乱端，善政不可枚举。念郡志自嘉靖乙酉纂修后，已历四十余年。搜罗掌放，广采旧闻。聘傅夏器、尤烈、朱安期、赵恒纂辑，而以尚书黄光升、侍郎黄养蒙总其成。于隆庆二年告成，是为隆庆戊辰志。节隆庆志序，参《闽书》。
　　朱炳如　字仲南，号白野，衡阳人。嘉靖已未进士，隆庆三年以御史出守泉州。至则慨慕王梅溪，真西山芳躅，葺其祠，为文记之。为政先教化而后刑罚，凡缙绅及僚属皆推诚相待。集父老讲明乡约，虽风雨不辍。择诸生才俊者，谈道论文，士皆勃然自奋。庚午乡试，一郡中式五十八人，首解额者二人。泉中人文，一时独盛。讼至庭，反复开譬，使输于平，一朴不滥；一金不赎。居郡三载，不以家累自随，惟两仆供爨，如在旅舍。常挂一橐，门以内，薪水米蔬，无长物。誓不入泉民一钱以归。擢两浙鹾使，濒行，囊橐萧条。阖郡攀辕号送，竟一昼夜不得行里许。在浙中，清约亦如在泉时。累官陕西左布政使。祀名宦。旧志，参《三陵稿》。
　　任汝亮　猗氏人。嘉靖间进士，授户部主事，却羡不受。隆庆初，管太仓，查盘数折，逮系狱。抗疏廷辩，中官索贿，奋言曰：“天朝法纪，可贿免耶？”既释，改兵部。万历六年，出知泉州府。大署郡门曰；“太守要钱听嘱者，不生还乡。”里人方仰其风裁，会去。初亮未至郡时，郡苦旱，祈梦九鲤湖，曰：“太守雨，何不悟？”亮至，乃雨。卒后，人有遇亮于武当山者。《闽书》。
　　姚光泮　号同庵，南海人。由进士万历元年以御史任泉州知府。温恭恺悌，曰据案坐堂，胥吏持牍纷错，沉几徐应，绝无猝言怒色，而伺者无所投闲。民以事至庭，得匐伏案侧吐词陈枉。一出片言，输服其心。敲扑不震，而讼清狱简。每行部搴帷，郊原安堵，有狎无惊。问民疾苦至切，痌瘝如其家与身，莅郡未期，民悦而爱之。已乃进俊秀子弟，时与课业，讲论士必崇正学，文必端雅裁。偲偲劝勉，匪怒伊教，不异父师提命，多士奋兴。以前御史被中改调去。郡人思之，比之韩忠献。节《三陵稿》。
　　邱浙　号厚山，南城人。嘉靖乙丑进士，万历三年以刑部郎中守泉州。天性朴茂，布衣蔬食，待士绅有礼，咨政务兴革，亹亹正论，不可干以私。崇正学，端士习，振作不倦。见小民呕呕然惟恐伤之。听讼，慰遣使平，判决者，呼两造使输罪，即白上官，不事株连，民服讼解，敲扑全弛。下所司平赋缓征，省刑薄赎，锄奸惠良，遇事执持，确不可夺。永春令某恣而墨，先令解绶，乃以闻于上官。郡中有妖魅凭子姓煽惑愚氓，立命移其邱墓。禁樗蒲，逐俳优，曰：“是椎埋之梯，游惰之媒也。”遇旱祷雨立应。满考，狱囚乘守者稍懈逸脱，氓隶相语曰：“吾侪万死奚恤，奈累公报最何？”四出追捕，获逸囚以报。终任不持郡中一钱，擢山东副使，历官广西总宪。卒之日，薄田数亩，敝庐不蔽风雨。郡人思之，与前守熊汝达合祀，曰“二贤太守祠”。旧志，参《三陵稿》、《田亭草》。
　　邹墀　余姚人。隆庆戊辰进士，万历九年由刑部郎出知泉州府。约饬廉隅，暮金不入。旦坐堂皇，吏抱牍次第受署。浣手奉法，独煦濡苍赤，务期成就安全。两造至前，片言立决，事毕即遣归农。涤除烦苛，为诸邑令倡。宦宗巨室，接之以礼，至遇事直枉，则毫无假贷。虽有势如山，弗能夺。暇时校阅诸生差次才品，择茂异者加意诲督之。士斌斌争自濯磨。监司欲澌流凿渠，兴穷乡水利。民咸谓河流随潮上下，稍旱即海咸乘之。下流既分，上源弗给，沃壤且变为斥卤。而主者力排异议，蠭厉畚锸。墀博采舆论，驰白巡抚赵公，檄下立止之，万户称庆。五载迁本省巡海副使，复升参藩，擢广东廉访使。泉民建生祠祀之，勒石纪焉。节《田亭草》，参《梅谷集》。
　　贡靖国　号洪山。丰城进士，由刑部郎万历十三年任泉州府知府。清洁自矢，宽厚治民，举孝察廉，兴学造士。驭下甚严，门以内，无锱铢扰民，谒其庭如入广莫之野。祷雨立应。浚治沟渠，水不为灾。其时年谷丰登，枹鼓不鸣，民不诉而各得其欲。士争濯磨，秋闱隽者几四十人，元魁鳞比，五经得四。接缙绅以礼，间杯酒相酬酢，无敢以私干者。有海滨民锄墙根得白金数锭，同官知而捶楚之，钳灼之，欲得其金，坚不承，靖国语同官曰：“天赐饥民，公何必问？”以此被挤，及上计几不免，赖有周旋得无害。迁转运同知，泉民为勒石于四达之衢，已复建祠祀之。卒，祀名宦。节《何镜山集》、参《梅谷集》。
　　汪道亨　号云阳，怀宁人。万历癸未进士，二十年由户部郎中出知泉州府。廉明恺悌，政举讼清。睹郡学倾圮，叹曰：“是吾守土责也。及今圆之，庶事省而功倍。”遂发赎锾俸金若干，檄经历汪本正及府县学博重修之。不半载，竣功已。迁本省副使。轺车往来迎送者，趾相错焉。节《田亭草》。
　　程朝京　字元直，号萝阳，休宁人。随父游衢州，为西安诸生，已入成均。万历癸酉顺天乡荐，癸未成进士。万历二十三年由礼部仪制司郎中任泉州府知府。疏敏磊落，耽综诗书，翰墨吏牍，应手立就。为政果断豁达，洞悉民情。民讼词多牵连，两造至前，诘其要领，余皆不问，枉情得直，钜罪归纤。闵游民闲荡，晓以积聚，告之治生，如亲子弟。与缙绅登高览胜，形骸相忘，若方外友，亦无敢以私干者。宋韩忠献琦，生于州治，旧附祀学宫，岁久坍落。朝京建祠府廨，春秋祭享，复额府治之堂曰“忠献”，以寄景慕之怀。邑人何炯搜括清源文献千有余篇，朝京捐俸为锲木成书，留示后人，用垂永久。有大府下府索海物，如命应之，吏白曰：“恐意不在海物也。”叱之曰：“奈何以不肖测上官？”以母老告养归。郡士民牵衣拥辕不能挽。既去之明年，伐石兴碑，纪德志思焉。节《何镜山集》。
　　窦子偁　字燕云，合肥人。万历壬辰进士，由户部郎出知泉州。才具敏毅，而持以凝重。至则咨询利害，悉意罢行之。约饬胥椽，舆台成相诫，不敢犯。有宿蠹，立按其罪。事关豪家，据法持衡，虽居间百方，弗为动。听讼期于得情，有遮呼自诉者，令毋壅遏。或剖断立遣，或应诘欵服，庭无留讼。岁旱，斋心虔祷，不踰晨夕辄应。修学宫，清射圃，拆节衿髦，时程艺而甲乙之，多士奋兴。又念后来修治计靡所出，诸生贫不能读书者由赈助。适同安废观有田五百二十五亩为豪民私占，命同安令洪世俊清其漏赋，闻藩伯，归之官。割其半，岁征银一百九十六两八钱七分五厘，贮府学以备修治庙廷、斋舍、祭器及赈助贫生婚丧之用。学官支给，必请于府而后行之。以其半，畀同安学，亦如泉。广文、袁士，楚揭、乔嵩、王玑、石维盘共请何乔远为文记之。卫卒粮饷，取给于郡。异时胥吏窟穴为奸，故缓其期，加以侵牟。子偁勅主吏按月呈牍，如期给之，寸镪粒米无扣减。卫卒感其德，请尚书黄凤翔为作泉州卫散饷记。安平有石井书院，祀朱韦斋及晦翁。诸生以时弦诵其中，岁久垣圮，为豪右牟敚。某子甲庀居室，削祠前地若干尺，又屋角冲射，为形家所忌。诸生与较，则被其黠奴凌侮莫堪。以闻于郡，会子偁行部，即单车谒二朱先生祠，勒反所侵地，而置奴于法。仍谕某子甲，嘉与更始，亟葺祠以赎愆。子偁复捐俸以佐工乏。士民勒碑纪其事。性高洁，竿牍苞苴不至其门。初至时，从二三庐儿，取足给烹爨而已。蔬粲常供，每浮直于市肆，郡斋扃鐍，阒如也。俸钱外，矢不入官。入觐戒发，行李萧然。擢副使，督学湖广。郡士民相率建祠生祀之，勒碑纪焉。通志，参《何镜山文集》、《田亭草》、《千顷斋文集》。
　　程达　号信吾，清江人。万历丁丑进士，二十九年任泉州知府。下车询民疾苦，时俗悍士骄，贵家侠侈，则下令曰：“稂莠不去，嘉禾不生。无轻犯三尺也。”闻者竦然顾化。间一弗率，必致刑。于是虎攫狼贪、狐媚兔狡之徒胥敛迹。谂石湖当海舶要冲，地旷不为堡，亟移屯兵戍之。又虞戍卒枵腹，核诸屯不使豪占亩，窾诸储不使黠匿赋。当受糈，辄躬为给，给必以时。于是饬学宫，新黉舍，正佾舞，崇梅溪之祀，表文庄之庐。士听既一，乃聚八序之俊，别而试之。已群而肄之，岁致饩，日受餐，不以暱〔五〕故弛督，其扞于纲，则夏楚不废也。秩满以最，升本省按察司副使，备兵上杭兼制粤中。泉人追思，构祠祀之。节《云台藏稿》，参《田亭草》。
　　张应泰　字大来，泾县人。万历壬辰进士，三十六年以南驾部升知泉州府。下车之初，惩民无良，严芟治之，邪蠹不能为害而善良恃以无恐。清洁自守，勅励功曹，莅任数月，士民畏而怀之。会以驾部任内罣议被谪，泉人持长旛书太守功状，阖郡所以当勉留意。垒石城门，城外之梁，尽断绝之。乃乘辎軿从间道微出，市童褰帷见之，大呼曰：“此吾张公也。”复群来拥，不得行者三日。两台使者因为请铨曹，得降秩治泉如故。铨曹竟以考功法持之，调大名通判。去，郡人为南国攀辕图，系以诗，史继偕序之。应泰政事之外，兼有文章。古文词赋，脍炙时流。禔身洁修，经德不回。既去之五年，泉人勒石纪之。节《何镜山集》，参《闽书》。
　　姜志礼　字立之，号同节，丹阳人。万历己丑进士，知泉州府，以正人心，厚风俗为务。重伦常，崇节义，尊高年，尚有德，引多士，恤无告，严包籴，禁投献，剔衙蠹，惩总牙，给隶糈，时兵饷。民有不率者，从容教之，教之不驯，乃绳以法。万历三十五年秋地震，洛阳桥倾圮，大梁折入于海，故址渐湮。志礼采石，从海底结址二十三，葺旧址三十五，整补扶栏五百，增两翼镇风塔各一，折架重易，关楼亭榭一新。其他城堞坛壝，以次缮治。郡绅士颂述其政，曰《实政录》，黄汝良为序。入觐，擢广东宪副。去，民思其德，为建生祠于洛江之上。邑人何乔远为文记之。节《何镜山集》。参《河干集》。
　　阳思谦　字生白，新化人。由进士万历三十九年自铜梁令擢知泉州府。躬操廉洁，为群吏先。规恢措注，硕画井然。郡猾胥窟穴，伊久灼其弊窦，从几席上迅扫之，莫敢有心招瞬语，旁寄耳目者。境多窃盗，甚且行劫，严行保甲，俾比闾相警察，虽豪家亦愿备干掫，自是胠箧发扃之徒，无复有鼠伏鹰攫者。俗多讦讼，片纸株连，构为陷阱，为理谕法剖，一分其直枉，辄遣去，政平讼理。尤注心风教，朔望集诸生，语以慎自爱重，毋负造士令典。杜媚奉之径，塞干谒之门，咸兢惕颅化。郡乘自隆庆二年修辑，已历四十五年，聘尚书黄凤翔等重修之，以备文献，是为万历壬子志。秩满入觐，迁擢去，士民德之。节《田亭草》。
　　蔡善继　字五岳，乌程人。万历四十三年，由进士知泉州府。悉心民瘼，布政清和，剔蠹节浮，缓刑去杀。属岁浸，疫疠大作，善继曰：“守为民司命，岁何能灾？”于是多方劝赈，施药施钱，全活甚众。复借帑金，差官远籴接济，米价以平。进诸生课试，第其甲乙，首拔前列尽知名。以其间饬黉宫，修废坠，郡中濠堑沟渠皆疏通。又以溜石居下流，建塔其地，与凌霄、宝盖鼎峙为三。是秋乙卯，泉士隽者半闽榜。越己未，庄际昌巍然会状。升本省副使。郡人思其功，建祠于蔡忠惠祠之后，曰“前蔡后蔡”，岁时祀焉。庄际昌为之记。通志，参《霞栖藏稿》、《河干集》。
　　赵士许　号靖庵，吴江进士。万历四十六年由延平守调泉州知府。政尚简静，辅法行宽。所条教，一以惠元元，兴教化为首务。廉弗伤矫，明不过察，不僭为威于法外，不昵为惠于法中。猾奸望而畏之，善良煦而就之。暇进诸生会课，雌黄甲乙，闲以纪律，镕以银致，文质彬彬。寇袁八阑入崇武，闻风远避。林君泽啸哄赤水，旋就扑灭。自是农勤于野，商贾安于市，士广厉于黉宫，民和年丰，物无疵疠。秩满入觐，庄际昌为序贺之。节《霞栖藏稿》，参《云台藏稿》。
　　沈翘楚　浙江人。由进士天启间任泉州知府。见东湖湮塞，出私钱，大召役夫浚之。举其阏土，联湖为堤，比于斗柄。堤下桥之，堤上亭之，一月而竣功。于是灌溉有资，流脉通贯。自宋太守刘公颖，颜公颐仲浚湖以后，历七百年始一见之。何乔远为作浚湖记。节《何镜山文集》。
　　王猷　字壮其，东莞人。万历丙辰进士，天启七年任泉州知府。时海上陆梁，议抚不决，猷乃画抚之利，担抚之局，散党措饷，上之台使，事始定。而锺斌、李魁奇等旋抚旋叛，崇祯己巳，郊外尽甲，中丞熊公移泉，乘城守。猷简械缮糈，循行四封。见鹧鸪口为郡东南门户，乃筑城台，高百尺，纵横二十四丈，中建房五，安九大炮，各重八千钧。旁为火房三，列百子，神飞各炮。凡縻白金四百有奇，皆出俸资，不征民间一钱。台募兵二百人，领兵哨官一员，监督把总官一员，月给之饩，自是阨塞要害。寇至港门，众炮齐发，一夫之守，雄于百人，贼不敢向迩焉。复分士绅守郡城，人数雉。侦得内应奸囮，悉磔诸市，城得无虞。其冬，以计授郑芝龙，使锺缚李；明年复使郑图锺，而柑橘洋之役，歼锺遂尽。擢兴泉道副使，文武通材，忠勤矢志，整顿风俗，丰稜益凛。劳卒于官，祀名宦。雍正志，参《云台藏稿》、《敬日草》。
　　樊维城　号紫盖，湖广人。崇祯间任泉州知府。廉明勤敏，下车询民疾苦，在于词讼多门，即奏记上官，立清夙弊。旬日间，衙斋幕悴，肃然袖手。军士苦给饷抽扣，躬诣卫所，手自给散。按月查册积，猾吏胥不得稽冒。兵有余粮，士呼宿饱。俗竞讼，延岁月不能决，维城手不停挥，案无留牍。遇山海之争，星言夙驾，近者数里，远者数十里，不惮跋涉，亲临躧勘，曲直立分。海寇窃发，叛服靡常，遇警报即驰至军前，冒矢石为将士先。贼相戒勿犯，环海安堵。他若勤考较，精赏拔，多士奋勉。拊穷民，祛役蠹，里巷讴歌。筑石湖之堡，建具瞻之堂，诸废俱兴。秩满迁擢去，士民思之。节《笋堤集》。
　　孙朝让　号九芝，苏州人。由进士崇祯间知泉州府，告养归。康熙间，再任泉州府，升兴泉道。市米买薪而外，惟啜清源一斛水。日与诸生谈经课艺，讲明程朱之学。公私无扰，镇静自持，与民休养，其为政不在多言，而郡人思其德。祀名宦。《葵山文集》，参雍正志稿。

　　国朝
　　知府
　　张仲举　海州人。由官监生康熙十六年守泉州。时海氛未除，军兴旁午，民赖以全。忽有白头贼，夜踰城西北以进，达旦而遁。越日，主兵者议剿，西北半城坐以通贼。仲举坚持不可。后又获贼部萧姓者，扳扯多人，悉置不论，止枭首恶。民得安堵。后升兴泉道。
　　高拱乾　号九临，陕西榆林卫人。由监生康熙二十九年知泉州府。郡南安平一带，自辛丑播迁后，田地多荒芜，按旧册征输，民苦粮累。拱干躬历田亩，逐一勘丈清查。其无着者，申请具题豁免，民累以苏。安平士民，建祠龙山寺前，与前邑令王承祖并祀焉。后升台湾道，历官布政。
　　常光裕　正黄旗监生。康熙三十四年知泉州府。为政安静，听断详明。晋江四十七都黄姓，系宦后故家，其同乡谢姓，世为婢仆。有谢拔因弟谢世为海上伪目，迫胁黄愿将六岁幼女爱娘许配其子谢储，欲藉以洗主仆之羞，黄愿畏祸忍从；继乃强命刘福为媒，亦无寸丝为定。及爱娘稍长，决意不嫁仆属辱身。谢拔即以悔婚叠控，邑令不顾名分，反代送币聘。爱娘当堂剪发，以死自誓。而问官复将爱娘之叔黄赓喜收禁，差白役施钦立押爱娘赴县成婚。爱娘情急，路经谢拔之门，遂登梯跳入，服毒而死。邑令验报，审详复以尸兄黄捷抄抢赖命拟流审解到府。时光裕新任，吊案亲讯，备悉谢家世为黄仆，黄爱娘原供有平时呼奴呼婢，一旦呼为翁夫妯娌，实属乱伦，不可玷辱之语。及谢拔胁婚，始无媒，继无聘，前后捏词混控各情节。将谢拔拟杖满百，枷号爱娘坟前。仍追给埋葬银两。谢储身充县役，立提责革。黄赓喜无辜开释。爱娘仍请旌奖。详蒙臬司抚院照详发落，阖郡称快，目为常青天。其他摘奸发伏，伸冤理枉，多类此。
　　李大章　丹徒人。由荫生康熙三十五年知泉州府。捐俸百五十金，重造郡南三陡门。委晋邑令李元霖督之，坚完异常。《水利功德录》。
　　刘侃　字晋陶，号存庵，山东沂水人。康熙庚辰进士，四十九年知泉州府。实心勤政，不避权势。重修文庙及诸先贤神宇。又补蔡虚斋坊表，故地树立之；置祀业，遗其后裔。刊《小学实义》。颁之书院以教士，朔望躬诣训诲焉。哀矜民命，录宋儒谨刑语，勒石府堂侧，垂示将来。以卓异升闽转运使。士民怀之，立祠小山丛竹之东祀焉。数年后，奉公过泉，阖郡列户，设香案欢迎，争睹其面，咸称有召南素丝之操云。
　　张无咎　字惕斋，山东莱州人。雍正三年由部郎知泉州府。洁清镇静，每月会诸生课文，手为评隲。值岁饥，开仓赈救。越年又饥，惠邑更甚，捐俸赈济，分别有法，全活甚众。后以盘仓失额解任，百姓乐输代补，负担相续，填满厅堂，得不坠职。调任云南。去之日，绅士相率燕饯于明伦堂，送者盈郊。后历山西按察使。
　　孙鲁　号岱东，河南阳武人。由监生雍正九年知泉州府。初下车，值科考。闵泉士贫寒，下令童子就试者，自备试卷填名缴府盖印，一切卷票钱悉免之。泉人为勒碑于府照墙之东，曰“士沐新膏”。
　　王廷诤　号訚斋，全椒人。由举人乾隆三年知泉州府。下车刊《和字图说》以教民，按户分给。捐俸劝输，倡改兴泉道旧署为考棚。仍修温陵朱子祠、小山丛竹亭、欧阳行周、真西山、王梅溪各祠，浚八卦沟，葺东岳庙，捐置文庙祭器乐器。偕晋邑令胡格捐买店屋，以为诸生文会饭食之需。置买田租，为朱子祠祠丁、祭扫、香灯之费。众废俱兴，敬贤礼士。每会集诸生讲学，谆谆不倦，岁科两试，殚心搜索各书院月课，亲定甲乙，分别奖赏。经识拔前列者，不数年多登甲科。升汀漳道，历闽省按察使。
　　张宗纯　陕西长安人，提督元侯云翼之裔。由贡生乾隆八年知泉州府。志洁行芳，饮冰茹蘖。振兴文教，抚绥穷民。一切寃狱，多所昭雪。在任三载，不为赫赫之名，而民乐其生，从其化，士类尤深感激。调任部郎，仓储有蚀耗缺额者，争为捐输补足。绅士赋诗纪德，曰“温陵舆诵”。
　　书成　镶黄旗人。由监生乾隆十二年知泉州府。安静宜民，未几升台湾道。值泉州岁歉，米价腾贵。台湾民相约禁港，谷船不通。成曰：“何忍任泉民独饥？”亟下令，凡载米谷至泉州，各船悉放行无阻。于是粮艘络绎，市价以平。及丁父艰，由泉回籍，奠送者数千人。
　　伊靖阿　正红旗人。由监生乾隆十二年知泉州府。慈爱煦濡，视民如伤。缙绅贤士，以至山人墨客，皆加礼焉。考试力拔孤寒，凡贵胄富家，概绝弊窦，士论归之。
　　怀荫布　号涵邨。满洲正黄旗进士，干隆二十一年丙子授泉州府知府。爱民礼士，修举废坠。倡修郡学文庙，建尊经阁，葺万安、顺济二桥。重修《泉州府志》。志自明万历间修后，历百五十余年，重以兵燹，简略残脱。国朝康熙、雍正年间，两经修辑，未成。荫布大张文告，广征群言，移牒分采，汇报开局。延三山黄莘田、任本邑前贵州安顺守郭虞阶赓武暨各绅士，竭力纂修。起自己卯之秋，俱经裁定。书未成，壬午荫布入都引见，署郡守嘉谟申之，癸未回任，告竣，顿改旧观。二十九年四月卸事。采郭虞阶旧志序。
　　陈之铨　浙江绍兴府嵊县廪生，乾隆三十一年正月由建宁府同知升授泉州府知府。优礼士子，多方奖劝。泉州旧有四书院，其二距郡城远，在城中者小山丛竹、温陵俱逼狭，不足聚学者。之铨构堂于承天寺东，原靖海侯施襄壮别业为书院；取郡主山，名颜曰“清源”。中为讲堂，拆而东，为楼三间，祀朱子其上。左右环为学舍者，五十余区。水木亭台，藏修游息，旷如奥如。又鸠经费白镪千两。以三十三年十月卸事，郡人士为位于书院中，尸祝焉。采叶毅庵撰序。
　　杨廷桦　号蘅圃，直隶顺天府大兴县人。乾隆丁丑进士，三十六年九月由浙江金华府调补泉州府知府。宏奖风流，礼贤下士，兴利除害，雅号循良。郡清源书院为前郡守陈之铨建，而山长修金，生徒膏火，俱无所出。廷桦下车，以劝学育才为己任。进郡人谋之，鸠白镪三千五百两有奇，合旧存共四千五百两，区筹生息，权其岁入，详列宪以为经费，修脯有资，既廪有额。又以其羡余为奖赏，选刻清源课艺以为标式。十一年六月卸事，升任台湾，尤加意泉郡人。绅士奉禄位清源书院中。采叶毅庵序文。
　　冯国柄　浙江绍兴府会稽县监生，嘉庆六年二月由永春直隶州调署泉州府知府。下车勤考课，查清源书院旧时经费仅存四之一。先割俸，终岁计费八百余缗。恐无以继，乃先倡捐，复谋之僚友及绅士，鸠金备半，获符原额。申详列宪，增订旧规，以其子钱供岁费。值童子试，延名辈悉心披阅，反复周详，务绝弊窦，士类称之。七年十二月卸事，绅士为奉位于清源书院中。采碑记，参舆论。
　　岳山　满洲正蓝旗监生。由遗缺知府奏补，嘉庆二十三年四月任泉州府知府。清正爱民，不受私请。值童子试，延名流苦心搜阅，取士多得人。其首名杜彦士，少年捷进士，选庶常。二十五年二月卸事，阖郡士民拥挤饯送。既出境，犹盛称泉俗醇厚，焰然不敢当云。
　　姚观　号盥斋，江西建昌府南城县人。嘉庆辛酉进士，分发湖北知县。丁内艰，服阕引见，改福建宁德县知县。署惠安，复回宁德，卓异候升。授永春直隶州知州，署兴化府知府。道光七年八月，由永春委署泉州府知府，十一月卸事。自奉俭约，清廉爱民。官亲仆从，朴素无华。衙蠹不得挺其欲，民间狱讼，多劝使平息，丝毫不染。在县时劝谕催科，亲□省从，民争输纳。一调乡闱，取士多得。由泉州□任永春，绅士相率饯送，络绎于途。
　　蚶江通判附
　　吴尊盘　字□□，号□□，浙江山阴县人。乾隆戊戌进士，选建宁县知县。孥获逆匪，引见以通判用。嘉庆六年，补邵武府同知。七年十二月，任蚶江通判。礼贤下士。甫下车，集士观风，亲加披阅，选择制义，为士林宗。居官儒雅，醇谨不事奔竞，斗巧者，因利乘之。八年七月，出铅差卸事，既回，调别任卒。眷属羁晋江，久乃还。

　　〔校注〕
　　〔一〕“邽”当作“知”。
　　〔二〕疑为“检校”之误，下同。
　　〔三〕“四”疑当作“三”。
　　〔四〕“衢州”下，疑有脱误。
　　〔五〕“■〈目匿〉”，疑当作“暱”，“昵”的异体字。


　　●卷之三十五　政绩志【文秩之二】

　　宋
　　通判
　　林孝渊　　韩习
　　陈大亨　　孙叔谨
　　方蒙仲　　吴棫
　　戴溪　　　朱在
　　游酢　　　傅知柔
　　黄公度　　方阜鸣
　　胡大正　　张阐
　　黄彦臣

　　元
　　监军
　　偰玉立

　　明
　　同知
　　董仪　　　孔惠
　　高祐　　　罗忆
　　麦莹　　　李缉
　　尹嵩　　　胡文宗
　　丁一中　　陆一凤
　　程有守　　王一言
　　杨一桂　　万廷谦
　　何舜龄
　　通判
　　洪葆　　　郭■〈車堂〉
　　李仁　　　陈尧典
　　吴岳　　　陈嘉谟
　　蔡悉　　　何克讚
　　归大宾　　陆南至
　　殷光彦　　陈宾
　　闻人宗望

　　国朝
　　同知
　　来承祉　　王国泰
　　黄焜
</div>
    <div class="pagination">
<a href="晋江县志道光本_page109.html">上一页</a><span>...</span><a href="晋江县志道光本_page105.html">105</a><a href="晋江县志道光本_page106.html">106</a><a href="晋江县志道光本_page107.html">107</a><a href="晋江县志道光本_page108.html">108</a><a href="晋江县志道光本_page109.html">109</a><span class="current-page">110</span><a href="晋江县志道光本_page111.html">111</a><a href="晋江县志道光本_page112.html">112</a><a href="晋江县志道光本_page113.html">113</a><a href="晋江县志道光本_page114.html">114</a><a href="晋江县志道光本_page115.html">115</a><span>...</span><a href="晋江县志道光本_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
