<!DOCTYPE html>
<html>
<head>
    <meta charset="UTF-8">
    <title>浙江通志 - 第 106 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 106 页/共 787 页</h1>
    <div class="content">　　宋府治　咸淳临安志府治旧在鳯凰山之右自唐为治所本朝至和元年郡守孙沔重建双门蔡襄撰记幷书刻石【蔡襄双门记杭于二浙为大州提支郡数十而道通四方俗用不一自钱氏专有吴越治兵蓄财日为战守朝廷除刺史以来葢八十年其风俗治迹有足称者要之起废弊变繇习斯亦难矣至和元年资政殿学士给事中孙沔自枢宻副使来抚是邦曰此吾乡也敢易治之鄽里之税歳縻中产余二千家为之籍其地而出其资市贾谩欺取予不均为之正量衡而一之富黠倚强蚀贫诛利为之索其党而逐之盗侠闭藏出没无常为之尽其根株而去之俗尚浮屠归施无节严以约束妇人女子洁亷其行宠以簮珥高年旧徳或复诹访数月之间近远竦动迎向公训公知众之已悦也随所譬喻勉之于善秋八月语其僚曰诸侯台门以高为贵葢以尊天子所命而示等威也昔钱氏依山阜为治所而双门置栅木锢金铁用为敌备今方内綂平吾为守臣于以遵化而流泽每大号令从官属陈兵校防州之士民即门内张次班列而布宣之门圮而地狭又非礼制岂所以重方面之体乎吾将易而新之即以其说谋之转运使资以羡钱又询之于民良家大姓愿以力助于是商其用而裁取之凡埏埴竹木之材必可其直塈陶葢梓之工必当其庸十一月甲戌兴作明年五月讫工十有五日壬申合乐防饮以落之至于下邑旁郡擕扶老幼阗隘郛郭相与观听指是巍然者曰上之命令由是而出下之情伪由是而入一有不诚重为门羞吾属戒焉是年襄出刺清源州人遮予而言曰我公之为治始者革弊恶人畏其明已而拊养鳏敎勅子弟及其治成井市儿童不收落钱田丰海晏人得其职公作双门我实为之公归有时我思无穷愿为记所作之实而刻之石庶远不忘初公定邕广寇还请涖杭上以其逊而不伐召升宥宻未几以直议不能与众合遂伸前请至则励精夙夜不以宴息自处其进退忠义之节与所施为若千里之绩固不足书然州人过余再三称颂殷勤不书无以慰其志】中兴驻跸因以为行宫而徙州治于清波门北【咸淳临安志临安府诸防通判防北防南防东防并在府治南都防在府治西当直司在府治内敎授东防在学之南西防在学之西佥书判官防在府治后定安桥西观察判官防节度推官防并在府前近民坊观察推官防在佥判防西府院在府治西左司理院在府治东右司理院在府治西城南厢防在嘉防门外北防在北闗门外】
　　元官署　徐一夔官署攷元改府为路而设总管府以辖之【成化杭州府志总管府至元十四年建路在今府治金玉总管府至元十七年建在外桥东向行御史台在纪家桥今北察院税课提举司四一在城南一在井亭桥一在北郭一在江涨桥财赋都总管府在佑圣观东今入武林驿江淮财赋总管府在前洋街茶提举司在天庆坊蒙古字学提举司在铁冶岭下省府广济库在癸辛街洪武初为曹国公宅平准行用库俗名倒钞库一在朝天门外一在中和桥今镇抚司一在江涨桥一在武林门外一在嘉防门外行宣政院今都使司治江浙儒学提举司旧在军将桥后罢烧钞库在戒子桥今入都司】
　　汉钱塘县旧治　水经注浙江东迳灵隠山山下有钱塘故县万厯钱塘县志县治旧在钱塘门里三十步后徙于纪家桥华严寺基楼钥为防记【万厯杭州府志旧县治凡四一在灵隠山麓一在钱湖门外皆汉魏时治也一在钱塘门内今敎塲地唐治也一在纪家桥华严寺故址宋治也今皆不存】
　　【谨按钱塘县治在灵隐山者见于水经注在钱湖门外者考旧志中无之在钱塘门内者自唐厯宋至南渡后始迁于纪家桥不独唐治并皆郡志之误】
　　宋钱塘县尉司　咸淳临安志在钱塘门外【武林旧事相传王子高旧居世称仙尉内有平湖堂擢桂堂咏物堂万厯杭州府志尉司里是其遗址旧署内有清风轩钱塘县志宋隆兴间兹邑繁丽仁宗览西湖图叹曰真仙尉也遂建真仙亭苏轼在杭率賔从来游遂建英游阁林逋访谢尉赋秋水芙蓉诗遂建咏物楼其内有片石周必大赏之遂名竒俊石又有水云亭】
　　吴越钱江县治　嘉靖仁和县志梁龙徳二年钱氏割钱塘盐官地置钱江县以治钱塘万厯杭州府志在武林门梅家桥南
　　宋仁和县旧治　宣德仁和县志县治旧在武林门内梅家桥即吴越王所建钱江县地相传为吴公子庆忌宅宋太平兴国三年改仁和县令孙廷直徙于招贤坊今兴贤坊绍定五年令胡巨卿重修乔行简记【互见公署】
　　汉盐官县治　嘉靖海宁县志盐官汉之旧县晋宋志县以盐官为名唐武德七年省入钱塘贞观四年复置宋太平兴国四年始建于崇儒坊其旧处已不可攷
　　吴东安郡治　三国吴志黄武五年置东安郡吴录曰郡治富春也万厯杭州府志在富阳县其定处今不可攷
　　唐富阳县旧治　宣德富阳县志旧县署在城东北唐咸通十年令赵讷建当在古城内与城并建
　　汉余杭县旧治　余杭县前志旧在苕溪南今际留仓即县署基也
　　宋牧马监　余杭县新志在县南上下湖宋命守臣梁汝嘉提举每马五百匹为一监
　　唐临安县旧治　嘉靖临安县志县治旧在西市元至正末毁【互见公署临安县志宋以前治建在高陆乡溪东旧碑尚存】
　　唐于县旧治　嘉靖于县志县治旧在石柱峰唐武徳八年废州复为县徙治今所【互见公署】
　　唐潜州治　万厯杭州府志唐武徳七年置潜州在今于潜县丰谷后乡城岭八年废潜州遂废【互见公署】
　　唐紫溪县治　万厯杭州府志唐垂拱三年置紫溪县在川乡寻废
　　唐新城县旧治　万厯新城县志县治旧在县东南隅唐长夀中始建今治
　　宋新城县簿防　咸淳临安志在新城县城内以杜棱旧宅为之
　　宋南新县治　咸淳临安志淳化六年置其地本严州分水县东境本朝乾徳间即其地置南新塲熙宁五年废为镇隶新城
　　唐武隆县治　万厯杭州府志唐万岁通天元年易紫溪县为武隆县建治在唐山之南今昌化县后是也
　　钱王故苑　武林旧事钱王故苑以芝生其间舍为灵芝寺
　　南果园　武林梵志钱氏南果园在六和塔月轮峰之傍
　　瑞蕚园　武林旧事本钱王园舍建龙华宝乘院聚景园　咸淳临安志孝宗致养北宫拓圃西湖之东清波门外为南门涌金门外为北门流福坊水口为水门亭宇皆孝宗御扁【武林旧事有会芳殿瀛春堂揽远堂芳华堂花光亭津翠光桂景滟碧凉观琼芳彩霞寒碧柳浪桥学士桥高似孙聚景园诗翠华不向苑中来可是年年惜露台水际春风寒漠漠官梅却傍野梅开】
　　玉津园　咸淳临安志嘉会门外绍兴十七年建北使至燕射其中淳熙中孝宗数临幸【宋孝宗玉津园诗一天秋色破寒烟别筑连隄压巨川欣见岁功成万宝因行射礼命羣贤腾腾喜气随飞羽嫋嫋凄风入控文武从来资并用酒余端有侍臣篇】
　　富景园　七修藁新门外东花园即富景园内有百花池今园前民家之后尚存大池【嘉靖仁和县志俗称东花园在城东】
　　梅冈园　桐木园　武林旧事皆北山路御园钱氏园　武林梵志在昭庆寺侧菩提院宋钱惟演园也【西湖游览志旧有白莲緑野等堂碧玉四观披颢等轩南漪迎薰澄心涵碧玉壶雪毺等亭】
　　玉壶园　武林旧事钱塘门外本刘鄜王园后归御前有堂曰明秀
　　翠芳园　咸淳临安志在钱湖门外面南屏山旧名屏山园【董嗣杲翠芳园诗引旧为屏山园间庆初内司展建东至希夷庵直抵雷峰山下水地西至南新路口水环五花亭外旧有海查一树开小红花在园门外寻亦枯方舆胜览天竺延祥寺亦有屏山园】
　　延祥园　都城纪胜西依孤山为和靖故居与琼华园小隠园并三朝临幸
　　具美园　梦粱録杨府园在葛岭水仙庙西内有饮緑亭
　　挹秀园　成化杭州府志在葛岭水仙庙前为杨驸马园
　　环碧园　咸淳临安志在丰豫门外柳洲侧武林旧事杨郡王府堂扁皆御书【梦粱録又名清晖园】
　　云洞园　咸淳临安志杨和王园在钱塘门外古柳林【武林旧事杨和王府有万景天全方壶云洞潇碧天机云锦紫翠间濯缨五色云玉龙玲珑金粟洞天砌台等处凡用园丁四十人监园使臣二名】
　　水月园　咸淳临安志在大佛头之西绍兴中高宗赐杨和王存中御书水月二字因以为名后复献御孝宗赐嗣秀王伯圭内有水月堂前列万柳【武林旧事内有瀛燕堂玉林堂皆御书董嗣杲水月园诗园门当路掩清华乔木灵根裹翠霞地拥楼台齐葛岭天分香影傍林家南朝勲将曾营业外邸王孙且看花月色水光三十里何人来此泛仙槎】
　　香林园　齐东野语在九里松苏仲虎尚书园斑衣园　万厯灵隐寺志韩世忠之别墅
　　梅庄园　咸淳临安志在西马塍韩蕲王园广一百三十余亩【武林旧事内有堂曰静乐曰清风及竹轩并高宗御书人有澄渌堂水阁梅坡芙蓉堆武林野録蕲王有二园一在徳胜桥内有新霁堂有池十余亩石碑尚存一在梁婆桥有老息轩钓鱼亭】
　　隐秀园　成化杭州府志在钱塘门外宋刘鄜王园秀野园　武林旧事在葛岭路刘鄜王园有四并堂凝碧园　梦粱録张府园在孤山路
　　真珠园　咸淳临安志在雷峰北归张循王府【武林旧事有真珠泉高寒堂杏堂水心亭御港陆游真珠园雨中作清晨得小雨慿阁意欣然一埽羣儿迹稍稀游女船烟波蘸山脚湿翠到阑边坐诵空蒙句余懐玉局仙许棐真珠园诗芭蕉石上题诗字雨后来看半不全余湿未胜浓墨补且擕巵酒到花前】
　　半春园　武林旧事在葛岭路史衞王府
　　小隐园　武林旧事在葛岭路史府园
　　万花小隐园　武林旧事在北山路谢府园
　　快活园　武林旧事在葛岭路赵氏园
　　大吴园　小吴园　武林旧事俱在葛岭路
　　北园　嘉靖仁和县志宋福王府园在城北天水院桥傍
　　新园　成化杭州府志在钱塘门外酒库侧宋秀王府园
　　择胜园　咸淳临安志在钱塘门外九曲墙下秀王府创有御书择胜爱闲二扁
　　湖曲园　董嗣杲西湖百咏引甘园在浄慈寺相对斋宫之西旧为内侍甘升园宋淳祐中名湖曲园咸淳中属谢府名新园园倚雷峰有四面堂【武林旧事甘园曾经游幸有御爱松望湖亭小蓬莱西湖一曲后归赵观文又归谢节使周宻甘园诗小小蓬莱在水中干淳旧赏有遗踪园林几换东风主留得庭前御爱松】
　　总宜园　梦粱録张内侍园在西林桥西【董嗣杲总宜园诗望极湖山变幻奇万千光景自纷披妙分西子争妍态絶想东坡得句时柳径曲埋兠率寺花阴直接放生池内官爱展亭台去尽付年华与酒巵】
　　卢园　武林旧事在大麦岭内侍卢允升园西湖十景所谓花港观鱼是也
　　刘园　武林旧事在柳洲内侍刘公正所居
　　乔园　武林旧事在小新堤乔幼闻园
　　裴园　武林旧事在小新堤裴禧园【杨万里裴园诗岸岸园亭傍水濵画图飞入水心横傍人莫问游何处只防荷花开处行】
　　梅坡园　董嗣杲西湖百咏引在小麦岭杨太后宅园【武林旧事杨郡王园又名总秀】
　　谢园　武林旧事在北山路谢府园有一碧万顷堂钱园　武林旧事在北山路华亭钱府园
　　南园　蓉塘诗话庆乐园韩平原之南园也有碑石卧荆棘中犹存古桂百余【陆游南园记其地为武林之东麓西湖之水滙于其下堂曰许闲防曰和容台曰寒碧门曰藏春阁曰凌风积石为山曰西湖洞天归耕之庄堂之名则曰夹芳曰豁望曰鲜霞曰矜春曰岁寒曰忘机曰照香曰堆锦曰清芬曰红香亭之名则曰逺尘曰幽翠曰多稼自绍兴以来园林相望莫能及南园者武林旧事光宗初赐韩侂胄名南园后复归御前名庆乐淳祐中赐嗣荣王易名胜景】
　　南湖园　西湖游览志宋张镃功父作嘉靖仁和县志即今城内南湖称白洋池者是也张既以园为寺今称张家寺旧碑犹存【张镃桂隐百果序余所居桂隐堂馆桥池诸名各赋小诗总八十余首东寺为报上严先之地西宅为安身擕幼之所南湖则管领风月北园则从宴賔亲亦庵神居植福约斋昼处观书至于畅怀林泉则又有众妙峰山介乎前六者之前造物不相负矣东寺有大雄尊阁静高堂真如轩西宅有丛奎阁徳勲堂儒闻堂观乐堂安闲堂瀛峦胜处绮互亭柳堂花院应斋振藻斋宴颐轩尚友轩赏真亭亦庵有法宝千墖如愿道塲传衣轩写经竂约斋有泰定轩烟波观南湖御风桥阆春堂挹兰亭天镜亭星槎鸥渚亭泛月阙北园有羣仙绘幅楼桂隐诸处总名今揭楼下清夏堂玉照堂苍寒堂艳香馆碧宇水北书院界华精舍抚鹤亭芳草亭味空亭垂云石揽月桥飞雪桥蕊珠洞涉趣门珍林杏花庄安乐泉芙蓉池鹊泉众妙峰山有诗禅堂黄宁洞天景白轩文光轩緑畵轩书叶轩俯窠轩无所要轩长不昧轩摘星轩餐霞轩读易轩咏永轩凝薰堂楚佩亭宜雨亭满霜亭听莺亭千歳庵恬虚庵慿晖亭美芝亭都防别馆水湍桥漪岚洞澄霄台登啸台金竹岩隐书岩古雪岩新岩叠翠亭钓矶菖蒲涧中池珠旒藏丹谷煎茶磴张镃玉照堂梅品序淳熙乙巳余得曹氏荒圃于南湖之滨有古梅数十增种江梅合三百本筑堂以临之因名曰玉照戴表元牡丹防集序功甫以好客闻天下花时必开玉照堂置酒乐客传为盛事大徳戊戌功甫诸孙国器复寻坠典自天目致牡丹百余以三月大享客衣冠之盛咸曰未易有也】
　　集芳园　咸淳临安志在葛岭前临湖曲后据山冈原张婉仪园后归太后殿理宗以赐贾氏改名曰后乐园【癸辛杂识景定三年诏以集芳园赐贾似道园故思陵旧物古木夀藤积翠四抱仰不见日架廊叠磴极其营度之巧犹以为未也则隧地通道抗以石梁飞楼层台凉亭燠馆前挹孤山后据葛岭两岭映带一水横陈各随地势以构架焉堂榭之有名者曰蟠翠雪香翠岩倚绣挹露玉蕊清胜西湖一曲奇勲秋壑遂初容堂初阳精舍山之坳曰无边风月见天地心水之濵曰琳琅步旱船曰归身通名之曰后乐园第之左瞰湖作别墅曰光漾阁春雨观养乐堂嘉生堂生意潇然生物之府通名之曰养乐园又于西泠之外树竹千挺架巨楼临之曰秋水观第一春梅坞剡船亭则通谓之水竹院落焉】
　　水乐洞园　两湖麈谈近烟霞内有水乐洞【癸辛杂识亦理宗赐贾氏者内有声在堂介堂爱此留照独喜玉渊潄石宜晚上下四方之宇并取东坡诗中之语以为名】
　　小水乐园　武林旧事福邸园
　　香水隣园　都城纪胜在葛岭廖莹中园又名药洲园【武林旧事葛岭路廖药洲园内有花香竹色世防等亭】
　　水邱园　武林旧事在北山路其傍又有吕氏瑶池园
　　琼花园　梦粱録在禇家塘东【七修稿琼花惟扬州有之聚八仙宦者陈源取孙枝接于八仙根上至今流传杭褚家塘琼花园是也杭志修于咸淳洪武而琼花园不载偶至褚塘一土地祠见古碑然后知祠名通圣实琼花园之地即庆忌宅基神乃褚遂良九世孙褚塘之织绫锦此神始之因知二志失考】
　　樱桃园　咸淳临安志在瑞石山太庙侧【成化杭州府志杭城旧有两樱桃园一在七宝山一在荐桥门外】
　　淳朴园　硖川志紫薇山人沈祐别业在硖石西山有芙蓉溪柳塘藕花湾
　　梅园　硖川志在硖石东山峭壁下古梅百余花时如雪有飞雪轩
　　陈氏园　名胜志新城县石羊山下【晁补之同子瞻游陈氏园诗山园芙蓉开寂寞歳云晚公来无与同念我百里逺寒飚吹空林白日下重巘兴尽还独归桃灯古囊满】
　　班荆馆　咸淳临安志在赤岸北使至居之
　　幸笑馆　宣徳富阳县志在县西门内花竹清幽东阿山馆　宣徳富阳县志在城东倚山环涧地颇幽胜
　　超然馆　万厯杭州府志在余杭县大涤山晋郭文隐居于此
　　通明馆　大涤洞天记在洞霄宫宋高宗临幸至此几榻咸在
　　昌黎馆　咸淳临安志在于县岝防山邑人以令韩灌为政明允以寓去思又名旷轩
　　紫薇馆　成化杭州府志在于县署
　　紫溪馆　月堤馆　晏公要并在昌化县城内褚庄　钱塘县志在龙井金钟峰下相传汉末褚族旧居于此
　　养鱼庄　武林旧事在柳洲杨郡王府
　　天竺庄　硖川志在海宁县硖石山前唐许逺子珉葬于此
　　锦南庄　嘉靖临安县志锦南为钱武肃王生地有锦南八胜庄其一也
　　虚白堂　古迹考在郡圃唐时建后为钱氏都会堂乾道临安志旧图经云在旧治唐长庆中刺史白居易有诗刻石堂上堂前有紫薇两本世传居易所植苏轼有虚白堂紫薇花诗【白居易郡亭诗平旦起视事亭午卧掩闗除亲簿领外多在琴书前况有虚白堂坐对海门山潮来一慿隘宾至一开筵终朝对云水冇时听筦持此聊过日非忙亦非闲山林多寂寞朝阙空喧烦惟兹郡阁内嚣静得中间罗隐虚白堂牡丹诗欲询往事奈无言六十年来此托根香暖几飘袁虎扇格高长对孔融尊曾忧丛浅阴难合且喜春残色尚存莫背栏干便相笑与君俱受主人恩】
　　因岩堂　古迹考在郡圃唐建咸淳临安志在鳯凰山旧治今存其名【白居易因岩堂诗箕颍人穷独蓬壶路阻艰何如兼吏隠复得事跻攀嵓树罗堦下江云贮栋闲似移天目石疑入武丘山清景徒堪赏皇恩肯放闲悬知兴未足旋被诏催还】
　　中和堂　咸淳临安志在鳯凰山旧治本钱王阅礼堂至和二年郡守孙沔建更名中和建炎三年高宗临幸改为伟观既移改府治仍以名堂嘉定六年安抚赵时侃再建【李堕中和堂记杭濒浙河雅为东南一都会民物殷富山水清美厯唐至五季钱氏所据传三世阅七纪我宋受命守吏即王宫为居栋宇宏敞他郡莫及始钱氏作堂名阅礼至和中威敏孙公沔来守更饬治之易名中和守居负鳯凰山堂跨山慿高苏文忠公尝谓下瞰海门洞视万里观览之杰可想建炎初高宗南巡登斯堂赋诗八十言奎章睿藻流于人间寻易名曰伟观绍兴停銮浸久因其地剏行宫而守廨遂徙于清波门之北今所治是也惠国赵侯被命尹政之明年纲举目张民情浃和顾廨处阛阓失官守崇宻之体侯曰此弗可已也乃撤废屋疏朽坏筑八十四堵为堂三十七楹获采旧名牓曰中和人徒见其堂之成而不闻其费且劳叹其室之美而不知其意有所寓余尝造侯要余观焉虽无异时凌虚骛远坏异絶特之观然华橺邃宇修栏曲槛崇广靓深亦足以摅雅思而涤烦襟视故有殊而犹取昔名侯欲存前贤之义而施于政事者将有所推本侯名时侃字仲和今以司农卿兼知府事云赵非中和堂诗老来重守鳯凰城千里人心未易平乐职古贤形叹颂中和终不为虚名】
　　有美堂　名胜志在吴山顶宋嘉祐二年梅挚以龙图阁出守仁宗赐以诗有地有湖山美之句因名其堂欧阳修为记蔡襄书今故址不存而府治后堂尚仍其名【苏轼与古自有美堂乘月夜归诗娟娟明月照前轩防防星河半隐山鱼钥未收清夜永鳯箫犹在翠微间凄风瑟缩经弦柱香雾凄迷着髻鬟共喜使君能鼓乐万人争看火城还】
　　清暑堂　乾道临安志治平三年郡守蔡襄建在州治之左并撰记及书刻石堂上【蔡襄清暑堂记杭于吴为一大都会其地倾而属海又多陂池以故苦湿方春夏时梅雨蒸鬰础甓皆汗披纎衣覆大厦犹鼻息奄奄不得旷快非有高明之居曷以御之于是清暑之堂作焉清暑负州廨之左直海门之冲其风逺来洒然薄人日以决事佚而忘劳至者莫不悦之前有江海浩荡无穷之胜潮涛早暮以时上下奔腾汹涌蔽映日月雷霆鼓骇方舆动摇浮商大舶往来聚散乎其中朝霞夕景不缋而彩翠旁走羣山滨山而湖崖隒弥漫岩岫崒嵂岌乎河汉之上苍烟白云少顷万变茂林香草冬荣不凋此所以娯君之视听也及夫夏日比室烦焕方且披轩闼据高凉放浪于无何翺翔于至极箫然而自适或宾友环次鸣管揳瑟酾酒均饵歌呼暝醉此所以怿君之心意也于民乎何有岂不与昔人庐于逺野者异哉余谓之曰唯人之情不得其适则慌然余于是堂也愈吾疾亦于是休吾心焉体康志宁然后究民之不至而敎之度民之所有而用之去其所不愿就其所便安以得其平于为惠也亦大矣乘其间也燕賔朋接和好是亦为政也遂以其说为清暑堂记】
　　双桧堂　钱塘县志在鳯凰山府旧治【泊宅编东坡帅杭一日与徐璹坐双桧堂上指桧吟曰二疏辞汉去以兄弟皆补外也璹对曰大老入周来】
　　讲易堂　咸淳临安志在府治爱民堂东绍兴十六年安抚张澄建名吏隐堂隆兴元年郡守陈辉改名讲易张孝祥书【葛立方讲易堂记事莫伙于官学莫邃于易游刄丛剧之地哜咀奥赜之境能于一时相兼而不相废者戛戛乎其难哉福唐陈公逢掖时已覃思洁静精微之敎既筮仕靡劳弗宣声大彰白天子知之特付众大之区而牧焉公以一身任之无巨细毕济其必有得其源者乃于府治之东为讲易堂延龙舒易经师王虚中居之帅子弟从焉盖欲穷其所未尽也虚中尝着易论四十篇凖系解易二十四卷大率颛以古易正文为主钩深致逺自得于心又岂如前人屋上架屋之比哉陈公字晦叔名辉虚中名日休】绍定壬辰安抚余天锡重建
　　简乐堂　咸淳临安志在府治设防后光宗以青宫领尹奏疏有讼简刑清百姓和乐之语后二年郡守胡与可摭二字名堂且乞御书今府治后堂即其故址【薛元鼎简乐堂记辇毂之下杂八方人物缿筩讼牒抵谰纠纷最号为难理故于帅每难其人乾道辛卯东宫以民事到南衙如太虚一声人自怙惧如半天一照毫髪无所逃既而为堂于设防之背时出而从容其间若无事可理而畿甸熙熙尽在春风和气中矣盖甞奏疏自期有讼简刑清百姓和乐语不二年既效又二年胡与可承乏府事廼采其语以名堂仍请天书而榜之示将来法焉元鼎执经备数宫僚宜为纪其实且铭之曰浩穰繁剧情伪百出虽有智者莫穷目力惟是此心应以虚一镜照妍绳分曲直物晦必明事虚必实奸伏自柅不在发擿事往心闲庭空人寂故虽至劳而将至逸允矣前星行之昨日至今涂巷懽声洋溢惟间则乐此理不易昭揭兹堂以垂千亿】
　　承化堂　咸淳临安志在府治爱民堂后嘉定间安抚袁韶建
　　三桂堂　咸淳临安志在府治承化堂侧
　　恕堂　咸淳临安志在府治清暑堂前绍定间安抚余天锡建
　　松桧堂　咸淳临安志在府治中和堂西淳祐间安抚赵与建
　　爱民堂　咸淳临安志在府治清暑堂东淳祐九年安抚赵与建明年理宗御书爱民篇因以名堂仍请御书为扁
　　景苏堂　咸淳临安志在府治简乐堂西景定三年安抚魏克愚建【万厯杭州府志以苏文忠尝守郡故也】
　　见亷堂　咸淳临安志在府治中和堂前旧为七间堂咸淳五年安抚潜说友撤而新之楼其上最为高耸面南诸峰若拱若揖堂成适有足见亷能之褒因取为名【冯梦得见亷堂记圣君以恭俭化天下岁下诏书广宣厥道越郡国吏防不用劝思所以风厉之动于耳目而周乎区盖之间夫岂徒哉惟京尹卓荦诸夏知远之近知风之自据会要以观方来以为莫先于此而简修之具行焉廼咸淳六年戸部侍郎君守京兆至是二年矣政修人和百为克开每岁终攷其成无一人之狱计所裁缩代九县输四五等戸租一年桩酿库本为缗凡五百万此其大较也高第转闻玺书数下嘉其亷平会斯堂落成白于朝因其亷能见名曰见亷将以习天下之为郡国者抑自今至于后日坐斯堂者亦将以存其见而使相为君子也夫洒扫庭内维民之章华衮一字其严矣哉乌乎得见有常者斯可矣婴以亷耻故人矜节行圣贤揭厉人心之道槩如此夫亷非小善也汉时文翁黄覇朱邑尹翁归之属居官可纪壹是为本史称良吏凛凛甚盛故尝论之平仲不受邑以足欲非恶富也是幅利也义也子文不勤民以自封非厌取也是庇民也仁也怀仁义以事君而亷在其中矣是皆无所为而为之也乌乎推是心也千载而下犹将见之君名説友字君高栝苍人】
　　宣化堂　刘基杭州路重修府治记杭为东南大郡宝珂公为总管理而新之其视事之堂即其旧名曰宣化
　　秋香堂　乾道临安志在漕台旧治转运使刘既济建
　　节爱堂　咸淳临安志在两浙转运司宝祐初运使王克仁建
　　周咨堂　振襟堂　寛民堂　咸淳临安志在两浙转运司并淳祐问运副魏峻建
　　绣春堂　公生明堂　咸淳临安志在两浙转运司并景定间运副魏克愚建
　　仁惠堂　咸淳临安志在两浙转运司绍定初运副陈宗仁建
　　浩春堂　风月堂　咸淳临安志并在通判防芙蓉堂　咸淳临安志在佥书判官防咸淳四年安抚潜说友重建
　　昼帘堂　咸淳临安志在钱塘县旧治
　　无倦堂　倪思无倦堂记宋淳熙十一年陈巩宰仁和葺县舍北向数椽为斋名曰无倦
</div>
    <div class="pagination">
<a href="浙江通志_page105.html">上一页</a><span>...</span><a href="浙江通志_page101.html">101</a><a href="浙江通志_page102.html">102</a><a href="浙江通志_page103.html">103</a><a href="浙江通志_page104.html">104</a><a href="浙江通志_page105.html">105</a><span class="current-page">106</span><a href="浙江通志_page107.html">107</a><a href="浙江通志_page108.html">108</a><a href="浙江通志_page109.html">109</a><a href="浙江通志_page110.html">110</a><a href="浙江通志_page111.html">111</a><span>...</span><a href="浙江通志_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
