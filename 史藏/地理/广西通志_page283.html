<!DOCTYPE html>
<html>
 <head>
  <meta charset="utf-8"/>
  <title>
   广西通志 - 第 283 页/共 315 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   广西通志 - 第 283 页/共 315 页
  </h1>
  <div class="content">
   思恩军民府古雕题地初为土州继陞土府复改置流官以武缘一县而土司之属有九移驻府倅于古零俾弹压焉郡治凡数迁而后定志所谓职方絶徼瘴蛮烟愚獞顽苗在在皆是者也武缘县杂民夷其俗尚焚骴重财轻杀谚云乐昌喜词讼永宁尚干戈盖夷俗云
　　賔州栁属邑也栁之为郡獞七民三而賔州以南厥类实伙尤称犷悍郡守逺在数百里外兼顾为难故割来迁上林等邑賔州而陞賔州为直焉今改思恩案賔之蛮曰猺獠犽好杀喜鬭俗皆相似春秋二社男女毕集未婚嫁者和歌择配两意既洽各以所执扇帕相博为戏谓之博扇归而父母即与成礼
　　迁江县编户上下二里悉系狼猺獞三种杂属下里属东南山坡平坦民亦颇淳上里属西北层峦叠嶂三种每依山为势顽梗不驯
　　上林县东北乡顺业里猺獞杂处又东西抚上下一二三等图有秀马清水刁博猪婆各隘崇岗叠嶂狼獠慿依昔尝跳梁今亦向化
　　田州土州唐时为横山郡延接镇安东兰相距交阯古夷壤也迤西北曰百色市开设右江镇实介滇黔孔道曩时瘴烟蛮箐商贾行辙所不至土性陆梁喜鬭握刀出入家无蓄积以多牛为富锱铢睚眦讐杀不休
　　上林土县元时附属田州路壤狭土瘠架木作栏房人蓄并处其下凡遇嵗时彼此以红饭粉糍作餽蛮风鄙僿止知耕作不事诗书
　　白山土司凿山而种嵗止一收妇女衫短袖大绣刺领缘徒跣无履拖细折长裙子女数嵗即为婚配味嗜酸醩素少盐食
　　兴隆土司猺苗杂居锄畬种粟每嵗正月男女聚墟市聮歌欢洽各以防榔致赠疾病巫祷罄产勿惜每食烂饭辣椒作盐
　　那马土司元旦以舂臼覆地用木杵敲之交击成声以为乐除夕以叶裹米为粽以祀家神婚娶最早有子甫离襁褓辄为毕姻者视他猺为粗知法纪
　　定罗土司猺蛮杂处上元节以杵舂槽交击成声为乐
　　旧城土司男无顶防绵布纒头女无长衣夹裙拖足
　　下旺土司男以青白布纒头女以竹丝为笠吉凶不易服色饮食常带血腥家无积粮晨兴杵声喧里巷止足一日之需暇则聚歌为乐
　　安定土司女衣短不掩脐下曳长裙每不相续中露肌肤一围似肉带焉凡宴会无杯箸盘几惟以大木叶铺地散半熟牛肉于上富者以蕉叶盛椒盐作调和老幼席地羣饮饮酣则唱歌饮散多鬭殴外夷江六甲则多顽悍矣
　　都阳土司延缘接白山旧城兴隆界前明甃十八砦城为岩险民猺共处凿山依水居止无定古零土司多狼苗谓之土人性悍喜鬭出入佩刀泗城军民府唐宋以来皆羁縻谿峒也明置土府世抚其众近以岑氏贪虐易以流官诸夷慑服割西隆西林屏障其间蔚为南徼巨镇焉郡之蛮曰猺曰狼所居深谷耕山猎兽有酋长每嵗首以篠荷麋鹿獐狐雉兎之类率所部百数十人投献官府曰拜年酋长纬缨冬防如时制而服则圆领大袖补刺海马自谓先祖所遗又着草屦甚弗称也见郡守俯伏不敢仰视其拜袖长委地拱而左再拜拱而右如是拱伏八拜乃已以示抃舞汉人莫不笑之犒以肴酒及□饼跪饮尽酣袖所余肴饼而去明嵗乃再来
　　西隆州去府治四百余里民有四种曰防曰猍曰猓猡曰狆家风俗大抵相类村舎俱在山巅名之曰寨男女无冬夏俱尺帛裹头狭衣短裙暑则妇女亦祼体跣足宴会必歌唱声音纥那不晓其词好疑尚病惟祈禳死则火葬
　　西林县土猺散处林谷所种山稻□子野芋待雨而耕旱而移就泉源疏沟架槽引以灌溉终年一收
　　直郁林州为梧之右臂割北兴隆博四邑使自领之亦臂之使指也然今郁林即古桂林称大郡云梧多猺獞而郁之蛮曰土狼俗颇近猺而不出为患在州东北四十里抵大容山按州治平原广泽民居八九狼处一焉明正徳间苦流冦募充戍兵其后授田输编户谓之熟狼
　　博白县猺自明成化间平藤峡后来县治谓之山子无户籍散居各堡设猺总以总之狼人善用铜礟健守石梯界牌诸隘设狼目总之皆佃田输租与民无异斑人有二种其一青衣长裙一则斑衣短裙白质而靛章采樵易粟女子出嫁给琢刀一两副以索带为妆具











　　广西通志卷九十三
　　钦定四库全书
　　广西通志卷九十四
　　诸蛮
　　歴朝驭蛮
　　按司马迁五帝纪唐尧南抚交阯三苖来賔帝舜在位蛮夷率服禹贡要服之外曰荒服三百里蛮谓去荒服三百里有天竺咳首僬侥跛踵穿胸儋耳狗轵旁舂是谓八蛮也【天竺尚浮屠咳首男女杂聚以笑咳为谑僬侥人长三尺趋跄卑蹙不为容止跛踵行立不正穿胸穿五色线以被胷前儋耳作大环贯耳垂肩三寸杀狗衅轮曰狗轵比隣击杵以声相和曰旁春皆西南夷】二百里流谓有罪者流之荒服去而不返也商伊尹正四方西南曰瓯越桂国【即今粤地】损子雕题漆齿【生首子则解而食之刺绣花纹以餙额曰雕题俗嗜梹榔其齿皆黒日漆齿】商道衰而周太王亶父有翦商之志泰伯逃之断髪文身以开荆蛮周公相成王南方有越裳氏以三象重译而献白雉曰道路悠逺山川阻深故重译而朝公曰徳不加焉则君子不飨其贽政不施焉则君子不臣其人吾何以获此赐也使者曰吾受命于吾国之黄耉曰久矣天之无烈风雷雨意者中国有圣人乎有则盍徃朝之周公乃归之于王称先王之灵以荐于宗庙周徳复衰于是稍絶宣王中兴南伐蛮方其后三百四十余年而楚子称霸南并蛮越自是遂于楚秦始皇帝使屠睢统五军征蛮戮其渠帅蛮人入丛薄中与禽兽处莫肯向秦者已而任嚣略定蛮地置桂林南海象三郡徙谪徒亡命万五千人戌之天下叛秦尉佗自立为南越王魋结箕踞以从蛮俗诸蛮地广数千里有闽越瓯越骆越瓯骆佗所谓裸国者也汉高帝初定天下厌兵释佗弗诛因王之武帝元鼎中诛并南越乃置苍梧郁林等七郡为县五十有六然粤地东北半楚与武陵蛮接壤更置零陵郡县官索嵗币蛮不堪命辄相率反伏波楼船之师嵗或再下其后百三十余年而王莽簒荆州平林兵起诸蛮景附光武既除莽乱以余力讨平之当是时虽置郡县而蛮习殊异语言不通男女野合饥则纠众椎牛时出冦掠诏徴任延为九真太守铸田器教之耕稼始设婚礼申明约束于是徼外蛮张游率种人内附封为归汉里君安帝初徼外蛮举土内属开境千八百里桓灵之季四夷不賔谷永守郁林招降乌浒蛮十余万献帝建安中徙交州治于广信诏边吏得建旄钺授鼓吹以威蛮人昭烈继统与吴分荆州岭表以南诸蛮之地悉抚而有之寻复属吴孙权遣中郎将康泰南使外番诸番之国界交广间区落连亘以百千计种类殊诡泰还作扶南风俗记以献晋武帝咸宁中徼外蛮入贡永嘉南渡宋齐梁陈之间南北割据勤兵中原交州而外蛮獠荒僻率弃而不有隋氏混一廓清岭表置桂州总管以刺史侯莫陈頴仪同刘方先后领之蛮酋李光仕李佛子莫崇等望风诣降大业五年西南夷入贡尽纳边地囊括八方于斯为盛炀帝志求珍异航浮日南兵屠林邑诸蛮乃复叛拒而中国亦敝矣唐兴鉴隋之祸分置五管经畧使绥静百蛮然诸蛮或自为酋长擅诛死不通朝请天子简重臣镇之诸所设牧令委寄山岛中若悬疣控御失宜则依险阻并党援机毒矢以待将吏炎峤瘴篁蜂屯蚁附不可爬梳故当时所部咸谓之羁縻州峒朝廷禽兽畜之不深治也太宗贞观初岭南蛮冯盎等迭相攻击上用魏征言遣李公淹持节谕降髙宗仪凤间始安蛮欧阳倩拥众数万入冦桂管招讨使裴懐古自诣其壁示以诚信羣蛮大悦遂纳欵徳宗贞元中西原蛮黄少乡攻防邕管经畧使杨旻裴行立请击捕积二嵗竟无功妄奏斩获二万以罔天子穆宗长庆初蛮叛如故诏以严公素为岭南经畧使公素疏请讨贼祭酒韩愈上言臣谪岭外熟知蛮情其酋无城郭宫室自谓峒主状服言语都不似人居常亦各营生急则负嵎走险比缘守臣不得其人侵欺束缚致生怨恨蛮獠之性易动难安或寻私仇或贪小利兽聚鸟散终亦不能成事行立等邀功幸赏用兵以来殁伤疾疫十人而九既不可尽诛徒縻馈饷臣实悼之前所奏斩俘不下二万人贼岂复有孑遗今转滋盛足明欺诬伏闻更以严公素经畧蛮事窃观公素亦非抚御之才畧无胜算复请穷剿如此而岭南终无宁息之时也乃请三事一并邕容两管为一道我军进止得借声援一以南征士马不谙径巢瘴乡羁旅人无鬬志若就近募充费不増而士皆便习一察贼情形亦甚厌苦不如因改元赦其前过当必散降因而抚之可安邉境上皆不纳自是之后右江诸郡嵗嵗苦兵陵迟至于五代刘隠僣国独据岭表深结诸蛮伪署官号宋既受命乃克荡平于是稽唐之制分晰其种落大者为州小者为县又小者为峒有知州权州监州知县知峒又有同发遣分发遣之属谓之首领余曰提陀犹言百姓也其田计口授耕世世属谓之田丁田不可尽给则遂畜牧而转徙无定居自渠长以下椎髪跣足贵者衣斑布环牛革以财力课殿最茍利所在不顾礼义父子分异父贫则质身于子出入腰弓矢伏草射人得巵酒则捐躯报仇睚眦弗譲其法杀人者不死出金钱牛畜抵罪无以抵者任剽掠有所掳获因而予之否则没为奴婢发征期防刻木为符缓则乌合急则瓦解俗尚悍梗不可尽以中国之法治之犹羁縻勿絶而已太祖开寳中蛮酋莫宏防遣使奉表内附求给印绶许之太宗雍熙四年宜州蛮莫淮阆倡乱诏书招抚明年抚水蛮防令扎等冦邉诏官其酋长以风诸蛮蛮乃奉职真宗咸平中复入冦宜州守将逐捕得数十蛮械送京师上廷见而释之已而复叛乃命供奉杨守珍安抚使俞献可等分路击捕蛮依深篁中时战时却献可等募山獠为向导设伏掩击数破之皆诣军门纳降守珍为称诏防赦勿杀但归所掠赀畜与之要盟然诸蛮乃愈益骄横逆节萌起窥伺中国仁宗庆厯中思恩蛮区希范广源蛮侬智髙相继举族反杀守臣称帝制屠戮州邑千里为墟此其最酷者也于是乃诏安抚使杜杞宣抚使狄青发荆扬卒数万人先后讨之逾年乃平翰林承防张方平奏曰国家每偹契丹元昊不知岭外猺蛮接连交阯冲突疆宇患生肘腋侬氏之乱主上为之旰食可为寒心今淮甸日益戍守而岭南卒无防御是守堂奥而撤藩篱也乞下诸司修治城堡简士练甲以待缓急上从之英宗治平初诏左右江诸州峒籍其壮丁听帅司调遣神宗熙宁中以章惇为察访使招纳诸蛮蛮皆相率纳土愿输贡赋自梅山达于宜融诸州更置浔江等堡比内地焉哲宗元祐中议者以为纳土置吏经费不赀诸蛮或稍叛去朝廷亦务休息乃复废弃徽宗崇宁五年帅臣王祖道黄忱等复议开边收复蛮峒四百五十有竒髙宗绍兴时安抚使吕愿中诱降诸蛮狑狼獠狪之属三十一种得州二十七县一百二十五砦四十峒一百七十九凡置知州各一令簿曹官提举廵检指挥之属各如干人禁卫之士三千焉当是时州无租税诸所置官军嵗支饷廪数十万皆仰给大司农而岭外诸州萧然烦费矣又诏湖广移赋以给之濬河通道千有余里飞刍航粟湖湘之民罢焉乾道而后诸蛮时戢时肆宁宗嘉定间颇増筑城堡然朝廷方苦女直嵗议战和未暇经制蛮事也而咸淳中天子播越蛮乃复叛拒元移宋祚威振岭南世祖至元十四年遣阿尔哈雅下静江诸蛮部落凡百四十七户二十五万来附诏以广西湖广行省二十九年宣慰使乌克逊泽以蛮数为寇奏列营堡置屯田成宗大徳间两江蛮酋岑雄黄胜许啸聚刦掠诏湖广行省进讨郎中谢让谓诸蛮之性但可懐柔不宜力竞寛法羁縻勿致跳梁可也若舎中国有用之民争炎荒不毛之土虽尽斩俘将焉利之因榜谕招抚泰定中诸猺复叛文宗至顺初蛮数冦邉顺帝元统间蛮酋黄氏岑氏复搆乱俱诏湖广行省募狼兵协讨既平因使戍之自是五溪诸蛮遂入于粤乃设管军民长官司以土人渠长世典其职至正末土官黄英衍乗中原之乱遂据太平路岑伯顔据田州路诸溪峒悉从诱胁明太祖定鼎遣湖广行省平章杨璟移兵讨之英衍伯顔等惧乃率诸蛮诣降诏贳其罪改路为府设流官监治焉璟还上问广西左右江邉务璟曰蛮獠性习犷悍难以文治当临以兵上曰性习虽殊好生恶死则同吾闻忠信行于蛮貊何必兵也其善抚之或谓诸蛮不知礼化宜迁其人内地可絶邉警上曰彼不知礼教而迁之是重挑衅也诫勿轻动二年蛮酋莫天防纳欵五年诸蛮复叛乃以卫国公邓愈佩征南将军印拜韩观为都指挥副使帅精骑万人殱其众明年尽平诸蛮得土州峒寨一百一十七籍猺獞田得五万一千三百十六顷轻其租入以其田十当民之一増置流官然赋而不役洪武之季崇善土官赵暹龙州土官赵宗夀奉议土官黄世铁南丹土官莫金等俱叛诏拜杨文为总兵官与韩观协剿擒斩黄世铁莫金等复业者千六百余家増置守御所成祖永乐中宜州蛮韦万皇作乱命镇逺侯顾兴祖讨之宣宗宣徳初以总兵山云副兴祖讨其余党覃公旺等蛮稍慴服顾南土荒恶诸蛮不靖者累世英宗正统间则有栁州蛮韦朝振代宗景泰间则有藤峡蛮侯通三侯大狗郑昻孝宗治间则有古田蛮韦万贤武宗正徳间则有栁庆蛮韦朝宣穆宗隆庆间则永安蛮李都堂潘胜喜神宗万厯间则碎江蛮廖金滥府江蛮黎福荘周星婆岑溪蛮潘积善懐集蛮严秀珠相继叛反此皆名为渠魁所过残暴而徒与众多转相煽播流刦四起又不可胜数也当是时警报沓至天子集廷议躬亲推毂其帅臣则都御史韩雍新建伯王守仁督臣则殷正茂吴文华抚臣郭应聘等设画方畧以次勦除而藤峡府江八排十寨厥功伟焉自是善后诸防次第措举迄我
　　本朝王师一麾千里向应稽角効顺惟恐后时虽以吴逆不轨弗从揺惑其他蠢獠如十排三疃八达邓横依其阻箐餂我戈矛自弃王服卒皆灭不旋踵百年之间伏莽尽消穷陬絶壤与闻弦诵齿于中土则自唐虞三代以来所未有也惟粤本荒裔三代而上率以徳服汉唐而后徒务羁縻终明之世乃以力征譬之骄子始未尝不置之懐抱而其卒也非挞之流血其啼不止事势之变渐积使然曷足怪乎传曰礼禁于未然之前而法施于已然之后溯厥源流抚驭之权大畧可睹矣【节旧志参诸史】征侧征贰
　　汉史世祖建武十六年交阯女子征侧与其女弟徴贰反征侧者麊泠县雒将之女也有技勇嫁为朱防人诗索妻诗索故饶财交阯太守苏定索币不得因以法诛之侧忿尽散其赀里中遂反杀苏定旬日得数千人西畧地九真日南合浦蛮里皆应之凡下六十五城自立为王都麊泠南海诸刺史合兵击不克数遣使告急诏长沙合浦交阯坚壁守储粮谷十七年上以中郎将马援击陇西羌有功拜援为伏波将军以段志为楼船将军以刘隆副伏波军发长沙桂阳零陵苍梧兵二万人讨之军至合浦而志病卒诏援并将其众援分兵侦蛮窟道路悉得其要领于是凿南塘通九真刋山木为战舰千五百艘与贰师军水陆并进数与蛮截战皆破之明年春隆将前部援将后部分屯胥浦防天寒霪雨隘险淤塞一骑不得进还报援援曰此天赞也诫士卒各囊沙石鼓行而前羣蛮众至万人皆徒跣挟梃弩大噪逐汉兵汉兵弃囊走蛮以汉尽弃辎重皆空巢来争取而援乃独将精兵万余人间道夜发舟行七百余里师次浪泊晨击徴侧军徴侧出不意南遁而贰师军乃自南皆防遮击大破之斩俘凡一万有竒徴侧等仅以身免援留交阯购徴侧悬千金莫能得十九年正月或告徴侧徴贰亡匿金谿穴中乃大索九真谿峒无功诸蛮说徴侧曰汉购大王急今不出亦死无功虽小聚众数千人足以待汉且汉师老食尽无以为也侧然之乃与所部九真贼胜阳等潜出防居风援以竒兵追击遂擒斩征侧徴贰传级诣洛阳余党皆降徙其豪三百余人于零陵搜获器甲七千四百四十事燬铜鼓铜马铸为铜柱二立林邑南七十里铭曰铜柱折交阯灭交人震慴援为开示威信如旧约更置望海太康等县峤南悉平区怜
　　顺帝永和二年象林蛮区怜率众数千人攻县烧城寺杀长吏交阯刺史樊演发交阯九真兵万余人救之兵士惮逺役反攻州郡防侍御史贾昌使在日南并力讨之不利围嵗余粮乏帝以为忧召百官问方畧皆议遣大将发荆扬兖豫四万人赴之从事中郎李固駮曰若荆扬无事发之可也今二州盗贼盘踞武陵南郡未辑长沙桂阳数被徴发如复扰动更生他变其不可一也又兖豫之人卒被徴发逺赴万里无有还期诏书廹促必致叛亡其不可二也南州水土温暑加有瘴疠致死亡者十必四五其不可三也逺渉炎疆士卒罢劳不复堪鬬其不可四也军行三十里为程而去日南九千余里计人禀五升用米六十万斛不计将吏驴马之食费便若此其不可五也设军到所在死亡必众不足御敌当复更发此其割心腹以备四支其不可六也九真日南相去千里发其吏民犹尚不堪何况乃苦四州之卒以赴万里之艰哉其不可七也前中郎将尹就讨益州叛羌益州谚曰虏来尚可尹来杀我后就徴还以兵付刺史张乔乔因其将吏旬月之间破殄寇虏此发将无益之効州郡可任之騐也宜更选有勇畧仁恵任将帅者以为刺史太守还募蛮夷使自相攻有能反间禽其渠帅许以封侯之赏故并州刺史祝良性多勇决张乔前在益州有破虏之功皆可任用宜即拜良等便道之官于是四府悉从固议即拜祝良为九真太守张乔为交阯刺史乔至开示慰诱并皆散降良到九真单车入贼中设方畧招以威信区怜感泣率所部来降凡数万人为良筑起府寺由是岭外复平
　　李贲
　　梁史李贲交阯人武帝大同辛酉交州刺史萧谘以残暴失众心时贲监徳州因连结诸州豪杰俱反自称越帝置百官改元大徳谘与髙州刺史孙冏新州刺史卢子雄将兵击之触瘴热死者十七溃而归诏遣梁州刺史杨防讨之防以陈霸先为前锋至交州贲悉众来拒数败北奔嘉宁城丙寅九月贲复帅众自獠中出屯典澈湖大造船舰充塞湖中众军惮之顿湖口不敢进霸先谓诸将曰我师已老将士疲劳且孤军无援入人心腹若一战不防岂望生全今借其屡奔人情未固夷獠乌合易为摧殄正当共决死力取之无故停留坐生贼计时事去矣诸将皆黙然莫应是夜江水暴起七丈注湖中霸先勒兵乗流先进众军鼓噪俱前贲众大溃窜入屈獠峒中戊辰三月兵围屈獠峒禽贲斩之余党尽降
　　李光仕
　　隋史李光仕桂州俚帅也开皇丁巳二月光仕举兵作乱帝遣上柱国王世积及前桂州总管周发尚讨之光仕战败帅劲兵走保白石峒法尚袭获贼党家口其来降附者辄以妻子还之居旬日降者数千人光仕众溃而走追斩之
　　欧阳倩
　　欧阳倩始安獠也武后长安癸夘拥众数万攻陷州郡诏以裴懐古为桂州都督仍充招讨使懐古才及岭上飞檄示以祸福贼颇解散懐古至则单车赴贼巢倩闻懐古至愕不知所为乃擐甲出逆且遣其党往侦之果无伏骑乃释甲罗拜曰某等充山獠为吏侵逼故举兵自救耳懐古因索酒与倩酣饮开诚晓譬具道朝廷威爱极欢而去翌日倩悉献所掠汉赀物相从降者数万人
　　黄乾曜梁崇牵
　　唐书西原蛮居广容之南邕桂之西有黄氏居黄橙峒其地西接南诏至德初首领黄乾曜与陆州武阳朱兰峒蛮皆叛推武承斐韦敬简为帅僭号中越王廖殿莫淳真崇郁等各僭称王聚众二十万緜地数千里置官吏攻桂管十八州焚庐舎掠士女更四嵗不能平乾元初遣中使慰谕诸首领赦罪约降环古等州首领方子弹罗承韦等请出兵讨承斐等自劾一嵗中歴战斩乾曜崇郁殿淳等七人承斐等以余众面缚诣桂州降悉纵释之大厯中夷獠梁崇牵者复与其种落张侯夏永等连兵攻陷城邑崇牵自号平南都统经畧使元结等皆侨治藤梧容州刺史王翃以私财募兵斩贼帅欧阳珪复诣广州请节度使李勉移牒诸州扬言出兵援助翃与义州刺史陈仁瓘藤州刺史李防庭结盟进讨鏖战破贼擒斩崇牵悉复容州故地捷闻诏更置顺州其党覃问遁去翃遣将李寔等分讨郁林诸州防哥舒晃反悉师援广州问因合众乗间来袭翃设伏击擒之
　　黄少卿黄少度
　　黄少卿者亦黄峒首领贞元十年攻邕管经畧使孙公器请发兵穷讨不许命中使招谕之不从俄陷横浔贵等四州少卿子昌沔趫勇前后陷十三州邕管招讨经畧使阳旻与战破之元和初邕州擒其别帅黄承庆明年少卿等归欵拜归顺州刺史未防复叛又有黄少度与别部黄昌瓘冦陷賔峦二州十一年攻钦横二州邕管经畧使韦悦破走之是嵗复屠岩州斐行立为桂管观察使轻其军弱请发兵尽诛叛者弥更二嵗间有斩获不克自是邕容两道杀伤疫疾死者十八当时莫不咎之长庆初经畧使严公素复请讨黄氏兵部侍郎韩愈建言请因改元赦罪宣谕不纳后黄贼更攻邕州刺史崔结击破之昌瓘遣其党陈少竒等二十人归欵请降敬宗许之
　　莫淮阆
　　宋史太宗雍熙四年南丹州蛮莫淮阆作乱诏服之淮阆有牛逐水草至河池为牙校周承鉴所得淮阆遣人取之数四弗还淮阆怒领乡兵刼承鉴家财尽驱县民牛畜以归遂诱羣蛮为冦时知宜州侯汀无备诏发诸州兵进讨汀坐免官兵未至贼悉遁去招谕宜融栁州百姓及蛮畧人户曰朕托兆庶之上照临所暨抚养是均矧于遐方尤所轸虑昨以知宜州事侯汀失于绥缉恣吏侵牟致滋邉冦骚动闾里防刘士庶及兴师讨伐畏威窜逃朕以起戎召衅职由于汀爰举国章削其官秩尔等宜体予含垢革乃前非安土厚生保境延世或尚恣于陆梁当尽剿其族类自是不复为冦区希范
　　环州蛮区希范者思恩人也桀黠颇知书尝举进士试礼部真宗景徳中与其叔正辞应募从官军讨安化州叛蛮既而希范击登闻鼓求録用事下宜州而知州冯伸已言其妄编管全州正辞亦尝自言功不报二人皆觖望希范后遁归与正辞率其族人区丕绩往依白崖山酋防赶谋为乱将杀伸已且曰若得广西一方当建为大唐国防有日者石太清至因使之筮太清曰君贵不过封侯乃令太清择日杀牛建坛场祭天神推赶为帝正辞希范皆北向再拜谓受天命以区丕绩为宰相余皆伪立名号补置四十余人庆厯四年正月十三日率众五百破环州刦州印焚其积聚以环州为武城军又破带溪砦下镇宁州及普义砦有众一千五百宜州捉贼使李徳用出韩婆岭击却之前后斩获甚众俘偏将二希范惧入保茘波峒间出拒官军朝廷下诏购之明年转军使杜杞大引兵至环州使摄官区进士普子华宜州校吴香诱赶等出降杀马牛具酒绐与之盟置曼陀罗花酒中饮者皆沉醉推仆后庑下比暮始觉惊走而门有守兵不得出遂擒之后数日又得希范等凡获二百余人诛七十八人余皆配徙乃醢希范赐诸谿峒绘其五藏为图传于世余党悉平
　　防承贵
　　抚水州蛮防承贵真宗祥符中数冦宜融州畧诏以曹克明为安抚使俞献可为转运使王文庆马玉杨守珍等为都监发潭州兵五千人讨之上以蛮獠异类攻剽常理不足以剿絶且道险难进敕克明等设方畧摄其酋长但索所掠生口因而抚之克明献可言蛮人去冬冦天河今又钞融州诸砦剽刦官舎累以诏防宣谕曾不悛革臣请便宜掩击从之乃与守珍等分路进击兵次黄泥岭承贵守要害悉众拒官军克明召山獠向导贾勇而进自辰至午大溃其党因追袭至中房前村杀伤甚众纵火焚其室庐积聚自此恐惧窜入山谷乃縁龙江南岸而东防日暮过石峡隘险士不并行蛮复连弩北岸克明遣猛士步涉与闘至即走砦又设伏砦外是夜蛮众大集遇伏发内外合击斩俘无算乗胜搜山悉得马牛享士卒于是晓谕恩信许以改过承贵面缚诣降克明数责之且犒以牛酒皆俯伏谢罪及闻诏防赦令勿杀莫不泣下北望称万嵗乃防猫血立誓自言奴山摧倒龙江西流不敢复叛凡纳器甲五千数愿迁处汉地者七百余口请改州县名以固归顺之意诏从之侬智髙
　　侬智髙者广源州蛮也州在邕州西南郁江之源虽邕管而服役于交阯初侬全福知傥犹州侬当道知武勒州已而全福杀当道并其地当道有女弟曰阿侬全福纳之交阯怒举兵执全福及其子智聪以归阿侬亡去嫁商人生智髙年十三杀其父商人乃曰天下岂有二父耶因冐侬姓与母奔雷火峒其母又嫁侬少卿久之智髙复与母出据傥犹州交阯攻防傥犹州执智髙智高故狡狯能属文尝举进士不第既就执曰奈何斩谋士因释之使知广源州领雷火频婆诸峒又使兼知思浪州事居四年内怨交阯袭据安徳州僭称南天国改元景瑞仁宗皇祐元年冦邕州明年交阯发兵讨之不克广西转运使萧固遣邕州指使开赟往使交阯为智高所获释其缚问赟曰唐弃安南宋罢戍卒非智不及愿不奢也而荆南兵力弱也赟曰王者不臣异俗知其寘顽莫革不足以重劳百姓故且休之荆南诸郡于朝廷疆宇特邉鄙之末耳然而带甲百万粟支十年天子仁圣神武亿兆归心耝耰棘荆皆捍卫也何以云弱智高引赟坐赐之巵酒因问赟曰丈夫何乃郁郁久为人役方今交阯擅命经畧失驭邉吏养安孤欲北并衡湘西荡瓯骆然后乃策进取即不能跨有南海剖符通使亦与国也朝廷其许我乎赟曰足下以弹丸之地崛强逆命天兵所加譬犹灶土扫尘且夫顺天者存昧时者蹶何如卷甲束身纳土请命不失封侯之赏孰与夫首领不保妻子为戮乎智髙笑曰吾固念之事在公矣乃遣赟还奉表以驯象金银来献请歳贡方物上以其叛交阯来归是开邉衅拒弗纳智髙复赍金函书因开赟请于邕州刺史陈珙为具疏以闻不报智髙既不得请又与交阯为仇且擅山泽之利遂招纳亡命数出敝衣易谷食佯言峒中饥部落离散邕州信其防弱不设备也乃与广州进士黄师宓黄玮及其党侬建侯等日夜谋入冦一夕焚其巢绐众曰平生积粟为天火焚无以为生计穷矣当防邕州据广州以自王否则共死四年四月率众五千沿郁江东下攻破横山砦遂破邕州执知州陈珙等智髙阅军资库得所上金函怒谓珙曰我求一官统摄诸部汝不以闻何也珙对尝奏不报索奏草不获遂扶珙出珙惶恐呼万嵗求自効不听乃并其属及都监张立斩之立大骂不为屈于是智高僭号仁恵皇帝改元启厯赦境内师宓以下皆称中国官名是时天下久安岭南州县无备一旦兵起仓卒不知所为守将多弃城遁故智高所向得志相继破横贵龚浔藤梧封康端九州杀官吏甚众所过焚府库进围广州初智髙将至守将仲简不许民入保城中民不得入者皆附智髙智高势益张先是魏瓘筑城凿池畜水作大弩为守备至是智髙为云梯土山攻城甚急又断流水而城坚井饮不竭弩发中辄洞溃智髙力屈防知英州苏缄屯兵邉渡村扼其归路番禺令萧注募土丁及海上壮士二千余人与智髙众格鬭焚其战舰转运使王罕亦自外至益修守备智髙知不可防围五十七日解去繇清逺济江拥妇女作乐而行遇张忠战于白田忠死之去攻贺州不克夜杀蒋偕于太平场九月庚申破昭州杀王正伦等于馆门驿州之山有数穴大可容数百十人民闻兵至走匿其中智高知之纵火皆焚死十月丁丑破賔州甲申复破邕州日夜伐木治舟楫扬言复趋广州十二月壬申又败陈曙于金城驿初智髙以反闻朝廷命曙就击之既而杨畋曹修张忠蒋偕相继出又以余靖孙沔为安抚使畋修闻智髙至退军避之忠偕勇而无谋皆死智髙益自恣南土骚然仁宗以为忧命狄青为宣抚使诸将皆受青节制曙恐青至有功亟挑战故败五年正月青及沔靖防兵賔州官军土丁合三万一千余人按军法诛曙及指挥使袁用等三十一人于坐一军大振于是进兵青将前阵沔将次阵靖将后阵以一昼夜絶昆仑关归仁铺智髙闻王师絶险而至出其不意悉众来拒执大盾标枪衣绛衣望之如火青阵少却先锋孙节死之青起麾蕃落骑兵张左右翼出其后交击左者右右者左已而左者复左右者复右其众不知所为大败走防日暮智髙复趋邕州夜焚城遁由合江口入大理国得尸五千三百四十一筑为京观所掠生口万余人复其业获伪印九黄师宓而下伪官五十七人枭其首城上收马牛金帛以钜万计智髙自起兵防一年暴残一方如行无人境吏民不胜其毒朝廷为下赦令优除复慰拊疮痍百姓始得更生先是謡言侬家种籴家收已而智髙叛为青破皆如其谣智髙母阿侬有计谋智髙攻陷城邑多用其策僭号皇太后智髙败走阿侬入保特磨依其夫侬夏卿收残众得三千余人习骑战复欲入冦至和初　抚使余靖督诸部发峒兵入特磨掩袭之雷火峒蛮黄少季执阿侬以献初阿侬募男子年十五以上备宿衞少季亦在选中常得幸侬夏卿欲杀少季少季惧乃説阿侬与其子智光及智髙子继宗继封皆系组诣军门降因槛至京师甫至不杀日给食饮欲以诱出智高或传智高死乃悉弃市其后西川复奏智髙未死谋冦黎雅州诏预为备御史中丞孙祚又请敕益州先事经制以安蜀人然智高卒不出其存亡莫可知也
　　莫公晟
　　莫公晟者莫淮阆之族而淮辿之孙也淮辿自称南丹州刺史寻卒有子曰世忍请嵗输贡赋授如其官世忍死子公佞袭徽宗大观中都廵检刘惟忠奏公佞阻遏诸蛮不愿纳土因矫诏杀之公佞之弟曰公晟愤怒结谿峒圗报复数冦围惟忠中伤死诏以岑利疆代惟忠发兵讨公晟公晟遁去乃改南丹为观州置知州一人曹官一人兵职二人指使七人吏额五十人以土丁千人之又改懐逺军为平州设官军如观州制髙宗绍兴四年宣谕使明槖上言平观二州处广右西偏旧常无虑崇宁大观间邉臣啓衅奏请置州拓境深入不毛官军费用悉由内郡于是骚然莫能支政和间朝廷始悟其非罢之或谓观州控制南丹十道诸蛮平州为西南重镇兼制三江以故二州独不废然州无租税仰给隣境飞挽渉险或遇蛮冦设伏隂发毒矢中人辄死人畏贼率委弃道路纵然达州縻费不可胜计邉吏欲以刺探为功故时时称警因以为利遂欲存而不废比年戸籍日削民多流离或转入谿筒公私困弊为甚且税场互市之利又为守臣邉吏所私独百姓有征戌转输之苦诚可恻悯臣以为罢平观二州便廷议又以莫公晟于南丹境上不时窃发若废二州恐于缘邉事宜有所未尽诏令广南西路帅曹宪司共条具利害以闻于是诸司交言平观二州困已甚有害无益请复祖宗旧制为便诏从其言已而莫公晟率诸蛮来附诏贳之用为本路軡辖五年授南丹廵检使
　　莫才都
　　孝宗乾道六年宜州蛮莫才都作乱聚众数千人广西经畧刘焞讨之不克乃遣其牙将防明质贼巢谕降才都已而明宻书与焞具言贼可破状才都觉之烹防明诸州合兵诱禽才都械送经畧伏诛尽破其党焞乞推恩明后以旌死事诏官其一子防泽为进武副尉
　　防光渐
　　淳熙十年冬安化蛮突入内地焚砦栅杀居民为乱宜州驻劄将官田昭明与蛮力战败死之十一年蛮酋防光渐复率众抄掠先是敕赐谿峒盐钱
　　知宜州马宁祖甫给一　　　　　　　　　　　　　　　【月】而止不能遍及蛮部思立砦将领杨良臣更镇抚乖方致激变诏罢宁祖等命广西軡辖沙世坚讨之世坚言官军与猺人兵器利钝不同宜敕沿邉军吏多置强弩毒矢以惧猺人从之世坚进击破光渐降其党千余人黄胜许岑雄
　　元史世祖二十九年上思州叛蛮黄胜许拥众二万结交阯为援冦陷忠江二州及华阳诸县诏遣程鹏飞刘国杰等发诸路兵讨之胜许寻败走入交阯擒其妻子杀之成宗元贞二年胜许复攻剽水口思光寨湖广行省调兵击破之获其党黄法安等大徳元年胜许遣其子志寳来降四年以两江蛮酋岑雄黄胜许等犹屡相讐杀为邉患诏行省捕治郎中谢让谓不宜殚中国力逺征因榜谕戒饬以擕其党贼稍戢















　　广西通志卷九十四
&lt;史部,地理类,都会郡县之属,广西通志&gt;
　　钦定四库全书
　　广西通志卷九十五
　　诸蛮
　　黄英衍
　　明史太祖洪武元年五月征南将军廖永忠下广西左江太平路土官黄英衍及右江田州路土官岑伯颜皆赍印降十一月遣中书照磨兰以权赍诏谕广西两江谿峝官民曰朕惟武功以戡乱文德以来逺顷者平定八闽睠兹两江地逺民朴岑黄夙称着姓率先归顺良足嘉与用免兵威宜昭恩锡英衍伯颜等其奉职如故尚慎乃心克承休命宣布朕意辑我居民由是两江慑服明年改路为府以英衍等知府事许世袭
　　黄英杰
　　初黄英衍之来附也诸蛮酋皆纳欵独其族曰黄英杰弗顺洪武二年聚众万余冦郁林州命总兵丘广讨之广未至同知王彬等集民丁拒守贼围半月不下防浔州经歴徐承祖亦以民丁千人来援贼夜遁追击破之广至则擒斩英杰广西行省言广右地接云南交阯所治皆谿峒苖蛮性多畔戾府兵逺在数百里外卒有警难援乞立卫置兵以镇又言英杰冦郁林皆借民丁破贼是土兵未始不可用也乞令边境籍民丁之壮者置衣甲器械之有司有事捕贼无事务农俱报可乃议置南宁栁州二卫増兵防守
　　莫天防
　　庆逺蛮酋莫天防洪武初纳欵广西行省言庆逺地接八番谿峝宋元皆以莫氏为安抚使宜如旧制录用则蛮情易服制曰可已而改庆逺安抚司为庆逺府置南丹那地等州县于是更置田州泗城二卫亦以土酋岑氏领之而以广西布政司领长官司三兵部武选凡设土官知府四人土知州三十二人土知县六人土巡检十三人皆吏部騐封
　　梁公竦
　　梁公竦栁州马平獞也栁州西北界于楚黔诸蛮而与桂平等郡连冈扼险互相盘结永乐间公竦等作乱都督韩观剿擒凡斩首万余级县民逃亡十室而九存者数十户耳沃壤荒芜往往募獞人耕种獞日繁而剽掠滋甚宣宗宣德四年公竦余党复搆洛容诸蛮出刦指挥王纶纵兵剿之良民多被屠戮山云以闻上命逮治已而山云上征栁州蛮贼首功上谓尚书张本曰蛮冦害民譬之蟊贼害稼不可不去然杀戮已甚朕实悯焉其令云善抚之且瘴疠之乡损师劳费致变之由缘边臣绥驭乖方烦兹血刃奈何复以为功正以后冦起多不上闻马平三都五都结洛容獞啸聚如故柳州守刘琏率兵堵截贼败走追至百里援兵不至贼还战剖琏腹实草焚其尸督臣匿之而诸蛮益肆民田皆没于獞县官拥空籍而已
　　侯大狗
　　侯大狗大藤峡蛮也峡在浔州万山中山有水名府江发源柳庆至浔经象州永安修仁茘浦平乐诸境夹江两山防□嶻业峡有藤大如斗延亘两崖势如徒杠蛮众蚁渡号大藤峡最险恶地尤高陟巅则数百里外军旅聚散往来歴歴在目诸蛮倚为奥区桂平大宣乡为前庭象州东乡武宣北乡为后户藤县五屯障其左贵县龙山据其右峡北岩峝以百计最著者曰仙女闗九层台而南则牛肠大岵诸村縁江立寨其中为力山力山之险倍藤峡焉周遭六百余里防岩邃谷壁立千仞十步九折失足殒身中产猺人蓝侯胡盘四姓自洪武间尝出剽掠杀叅议杨敬恭官军讨不利永乐中复结桂平蛮为冦总兵韩观请讨不许宣德而后数刦城邑总兵山云击斩其从党千余人正统初更纠浔柳诸贼攻陷州郡山云奏请拨田州等府狼兵协剿诱擒蛮酋蓝受贰等枭以狥而贼首侯大狗遁去仍啸聚倡乱修茘平乐诸蛮皆响应守吏不能制率以招抚縻之而已英宗天顺七年大狗刦上林县攻梧州城时总兵泰宁侯陈泾驻兵城中防太监朱祥巡按吴璘副使周璹叅议陆贞都指挥杜衡等方议调兵而贼夜驾梯逾城啓门刦官库放狱囚大掠城中执副使周璹为质杀训导任璩而泾等拥军自卫不敢发一矢黎明贼声言毋动动即杀周副使泾等乃遣使与贼讲解晡时縦之出城既去纵璹还时官军数千贼仅七百耳自后奏报刦掠杀越城市无虚日总兵颜彪都御史叶盛尝与战颇报斩获及军回而贼复集于是御史王朝逺编修丘濬俱条上两广用兵机宜诏有能捕侯大狗予千金爵一级卒无应者兵部尚书王竑奏言峡贼称乱久矣皆由守臣以招抚为功致酿大患非大创不止也浙江防政韩雍有文武才都督同知赵辅勇畧可任上乃拜雍为都御史辅为征蛮将军以佥事和勇为游击太监卢康监军事而一以便宜属之雍宪宗成化元年雍集诸将议讨贼方畧曰藤峡盘据要害而修仁茘浦为贼羽翼当先翦之乃兼程趣桂林以汉土兵十六万人破修仁穷追至力山大败之斩俘凡八千五百有奇师次浔州延父老问计皆曰藤峡天险一夫守隘千人莫当莫若屯守以待其敝雍曰峡山辽濶六百里安可围也夫师老则气惰贼且睥睨冲猝难悉防兵法有先声夺人之势我军既破府江贼已丧魄乘胜而取何坚不克乃署其部为左右军右军以六万八千人分五哨攻其北左军以九万二千人分八道攻其南而自与赵辅和勇开府于高振岭以督诸军十二月朔诸道并发贼大惧置妇女积聚于桂州横石寺塘据险坚壁守而悉力出捍挟镖鎗药镞下如雨注雍督战益急官军用团牌扒山虎等器仗鱼贯以进皆殊死战呼声裂山谷贼气夺歴破山南石门大信道袍屋厦紫荆竹踏梁脑老鼠林峒沙田古营牛肠大岵等寨焚其屋庐积聚贼既奔溃督兵追蹑伐山通道贼皆上九层崖抗战立大栅数重置千觔礧石従絶顶而下弩矢交发不可当雍诱使抛掷几尽别遣人从间道登絶顶举炮贼大惊雍麾死士以大斧刋木扳萝而升前后不絶如蚁漫山奋击然后发火箭焚栅遂生擒侯大狗并其酋目七百八十余人斩首三千二百七级获贼属妇子二千七百一十八人余战溺死者无算磨崖石纪嵗月而还土人谓自国初用兵未有穷巢破贼如此甚者于是斩峡藤断之更名曰断藤峡所断藤干老而中空截其两端防以牛皮作大鼓置军门蓬蓬然声闻十余里其后移于兵备行台扣之无声归即如旧以为神是役也辅知雍才军事一聴雍节制而身自督战故所向有功捷闻上降敕褒嘉命雍辅等议善后策雍言诸猺之性惮见官吏骤摄流官终致畔离请复上隆土州岑铎职更多置土巡检移驻要害以所部土人李升等领之设千户所以李庆等领之而疏荐従征将士孙震等宜加擢用上俱允纳自是浔州之民始获宁宇云侯公丁
　　断藤贼自韩雍平后武宗正德间稍有横江御人者峡以南尤甚都御史陈金曰诸蛮所嗜者鱼盐耳可委而防也乃令商船入峡载鱼盐诸蛮就水浒受去如税然江道稍疏金自以为功疏其事请名曰永通峡久之蛮征商无厌稍不惬辄掠杀之必赂乃免浔人为之语曰昔永通今求通求不获江中谁其作者噫陈公世宗嘉靖五年总制王守仁平思田土州乱还至浔江峡贼皆遁乃密署部伍四靣夹攻贼走险负固不出官兵攀木縁崖遍搜山峒擒斩一千余名峡南复平已而守仁还峡以北贼时复出猖獗十五年春蛮酋侯胜海者侯大狗之族也会武靖州土目黄贵韦香与胜海争田愬之指挥潘翰臣诱杀胜海胜海弟曰公丁纠党噪城下杀厢民二人去佥事邬阅叅议孙继祖驰报都御史潘旦请讨叅将沈希仪以为宜需春江涨顺流下乃可破贼不聴遂以千人往击贼遁斩一病狑还漫言贼退请置堡堡成即以黄贵韦香帅三百人戍之于是诸猺大恚公丁鸠众得二千人夜冦堡戍卒死者二百人贵香走免事闻诏罢阅与继祖而以侍郎蔡经代旦十六年经与安逺侯柳珣副使翁万达决防发兵万达廉得百户许雄素通贼状诘之雄惧请効力自赎万达佯庇公丁捕系讼公丁者数人公丁果遣人自列万达许诺更令雄假称贷为贿公丁喜益信雄防万达巡他郡乃以事密属叅议田汝成汝成召雄绐公丁自诣白事且令诫之曰冦由诸猺无与汝事幸勿以兵自随则不汝疑也公丁至汝成阳为劳遣而隂令厢民被杀者家出殴公丁哗于市遂逮殴者及公丁并系狱遣雄谕其党曰厢民言冦堡由公丁而公丁诱罪若等如公丁言将穷剿若属不则独坐首祸者毋以一公丁苦诸猺为也诸猺皆争言公丁倡乱请共弃之乃出之狱而磔于市十七年冬汝成言于督府谓首恶既除急议雕剿失此不讨实非长防许之遂以副总兵张经将左军翁万达监之以都指挥高干将右军梁廷振监之十二年二月左军三万五千人分六道攻紫荆石门梅岭诸巢右军万六千人分四道攻碧滩罗渌上中下峝诸巢南北夹击贼大窘遂拥众走林峝而东王良辅邀击之中断复西奔诸军合击斩千二百级时生擒黠桀者数人鞫之对曰往年据险结砦官兵围剿无孑遗者今不复立砦惟漫走山谷间令官兵疲于追逐旷日持久费餽饟则当自退耳万达等乃益分兵沿江绕出贼背尽发诸贼隘所设蒺藜菰签及礧石滚木等物追斩数百级于是藤峡贼殆尽万达汝成献议督府凡七事曰编保甲以置新民立营堡以通江道设备御以控上游清狼田以正疆界改州治以建屯所处款兵以慎边防商税以资公费督抚多采纳行之韦银豹
　　韦银豹桂林古田獞也獞种甚繁其最强者曰韦曰闭曰白而皆并于韦景泰间韦朝威据古田县官窜防城遣典史入县抚谕烹食之治间大征杀副总兵马俊叅议马鋐正德初再征杀通判知县指挥等官嘉靖初又再征杀指挥舒松等时银豹与其従父朝猛攻陷洛容县还据古田分其地为上下六里银豹出掠惟下六里人从行而上六里不与焉嘉靖四十五年提督吴桂芳因以其间遣典史廖元入上六里抚谕之诸獞复业者二千人银豹度势孤请降桂芳乃奏言古田自正来知县未尝入城今典史廖元能抚贼有功宜量陞主簿而徐擢为县且本省总兵止以都指挥统之不兼制柳庆权轻位下凡事辄为抚夷道所持今诸獞虽纳款犬豕之性难保其终莫若稍重将权别选材勇堪任者居之部议加都督衔兼制柳庆廖元陞擢皆如议而银豹愈猖獗尝挟其五子据鳯凰连水二寨袭杀漳平知县魏文瑞更自永福入桂林刦布政司库银四万余两金珠若干杀署事叅政黎民衷缒城而去官军追不及乆之临桂永福各县兵羣起捕贼始得贼党扶嫩土婆显等三十余人于各山寨中然首恶未获也隆庆三年朝议以广西专设巡抚推江西按察殷正茂以佥都往正茂至奏请剿贼合土汉兵十万集众防议时八寨助逆众议先剿敕书亦原有先平八寨徐图古田之语正茂独不可谓兵法攻瑕者坚况首从自分不见上六里已事乎先给榜谕八寨八寨聴命然后分兵七哨以总兵俞大猷统之而使副总兵门崇文叅将王世科黄应甲都司董龙鲁国贤游击丁山等各领一哨布政郭应聘与副使邵惟中为之监视乃令各哨所属复分土兵为二队更番清道必先清数里而后行数里及至信地则合营而攻之步伍严整生擒朝猛枭于军阵斩七千四百六十余级俘获男女一千余口抚其不为冦者六百六十余村银豹穷蹙隂覔肖已者斩首以献时主簿廖元把总王纲认之以为是相与证明捷闻既而稍稍传银豹不死正茂令佥事金柱踪迹之银豹兄银站乃生防银豹并其子扶枝胶致戏下正茂乃疏请引罪以槛车献俘正法古田悉平因并八寨与龙哈咘咳为十寨立长官司并设守备练兵坐镇守御以黄昌等为之而敕萧绅陆云腾充土舍名目聴守御调度更陞古田县为永宁州
　　韦金田
　　嘉靖二十四年马平獞韦金田作乱占据水陆二路都御史张岳檄总兵陈圭调汉土兵七万讨之攻防雷岩平田同艮落满等寨进围鱼窝巢鱼窝石壁削立防地数千丈四周倾仄不可置足山顶绳悬礧石兵一临寨飞石交击我军进而辄却诸将以为难岳曰鱼窝不破即他寨破无为也督攻愈力贼悉众固守昼夜不彻岳佯令解围寨中贼稍遁去于是移镇柳城召诸将授方畧皆曰不如罢兵徐图岳度诸将不足与计事乃召副总兵程鉴令选精鋭备亲军鉴选三千余人请所用岳曰吾欲得死士任吾指挥死且优防其家于是愿从者七十人属鉴刦寨鉴有难色岳顾左右酌酒洒地誓必灭贼出袖中二纸示之曰此吾疏草也寨破荐尔首功不破则尔养冦为首罪惟君所择耳鉴泣曰愿为公死时贼巢苦乏水毎日瓶水计口而分一日五贼守险迳争饮夺瓶瓶覆皆大喧欲散去比夜坚卧不巡警而鉴将七十人至寨下未敢发也先令五死士揉木而上五贼熟睡弗觉因斩之代为巡警而召六十五人者冒险夜登声喧寨中贼大惊并力出战山下兵复乗之炮刃交发遂破鱼窝韦金田及其众皆自焚死俘斩凡四千余级抚戢其余党而还
　　杨公满
　　杨公满平乐府江酋长也府江有两岸三峝诸獞上接漓水下达苍梧绵亘千有余里岩险滩涌诸獞依慿出没剽掠东岸连富贺抵恭城西岸连修茘抵永安而三峝上下中大小凡七十三巢互为羽翼其最强者通藤峡纵横郡邑间穆宗隆庆初公满与其党公奉公东等攻茘浦城破莫大家等堡及平乐峰门源诸村复围永安州执知州杨惟执掠其印邀厚赎始得出兵民屠戮无算当是时道途梗塞城门昼闭永安修茘几至陆沉庚午古田师兴议者曰府江两粤咽喉患与古田等宜借兵威并及之都御史殷正茂是其议迨师旋则春深水涨兵不可举而彪滩龙头矶诸贼益肆杀指挥胡潮千户李可乆周濂土舍岑文诸伤人冦货状不可枚举事闻兵备副使陈其乐坐贬官是秋正茂迁总督郭应聘代巡抚事正茂过府江叹曰蠢尔异类所谓仁弗能懐威弗能詟者也乃与应聘决计讨之会疏上言惟粤西蛮獠所在充斥顷古田既复国威大伸诸夷稍知敛戢惟是府江两岸三峝贼之渊薮不尽根株且为后患用宜乘胜剿除部议报可乃征汉土官兵六万以六年十月水陆分为四哨擒斩贼首杨公满及其属五千一百有奇俘获四千余名牛马器仗称是神宗万厯元年春师还文武军吏士陞赏各有差役凡三阅月费饷仅二万计事平应聘疏善后防凡六事俱如议行【善后诸防详见艺文】
　　廖金滥
　　廖金滥者阳朔永宁里獞也朔山多崇冈复岭而永宁里为最有庄头仔石嶷擂鼓碎江诸巢西连永福之理定边山海湾黄源五斗诸隘而茘浦接其南古田倚其北为府江要会古田之乱金滥乘隙剽掠入县城杀知县张士毅执百户曹恩刦帑金以去时都御史应槚谋于兵备茅坤设计剿平之金滥亡命走茘浦居南源隆庆五年古田贼平未几余党韦狼要复啸聚金滥纠众起南源应之攻土舎莫栋营袭古西岩口进据山湾而金马沙田三峝贼酋周公楼王公来杨元倡杨立昌等皆附焉万厯元年冬都御史郭应聘檄副使庄国贞叅将王承恩王瑞指挥徐明千户张世勲等调向武都康田州兵万人击捕承恩曰山湾永安障蔽也今为贼据是未与人鬬而先断吾右臂永一失漫延贺昭则府江危矣急引兵分道并进遂破山湾诱擒韦狼要夺复峰门下南源又破榕峝诸贼周公楼杨立昌等皆诣降而金滥夜遁入大水田堡收残众得千人更为保聚结永福边山理定及洛斗托定贼袭杀洛容尉防懐逺诸猺叛势尤张应聘召总兵李锡叅将王世科等集议将督师大征而分兵万人戍阳永府江叅政吴一介曰阳永密迩省地辍西师以事此固不可然缓之亦非计今贼闻主帅西行必不吾备诚假一介精鋭数千便宜剿之一鼓可灭也应聘许诺竟予兵万人聴一介调发乃先事阳朔一介尽撤诸戍兵简较阅月为持久状因而得死士二千五百人次者亦二千五百人又次二千人再次者二千二百人羸弱者乃八百人先以弱卒治军装赍粮由常安抵板桥驿望懐逺进发而密以死士分五哨间道衘枚束甲趋鸡笼雷公白马江口龙口等巢皆披萝陟磴而升捣其穴以其次分三道由红莲凤凰遇龙等堡扼其险以其又次分四队由刁山芒隘白靣暗源诸村声其援更以其再次抵马蹄凉亭枫木德胜各隘防其逸部署既定以三年八月朔日起事方是时贼方冦洛容侦官军往懐逺者绎络于道而意阳永弃弗问也韦银花谓金滥曰夫官军戍府江号万人今闻尽撤而西而行者皆老稚不足千人其他安往乎阳朔碎江诸巢吾之腹心而金宝咽喉也万一失守奈何金滥贪而少谋曰吾得融洛则北可以援懐逺而东足以翼古田何虑朔也已而洛容诸村寨老并力拒贼围十余日不下金滥乃稍稍复走大水田堡甫及界牌各道兵火铳皆发三靣遮击贼惊疾驰奔金寳堡而四队兵齐防戏下匝绕数重金滥大骇谓银花曰官军得吾寨乎悔不用若言乃为所卖因与其属八千余人冲突而前殊死战挥镖奋击我军为却者三而五哨兵则已乗虚尽破碎江右隘岩塘凉境庙门猺山诸巢火其庐俘获老少妇女一千二百五十有奇哀号振山谷金滥亦泣遂与其属廖金盏金线韦狼化银花等皆就擒乃悉枭以狥三军余党俘获殆尽
  </div>
  <div class="pagination">
   <a href="广西通志_page282.html">
    上一页
   </a>
   <span>
    ...
   </span>
   <a href="广西通志_page278.html">
    278
   </a>
   <a href="广西通志_page279.html">
    279
   </a>
   <a href="广西通志_page280.html">
    280
   </a>
   <a href="广西通志_page281.html">
    281
   </a>
   <a href="广西通志_page282.html">
    282
   </a>
   <span class="current-page">
    283
   </span>
   <a href="广西通志_page284.html">
    284
   </a>
   <a href="广西通志_page285.html">
    285
   </a>
   <a href="广西通志_page286.html">
    286
   </a>
   <a href="广西通志_page287.html">
    287
   </a>
   <a href="广西通志_page288.html">
    288
   </a>
   <span>
    ...
   </span>
   <a href="广西通志_page284.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
