<!DOCTYPE html>
<html>
<head>
    <meta charset="UTF-8">
    <title>台湾县志 - 第 20 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾县志 - 第 20 页/共 22 页</h1>
    <div class="content">　　盖筹天下之形势，必求万全。台湾一地，虽属外岛，实关四省之要害。勿谓彼中耕种，尤能少资兵食，固当议留；即为不毛荒壤，必藉内地挽运，亦断断乎其不可弃。惟去留之际，利害攸系，恐有知而不言。如我朝兵力，比于前代，何等强盛！当时封疆大臣无经国远猷，矢志图贼，狃于目前苟安为计，画迁五省边地以备寇患，致贼势愈炽而民生颠沛。往事不臧，延祸及今，致遗朝廷宵旰之忧。臣仰荷洪恩，天高地厚；行年六十有余，衰老浮生，频虞报称末由。熟审该地形势，而不敢不言。盖臣今日知而不言，至于后来，万或滋蔓难图，窃恐皇上责臣以缄默之罪臣又焉所自逭？故当此地方削平，定计去留，莫敢担承，臣思弃之必酿成大祸，留之诚永固边圉。会议之际，臣虽谆谆极道，难尽其词。在部臣、抚臣等耳目未经，又不尽悉其概；是以臣于会议具疏之外，不避冒渎，以其利害，自行详细披陈。但事关朝廷封疆重大，弃留出自干断。外台湾地图一张，附马塘递进御览。缘系条议台湾去留事宜，贴黄难尽；伏乞皇上睿鉴，全览施行。
　　郑氏归降第一表（府志采入）
　　招讨大将军、延平王臣郑克塽谨奏：伏以论域中有常尊，历代绍百王为得统；观天意有攸属，兴朝宅九土以受符。诚五德之推移，为万汇所瞻仰者也。伏念先世自矢愚忠，追怀前代之恩，未沾盛朝之泽。是以臣祖成功，筚路以辟东土；臣父经，韎韦而杂文身。宁敢负固重险，自拟夜郎；抑亦保全遗黎，孤栖海角而已。迨至先人弛担，稚子承祧；常思畏天之威，莫求缩地之术。兹盖伏遇皇帝陞下，高覆厚载，仁育义怀。底定中邦，如旭日升而普照；扫扩六宇，虽浮云翳而乍消。苟修文德以来远人，宁事胜心而焚海内。乃者舳舻西下，自揣履蹈之获愆，念此气血东来，无非霜露之所坠。颜行何敢再逆，革心以表后诚。昔也威未见德，无怪鸟骇于虞机；今者悟已知迷，敢后麟游于仁圃。伏愿视天地万物为一体，合象胥寄棘为大同！远柔而迩能，形民固无心于醉饱；贰讨而服舍，依鱼自适性于渊泓。夫且问黄耇之海波，岂特誓丹诚以皦日焉已哉！
　　第二表
　　为举国内附，仰冀圣恩事。
　　窃惟臣生自海邦，稚懵无识；谬继创垂之绪，有乖倾向之诚。迩者楼船西来，旌旗东指；箪壶缓迎于周旅，干羽烦舞于虞阶。自省重愆，诚为莫赎。然思皇灵之赫濯，信知天命有攸归。逆者亡、顺者昌，乃覆载待物之广大；贰而讨、服而舍，谅圣王与人之甚宽。用遵往时之成命，爰邀此日之殊恩；冀守宗祧以勿失，永作屏翰于东方。业有修表具奏外，及接提督臣施琅来书，以复居故土，不敢主张。臣思既倾心而向化，何难纳土以输诚？兹特缮具本章，并延平王印一颗、册一副及武平侯臣刘国轩印一颗、忠诚伯冯锡范印一颗，敬遣副使刘国昌、冯锡韩、賫赴军前缴奏。谨籍土地人民，待命境土。数千里之封疆，悉归土宇；百余万之户口，并属版图。遵海而南，永息波涛之警；普天之下，均沾雨露之濡。实圣德之渐被无方，斯遐陬之襁负恐后。
　　独念臣全家骨肉，强半孺呱；本系南人，不谙北土。合无乞就近闽地方，拨赐田庄庐屋。俾免流移之苦，且获养赡之资；则蒙高厚之生成，当誓丹青以衔结。至于明室宗亲，格外优待；通邦士庶，轸念绥柔。文武诸官，加恩迁擢；前附将领，一体垂仁。夙昔怨仇，尽与蠲除；籍没产业，俱行赐复。尤期广推宽大之仁，明布维新之令。使夫群情允洽，共鼓舞于春风；万汇熙恬，同泳游于化日。斯又微臣无厌之请，徼望朝廷不次之恩者也。
　　为此激切具本奏闻，伏候敕旨。
　　·公移
　　条陈台湾事宜文季麒光（诸罗令）
　　台湾，海中小岛，哈喇分支，「名山藏」所谓乾坤东港。环浙、闽、两粤之东，南接吕宋、北通日本，控南澳、铜山之险，土番其土着也。明隆、万间，广东巨盗颜思齐掠而据之，葺草以居。台湾之有中国民，自思齐始。思齐死，归于红彝。辛丑年，郑成功京口败亡，厦门不守，袭有其地，民番杂处。任土资食二十余年，归我版服。在山以西者为外番、在山以东者为内番；外番者，南北两路之熟番也。中路为郡治，环五十余里。南自大冈山至下淡水，五百余里；北自木冈山至上淡水鸡笼城，一千五百余里。其地东尽山、西尽海，可耕可牧、可猎可渔；得其人以抚之，招徕安辑，防守得宜，则十年生聚、十年教训，自登殷阜。今土旷人稀，皆弃为黄茅白苇之区。其民多逋逃俘掠之余，原非孝子顺孙；静固易治，动亦易乱。况重山高峻，非我政令所及者，不知凡几。番民性虽刚狠、喜酒，易争杀；然无所知识，无意外之想。故台湾之难，不难于治土番而难于治奸民，更难于安良民以化奸民也。古先王勤思服远，不患制防之不密，而在维持休养之有道；则审势揆情，以一日之谋，为久安之业。因地之力以裕饷、因民之力以守土，虽在海疆，可以无患。卑职呫毕鲰生，素无经国之远谟；然验之土俗、观之时势，敢以刍荛之献，上佐采择焉。
　　一、预备兵饷之宜议也。台湾孤悬大海，风信所乘，往来难定；况地瘠民贫，别无通融补救之法，万兵之性命，皆仰给于月饷之相济。兵饱则民安，自古持衡国计者必慎筹焉。思台湾片壤，朝廷费无限之金钱兵力以有之，又何惜此数万预储之饷，以备不虞之患乎？万一风潮相阻，兵士骄譁，蹂躏我人民，震惊我边陲，其间得失，孰重孰轻？若以半年兵食预贮于台，而按季给发者仍陆续转运，设有意外之虞，而仓有余粟、库有余银，可有备以无。患虽书生蠡见，于封疆重寄未必无当也。
　　一、招集丁民之宜议也。国家根本之计，莫先于户口；故庶而后富，为从来起化之原。台湾自伪郑归诚以后，难民丁去之、闲散丁去之、官属兵卒又去之，卑县设法招徕，虽时有授尘附籍之人，然重洋间隔，闻多畏阻而不前。况南北草地一望荒芜，得人开垦，可成沃壤。合无请照昔年奉天四州招民之例，酌议名口，就现任候选官员，或纪录、或加级，广劝召募。在贫民有渡海之费，相率而前。到台之日，按丁授地，并将伪遗生熟牛只照田给配，按三年起科之令，分则征收；不特人民汇集，抑且野无旷土，田赋日增，国势军需有攸赖矣。
　　一、建立城垣之宜议也。台湾之地，非内地可比也。东控山、西距海，南北相去二千余里；内番、外番种类杂错，依山为险，诚要害之区也。台湾之民，亦非内地可比也，非余兵逋寇，即逃犯奸民；既非土着，并无家籍，鹰眼狼心，尚多未化，又难于抚御之众也。今建立郡县，设官分守，安置水陆之兵以为防汛，诚欲守台湾也，欲守台湾以卫内地也。但城者，凭也，所凭以为依卫者也。故钱粮仓库，有城可保；罪犯监狱，有城可守；文武之官舍、百姓之身家，亦有城可恃。查内地城垣尚奉修葺之令，岂台湾孤悬海外，谓可散处而无虞乎？虽工费浩大，不敢轻议；然揆时度势，实有不容顾惜。总镇杨移咨督抚请建城保障，首诸罗、次凤山、次台湾，缓急先后，形势了然；又请开捐纳事例，以为建城之费。则就目前之转移，巩久远之藩篱，亦因时之长策也。
　　一、编设里甲之宜议也。按赋出于田、役出于丁，此定例也。然内地有计户起丁之例，有计田起丁之例。然必分别里分，定为十甲；田有多少，丁亦随之。有里长、总甲之名，为之统理；五年一推收，十年一编审。今台湾田园归之管事、人丁归之保长，就里之大小，或一人、或二三人，终身不改其役，又非尽有身家殷实之民；使之久任催征，不免那移隐漏、侵渔冒误之弊。思既入版图，自应遵照定例，每里分为十甲，以十人为里长，递年充当；然后按田而征其税，按丁而征其课。若田之荒熟、丁之消长，亦照五年、十年之法为之开除；则户籍定而冒隐之弊，不革而自除矣。
　　一、添设城守之宜议也。从来国家之所重者疆圉，而地方之所恃者城郭。故先王画疆分野，凡要害之地，设立镇协以司防御，而城池、仓狱、查巡、缉盗之事，必责之城守，所以端其职掌也。台湾新辟岩疆，外环大海、内障重山，野番犬豕之性、逋逃鹰兔之情，虽镇标之兵星分碁布，扼要守险，而城垣未建，专守无人，县官有经收之钱粮、监系之囚犯，一望榛芜，实切窥垣之虑。当亟请建城设将，以为安辑防维之至计。但建城工费浩大，必待题报；而设将尤当早定，使以控制为抚循。一介微员，何敢妄参至计；然身在地方，即有地方之责，绸缪巩固之图，无难以一得之愚仰参采择也。
　　一、崇建学校之宜议也。从来士居民首，为诗书礼让之原，不可不优崇而鼓舞之。今台湾自道府莅任以来，即搜罗伪时业儒之人，试以文艺，行见士类可风矣。但不崇学校无以敦弦诵，不行考试无以励功名；则学宫与学官不可不设也，进学之额不可不定也，廪膳序贡之例不可不行也。且通省学政，未便涉洋临试，而生童亦难使之往返波涛；请归台湾本道，如广东琼州之例可也。既有儒生，自当送试省闱，请另编号中式，如辽东宣府之例可也。如此，则教育作兴，菁莪棫朴之休，庶几可望于东宁僻壤矣。
　　再陈台湾事宜文季麒光
　　台湾有三大患，而海洋孤处、民杂番顽不与焉。
　　一曰赋税之重大也。台湾田园分上、中、下三则，酌议匀征矣。然海外之田，与内地不同。内地之田，多系腴壤，为民间世守之业；台湾水田少而旱田多，砂卤之地，其力浅薄，小民所种，或二年、或三年，收获一轻，即移耕别地，否则委而弃之。故民无常产，多寡广狭亦无一定之数。况田租之最重者，莫如苏、松等府，每亩输纳一斗五六升至二斗止矣。今田园一甲计十亩，征粟七石、八石；折米而计之，每亩至四斗、三斗五六升矣。民力几何？堪此重征乎？况官佃之田园尽属水田，每岁一甲可收粟五十余石，伪郑征至十八石、十六石，又使之办糖、麻、豆、草、油、竹之供；文武官田园皆陆地荒埔，有雨则收，无雨则歉；所招佃丁去留无定，故当日岁征粟十二万有奇。官佃田园九千七百八十二甲，征至八万余石；文武田园二万二百七十一甲，仅征四万石，亦因地以定额也。人丁之税，莫重于山之东西、河之南北，谓其地旷土疏，故取足于丁也。然稻、麦、黍、稷生之，梨、枣、柿、粟生之，棉、麻、豆、竹生之；一顷百亩，止纳银三、四两，轻于彼而重于此，犹可言也。大江左右，田税既重，丁税不过一钱；且或一家数口而报一丁，或按田二、三十亩而起一丁，未有计口而尽税之如台湾者、未有每丁重至四钱八分如台湾者也。今既多其粟额而又重其丁银，较之伪郑则已减，较之内地则实难。所幸雨阳时若，民力可支；倘卒遇凶荒，莫可补救。所谓不患于瓦解而患于土崩者，正今日之情形也。
　　一曰民兵之难辨也。台湾之兵，多系漳泉之人、多系投诚之兵，亲戚故旧尚在台湾；故往来络绎，鹿耳门之报册可查也。但此辈之来，既无田产、复无生计，不托身于营盘，而潜踪于草地，似民非民、似兵非兵，里保无从问、坊甲无从查；聚饮聚赌，穿壁踰墙，无赖子弟，倚藉引援，称哥呼弟，不入户、不归农，招朋引类，保无奸慝从中煽惑，始而为贼、继而为盗，卒乃启争长祸如胡国材、何纪等者乎？然其所以难于稽察者，荒村僻野，炊烟星散，或一两家、四五家，皆倚深篁丛竹而居；非如内地比庐接舍，互相纠结。查此则徙彼、查彼则避此，此保甲之法。可行于街布，而不可行于村落者，一也。一兵之家，或二或三，名曰火兵；出入乡市，罔知顾忌。无事则假兵之名，有事则非兵之实；姓氏互异，不辨真伪，二也。况台湾之兵，皆抽调之实额，如有死亡即行报补；今竟将佃民收充入伍，是营内多一兵，即里内少一丁矣。丁既为兵，则税不输、役不任矣。奸民转辗依附，争相效尤者，不思患预防、亟加整饬，所谓不在颛臾，而在萧墙之内者，即此是也。
　　一曰荫占之未清也。赋从田起、役从丁办，此从来不易之定法。台湾自伪郑潜窃以来，取于田者十之六七，又从而重歛其丁；二十余年，民不堪命。既入版图，酌议赋额，以各项田园归之于民，照则匀征；则尺地皆王土、一民皆王人，正供之外，无复有分外之征矣。乃将军以下，复取伪文武伪业，或托招佃之名、或借垦荒之号，另设管事照旧收租；在朝廷既弘一视之仁，而佃民独受偏苦之累，哀冤呼怨，县官再四申请，终不能挽回补救。且田为有主之田、丁即为有主之丁，不具结、不受比、不办公务，名曰荫田；使贫苦无主之丁，独供差遣。夫荫丁，有形之患也。盖免一丁而以一丁供两丁之役，弱为强肉，则去留有生死之心，勉从而不怀仁、力应而不心服，怨不在大，可畏惟人，固宜深慎。占田，无形之患也。小民终岁勤劬，输将恐后，以其所余为衣食吉凶之用，今旣竭力于公私，家无余积；田主非其世业，丰则取之、凶则弃之，万一茕茕佃丁无所抵偿，重洋孤岛，何以为恃？此荫占之弊，初若无甚轻重，而关于国计民生为甚大，则筹之不可不早也。
　　昔贾谊洛阳少年，当汉文治安之日，犹稽古按今，为流涕太息之陈；况海疆初辟，疮痍汤火之余，忧前虑后，正在此时。卑县一介书生，远逊古人，而身在地方，少知治体，故干犯忌讳以竭愚衷，惟宪台留意焉。
　　建文昌阁详文陈璸
　　为详请建阁培风，振兴海外文治事。
　　照得国家右文之化，已遍及占风测水之区；有司振作之方，宜不辞继长增高之计。台湾四学，人才渐多；府学近科，中式不乏。然欲其日新月盛，更加之鼓舞作兴，此文昌阁之创建，愿窃有请也。按文昌列在天文，建阁崇奉，各庠皆有；台尚缺如。未必人之情尽谓可缓，或亦事之起有待乎时。恭遇宪台节钺闽南，斯文宗主。凡属民生吏治，无不留心厘剔；其于学校人文，尤极加意提撕。本道承乏海疆，宣扬恐后。窃见府学明伦堂左方空旷，先建有朱文公祠；其后绰有余基，堪建杰阁，崇奉文昌。俾海隅日出之乡，奎光灿烂；兼培补地势，使蛋坞獠洞之窟，龙脉骞腾。倘得指日告成，自可拾级而上，观大海之浩淼，文思如风发泉涌；览层峦之耸翠，笔意似霞蔚云蒸。学者藏修之暇，不废息游；触境会心，将多感发乎？莫非宪天之创兴培植。所仰止者方殷，而厦庇者未有穷期矣。
　　再有请者：凡文庙前俱有泮池；一水回环，映带于頖宫，芹藻方觉生色。而府学泮池，虽经诸生呈请开凿在先，亦尚有志未逮。相应并工相度开浚，以增形胜者也。
　　其需费工料，仍取给于道庄麻租一项；俟报竣日，逐目造明细数清册，呈送查核。应否举行，本道未敢擅便，合就呈详。为此备由，同书册具呈，伏乞照详施行。
　　严禁结拜示季麒光
　　照得仁义衰而盟誓作，道德薄而诅咒兴，皆由世风不古、交道多伤，借此以要约也。桃园一拜，义炳天日、千秋，仅事后遂相沿成习，流为水浒一书；虽属才人幻笔，而终始不二、生死靡他，描形写性，诚足以劝戒世人。近今以来竟为恶俗，二三少年无赖，好事争奇，动则焚香酹酒，称哥呼弟；求其贵贱相忘、贫富相恤、忧乐相共、存亡相顾，绝不概见。甚至一言不合，即相仇杀。此张陈隙末、萧朱恶终，所以致叹于古今也。况结拜律有明条：为首者绞，为从者杖一百、流三千里。所以学士大夫不敢自罹刺讥，而多见于市井游手游食之人。此无他，其始出于好名好势之心，不难约同要离、决誓荆卿；及利害所关，则漠然如路人，又从而下石者比比然矣。且因盟起祸，败身家而辱名节，不一而足。兴言及此，可痛可恨！谨列其害之大者，为尔民泣涕言之。幸勿泄视法言，致负婆心也。
　　一、盟者，奸之媒也。甲与乙既为兄弟，则甲之母即乙之母，乙之妹即甲之妹，甲之妻为大嫂、乙之妻为弟媳矣。若落落不相亲洽，甚无取乎此兄彼弟也。而市佃民居，又无层楼叠室以为内外之防，势必穿房入户如真骨肉；为日既久，恐目交眉语、肩接手招，瓜李之嫌不复顾忌。谁如秉烛之天神？谁是坐怀之男子？甚有登母之床、褰妹之帷者矣，有口称大嫂、分居弟媳而暂结同心者矣。在愚民以兄弟情分，自持小信，始则隐忍不言，后则略无顾避，争杀妒杀皆从此起。此一害也。
　　一、盟者，贫之基也。分为兄弟，必频相往来，非甲至乙家，即乙来甲舍，当午而饭、当晚而食，情也、礼也。既已饭之、食之而无殽、无酒，何以言欢？小民谁有余资？一时不便，不得不出于赊借。甚至甲或生儿、乙或娶妇，父母之寿诞丧葬，又不免于庆贺奠赙之礼；为盟长者执单一派，自当奉命恐后，即重利当贷，亦所不顾。支撑拮据，无所不至。始则好在人前，甘心应之；继则避人笑讪，勉力承之。后则家日益贫，称告无门，遂不复与；一有不赴，人共耻之，而己亦羞于见人，交日疏而盟日寒。前者之殷勤竟如陌路，而我之身家已罄矣。此一害也。
　　一、盟者，盗之门也。此兄彼弟，朝夕相同，始则聚饮、继则聚赌。输嬴既定，断非空手，先以现钱与之、再取衣饰抵之，思欲翻本，必多方设法。又上畏父母之责、下惧妻儿之怨，不得不出于借贷；及输者无偿、借者来索，内外交迫，盗心自起。始或乘人之隙撄而取之，犹为偶然之事；继则窥人之有攘而夺之，遂蹈不测之诛。此赌必为贼；所以从来善赌之人，群指曰赌贼也。况兄弟党与既多，一倡群应，以明火执杖，竟为儿戏。一经败露，刑戮随之，悔何及矣！又一害也。
　　一、盟者，争之阶也。人心之不同，犹如面焉。虽称弟兄，岂能竟忘尔我？或杯酒相争、或银钱相竞，横拳恶口，祸起顷刻。故朝为盟契、夕为仇雠，往往有之。且兄弟既众，则声援必广；街头市口偶有争角，三五成群，既有所恃以无恐，而交拳斗手之时，正见同心协力之义一人始之，众人助之，甚至辱人于市、毙人于野，以致自蹈显戮，谁复相援？此又一害也。
　　禁赌博示季麒光
　　赌博者，争之门，而盗之阶也。赌无论大小，纸牌、牙色皆谓之赌。故有赌之人，即有看赌之人，大抵皆少年无赖之徒也。在赌者，既有求胜之心，坐立不定，呼叫不伦；从傍看者，又为之附和帮衬，或假识盆口、或巧取飞头，议论一起，争竞随之。且原夫赌者之心，亦欲嬴人财物以为愉快；及至不胜，而己之所有拱手与人，尚有不足，无论稻、榖、桑、麻、衣裳、器皿，不得不取以相抵。一输思复，至于再；再输不甘，至于三。失事误时，衣服田畴皆不暇顾。在家庭则为败子，在乡党则为匪民。至于输负既多，急欲思逞；上畏父母之责、下恐妻儿之咎，前者无偿、后者无本，势必出于偷盗。始则拈针拾芥，继则穿壁踰墙；事机败露，刑罚随之。不特身家不保，而性命可虞，岂不可叹！
　　为此严行禁饬，无论军民、无论乡市，如敢群聚赌博，许地方指禀，立拘枷示。倘能恪遵诫谕，共励淳良，息争端而清盗源，丰亨乐利之风，皆由此勤朴之一念基之矣。本县虽幼事诗书，而于民生利弊谙悉已久，故能为尔百姓言之最真、劝之最切。尔百姓鉴我婆心，为子弟者宜戒之、为父兄者宜早防之矣。
　　二示取其有关于台地民生之病，故特志之。
　　·赋
　　台湾赋（郡志采入）高拱干
　　繄洪荒之未辟兮，含混沌而茫茫。迨河山之既奠兮，爰画野而分疆。裂九州而成天下兮，谁不知乎海之为百谷王？维禹功之所不及兮，遂弃之于莽莽而苍苍。
　　一自地借牛皮，谋成鬼伎。断发裸身，雕题黑齿。营赤嵌之孤城，筑安平之坚垒；隐楼橹于崑身，藏火攻于鹿耳。贸易遍于三洲，资生凭乎一水。藉三保而标名兮，致怀一以不轨；哀商贾之何辜兮，聚魂魄于蒿里。
　　嗣是荷兰煽虐，天赞成功；鹿门潮涨，滃窟戍空。时移事去，兵尽矢穷；窜余生而归国兮，遂此地为蛟宫。非天心之助逆兮，益劫运之未终。不谓寇我疆场、焚我保聚，时乘无备而肆其鸱张，或因不虞而资其窃取。收亡命于淮南兮，聚无良于水浒。民不聊生，王赫斯怒；咨左右之夔龙，率东南之熊虎。定百计以安澜兮，果一战而纳土。于焉扩四千载之洪蒙，建亿万年之都邑。风既变为新裁，俗亦除其旧习。文武和衷，干戈载戢；谁肆志以行吟？岂有怀而靡及？
　　若夫狂澜既倒，海若呈奇；一时琥珀，万顷琉璃。情渺渺兮孤往，天青青兮四垂；风轻兮水面，云淡兮山眉。即孤臣与孽子，亦抚掌而忘机。至于辉璧耀奎，阴阳分位；月白飞银，空明捏翠。乘舴艋兮小舟，结金兰兮同志。玉树兮三章，青州兮一醉；实自幸世外之有身，谁复疑此间之无地？
　　又若山山含紫，树树凝青；层峦叠障，戴月披星。或琼飞而皓皓，或体洁而盈盈。时微云以肆抹，忽巧鸟兮一声；怀高岗兮彩凤，闻此地兮仙灵。羗应接而不暇，又何让乎山阴？尔乃石尤乍起，马首长驱；雷鸣海底，雾失天隅。涛仓皇而山立，浪怒激而箭趋；惊闻声为飞炮，讶入眼而坠珠。乾坤兮云狗，风水兮人鱼。则惟有寄余生于泡影，谁复望视息乎斯须。
　　若乃水土无情，番夷裸处。既惯狎鸥，谁伤硕鼠？虽敬老而尊贤，奈轻男而重女。富赛悬壶，粮无宿贮；围尺布之蒙蒙，谓衣裳之楚楚。蛇目蜂腰，雀行鸟语。而或荡子从军，贞臣流寓；哭倒行于途穷，伤逆旅于旦暮。奋一臂而长呼，轻余生以不顾；至阖室以雉经，且从容而遵路。于是水变为愁，山真如醉；叫泣月之子规，泪批风之贔屭。魂黯黯兮牢骚，魄凄凄兮憔瘁。固志士之不忘，亦斯文之未坠。
　　乃至虾须百丈，鱛骨千寻；贝文似凤，鱼首如人。大鼋之寿三万岁；蝴蝶之重八十筋。非此邦之物产，盖在乎南海之滨。又如蜃楼缥缈，海市高低；碧云拥日，沧海为梯。光从定后，圆始天跻。非此邦之风景，又在乎东海之青、齐。更或桥边鳖泣，别泪如珠；山头剑举，雪城为墟。飞女仙之一石，起剡史于沾濡；扶红裳之鱼女，使之返于沮洳。而兹邦又无此怪异，或见之于洞庭湖。
　　噫嘻！户满蔗浆兮，人艺五谷；地走风沙兮，群游麋鹿；厌五亩之宅而不树桑兮，任三家之村而亦植竹。道无远近兮，肇牵车牛；人无老幼兮，衣帛食肉。惟占籍而半为闽人兮，故敦厚亦渐而成俗。若欲尽写夫杳渺之离奇兮，恐或见嗤夫齐庄而端肃。即饮食亦平易而无奇兮，原未足以穷夫人间之水陆。惟圣世而能破夫天荒兮，幸沧溟而亦扩其地轴。搦管而赋其物情兮，用以佐夫大风之一曲。
　　乱曰：秋风起兮枫木丹，天地闭兮荷始摊；焕多寒少兮厥民析，雷轰海发兮响空山。为王尊兮应叱驭，为王阳兮心一酸。于山则见太行之险，于路则见蜀道之难；于海道之难上难、险上险，普天之下望洋兴叹者，吾知其无以过乎台湾。
　　·传
　　明宁靖王传
　　宁靖王，名术桂，字天球，别号一元子；明太祖九世孙。始授辅国将军。娶公安罗氏女，早逝。
　　崇祯壬午寇乱，王避湖中。甲申京师陷，崇祯帝殉社稷。福王嗣立于建业，王入朝，晋镇国将军，守浙之宁海县。乙酉，浙郡邑尽归本朝，监国封王为长阳王。郑芝龙据闽，尊唐王为帝，建号隆武；王奉表称贺，改封宁靖。
　　丙戌五月，大师渡钱塘，王奔避宁海，乘舟南下；岁杪，抵厦门。值粤东故将李承栋奉桂王之子称帝肇庆，改元永历，王因入揭阳。庚寅冬，粤事又溃。辛卯春，王旋闽，处金门。及郑成功取台湾，王遂东渡。成功事王，礼意有加。成功死，授餐之典废，乃就竹沪垦田数十甲以资身。
　　戊午，闻靖海将军侯施琅调集水军进讨，王独忧之。癸亥六月，克澎湖。王乃大书曰：「自壬午流贼陷荆州，携家南下；甲申，避乱闽海。总为几茎头发，保全遗体，远潜外国。今四十余年，六十有六岁，时逢大难，全发冠裳而死，不负高皇、不负父母。生事毕矣，无愧无怍」！次日，校役升主人柩，王视之，无他言。但曰：「未时」。即加翼善冠，服四团龙袍，束玉带，佩印绶，将宁靖王麟钮印送归郑克塽，拜辞天地祖宗。又书绝命词曰：「艰辛避海外，总为几根发；而今事毕矣，祖宗应容纳」。书罢，结帛于梁自经；且曰：「我去」！逐绝。众扶之下，颜色如生。藁葬于凤山县长治里竹沪，与元妃罗氏合焉。
　　王无嗣，以益王裔宗位之子俨鉁为后。时年七岁，安置河南开封府杞县。
　　·记
　　平台记李钦文（廪生）
　　台湾地极东南，在汪洋大海中，为郑氏窃踞，声教弗及之区也。海上游魂，每为江、浙、闽、广患，圣天子忧之。
　　康熙二十年，福建总督姚公（公讳启圣）用反间计，设招来馆，厚赏投诚诸人；郑家主臣，寻相猜忌。乃与同安总兵吴公（公讳英）筹攻台之策，具疏题请；上命施公（讳琅）为水师提督，与总督商议进兵。二十一年五月，总督督领官兵战船会集铜山，晕船不能进；因令暂归原汛，以待机会。七月，同安镇奉裁，吴公奉特旨补授兴化镇。二十二年三月，提督亲领水师兵船至厦，咨请总督，以吴总兵节镇厦岛。五月十一日，总督如厦犒师，提督复言于总督曰：「水师官兵，堪以水战；若到澎、台陆地，必智勇双全、水陆熟练如兴化镇吴总兵者，方可以破敌」。逐具疏题明，领兵同往。十九日登舟，二十日，总督亲诣舟中，言于总兵曰：「我与贵镇同历行间，自浙至闽，百战百胜，料敌如神；今欲征剿澎、台，所料事势如何」？吴公具陈台湾可破状。二十二日，随提督在厦开船，至漳浦将军澳，南风盛发，不能前进；望空祷告，立转北风。越日，舟次铜山，吴公商于提督曰：「郑家负嵎已久，为雠者多，望报者不少；今日进攻台湾，全恃天意扶助国家。我等为国出力、为民除害，仰体皇上好生之心，一则不可挟私报雠，二则不许杀戮降众，三则严禁抢掠奸淫。乃以六月朔，会众誓师，告戒三章，申明赏罚功条。三军将领，莫不欢腾踊跃。十四日，乘风开船；十五日，到八罩。十六日，提督统兵交战；伪船多而我船无援，吴公见势力不敌，驾双橹冲入伪船，炮箭齐发，伪船退入内港。提督伤于炮火，诸将伤者甚众，我舟亦暂退港口。二十一日，会集各镇，严申军法；分为六队，依次进攻。二十二日，整兵再战，炮声如雷，烟焰蔽空，山摇海涌，扬帆直进。海坛镇林公（讳贤）身被箭伤；官兵十去七八，平阳镇朱公（讳天贵）中炮身亡。吴总兵随领各营战船当先杀入，右耳为铳所伤，奋不顾身，督率众船齐进。提督统师夹攻，烧伪船一百九十余只，澎湖伪师全军覆没矣。伪将刘国轩驾小舟逃回台湾。次日，吴总兵领陆路官兵登岸，分劄营盘。所获焚伤伪卒数百余人，命医调治，拨船送回台湾。于是台之兵民咸仰仁恩，望王师速至。郑氏见人心瓦解，遣员至澎，纳款投降。八月十五日，我师进鹿耳门。登岸受降，安抚兵民鸡犬不惊；礼遣降王入朝。捷报至京，龙颜大悦，授提督为靖海将军、靖海侯。十一月，将军回厦，留吴公驻台弹压。
　　二十三年，有密谋不轨者，擒其首林盛，诛之。又有强盗，夜间乡村行劫；吴公设法擒获真盗五十余人，戮其为首者八人，余置以法。时有康福、洪碧二贼骁勇过人，公赦其罪，密令打探贼踪。十月十九夜，福密报贼首蔡机功招集二千余猛，哨聚小冈山内，分给劄付，各标营兵俱有与谋。公遣家人同往，果领总兵劄付回来。随于二十九日，督率官兵并土番二千余人，直捣其穴。十一月初一日，贼众出山迎敌，官兵及土番前后夹攻，贼大败。枭贼首五百余级，余党四散，陆续就擒，台地用以安宁。十四日，杨公（讳文魁）奉命授台湾总兵至台，吴公以十七日率领官兵渡海归汛。将军叙功上公首庸，特升四川提督；旋调福建陆路提督，改授水师提督，晋威略将军。
　　姚总督当台湾甫平之时，竟以病终，惜夫！
　　重修台湾府学文庙碑记陈璸
　　台湾，荒岛也，夫子庙在焉。圣人之教与皇化并驰，固无海内外之隔；而岁久弗治，有自来矣！惟大成殿岿然为鲁灵光，若启圣祠暨两庑棂星门一带皆腐折倾圯，剥落过半。前后庙基，被水潦冲啮，陵夷就低，竟为人畜往来杂沓之场。噫！监斯土者何人？而不一駴目伤心于其际乎？
　　余乃商之郡守周君洛书、郡倅洪君石臣暨台令张子宏、凤令时子惟豫、诸令刘子宗枢，亟议修葺，佥合词无间言。余曰：「众志既同，是不可后」。遂备由上请大中丞觉罗满、闽浙总督范两宪，寻得报可；即以壬辰冬腊月兴工，委本标千总曾荣董其役。榱桷朽腐者易之、缺折者补之，盖瓦级砖之欹斜者覆正之，墙壁漫漶不鲜者饰之，基址之坍塌者增筑之，而夫子之庙于是焕然易旧焉。启圣一祠翼然起大成殿后，祠左右列六德斋。祠下名宦祠居左、乡贤祠居右，再列六行斋。曰六德、曰六行，非文学兼德行之士不得寓焉。东庑下有献官斋宿房，西庑下有藏器库、有庖湢所，棂星门左右改置文昌祠、土地祠。其外则为礼门、为义路，常置扃钥，非旦望及有事二丁不开。更于礼门外数十武，表立大成坊为界。周围墙及肩而止，通道之水环绕其下。庙之规模斯略具矣。至教官廨舍，则于明伦堂后新建三楹，斋厨等房胥具。门路从东廊出入，无得复如前之寄居启圣祠左右为渎亵。再于明伦堂前两廊，分列六艺斋，供诸生肄业之所。
　　是役也，新太守冯君躬暨继至与有力焉；同城总镇姚公乐赞其成。计料若干、瓦若干、砖若干、灰若干、木泥匠若干、工小夫若干名、共计若干缗，悉出本道衙门养廉余羡，予所力请于两宪而得之者；不动公帑、不费民财。历三载之勤，得竣厥工，而予不能无一言。凡庙学非作新之为难，而能默体作新之意为难；亦非作新于始之为难，而能继继承承，永茸于后之为难。兹余既新斯学于其始，愿执经士子咸各思发愤，以通经学古为业、以行道济世为贤，处有守、出有为，无负国家教育、振兴庠序之至意。地方有司，亦共以教化为先务，培兹根本块地，时省而葺修之，俾有基勿坏；安知荒岛人文，不日新月盛，彬彬称海滨邹鲁也欤哉？余故详修建始末，并述其意以书诸石。
　　重修台湾县学文庙碑记陈璸
　　忆予以康熙壬午春，调任台令。台邑庙学，先为伪弁住宅，湫隘弗称；兼岁久屋材朽蠹，已就倾圯。明伦一堂，尚在蔓草中，未有议创者。予以为此为政第一事，不可或后。即具状详请各宪，寻得报可。乃殚力拮据，首于庙左隙地起建明伦堂。以是年冬杪兴工，越岁三月告成。随改造文庙，增旧地而式廓之，选匠往会城购料，业已平基定向；予忽奉文行取。时在甲申初春，不得已，捐金留府库为工费资而去。身虽去，而寸心惓惓，每以庙学未成为一憾事也。
　　越七年，庚寅秋，予复谬持使节东来。谒庙循览，规模虽略粗具，而启圣一祠尚仍旧向与文庙相左，两庑尚不蔽风雨，心焉憾之！先捐俸委台令周环筑墙，以肃内外；因郡庠大费修整，未遑议及邑庠。至乙未春，郡庠幸焕然易旧矣；正在私心经营，而予又忽奉有补授偏抚之旨。予曰：「是不可或后」！即星夜鸠工庀材，将启圣祠照文庙方位改造，雨庑撤旧更新，添建名宦、乡贤二祠，为吏治风俗示劝，了前愿焉。
　　虽然，予非有所利乎此而欲自为功也。董子曰：「仁人者，正其谊、不谋其利，明其道、不计其功」。夫建庙修学，正谊明道之大端，应无出此者。予窃以为不计功而未尝无功，不谋利而未尝不利也。台令历任未有调为台道者，而予得以调台道再来；台道历任未有擢为抚军者，而予得以擢偏抚归去。固属皇恩不次拔擢，捐躯难酬；莫非先圣、先贤及台地山川之神默为相之。前后九载，饮咸食淡，不为不久；两奉恩纶超迁，不为不速。予不负台、台不负予，天地之间此感彼应，理或然也。愿吾党之士，笃信斯理。处而读书，务为端人、为正士；出而筮仕，务为廉吏、为良臣。庶几不负兹地山川所钟灵，为先圣贤所摈弃，而于予建学明伦，数年惓惓之苦心，其亦可无复憾也夫！爰不嫌而自为记。
　　台湾县学文庙记康卓然（台湾教谕）
　　圣天子御极二十有二年，台地荡平，首以晋江邑侯沈公调补台邑。甫下车，诸务未遑，先兴文庙。时因草创，制尚朴略。二十九年，邑侯王公兆陞仍旧制而修之，犹未壮厥观也。迨四十一年，邑侯今观察陈公谒庙，礼成，问听讲之地，阙焉无有。因独肩其任，建明伦堂于庙右。堂成，进诸生而语之曰：「文庙实以妥圣灵而彰盛典，卑隘浅陋，非所以昭崇隆也」。于是复捐俸三百两，命工庀材，定基择向，将起而更新之。适以钦取铨部行，犹惓惓以弗克竣乃事为念。遇公车北上者，辄殷然致询，未少释也。
　　四十四年，邑侯王公仕俊至。见夫栋梁已备，瓦甓毕齐，随与学博陆君共襄厥举，高旧制而宏规模，棂星雨庑，次第咸新。而围墙未筑，栅栏虽设，难免风雨之虞。庚寅秋，陈公奉命观察是邦。甫下车，复起而更张之，易栅栏为围墙，牢以砖垣，涂以丹漆。倡之于前、成之于后，内外备举，庙貌尊严。昔之草创者，今则坚致可久矣；昔之朴略者，今则云锦烂然矣。圣灵以妥、盛典以彰，壮海外之奇观、启文明之雅化，功在圣门岂浅鲜哉！
　　卓然司铎斯邑，详悉其事。爰纪其始末，俾海邦多士，咸知兴建之功；而后之应运而兴者，其亦推原于水源木本之意也欤？谨记。
　　台邑明伦堂碑记陈璸
　　予以壬午春，调任台邑。至之翼日，恭谒文庙礼成，黄君世杰率诸生引予入启圣祠前听讲。问所谓明伦堂者，盖旷然一平地也。噫！斯何地也？而可久旷乎哉？自有人类，即有人心；有人心，即有人理；有人理，即若天造地设而有明伦堂。苟斯堂之不立，则士子讲经无地，必至人伦不明，天理泯而人心昧，将不得为人类矣！噫！宰斯邑者何人？风教攸责，而可令斯地久旷乎哉？
　　予用是不揣蚊负，殚力以拮据，毕虑以经营。越明岁癸未之夏，而斯堂得成。堂凡三间，高广如式；门楼前拱甬道，围墙井列。成之日，思进诸生于堂，而告以斯堂取义「明伦」之旨，为落成庆。乃环顾文庙，又已扫地倾圯，方在选材鸠工、平基定向，为创建文庙之举。适行取铨部命下，而予因是不得尽心竭力于其间。虽然，人之欲善，谁不如我；文庙之成，固有待也。独斯堂之役费禀于官，义不可无一言以纪。
　　予谓五经与五伦，相表里者也。伦于何？明君臣之宜直宜讽，宜进宜止，不宜自辱也；父子之宜养宜愉，宜几谏，不宜责善也；兄弟之宜怡宜恭，不宜相犹也；夫妇之宜雍宜肃，不宜交谪也；朋友之宜切宜偲，不宜以数而取疏也。明此者，其必由经学乎！洁净精微取诸易，疏通知远取诸书，温厚和平取诸诗，恭俭庄敬取诸礼，比事属辞取诸春秋；圣经贤传千条万绪，皆所以启钥性灵、开橐原本，为纪纲人伦之具，而弦诵其小也。愿诸生执经请业，登斯堂顾名思义，期于忠君、孝亲、信友、夫义、妇听、兄友、弟恭，为端人、为正士，勿或徒习文艺、恣睢佻达，以致败名丧检，为斯堂羞！庶几不负予所以首先建立斯堂之意。
　　抑是役也，晨夕指画，督率就工，则学博黄君之功，固不可以没也。癸未冬涂月之吉，邑令陈璸记。
　　重建郡学大成殿碑记李日■〈火呈〉（永州总戎）
　　康熙二十二年癸亥，台湾归入版图，置郡立学。日■〈火呈〉奉天子命，统辖水师，驻劄安平镇。时地方初辟，规画未周，虽春、秋二仲之间行丁祭礼，而孔子之庙惟仍伪制，历三十余载未之有易焉。
　　五十七年秋，闇斋梁公膺特简，为台阳监司。入庙行礼，顾而叹曰：「此非殿制也，何以崇先圣而昭圣世之宏模」？亟命取材内郡，择吉重新，以经历王士勷董其事。高大前制：庙之前为月台，庙之后暨左右两旁累短垣以通行走。其上则出檐角于四隅，中覆以亭，竖「大成殿」匾于覆亭之前。制度悉与内郡等。费不下千金，经半载而殿成，绅士谋勒石以志。
　　日■〈火呈〉闻斯举也，跃然喜曰：是真足以妥圣灵而彰王制矣！从兹以往，望宫墙者，仰巍焕之巨观；游圣门者，睹规制之大备。海滨邹鲁之风，不于今日而益见哉！公诚有大功于圣庙，而为多士之所景从也。因盥手而为之记。
　　重修郡学棂星门泮池碑记李钦文
　　圣天子御极二十有二年，辟台疆，建夫子庙于郡治之宁南坊。庙门之外，环以栅栏；风雨飘摇，屡修屡圯。五十四年，观察陈公易栅栏为围墙，浚泮池于围墙之内；左畔建大成坊一座，游圣之门必于是焉。虽风雨无虞，而棂星门未辟、泮池迫窄，终不足以壮盛朝之规模。
　　五十五年，郡伯王公以刑部郎中来守是邦；政修事举，毅然建兴。命工庀材，彻庙前围墙，易以棂星门，高一丈六尺、阔五丈五尺；门以外为降阶，深六尺；两旁翼以花墙，移泮池于降阶之下，深五丈、阔九丈四尺、周围一十四丈，与庙相配。池之外环以垣，累海石为之，形如半月；高八尺，周围三十七丈有奇。墙之外，东有龙门、西有云路。山明水秀，拱于庙前，焕然海外之巨观也。斯举也，始于康熙五十七年十一月，成于次年四月；用白金三百四十六两五钱，悉出郡伯捐俸。而区画制作，则参军王公士勷独董其任焉。
　　工既竣，四庠绅士因叙其始末，勒之于石，以垂不朽。
　　公讳珍，字雄樵，登辛卯科副榜，上党人。
　　新建朱文公祠碑记陈璸
　　予建朱文公祠既成，或问曰：「海外祀文公，有说乎」？曰：「有」。
　　昔昌黎守潮，未期月而去，潮人立庙以祀。东坡先生为之记云：「公之神在天下者，如水之在地中，无所往而不在也。而潮人独信之深、思之至，焄蒿凄怆，若或见之；譬如凿井得泉，而曰水专在是，岂理也哉」？若文公之神周流海外，亦何莫不然？按文公宦辙，尝主泉之同安簿，亦尝为漳州守。台去漳、泉，一水之隔耳。非游历之区，遂谓公神不至，何懵也！矧自孔孟而后，正学失传，斯道不绝如线；得文公剖晰发明，于经史及百氏之书，始旷然如日中天。凡学者口之所诵、心之所维，当无有不寤寐依之、羹墙见之者，何有于世相后、地相去之拘拘乎」？予自少即知诵习文公之书，虽一言一字亦沈潜玩味，终日不忍释手。迨今白首茫〔茫〕，未涉其涯涘；然信之深、思之至，殆不啻所谓焄蒿凄怆，若或见之者也。文公之言曰：「大抵吾辈于货色两关打不透，更无话可说也」。又曰：「分别利义二字，乃儒者第一义」。又曰：「敬以直内、义以方，八个字，一生用之不穷」。盖尝妄以己意释之：惟不好货，斯可立品；惟不好色，斯可立命；义利分际甚微，无所为而为者，皆义也；凡有所为而为者，皆利也。义固未尝不利，利正不容假义。敬在心，主一无适则内直；义在事，因时制宜则外方。无纤毫容邪曲之谓直，无彼此可迁就之谓方。人生德业，即此数言略包括无遗矣。他言之警切胥此类。读其书者，亦惟是信之深、思之至，切己精察，实力躬行，勿稍游移，堕落流俗边去，自能希贤希圣，与文公有神明之契矣。予所期望于海外学者如此，而谓斯祠之建无说乎？
　　祠正堂三楹，两旁列斋舍六间，门楼一座。起工于壬辰冬月，至癸巳仲春丁前落成。无动公帑、无役民夫，一切需费，悉出予任内养廉余羡。犹虑祠内香火肄业师生修脯油灯乏资，议将予拨归郡学■〈鱼逮〉港庄田二十八甲一分租粟供给，岁以为常，经行台湾府转行该学永远遵照。并记，以示来者。
　　新建文昌阁碑记陈璸
　　京邑之制，右庙左学，前殿后阁。予乃于文公祠后，谋创建文昌阁焉。尝读文昌化书，中有一二幻语，心窃疑之。既而往复玩味，大旨教人以修德积善，与梓潼帝君阴隲文一篇相表里。于是深信其言之有得于道，不予诬也。按蜀志：有梓潼县，在保宁府界；离县三十里许，有梓潼帝君庙。予前岁奉命视学西川，得瞻礼祠下，叹天下之文章，莫大乎是。载考汉史天文志：斗魁列有文昌星次。吾又不知文昌之与梓潼，是一、是二？殆天人也耶？神耶？孟子曰：「大而化之之谓圣，圣而不可知之之谓神」，姑置弗深论；论其尽乎人，以应验于天者可乎？科名者，进身之阶；务学者，立身之本。不务学而冀功名，犹不种而期收获，必不得之数也。顾为学之道，自求放心，始求之窈冥昏默，反荒其心于无用。不如时观象以自省，有如动一念焉，若帝君之予见；发一言焉，若帝君之予闻；措一行焉，若帝君之予视、予指。必谨其独，戒慎恐惧，将所为修德积善者，悉根诸此，学不自此进乎？学进则识进，识进则量进，量进则德修，而福亦随集；由此而登高科、享大名，如持左券。人之为欤？何非天之为也。有志之士，无急求名于世，而务积学于己；亦无徒乞灵于神，而务常操其未放之心，藏焉修焉、息焉游焉。登兹阁也，睠焉四顾：东峙大山，层峦叠翠，动振衣千仞之思；南望凤山骞腾，隐在几席间；西则洋洋大海，波涛汹涌，风樯出没，变态不可名状；其北有万寿亭穿云而起，若门万里，何日得出此岛，与海内诸英俊交游，历金马、上玉堂为一快？以是洗心、以是励志，即以兹阁为不欺闇室之一助可也。若终日昏昏沉沉放其心而不知，或舍近骛远、或处下窥高，甚或以兹阁为登眺观游之所，则与谋创建者之初心大相刺谬矣；可乎哉？
　　阁制度：高、广、宽、长各若干，一准福州府庠奎光阁体式。会城选匠办料，皆署学事教谕郑长济任劳；海运到台，旦晚督率就工，委该学教授杜成锦、巡捕经历陶宣；先后赞成，则同官同城诸公与有力焉。始于春二月丁亥，成于三月戊申。雷阳陈璸记。
　　重修万寿亭碑记梁文科（台厦道）
　　皇上御极五十六年，德化洋溢，仁恩覃被；唐虞三代之世，无多让焉。恭逢圣诞昌期，普天同庆，建亭瞻拜，蒿呼以祝万年，猗欤休哉！何风之隆欤！
　　台，荒岛孤悬地也。自辟土启疆以来，沐圣天子之光，生聚教养数十年，熙熙皞皞之风，并臻雅化。文科叨膺简命，观察闽南。乙未，奉调入台，保厘东土，与台镇姚公堂同舟相济，每事折衷。念台阳风雨弗时，民多致叹，建龙王庙于东安坊之地，为民请福；又念民之粒食厥有由来，更建田祖之庙于镇北坊之内，为民报功。朔望登降二庙，窃喜勤民一念，私心自慰。所有憾者，对越庄严之处，惟万寿亭最为观瞻，规制弗完，恐亵君恩。
　　于是会商台镇就旧址重修，再与郡守王君珍询议佥同，台令俞兆岳、诸令周钟瑄宣策效力与有事焉，命经历王士勷区画董成。于午门之外，辟东阙、西阙，廊房左右，建朝房两班，共十四间；周围环壁，四顾井然。东树敷文门、西树振武门，南面高筑霓台，以肃巨观。于龙亭之后，又建祝圣殿一座，呵护帝廷；东西配殿，增营十一间，两旁僧舍四间。前后基址长四十余丈、阔二十丈零。西阙之外，盖箭亭一座，长四丈有奇、宽四丈；后院前卷。计用银一千七百余两。
　　修理告成，庶几趋拜万寿之隆体统尊严，上则天威不违咫尺、下则臣子共致肃雝，微答君恩于万一，而尊主之念为无愧耳。谨勒贞珉，以彰钜典。后之厘兹土者，增修轮奂更有赖焉，当亦有谅于予心。爰志之。
</div>
    <div class="pagination">
<a href="台湾县志_page19.html">上一页</a><span>...</span><a href="台湾县志_page15.html">15</a><a href="台湾县志_page16.html">16</a><a href="台湾县志_page17.html">17</a><a href="台湾县志_page18.html">18</a><a href="台湾县志_page19.html">19</a><span class="current-page">20</span><a href="台湾县志_page21.html">21</a><a href="台湾县志_page22.html">22</a><a href="台湾县志_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
