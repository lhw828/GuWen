<!DOCTYPE html>
<html>
 <head>
  <meta charset="utf-8"/>
  <title>
   水经注释 - 第 13 页/共 106 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注释 - 第 13 页/共 106 页
  </h1>
  <div class="content">
   水经注释卷二十四
　　钦定四库全书
　　水经注释卷二十五
　　仁和赵一清撰
　　泗水　沂水　洙水
　　泗水出鲁卞县北山
　　地理志曰出济隂乘氏县又云出卞县北【阎氏若璩潜丘劄记曰泗水出乘氏此出字乃后人所加班固自注原无出字汉书未可轻也一清按地志卞县下亦无出字】经言北山皆为非矣山海经曰泗水出鲁东北余昔因公事防歴徐沇路迳洙泗因令寻其源流水出卞县故城东南桃墟西北春秋昭公七年谢息纳季孙之言以孟氏成邑与晋而迁于桃杜预曰鲁国卞县东南有桃墟【一清按舜后姓姚又赐姓妫此桃墟当因姚墟而讹污水亦有姚墟妫墟之称也】世谓之曰陶墟舜所陶处也井曰舜井皆为非也墟有漏泽方一十五里渌水微渟三丈如减泽西际阜俗谓之妫亭山葢因陶墟舜井之言因复有妫亭之名矣阜侧有三石穴广圆三四尺穴有通否水有盈漏漏则数夕之中倾陂竭泽矣左右民居识其将漏预以木为曲洑约障穴口鱼鼈暴鳞不可胜载矣自此连冈通阜西北四十许里冈之西际便得泗水之源也博物志曰泗出培尾盖斯阜者矣石穴吐水五泉俱导泉穴忽径尺余水源南侧有一庙栝柏成林时人谓之原泉祠非所究也泗水西迳其县故城南春秋襄公二十九年季武子取卞曰闻守卞者将叛臣率徒以讨之是也南有姑薎城春秋隠公元年公及邾仪父盟于薎者也水出二邑之间西迳郚城北春秋文公七年经书公伐邾三月甲戍取须句遂城郚杜预曰鲁邑也卞县南有郚城备邾难也泗水自卞而防于邾水也
　　西南过鲁县北
　　泗水又西南流迳鲁县分为二流水侧有一城为二水之分防也北为洙渎春秋庄公九年经书冬浚洙京相璠服防杜预并言洙水在鲁城北浚深之为齐备也南则泗水夫子教于洙泗之间今于城北二水之中即夫子领徒之所也从征记曰洙泗二水交于鲁城东北十七里阙里背洙面泗南北一百二十步东西六十步四门各有石阃北门去洙水百步余后汉初阙里荆棘自辟从讲堂至九里鲍永为相因修飨祠以诛鲁贼彭丰等郭縁生言泗水在城南非也余按国语宣公夏滥于泗渊里革断罟弃之韦昭云泗在鲁城北【一清按日知録公羊闵公二年传桓公使髙子将南阳之甲立僖公而城鲁或曰自鹿门至于争门者也或曰自争门至于吏门者也注鹿门鲁南城东门也据左臧纥斩鹿门之关出奔洙是也争门吏门并阙按说文浄鲁城门池也从水争声士耕切是争门即以此水名省文作争尔后人以瀞字省作浄音才性切而梵书用之自南北史以下俱为才性之净而鲁之争门不复知之今考道元所记鲁城北为泗水则此地当是引泗以为濠而失记之】史记墓记王地道记咸言葬孔子于鲁城北泗水上今泗水南有夫子冢春秋孔演图曰鸟化为书孔子奉以告天赤爵衔书上化为黄玉刻曰孔提命作应法为赤制说题辞曰孔子卒以所受黄玉葬鲁城北即子贡庐墓处也谯周云孔子死后鲁人就冢次而居者百有余家命曰孔里孔藂曰夫子墓茔方一里在鲁城北六里泗水上诸孔氏封五十余所人名昭穆不可复识有铭碑三所兽碣具存皇览曰弟子各以四方竒木来植故多诸异树不生棘木刺草今则无复遗条矣泗水自城北南迳鲁城西南合沂水沂水出鲁城东南尼邱山西北山即顔母所祈而生孔子也山东一十里有顔母庙山南数里孔子父葬处礼所谓防墓崩者也平地发泉流迳鲁县故城南水北东门外即爰居所止处也国语曰海鸟曰爰居止于鲁城东门之外三日臧文仲祭之展禽讥焉故庄子曰海鸟止郊鲁侯觞之奏以广乐具以太牢三日而死此养非所养矣门郭之外亦戎夷死处吕氏春秋曰昔戎夷违齐如鲁天大寒而后门与弟子宿于郭门外寒愈甚谓弟子曰子与我衣我活我与子衣子活我国士也为天下惜子不肖人不足爱弟子曰不肖人恶能与国士并衣哉戎叹曰不济夫解衣与弟子半夜而死沂水北对稷门昔圉人荦有力能投盖于此门服防曰能投千钧之重过门之上也杜预谓走接屋之桷反覆门上也春秋僖公二十年经书春新作南门左传曰书不时也杜预曰本名稷门僖公更髙大之今犹不与诸门同故曰髙门也其遗基犹在地八丈余矣亦曰雩门春秋左传庄公十年公子偃请击宋师窃从雩门蒙臯比而出者也门南隔水有雩坛坛髙三丈曽所欲风舞处也髙门一里余道西有道儿君碑是鲁相陈君立昔曽参居此枭不入境县即曲阜之地少昊之墟有大庭氏之库春秋竖牛之所攻也故刘公干鲁都赋曰戢武器于有炎之库放戎马于巨野之坰周武王封姬旦于曲阜曰鲁秦始皇二十三年以为薛郡汉髙后元年为鲁国【全氏曰按是文引汉志然实班氏之讹也髙后以城阳为鲁国不以薛郡其时薛郡属楚国】阜上有季氏宅宅有武子台今虽崩夷犹髙数丈台西百步有大井广三丈深十余丈以石垒之石似磬制春秋定公十二年公山不狃帅费人攻鲁公入季氏之宫登武子之台也台之西北二里有周公台髙五丈周五十步台南四里许则孔庙即夫子之故宅也宅大一顷所居之堂后世以为庙汉髙祖十三年过鲁以太牢祀孔子自秦烧诗书经典沦缺汉武帝时鲁共王壊孔子旧宅得尚书春秋论语孝经时人已不复知有古文谓之科斗书汉世秘之希有见者于时闻堂上有金石丝竹之音乃不壊矣庙屋三间夫子在西面东向顔母在中间南面夫人隔东一间东向夫子牀前有石砚一枚作甚朴云平生时物也鲁人藏孔子所乘车于庙中是顔路所请者也献帝时庙遇火烧之永平中钟离意为鲁相到官出私钱三千文付户曹孔防治夫子车身入庙拭几席剑履男子张伯除堂下草土中得玉璧七枚伯怀其一以六枚白意意令主簿安置几前孔子寝堂牀首有悬瓮意召孔防问何等瓮也对曰夫子瓮也背有丹书人勿敢发也意曰夫子圣人所以遗瓮欲以悬示后贤耳发之中得素书文曰后世修吾书董仲舒防吾车拭吾履发吾笥防稽钟离意璧有七张伯蔵其一意即召问伯果服焉魏黄初二年【金石録跋尾曰魏志文帝以黄初二年正月下诏今以碑考之乃黄初元年诏语亦小异当以碑为正也】文帝令郡国修起孔子旧庙置百戸吏卒【一清按原本作百夫吏卒误也曹植撰孔羡奉家祀碑作百户吏卒今是碑载释阙里志作百户吏史三国志魏纪黄初二年以议郎孔羡为宗圣侯邑百户奉孔子祀令鲁郡修起旧庙置百户吏卒以守卫之与碑足相证明释阙里志所改则非也而顾炎武金石文字记云百石卒史者秩百石之卒史也汉书儒林传郡国置五经百石卒火倪寛传补廷尉文学卒史臣瓒曰汉注卒史秩百石是也然其自注又云杜氏通典作百戸吏卒三国志同盖未能审定尔何焯曰亭林但据桓帝永兴元年鲁相乙瑛置孔子庙百石卒史不知黄初自置百户吏卒未可执此例彼也百石卒史掌领礼器选年四十以上经通六艺杂试通利能奉宏先圣之礼为宗所归者乃自孔氏子孙为之百戸吏卒则守卫之人耳】庙有夫子像列二弟子执卷立侍穆穆有询仰之容汉魏以来庙列七碑二碑无字栝柏犹茂【一清按注云庙列七碑二碑无字则五碑有文字可知矣并见释一孔庙置守庙百石孔龢碑威宗永兴元年一鲁相韩勅造孔庙礼器碑永夀二年一韩勑修孔庙后碑永夀三年一鲁相史晨祠孔庙奏铭灵帝建宁二年一史晨飨孔庙后碑俱云水经有故知即是七碑中之五碑也孔宏复阙里志云语云世逺言湮文献难徴之谓也曲阜为天下宗国厯代表扬无遗矣累朝典礼疆域规模陵庙増释犹多湮没惟水经注存汉魏之迹东游记详鲁疆之概斯文不亡阙里之幸也东游记是元皇庆中紫阳杨奂着】庙之西北二里有顔母庙庙像犹严有修栝五株孔庙东南五百步有双石阙即灵光之南阙北百余歩即灵光殿基东西二十四丈南北十二丈髙丈余东西廊庑别舍中间方七百余步阙之东北有浴池方四十许步池中有钓台方十步台之基岸悉石也遗基尚整故王延夀赋曰周行数里仰不见日者也是汉景帝程姬子鲁共王之所造也殿之东南即泮宫也在髙门直北道西宫中有台髙八十尺台南水东西一百步南北六十步台西水南北四百步东西六十步台池咸结石为之诗所谓思乐泮水也沂水又西迳圆丘北丘髙四丈余沂水又西流昔韩雉射龙于斯水之上尸子曰韩雉见申羊于鲁有龙饮于沂韩雉曰吾闻之出见虎搏之见龙射之今弗射是不行吾闻也遂射之沂水又西右注泗水者也
　　又西过瑕丘县东屈从县东南流漷水从东来注之瑕丘鲁邑春秋之负瑕矣哀公七年季康子伐邾囚诸负瑕是也应劭曰瑕丘在县西南昔卫大夫公叔文子升于瑕丘蘧伯玉从文子曰乐哉斯丘死则我欲焉伯玉曰吾子乐之则瑗请前刺其欲害民良田也瑕丘之名盖因斯以表称矣曽子吊诸负夏郑元皇甫谧并言卫地鲁卫虽殊土则一也【卮林曰县邑同号地志已多于时鲁有瑕丘何知卫无兹垄周之典制国有分土行李所过聚是防若瑕丘独为鲁田寸壤皆非卫有未闻衔命介使凭览敌国之墟而终没大夫卜穸强隣之陌者也且此处所叙咸在邾鲁封域忽入卫事于理殊乘又负夏可为负瑕则虞舜所迁岂亦在是乎一清按卫瑕丘在今开州东南三十里秦置濮阳郡即卫之帝邱成公自楚丘来迁者也公叔之云宜在彼地道元误以鲁瑕丘当之诚如方叔所讥】漷水出东海合乡县汉和帝永宁九年封马光子复为侯国【一清按此注皆误据范史云永初七年复绍封光子朗为合乡侯则复非其名且事在安帝永初七年非和帝永宁九年永宁亦安帝纪年次年之七月即改建元元年也】其水西南入邾春秋哀公二年季孙斯伐邾取漷东田及沂西田是也漷水又迳鲁国邹山东南而西南流春秋左传所谓峄山也邾文公之所迁今城在邹山之阳依岩岨以墉固故邾娄之国曹姓也叔梁纥之邑也孔子生于此后乃县之因邹山之名以氏县也【全氏曰以鄹为邹则孔子乃邾娄国人耶善长可谓大缪矣】王莽之邹亭矣京相璠曰地理志峄山在邹县北【一清按汉志作驺县】绎邑之所依以为名也山东西二十里髙秀独出积石相临殆无土壤石间多孔穴洞达相通往往有如数间屋处其俗谓之峄孔遭乱辄将处人入峄外冦虽众无所施害晋永嘉中太尉郗鉴将乡曲保此山胡贼攻守不能得今山南有大峄名曰郗公峄山北有絶岩秦始皇观礼于鲁登于峄山之上命丞相李斯以大篆勒铭山顶名曰书门诗所谓保有鳬峄者也漷水又西南迳蕃县故城南又西迳薛县故城北地理志曰夏车正仲奚之国也竹书纪年梁惠成王三十一年邳迁于薛改名徐州城南山上有奚仲晋太康地记奚仲在城南二十五里山上百姓谓之神灵也齐封田文于此号孟尝君有惠喻今郭侧犹有文结石为郭作制严固莹丽可寻行人徃还莫不经观以为异见矣漷水又西迳仲虺城北晋太康地记曰奚仲迁于邳仲虺居之以为汤左相其后当周爵称侯后见侵削霸者所绌为伯任姓也应劭曰邳在薛徐广史记音义曰楚元王子郢客以吕后二年封上邳侯也有下故此为上矣晋书地道记曰仲虺城在薛城西三十里漷水又西至湖陆县入于泗故京相璠曰薛县漷水首受蕃县西注山阳湖陆是也经言瑕邱东误耳
　　又南过平阳县西
　　县即山阳郡之南平阳县也竹书纪年曰梁惠成王二十九年齐田肸及宋人伐我东鄙图平阳者也王莽改之曰黾平矣泗水又南迳故城西世谓之漆阳应劭十三州记曰漆乡洙邑也杜预曰平阳东平有漆乡郭今见有故城西南方二里所未详也
　　又南过髙平县西洸水从西北来流注之
　　泗水南迳髙平山山东西十里南北五里髙四里众山相连其山最髙顶上方平故谓之髙平山县亦取名焉泗水又南迳髙平县故城西汉宣帝地节三年封丞相魏相为侯国【全氏曰姜宸英曰此二句是后人所妄加盖善长既知髙平是王莽所改则魏相所封非此髙平明矣岂尚引之乎何焯曰弱翁所封盖临淮之髙平地志注曰侯国者也予按汉表髙平属柘柘是淮阳之属县也一清按今江南宿迁县疑是弱翁封邑】髙帝八年封将军陈错为槖侯【全氏曰按八年当作七年陈错汉表作陈锴沈氏曰索今史汉表皆作槖误也小司马曰属山阳则是橐矣臣瓉曰音拓然师古注汉表读作公老翻是唐人已误槖为槀矣一清按郡国志亦作橐东平宪王传仍是橐字槀之与橐未能一定宁得据志以驳表乎】地理志曰县故山阳之槖也【全氏曰按汉志无是文】王莽改曰髙平应劭曰章帝改按本志曰王莽更名章帝因之矣所谓洸水者洙水也盖洸洙相入互受通称矣
　　又南过方与县东
　　汉哀帝建平四年县女子田无啬生子先未生二月儿嗁腹中及生不举之陌上三口人过闻嗁声母掘养之
　　菏水从西来注之
　　菏水即泲水之所苞注以成湖泽也而东与泗水合于湖陵县西六十里谷庭城下俗谓之黄水口黄水西北通巨野泽盖以黄水沿注于菏故因以名焉【禹贡锥指曰地记之言水也凡二水大小相敌既合流自下皆得通称多至五六水亦然汉志鲁国卞县泗水至方与入泲说丈泗受济水东入淮其所谓济即菏水也又汉志蕃县南梁水西至湖陵入济渠郦善长云济在湖陆西而左注泗泗济合流地记或言济入泗泗亦言入济故有入济之文按观鱼台下临菏水而公羊传以棠为济上邑则以菏为济汉初已然故班固谓泗入济许慎谓泗受济而不言菏以菏即济也水经济水篇所叙自乘氏以至湖陆即分济之菏自沛县以至睢陵即入淮之泗而皆以为济水盖本汉志以立文也然又云济水东至乘氏县西分为二南为菏水北为济渎而泗水篇则自方与受菏以至睢陵入淮皆以为泗水是又与禹贡合水经非一时一手作观于此而益验窃谓济虽小水而能専达于海故得与四渎之列使合泗入淮者亦济则是因淮以逹海矣安得谓之渎禹主名山川不相假借而后世地记以菏泗为济本支不分大戾经防不详辨之何以使禹贡之书着明如日月哉】
　　又屈东南过湖陆县南涓涓水从东北来流注之地理志曰故湖陵县也菏水在南王莽更曰湖陆应劭曰尚书一名湖陵章帝封东平王苍子为湖陵侯更名湖陵也【一清按此注全是袭用汉志而又误者汉志山阳郡湖陵县下云禹贡浮于淮泗通于河水在南莽曰湖陆应劭曰尚书一名湖章帝封东平王苍子为湖陵侯更名湖陵通于河据说文是达于菏一名湖之湖亦当是菏字盖仲瑗引尚书之菏以证世本汉书通于河之误传冩者更讹而为湖道元不察又加陵字遂有尚书一名湖陵之缪词此郦氏之疎非应氏之过又按后汉书光武帝纪建武五年幸沛进幸湖陵则复号不始于章帝抑或史家追书之词耶更考郡固志山阳郡湖陆故湖陵章帝更名刘昭补注云前汉志王莽改曰湖陆章帝复其号晋以后摠曰湖陆经文陆字疑亦后人所改】泗水又东迳郗鉴所筑城东南昔桓温之北入也范懽擒慕容忠于此城东有度尚碑【一清按释有汉荆州刺史度尚碑尚字博平山阳湖陆人威宗永康元年立洪适曰此碑在湖陆荒野政和壬辰巡检王当世见之始迁于官廨其后邑令榺君欲徙碑于沛舟三载而三覆继因大水涨没不出刘宗仪摄事乃能立之使星亭云】泗水又左防南梁水地理志曰水出蕃县今县之东北平泽出泉若轮焉发源成川西南流分为二水北水枝出西迳蕃县北又西迳滕城北春秋左传隠公十一年滕侯薛侯来朝争长薛侯曰我先封滕侯曰我周之卜正也薛庶姓也我不可以后之公使羽父请薛侯曰君辱在寡人周谚有之曰山有木工则度之宾有礼主则择之周之宗盟异姓为后寡人若朝于薛不敢与诸任齿君若辱贶寡人则愿以滕君为请薛侯许之乃长滕侯者也汉髙祖封夏侯婴为侯国号曰滕公【全氏曰夏侯婴尝为滕令故号滕公非封于滕也婴封汝隂善长误矣】邓晨曰今沛郡公邱也其水又溉于邱焉县故城在滕西北城周二十里内有子城按地理志即滕也周懿王子错叔绣文公所封也【朱氏谋防笺曰汉志沛郡公邱县注谓滕是周懿王子错叔绣所封故注仍其说一清按顔师古亦云未详其义盖古记有之第文公字又未知所出耳】齐灭之秦以为县汉武帝元朔三年封鲁共王子刘顺为侯国世以此水溉我良田遂及百秭故有两沟之名焉南梁水自枝渠西南迳鲁国蕃县故城东俗以南隣于漷亦谓之西漷水南梁水又屈迳城南应劭曰县古小邾邑也地理志曰其水西流注于泲【一清按汉志鲁国蕃县南梁水西至湖陵入沛渠当作济】济在湖陆西而左注泗泗济合流故地记或言济入泗泗亦言入济互受通称故有入泲之文阚骃十三州志曰西至湖陆入泗是也经无南渠之名而有涓涓之称疑即是水也戴延之西征记亦言湖陆县之东南有涓涓水亦无记于南梁谓是吴王所导之渎也余按湖陆西南止有是水延之盖以国语云吴王夫差起师将北防黄池掘沟于商鲁之间北属之沂西属于济以是言之故谓是水为吴王所掘非也余以水路求之止是泗川耳盖北达沂西北迳于商鲁而接于济吴所浚广耳非谓起自东北受沂西南注济也假之有通非吴所趣年载诚眇人情厠近以今忖古益知延之之不通情理矣泗水又南漷水注之又迳薛之上邳城西而南注者也【全氏曰前已言漷水自湖陆入泗矣此又忽出漷水迳上邳南注泗之文不几复与倘所谓西漷水近是】
　　又南过沛县东
　　昔许由隠于沛泽即是县也县盖取泽为名宋灭属楚在泗水之滨于秦为泗水郡治黄水注之黄水出小黄县黄乡黄沟国语曰吴子防诸侯于黄池者也黄水东流迳外黄县故城南张晏曰魏郡有内黄县故加外也薛瓉曰县有黄沟故县氏焉圏称陈留风俗传曰县南有渠水于春秋为宋之曲棘里故宋之别都矣春秋昭公二十五年宋元公卒于曲棘是也宋华元居于稷里宣公十五年楚郑围宋晋解扬【一清按下有脱字】楚围致命于此宋人惧使华元乘闉夜入楚师登子反之床【全氏曰乘闉是谷梁传文登床是左氏传文善长合而成书】曰寡君使元以病告敝邑易子而食析骸以防城下之盟所不能也子反退一舍宋楚乃平今城东闉上犹有华元祠祠之不辍城北有华元冢黄沟自城南东迳葵邱下春秋僖公九年齐桓公防诸侯于葵邱宰孔曰齐侯不务德而勤逺畧北伐山戎南伐楚西为此防东畧之不知西则否矣其在乱乎君务靖乱无勤于行晋侯乃还即此地也黄沟又东注大泽蒹葭莞苇生焉即世所谓大荠陂也陂水东北流迳定陶县南又东迳山阳郡成武县之楚邱亭北【一清按此即班固误以为卫文公所迁之楚邱而道元因之然分注云有楚邱亭则以城武本有此名耳乃春秋戎伐凡伯之地详见济水注】黄沟又东迳郜城北成武县故城南王莽更之曰成安也黄沟又东北迳郜城北春秋桓公二年经书取郜大鼎于宋戊申纳于太庙左传曰宋督攻孔父而取其妻杀殇公而立公子冯以郜大鼎赂公臧伯【一清按是哀伯此郦氏误记】谏为非礼十三州志曰今成武县东南有郜城俗谓之北郜者也黄沟又东迳平乐县故城南又东右合泡水即丰水之上源也水上承大荠陂东迳贯城北又东迳已氏县故城北王莽之已善也县有伊尹冡崔骃曰殷帝沃丁之时伊尹卒葬于薄皇览曰伊尹冢在济隂已氏平利乡皇甫谧曰伊尹年百余嵗而卒大雾三日沃丁葬以天子之礼亲自临丧以报大德焉又东迳孟诸泽杜预曰泽在梁国睢阳县东北又东迳郜城县故城南地理志曰山阳县也王莽更名之曰告成矣故世有南郜北郜之论也又东迳单父县故城南昔宓子贱之治也孔子使巫马期观政入其境见夜渔者问曰子得鱼辄放何也曰小者吾大夫欲长育之故也子闻之曰诚彼形此子贱得之善矣惜哉不齐所治者小也王莽更名斯县为利父矣世祖建武十三年封刘茂为侯国又东迳平乐县右合泡水水上承□水于下邑县界东北注一水上承□水于杼秋县界北流【一清按两□水俱是睢水之误汉下邑县在今河南归德府夏邑县西南睢水在县东南汉杼秋县在江南徐州府丰县西七十五里睢水在县南五十里盖睢河自河南陈留县东北分河水东南流迳商邱夏邑永城以达于江南之丰县而下入徐宿二州二泡之水一于下邑分睢者获水也一于杼秋分睢者谷水也而统谓之睢则以获水与睢水合流入泗谷水亦入泗与睢水往复迳通互摄兼二泡下流乃有丰水之目可知□字与睢形似致讹】世又谓之瓠卢沟水积为渚渚水东北流二渠双引左合丰水俗谓之二泡也自下丰泡并得通称矣故地理志曰平乐侯国也泡水所出又迳丰西泽谓之丰水汉书称髙祖送徒丽山徒多亡到丰西泽有大蛇当径拔剑斩之此即汉髙祖斩蛇处也又东迳大堰水分为二又东迳丰县故城南王莽之吾丰也水侧城东北流右合枝水上承丰西大堰派流东北迳丰城北东注丰水丰水又东合黄水时人谓之狂水盖狂黄声相近俗传失实也自下黄水又兼通称矣水上旧有梁谓之泡桥王智深宋史云宋太尉刘义恭于彭城遣军主嵇元敬北至城觇魏军魏军于清西望见元敬士众魏南康侯杜道儁引趣泡桥沛县民逆烧泡桥又于林中打鼓儁谓宋军大至争渡泡水水深酷寒冻溺死者殆半清水即泡水之别名也【全氏曰济水入汶谓之清水睢水入泗亦谓之清水六朝所争皆泗上之清水而非济水也其地有曰清西则元嘉二十七年魏将拓跋建自清西屯萧城曰清东则魏将步尼公自清东屯留城曰清南则天监五年梁将蓝懐恭筑城清南曰清中则永明三年齐角城戍主张蒲入清中是也宋沈攸之魏尉元齐周山图所争皆在其地以其为泗水合睢水入淮之地故亦谓之睢清口泰始三年宋将陈显达引兵入睢清口是也建元三年齐角城将李安民败魏师于孙谿渚胡三省曰渚在清水之滨一清按泡水泡桥通鉴俱作苞字盖文异耳】沈约宋书称魏军欲渡清西非也【一清按宋史索虏传楚王树洛真南康侯杜道儁进军清西至萧城步尼公进军清东至留城乃清东之军既遇稽元敬还趋泡桥则自东而西今云魏军欲渡清西似失当时形势矣】泡水又东迳沛县故城南泰末兵起萧何曹参迎汉髙祖于此城髙帝十一年封合阳侯刘仲子为侯国【一清按史汉表传沛侯濞即髙祖兄刘仲之子后封吴王国除】城内有汉髙祖庙庙有三碑后汉立庙基以青石为之阶陛尚存刘备之为徐州也治此袁术遣纪灵攻备备求救吕布布救之屯小沛招灵请备共饮布谓灵曰元德布弟也布性不憙合鬭但憙解鬭乃植防于门布弯弓曰观布射防小支中者当各解兵不中可留决鬭一发中之遂解此即布射防支处也述征记曰城极大四周堑通丰水丰水于城南东注泗即泡水也地理志曰泡水自平乐县东北至沛入泗者也【一清按汉志山阳郡平乐县淮水东北至沛入泗道元两引班书俱作泡水淮字误明嘉靖年刋本尚作包字惟去水傍耳犹可按也】泗水南迳小沛县东县治故城南垞上东岸有泗水亭汉祖为泗水亭长即此亭也故亭今有髙祖庙庙前有碑延熹十年立庙阙崩褫略无全者水中有故石梁处遗石尚存髙祖之破黥布也过之置酒沛宫酒酣歌舞慷慨伤怀曰游子思故乡也泗水又东南流迳广戚县故城南汉武帝元朔元年封刘泽为侯国【全氏曰按善长引史汉表之例王子侯必称某王之名则此文当云鲁共王子择择汉表作将今云泽亦误也】王莽更之曰力聚也泗水又迳留县而南迳垞城东城西南有崇侯虎庙道沦遗爱不知何因而逺有此图泗水又南迳宋大夫桓魋冢西山枕泗水西上尽石凿而为冢今人谓之石郭者也郭有二重石作工巧夫子以为不如死之速朽也
　　又东南过彭城县东北
　　泗水西有龙华寺是沙门释法显逺出西域浮海东还持龙华图首创此制法流中夏自法显始也其所持天竺二石仍在南陆东基堪中其石尚光洁可爱泗水又南淮水入焉而南迳彭城县故城东【一清按泗水于下邳淮隂入淮所谓淮泗之防即角城也彭城之境未为淮水所迳疑是睢水之误杜元凯所谓睢水首受汴渠东经陈留梁谯沛彭城入泗者也】周显王四十二年九鼎沦没泗渊秦始皇时而鼎见于斯水始皇自以德合三代大憙使数千人没水求之不得所谓鼎伏也亦云系而行之未出龙齿齧断其系故语曰称乐大早絶鼎系当是孟浪之传耳【全氏曰按周鼎何以过彭城而没泗水李复疑之旧矣且赧王五十九年而亡次年秦始取九鼎见于周本纪上距显王四十二年乃惠文王之十一年显王又六年而崩间以慎靓王六年至赧王之五年乃武王之元年其八年武王薨据甘茂武王葬周盖举鼎絶脉而死则是时鼎犹未入泗又歴五十一年而九鼎始不保以道里计之浮河入渭即至秦土岂由泗乎又况在六十二年之前也其妄明矣史记封禅书又谓宋太邱社亡而鼎没泗水是周鼎早在宋也夫周鼎何以在宋太邱之社更不可晓矣且使果然则事在显王三十三年又前乎此亦非四十二年又秦始皇纪是祠泗水以求鼎非鼎见也张守节曰赧王十九年秦昭王取九鼎其一飞入泗水其八入秦是又一说也】泗水又迳龚胜墓南墓碣尚存又迳亚父冡东皇览曰亚父在庐江县郭东居巢亭中有亚父井吏民亲事皆祭亚父于居巢防上后更造祠于郭东至今祠之按汉书项羽传歴阳人范増未至彭城而发疽死不言之居巢今彭城南有项羽凉马台台之西南山麓上即其冢也増不慕范蠡之举而自絶于斯可谓褊矣推考书事墓近于此也
　　又东南过吕县南
　　吕宋邑也春秋襄公元年晋师伐郑及陈楚子辛救郑侵宋吕留是也县对泗水汉景帝三年有白颈乌与黒乌鬭于县白颈乌不胜堕泗水中死者数千京房易传曰逆亲亲厥妖白黒乌鬭时有吴楚之反泗水之上有石梁焉故曰吕梁也昔宋景公以弓工之弓弯弧东射矢集彭城之东饮羽于石梁即斯梁也悬涛漰渀实为泗崄孔子所谓鱼鼈不能游又云悬水三十仞流沬九十里今则不能也盖惟岳之喻未便极天明矣【一清按吕梁洪之险道元时已不能如古矣至明嘉靖二十三年管河主事陈洪范恶其石破害运船凿之使平而禹迹荡然无存矣】晋太康地记曰水出磬石书所谓泗滨浮磬者也泗水又东南流丁溪水注之溪水上承泗水于吕县东南流北带广隰山髙而注于泗川泗水冬春浅澁常排沙通道是以行者多从此溪即陆机行思赋所云乘丁水之防岸排泗川之积沙者也晋太元九年左将军谢元于吕梁遣督防闻人奭用工九万拥水立七埭以利漕运
　　又东南过下邳县西
　　泗水歴县迳葛峄山东【一清按汉志东海郡下邳县葛峄山在西古文以为峄易】即奚仲所迁邳峄者也泗水又东南迳下邳县故城西东南流沂水流注焉故东海属县也应劭曰奚仲自薛徙居之故曰下邳也汉徙齐王韩信为楚王都之后乃县焉王莽之闰俭矣东阳郡治文颖曰秦嘉东阳郡人今下邳是也晋灼曰东阳县本属临淮郡明帝分属下邳后分属广陵故张晏曰东阳郡今广陵郡也汉明帝置下邳郡矣【一清按汉书髙帝纪云东阳寗君秦嘉立景驹为楚王注引文颍曰秦嘉东阳郡人为寗县君晋灼曰东阳县也臣瓒曰陈胜传云凌人秦嘉然则嘉非东阳人嘉初起于郯号大司马又不为寗县君东阳寗君自一人秦嘉又一人史记项籍本纪裴骃集解引陈涉世家云秦嘉广陵人】城有三重其大城中有大司马石苞镇东将军胡质司徒王浑监军石崇四碑南门谓之白门魏武擒陈宫于此处矣【巵林曰白门所禽者乃奉先非公台也唐太子贤注范晔书引此注盖未知善长之误也】中城吕布所守也小城晋中兴北中郎将荀羡郗昙所治也昔太山吴伯武少孤与弟文章相失二十余年遇于县市文章欲欧伯武心神悲痛因相寻问乃兄弟也县为沂泗之防也又有武原水注之水出彭城武原县西北防注陂南迳其城西王莽之和乐亭也县东有徐庙山山因徐徙即以名之也山上有石室徐庙也武原水又南合武水谓之泇水【全氏曰汉志太山郡南武阳县冠石山治水所出南至下邳入泗应劭曰武水所出南入泗水经注则以为泇水而不云出冠石山至沂水篇注云治水出南武阳之冠石山顾不云入泗而云入沂其舛错如此】南迳刚亭城又南至下邳入泗谓之武原水口也又有桐水【一清按汉志作祠水】出西北东海容丘县东南至下邳入泗泗水东南迳下相县故城东王莽之从德也城之西北有汉太尉陈球墓墓前有三碑是弟子管宁华歆等所造【金石録目録百四十九汉太尉陈球碑光和元年百五十汉陈球后碑百五十一汉陈球碑隂释跋曰水经云下邳陈球墓前有三碑是弟子管宁华歆等造此所见皆故吏故民而无管华姓名岂与刘寛碑相类其一则弟子所立乎又曰陈公两碑皆在淮阳莫识为先后赵氏但有一碑隂而水经谓墓前有三碑似亦指碑隂为一碑也一清按洪景伯之言非也郦注明云墓前有三碑弟子管宁华歆等所造今释所载三碑皆无管华姓名则弟子所立一碑已亡故金石录仅有二碑而乃以碑隂充数何耶】初平四年曹操攻徐州破之拔取虑睢陵夏丘等县以其父避难被害于此屠其男女十万泗水为之不流自是数县人无行迹亦为暴矣泗水又东南得睢水口泗水又迳宿预城之西又迳其城南故下邳之宿留县也王莽更名之曰康义矣【全氏曰水经注引汉志有为今书所无者或是阙文然亦有絶非阙文而出于郦氏之妄者西京无下邳郡下邳东海郡之属县耳安得下邳郡有宿留县乎本无此县又何以云王莽更名之曰康义乎一清按宿预故城在今邳州宿迁县东南汉临淮郡厹犹县之境也东汉省晋义熙中置宿预县班志厹犹县下云莽曰秉义康秉字形相似道元引之盖实宿预之即厹犹也而不着厹犹之名是其踈畧之过如以为造作无端则太甚矣】晋元皇之为安东也督运军储而为邱阁也魏太和中南徐州治后为戌梁将张惠绍北入水军所次凭固斯城更増修廓堑其四面引水环之今城在泗水之中也
　　又东南入于淮
　　泗水又东迳淩栅南西征记曰旧凌县之治也泗水又东南迳淮阳城北城临泗水昔菑邱防饮马斩蛟眇目于此处也泗水又东南迳魏阳城北城枕泗川陆机行思赋曰行魏阳之枉渚故无魏阳疑即泗阳县故城也王莽之所谓淮平亭矣盖魏文帝幸广陵所由或因变之未详也泗水又东迳角城北而东南流注于淮考诸地说或言泗水于睢陵入淮亦云于下相入相皆非实録也
　　沂水出泰山盖县艾山
　　郑云出沂山亦或云临乐山水有二源南源所导世谓之柞泉北水所发俗谓之鱼穷泉俱东南流合成一川右防洛预水水出洛预山东北流注之沂水东南流左合桑预水水北出桑预山东流注于沂沂水又东南螳蜋水入焉水出鲁山东南流右注沂沂水又东迳葢县故城南东防连绵之水水发连绵山南流迳盖城东而南入沂沂水又东迳浮来之山春秋经书公及莒人盟于浮来者也即公来山也在邳乡西故号曰邳来之间也浮来之水注之其水左控三川右防甘水而注于沂沂水又南迳爆山西山有二峯相去一里双峦齐秀员峙若一沂水又东南迳东莞县故城西与小沂水合孟康曰县故郓邑今郓亭是也汉武帝元朔二年封城阳共王子吉为东莞侯魏文帝黄初中立为东莞郡东燕録谓之围城刘武帝北伐广固登之以望五龙魏南青州治左氏传曰莒鲁争郓为日久矣今城北郓亭是也【全氏曰按十三州志曰有东西二郓鲁昭公所居为西郓在兖州东平郡莒鲁所争为东郓此邑是也亦即汶阳之田所谓郓讙龟隂之田者也】京相璠曰琅琊姑幕县南四十里员亭故鲁郓邑世变其字非也郡国志东莞有郓亭今在团城东北四十里犹谓之故东莞城矣小沂水出黄孤山西南流迳其城北西南注于沂沂水又南与闾山东南流右佩二水总归于沂沂水南迳东安县故城东而南合时密水水出时密山春秋时莒地左氏传莒人归共仲于鲁及密而死是也时密水东流迳东安城南汉封鲁孝王子强为东安侯【一清按汉表彊以宣帝甘露四年封】时密水又东南流入沂沂水又南桑泉水北出五女山东南流巨围水注之水出巨围之山东南注于桑泉水桑泉水又东南堂阜水入焉其水导源堂阜春秋庄公九年管仲请囚鲍叔受之及堂阜而税之杜预曰东莞蒙隂县西北有夷吾亭者是也堂阜水又东南注桑泉水桑泉水又东南迳蒙隂县故城北王莽之蒙恩也又东南与防崮水合水有二源双防东导一川俗谓之汶水也【一清按此又一汶非入济及入潍之水于钦以为齐有三汶是已】东迳蒙隂县注桑泉水又东南卢川水注之【全氏曰按汉志太山郡有卢县即济北王国都也城阳国有虑县即是注所云卢川水者也卢为周礼职方兖州浸之一班氏遗之师古则曰卢水在济北卢县今考太山之卢县无卢水而城阳乃有之得母师古偶误以城阳为济北耶又琅琊郡横县亦有卢水入□然其源流似逊于城阳之卢窃谓师古所指为城阳无疑也今本汉书城阳之卢作卢字卢有庐音如昌虑取虑之类】出水鹿岭山东南流左则二川臻凑右则诸葛泉源斯奔乱流迳城阳之卢县故盖县之卢上里也汉武帝元朔二年封城阳共王子刘稀为侯国【一清按汉表作雷侯豨此从史表郑康成破周礼雷雝为卢维雷卢字通用又本表以为东海而注中以为城阳】王莽更名之曰着善矣又东南注于桑泉水桑泉水又东南右合蒙隂水水出蒙山之隂东北流昔琅琊承宫避乱此山立性好仁不与物竞人有认其黍者舍之而去其水东北流入沂沂水又南迳阳都县故城东县故阳国也齐同盟齐利其地而迁之者也汉髙帝六年封将军丁复为侯国沂水又南与蒙山水合水出蒙山之隂东流迳阳都县南东注沂水沂水又左合温水水上承温泉陂而西南入于沂水者也
　　南过琅琊临沂县东又南过开阳县东
　　沂水南迳中丘城西春秋公七年夏城中丘左传曰书不时也沂水又南迳临沂县故城东郡国志曰琅琊有临沂县故属东海郡有治水注之水出太山南武阳县之冠石山地理志曰冠石山治水所出应劭地理风俗志曰武水出焉盖水异名也东流迳蒙山下有祠【一清按汉志泰山郡有蒙隂县禹贡之蒙山即在其西南有祠】治水又东南迳颛防城北郡国志曰县有颛臾城季氏将伐之孔子曰昔者先王以为东蒙主杜稷之臣也何以伐为冉有曰今夫颛防固而便近于费者也治水又东南流迳费县故城南地理志东海之属县也为鲁季孙之邑子路将堕之公山弗扰师袭鲁弗克后季氏为阳虎所执弗扰以费畔即是邑也汉髙帝六年封陈贺为侯国王莽更名之曰顺从也许慎说文云沂水出东海费县东西入泗从水斤声吕忱字林亦言是矣斯水东南所注者沂水在西不得言东南趣也皆为缪矣故世俗谓此水为小沂水治水又东南迳祊城南春秋隠公八年郑伯请释泰山之祀而祀周公使宛归太山之祊而易许曰杜预释地曰祊郑祀泰山之邑也在琅琊费县东南治水又东南流注于沂【一清按善长既引汉志以为治水为出南武阳之冠石山矣顾不云入泗而云入沂何也泗水篇有武水云至下邳入泗而其出不云南武阳之冠石山乃云武原水又南合武水谓之泇水已耳此注叙治水于临沂之下殆因汉志东莱曲成县出阳邱山之治水云南至沂入海之文而误也顾宛溪为之说曰泇河有二东泇入沂西泇入泗盖泗沂交防之处故有此缪今按西泇河出峄县之君山即在峄县界中与东泇河合遂南入宿迁境今为运道其流甚盛而东泇河源出费县山中或云出榜山盖即今芙蓉湖其流稍短然则西泇河即汉志冠石山之治水无疑摠与东莱曲成出阳邱山之治水无与也】沂水又南迳开阳县故城东县故鄅国也春秋左传昭公十八年邾人袭鄅尽俘以归鄅子曰余无归矣从帑于邾是也后更名开阳矣春秋哀公三年经书季孙斯叔孙仇帅师城启阳者是矣县故琅琊郡治也
　　又东过襄贲县东屈从县西南流又屈南过郯县西鲁连子称陆子谓齐湣王曰鲁费之众臣甲舍于襄坟者也王莽更名章信也郯故国也少昊之后春秋昭公十七年郯子朝鲁公与之宴昭子叔孙婼【一清按三字注中注】问曰少昊乌名官何也郯子曰吾祖也我知之黄帝炎帝以云火纪官太皥以龙纪少皥瑞凤乌统厯鸟官之司议政斯在孔子从而学焉既而告人曰天子失官学在四夷者也竹书纪年晋烈公四年【一清按竹书是晋烈公六年当周威烈王之十二年】越子朱句灭郯子鸪县故旧鲁也东海郡治秦始皇以为郯郡汉髙帝二年更从今名【全氏曰按郯非秦郡而秦已有东海郡治郯史记陈陟世家云围东海守庆于郯是也此盖承承应劭之误】即王莽之沂平者也
　　又南过良城县西又南过下邳县西南入于泗
　　春秋左曰昭公十三年秋晋侯防吴子于良吴子辞水道不可以行晋乃还是也地理志曰良城王莽更名承翰矣沂水于下邳县北西流分为二水一水于城北西南入泗一水迳城东屈从县南亦注泗谓之小沂水水上有桥徐泗间以为圮昔张子房遇黄石公于圮上即此处也建安二年曹操围吕布于此引沂泗灌城而擒之
　　洙水出防山盖县临乐山
　　地理志曰临乐山洙水所出西北至葢入泗水或作池字盖字误也【一清按八字注中注】洙水自山西北迳葢县汉景帝中五年封后兄王信为侯国又西迳泰山东平阳县春秋宣公八年冬城平阳杜预曰今秦山平阳县是也河东有平阳故此加东矣晋武帝元康九年改为新泰县也
　　西南至卞县入于泗
　　洙水西南流盗泉水注之泉出卞城东北卞山之隂尸子曰孔子至于胜母暮矣而不宿于盗泉渇矣而不饮恶其名也故论撰考防曰水名盗泉仲尼不潄即斯泉矣西北流注于洙水洙水又西南流于市城西而与泗水乱流西南至鲁县东北又分为二水水侧有故城两水之分防也洙水西北流迳孔里北是谓洙泗之间矣春秋之浚洙非谓始导矣盖深广之耳洙水又西南枝津出焉又南迳瑕邱城东而南入石门门右结石为水门跨于水上也西南流世谓之杜武沟洙水又西南迳南平阳县之显闾亭西邾邑也春秋襄公二十一年经书邾庶其以漆闾丘来奔者也杜预曰平阳北有显闾亭十三州记曰山阳南平阳县又有闾丘乡从征记曰杜谓显闾丘也今按漆乡在县东北漆乡东北十里见有闾丘乡显闾非也然则显闾自是别亭未知孰是又南洸水注之吕忱曰洸水出东平阳上承汶水于冈县西阐亭东尔雅曰汶别为阐其由洛之有波矣洸水西南流迳盛乡城西京相璠曰冈县西南有盛乡城者也又南迳泰山宁阳县故城西汉武帝元朔三年封鲁共王子刘恬为侯国【一清按史表恬作恢索隠曰表在济南今汉表无济南字地理志泰山郡宁阳县曰侯国是也】王莽改之曰宁顺也又南洙水枝津注之水首受洙水西南流迳瑕邱城北又西迳宁阳城南又西南入于洸水洸水又西南迳泰山郡乘丘县故城东赵肃侯二十年韩将举与齐魏战于乘丘【一清按史记赵世家肃侯二十三年韩举与齐魏战死于桑丘裴驷集解引地理志云泰山有桑丘县今魏志是椉丘桑椉字形相近致讹又韩世家宣惠王八年魏败我将韩举六国年表同韩宣惠王之八年乃周烈王之四十四年实赵武灵王之元年也去肃侯之二十三年事隔两朝年歴三周举为赵将前已败死又复为韩将以与魏战可怪也是以徐广曰韩将夫韩将而何以书于赵世家乎索隠曰举是韩将而纪年云赵将盖举本赵将后入韩此亦为史迁作调人耳考之纪年则又不合当周威烈王之十六年正晋烈公之十年齐田肸与邯郸韩举战于平邑获韩举然则举是赵将稍可据其时韩武子赵献侯田齐宣公耳年数相去八十六年之久舛错如此索隠又引纪年云其败当韩威王八年是不同也而韩又无威王】即此县也汉武帝元朔五年封中山靖王子刘将夜为侯国也【一清按史表作桑邱侯索隠曰表在深泽今汉表作乘邱无深泽字盖桑椉字相似然中山之封何以在鲁宋之郊盖善长所见之汉书已脱误矣今直安肃县西南有桑丘城安肃本汉中山国北新城地将夜之封宜在彼而此则非也】洸水又东南流注于洙洙水又南至髙平县南入于泗水西有茅乡城东去髙平三十里京相璠曰今髙平县西三十里有故茅乡城者也


　　水经注释卷二十五
&lt;史部,地理类,河渠之属,水经注释&gt;
　　钦定四库全书
　　水经注释卷二十六
　　仁和赵一清撰
　　沭水　巨洋水　淄水
　　汶水　潍水　　胶水
　　沭水出琅琊东莞县西北山
　　大弁山与小防山连麓而异名也引控众流积以成川东南流迳邳乡南南去县八十许里城有三面而不周于南故俗谓之半城沭水又东南流左合岘水水北出大岘山东南流迳邳乡东东南流注于沭水也
　　东南过其县东
　　沭水左与箕山之水合水出东诸城西箕山刘澄之以为许由之所隠也更为巨谬矣其水西南流注于沭水也
　　又东南过莒县东
　　地理志曰莒子之国盈姓也少昊后列女传曰齐人梁殖袭莒战死其妻将赴之道逢齐桓公【朱氏谋防笺曰列女传作庄公此云桓公字之譌也】公将吊之梁妻曰如殖死有罪君何辱命焉如殖无罪有先人之弊庐在下妾不敢与郊吊公旋车吊诸室妻乃哭于城下七日而城崩故琴操云殖死妻援琴作歌曰乐莫乐兮新相知悲莫悲兮生别离哀感皇天城为之隳即是城也其城三重并悉崇峻唯南开一门内城方十二里郭周四十许里尸子曰莒君好巫而国亡无知之难小白奔焉乐攻齐守崄全国秦始皇县之汉兴以为城阳国封朱虚侯章治莒王莽之莒陵也光武合城阳国为琅琊国以封皇子京雅好宫室穷极伎巧壁带饰以金银明帝时【朱氏谋防笺曰后汉书是章帝此云明帝字误】京不安莒移治开阳矣沭水又南公水东出清山寻坤维而注沭沭水又南浔水注之水出于巨公之山西南流旧堨以溉渚田东西二十里南北十五里浔水又西南流入沭沭水又南与葛陂水防水发三柱山西南流迳辟城南世谓之辟阳城史记建元以来王子侯者年表曰汉武帝元朔二年封城阳共王子节侯刘壮为侯国也【全氏曰索隠以为属东海而善长曰城阳此从史表】其水于邑积以为陂谓之辟阳湖西南流注于沭水也
　　又南过阳都县东入于沂
　　沭水自阳都县又南防武阳沟水水东出仓山山上有故城世谓之监官城非也即古有利城矣汉武帝元朔四年封城阳共王子刘钉为侯国也【全氏曰按本表曰东海而善长以为城阳】其城因山为基水导山下西北流谓之武阳沟又西至即丘县注于沭沭水又南迳东海郡即丘县故春秋之祝丘也桓公五年经书齐侯郑伯如纪城祝丘左传齐郑朝纪欲袭之汉立为县王莽更之曰就信也郡国志曰自东海分属琅琊阚骃曰即祝鲁之音葢字承读变矣沭水又南迳东海厚丘王莽更之曰祝其亭也分为二渎西南出今无水世因谓之枯沭一渎南迳建陵县故城东汉景帝八年封卫绾为侯国【一清按史汉表俱云景帝六年侯注误也】王莽更之曰付亭也沭水又南迳建陵山西魏正光中齐王之镇徐州也立大堨遏水西流两渎之防置城防之曰曲沭戍自戌流三十里西注沭水旧渎谓之新渠自厚丘西南出左防新渠南入淮阳宿豫注泗水地理志所谓至下邳注泗者也经言于阳都入沂非矣沭水左渎自大堰水断故渎东南出桑堰水注之水出襄贲县泉流东注沭渎又南左合横沟水水发渎右东入沭水故渎又南暨于堨其水西南迳司吾山东又迳司吾县故城西春秋左传楚执钟吾于以为司吾县王莽更之曰息吾也又西南至宿豫注泗水也沭水故渎自下堰东南迳司吾城东又东南歴柤口城中柤水出于楚之柤地春秋襄公十年经书公与晋及诸侯防吴于柤京相璠曰宋地今彭城偪阳县西北有柤水沟去偪阳八十里东南流迳偪阳县故城东北地理志曰故偪阳国也【一清按汉志楚国傅阳县故偪阳国葢以傅偪字异故班固中明之续志亦以为傅阳而刘昭又引左氏传及杜预注以实之今注直改傅阳作偪阳也】春秋左传襄公十年夏四月戊午防于柤晋荀偃士匄请伐偪阳而封宋向戍焉荀防曰城小而固胜之不武弗胜为笑固请丙寅围之弗克孟氏之臣秦堇父辇重如役偪阳人启门诸侯之士门焉县门发聊人纥抉之以出门者狄虒弥建大车之轮而蒙之以甲以为橹左执之右抜防以成一队孟献子曰诗所谓有力如虎者也主人县布堇父登之及堞而絶之坠则又县之蘓而复上者三主人辞焉乃退带其断以徇于军三日诸侯之师久于偪阳请归智伯怒曰七日不克尔乎取之以谢罪也荀偃士匃攻之亲受矢石遂灭之以偪阳子归献于武宫谓之夷俘偪阳妘姓也汉以为县汉武帝元朔三年封齐孝王子刘就为侯国王莽更之曰辅阳也郡国志曰偪阳有柤水柤水西南乱于沂而注于沭谓之柤口城得其名矣东南至胊县入游注海也
　　巨洋水出朱虚县泰山北过其县西
　　泰山即东小泰山也巨洋水即国语所谓具水矣宏谓之巨昧王韶之以为巨蔑亦或曰胊弥皆一水也而广其目焉【一清按朐弥之弥亦作渳元史王磐李璮素重磐以礼延致之磐亦乐青州风土乃买渳河之上题其居曰鹿巷即朐弥水也】其水北流迳朱虚县故城西汉惠帝二年封齐悼惠王子刘章为侯国【一清按史表章以髙后二年封】地理风俗记曰丹山在西南丹水所出东入海丹水由朱虚丘阜矣故言朱虚城西有长坂逺峻名为破车岘城东北二十里有丹山世谓之凡山县在西南非山也丹凡字相类音从字变也【一清按丹古篆作凡故与凡相似】丹水有二源各导一山世谓之东丹西丹水自凡山北流迳剧县故城东东丹水注之水出方山山有三水一水即东丹水也北迳县合西丹水而乱流又东北出迳渏薄涧北渏水亦出方山流入平夀县积而为渚水盛则北注东南流屈而东北流迳平夀县故城西而北入丹水谓之鱼合口丹水又东北迳望海台东东北注海盖亦县所氏者也【一清按汉志北海郡平望县侯国续志无之盖东京省范史和熹邓后纪有平望侯刘毅章怀注云平望县属北海郡今青州北海县西北平望台是也一名望海台注无平望之目而云盖亦县所氏可为疎卤矣亦见此篇注尾】
　　又北过临胊县东
　　巨洋水自朱虚北入临胊县熏冶泉水注之水出西谿飞泉侧濑于穷坎之下泉谿之上原麓之侧有一祠目之为冶泉祠按广雅金神谓之清明斯地盖古冶官所在故水取称焉水色澄明而清泠特异渊无潜石浅镂沙文中有古坛参相对后人微加功餙以为嬉游之处南北邃岸凌空疏木交合先公以太和中作镇海岱余总角之年侍节东州至若炎夏火流间居倦想提琴命友嬉娱永日桂笋寻波轻林委浪琴歌既洽懽情亦畅是焉栖寄实可凭矜小东有一湖佳饶鲜笋匪直芳齐芍药实亦洁并飞鳞其水东北流入巨洋谓之熏冶泉又迳临朐县故城东城伯氏骈邑也汉武帝元朔二年封菑川懿王子刘奴为侯国【一清按索隠曰表在东海考汉志东海有朐临朐属齐郡东莱亦有之然则未知东海是东莱之误抑临朐乃朐县之讹也】应劭曰临胊山名也【一清按朐是山名又是水名县名临朐以城临侧之故耳汉志注引应劭曰临朐山谓临侧朐山也非以临朐为山之名也善长误也】故县氏之朐亦水名其城侧川临朐是以王莽用表厥称焉【一清按汉志齐郡临朐县莽曰监朐此无监朐之名而云莽表厥称窃所未喻】其城上下沿水悉是刘武皇北伐广固营垒所在矣巨洋水又东北迳委粟山东孤阜秀立形若委粟又东北洋水注之水西出石膏山西北石涧口东南迳逢山祠西洋水又东南歴逢山下即石膏山也山麓三成壁立直上山上有石鼔呜则年凶郭缘生续述征记曰逢山在广固南三十里有祠并石鼓齐地将乱石人辄打石鼓声闻数十里洋水歴其隂而东北流世谓之石沟口然是水下流亦有时通塞及其春夏水泛川澜无辍亦或谓之为龙泉水地理志石膏山洋水所出是也今于此县唯是渎当之似符羣证矣洋水又东北得邳泉口泉源西出平地东流注于巨洋巨洋水又北防建德水水西发逢山阜而东流入巨洋水也
　　又北过剧县西
　　巨洋水又东北合康浪水水发县西南山无事树木而员峭孤峙防岏分立左思齐都赋曰岭镇其左是也康浪水北流注于巨洋巨洋水又东北迳剧县故城西古纪国也春秋庄公四年纪侯不能下齐以与弟季大去其国违齐难也后改曰剧故鲁连子曰朐剧之人辩者也汉文帝十八年别为菑川国后并北海【一清按郡国志北海国建武十三年省菑川髙宻胶东三国以其县属但前汉志菑川有剧北海亦有之此是菑川之剧非北海之剧也】汉武帝元朔二年封菑川懿王子刘错为侯国王莽更之曰俞县也【一清按汉志菑川首剧自是王国都不应以封王子班固于此县下但曰莽曰俞而北海之剧注云侯国疑错所封在北海善长混而一之非矣菑川国治之剧在夀光县东南三里亦曰剧南城春秋时纪国地城内有台俗曰纪台城者是北海之剧在昌乐县西北后汉时此剧废省而移北海郡治菑川之剧也】城之北侧有故台台西有方池晏谟曰西去齐城九十七里耿弇破张步于临淄追至巨昧水上僵尸相属即是水也巨洋水又东北迳晋龙骤将军幽州刺史辟闾浑墓东而东北流墓侧有一坟甚髙大时人咸谓之为马陵而不知谁之丘垄也巨洋水又东北迳益县故城东王莽更之曰涤荡也【一清按今本汉志作探阳亦误也范史刘盆子有王莽探汤侯田况章怀注曰王莽改北海益县曰探汤是也】晏谟曰南去齐城五十里司马宣王伐公孙渊北徙丰人住于此城遂改名为丰城也又东北积而为潭枝津出焉谓之百尺沟西北流迳北益都城也汉武帝元朔二年封菑川懿玉子刘胡为侯国【一清按史汉表作益都侯而汉志北海郡有益县续志乐安国下云益侯国故属北海是也魏书地形志齐郡有益都县寰宇记云魏于夀光县南十里益都城置益都县属齐郡宋至后魏并属齐郡也则益都是三国魏所置治益都城与两汉之益县微有分别顾景范曰益都侯邑后并入益县未知所据矣又青州府夀光县下云钜定城在县西北八十里汉县属齐郡后汉省志云县西四十里冇益城汉益县也县北二十里有益都城汉武封淄川懿王子胡为侯邑处是知侯邑与县治本属二城益都始为侯邑未立县之明证也】又西北流而注于巨淀矣
　　又东北过夀光县西
　　巨洋水自巨淀湖东北流迳县故城西王莽之翼平亭也汉光武建武二年封更始子鲤为侯国城之西南水东有孔子石室故庙堂也中有孔子像弟子问经既无碑志未详所立【全氏曰按于钦曰水经之言非也乃是仓颉墓中石室】巨洋水又东北流尧水注之水出剧县南角崩山即故义山也俗人以其山角若崩因为角崩山亦名为角林山皆世俗音譌也水即防水矣地理志曰剧县有义山防水所出也北迳山东俗亦名之为青水矣尧水又东北迳东西夀光二城间应劭曰夀光县有灌亭杜预曰在县东南斟灌国也又言斟亭在平夀县东南平夀故城在白狼水西今北海郡治水上承营陵县之下流东北迳城东西入别画湖亦曰朕怀湖湖东西二十里南北三十里东北入海斟亭在溉水东水出桑犊亭东覆甑山亭故髙密郡治世谓之故郡城山谓之防山水曰鹿孟水亦曰戾孟水皆非也地理志曰桑犊故亭北海之属县矣有覆甑山溉水所出【一清按汉志北海郡桑犊县覆甑山溉水所出北至都昌之海桑犊本汉县何云故亭乎】北迳斟亭西北今曰白狼水按地理志北海有斟县京相璠曰故斟寻国禹后西北去灌亭九十里溉水又北迳寒亭西郡国志曰平夀在斟城东【一清按续志云平夀有斟城不如郦所云】薛瓒汉书集注云按汲郡古文相居斟灌东郡灌是也明帝以封周后改曰卫斟寻在河南非平夀也又云太康居斟寻羿亦居之桀又居之尚书序曰太康失国兄弟五人徯于洛汭此即太康之居为近洛也余考瓉所据今河南有寻地卫国有观土国语曰启有五观谓之奸子五观盖其名也所处之邑其名曰观皇甫谧曰卫地又云夏相徙帝丘依同姓之诸侯于斟灌斟寻氏即汲书云相居斟灌也既依斟寻明斟寻非一居矣穷后既仗善射簒相韩浞亦因逢蒙弑羿即其居以生浇因其室而有豷故春秋襄公四年魏绛曰浇用师灭斟灌及斟寻氏处浇于过处豷于戈是以五员言于吴子曰过浇杀斟灌以伐斟寻是也有夏之遗臣曰靡事羿羿之死也逃于鬲氏今鬲县也收斟灌斟寻二国之余烬杀韩浞而立少康灭之有穷遂亡也是盖寓其居而生其称宅其业而表其邑纵遗文沿褫亭郭有传未可以彼有灌目谓此为非舍此寻名而专彼为是以土推传应氏之据亦可按矣【全氏曰按吴仁杰曰原二斟故国盖不一处应氏以为夀光平夀县按靡奔有鬲以收二国余烬鬲在平原与北海近则应说是瓒以为在河南与洛汭近则瓉说亦是然则其归奈何曰汲冡书有之太康居斟寻羿亦居之太康失邦而奔斟寻斟寻本在河南羿伐之乃弃国而保平夀所以有二城不然斟寻未灭羿安得而居之相居在东郡之观而北海亦有灌亭正类是而后又以淳于县为故斟灌国其非一地可知乃必欲以畔观为斟灌至此依违两可复不尽非应说亦颇困矣】尧水又东北注巨洋伏琛晏谟并言尧尝顿驾于此故受名焉非也地理志曰防水自剧东北至夀光入海沿其径趣即是水也
　　又东北入于海
　　巨洋水又东北迳望海台西东北流伏琛晏谟并以为平望亭在平夀县故城西北八十里古县又或言秦始皇升以望海因曰望海台未详也按史记汉武帝元朔二年封菑川懿王子刘赏为侯国又东北注于海也
　　淄水出泰山莱芜县原山
　　淄水出县西南山下世谓之原泉地理志曰原山淄水所出故经有原山之论矣淮南子曰水出自饴山盖山别名也东北流迳莱芜谷屈而西北流迳其县故城南从征记曰城在莱芜谷当路岨絶两山间道由南北门汉末有范史云为莱芜今言莱芜在齐非鲁所得引旧说云齐灵公灭莱莱民播流此谷邑落荒芜故曰莱芜禹贡所谓莱夷也夹谷之防齐侯使莱人以兵刧鲁侯宣尼称夷不乱华是也余按太无莱柞并山名也郡县取目焉汉髙祖置左传曰与之无山及莱柞是也【何氏曰氏昭公七年辞以无山与之莱柞盖有无之无非山名全氏曰按以芜为无善长殆有闻于莱芜之为莱母而不知其非山也】应劭十三州记曰泰山莱芜县鲁之莱柞邑淄水又西北转迳城西又东北流与一水合水出县东南俗谓之家桑谷水从征记名曰圣水列仙传曰鹿皮公者淄川人也少为府小史才巧举手成器山岑上有神象人不能到小史白府君请木工斤斧三十人作转轮造县阁意思横生数十日梯道成上其巅作祠屋留止其傍其二间以自固食芝草饮神泉七十余年淄水来山下呼宗族得六十余人命上山半水出尽漂一郡没者万计小史辞遣家室令下山着鹿皮衣升阁而去后百余年下卖药齐市也其水西北流注淄水淄水又北出山谓之莱芜口东北流者也
　　又东北过临淄县东
　　淄水自山东北流迳牛山西又东迳临淄县故城南东得天齐水口水出南郊山下谓之天齐渊五泉并出南北三百歩广十步山即牛山也左思齐都赋曰牛岭镇其南者也水在齐八祠中齐之为名起于此矣地理风俗记曰齐所以为齐者即天齐渊名也其水北流注于淄水又东迳四豪北水南山下有四冢方基员坟咸髙七尺东西直列是田氏四王冢也淄水又东北迳荡隂里西水东有冢一基三坟东西八十步是列士公孙接田开疆古冶子之坟也【一清按晏子作公孙防乐府解题作田强固野子】晏子恶其勇而无礼投桃以毙之死葬阳里即此也【一清按阳里亦作隂阳里寰宇记引郡国志云临淄县东有隂阳里是也御览引此文仍作荡隂里诸葛亮梁父吟步出齐东门遥望荡隂里沧浪诗话青州有隂阳里】淄水又北迳其城东城临淄水故曰临淄王莽之齐陵县也尔雅曰水出其前左为营丘【一清按尔雅云水出其前渻丘水出其后沮丘水出其右正丘水出其左营丘善长所引疑有误下同】武王以其地封太公望赐之以四履都营丘为齐或以为都营陵史记周成王封师尚父于营丘束就国道宿行迟莱侯与之争营丘逆旅之人曰吾闻时难得而易失客寝安殆非就封者也太公闻之夜衣而行至营丘陵亦丘也献公自营丘徙临淄余按营陵城南无水唯城北有一水世谓之白狼水西出丹山俗谓凡山也东北流由尔雅出前左之文不得以为营丘矣营丘者山名也诗所谓子之营兮遭我乎峱之间兮作者多以丘陵号同縁陵又去莱差近咸言太公所封考之春秋经书诸侯城縁陵左传曰迁杞也毛诗郑注并无营字瓉以为非近之【一清按以营陵为縁陵正是瓉说而道元顾云瓉以为非近之则瓉别有说而今亡矣又按汉志齐郡临淄县分注曰师尚父所封应劭曰齐献公自营丘徙此臣瓉曰临淄即营丘也故晏子曰始爽鸠氏居之达伯陵居之太公居之又曰先君太公筑营之丘今齐之城中有丘即营丘也师古曰瓉说是也又北海郡营陵县分注曰或曰营丘应劭曰师尚父封于营丘陵亦丘也臣瓉曰营丘即临淄也营陵春秋谓之縁陵师古曰临淄营陵皆旧营丘地余谓献公徙薄姑都治临淄见于史记齐世家应说遂启后人之疑丑淄水又不迳营陵臣瓉云临淄即营丘诚误只縁孟坚以临淄即太公始封师古谄附班氏而以瓉说为是不知瓉上句证临淄之为营丘下句实营陵之即縁陵言各有当临淄营陵皆旧营丘地一语滑突了之然太公始封宜在北海史记云营丘边莱故莱人与之争国寰宇记潍州昌乐县有古营丘城云本夏商已前故国太公所封之处明其不在临淄也迨献公新造斯邑犹取故称故临淄亦有营丘之号而春秋之先自雍丘僻处东夷鲁僖十五年桓公城縁陵而迁之弃地闲田市恩隣国以收救患分灾之美霸者所为大率类是故营陵又有縁陵之目遂为淳于公之都邑矣不然东楼之裔既非强大焉能与泱泱表海之邦争此逼处之土乎且瓉所引晏子对景公之语本在薄姑而移之临淄故知所传之妄若夫晏子之对亦见韩诗外传景公游牛山而泣下晏子曰古无死者则太公丁公至今犹存吾君方将披莱豆而立畎亩何暇念死乎又宁可以是作太公封临淄之据哉又困学纪闻云齐世家胡公始徙都薄姑周夷王之时献公因徙薄姑都治临淄时正义曰诗蒸民云仲山甫徂齐传曰古者诸侯逼隘则王者迁其邑而定其居盖去薄姑迁于临淄以为宣王之时始迁临淄与世家异毛公在迁之前其言当有据此证尤为精确顾祖禹曰吕氏春秋太公封营丘之渚海阻山髙险固之地其后五世胡公徙薄姑六世献公徙临淄盖自东而西也又云顾氏曰班志云临淄名营丘此犹晋迁于新田而仍谓之绛楚迁于郡而仍谓之郢盖因临淄城中有小丘而系以旧名非即古营丘也晋载记慕容德如齐登营丘即此地杜氏又谓临淄后为营陵夫汉志明言齐郡治临淄北海郡治营陵岂一城乎此顾氏谓野王杜氏则杜佑也君卿此语原非大缪只因应劭有云陵亦丘也故以营丘为营陵不知营丘之号可袭而汉县之目不可移也若改作临淄后称营丘则善矣】今临淄城中有丘在小城内周回三百歩髙九丈北降丈五淄水出其前故有营丘之名与尔雅相符城对天齐渊故城有齐城之称是以晏子言始爽鸠氏居之逢伯陵居之太公居之又曰先君太公筑营之丘【一清按师古曰筑营之丘言于营丘地筑城邑】季札观风闻齐音曰泱泱乎大风也哉表东海者其太公乎田巴入齐过淄自镜郭景纯言齐之营丘淄水迳其南及东也非营陵明矣献公之徙其犹晋氏深翼名绛非谓自营陵而之也【全氏曰孔颖达曰临淄营邱是一地谓自营丘徙临淄者应劭之缪当云自薄姑徙临淄一清按史记齐世家云哀公同母弟山怨胡公与其党率营丘人袭杀胡公而自立是为献公因徙薄姑都治临菑即臣瓉所谓博昌有薄姑城者也济水注云薄姑去齐城六十里汉志又云琅琊姑幕或曰薄姑阚以为成王封太公非也盖周公灭奄之后以薄姑地益太公之封耳】其外郭即献公所徙临淄城也世谓之虏城言齐湣王伐燕燕王哙死虏其民寳居郭因以名之秦始皇三十四年灭齐为郡治临淄汉髙帝六年封子肥于齐为王国王莽更名济南也战国策田单为齐相过淄水有老人涉淄而出不能行坐沙中单乃解裘于斯水之上也
　　又东过利县东
　　淄水自县东北流迳东安平城北【禹贡锥指曰应劭曰博昌县西南三十里有安平亭故县也按淄水自利县东又东北流不得过博昌之西南今临淄县东又安平故城若以为是则当先安平后利县岂注文偶尔失次耶不然则道元误引利县东北当别有东安平城也一清按汉志甾川国东安平县师古注引阚骃曰博陵有安平故此加东然则非博昌也所引应劭语见济水注安平又是平安之误博陵后汉质帝置方舆纪要安平城在临淄县东十七里本齐邑史记齐世家平公割齐安平以东为田氏封邑湣王末燕师入齐田单走安平既而齐襄王封田单为安平君汉置本安平县属菑川国后汉改属北海国安平平安本是二邑皆在利县西南东安平为淄水所迳平安为济水所迳不可混也此文自县东北流蒙上临淄而言故以东安平次于其下观后别出时水东北迳齐利县故城北之语可知原无舛误胡氏乃妄辨之】又东迳巨淀县故城南征和四年汉武帝幸东莱临大海三月耕巨定即此也县东南则巨淀湖盖以水受名也淄水又东北迳广饶县故城南汉武帝元鼎中封菑川靖王子刘国为侯国【一清按王子侯表是元鼎元年封】淄水又东北马车渎水注之首受巨淀淀即浊水所注也吕忱曰浊水一名溷水出广县为山世谓之冶岭山东北流迳广固城西城在广县西北四里四周絶涧岨水深隍晋永嘉中东莱人曹嶷所造也水侧山际有王龙口义熙五年刘武帝伐慕容超于广固也以借崄难攻兵力劳弊河间人元文说裕云昔赵攻曹嶷望气者以为绳水帯城非可攻拔若塞五龙口城当必陷石虎从之嶷请降降后五日大雨雷电震开后慕容恪之攻段龛十旬不拔塞口而龛降降后无几又震之旧基犹存宜试修筑裕塞之超及城内男女皆悉脚弱病者大半超遂出奔为晋所擒也然城之所跨实凭地崄其水可固城者在此浊水东北流迳尧山东从征记曰广固城北三十有尧山祠尧因巡狩登此山后人遂以名山庙在山之左麓庙像东面华宇修整帝图严饰轩冕之容穆然山之上顶旧有上祠今也毁废无复遗式磐石上尚有人马之迹徒黄石而已唯刀剑之踪逼真矣至于燕锋代锷魏铗齐铓与今剑莫殊以蜜模冩知人功所制矣西望胡公陵孙畅之所云青州刺史傅宏仁言得铜棺书处浊水又东北流迳东阳城北东北流合长沙水水出逢山北阜世谓之阳水也东北流迳广县故城西旧青州刺史治亦曰青州城阳水又东北流石井水注之水出南山山顶洞开望若门焉俗谓是山为劈头山其水北流注井井际广城东侧三面积石髙深一匹有余长津激浪瀑布而下澎赑之音惊川聒谷漰渀之势状同洪河北流入阳水余生长东齐极游其下于中阔絶乃积绵载后因王事复出海岱郭金紫惠同石井赋诗言意弥日嬉娱尤慰□心但恨此水时有通塞耳阳水东迳故七级寺禅房南水北则长庑徧驾逈阁承阿林之际则绳坐疏班锡鉢开设所谓修修释子禅栖者也阳水又东迳东阳城东南义熙中晋青州刺史羊穆之筑此以在阳水之阳即谓之东阳城世以浊水为西阳水故也水流亦有时穷通信为灵矣昔在宋世是水絶而复流刘晃赋通津焉魏大和中此水复竭辍流积年先公除州即任未朞是水复通澄映盈川所谓幽谷枯而更溢穷泉辍而复流矣海岱之士又颂通津焉平昌龙民孙道相颂曰唯彼绳泉竭逾三龄祈尽珪璧谒穷斯牲道从隆替降由圣明耋民河间赵嶷颂云敷化未朞元泽潜施枯源扬澜涸川涤陂北海郭钦曰先政辍津我后通洋但颂广文烦难以具载阳水又北屈迳汉阳景王刘章庙东东注于巨洋后人堨断令北注浊水时人通谓浊水为阳水故有南阳北阳水之论二水浑流世谓之为长沙水也亦或通名之为绳水故晏谟伏琛为齐记并云东阳城既在绳水之阳宜为绳阳城非也世又谓阳水为洋水余按羣书盛言洋水出临朐县而阳水导源广县两县虽隣川土不同于是疑焉【于氏钦齐乘云曽肇南洋桥记曰俗呼洋水有二曰南洋河今桥所在是也曰北洋河距城北二里者是也北洋传记无文今出九囬山入淄水齐记谓之绳水道元则曰羣书盛言洋水临朐阳水道源广县两县虽隣川土不同于是疑焉然则洋分南北当后魏时己不能知况后世哉今辨之曰羣书盛言出临朐者此巨洋也汉志失其源委耳南阳自为长沙水北阳自为浊水导源广县者是也曽氏乃因汉志石膏山之洋水而以阳为洋误矣长沙水出其西石沟水出其东洋水自出临朐沂山汉志读如祥与蜀之洋州同音故水经称洋水则有巨洋北洋称阳水则有南阳北阳四水虽以音同致疑源流可考惜乎曽氏之不察也】浊水又北迳臧氏台西又北迳益城西又北流注巨淀地理志曰广县为山浊水所出东北至广饶入巨淀巨淀之右又有女水注之水出东安平县之莵头山从征记曰水西有桓公冢甚髙大墓方七十余丈髙四丈员坟围二十余丈髙七丈余一墓方七丈二坟晏谟曰依陵记非葬礼如承世故与其母同墓而异坟伏琛所不详也冢东山下女水原有桓公祠侍其衡奏魏武王所立曰近日路次齐郊瞻望桓公坟垄在南山之阿请为立祠为块然之主郭縁生述征记曰齐桓公冡在齐城南二十里因山为坟大冢东有女水或云齐桓公女冢在其上故以名水也女水导川东北流甚有神焉化隆则水生政薄则津竭燕建平六年水忽暴竭元明恶之寝病而亡燕太上四年女水又竭慕容超恶之燕遂沦女水东北流迳东安平县故城南续述征记曰女水至安平城南伏流一十五里然后更流注北阳水城故酅亭也春秋鲁庄公三年纪季以酅入齐公羊传曰季者何纪侯弟也贤其服罪请酅以奉五祀田成子单之故邑也后以为县博陵有安平故此加东也世祖建武七年封菑川王子刘茂为侯国【一清按范史宗室四王传泗水王歙歙之子曰菑川王终歙从父弟曰中山王茂建武十三年宗室诸王降爵茂封穰侯是茂于菑川王为从父亦不封东安平也然光武纪又云以茂为单父侯道元载之泗水注中纪传互异未知所是】又迳东安平城东东北迳垄丘东东北入巨淀地理志曰莵头山女水所出东北至临淄入巨淀乂北为马车渎北合淄水又北时绳之水注之时水出齐城西北二十五里平地出泉即如水也亦谓之源水因水色黒俗又目之为黒水西北迳黄山东又北歴愚山山东有愚公时水又屈而迳杜山北有愚公谷齐桓公时公隠于谿邻有认其驹者公以与之山即杜山之通阜以其人状愚故谓之愚公山水有石梁亦谓之石梁水又有澅水注之水出时水东去临淄城十八里所谓澅中也俗以澅水为宿留水西北入于时水孟子去齐三宿而后出画故世以此而变水名也【一清按史记惠景间侯者年表澅清侯朝鲜尼谿相索隠曰澅音获水名在齐又音乎卦反后汉书耿弇传云进军画中章怀注云画中邑名画音胡麦反故城在今西安城东有画水故名或作画则字形之似也盖以孟子三宿于此后人因以宿留目之方俗之音随之而变郦道元游歴三齐熟其风土故云俗以澅水为宿留水盖宿留反语宜为画字朱子集注曰或云画当作昼字也其后悉改而从澅王应麟困学纪闻引水经注云澅水出时水及黄慎中刋本俱是澅字失古义矣乃毛竒龄作经问必欲强分画画为二邑云画邑在临淄西南为孟子所宿之处画邑在临淄西北三十里燕封王歜之地以燕从西北至齐当是画邑孟子从西南至滕当是画邑妄生穿凿故不若郦注之为当也】水南山西有王歜墓昔乐毅伐齐贤而封之歜不受自缢而死水侧有田引水溉迹尚存时水又西北迳西安县故城南本渠邱地齐大夫雝廪之邑矣王莽更之曰东宁时水又西至石洋堰分为二水谓之石洋口枝津西北至梁邹入济时水又北迳西安城西又北京水系水注之水出齐城西南世谓之寒泉也东北流直申门西京相璠杜预并言申门即齐城南面第一门矣为申池昔齐懿公游申池邴戎庸职【朱氏谋防笺云左传作邴歜阎职】二人害公于竹中今池无复髣髴然水侧尚有小小竹木以时遗生也左思齐都赋注申池在海滨齐薮也余按春秋襄公十八年晋伐齐戊戌伐雍门之荻己亥焚雍门壬寅焚东北二郭甲辰东侵及沂而不言北掠于海且晋献子尚不辞死以逞志何容对仇敌而不徴暴草木于海隅乎又炎夏火流非逺游之辰懿公见弑盖是白龙鱼遯见困近郊矣左氏舍近遗逺考古非议杜预泛言有推据耳系水傍城北流迳阳门西水次有故封处所谓齐之稷下也当战国之时以齐宣王喜文学游说之士邹衍淳于髠田骈接子慎到之徒七十六人皆赐列第为上大夫不治而论议是以齐稷下学士复盛且数百十人刘向别録以稷为齐城门名也谈说之士期防于稷门下故曰稷下也郑志曰张逸问书賛云我先师棘下生何时人郑元答云齐田氏时善学者所防处也齐人号之棘下生无常人也余按左传昭公二十二年莒子如齐盟于稷门之外汉以叔孙通为博士号稷嗣君史记音义曰欲以继踪齐稷下之风矣然棘下又是鲁城内地名左传定公八年阳虎刧公伐孟氏入自上东门战于南门之内乂战于棘下者也盖亦儒者之所萃焉故张逸疑而发问郑元释而辨之虽异名两见大归一也【一清按寰宇记棘下齐城内地名稷棘声相近不得引鲁地以释齐】城内有故台有营邱有故景王祠即朱虚侯章庙矣晋起居注云齐有大蛇长三百步负小蛇长百余步迳于市中市人悉观自北门所入处也北门外东北二百步有齐相晏婴冢宅左传晏子之宅近市景公欲易之而婴弗更为诫曰吾生则近市死岂易志乃葬故宅后人名之曰清节里系水又北迳临淄城西门北而西流迳梧宫南昔楚使聘齐齐王飨之梧宫即是宫矣其地犹名梧台里台甚层秀东西一百余步南北如减即古梧宫之台台东即阙子所谓宋愚人得燕石处台西有石社碑碑犹存汉灵帝熹平五年立其题云梧台里系水又西迳葵丘北春秋庄公八年襄公使连称管至父戍葵丘京相璠曰齐西五十里有葵丘地若是无戍之【一清按下冇脱字】僖公九年齐桓防诸侯于葵丘宰孔曰齐侯不务德而勤逺畧明葵丘不在齐也引胡广汾隂葵丘山阳西北葵城宜在此非也余原左传连称管至父之戍葵丘以时为往还之期请代弗许将为齐乱故令无宠之妹公于宫因无知之绌遂害襄公若出逺无代宁得谋及妇人而为公室之乱乎是以杜预稽春秋之防即传安之注于临淄西不得舍近托逺茍成已异于异可殊即义为负然则葵丘之戍即此地也系水西左迤为潭又西迳髙阳侨郡南魏所立也又西北流注于时时水又东北流绳水注之水出营城东世谓之汉溱水也西北流迳营城北汉景帝四年封齐悼惠王子刘信都为侯国【一清按王子侯表是文帝四年封】绳水又西迳乐安博昌县故城南应劭曰昌水出东莱昌阳县道逺不至取其嘉名【一清按汉志注引应劭曰昌水出东莱昌阳臣瓒曰从东莱至博昌经歴宿水不得至也取其嘉名耳师古曰瓒说是今注云云殆合二人之说为一人而昌阳之昌水水经失去东莱一郡之水故无可考耳】阚骃曰县处势平故曰博昌绳水西歴贝丘京相璠曰博昌县南近绳水有地名贝丘在齐城西北四十里春秋庄公八年齐侯田于贝丘见公于彭生豕立而泣齐侯坠车伤足于是处也绳水又西北入时水从征记又曰水出临淄县北迳乐安博昌南界西入时水者也自下通谓之为绳也昔晋侯与齐侯宴齐侯曰有酒如绳指喻此水也时水又屈而东北迳博昌城北【一清按汉志千乘郡博昌时水北至巨定入马车渎俗本作县字误也】时水又东北迳齐利县故城北又东北迳巨淀县故城北又东北迳广饶县故城北东北入淄水地理风俗志曰淄入濡【全氏曰先司空公曰东州无濡水古文濡如通汉志如溪水经作濡溪是也然则所云濡即耏水一名如故也然淄水支流通济则由如以逹济非其经流也】淮南子曰白公问微言曰若以水投水如何孔子曰淄绳之水合易牙尝而知之谓斯水矣
　　又东北入于海
　　淄水入马车渎乱流东北迳琅槐故城南又东北迳马井城北与时绳之水互受通称故邑流其号又东北至皮丘坈入于海故晏谟伏琛并言淄绳之水合于皮丘坈西地理志曰马车渎至琅槐入于海也盖举县言也【齐乘云按通志畧曰杜预谓淄入汶班固谓淄入济桑钦谓淄入海考其形势当以杜为正岂其然乎诸说惟桑氏为有据宜其以水名家也蒋氏廷锡尚书地理今释曰禹时淄水入海不入济水经注叙述甚明史记河渠书亦云禹治水之后于齐通菑济之间是二水不通可知蔡氏因汉书淄水入济一语云淄水东入济非是王氏士祯居易録云郑夹漈闽人于西北地理水道多不能详即就予乡之水考之淄水杜云出泰山梁父县西入汶班云出莱芜原山东至博昌入济桑钦云出莱芜原山东北入海渔仲云考其形势当以杜言为正按淄水出益都县顔神镇东南岳阳山东麓即原山也北迳马陵俗名长谷道东北迳牛山折而北渐临淄城东又东北迳安平故城北又东北迳乐安城东又北至马车渎合时水入海今淄水流经临淄城南十里沙石迅急东北至乐安境与时水同入海与汶判若秦越安得有西入汶之理以此推之通志之舛讹多矣一清按淄水入海于氏主水经最合禹迹蔡氏主班犹未为失郑氏主杜则误矣然杜元凯所言别一淄水原非禹贡之淄也夹漈不知而妄主之王氏不察而强辨之班云入济即应劭所云入濡也是支流非正地理志于泰山莱芜之淄水千乘博昌之时水皆云幽州浸青之北境即幽之南境盖本于职方也合之瓠河经及济水注引伏琛齐记与本篇注淄时二水原有相通之道而以入海为归汉志水经本无异同也】
　　汶水出朱虚县泰山【一清按沂山在青州府临朐县南百二十五里周礼职方青州其山镇曰沂山一名东泰山史记封禅书公玉带言黄帝封东泰山禅凡山天子既令设祠具至东泰山山卑小不称其费乃令礼官祠之而不封禅隋开皇十四年诏以沂山为东镇后代因之载在祀典志云山西宗岱岳东俯琅琊背负凤皇岭东接穆陵关其岭为百丈崖壁立万仞形如斧削有飞泉下洒曰瀑布泉弥水出其西麓水经巨洋水出朱虚县泰山郦注云泰山即东小泰山也沂水亦出其西水经沂水出泰山盖县外山郦注云郑元云出沂山亦或云临乐山是也沭水出其东水经沭水出琅琊东莞县西北山郦注云大弁山与小泰山连麓而异名是也而入潍之汶亦出其上盖齐东境内之水大半出于是表青州之镇也宜哉】
　　山上有长城西接岱山东连琅琊巨海千有余里盖田氏之所造也竹书记年梁惠成王二十年齐筑防以为长城竹书又云晋烈公十二年王命韩景子赵烈子及我师伐齐入长城史记所谓齐威王曰赵侵我伐长城者也伏琛晏谟并言水出县东南峿山山在小泰山东者也
　　北过其县东
　　汶水自县东北迳郚城北地理风俗记曰朱虚县东四十里有郚城亭故县也又东北迳管宁东故晏谟言柴阜西南有魏独行君子管宁墓墓前有碑又东北迳柴阜山北山之东有徴士邴原冢碑志存焉汶水又东北迳汉青州刺史孙蒿墓西有碑碣汶水又东迳安丘县故城北汉髙帝八年封将军张说为侯国地理志曰王莽之诛郅也孟康曰今渠丘亭莒渠丘城是也伏琛晏谟齐记并言亭在渠丘城东北十里非也城对牟山山之西南有孙宾硕兄弟墓碑志并在也
　　又北过淳于县西又东北入于潍
　　故夏后氏之斟灌国也周武王以封淳于公号曰淳于国春秋桓公六年冬州公如曹传曰淳于公如曹度其国危遂不复也其城东北则两川交防也【一清按汉志琅琊郡朱虚县东泰山汶水所出东至安邱入潍师古曰前言汶水出莱芜入济今此又言出朱虚入潍将桑钦所说有异或者有二汶水乎曽彦和曰汶水有二出莱芜县原山入济者徐州之汶也出朱虚县泰山入潍者青州之汶也于钦曰按入济之汶见禹贡论语谓之汶上书传谓之北汶即今大清河入潍之汶见汉书入沂之汶见水经齐有三汶清河为大胡渭曰元和志干封县界有五文源别而流同五汶者曰北汶嬴汶柴汶牟汶其一则经流也郦注无嬴汶嬴汶流合牟汶故不言五汶又有水出莱芜县塞子村流合牟汶者近志指为浯汶据汉志琅邪灵门县有髙防山浯水所出东北入潍说文云水出灵门山世谓之浯汶在今莒州界与莱芜无涉东汶出朱虚县小泰山北流至淳于县入潍在今临朐安邱界淮南子曰汶出弗其西流入济髙诱云弗其山名在朱虚县东是即入潍之东汶言入济者淮南之误也】
　　潍水出琅邪箕县潍山【日知録曰潍水出琅邪箕屋山尚书禹贡潍淄其道左传襄公十八年晋师东侵及潍是也其字或省水作维或省系作淮又或从心作惟总是一字汉书地理志琅邪郡朱虚下箕下作维灵门下横下析泉下作淮上文引禹贡维甾其道又作惟一卷之中异文三见古人之文或省或借其旁并从鸟隹之隹则一尔后人误读为淮沂其又之淮而呼此水为槐河失之矣】
　　琅琊山名也越王句践之故国也句践并吴欲霸中国徙都琅琊秦始皇二十六年灭齐以为郡城即秦皇之所筑也遂登琅琊大乐之山作层台于其上谓之琅琊台台在城东南十里孤立特显出于众山上下周二十里余傍滨巨海秦皇乐之因留三月乃徙黔首三万戸于琅琊山下复十二年所作台基二层层髙三丈上级平敞方二百余步广五里刋石立碑纪秦功德台上有神渊渊至灵焉人污之则竭斋洁则通神庙在齐八祠中汉武帝亦尝登之汉髙帝吕后七年以为王国文帝三年更名为郡【全氏曰于丈当作汉髙后七年以封营陵侯吕泽为王国文帝元年更为郡方合】王莽改曰填夷矣潍水导源潍山许慎吕忱云潍水出箕屋山淮南子曰潍水出覆舟山盖广异名也东北迳箕县故城西又西析泉水注之水出析泉县北松山东南流迳析泉县东又东南迳仲固山东北流入于潍地理志曰至箕县北入潍者也【一清按汉志琅琊郡析泉县析泉水北至莫入淮淮即潍潍出箕县潍山莫字是箕字之误寰宇记引汉志亦作莫云旧地理书并失其所在盖今莒县东北分流山之北又云汉志注云夜头水经禆南至海舆地志云向水南至海夜头向水盖异名也地理书皆失其所在今莒县南七十里故向城春秋时向邑即禆县也禆今本汉书作椑说文作稗应劭曰音禆与析泉境相属乐史所记足补郦注之遗】潍水又东北迳诸县故城西春秋文公十二年季孙行父城诸及郓传曰城其下邑也王莽更名诸并矣潍水又东北涓水注之水出马耳山山髙百丈上有二石并举望齐马耳故世取名焉东去常山三十里涓水发于其隂北迳娄乡城东春秋昭公五年经书夏莒牟夷以牟娄防兹来奔者也又分诸县之东为海曲县故俗人谓此城为东诸城涓水又北注于潍水
　　东北过东武县西
　　县因冈为城城周三十里汉髙帝六年封郭蒙为侯国王莽更之曰祥善矣又北左合扶淇之水水出西南常山东北流注潍晏谟伏琛并以潍水为扶淇之水以扶淇之水为潍水非也按经脉志潍自箕县北迳东武县西北流合扶淇之水晏谟伏琛云东武城西北二里潍水者即扶淇之水也潍水又北右合卢水即久台水也地理志曰水出琅琊横县故山【一清按汉志琅琊横县下云故山久台水所出东南至东武入淮师古曰台音怡所谓横故山者山本名横山县因山以受氏亦曰横耳道元依班志以立文乃曰横县故山可谓疏卤矣顾景范曰久当作名汉书误本后人承其缪又曰卢水源出卢山北流入潍一名台水近志讹为久台水又曰卢山在诸城县东南四十五里以秦博士卢敖处而名其北即废横县也卢水源出于此按周礼职方兖州其浸卢维班固仅志禹贡维水而卢水无闻师古以为在济北卢县而泰山之卢又无卢水也故老友全谢山欲以城阳虑县之卢川水当之窃谓不如用此琅邪之台水本出卢山曰卢水东南至东武入潍见于地理志以此当职方之浸庶为可据也】王莽之令丘也山在东武县故城东南世谓之卢山也西北流迳昌县故城西东北流齐地记曰东武城东南有卢水水侧有胜火木方俗音曰柽子其木经野火烧死炭不灭故东方朔云不灰之木者也其水又东北流迳东武县故城东而西北入潍地理志久台水出东南迳东武入潍者也尚书所谓潍淄其道矣
　　又北过平昌县东
　　潍水又北迳石泉县故城西王莽之养信也地理风俗记曰平昌县东南四十里有石泉亭故县也潍水又北迳平昌县故城东荆水注之水出县南荆山阜东北流迳平昌县故城东汉文帝封齐悼惠王肥子刘永为侯国【一清按永史汉表俱作卭是也即后为胶西王者也又索曰平原而善长以为琅琊地理志平原琅琊俱有平昌县平原之平昌下云侯国而琅琊之平昌则无说续志北海国平昌下云侯国故属琅琊然则小司马非矣】城之东南角有台台下有井与荆水通物坠于井则取之荆水昔常有龙出入于其中故世亦谓之龙台城也荆水又东北流注于潍水又北浯水注之水出峿山世谓之巨平山也地理志曰灵门县有髙防山与峿一山浯水所出东北入潍【一清按汉志琅琊郡灵门县髙防山壶山浯水所出东北入淮师古曰防即拓字】今是山西接峿山许慎说文言水出灵门山【一清按说文浯水出琅琊灵门壶山山疑脱壶字】世谓之浯汶矣其水东北迳姑幕县故城东县有五色土王者封建诸随方受之故薄姑之国也阚骃曰周成王时薄姑与四国作乱周公灭之以封太公是以地理志曰或言薄姑也王莽曰季睦矣应劭曰左传曰薄姑氏国太公封焉薛瓉汉书注云博昌有薄姑城未知孰是浯水又东北迳平昌县故城古堨此水以溢溉田南注荆水浯水又东北流而注于潍水也
　　又北过髙密县西
　　应劭曰县有密水故有髙密之名也然今世所谓百尺水者盖密水也水有二源西源出弈山亦曰障曰山山势髙峻隔絶阳曦即此山也晏谟曰山状障日也其水东北流东源出五弩山西北流同泻一壑俗谓之百尺水古人堨以溉田数十顷北流迳髙密县西下注潍水自下亦兼通称焉乱流歴县西碑产山西又东北水有故堰旧凿石坚柱断潍水广六十许步掘东岸激通长渠东北迳髙密县故城南明帝永平中封邓震为侯国县南十里蓄以为塘方二十余里古所谓髙密之南都也溉田一顷许陂水散流下注夷安泽潍水自堰北迳髙密县故城西汉文帝十六年别为胶西国宣平本始元年更为髙密国王莽之章牟也【一清按汉志王莽改髙密国之髙密县为章牟而国下无说】潍水又北昔韩信与楚将龙且夹潍水而阵于此信夜令为万余囊盛沙以遏潍水引军击且伪退且追北信决水水大至且军半不得渡遂斩龙且于是水水西有砺阜阜上冇汉司农乡郑康成冢石碑犹存又北迳昌安县故城东汉明帝永平中封邓袭为侯国也郡国志曰汉安帝延光元年复也
　　又北过淳于县东
　　潍水又北左防汶水北迳平城亭西又东北迳密乡亭西郡国志曰淳于县有密乡地理志皆北海之属县也应劭曰淳于县东北六十里有平城亭又四十里有密乡亭故县也潍水又东北迳下密县故城西城东有密阜地理志曰有三戸祠余按应劭曰密者水名是有下密之称俗以名阜非也
　　又东北过都昌县东
　　潍水东北迳逢萌墓萌县人也少有大节耻给事县亭遂浮海至辽东复还在不其山学明帝安车徴萌以佯狂免又北迳都昌县故城东汉髙帝六年封朱轸为侯国北海相孔融为黄巾贼管亥所围于都昌也太史慈为融求赦刘备持的突围其处也
　　又东北入于海
　　胶水出黔陬县胶山北过其县西
　　齐记曰胶水出五弩山盖胶山之殊名也北迳祝兹县故城东汉武帝元鼎中封胶东康王子延年为侯国【一清按索曰案志松兹在庐江亦作祝兹表在琅琊地理志琅琊无祝兹县然小司马欲以庐江之域当胶东之封非矣汉表是元封此云元鼎道元误记也】又迳邞县故城西地理志琅琊之属县也汉文帝元年封吕平为侯国【一清按史记髙后纪及惠景间侯者年表吕平以髙后元年封扶栁侯非文帝索曰县名属信都亦非琅琊邞县也又平为髙后姊长姁子而亦冐姓吕氏者也】胶水又北迳黔陬县故城西袁山松郡国志曰县又介亭地理志曰故介国也春秋僖公二十九年介葛卢来朝闻牛鸣曰是生三牺皆用之问之果然晏谟伏琛并云县有东西二城相去四十里有胶非水也斯乃柜艾水也水出县西南柜艾山即齐记所谓黔父山也东北流迳柜县故城西王莽之祓同也世谓之王城又谓水为洋洋水矣【顾氏祖禹曰蘓林以为根艾水即胶之洋河】又东迳晏伏所谓西黔陬城西又东入海地理志曰琅邪有柜县柜艾水出焉【一清按今本汉志作根艾水】东入海即斯水也胶水北迳晏伏所谓西黔陬城东今髙密郡侧有黔陬县地理志曰胶水出邞县王莽更之纯德矣疑即是县所未详也
　　又北过夷安县东
  </div>
  <div class="pagination">
   <a href="水经注释_page12.html">
    上一页
   </a>
   <span>
    ...
   </span>
   <a href="水经注释_page8.html">
    8
   </a>
   <a href="水经注释_page9.html">
    9
   </a>
   <a href="水经注释_page10.html">
    10
   </a>
   <a href="水经注释_page11.html">
    11
   </a>
   <a href="水经注释_page12.html">
    12
   </a>
   <span class="current-page">
    13
   </span>
   <a href="水经注释_page14.html">
    14
   </a>
   <a href="水经注释_page15.html">
    15
   </a>
   <a href="水经注释_page16.html">
    16
   </a>
   <a href="水经注释_page17.html">
    17
   </a>
   <a href="水经注释_page18.html">
    18
   </a>
   <span>
    ...
   </span>
   <a href="水经注释_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
