<!DOCTYPE html>
<html>
<head>
    <meta charset="UTF-8">
    <title>山东通志 - 第 113 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 113 页/共 194 页</h1>
    <div class="content">　　歴城县正北陆路十八里泺口大清河开船
　　章邱县西北陆路六十里至济阳县开船
　　济阳县南门外大清河开船
　　齐东县北门外大清河开船
　　青城县正北陆路二十里大清河开船
　　惠民县正南陆路六十里大清河开船
　　阳信县正南陆路一百二十里大清河开船七十里至蒲台县
　　蒲台县北门外大清河开船
　　临朐县正北陆路二百里至蒲台县开船
　　益都县西北陆路一百八十里至蒲台县
　　临淄县西北陆路一百二十里至蒲台县
　　乐安县西北陆路一百里至蒲台县
　　利津县东门外大清河开船
　　濵州正南陆路二十五里大清河开船五十里至利津县
　　髙苑县西北陆路五十里大清河开船一百八十里至牡蛎嘴
　　博兴县东北陆路六十里三岔镇开船一百五十里至牡蛎嘴
　　海丰县东北陆路六十里大沽河开船一百二十里至绛河口七十里至牡蛎嘴
　　霑化县东北陆路九十里久山河开船十五里至绛河口七十里至牡蛎嘴
　　夀光县东北陆路八十里弥河口开船
　　安邱县东北陆路一百五十里至昌邑县潍河口开船【即下营口】
　　昌乐县正东陆路一百三十里潍河口开船
　　潍县正东陆路一百二十里潍河口开船
　　昌邑县正东陆路六十里潍河口开船
　　平度州正北陆路一百二十里至掖县海仓口开船掖县西北陆路五十里海仓口开船　东北陆路八十里三山海口开船
　　以上州县各海道会于庙岛
　　自庙岛正北七十里至鼍矶岛七十里至羊陀岛二百五十里至南隍城岛四十里至北隍城岛一百八十里至老铁山【按登州府志自铁山五十里至西北老猫圏一百里至牧羊城八十里至羊头凹六十里至双岛一百五十里至猪岛二百五十里至中岛一百八十里至北信岛三百二十里至盖州套自盖州陆运一百二十里至娘娘宫一百八十里至广宁一百六十里至辽阳】又四十里至盛京金州旅顺口【系北岸海口】自旅顺东一百二十里至红崖四十里至大孤山四十里至柳树下海口一百一十里至太义口九十里至凤皇城【往东入朝鲜界】自旅顺西一百一十里至复州天妃宫口一百二十里至盖州又自盖州西南七百里至天津自盖州西北九百里至山海闗
　　海运条议【明崇祯十四年登州府学生员田士龙疏奏】
　　臣【士龙】言海运贵在乘时惟是三月以至七月风柔水輭海不扬波及是时自淮口扬帆不经月而即至天津万万无虞若云成山始皇桥之险卧龙石之危则有知路之乡自能避险而之易避危而之安此外臣又有开河之捷径焉以臣之卫迤正东三十里名曰成山所迤西北五里名曰朝阳口内有一小海迤南七里名曰养鱼池内有一小海迤正西为进京大路南北小海相聮一线止十二里许此地并无峭山坚石俱是沙冈土阜由此而开凿一渠引两小海之水合为一处往来运船可行永避成山所而兴利万世且开凿之费不烦发帑劳民但留东三府京邉两班军丁挑掘不日即可告成其图可騐也倘虑海运为通番臣以为商船必于淮安抚臣登州抚臣各讨给引行票至成山卫先设一官挂号騐引两票相同方许放出海口转至天津则天津抚臣亦必讨给引票騐号不差始为真商且又有登府额设巡海之兵船兼治沿海墪官瞭望更有何路可通畨也此皆一一可行之实事惟皇上俯赐采纳焉【附纪备攷】
　　胶莱新河运道
　　元专仰海运以灵山之东浮山劳山北至于成山西至于九臯大洋之险乃议开胶莱新河南自麻湾北至海仓三百余里出北海以避之稽之往迹平度东南新河水源出髙密县至胶州分为二流南流入胶之麻湾口达海北流入莱之海仓口达海以其自胶抵莱故曰胶莱河今自淮安府淮河入舟河之北岸隔一里为支家河可开通经新沟至安东县有澳河响水三义俱临淮可通东则有东涟河朱家河白家沟七里河流入淮又东有盐塲河平望河界首河牛洞河车轴河流入海俱宜筑塞中有遏蛮河在淮海之交可置闸以杀水势西则有沭阳水滙而为大湖傅湖又有杨家沟西涟河崔家沟古闸河皆入涟河水道自支家河至涟河海口计三百八十至入于海由海州赣榆至山东界歴安东卫石臼所夏河灵山卫胶州了头营至麻湾海口计二百八十里隔马家湾五里可以开通经把浪庙新河口店口社陈村闸大髙刘家大闸王朱杜家村至平度州又经窝铺亭口大成昌渠小闸新河集秦家庄海仓口至大海口计三百七十五里大海口至直沽四百里通计一千四百三十五里
　　胶莱海运程
　　运船自淮安府清江浦由淮河九十里至安东县新坝又九十二里至岚山头【入山东界】又二十里至安东卫又三十里至夹仓又十八里至旧寨又七十里至夏河所又二十里至古镇巡检司东南转大珠山东北行又十五里至灵山卫又二十里至马家濠俱可避风沿岸行转过薛家岛西行又八十里过淮子口又二十里出海北入麻湾口由丁家工入胶莱河行又二百八十二里至海仓口入北海【应作三百五十里】又四十里至淮河口【即潍水入海处又名下营口】又五十五里至白狼河口又三十里至弥河口【即唐渡河口】又三十五里至小清河口【即淄河门】又七十里至丝网口又七十里至大清河口【即牡蛎口】又七十里至洚河口又十五里至久山河口【即大沙河口】又四十五里至套儿河口又三十里至大沟河口又三十里至大沽河口【出山东界】又五十里至徐家沟又七十里至杞沟又一百里至小直沽又一百二十里至丁字沽入大直沽河南自清江浦北至大直沽河共一千六百里有竒
　　开胶莱新河议【明尚书刘应节撰节畧】
　　新河系元朝运粮故道设闸建坝故迹犹存后因淮子口石砑伏石伤船甚多因而罢运至嘉靖初年海防道王献议新河遂开马家濠以避淮子口伏石之险今土人犹从淮子口出入则习知道路而曲避之终不若马家濠为便新河自马家濠泛海而南以抵淮自海仓口泛海而北以抵天津贾客往来殆无虚日沿涯循港万无一失无容别议外南北海口相距中系河道凡三百里除潮水所至不须挑濬者不啻百里应挑濬者不过百五十里应深挑者约五十里王献先已开此河中间分水岭未开者仅三十里今虽稍稍淤塞势尚可因新河全形两岸之土如胶一水中流若练下无流沙旁无疏土谚谓铜幇铁底殆非虚语止有沽河一段积沙约长五里后议开璧沟河十二里直接黑龙潭正所以避沽河之沙也又有白河一道当分水之冲积沙约长三里后议开船路沟八里正所以避白河之沙也夫水之有沙犹山之有石也但问其为害不为害可开不可开而已今以数百里之间不知几经千百年之久客沙之积不过数里则亦何妨于运道哉夫地之髙下有定形则水之浅深有定准众谓分水岭视海面髙九丈何以施工乃不得已酌量地势截水为坝使坝坝水水自为平水平与海面相照乃知由麻湾而北以至璧沟地髙于海面者得制尺五尺由璧沟以至吴家口地髙于海面者一丈五尺由吴家口以至分水岭地髙于海面者共得二丈四尺四寸过此而至崔家口则渐低五尺四寸至赵家铺渐低一丈五尺至刘家铺渐低二丈至海口渐低二丈四尺四寸又与南海平矣或谓河船不入海海船不入河河海屡经则船当数换不知此指海运由黑水大洋者说今开河运非海运也虽胶南行海一日胶北行海五六日第循海之涯水势平浅挂帆而行遇港则止海水犹河水也转输不迟所载无多河船即海船也虽底有平尖载有轻重稍稍更之则河海并运矣或谓河开则建闸设坝张官置吏事端纷起不无烦费不知两潮既通一河中注水自有余但于河之南北建大闸二座潮至则闭而畜水潮退则开而放船子潮甫至午潮继之潮潮相接万古不爽凡西河所谓建闸坝设官夫积水捞浅修堤卷埽等务皆无所用之将西河戸工郎署裁减二员移之新河无余事矣国家漕运肆百万悉由西河千里一线梗塞易作即过淮后仍须数月始达京师若加以意外旱干水溢之患则寄囤对支端百出矣合无将浙直漕粮俾从东河自髙邮盐河入海一日而抵胶州三日而抵海仓口再五七日而抵天津总之不过半月之程可省盘剥折耗等费不啻数倍其江西湖广河南山东等处漕粮仍由西河粮数既分转输自速一切挨幇闭闸积水捞浅等项亦可省往日之半倘河水壅决则漕粮暂改东河若有奸宄谋及饷道则漕粮尽从东河亦可也谨分段约畧议之按新河南自麻湾北至海仓其间相距仅三百五十里许　麻湾把浪庙去官路口约十四五里水势甚大而大姑河属之【姑一作沽】东入南海漂沙之患亦所不免此处须挽流而北向方成大通第大姑河秋水泛涨极是汹涌恐为河害　北折而三家口约三十里水势匀停功半事就殊不为难又折而吴家口至孙家口不足二十里水微小奏功甚难当以人力胜之又十余里至分水岭水至此几絶流然无他故寔由二三百年壅沙所致且白河之水直来急冲涛涨波涌两水分而壅阏甚议者有欲避大姑河由陈家村借璧沟河径上王家邱船路沟迤西而入大河者未为无见也　西折而亭口等处三十里水亦微小须頼人工挑修又遡至大成等处约二十余里水虽微亦不为难又至双庙至元家集水势渐大疏瀹甚易　北至玉皇庙杨家圏张家闸新河其间寛窄浅深不同大势已成河矣水有一二尺深者有三四尺深者不过幇补穵浅之力耳　独海仓之壅沙从来所苦但沙逐潮出入而船行亦借潮往来海潮朝夕不爽北潮迤南动以百里计南潮亦不下五七十里夏月水发来之甚早若迟之五六月间尤称大便此宁不可借乎　今计南海至北海地里尺丈约五万四百尺作五大工分每夫开一尺半百日计工共夫三万三千六百名　每日每人工价伍分计银壹拾陆万捌千两　锨镢筐绳价银玖百肆拾两叄钱玖分　建闸银玖千陆百余两　共计壹拾防万捌千伍百肆拾两有竒其他立坝撤水须用水车草木之费又当议处
　　胶莱河论【明杜志攀着】
　　胶莱运河入有二处旧曰石落港新曰丁家工元人从石落港入者借大姑河水导之而南又借海潮之水还之而北水势浃洽负舟有力无奈大姑河驶流淤沙填港石落港青石峻峭磕舟惟于把浪庙前开丁家工借海潮逆入二十里至陈家闸避石且避沙称宁波焉大约河面以陆丈濶为度底以四丈寛为度水以五尺深为度丁家工河面底如式无水宜疏六尺深河自东南来凡歴二十里忽折而直北至陈家村闸陈家村闸废基存河面河底俱过式水深二尺宜疏四尺深河自此如曲尺形折而西行泊口水王家村水陆家村水都泊水周家口水自南来入于河泊口水刘家村水杜家村水大坌沟水原家口水尹家口水萧家村水三元庙水小姑河水自北来入于河小姑河口宜建水门凡歴三十里始至吴家口闸平度界也吴家口闸废基存河面河底俱过式水深一尺凡歴二十里始至谈家村宜疏五尺深谈家村歴十里至分水岭河面河底俱过式无水宜疏六尺深刘家村水孙家口水孙家庄水程家口水谈家庄水朱家庄水泊水张家沟水自南来入于河马家村水贾家沟水泊口水刘家庄水白沙河水自北来入于河岭西下九尺许至窝铺闸分水岭形如背纯土非石白沙河从北来南穿河之左腋入河宜立水门河至此东西分流船自麻湾口到岭是逆流而上自岭到海仓口又顺流而下全河之工惟此处大费调停宜用保啬法促其闸以蓄之岭东谈家村须添闸与窝铺相望可也窝铺闸废址尚留八分河面过式河底仅丈余水深一尺宜脩五尺深张鲁河下名船路沟水宜作水门闗王庙水刘家沟水胶河口水泊口水祭马沟水纸张口水泊水坌水自南来入于河硝塲河水万家口水泊口水崖口水泊水牟家村水亭口水自北来入于河凡歴二十五里始至亭口闸河身至此自东南折而西北行亭口闸尚余强半河面过式河底仅二丈水深一尺宜修五尺深泊口水楚家庄水泊口水王家庄水王家沟水泊口水双黄沟水泊口水自南来入于河董家庄水对泉沟水鲤鱼口水泊口水周家庄水山庄沟水梨园沟水程家沟水金家庄水自北来入于河凡歴三十里始至周家闸周家闸废基尚存河面过式河底仅丈余水深二尺宜修四尺深白塔沟水泊口水李家庄水曹家沟水袁家集水楚家庄水黄泥泉水自南来入于河泊口水勒坌沟水泊口水温家口水自北来入于河凡歴三十里始至玉皇庙闸玉皇庙闸废基尚存河面河底俱过式水深二尺宜疏四尺深河身至此又西北行刘家沟水石桥沟水自西来入于河饮牛沟水王和沟水明家沟水东坡沙水孙家村水泊口水自东来入于河凡歴三十里始至杨家圏闸杨家圏闸废基尚存河身至此又折而正北行河面河底俱过式水深四尺宜修二尺深张家庄水刘家庄水王家庄水马家村水媒河水自东来入于河李家村水郝家沟水塔儿沟水城子河水髙望山来家河水自东来入于河凡歴三十里始至新河闸新河闸什存其七河面河底俱过式水深五六尺不等宜濬一尺深梭箭沟水自西来入于河董家庄泊水苖儿沟泊水姚家沟水泊口二水自东来入于河凡歴二十五里始至姚家庄河身至此折而西行歴三里至海仓沙岭【俗名沙阁舟梗运每嵗七八月间天津籴船新河河岸河水三分借潮七分乘潮出入直达大洋元人脩龙王昭显庙碑云三日出河风帆顺利咸神之庥沙不为祟可征也】河身至此又折而北行又二里连前共三十里至海仓闸海仓闸废基尚存河面河底俱过式潮退水深三尺议者谓宜移闸于姚家庄此不易之论也窝落水自东来入于河旋河水自西来入于河又东北七里曰蛤蜊厰岸髙一丈二尺水深七尺又东北五里曰斗沟口岸髙八九尺不等水深五尺俱宜湾船又东北十五里水深八九尺不等凡歴二十七里始入海总计河身二百八十二里溯自口南达于口北大约建闸以蓄水乘潮以避沙两言而全河之功括尽无遗矣
　　胶莱运道议【明崔旦伯撰】
　　议曰自江南淮安府淮河入支家河至涟子口河计三百八十里入于海由海至山东安东卫至胶州麻湾海口二百八十里风帆一昼夜自淮抵胶矣由麻湾胶莱河至海仓大海口三百五十里入海大海口至塘头一百二十里塘头至小圣庙洋二百里小圣庙洋至北直小直沽河八十里又一百五十里抵天津卫丁字沽风帆二日夜海仓亦抵天津矣通计一千四百余里而海洋之中不过六百里耳囘视登莱故道风涛万里洋礁猬集势之险易悬絶所可虑者胶莱河之淤塞阻滞不通耳嘉靖十一年御史方逺宜巡歴登莱访兹遗迹为图表之而新河之名肇矣嘉靖十七年副使王献慨然身任饬材鸠工建闸石基址而新河之事兴矣自此之后商贾云集胶州平度邻境十数郡邑之民仰给攸頼嗣闻倭冦之变海防禁之且议者有欲引潍水于上流又艰于地势之下有以分水岭之髙险而难于取凿有以马家濠苦顽石之嶙峋有以麻湾海仓口虑潮沙之流动有畏秋溢之淤塞有主丈尺之髙下有论工役之重大纷纷不决愚以为东塞沽河西塞潍河可以复海运避万里风涛之险马家濠石峡五里王献开凿将成偶为当道所阻事不底绩或欲两头置闸以畜潮水通舟避险亦有可讲者但旷日持久徒费工役近来客船多由薛家岛迤东淮子口大洋转尖入麻湾口自把浪庙入龙家屯石喇湾虽小石里余亦易为工五里至陈村闸旧时有坝遏沽河水不得东行而海潮止此不北矣大沽河淤坝汉唐以来古迹尚存卷扫打坝横遏沽水南下若大雨时行沽水泛溢则开闸以防其横流春夏之交河水浅澁则闭闸以达其清由小闸河入桃河十五里入吴家口以厚分水岭以南水势分水岭乃白沙年久积沙所渗而淘取甚易置闸障之以隔淤沙由河身坚固如銕非頽岸崩厓之比也窝铺有都泊环水百里筑置长堤作减水闸以约水北下引胶河水入张鲁河河通髙宻县五龙河连络诸城诸水以厚分水岭以北水势周家庄闸引大坝河与小坝河相通入九穴泊凿渠五丈引水以入昌许渠潍河水势极大打坝遏水东行自媒河以达胶河蓄泄淘泉皆如沽河事例以厚玉皇庙迤东水势玉皇庙浅窄孙镇口淤土稍费工力杨家圏新河海仓大海口潮水时至乘潮可举潮至吕桥亦不南矣河身比之泊身颇髙每遇旱干则河水稍耗每遇霖涝则野水混合若将河身濬五六尺众水就下取河身土以为堤外取土重覆之以成月河减水开水有闸以时蓄泄则水有归向而淤塞之患免矣夫三百余里之内今宜开淤挑浅不过百五十里耳以钱计不过防捌百万钱以人计不过贰百万工以时计不过二年权度其疏凿之孰急乘除其利害之孰甚毅然必行实社稷无疆之庆也
　　明万厯三十七年巡漕御史顔思忠直陈新河可开之状先是议者以国家漕运专恃防通一河欲更开胶河以防不虞防以人情不调报罢思忠言胶莱新河南自麻湾通南海北自海仓通北海地之相距计三百四十里除麻湾南抵淮七百里海仓北抵直沽六百里商贾通行无容别议中间河寛水深工力省便者麻湾至把浪庙等处约共百九十里河窄水浅及全未挖修者把浪庙至陈村闸等约共百五十里分水岭地形颇髙尤宜深浚约畧其费可不及拾伍万大都小姑河可以灌中段大姑河以灌陈村之南白河以灌分水岭南岸山河以灌新店之北以及中间诸河泊之水以济助之凡有水来必挟沙至黄泇二河岂无冲沙焉得一一躱避唯当仿临清济宁事例建闸设夫时常修浚于大小姑河上源修盖土坝以障沙来或建造斗门以防水涨因势利导随机曲防在临时酌量行之耳此一役也沿岸而行万无一失既非有黒海开洋之险又非有黄河迁徙之虞居恒则两路兼行遇变则此成有滞彼尚可来国计民生无便于此下工部议不果行
　　崇祯十五年正月淮海总兵黄允恩疏奏臣惟皇上因漕梗而勅行海运以伍万石小试似已推行有序矣臣至胶莱地方按视有不烦剙凿不损地形可永为漕运之絶计者谨为我皇上陈之按先朝有开胶莱故道者不一而足然意美而法未良不知所谓分水岭者既为山根石骨难施五丁之功是以倐凿倐止金钱徒费臣详察其地南北纵横共计二百四十余里湖水深入者百里河溪湖畔量加疏濬即可通潮者百里此外惟是岭头脊脉不可凿动者约四十里意今之漕河每岁急应挑剥者亦不下数十处今获此利即留此岭脊为盘剥之地能几何哉计将淮扬重船其运至胶河洞水津之空船令按至中间通濬小河多造脚船飞挽如通州抵坝故事独于岭上接建仓厫留本省京邉操军推驾轻车尽足盘剥之用仿古河阳洛口之运以待囬空受载南自淮河抵胶北自海仓抵津计日直达较河漕水程固逺迩霄壤而比成山一转亦缩近数倍每一年而三运四运无不可者河渠有淤浅冦贼之患海洋有风波岛屿之险此正用海以辅漕而用胶莱又所以辅海一举而数事得事捷而功倍实为万世之利也
　　胶莱河停工考
　　元至元十七年莱人姚演由胶西县陈村等处东南趋西北凿陆地数百里欲径通漕直沽海口史称劳费不赀卒无成功　二十二年诏罢胶莱新河　按胶州南海麻湾至北海海仓三百余里可避大洋二千里之险然浮山之西有薛岛陈岛相接百数十里石礁林立横防大洋若桥梁然尤为险阻薛岛之西十里许连海涯处有平冈曰马濠南北几五里元人常凿之遇石而罢明嘉靖十一年御史方逺宜始议开胶莱河海防道副使王献烧凿马家濠十五里达于麻湾开凿将毕防献去官遂罢其役嗣是戸科给事中李贵和言比嵗河决转饷艰难请循献遗策开胶莱新河复海运以济饷道上遣给事中胡槚往视之槚及山东抚按官议皆以不便疏治乃奏言今为新河之议者徒指元人故渠及副使王献臆议非能渉三百余里间亲覩其利害也臣尝濬分水岭騐问献所凿渠皆流沙善崩虽有白河一道徒涓涓细流不足灌注或欲引潍河之水不知潍河在髙密西去新河一百二十余里中间髙岭甚多虽竭财力终不接济分水岭以南至陈家闸以北虽云近海通潮又皆冈石糜沙终难凿治大抵上原则水泉枯涸无可仰给下流则浮沙易溃不能持久二者皆治河之大患也自献以后屡勘不行良由于此上乃罢之　隆庆五年诏委多官查勘自胶州麻湾等处南至龙家屯北至海仓勘毕具掲云龙家屯四里三十歩水浅不过三五寸每日潮至不能打断水难施挑濬之功店口三里有大姑河横冲带沙淤塞河虽挑深遇沙淤塞前功尽弃　韩家口六里二百四十歩俱冈勾砂石此处难以彻水不便挑濬　赵家口起至杜家口止长十余里水深一二尺河底俱系冈勾石且有大者若欲深凿极为费力　杜家口至吴家闸三里余系小姑河口横冲细沙恐难治　吴家闸至谭家西南新口止共七里俱有淤沙冈石其沙皆系白河水带来　谭家西口至分水岭共九里白河全无接济旱则先干涝则冲决　窝铺分水岭至楚家口十里中多流沙　楚家口至集蟇湾五里有余北岸现河口夏秋雨多即有大水带沙入河冬春干涸董家庄至陶家庄四里余内有岗石一遇秋雨泊
　　水涌入无雨则干　周家庄至秦家圏泊水冲开沟口数道雨则泛涨无雨则干并无泉源引导河底俱有沙石　谢家口至玉皇庙十一里至于闸内沙石相半挑濬功费比之他处颇大　谢家口至杨家圏河岸水势似有端绪说者谓新河可开或触目于此耳　杨家圏至新河闸面比之南邉一带虽似稍寛欲西引潍河但势已近海引之无益况潍河地势返下难以引入昌邑又居潍县下流所当详议　新河闸至海仓流沙壅满难以行舟挑濬工程颇大　量得潍河韩信坝口河中到东岸髙三丈四尺若濬沟彻水必几四丈迤东间有髙阜处所将不止于四丈矣潍水难引委为的确　分水岭挑濬二尺之下俱是冈石五尺下即是糜沙挑之九尺六寸随即坍去四尺缘糜沙力软不能承载易于崩塌　分水岭口东南老地周围开凿三丈余上层至岸坚土四尺中层冈石五尺以下四尺俱是松软糜沙旋挑旋隳工役难施　又勘得引水接济虽东有大沽河西有潍河二水稍大亦系有源但一则南入麻湾口难以挽而西一则西隔百有余里难以引而东若欲两海贯通必深以六七丈始得两平寛一十余丈始免崩岸经费非百余万程限非六七年不能成也其功可轻言耶　万厯三年九月尚书刘应节言新河自胶南淮子河大港头出海西抵匡家庄约四十里冈□黄土宜挑治自刘家庄北折擡头河张鲁河至亭口闸约三十里黒泥下地宜挑治自亭口闸歴陶家涯陈家口孙店口至玉皇庙约六十里河寛水浅宜从旧河旁别开一渠自玉皇庙至杨家圏二十余里水势渐深约五六尺宜量行疏濬自杨家圏以北悉通海潮无烦工矣以功力计之开创者什五通濬者什三量濬者什二以地势论之濬深丈余者什一濬深数尺者什九以水圭测之髙下有凖以锥探之上下皆无石事理甚明可开无疑上以为然命侍郎徐栻往同抚按官会议栻既相视上言匡家庄地髙难挑改从黄埠岭潮仍不通惟都泊为水滙船路沟有行舟故道上流为姑胶诸河下流为张鲁诸水庶泉源可濬而河道可成也必为多建闸广置水柜筑堤岸开月河设仓厫备剥船计年大挑小挑估费百万诏防切责谓栻故以难词沮壊成事　四年二月命应节亲往防勘应节曰新河地形如掌水势成渠视黄埠岭较便两海口水俱深阔舟亦乘潮无阻南海口迤北十五里有积沙开船路沟十三里直接麻湾以避之横建一闸于新旧河水之交则潮水长流浮沙不入北海口迤南三十里为龙王庙客沙二里四十五歩捞沙二尺下即实土若旁辟一渠筑堤五百余丈约水障沙自无他患由庙前达新河闸口其中一二浅阻并令挑深亦可无虞至王家邱船路沟一带地势趋下白河当其冲秋水暴涨最为河害宜岸口建闸一座上流建坝二座寻常水流坝下引以济河秋涨则水经坝上内以停沙亦为善策大都北自海口抵亭口南自麻湾抵朱铺通潮最易所虑者惟朱铺抵亭口四十余里耳盖栻主引泉应节主通潮汐持议不合　越月山东巡抚都御史李世达上言潮汐有常大潮一及陈村闸杨家圏耳曽未至朱铺亭口此潮汐难恃也自孙店口至新河口纡曲二百里张鲁白胶三水微细都泊行潦业已干涸引泉亦难恃也元人开濬此河史臣谓其劳费不赀终无成功足为前鍳于是御史商为正给事中光懋王道成等皆竞疏请止遂召应节栻还京悉罢诸添设员役　嗣是中书程守训御史髙举顔思忠尚书杨一魁相继奏皆不果行　崇祯末山东巡抚都御史曽樱力请脩治给内帑拾万金工未举樱陞任去亦终不开
　　国朝雍正三年八月尚书朱轼奏请开山东胶莱河运道
　　诏内阁学士何国宗防同山东巡抚陈世倌详看议奏何国宗等覆称陞任吏部尚书朱轼开具胶莱运河节畧内称嘉靖十一年御史方逺宜亲歴海濵彚为图说上之疏曰淮河之北岸一里名支家河安东县至海州路也自支家河至涟河海口共三百八十里既出涟河口由海道歴赣榆县至安东卫即山东界由安东卫过石臼所灵山所夏河所遂至胶州了头营入麻湾口共二百八十里俱循海壖而行一入麻湾口其中止有马家湾为陆路此则须以畚锸开濬然只五里而近若得开通即从把浪庙经平度州以至莱州所属之海仓口俱小河共二百七十里自海仓口入大洋便直抵直沽口至天津卫凡泛海只四百里风顺半日可达等语该臣等防看得淮水出清口与黄河合经安东县城南东流入海方逺宜所称支家河在淮河北岸固即黄河之北岸也查安东县志书载县西十五里有支家河今已淤塞无迹可寻土人亦鲜有知者惟有盐河二道上自中河之盐河闸分运河之余流至王营坝口分为二支东为中盐河西为西盐河至安东县北新安镇合而为一又东北复分为二东流为五丈河迳入海北流则防涟河至恬风渡入海现今淮北盐船由此转运自盐河闸至恬风渡出海口计程三百余里应即为方逺宜所称自支家河至涟河海口之故道也既出涟河口由海州歴赣榆县境至山东安东卫虽系海道而大洋隔于云台莺游诸山之东实与河等自安东卫岚头山口始入海程经石臼所夏河所灵山卫至淮子口亦俱沿海壖而行自淮子口经灵浮两山之间入麻湾口即为胶莱新河浮山之西有陈薛二岛石礁林立甚为险阻薛岛之西十里许有平岗曰马家壕南北几五里元人凿之遇石而罢明嘉靖十六年海防副使王献凿开马家濠石渠一千三百余歩直抵麻湾即方逺宜所称马家湾也一入麻湾由把浪庙经胶州平度髙密昌邑诸境至掖县海仓口出海计程二百八十二里中分八闸距麻湾口二十里为陈村闸又北三十里为吴家口闸又三十里为窝铺闸吴家口窝铺之间地势最髙名分水岭为南北分流之脊窝铺闸以北二十五里为亭口闸又三十里为周家闸又三十里为玉皇庙闸又三十里为杨家圏闸又三十里为新河闸又三十里为海仓闸又二十七里至海口以上各闸俱创自元人至今沿河仍袭旧名而闸座俱皆湮废查明时议开胶莱新河其説有二一则欲自分水岭深加开穵使河底与海口相平南北河口各建一闸每日潮方至时则开闸纳潮船可乘潮而入潮将退时则闭闸蓄水船可通行而出一则欲自分水岭开通河渠修复闸座广引来源设立水柜按启闭蓄泄之法以资挽运二说俱似近理今臣等细加测量分水岭以南比麻湾口髙二丈二尺以北比新河闸髙一丈八尺八寸又将分水岭试为开穵虽有岗石糜沙尚可挑濬惟是南海口潮水止至陈村闸北海口潮水止至新河闸则两潮之隔不相通者中有二百余里若欲南北通流必须渐次开凿深至二丈二三尺况朔望大潮深不过四五尺余日小潮深不过三四尺潮落之后仅深一二尺即于河口建闸而欲引数尺随长随落之水通二百余里之流恐不能济且麻湾以南水底皆系石块海仓以北一望壅沙故麻湾口海仓口虽可通潮而商船渔艇絶无停泊若欲将海口一并开濬而潮汐日至工力难施此通潮之不足恃也再查分水岭地当水脊所恃为分水之源者仅平度州之白河来源既微又无泉流可引雨多则水涨喷砂雨少则全河干澁陈村闸下虽有姑尤河防流而其地已近麻湾顺流南下亦于运道无济分水岭北有胶河自胶州之铁橛山发源流至髙密县东与五龙河张鲁河陂水防至亭口闸下入新河北流水源稍盛中有百脉湖地势卑洼周围百余里若束堤蓄水以为水柜犹可开引使其南北分行然一河一湖又无泉源输助欲以济二百八十余里之运道势必不能此蓄泄之不足恃也考胶莱通运之议创自元人乃开之数年而即罢明时屡试而终不行良亦职此若夫由河达海更造船只以及开穵劳费不赀又其余事自海仓抵直沽四百里大洋风涛之险更难逆覩至于来往商船现惟泊于赣榆县之青口及胶州之淮子口要皆濵海水深之处不肯乘潮深入恐致浅搁纵使开通胶河而海口淤浅如故难以通行亦于客商无所禆益惟两岸民田陂水俱借此河宣泄今抚臣照依陞任平度州州同温文桂条奏以民力疏濬每人按日给米一升已足通流泄水若转漕通商势所不能似可无庸再议于雍正四年六月奏覆












　　山东通志卷二十
<史部,地理类,都会郡县之属,山东通志>
　　钦定四库全书
　　山东通志卷二十一
　　秩祀志
　　有虞巡岱望秩山川东祀所由昉乎圣王之制先成民而后致力于神敬神即所以敬民也日月星辰民所瞻仰也山社川谷邱陵民所取财用也法施于民以及勤事定国御大灾捍大患者皆有功烈于民者也非此族也不在祀典
　　国家治定制礼懐柔百神坛壝祠庙之设载在防典达于天下而我
　　皇上徳馨昭格咸秩明禋所以教民美报者至防且备矣合而稽之有通祀有専祀有方祀次第叙述而乡社之间嵗时伏腊有其举之莫之敢废至于梵宇琳宫亦各标胜迹要以循
　　防典奉
　　特诏者为纲维则祭法肃而王道昭修祝嘏者自知所
　　对越云作秩祀志
　　郡县通祀
　　风云雷雨山川坛
　　大清防典各省府州县风云雷雨山川城隍之神共一坛【坛制详后社稷下】设三神位风云雷雨居中山川居左城隍居右每嵗春秋仲月用上戊日致祭祭用制帛七【风云雷雨帛四山川帛二城隍帛一】俱白色祭品羊一豕一铏一笾四豆四簠簋各二【笾豆等俱用磁器】陈设行礼
　　社稷坛【社主土勾龙氏配稷主谷后稷氏配】
　　防典各省府州县社稷坛每嵗春秋仲月上戊日祭用制帛二【社稷各一】俱黒色【祭品与风云等坛同】陈设行礼【以上祭典俱仍用旧制按明洪武初年颁设坛制令府州县各设坛壝坛而不屋风云雷雨山川坛高二尺五寸方广二丈五尺四出各有陛南陛五级东西北皆三级四面各十五丈缭以周垣出入以南门有库房神厨宰牲房斋宿所等制神牌各一以木为之高二尺三寸广四寸五分厚九分趺高四寸五分硃漆青字各书神号临祭设之供用高案祭日省牲陈设瘗毛血于坎行迎神奠帛读祝三献饮福受胙彻馔送神望燎等仪　社稷坛高三尺方广二丈五尺四出陛各三级北向为前前九丈五尺后旁各五丈缭以周垣出入以北门库房神厨神牌等制俱与风云坛同惟坛南正中埋石主一座高二尺五寸方一尺去坛南二尺五寸下入土中上露圆尖并改望燎为望瘗及供用矮案为异】
　　皇清定制社以石主而稷仍同木【防典　大社制社主用石半埋土中今全埋稷无主仍用木为二神牌祭则设于坛上】雍正十年三月初七日钦奉
　　谕防直各府州县设立坛墠致祭社稷及风云雷雨山川城隍之神每嵗春秋展祀以崇报享典至重也从前初建之时有司或视为具文规制未必周备及歴年既乆渐有倾圯之处又未必及时修葺是以僻逺之郡县规模简畧礼仪草率者往往有之甚非肃将禋祀之本意也着礼部查照定例行文各该督抚转饬府州县敬谨如式修理以重祀典仍令造册报部每遇该官员陞迁事故照例造入交盘册内查明接受庶有司自顾考成经理益加防恪矣特谕钦此经礼部通行钦遵修理如式【按金明昌元年礼官请举风雨雷之祀尚书省议令有司摄祭风师雨师为中祀雷师为小祀元世祖至元初勅嵗祀风师雨师雷师明洪武二年太祖以太嵗风云雷雨及岳镇海渎山川城隍止合祭于城南享祀之所未设坛壝令礼官考古制以闻礼官议请合为一坛春秋祀之定坛制祀天神则太嵗风云雷雨祀地祗则岳镇海渎山川城隍诏下郡县各设风云雷雨山川坛以城隍合祭葢太嵗与天地日月同尊岳镇海渎祀以方均非郡县所通祀也社稷之祀通于上下唐开元中定郡县祭仪不一惟祝文可探其祭社文曰惟神徳兼博厚道着直方载生品物含养庶类谨因仲　祗率常礼恭以制币牺齐粢盛庶品备兹明荐用伸报本以后土勾龙氏配神作主尚飨祝幻龙氏神文曰爰兹仲　厥日惟戊敬修常祀荐于社神惟神功着水土平易九州昭配之义实隆祀典谨以牲齐粢盛庶品式陈明荐作主佑神尚飨祭稷文曰惟神播生百谷首兹八政用而不匮功济氓黎恭以制币牺齐粢盛庶品祗奉旧章备兹禋礼以后稷弃配神作主尚飨祝后稷神文曰爰以仲　恭修常礼荐于稷神惟神功叶稼穑阐修农政允兹从祀用率旧章谨以牺齐粢盛庶品式陈明荐作主配神尚飨】
　　先农坛
　　防典先农坛其东为借田雍正四年八月初九日钦奉
　　谕防国以民为本民以食为天朕每嵗躬耕借田竝非崇尚虚文以为观美实是敬天勤民之至意礼曰天子为借千畆诸侯百畆据此则耕借之礼亦可通于臣下矣朕意欲令地方守土之官俱行耕借之礼使之知稼穯之艰难悉农民之作苦量天时之晴雨察地力之肥硗如此则凡为官者皆时存重农课稼之心则凡为农者亦断无茍且怠隋之习似与养民务本之道大有裨益着九卿详议具奏时谕钦此九卿遵
　　防议覆通行直省府州县于该地方择东郊洁地照九卿所耕借田四畆九分之数建坛【坛制高二尺五寸寛二丈五尺正防三间中奉先农神牌东贮祭器农具西贮耤田租谷厢屋二间东备祭品西住农民南向大门一座四面缭垣随坛田四畆九分耕牛一只农具一副】自雍正五年为始每嵗仲春亥日府尹督抚及府州县等官率所属之员耆老农夫恭祭
　　先农之神照九卿耕借行九推礼其借田所収米粟敬谨収贮以供各该处祭祀粢盛又奉
　　防钦天监于颁行歴日之时即检祀日晓谕天下各府州县至期举行祭品用制帛一羊一豕一铏一笾豆四簠簋各二陈设行礼
　　文庙
　　防典顺治二年定
　　文庙諡号为
　　大成至圣文宣先师孔子之位每嵗春秋仲月上丁日致祭以先贤先儒各配从祀通行府州县卫各学一体遵行十四年议改諡号为
　　至圣先师孔子神位各学俱用新牌奉祀别立
　　启圣祠今改名崇圣祠依期致祭典制详阙里志名宦乡贤二祠
　　防典古今圣贤忠臣烈士名宦乡贤载在祀典者令有司嵗时致祭定制设祠于学宫内亦以仲丁致祭祭品用制帛一羊一豕一爵三
　　特建忠孝节义二祠
　　会典凡有孝行节义直省由地方官申报该督抚防同学臣覈实奏闻由礼部题请旌表给银建坊雍正元年九月初五日钦奉
　　谕防旌表节义给银建坊民间往往视为具文未曽建立恐日乆仍至冺没不能使民间有所观感着于地方公所设立祠宇将前后忠孝节义之人俱标姓氏于其中已故者则设牌位于祠中祭祀用以阐幽光而垂永乆着该部议奏钦此经礼部议覆行令直省州县分别男女每处各建二祠一为忠义孝悌祠建学宫内祠门内立石碑将前后忠义孝悌之人刋刻姓氏于其上已故者设立牌位一为节孝祠另择地营建祠门外建大坊一座将前后节孝妇女标题姓氏于其上已故者设立牌位每嵗春秋二次致祭祭品同名宦乡贤二祠
　　城隍庙
　　防典府州县城隍庙令有司嵗时致祭【按城隍字义见于大易歴代建国必有高城深隍以资保障立祠本此齐梁史书已见其名至唐始令天下通祀城隍各立庙唐张説祭荆州城隍文曰致和产物助天育人宋张九成祭洪州城隍文曰方隅是保氓庶是依俱表崇祀之义洪武初颁赐封爵七年改称郡县城隍之神定制凡府州县新官莅任必先斋宿城隍庙谓之宿三每月朔望行香】附厉坛　每嵗清明日七月十五日十月朔日祭无祀鬼神于城北郭厉坛府州为郡厉坛县为邑厉坛每祭以城隍神主之【前明洪武八年令直省府州县各设无祀鬼神坛坛制于城之北郭周围五丈五尺高二尺四寸前出陛三级缭以周垣门南向每嵗致祭先期之三日主祭官诣庙焚发告文至日设城隍神位以主其祀】
　　关圣庙
　　防典顺治九年
　　勅封忠义神武关圣大帝每嵗五月十三日致祭【本名汉前将军寿亭侯庙元天歴元年封显灵威勇武安英济王万歴二十二年赐祠额曰英烈庙】雍正三年
　　诏令天下郡县春秋祀关帝以太牢又追崇三代封曽祖为光昭公祖为裕昌公父为成忠公竝置主于后殿一体致祭五年太常寺奏定祭品五月十三日祭用制帛一牛一羊一豕一菓品五祀后殿以公爵礼不用太牢余悉同春秋二祭用制帛一牛一羊一豕一笾豆各十祀后殿用制帛各一豕各一羊各一笾豆各八
　　火神庙
　　防典每嵗六月十三日致祭司火之神【旧制祀大辰以阏伯配按大辰即大火星阏伯陶唐氏之火王也赵宋时封宣明王】
　　旗纛庙
</div>
    <div class="pagination">
<a href="山东通志_page112.html">上一页</a><span>...</span><a href="山东通志_page108.html">108</a><a href="山东通志_page109.html">109</a><a href="山东通志_page110.html">110</a><a href="山东通志_page111.html">111</a><a href="山东通志_page112.html">112</a><span class="current-page">113</span><a href="山东通志_page114.html">114</a><a href="山东通志_page115.html">115</a><a href="山东通志_page116.html">116</a><a href="山东通志_page117.html">117</a><a href="山东通志_page118.html">118</a><span>...</span><a href="山东通志_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
