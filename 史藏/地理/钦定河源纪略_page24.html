<!DOCTYPE html>
<html>
<head>
    <meta charset="UTF-8">
    <title>钦定河源纪略 - 第 24 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定河源纪略 - 第 24 页/共 24 页</h1>
    <div class="content">　　大清一统志备录大雪山形胜罗列盘奥视元史所载
　　精详盖不啻十倍过云
　　库库淖尔境
　　汉书地理志金城郡临羗西北至塞外有仙海盐池
　　又赵充国治隍陿以西道桥七十所令可至鲜水
　　后汉书西羌西羌所居无常随水草地少五谷以畜牧为业堪耐寒苦不避风雪性坚刚勇猛得西方金行之气焉
　　又河隍间少五谷多禽兽以射猎为事
　　又大小榆谷土地肥美北阻大河因以为闗又有西海鱼盐之利縁山滨水以广田畜
　　水经注湟水出塞外东迳西王母石室石釡西海盐池北
　　按湟水入大河处在河州地其发源及经由之境则自库库淖尔西境而络其北水经注所叙湟源正库库淖尔之北方谨附载于此
　　又土楼北倚山原峯高三百尺有若削成楼下有神祠雕墙故壁存焉阚骃曰西平北有土楼神祠也
　　又县有龙泉出允街谷泉眼之中水纹成蛟龙或挠破之寻平成龙畜生将饮者皆畏避而走谓之龙泉
　　又城之西南有马蹏谷汉武帝闻大宛有天马遣李广利伐之始得此马有角为竒故武帝天马之歌曰天马来兮厯无草迳千里兮循东道胡马感北风之思遂顿羁絶绊骧首而驰晨发京城夕至敦煌北塞外长鸣而去因名其处曰马亭今晋昌郡南及广武马蹏谷盘石上马迹若践泥中有自然之形故其俗号曰天马径夷人在边效刻是有大小之迹体状不同视之便别
　　魏书吐谷浑传吐谷浑从洮水西南极白兰数千里中逐水草庐帐而居以肉酪为粮
　　又青海周围千余里海内有小山毎冬氷合后以良牝马置此山至来春収之马皆有孕所生之驹号为龙种必多骏异吐谷浑尝得波斯草马放入海因生骢驹日行千里世传青海骢者是也土出犛牛马多鹦鹉饶铜铁硃砂
　　隋书炀帝纪大业五年置马收于青海渚中隋书吐谷浑传伏俟城在青海西十五里有城郭而不居随逐水草其主以皁为防妻戴金花冠其器械衣服畧与中国同其王公贵人多戴羃防妇人裙辫髪缀以珠贝有大麦粟豆多犛牛饶铜铁硃砂
　　唐书哥舒翰翰筑神威军于青海上有白龙见因号应龙城
　　唐书吐谷浑吐谷浑地多寒宜麦菽粟芜菁出小马犛牛铜铁丹砂有青海周八九百里
　　唐书地理志鄯州鄯城注自振武军经尉迟川苦防海王孝杰米栅九十里至莫离驿又经公主佛堂大非山二百八十里至那录驿吐谷浑界也唐十道山川图大非山在青海南
　　通志热水山南出暖水流入青海北出冷泉即西宁河源
　　明史西海水草豊美畨人环居之专务畜牧日益繁滋素号乐土
　　又谙达羡青海饶富袭据其地子嗣立以焚修为名请建寺青海许之寺成赐额仰华【谙达旧作俺荅今译改】明统志青海在西宁卫城西三百余里海方数百里有鱼无鳞背负黑西有二十七道水滙为西海冬夏不溢不干自日月山望之如黑云冉冉而来
　　一统志按西海周回七百五十余里中有山名魁孙拖罗海有峯名插汉东西对峙水色青绿中流高起
　　又青海产无鳞鱼头鋭身圆无鳞背负黑自二三寸至四五寸土人名小者为拏虎大者为布哈又察汉拖罗海乌尔图山在青海西南
　　又环青海之濵者有十三山土人皆名乌尔图谓之十三角云
　　又魁孙拖罗海山在青海中峯峦纯白上有小庙庙内番僧于冰合时出取一年之粮入居焉又揷汉峯在青海中近西岸与魁孙拖罗海山东南对峙其峯卑小多土少石
　　又盐池在青海西南产青盐凡青海防古与西宁一郡军民并各种畨回食盐皆取给于此
　　按自昔言青海者必以仙海盐池并称盐池为今之柴集必拉在青海西南大河自西北折东流之处青海黄河南北相望而盐池实处其中其东境盐池尽处则河水与青海接近相隔止一山耳池海饶行为今古驻牧胜地古来畨羌杂处羁置不常葢至
　　盛朝而疆理周密如内地云
　　流入贵德堡境
　　水经注自洮岭南北三百里中地草徧是龙须而无樵柴
　　又叚国沙州记吐谷浑于河上作桥长一百五十歩两岸累石作基阶节节相次大小纵横更相镇压两邉俱来相去三丈以板横次之施钩栏甚严饰在清水川东也
　　唐书吐蕃传遣将军李佺于赤岭与吐蕃分界立碑
　　又杜希望率众攻吐蕃新城防之以其城为威武军又发兵夺吐蕃河桥于河左筑盐泉城置镇西军
　　宋史吐蕃唃厮啰居鄯州西有临谷城通青海商人皆贸卖以故富强
　　元史河源附录自发源至汉地南北涧溪细流傍贯莫知纪极山皆草石至积石方林木畅茂一统志阿拉尔查渡在黄河西流折西北之处用牛革裹木为船以二马牵之而渡元史云纠木干象舟傅毛革以济仅容两人是也
　　又故贵徳州在河州西八百二十里即今贵徳堡元置属吐蕃等处宣慰司明为归德所
　　又河州志故贵徳州地多水田花果蔬禾鸟兽鱼畜不异中土
　　水道提纲自入归德堡边始名黄河自巴顔喀喇山发源至归德堡邉凡三大折流二千三百余里自归徳堡东流又四百余里经积石关入河州界按元史载星宿海河源至河州四千五百里葢以行程日数约畧计算又因河水发源不宜过近故铺张言之惟一统志及水道提纲所云二千三百余里则一以
　　钦定舆图星度为据依视前史尤为得实云

</div>
    <div class="pagination">
<a href="钦定河源纪略_page23.html">上一页</a><span>...</span><a href="钦定河源纪略_page19.html">19</a><a href="钦定河源纪略_page20.html">20</a><a href="钦定河源纪略_page21.html">21</a><a href="钦定河源纪略_page22.html">22</a><a href="钦定河源纪略_page23.html">23</a><span class="current-page">24</span>
    </div>
    <div class="pagination"><a href="index.html">返回目录</a></div>
</body>
</html>
