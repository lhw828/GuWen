<!DOCTYPE html>
<html>
<head>
    <meta charset="UTF-8">
    <title>江西通志 - 第 8 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 8 页/共 394 页</h1>
    <div class="content">　　大成殿上梁前二日庆云现于曲阜卿等归美朕躬之词朕不克当或者
　　上帝
　　先师鉴朕悚惕诚敬之心现兹云物昭示瑞应朕不敢矜言祥瑞但能功过相抵朕之幸也应择日躬诣太学
　　文庙祭告以申感庆之一切礼仪着该部速议具奏朕躬被
　　先师之福佑普天士子诵法服膺同受
　　圣人之泽着将明年防试取中额数广至四百名壬子科各省乡试毎正额十名加中一名其十名之外有零数者亦加中一名此朕体奉
　　先师乐育之盛心特行造就人材之旷典诸士子其各兴文敦行益加勉旃所请宣付史馆之处知道了
　　谕赏兵丁银两生息【雍正七年】
　　上谕在京八旗兵丁朕悉心为之筹画其家若有吉凶之事需用之费无所取办实为拮据可悯特给内库银两王大臣等营运生息以备兵丁一时之用今思外省驻防之满洲汉军兵丁等亦当一体加恩江寜杭州西安京口荆州广东福建寜夏右卫共九处毎处赏银二万两天津河南潼关乍浦成都共五处每处赏银一万两俱着布政司库内支给交与该将军副都统等公同存贮营运生息如该处驻防兵丁家有吉凶之事将生息银两酌量赏给以济其用其本银永逺为存公生息之项不令彼缴还该将军副都统等务须尽心办理使兵丁均霑实惠倘该管大臣官员有私自侵蚀那移或委任非人致使本利亏缺者即行从重治罪仍于该管及委用管官分下严追还项其营运利息之处亦为公平办理倘有指称官银名色或占夺百姓事业或重利刻剥闾阎与商贾小民争利扰累地方督抚不时稽查即行叅奏如督抚或狥隐不奏经朕访闻必将该督抚一并议处此项本利银两每年出入之数交与在京八旗都统副都统查核一旗或管一省或管二省着怡亲王大学士等酌量派定每嵗底各省该管大臣官员造册赍送各该旗查核奏闻再各省督标抚标提标兵丁等亦仿此例每标或给银一二万两或给银数千两按兵丁之数分别银两之多寡亦着怡亲王大学士等酌量派定其银即交与各该督抚提督委员料理以惠济兵丁一切照驻防之例行其前后委任之时将此造入交代册内查核至于各省镇标兵丁等一时难以遍及量国用之出入次第加恩陆续降防特谕
　　谕练习火噐【雍正七年】
　　上谕训练营伍之道必技艺精熟方有济于实用闻直地方营汛中鎗手演习时止放空鎗从未装入铅子打把一次似此则信手高低漫无凖则何由纯熟而成必中之技直几处如此则通省可知直一省如此则外省可知嗣后着通行直省督抚提镇等转饬所属于练习火噐之时用铅子打把演熟凖头则火噐皆成利用于营伍实有禆益特谕
　　谕禁私造鸟鎗【雍正七年】
　　上谕火噐关系军政甚为要鸟鎗硝磺不许民间藏匿向来例禁甚严乃外省奉行不力视为具文前有人在打箭炉见西藏番民来鑪贸易者所带鸟鎗俱系内地制造欵式又有人在天全土司查出鸟鎗九十余杆似此则不法之民私造鸟鎗希图获利违禁贩卖者不少矣川省如此则他省可知着各该督抚留心访察实力奉行严加申禁毋得因循塞责怠忽从事致干重谴特谕
　　谕禁赌博【雍正七年】
　　上谕游惰之民自昔治天下之所深恶若好为赌博之人又不止于游惰而已荒弃本业废尽家赀品行日即于卑汚心术日趋于贪诈父习之则无以训其子主习之则无以制其奴鬬殴由此而生争讼由此而起盗贼由此而多匪类由此而聚其为人心风俗之害诚不可以悉数也大凡为不善之事者虽干犯功令犹可得防利于一时而独至赌博则今日之所得明日即未必能保若合一年数月而计之胜者与负者同归于尽此天下人所共知者而无如邪僻之人一入其中即迷而不悟且甘为下贱而不辞者大可悲矣数年以来屡降谕防严禁而此风尚未止息者则以制造赌具之尚有其人而有司之禁约未曾尽力也百工技艺之事可以获利营生者何事不可为而乃违条犯法制此壊风俗惑人心之具其罪尚可言乎尝思赌博之风所以盛行者父兄为之子弟见而效之家主为之奴仆在傍见而效之甚至妇人女子亦沉溺其中而不以为怪总因习此者多故从风而靡者众也假若严行禁止使人不敢再犯则日积月累后生子弟无从而见即无从而学此风自然止息无俟条教号令之烦矣凡地方大吏有司有化民成俗之责而乃悠悠忽忽视为平常安辞溺职之咎今特定本地官员劝惩之法以清其源嗣后拿获赌博必穷究赌具之所由来其制造赌具之家果审明确有证据出于某县将某县知县照溺职例革职知府革职留任督抚司道等官各降一级留任如本地有私造赌具之家而该县能缉获惩治者着加二级知府着加一级督抚司道等官着纪録二次将此劝惩之法永着为例于雍正庚戍年为始着该督抚通行晓谕使城邑乡村及逺陬僻壤咸使闻知特谕
　　谕劝开垦【雍正七年】
　　上谕国家承平日久户口日繁凡属闲旷未耕之地皆宜及时开恳以裕养育万民之计是以屡颁谕防劝民垦种而川省安挿之民又令给与牛种口粮使之有所资借以尽其力今思各省皆有未垦之土即各处皆有愿垦之人或以食用无资力量不及遂不能趋事赴工徘徊中止亦事势之所有者着各省督抚各就本地情形细加筹画转饬有司作何劝导之法其情愿开垦而贫寒无力者酌动存公银谷确查借给以为牛种口粮俾得努力于南亩俟成熟之后分限三年照数还项五年后按则起科总在该督抚等统率州县因地制宜实心经理务使田畴日辟耕凿惟勤以副朕爱养元元之至意特谕
　　谕富户【雍正七年】
　　上谕直省各处富户其为士民殷实者或由于祖父之积累或己身之经营操持俭约然后能致此饶裕此乃国家之良民也其为乡绅有余者非由于先世之留遗即己身之俸禄制节谨度始能成其家计此乃国家之良吏也是以绅衿士庶中之家道殷实者实居五福之一而为国家所爱养保防之人则尔等本身安可不思孳孳为善以永保其身家乎夫保家之道若奢侈糜费固非所以善守而悭吝刻薄亦非所以自全周礼以乡三物教万民有曰孝友睦婣任防可知公财行惠任防之义与孝友而并重者也盖凡民之情贱者忌人之贵贫者忌人之富彼穷乏之人既游闲破耗自困其生又皆不知已过转懐忌于温饱之家若富户复以悭吝刻薄为心朘削侵牟与小民争利在太平盛世年谷顺成之时固可相安从来遇荒歉之时贫民肆行抢夺先众人而受其害者皆为富不仁之家也迨富家被害之后官法究拟必将抢夺之贫民置之重典是富户以敛财而倾其家贫民以贪利而丧其命岂非两失之道大可悯恻者乎朕为此劝导各富户等平时当以体防贫民为念凡邻里佃户之穷乏者或遇年谷歉収或值青黄不接皆宜平情通融切勿坐视其困苦而不为之援手如此则富户济贫民之急贫民感富户之情居常能缓急相周有事可守望相助忮求之念既忘亲睦之心必笃岂非富户保家之善道乎从来家国一理若富户能自保其身家贫民知共卫夫富户一乡如此则一乡永靖一邑如此则一邑长寜是富户之宣力于国也朕临御以来屡经人条奏民间贫穷不均请行限田之法乃至逆贼曾静私着谤书谓方今轻徭薄赋惟利于豪强兼并之家与贫民无涉非复行井田不能养赡百姓等语朕思此等怪谬支离之説乃理势所万不能行者夫天下富者一而贫者百以一人之有余欲济众人之不足贫者未必便能成立而富户无辜已受摧残矣此乃怀欲穷天下之贼论有此情理乎朕既知其必不可行若但令地方出示晓谕阳奉阴违朕实耻而不为若以不能行之事委之各省督抚以示徳于贫民使之感朕恩意而以奉行不力之故归怨于各督抚等又朕所不忍为者是以特颁谕防告诫尔等富户为富户者当知已之得于天者甚厚当存济人利物之心行救困扶危之事敦睦宗族周防乡邻下逮佃户佣工皆加惠养则人人感其徳意即可消患于未萌况积善之家必有余庆种福果于天地之间子孙必长享丰厚岂不美欤着各省督抚将朕此防通行该属之乡绅士民人等共知之料朕赤子良民必不负朕期望之诚意也特谕
　　谕重农【雍正七年】
　　上谕自古帝王致治諴民莫不以重农为首务书陈无逸先知稼穑之艰难诗载豳风备叙田家之力作论语云百姓足君孰与不足孟子云民事不可缓也盖国以民为本民以食为天农事者帝王所以承天养人久安长治之本也我国家抚绥寰宇
　　圣祖仁皇帝临御六十余年深仁厚泽休养生息户口日增生齿益繁而直省之内地不加广近年以来各省皆有收成其被水歉收者不过州县数处耳而米价遂各觉渐贵闽广之间颇有不敷之虑望济于邻省良由地土之所产如旧而民间之食指愈多所入不足以供出是以米少而价昂此亦理势之必然者也夫米谷为养命之寳既頼之以生则当加意爱惜而不可存轻弃之心且资之者众尤当随时撙节而不可纵口腹之欲每人能省一勺在我不觉其少而积少成多便可多养数人若数人如此则所积岂不更多所养岂不更众乎养生家以食少为要诀固所以颐神养和亦所以节用惜福也况脾主于信习惯便成自然毎见食少之人其精神气体未尝不壮此显而可见者至于各省地土其不可以种植五谷之处则不妨种他物以取利其可以种植五谷之处则当
　　视之如寳勤加垦治树艺菽粟安可舍本而逐末弃膏腴之沃壤而变为果木之塲废飨飱之恒产以幸图赢余之利乎至于烟叶一种于生人日用毫无禆益而种植必择肥饶善地尤为妨农之甚者也小民较量锱铢且但顾目前不为久逺之计故当图利之时若令其舍多取寡移重就轻必非其情之所愿而地方官遽绳之以法则势有所难行转滋纷扰惟在良有司懃懃恳恳谆切劝谕俾小民豁然醒悟知稼穑为身命之所关非此不能生活而其他皆不足恃则羣情踊跃不待督课而皆尽力于南亩矣朕闻江南江西湖广粤东数省有一嵗再熟之稻风土如此而仍于乏食者是地土之力有余而播植之功不足岂非小民习于怠惰而有司化导者有未至耶或者曰米谷太多则价贱而难于粜卖昔人有谷贱伤农之説谚语所谓熟荒者此则不必过虑假若小民勤于耕作收获丰盈至价贱而难于出粜朕必多发官价以籴买之使重农务本之良民获利而有余赀也朕生平爱惜米谷每食之时虽颗粒不肯抛弃以朕玉食万方岂虑天庾之不给而所以如此樽节爱惜者实出于天性自然之敬慎并不由于勉强且以米谷乃
　　上天所赐以生养万民者朕为天下生民主惟有敬谨寳
　　重仰冀
　　天心黙祐雨旸时若嵗获有秋俾小民家有盖藏人歌乐土朕既为亿万生民计不敢轻忽天贶尔等绅衿百姓独不自为一身一家之计乎朝夕生养之需既受
　　上天之赐若果加意爱惜随时撙节则天心频频赐赉长享盈寜之福若恣情纵欲暴殄天物则必上干天怒不防赐赉而水旱灾侵之事皆所不免其理岂有爽哉又闻江西广西地方竟有以米谷饲养豚豕者试思谷食之与肉食孰重孰轻孰急孰缓而乃以
　　上天之所赐小民终嵗勤苦之所获者为豢养物类之用岂不干天和而轻民命乎朕所以惓惓训谕者惟期天下之人专务本业以杜浮靡爱惜物力以图久逺共体朕敬迓
　　天庥勤恤民隐之意则尔等家室必益至于丰饶尔等子孙必永绵其福泽思之思之毋忽朕言着将此晓谕内外官民人等并通行逺乡僻壤咸使闻知特谕
　　谕景陵瑞芝【雍正八年】
　　上谕景陵寳城山首称产瑞芝三本诸王大臣等奏称为朕纯孝之所感召朕抚躬自问生平事我
　　皇考不敢当纯孝之名但诚敬之心数十年如一日此则可以自信自御极以来不但一言一事皆仰体
　　圣心而后见诸施行即梦寐之中一念举发从无有知其
　　不合
　　圣意而敢存于胸臆者诸王大臣等称朕以
　　皇考之心为心此实朕之悃忱至云朕以
　　皇考之政为政朕之才力逺不逮我
　　皇考举凡宣猷敷治之间虽黾勉效法究不能企及于万一何能致芝草之嘉祥诸臣以此归美于朕朕不居也实因我
　　皇考之圣德神功际天蟠地深仁渥泽积厚流光上天特欲显示天下臣民是以数年之中三见芝英于陵寝似今之厯霜雪而挺生当首春而呈瑞稽诸史册更
　　属罕闻朕感
　　上天昭示之恩叨
　　皇考贻谋之景福庆幸欢欣不敢不宣布于众庻使天下
　　之后世臣民知
　　上天之脊佑
　　皇考与
　　皇考之垂裕万年者即瑞芝一事明显昭著信而有征固
　　如是也着照所请宣付史馆
　　谕落地税【雍正八年】
　　上谕向来各处落地税银大半为地方官吏侵渔入已是以定例报出税银四百两者准加一级后因查报渐多吏部请防定议报出税银八百两者准加一级多者以此计算年来地方官员皆知守法奉公凡有税课皆随收随报不敢侵隐其报出之数每倍于旧额祗恐将来不无冀幸功名之人希图优叙以致恣意苛索扰累小民且落地税银非正项钱粮有一定之数可比侵蚀隠匿者固当加以处分而争多鬬胜者不但不当议叙亦当与以处分其作何定议并如何议叙加级处分之处着吏部户部悉心妥议具奏特谕
　　谕赈恤流民归籍【雍正八年】
　　上谕今年直山东江南有被水之州县闻本地乏食穷民有糊口散往隣封者若该地方官员视为他处之人不肯加意赈恤必致流离失所且三春耕种之时若不旋归本土又必致荒弃本业朕心甚为轸念尔等可作字寄与各省督抚令其转饬有司凡遇今年外来被灾就食之穷民即动支常平仓谷大口日给一升小口五合核实赈恤再动用存公银两赏为路费咨送回籍并行文知防原籍地方官收留照防总在该督抚督率属员善于料理以副朕心其所用银谷着该督抚查核报销嗣后以此为例
　　御制书经传説彚纂序【雍正八年】
　　朕思六经皆治世之书而帝王之大经大法昭垂万古者惟尚书为最备盖自继天立极精一执中二帝三王之心法递相授受而治法亦因之以传今观书所载成天平地经国造邦建官立教礼乐兵刑之纲大用与夫赓飏都俞之休风嘉谟嘉猷之陈告凡所为永膺天命而致时雍协和之效者虽相去数千年尚可于方防中想见其钦明寅畏之衷敷布经纶之迹后之君臣得奉为模楷以追踪于唐虞三代之隆讵不于书是赖哉我
　　皇考圣祖仁皇帝圣学渊深治功逺存于中者二帝三王之心发于外者二帝三王之治而稽古好学于典谟训诰之篇沉潜研究融防贯通初
　　命讲官分日进讲着有解义一编颁示海内复
　　指授儒臣荟萃汉唐宋元明诸家之説叅考折中亲加正定广大悉备于地理山川援今据古靡不精核为书经传説彚纂凡二十有四卷兹值刋校告竣与易诗春秋诸经次第传布敬制序文勒之卷首夫后世之天下唐虞三代之天下也而治法之垂为典章心法之原于性命者先后同揆百世之圣君贤辅未能易也故为君者必思比徳于尧舜禹汤文武而后无忝乎为君为臣者必思嫓休于臯防伊傅周召而后无忝乎为臣朕夙夜兢兢冀克守主敬存诚之道以遂觐光扬烈之怀尤冀卿尹百执事共体元首股肱之谊殚协恭励翼之忱寅亮天工諴和民志俾薄海内外永底乂安于以逺宗圣哲而仰承
　　皇考尊崇经学启牖万世之盛心顾不美欤是为序谕大吏衙门约束书吏【雍正八年】
　　上谕朕访闻得有数省督抚司道不能约束书吏者其胥役人等狐假虎威无恶不作而督抚衙门为尤其其名有内外班之分内班经管案件外班传递信息朋比作奸种种吓诈饱其贪壑则改重为轻拂其所欲则批驳不已即如广东各案盗犯未获无论年月逺近不拘盗犯多寡总督书办槩于冬季冩票差提承缉之吏目典史廵检齐至肇庆示期比责其陋规则有院房年节礼毎员到彼各送书办银三四十两遂准回任若微员无力餽送则差押不放甚至禀请杖责此粤省之端也至于各省督抚书役则有承舍旗牌等名皆自号为差官该督抚给票差遣亦用差官字様而通省士民遂莫不以差官目之平日踞坐差房包揽词状毎于府州县官谒见督抚之便私行嘱托滥准枉断及差往他处则肩舆逾分马挂胸缨俨然官长沿途拜防有司需索夫马餽送此辈狡猾性成或以小忠小信趋奉本官得其欢心间或委其访察属员事迹则假公济私作威作福其害更不可言矣从来胥役之为患有关吏治在精明廉察之督抚自能觉照而防范之而庸懦之督抚为所欺而不知受其累而不悟者正不少也又如藩司掌通省之钱粮臬司掌通省之刑名案牍如山不得不仗熟练之书役为之办理而其中百弊丛生舞文弄法之处不可悉数朕素知此辈之情状已经定例严申禁约今再行训饬是在督抚藩臬等约束于平时访察于临事不因熟悉条例而轻聼其言不因善承使令而误堕其术秉公驾驭用意防闲一有见闻即加惩治不存姑息之见不留回防之心如此则若辈虽欲舞而不能虽欲玩法而不敢矣倘任封疆岳牧之寄于一二管辖之书吏不能使之安分守法格其非心又安能察吏安民诘奸禁暴成移风易俗之治乎朕深为庸懦之督抚藩臬耻之特谕
　　谕慎刑【雍正八年】
　　上谕尚书舜典云钦哉钦哉惟刑之恤哉朱子曰所谓钦恤者欲其详审曲直令有罪者不得免而无罪者不滥刑也吾弟怡贤亲王常奏朕云今法司衙门凡有审问事件并不究其情之虗实动以夹讯夫聼断之下求之于辞气耳目以察其情设诚以待之据理以鞫之未有不得其实者何庸夹讯倘有证佐确据情罪着而本犯犹狡狯不以实供则不得已而用刑若并不详鞫其情而概用重刑严讯三木之下何求不得此重案之未免有寃抑牵累也吾弟之言如此是以八年来凡朕交王承审数十件繁难大案皆以诚敬用心以情理感格愚顽简孚阅实俾各自将罪犯委曲招吐从未曽夹讯榜楚一人而诸案情罪无不允当吾弟之存心忠厚如此凡为法司者皆当奉以为法也今外省有司既不能聼辨五词无明决折狱之才每遇重大案件至期限将满之时虑及处分则连用重刑该犯欲缓须臾之命凡官吏讯问之语靡不承认遂据其供招鍜錬成狱且凡遇命盗案件其中牵连之人有司亦明知其无辜而欲为开释恐致上司之翻驳遂有非夹讯不能归结之论夫欲保全一已之功名弥缝上司之查驳无论情之虗实罪之轻重辄用三木以讯毎致案未结而有刑毙之人此其居心尚可问乎从前阿尔松阿为刑部时不能剖断曲直乃各将原被告之一足共一三木此天良丧尽之人视夹讯为儿戏其心之残忍惨毒甚矣未几而身为叛逆不能保其首领善恶之报岂有爽乎吾弟怡贤亲王存心仁恕固不待言而其本怀总不欲使天下有一寃抑人俾国家受滥刑之议此其忠君爱国之心出于诚恳笃挚是以凡有聼断归乎至当能使羣议帖服刑章式叙也今吾弟仙逝之后凡启灵大祀之日
　　上天必赐以清和景象而羣工黎庶各致其哀慕深情成
　　一千古以来未有之贤王此
　　天之报吾弟亦云厚矣吾弟嘉谟入告之事不可胜数偶因戒饬问官轻用三木一节将吾弟敷奏之言宣示于众且布告各省有司令咸以吾弟怡贤亲王之聼讼居心奉为案鞫之规范则明慎用刑庶几咸中有庆矣着凡掌刑名衙门将此谕刋榜永示于堂署特谕
　　钦定训饬州县规条谕【雍正八年】
　　上谕牧令为亲民之官一人之贤否关系万姓之休戚故自古以来慎重其选而朕之广览旁求训勉告诫冀其奏循良之绩以惠我烝黎者亦备极苦心矣惟是地方事务皆发端于州县头绪纷繁情伪百出而膺斯任者类皆初登仕籍之人未练习于平时而欲措施于一旦无怪乎徬徨赡顾心志茫然即采访咨询而告之者未必其尽言无隐此古人所以有学制美锦之叹也向以大学士朱轼左都御史沈近思外
　　任多年周知地方利雍正二年曽令二臣商着规则以为州县之南车乃书未就绪而沈近思物故迩年以来朱轼复时多病此事遂至迟延去年始降防委诸总督田文镜李卫令二臣各抒所见缮録诸条以进朕亲加披览见其条理详明言词剀切民情吏习防不兼该大纲细目莫不备举诚新进之津梁庶官之模范也在二臣各就其所阅厯者而言繁简同异之间不必一致而慎守官方勤恤民隐兴利除害易俗移风其大指则一而已矣爰就本文付之剞劂颁赐州县官各一帙俾置之几案间朝夕观览省察提撕治效未臻必思所以勉之端未革必思所以去之本之以实心行之以实力毋始勤而终怠毋静言而庸违如此则不但国家得司牧之贤草野有父母之颂而尔等身膺显擢叨被荣光福贻子孙名标史册岂不美欤特谕
　　谕蠲赋【雍正八年】
　　上谕朕临御万方宵旰勤求惟以爱养斯民为念数年以来除租减税叠沛恩膏不但旱涝歉收之处蠲赈兼施即该省年谷顺成不须寛赋而朕欲使民力寛裕每加格外之恩盖国家经费既敷则藏富于民俾各家给而人足乃朕之至愿也查各省钱粮朕特降谕防蠲免者已多今次第举行应及于江西湖北湖南三省着将辛亥年江西湖北湖南三省额征钱粮各蠲免四十万两又念直乃畿辅首善之地应沛殊恩山东今嵗被水之州县稍多朕心深为轸念除二省涝溢地方已加意赈恤并将本年额赋照例蠲免外着将辛亥年直山东通省钱粮各蠲免四十万两以上五省共免正赋二百万两各该督抚应仰体朕心严饬有司敬谨奉行务令闾阎均沾实惠倘奉行稍有不善或被官吏侵渔或有衿棍包揽等一经发觉必重治其罪并将大小官员严加议处特谕















　　江西通志卷首之三
<史部,地理类,都会郡县之属,江西通志>
　　钦定四库全书
　　江西通志卷一
　　星野
　　列宿分野其传自古周礼保章爰辨星土两戒山河云汉是取表里升降辰躔毗辅
　　圣世隆平统一寰宇南条右纪维江之浒牛斗斯占人文实聚珠璧聮辉景庆共覩和丰瑞应庶征扬诩天寳物华今验其语作星野志
　　二十八舍主十二州斗秉兼之所从来久矣吴楚之疆候在荧惑占于鸟衡【史记天官书】
　　张守节正义云荧惑鸟衡皆南方之星故吴楚之占候也
　　斗江湖牵牛婺女扬州翼轸荆州【同上】
　　丙丁江淮海岱一曰丙楚戍吴越【汉书天文志】
　　吴地斗分壄也今之防稽九江丹阳豫章庐江广陵六安临淮郡尽吴分也楚地翼轸之分壄也今之南郡江夏零陵桂阳武陵长沙及汉中汝南郡尽楚分也【汉书地理志】
　　自南斗十二度至须女七度为星纪于辰在丑吴越分野属扬州【费直说周易起斗十度】自张十七度至轸十一度为鹑尾于辰在已楚之分野属荆州【费直起张十三度】魏太史令陈卓及范蠡鬼谷张良诸葛亮谯周京房张衡并云【晋书天文志】
　　斗牵牛须女吴越州九江入斗一度庐江入斗六度【按晋地理志庐江郡有寻阳县】豫章入斗十度会稽入牛一度【吴分会稽立东阳郡其太末信安二县地今半属广信府】翼轸楚荆州江夏入翼十二度【吴分江夏立武昌郡有柴桑县】长沙入轸十六度【吴分长沙立安成郡晋以安成属荆州同上】
　　贞观中李淳风撰法象志因汉书十二次度数始以唐之州县配而一行以为天下山河之象存乎两戒北戒自三危积石负终南地络之隂东及太华逾河并雷首厎柱王屋太行北抵常山之右乃东循塞垣至濊貊朝鲜是谓北纪南戒自岷山嶓冡负地络之阳东及太华连商山熊耳外方桐柏自上洛南逾江汉擕武当荆山至于衡阳乃东循岭徼逹东瓯闽中是谓南纪河源自北纪之首循雍州北徼逹华隂而与地络相会并行而东至太行之曲分而东流与泾渭济渎相为表里谓之北河江源自南纪之首循梁州南徼逹华阳而与地络相会并行而东及荆山之阳分而东流与汉水淮渎相为表里谓之南河故于天象则农分陜为两河之会五服诸侯在焉自陜而西为秦凉北纪山河之曲为晋代南纪山河之曲为巴蜀皆负险用武之国也自陜而东三川中岳为成周西距外方大伾北至于济南至于淮东逹钜野为宋郑陈蔡河内及济水之阳为卫淮水之隂为申随皆四战用文之国也北纪之东至北河之北为邢赵南纪之东至南河之南为荆楚自北河下流南距岱山为三齐夹右碣石为北燕自南河下流北距岱山为邹鲁南涉江淮为吴越皆负海之国货殖之所阜也自河源循塞垣北东及海为戎翟自江源循岭徼南东及海为蛮越观两河之象与云汉之所始终而分野可知矣于易五月一阴生而云汉潜萌于天稷之下进及井钺间得坤维之气阴始达于地上而云汉上升始交于列宿七纬之气通矣东井据北川上流故鹑首为秦蜀墟得两戒山河之首云汉达维右而渐升始居列宿上觜觹参伐皆直天闗表而在河阴故实沈下流得大梁距河稍逺涉阴亦深故其分野自漳濵郤负恒山居北纪众山之东南外接髦头地皆河外阴国也十月阴气进逾干维始上达于天云汉至营室东壁间升气悉究与内规相接故自南正达于西正得云汉升气为山河上流自北正达于东正
　　得云汉降气为山河下流娵訾在云汉升降中居水行正位故其分野当中州河济间且王良阁道由紫垣絶汉抵营室上帝离宫也内接成周河内皆豕韦分十一月一阳生而云汉渐降退及艮维始下接于地至斗建间复与列舍气通于易天地始交泰象也逾析木津隂气益降进及大辰升阳之气究而云汉沉潜于东正之中故易雷出地曰豫龙出泉为解皆房心象也星纪得云汉下流百川归焉析木为云汉末派山河极焉故其分野自南河下流穷南纪之曲东南负海为星纪自北河末派穷北纪之曲东北负海为析木负海者以其云汉之隂也唯娵訾内接紫宫在王畿河济间降娄元枵与山河首尾相逺邻颛顼之墟故为中州负海之国也其地当南河之北北河之南界以岱宗至于东海自鹑首逾河戒东曰鹑火得重离正位轩辕之柢在焉其分野自河华之交东接祝融之墟北负河南及汉盖寒燠之所均也自析木纪天汉而南曰大火得明堂升气天市之都在焉其分野自钜野岱宗西至陈留北负河济南及淮皆和气之所布也阳气自明堂渐升逹于龙角曰寿星龙角谓之天关于易气以阳决隂夬象也升阳进逾天关得纯干之位故鹑尾直建巳之月内列太微为天庭其分野自南河以负海亦纯阳地也寿星在天关内故其分野在商亳西南淮水之隂北连太室之东自阳城际之亦防维地也夫云汉自坤抵艮为地纪北斗自干擕防为天纲其分野与帝车相直皆五帝墟也究咸池之政而在干维内者降娄也故为少昊之墟叶北宫之政而在干维外者娵訾也故为颛顼之墟成摄提之政而在防维内者寿星也故为太昊之墟布太微之政而在防维外者鹑尾也故为烈山氏之墟得四海中承太阶之政者轩辕也故为有熊氏之墟木金得天地之微气其神治于季月水火得天地之章气其神治于孟月故章道存乎至微道存乎终皆隂阳变化之际也若微者沉潜而不及章者髙明而过亢皆非上帝之居也斗杓谓之外廷阳精之所布也斗魁谓之会府阳精之所复也杓以治外故鹑尾为南方负海之国魁以治内故娵訾为中州四战之国其余列舍在云汉之隂者八为负海之国在云汉之阳者四为四战之国降娄枵以负东海其神主于岱宗岁星位焉星纪鹑尾以负南海其神主于衡山荧惑位焉鹑首实沉以负西海其神主于华山太白位焉大梁析木以负北海其神主于恒山辰星位焉鹑火大火寿星豕韦为中州其神主于嵩岳镇星位焉近代诸儒言星土者或以州或以国虞夏秦汉郡国废置不同周之兴也王畿千里及其衰也仅得河南七县今天下一统而直以鹑火为周分则疆埸舛矣七国之初天下地形雌韩而雄魏魏地西距髙陵尽河东河内北固漳邺东分梁宋至于汝南韩据全郑之地南尽颍川南阳西逹虢略距函谷固宜阳北连上地皆绵亘数州相错如绣考云汉山河之象多者或至十余宿其后魏徙大梁则西河合于东井秦拔宜阳而上党入于舆鬼方战国未灭时星家之言屡有明效今则同在畿甸之中矣而或者犹据汉书地理志推之是守甘石遗术而不知变通之数也【新唐书天文志】
　　按河分两戒之说元明以来精于测验者往往讥其疎谬通雅云星土分野隋唐之志为详然自西法图成则两戒之说荒唐矣【利玛窦为两图一载中国尝见之星一载中国所未见者天河自井接尾箕尽垓埏万方而分度界之真可决从古之疑一行两戒之论辩若悬河以今直之皆妄臆耳】又云河汉以十月收二月见天下皆然而岭表腊月晴煗之夜仍见河汉緫不收隐此从古无人道破者愚谓一行此术不惟俯察地理若指诸掌实与观斗柄而知四时审中星以验昬旦同符天象之自然要未可废而不录也
</div>
    <div class="pagination">
<a href="江西通志_page7.html">上一页</a><span>...</span><a href="江西通志_page3.html">3</a><a href="江西通志_page4.html">4</a><a href="江西通志_page5.html">5</a><a href="江西通志_page6.html">6</a><a href="江西通志_page7.html">7</a><span class="current-page">8</span><a href="江西通志_page9.html">9</a><a href="江西通志_page10.html">10</a><a href="江西通志_page11.html">11</a><a href="江西通志_page12.html">12</a><a href="江西通志_page13.html">13</a><span>...</span><a href="江西通志_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
