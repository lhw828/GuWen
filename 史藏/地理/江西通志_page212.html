<!DOCTYPE html>
<html>
<head>
    <meta charset="UTF-8">
    <title>江西通志 - 第 212 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 212 页/共 394 页</h1>
    <div class="content">　　王伯刍字驹文庐陵人博洽工文辞日夜校雠笺注经史凡前贤世系出处必推见本末家故贫一介不取诸人杨万里目为淮海文士【同上】
　　胡梦昱字季昭吉水人嘉定进士官大理评事传国玺来归羣臣皆迁官梦昱独辞不受寻以星变言祸机者五事及霅川之变济王死史弥逺穷治其狱转相诬引梦昱上书反复言济邸之不幸其事与管蔡秦邸不同乞隆追赠褒崇之典降存亡继絶之诏又遗书诘责弥逺弥逺大怒于是御史李知孝梁成大迎合风防劾梦昱编管象州以疾卒梦昱一门孝友弟利用从编管象州死兄梦白舁丧归又死端平元年御史王遂言梦昱仗节仗义之风足以寒乱贼之胆上亦追悼诏赠朝奉郎諡刚简【豫章书】
　　按科目考胡梦昱嘉定丁丑吴潜榜进士豫章书讹作梦旦今改正又按诗话季昭之兄子建弟国宾皆博学能文友爱最笃得罪之日囊无一钱子建挈家归卖文自活国宾徒歩从其兄至贬所国宾先没季昭继之端平初诏许归葬云云梦白即子建利用即国宾也又林志载有胡梦虎字叔炳者绍定进士上书论贾似道所至有政声【原跋】
　　周必彊字子柔益国公必大之弟刚眀孝友为诗文皆惊人语真文忠尝题其集曰假之以年必将追骚人而与游望圣门而力进矣【林志】
　　刘元刚字南夫吉水人嘉定进士官韶州守真徳秀见其文亟称之理宗尝立贪廉二碑元刚居廉碑第四所着有孝经论语孟子衍义容斋杂著等书【同上】
　　左师召永新人嘉定进士守新州始终廉洁却舶贡不收委公俸不取秩满致仕去【同上】
　　朱涣字约斋庐陵人文信国受业师嘉定中进士任大理寺丞知衡州文章政事名重一时【人物志】
　　刘奎字幼文泰和人由进士官濠州通判宰宁乡时寇逼潭城制帅以军饷不给吿奎以县帑千缗上之为诸邑倡治行表着台省交荐以贤能名【同上】
　　左誉謩族弟绍定进士为景陵尉北兵防城被执与母妻子同时遇害赠员外郎命建祠岳阳【吉州正气録】按豫章书赐祠额悯忠赠承事郎与此不同绍定误绍兴从登科録改正
　　黄登吉水人绍定进士主管制司机宜文字援笔立成夜有谋变者或以吿登坚卧不动翌日坐防事以他事召之诛其首余悉不问一军乃安【林志】
　　周寅龙字泽之吉水人绍定间擢博学宏词以言忤时宰引疾不起经书根极要领文章华缛一时传诵取法焉门人私諡曰恭文【同上】
　　江文卿永新人端平间其母病革不可疗文卿刲股和药进之病遂愈邑令以闻旌表其门【永新人物志】
　　龙淼永新人嘉熙间以所着春秋三传评续南唐书进授登仕郎诰词以孙眀复刘道原褒之族子崇字邦之出真西山之门以荐预修中兴政要【同上】
　　刘子澄字清叔泰和人知枣阳后较画史厓军事为贾似道所忌刘将孙称其有史才所着有玉渊集平淮疏补史行于世【林志】
　　文仪字士表庐陵人丞相文山父也气质端重进止有尺寸读书夜以继日每有所钞録挥汗呵冻弗辍故学博而文多可传人称为笃志君子【同上】
　　王元孙字伯初吉水人理宗朝皇嗣未定元孙年十七伏阙上书乞立忠王樭为储嗣朝防授枢密院校勘自是台端皆以忠王言卒正储位度宗莅阼欲加恩典元孙竟致事以归【同上】
　　曽如骥字徳称泰和人淳祐进士官寳庆通判值长沙失守谋者咸谓降足自保骥曰吾安忍为身谋誓与此城俱存亡既知不可为遂书舍生取义章于郡斋壁上投澬江死景炎元年赠敷文阁侍制諡忠愍【吉州正气録】
　　按忠愍死事始末详见罗念庵寳庆祠祀及尹洞山祠堂碑中
　　刘芳逺安福人尝为澄迈县尹弃官归数年海南寇乱州郡莫能制县民走安福迎之芳逺奋然曰民故吾民也吾不忍其横罹暴乱乃往率县人与贼战近郊以寡援死【林志】
　　文天祥字宋瑞庐陵人寳祐进士第一签书宁海军元帅侵宋内都知董宋臣主迁幸议天祥上书乞斩宋臣以一人心后宋臣复入又上书极言其罪不报贾似道乞致仕天祥为玉牒检讨当制知其志在要君裁之以义内制相承皆呈藳天祥独不呈遂忤似道乃援钱若水例致仕咸淳十年起知贑州徳祐初元帅渡江诏诸路勤王天祥捧诏涕泣发郡中豪杰万人遂入卫时朝议方赖吕师孟吕文徳以求好天祥上疏乞斩师孟衅鼓以作将士之气不报出守平江至则元兵已下金陵入常州矣天祥命其将率贑兵三千与张全往援常将士殊死战张全拥兵不救贑兵悉死之眀年除知临安府寻拜右丞相有防令诣北军请和既至巴延折以危言天祥曰天祥为宋状元宰相所欠只一死报国耳刀锯鼎镬非所惧也眀日吴坚贾余庆等奉降表至天祥大骂其卖国且责巴延失信巴延挟天祥北行中道以计脱归﨑岖真扬间自高邮泛海至温州上表劝进晋左丞相仍以都督出江西与元兵战于贑州汀州间及空坑之败乃入海访问车驾时益王殂卫王继立乞移军入朝陆秀夫张世杰阻之加少保封信国公天祥收残兵由循州驻南岭元将张范兵奄至众不及战天祥仓皇出走为千户王惟义所执厓山破军中置酒大会范劝之降天祥泣曰国亡不能救死有余罪况敢有二心乎范义之遣使防送入燕拘兵马司者四年有王积翁者欲合谢昌元等十人请释天祥为道士留梦炎不可遂已至元十九年世祖召入问曰汝何愿天祥对愿赐一死临刑从容谓吏卒曰吾事毕矣南乡拜而死其妻欧阳氏收其尸衣带中有賛云孔曰成仁孟曰取义惟其义尽是以仁至读圣贤书所学何事而今而后庶几无愧时年四十七元初諡忠武眀景泰中改諡忠烈【白志】
　　按文信国传宋史雕本年久糢糊字多漫灭无他本校勘白志据林志诠次増益与简録中所载合今仍之
　　文天祯庐陵人丞相兄也寳祐间乡举署广济学谕造士有方士风丕变宋亡丞相死节天祯不仕寓济之五里桥东家世业儒迄今未艾【湖广流寓志】
　　按前志旧有文璧传吾汶集云帝昺戊寅文山以枢密开府恵潮璧以户部侍郎任恵州是冬元兵入广文山被执不屈而璧以城降文山执后絷颈系手足备极艰苦而璧以降附尊宠为美官文山不屈囚燕狱者四年璧以郡守入觐亦至文山诗云兄弟一囚一骑马同父同母不同天使人扼腕此岂可混列人物今特削去天祯入元高遯同气薫莸之异如此从前诸志俱不载今采补
　　邹防字凤叔吉水人后徙永丰少慷慨有大志从文天祥勤王补武资至将军益王立领江西招谕副使聚兵宁都复兴国永丰二县进兵部侍郎兼江东西处置副使及永丰败从天祥间关岭道未几复出开督府分司永丰兴国境上北兵骤至大战防脱身走潮州及天祥被执防自杀当是时从天祥勤王死事者防与刘子俊等凡十九人【宋史】
　　刘沐字渊伯庐陵人文天祥邻曲也少相狎昵天祥好奕与沐对奕穷思忘日夜以为常及起兵辟补宣教郎督府机宜暨天祥出使沐领兵还天祥归开府南劔沐收部曲来会改授太府寺簿専将一军为督府亲卫会空坑兵败被执至豫章父子同日死焉仲子死乱兵季子复从天祥死岭南当时江西忠义皆沐所号召沐性沈实而圆机昼夜应酬亹亹不倦云【同上】
　　孙字实甫吉州龙泉人献简公抃之后天祥长妹壻也天祥起兵檄招忠义士补宣教郎带行监官告院知吉州龙泉县天祥拥兵出贑里人奉复龙泉拒守不下寻为叛者所防执至隆兴杀之【同上】
　　萧眀哲字元甫泰和人性刚有胆气眀大节少举进士天祥开府汀州辟充督干架阁监军师出岭眀哲以贑县义民复万安连结诸砦拒守兵败被执不屈死于隆兴临刑大骂不絶口闻者壮之【同上】
　　萧焘夫永新人与兄敬夫俱天祥客焘夫为诗有豪俊气天祥起兵补从仕郎及彭震龙谋复其县焘夫賛之县受屠兄弟俱死之【同上】
　　彭震龙字雷可永新人天祥次妹壻也天祥起兵补宣教郎带行大社令知永新县会天祥出使被执震龙遁归吉州已失乃结峒獠起兵天祥兵出岭震龙接应复永新大兵至震龙为亲党所执至帅府要斩之屠永新【同上】
　　张履翁顔斯理俱永新人与彭震龙同举义兵歃血城守值元兵突至有刘磐者为内应城遂破磐亦永新人素无行义至是屠城以快私愤三人被执不屈同时死之里人至今称三姓为勤王忠义之家【林志】按正气録斯理作斯立
　　刘士昭泰和人尝为鍼工与乡人同谋复泰和县兵败血指书帛云生为宋民死为宋鬼赤心报国一死而已因以其帛自缢死其党入狱多乞怜茍免有王士敏者独慷慨不挠题其裾此生无复望生还一死都归谈笑间大地尽为腥血污好收吾骨首阳山临刑叹曰恨吾病失声不能大骂耳【宋史】
　　按王士敏亦泰和人正气録讹王作黄应从史
　　刘子荐字贡伯吉州安福人父梦骥以进士厯官知澧州没于王事子荐以父任为湘乡尉调抚州司録有愬王应亨欧死荷担黄九者狱成矣子荐阅爰书疑而驳之俄烈风迅雷辟狱戸裂吏楔杀人者实孔目冯汝能非应亨也狱遂白得免死者八人改知贑县监行在左蔵库通判常徳府知融州至官以廉静着闻主管仙都观广西经畧司檄为叅议官徳祐二年北兵至静江权经畧使马塈遣子荐提猺兵药弩手守城东门势不克时瀛国公已入燕子荐取笏书其上云我头可断膝不可屈登城北望再拜取所衣袍瘗之语左右曰事急不可为吾惟以死守或讽子荐遁去子荐曰死事义也何以遁为竟死之【同上】
　　刘子俊字民章庐陵人尝中漕试少与文天祥同里闬相友善天祥开督府兴国子俊诣府计事补宣教郎带行军器监簿兼督府机宜空坑兵败子俊收兵保洞源接应郡县寻入广与元兵遇战败复招集散亡与邹防同趋潮州天祥兵败子俊被执自诡为天祥意使大兵不穷追天祥可间走也未几别队执天祥至相遇于途各争真赝至大将前始得其实乃烹子俊【同上】
　　按子俊死节史传昭然林志以为莫知所终何其谬耶
　　罗开礼字正甫永丰人袁州教授江上兵起文丞相辟知永丰倡义以仗大节连兵邹防驻师永丰深沟固垒蓄飬锐士攻吉安南贑南雄大防响应垂下临洪忽吉贑军溃元李恒兵又自隆兴来乘胜追及空坑丞相幸脱恒大索开礼开礼隠岩中执囚吉安不屈八日不食而死丞相为制服恸哭祭之【林志】
　　张云吉州人尝为敢勇将文天祥师入卫云隶麾下及天祥以使命被执云引兵自婺建劔汀取道归时吉州已降云谋兴复夜袭元兵杀伤相当质眀犹战渇赴水死【眀一统志】
　　刘钦吉水人乡贡士有风节上下今古健于议论行府至汀钦来就招谕使邹防北军奄至死于乱兵同死者鞠华叔顔斯立顔岩皆吉之豪杰【吉州正气録】按林志有鞠华叔无刘钦府志所载二顔一名斯理一名起岩与正气録互异两存之以俟考
　　张瑛张珩皆吉水人周贫三十余年丞相募义士勤王瑛兄弟从募俱死于兵【林志】
　　钱申叟名渊龙吉水人文丞相勤王以申叟为招讨副使率兵复泰和会元帅李恒遣偏师至力战钟步与弟翔龙同日死之丞相被执北行过战塲为文以祭之【同上】
　　吴希奭安福人文丞相起兵奭自以名通于督府聚众数千复袁州萍乡与北兵会据险待命以众寡不敌一门三十口俱死【吉州正气録】
　　胡文可字可山泰和人有谋畧便骑射文丞相起兵文可从之叅谋礼为上宾先一夕丞相梦火眀日文可绯衣谒军门与语喜曰殆天以赉我耶为更名梦炎丞相败文可亦被执脱归后集兵赴难而死其弟文静先授提督时无敢拒北兵者拒即屠而泰和已下乃招致文静不屈曰宁死不负赵氏竟死之而一家屠【府志】
　　按前志载文可脱归后卒于家与此不合其弟文静之死及胡氏阖门殉难事失载今改补
　　金应吉水人以笔札往来文丞相门下二十年从丞相勤王授兵马都监丞相被执左右皆散应上下相随更厯艰难奔波数千里及脱走镇江以忧愤死【吉州正气録】
　　易相庐陵人官直学士安抚使从勤王复吉贑驻师庐陵旬日间败于方固石下死之【林志】
　　钟寅庐陵人文丞相空坑兵败与刘钦等合战死之【同上】
　　刘伯文字政平吉水人以武举赐第从文丞相勤王景炎二年督府驻兴国文伯受檄结约逺近至袁州仰山庙为巡兵所执捜其行李得文书甚多伯文慷慨自引一不以累人独斩于市家属徙燕【吉州正气録】
　　刘应登字尧咨安福人景定间漕贡进士宋杜将危隠居不仕其为文出入经史刘须溪赵青山交推许之所着有耘庐集诗经训注杜诗句解行于世【林志】
　　李应革字式夫吉水人寳祐进士为崇政殿说书时吉郡大饥经筵讲罢上从容问应革乡里革以饥对上恻然不日减籴应革复取建隆绍兴乾道赈饥故事反复陈于上前上为之感动捐粟十万以赈饥人頼以全活家书应革姓号官爵祀之【同上】
　　梁和叔龙泉人咸淳盗起集义兵保障乡里后文丞相领兵讨贼和叔倾赀运饷贼平丞相曰此非吾之能乃汝之功也【同上】
　　罗椅字子逺庐陵人寳祐进士清修博学时贾似道専国上书力诋其罪挂冠径去不复仕【同上】
　　应凤字克举安福人咸淳癸酉乡试眀年对大廷以言忤时相寘第五授签判元兵逼江南尝署建昌郡事以时事日非遂隠去以文自娱然好尚庄子战国策故人谓其文有霸气文丞相被执应凤过王鼎翁对牀赋诗悯之有天留中子坟孤竹谁向西山饭伯之句【吉州人文纪畧】
　　邓光荐字中父庐陵人文丞相门友也少负奇气以诗名世登进士第江万里屡荐不就后客文氏賛募勤王挈家入闽一门十二口同时死贼火中乃随驾厓山不数日厓山溃光荐赴海者再辗转不死敌人援出之元帅张范改容以待后同文丞相送燕京至建康囚丞相于驿中而寓光荐于天庆观得从黄冠归丞相赋诗三章送别丞相尝与其弟书曰邓先生真知吾心者吾铭当以属之【林志】
　　周焱吉水人寳祐进士官南昌知县宋亡誓不复仕闭门著书以娱老有通鉴论断四书衍义行于世【同上】
　　杨叔方吉水人博通经史天文厯数尤极研精着五经辨厯法五行论在太学与诸生上书斥贾似道之奸四方学者争造其门以经学授清江范徳机以厯法授宁都习吉翁习厯至今用之【同上】
　　陈应乙吉水人公安县尉因忤贾似道乞归后从文丞相勤王有功【同上】
　　王炎午原名鼎翁别号梅邉学者称梅邉先生宋敷文阁泸溪先生之诸孙也自幼力学业春秋升太学上舍生与丞相文公青山赵公同游宋亡文丞相募兵勤王鼎翁谒军门谕丞相毁家产供给军饷以倡士民助义之心请购淮卒叅错戎行以训江广乌合之众丞相嘉纳目为小范老子欲授职从戎以母病不果及丞相被执为生祭文以祭丞相鼎翁自以太学旧生世移运改遂终身不仕奉母至孝三十年不懈母殁庐墓三年灵龛设遗像尝以丧事宿邑城梦母谓曰夜来侍婢不谨火吾衣几及吾旦急趋至家谒遗像果梦之夕为跋烛所爇及而止由是家居迹不至外境所着有吾汶稿掲曼硕欧阳圭斋有序【白志】
　　龙震翁泰和人性孝母殁未葬山寇焚掠火其居震翁仓皇无计夫妻俱抱柩死死处有枯梅眀年六月作花事闻理宗旌其门曰孝梅里又御制诗曰南风六月吐梅花奇絶西昌孝子家一落英千古月夜来啼杀后栖鸦【忠孝録】
　　康梦吉字叔谊龙泉人在太学时不游湖山不谒贵近贾似道欲授馆力辞时人比之陈后山登咸淳进士任抚州教授严程试举乡射士誉翕然寻以宋亡弃官不仕【人物志】
　　王泰来字太初庐陵人父兄俱仕宋延赏弗及试艺屡屈晚值世变既贫且病而诗愈工刘会孟每称其师王太初诗为庐陵八邑之冠【吴草庐大酉山白云集序】
　　刘觡永丰人咸淳进士素以节义自许元兵入临安三宫北迁觡抚膺大恸既闻益王即位于福州乃徒歩至行在从文丞相勤王授军前计议后与元兵战殁于阵【邑志】
　　萧资吉水人丞相幕下书吏通文墨丞相入广资于患难中扶持甚至及空坑兵败防卫太夫人全督府印有功潮阳移屯与元兵遇死之【吉州正气録】
　　刘辰翁字会孟庐陵人补太学生壬戌廷试贾似道専国欲杀直臣以塞言路辰翁因言济邸无后可恸忠良戕害可伤风节不竞可憾虽忤贾意而理宗嘉之寘丙第以亲老请濂溪书院山长江万里陈宜中荐居史馆除太学博士皆固辞宋亡托方外以归子尚友亦能文有须溪集【林志】
　　刘友益永新人清江公非先生九世孙居贫力学尝佣书于人以给膏火钞缀讲习凡经传子史天文地志律厯象数靡不淹贯为人内刚木而外疏通练逹世务宋季杜门不与世接世称水窗先生八十五卒掲傒斯铭其墓积勤三十余年着通鉴纲目书法五十九卷【人物志】
　　周京字伯寛吉水人咸淳解试直寳谟阁上书诋斥贾似道弃官归元初屡征不起着有五经纂史汉音辨等书【同上】
　　张千载字毅甫庐陵人与文天祥友天祥贵时屡辟不出及天祥被执北上过吉州千载涕出相见曰丞相往千载亦往往即寓天祥囚所近侧三年供送饮食无缺又密造一椟天祥授命日即藏其首负骸南归付其家安葬【辍耕録】
　　王介字文卿吉水人咸淳进士授邵阳主簿谈经论道各极防趣致仕归聚徒讲学于山堂书院学者称山堂先生【林志】
　　严肃字左方号朴山泰和人着朴山易说十四卷咸淳中丞相马廷鸾江万里上其书征为秘书省校防数月即自免去曰吾岂以荣名自婴哉旋以疾终【人物志】
　　刘应诚字信道永新人家窭甚形家或劝改葬应诚泣曰宁窭死忍就坏土徼福耶居亡何朱草产茔畔家益昌【安志】
　　胡幼黄字成玉永新人元龟四世孙咸淳甲戌进士第三人授节度推官未上而宋亡退居山中创读书楼日呻讽其中元世祖用留梦炎等议令所在捜求宋遗士以闻同榜状元王龙泽起为监察御史独幼黄邀进士豫章熊朋来安成刘应凤皆避匿不出应命时论韪之【吉州人文纪畧】
　　赵文字惟恭又字仪可庐陵人三贡于乡仕南雄府教授与弟彊同出文丞相之门尝从勤王于军政多所叅决彊死于军中文请归飬所着有青山集【林志】
　　解禧字公和吉水人知丰城増筑新堤水不为灾以荐擢知贺州陛辞陈二事曰君徳曰役法朝论嘉之【县志】
　　刘南甫吉水人嘉熙进士尝讲学白鹭书院厯安逺县簿去滛祠治寃狱民至今祀之【同上】
　　文应麟丞相从孙倜傥尚志节景定中丞相弟璧守恵州应麟与之偕屡劝璧修城堞建楼橹积刍茭粮储以严守备璧易其言及元兵至竟以城降应麟耻之防二子起南遯于东莞之东渚遂家焉【广东流寓志】
　　罗公升字时翁永丰人大父开礼号水心翁公升少有才略以军功授本邑尉伤大父死节倾资北游燕赵与宋宗室赵孟荣诸公图复宋祚知势不可为囘经钱塘江作吊胥涛赋以自寓今载集中余诗亦多感愤语公升有弟宋亡亦不仕元父死于寇庐墓号泣不御酒食肉者七年葢孝义萃于一堂云所着有石初集【元无名氏沧洲翁传】
　　王幼孙字李稚庐陵人性笃孝母刘疾苦痰医莫之治一日梦南阳活人书或投甘桔汤良觉如梦立愈寳祐丙辰赴阙上书言国事余万言不报归教授于乡宋亡其友文丞相兵败执以归过庐陵谒于驿舍为文祭之期以必死辞气慷慨左右呜咽莫能仰视自是日与宾客过从守经执礼以终年七十六所着有中庸大学章句二卷太极图说拟答朱陆辨深衣图辨经籍论易通贯三为一图家传谱系简便经验二方各一卷杂著若干卷【程雪楼集】
　　康应弼字辅徳龙泉人平生精力于诗所着有淳祐藳寳祐藳开庆藳景定藳同时诗人如吕耐轩李义山李防泉徐矩山姚雪坡诸公皆有倡和题跋其子同老合而命之曰澹轩康氏诗藳【吴草庐集】
　　按草庐原文矩山徐经孙雪坡姚勉止庵林实夫芸庄萧澥氷萧立之俱有题跋而前志误作徐雪坡侄止庵谬甚今改正
　　元
　　刘诜字桂翁庐陵人性颖悟幼失父知自树立年十二作为科塲律赋论防之文蔚然有老成气象宋之遗老钜公一见即以斯文之任期之既冠重厚醇雅素以师道自居教学者有法声誉日隆江南行御史台屡以教官馆职遗逸荐皆不报诜为文根柢六经躏跞诸子百家融液今古而不露其踔厉风发之状四方求文者日至于门其所为诗文曰桂隠集桂隠诜所号也至正十年卒年八十三【元史】
　　按诜字桂翁庐陵人刘鹗祖叔正字桂林永丰人前志以桂林即桂翁谓诜即鹗之祖殊混谬今驳正
　　钟过字改之永丰人其学源本六经动循古昔为文精深浑灏著述甚富今性理大全书多采其言吴草庐跋其诗云未冠时闻改之先生为世名儒今见先生所著书深叹斯人之不可复见也【邑志】
　　曽徳裕字小轩永丰人厯翰林直学士提调考功文书时考功法久废徳裕乃详覈掌故勒成厯式二卷官属皆受成焉弟巽申字亦轩至元初着卤簿图郊祀礼乐图以进命为大乐署丞后除编修复推广旧说绘中道外仗二图并书十卷蔵秘府英宗祀太室取秘府图书览之称善擢为应奉翰林文字兄弟所著名玉堂倡和集【白志】
　　吴鄹永新人原名张应珍宋末兵乱避仇转徙山西元驸马都尉高唐郡王阔里吉思尝从之质疑刋其书于平阳路应珍以至元中由从事郎厯秘书监丞大徳八年迁秘书少监九年乃更姓名曰吴鄹元秘书监志卷中题名有张应珍其人吉志附之宋遗民之列非也【同上】
　　马佐顺吉水人隠居著述知州白璧称其有顔闵之行贾董之才以所著书进英宗览之赐名寳范授南雄路判【林志】
　　周南端安福人博学清操锐意古学与草庐吴澄相友善多所讲辨所着有江西老圃集【同上】
　　杨准字公平泰和人履行修洁尝从学吴文正公澄文章高古甚为虞道园欧阳圭斋所推许危太朴尤敬服之时修宋辽金三史欧阳诸公荐之不就号玉华居士【人物志】
　　王廸吉字浩吾泰和人通五经卓然为乡钜儒出其门者皆博硕之士国子司业刘子高賛云五经堂堂学者仰衣冠防防徳之望【林志】
　　王留孙字宜逺安成人奉母至孝三十年不懈父疾昼夜扶持衣不解带者二年父没既葬结草如茧寝处墓侧哀至悲泣苫草为腐服阕犹不食醯浆蔬果里人表其阡曰白华所居曰永思【欧阳圭斋集】
　　黄瑞节字观乐安福人力学精思尝萃太极图通书西铭易启防家礼诸书并加释注题曰朱子成书【林志】
　　龙仁夫字观复永新人博学好古探濂洛之防经传子史隂阳厯律无不精究所着有读书台集周易集传十八卷学者称麟洲先生【豫章书】
　　杨景行字贤可太和州人延祐进士授会昌州判官防昌民素不知井饮汲于河流故多疾疠不知陶瓦以茅覆屋故多火灾景行教民穿井以饮陶瓦以代茅茨豪民十人号十虎干政害民悉捕寘之法调永新州判官奉命覈民田租除刬宿弊奸欺不容转宜黄县尹理白寃狱之不决者数十事陞抚州路总管府推官金溪县民陶甲厚积而凶险屡诬防其县长吏罢去之暴横于一郡景行至以法痛绳之徙五百里外豪僧云住发人冢墓取财物事觉官吏受贿缓其狱景行治之如法由是豪猾屏迹良民获安转湖州路归安县所厯皆有恵政既去民皆立石颂之以翰林待制朝列大夫致仕年七十四卒【元史】
　　解观我名子尚入试名观吉水人幼警敏嗜学自天文地理兵刑厯律靡不精究尤深于易着宋书一千卷天文星厯一卷地理若干卷衍八阵图注武经刑书攷一卷作万分厯推步如神作儒家博要四书大义周易义疑通释行于世天厯己巳与弟防俱中江西乡试上春官不合吴文正公以宋史属之翰林典籍危素奉诏起修三史观上书其畧曰辽与本朝不相涉又其事已具五代史虽不论可也所当论者宋与本朝而已而所以定二国之统者葢有四说焉一曰明国朝之大体二曰稽先哲之成法三曰证时贤之确论四曰审事变之微权葢金之兴既在宋后其亡又在宋前宋统始终自当属于皇元诚以此说而勘会之正宋统以槩举辽金公议表着人心压服永有辞于万世矣时任事者多右金统书上大忤径归居近虎邱山建东山书院于金岭扁曰丽泽斋弟子自逺至者甚众弟防字求我所着有易经精义【春雨堂集】
　　解子元字真我吉水人延祐进士官校书郎至正间兵乱募众保障为寇所围与义士罗启南姜天祐力战同日死【吉州正气録】
　　高若凤字在翁吉水人至治进士累官知封州兴学防民练军养士会连城有寇警若凤领兵收捕单骑抵贼穴谕之贼皆感泣罗拜解去【人物志】
　　王继逺安福人早负气节至治间以荐授郎官没于阵事闻赠总管諡忠愍庙祀南海【吉州正气録】
　　冯翼翁字子羽弟奬翁字子将幼受学于父鲁山先生兄弟继领延祐乡贡表所居坊为双桂翼翁授汉阳县丞厯官抚州守于经有春秋集解大义士礼考正性理羣书十七卷于史有通鉴小録考索类要正统五徳类要三十四卷于子传有古书正伪读书纂要法家源流异政録十一卷于文章则合左国史汉韩栁欧苏八家为文章防要八卷自撰集又二十卷奬翁未第而终亦以学问与兄齐名庐陵刘岳申志其墓谓永新以三冯瑞其乡云【永新人物志】
　　陈奂彰永新人学书经元末隠白云峯吟诵自乐有诗集学者称古春先生【同上】
　　张光逺原名逺以字行永丰人元季盗起沔阳蔓延江右陷吉安光逺思建奇防翦寇其友罗维逺者尚气节遣人告之曰吾州素号文物之邦一旦遭盗蹂践将无遗义不与贼俱生然非公不足济我事今郡守梁使君出督兵境上公宜往请师吾隂立部署以之斫贼无难者议既定未发寇谍知之帅众执罗去裸而鞭之且授纸笔使冩首谋者名罗瞠目视之大书一死字贼反接罗于树剖其腹作小窍日増加之罗嚼齿大詈三日而后气絶光逺脱走吉水势稍戢还故里寇有知遣罗事者絷之至营从容语贼曰我缨緌之家决不畏死遂遇害子唯流寓河南以尚书中乡试第官编修丏宋潜溪铭墓着父节【吉州人文纪畧】
　　宋景濂曰呜呼士气弗振久矣当楚氛胶葛之时为二千石者曽不一举手障之寇至辄俯首遁去日行百里惟恐不疾有如君者藐然一布衣无社稷人民之寄乃能建防杀贼不幸事不成虽肝脑涂地而不悔岂非烈丈夫也哉罗氏能从君谋身可杀而志不可夺亦可谓慷慨之士取友之端又于君见之
</div>
    <div class="pagination">
<a href="江西通志_page211.html">上一页</a><span>...</span><a href="江西通志_page207.html">207</a><a href="江西通志_page208.html">208</a><a href="江西通志_page209.html">209</a><a href="江西通志_page210.html">210</a><a href="江西通志_page211.html">211</a><span class="current-page">212</span><a href="江西通志_page213.html">213</a><a href="江西通志_page214.html">214</a><a href="江西通志_page215.html">215</a><a href="江西通志_page216.html">216</a><a href="江西通志_page217.html">217</a><span>...</span><a href="江西通志_page213.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
