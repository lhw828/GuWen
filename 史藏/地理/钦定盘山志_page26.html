<!DOCTYPE html>
<html>
<head>
    <meta charset="UTF-8">
    <title>钦定盘山志 - 第 26 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定盘山志 - 第 26 页/共 45 页</h1>
    <div class="content">　　大慈庵一名五峰庵万厯中僧常増建庵前有津津亭忠义祠
　　孙承宗新建汉前将军祠碑记余以天启壬戌之六月奉上命阅边务于山海过白檀经平谷之野既易舆陟大岭其山腰固巳壁立峡崥而一登絶巅遂觉烦襟为爽盖俯眡羣峰罗列在揖授间西望矞云霭觉长安日近而东望如防如矛者殆榆关之劔气乎随行鹿职方善继宋校书献不陟其巅而过余与儿辈四五人剖其上老僧指盘山故道令人想昌黎茹山渔谿之致低佪久之侧有丰碑矗矗读其文则借余馆职姓名也余为冁然曰知文之冒余名也宁知名之冒尔文也因进老僧名常増遂説真常谛盖不真不常即如此文之冒余名也深山大谷中谁辩真赝况余待罪翰林几廿年不复作塞游而帷幄近臣又鲜驰驱乎黄沙白草之间则此文在异时安知不疑余之真为此文而余偶过乃悉其非真然则真乃常也真常之谛可以作事可以筹边汉忠义关将军论人之丹诚如日丹在心中日在天上夫日万古常悬而万古常新惟其真耳假令初终易操通约易盟貌衷易向炎冷易趋读余真常之説宁不抱惭于忠义而况秉钺登坛受主上隆恩忍于虗冒而不以丹诚报国者其敢酹酒忠义乎太行北上折而东又折而东复南以防陵京而一支一转遂开郡邑总之岳称真烈名有恒极则真常之谛天地若为开之而生人其忍负之以抱惭将军哉时僧徴余为真文余诺而过既以七月既望过黄厓平谷尉缪伯芳持赝者来徴余真余次其语以授凡陟絶巅而憩忠义祠下体真常于丹日是为忠义非必龙旂火马赭面防髯者忠义也天启二年癸亥七月十九日
　　刘鸿训脩盘路碑记京师之东二百里许是为盘山蜿蜒西南下势探泃水谷平谷于其中限蓟门于其外列中有小径可逹山海遵化及喜峰诸门转而宻云居庸及石吉曹墙诸路凡烽火之警诸司防计羽书交驰必由之便其捷也不则必出三河里道之回逺不可计矣但石磴﨑岖磵崕滑隘行者苦之陞蓟州知州戚君延龄始仕兹土履而叹曰此路可通乗舆似非吾民之利万一边防有急传檄稍缓为害可胜道乎吾其抚循吾民而启辟斯路不两得乎适有本道张君朴行部过平谷亦以为言捐金若干而戚君遂量工命日分财用具糇粮起工于三十八年春三月至四十一年秋九月工竣寛二丈长四里余﨑岖者平滑隘者展行者讴歌祝颂斯民日益繁庶继任平谷知县丁君士庆下车后其所以抚循斯民加意斯路者若合符节犹不欲没二公之髙托余立石以垂不朽余谓夫事不论巨细所关何如今脩者止一路而生君子爱人之心予小人生飬之利息戎马陆梁之门舒圣天子东顾之忧三公之功一辙也诗云周道如砥其直如矢君子所履小人所视其斯之谓欤故喜为之记万厯四十三年春二月
　　报国寺元至元中圜悟赈禅师重脩前有黑龙池白峪寺在万松寺西南八里
　　报恩寺在千相寺东明正统四年戊午重脩万厯四十五年丁已尼宏存再葺
　　米万钟重脩报恩寺碑记天地间凡事有废有兴时也天且不违时而况他也乎哉当其兴即有废之之机伏其后当其废即有兴之之机乗其间兴而废废而兴孰主张是谓地有灵而佛亦有灵也胜境常存胡然积废金光常住胡然乆頽谓地无灵而佛亦无灵也积废成壊乆頽不起胡然废者兴頽者又举盖炎炎隆隆势之所不能终保也而星星涓涓又数之所不敢算拘也总之时为之也城西北二十里许盘山之麓墖院庄建有报防寺东枕泃巗西通千像而北则控西方庵鼎足三方号称古刹所由来素矣苍翠茏葱借盘之秀香火绵衍徼盘之灵殿宇辉煌摹盘之胜不知其剏自何时第于正统四年重脩复于万厯八年再新迄今又三十年矣茏葱者如故也而香火视昔则防有间也殿宇之辉煌者又非昔之时也方且雨注方且星穿方且金身日射而风披与露宿者防异耳嗟乎哉借佛以之保国庇民者几不自保自庇矣虽不至极废大壊亦可谓渐頽难起向之炎炎隆隆者至此而星星而涓涓亦时之一阨也哉寺有尼僧宏存者恻然伤赧然不胜愤毅然中起向檀越极力募化日奔走于蓟于平谷于三河更不逺二百里至都下跋渉之履几穿矣以得金百两搜材鸠工日经营而补葺之由是正殿两廊頽者毕起突焉改观靡不整也靡不丽也辉辉金碧愰心暎目曷啻初剏然岂特无风雨之患而且昭日星之炳卓哉为盘山入歩第一胜概将与白巗千像比肩并峙雷音境界于是乎在一报恩寺也向也废而今也兴又何其炎炎隆隆也哉语云天节不逺五年复返言时也此寺歴三十年之乆不终阨而复返其初者谓非时为之耶僧乞言于余余何言第惟以佛在人心人心之不冺即天时之有在人乗乎时时乗乎人两相借也非徒地灵之説也世之澌灭人心者佛法日逺西方日隔堕沉沦而遭业障不知以何者为福田为结果恒沙迷津慈航谁渡无怪乎福国庇民之胜境日頽日壊而莫为之振起也此又不可诿之时而一概论也此为记万厯丁已春三月
　　观音庵有二一在紫峪又一在铺黼峪僧性艮重脩
　　报国庵在云净寺西南二里
　　华严庵在黒墖峪
　　朝阳峪在盘岭南俗呼紫背康熙中僧通道建秀峰庵在卢家峪东正徳丁夘僧想通建有守真洞法常寺在玉石村西惟石幢古井在焉
　　定慧寺在小盘山一名瓦茶寺今圮
　　接引庵在版铺今圮
　　翠云庵白峪前石壁刻翠云庵三大字庵无考圣泉庵在山后昔为罗总兵所壊作别墅未几罗罹祸废至今呼为罗家城
　　白巗庵九华峰前崇祯中建久圮
　　浄土庵在墖院庄北三里今圮
　　刘家庵在上甘涧内庵西南三十歩有洞最髙爽崇祯甲申居人避乱于此后頽壊惟洞中石柱存焉庵东北有石舫拥背石后有飞翠巗
　　龙泉庵基存碑刻正徳九年僧真义重脩庵右有池深不可测
　　继靖庵俗呼旱店在云浄寺东乆圮
　　西方庵在墖院庄北三里今圮
　　大悲庵千相寺东北上二里故址无考康熙中僧通道结茅居焉
　　龙凤庵始建岁月无考在上方寺西南块石为基基濶二丈五尺髙一丈五尺刻大方广三字字径八尺
　　王泽龙凤庵诗层巗壁立嵌茒庵中有髙僧坐石龛久判一身如朽朩返观百念巳澄潭青知列岫云光防红见孤花露气怅望劳劳车马路抽簪吾欲伴瞿昙
　　甘露庵少林寺前入山道康熙二十七年溟波和尚建草房五楹称十方院今圮
　　龙震甘露寺诗泉石争竒处三间孤草堂老僧指鸟道倦客借防牀水为出山咽云因作雨忙闲中一眺听冰雪入肝肠
　　右感化寺以下诸刹皆属本山稍以大小兴废为次
　　龙泉寺一名暗峪寺元至正中僧顺结茅明成化六年已丑僧悟兴开建正徳五年庚午重脩殿前古树皆千年物香水寺南二里亦有龙泉寺基金纯龙泉寺脩造碑记龙泉寺至京师百八十里寺故庵式中有暗峪乃蓟州盘山佳处山甚秀东首绵亘以西隆起有脊甚扬而尾与首顾暗谷实脉其间寺内山谷为居人以山龙状命谷为龙泉縁以名寺寺之初剏故老无述后生亦无闻其徒世守不知其详以迹袭授受知为元至正遗址兵燹后入国朝逾百年山谷仅秀香火仅延屋宇仅支亦时为之既有力者不列诸徒而无力者非徒自靳成化初乡隽景公铎者悯山川沦秀且念灯焰之弱毅不自解徧告耆旧以力借众以谋自私倍故址宏为寺推四门墖寺僧悟兴者一众务其徒本源出所长为规画羽翼百费具周羣策毕举落成后规模甚廓有门有垣有坛有殿宇有钟鼓悬室有讲堂禅庭左右列僧舎若干间丹雘涂垩与云霞争妍与山水争碧楼台出没于烟霏空翠间潭影天光徘徊上下山川之丽一旦改观逺近来游靡不唶唶称叹寺成于正徳庚午遡其经始几四十余年衍之者非一僧成之者非一日可谓大且艰矣铎与羣师先后沦没铎之子曰祚让之徒曰常善恐其功遂泯泯无闻徴余为记余惟山川之胜必得其人而后可鸣当龙泉兵燹之余峦光水色颇失故态栖栖于林薄榛莽间殆与凡流众垤等耳今缁流一鼓而幻成宝坊暮鼓晨钟酬恩驻贵则山川秀丽与有光辉孰其使之然哉昔缃山非自鸣也以无量鸣昆崘非自鸣也以静庵鸣他日龙泉为东盘第一山者又安知不以悟兴鸣也耶是为记正徳五年岁次庚午
　　香水寺唐建有头陀大师灵墖实行碑金正隆六年中都宝墖寺沙门知心撰文曰师讳行及海东新罗常兴人览兹香水偶然挂锡剏石头庵山精自窜拓灵源脉巗虎他之于广明元年仲夏无疾而终门人惠超等塑以真像塔而藏之其后墖龛尽阤恒浄等重脩巨墖表焉康熙中徳心禅师重脩寺后有香泉古栢
　　卢纶重脩香水寺碑记蓟之西北有盘山延袤起伏数十里西折而左顾有寺曰香水者盖古刹也中有泉清澄莹澈异馥袭人寺因以名縁阙记石剏建无考金海东新罗头陀大师行脚至此重为开拓迨明天启中复就倾圮寺僧慧明及刘君良爵刘君居正共发善心再葺治之焕然岿然过者无不称叹阅岁既乆风雨飘摇法相渐尔摧頽钟鼓将沦萧艾向之焕然者几丘墟矣岿然者几瓦砾矣爵之孙之俊正之孙若瑗见而忧之以为有其举之莫敢废礼也爰邀乡善于康熙十五年春聘徳心禅师主之禅师乃大博和尚之门弟子也甘淡泊事勤苦精操有年宗风逺播四方衲子踵接肩摩而至者如细流之归巨浸也讲赞有人瞻礼无地乃建善防用谋重脩而诸弟子躬亲勤劳以勷厥事殿堂垣墉门庑庖湢凡所有者依次脩治庄严妙好大倍于昔禅师之功多且茂矣而延师以兴者则二刘倡众之力可少乎哉是举也鸠工于十六年春落成于二十四年秋主者虑事之不传无以启后来者之相继也丐余言以记之特为述其梗概如此康熙二十六年丁夘月日
　　普济寺一名甘泉寺相传昔为毒龙湫唐太和中有晓方禅师结茅于此龙让之徙山后迄今三潭为龙居也辽金元重脩碑记残缺难考又传古有王子出家故寺中伽蓝神女像宫糚在佛殿西北隅最髙隘处曩寺废人欲坼毁不能上上輙坠故得存
　　国朝康熙中僧明徳住此次第移伽蓝于殿左前有三墖列如鼎足后有小甎洞依山甃成极精雅
　　圣祖驻跸中盘题诗勒石寺中
　　沈荃重脩甘泉寺碑记盘山在蓟州羣峰陡絶行者盘旋而上故曰盘其中有龙池天门劔台悬空石诸胜前贤志之备矣
　　皇上有事
　　园陵尝驻跸于彼题诗中盘因勒石于殿左山中佛寺甚多最胜者曰甘泉剏自唐代盛于宋元至明初燬于火琳宫绀殿竟为荒烟蔓草已三百年矣雨石和尚过之曰嘻余责也乃结茅募脩备列辛苦久之大殿告成禅堂厨库以次毕具缁素来者日众梵声钟磬时出白云中间盛事也自甘泉而下十余里为段家岭乃山海孔道复葺茶庵以饮渇者和尚嘱余作记次其本末余惟盘为京东名山
　　翠华临幸名贤题咏与寻常胜地不同余尝备兵通蓟副使兹山实在境内数欲杖策一游困于簿书愿卒未遂后奉
　　命恭诣
　　孝陵道出蓟州始得登覧拜读
　　御制诗偿宿志焉比时与和尚相识考其旧碑临济第二代兴化奬禅师初依开山晓方大士实芟薙于斯焉因念和尚慨伤祖苑刻志经营又能扇逺风以归禅学广善縁以益生民俾其事以传于后诚不可已也康熙二十二年癸亥月日
　　灵巗寺在甘泉寺西南
　　萧九峰重脩灵巗寺碑记盘龙山灵巗寺始立久不可考旧碣谓自唐宋以来七百余岁或古刹也寺虽蓟州然去三河十里而近余尝徃游焉有林居之乐无俗鞅之扰苍翠环绕絶壁如城东巗有水自上滴滴漏下铿然有声歴久旱不竭而僧众咸頼寺之得名盖以是也旧设长老主寺事今僧人常现适当其任现幼师僧人真恺而事其亲
　　以孝闻戒律之严经典之熟靡不出且苦心髙行倾动逺迩每岁于寺説法立防安禅施斋来皈者几千人固有道者流也寺日废坠现乃邀乡善信赵文昻辈尽出已资协力众募抡材鸠工拓其地宏其规中脩大雄殿三间以事佛左建堂以事防法右建堂以事祖师天王殿峙于前观音庵拱于后其他山门甬路钟楼库室凡法所宜有者无不具备由是山若增而髙境若辟而新昔之倾圮者坚致矣昔之荒秽者精洁矣殆可与名山盛地贵戚剏建者争雄焉事竣托儒生牛西刚征予为之记予亦业儒者也安可谈佛事盖佛之道出于孔子之后故学孔子者必斥之以为不如是不足以名儒者虽然如使佛出孔子之世则孔子之所以处佛者何如哉将怒而斥之耶抑矜而进之耶孟子曰仲尼不为已甚夫其不为已甚则佛之斥与进诚有未易言者且佛也者出于周末而生于西域耳无闻目无见也吾意其俗必古野而其人之情未甚凿佛又其甚焉者见春秋之世臣弑其君子弑其父兵戈日寻于中国而頽败之风大作于郑卫齐陈王化所遵及之境于是有愤世嫉邪之心思欲絶类离伦而立于独者此佛之志也恶天下之贪则以一切事故为虚幻恶天下之淫则并妻子而去之恶天下之酗则断荤茹菜以为贤恶天下之僣则虽已有南面王之乐而不一朝居之也恶天下之争则人有患难捐驱以救而不恤推此意也则佛所谓贤智者也其为孔子之所进盖未可知矣彼学佛者其善恶固与齐民相等善者存之不善者去之法之正也今天下之人其为不善者不少轻于自恕而一切归咎于佛虽大儒君子亦徃徃原心于渺忽析理于毫芒而与学佛者角胜负无乃不考之过欤余非知佛者特以佛氏之本旨易知者述而明之又闻昔宗颐禅师有颂云天生三武祸吾宗释子还家塔寺空应是当年崇奉日不能清俭守真风夫沙门法者不住资生行乞取足日中受供林下托宿故赵州以防薪续牀药山以三篾绕腹概可见矣又唐李文公问药山禅师曰如何是黑风吹船飘落鬼国师曰李翶小子问此何为文公佛然怒于色师笑曰此便是黑风吹船飘落鬼国也以此推之则知利欲炽然即是火坑贪爱沈溺便为苦海茍一念清净则烈焰成池矣茍一念警觉则船到彼岸矣灾患纒身随遇而安我无怖畏如械自脱也恶人侵凌待以横逆我无忿嫉如兽自奔也作如是观则普陀大士真实为人非浪语矣呜呼学佛者茍以宗颐之心为心则佛之徒亦斯世之所不可少论佛者茍以药山之言为言则佛之法亦吾儒之所不可斥敢以是为记万厯十六年嵗次戊子秋
　　香林寺盘山东二十里翁同鹅泉流峙左右蓟亭之胜概也明天顺中蕴空禅师重脩万厯七年已夘又葺康熙中僧心安再新
　　马有经重脩香林寺大悲菩萨殿碑记夫寺称古刹佛号观音而曰大悲者仁慈之徳也而其千手者圆化之象也何以知其然耶盖闻鲁陨恒星佛体始降汉传吉梦大道昉殷故摩腾天竺白马防经释迦只园黄金布地于是梵宫精舎星列于人寰绀宇缁庐云兴于华夏此寺之所由始而刹之所以称古也观音妙义诚非蠡测而知耳餐肤谈敢赘管窥之见夫音维听而非观也色维观而非听也可听则有声可观则有色今不言观世色而曰观世音不言听世音而曰音可观岂非两目不见物五蕴悉皆空观为妙观音为妙音以为佛号不亦然乎慈航泛海度一切之苦厄杨枝浄水脱万刼之灾危随縁应质百亿化身虽灭度而归空又垂仪而觉世语其大则虚空徧满语其小则丝髪难容谓为仁慈之徳圎化之象也非欤乃兹香林亦剏自汉缮自唐宋迨于我明正统之间常为葺焉相距渔阳约二里许东则鉄岭龙蟠西则渔山凤翥后则巍峰直矗南望则平臯超忽每至太昊司令勾芒御辰嘉朩蓊郁茝兰郁芬而有绮纨翠饰结驷聨佩礼旃檀而匄福向法筵而祈利簇昙花翻贝叶掩映般若之前诵掲谛讽萨埵婆娑浮屠之侧盖突兀于冈阳为随喜之胜地邈不知其若干岁也值今上之三十四载又将百数十年矣奈何日月易迈殿宇渐尔倾頽风雨迭侵榱椽由是毁弃菩提兜率惟余挂月之藤萝浄土化城空对摧霜之蒿棘沙门閴其无人香积尘封檀那萧然絶迹禅关云扃噫寺几废矣谁能兴之董君懋脩浙人京产以从事于司农故侨寓于是郡铨期尚逺暇日旋登周覧惕遂发重脩之愿捐资倡首亟邀同志之朋是以陈君忠萧君应兆等各有所施共扶胜举因基就制揆日鸠佣经始于丙午之二月落成于戊申之四月曾不二歴于玑衡顿复三千之金界丹青绚防焕自在之慈容珠璧辉煌现原来之宝相绣幢飘而岚影齐飞玉磬响而谷声相接琉璃灯灿夜分皎月之光翠篆香浮晓杂祥云之色于是乎灵刹更新沙门载盛湼槃妥侑永保圣夀之无疆善信归依将锡福禄于何限然而众既劳止安可无记用镌贞珉以垂永世万厯三十九年岁次辛亥季春月
　　王中汉游香林寺诗塞北山髙月上低月当明处与山齐渔阳城外香林寺暎月排山水半谿
　　静安寺在白巗寺东十里旧名醴泉院辽道宗赐额浄名寺金大定中改今名
　　日照寺金大定九年进士孙设撰记旧名翁同山院有地藏殿圎覆法师塔上藏佛牙二具正徳中道士卢永康居之更为脩葺今名府君山
　　灵隠寺在崆峒山东北今圮
　　右龙泉寺以下诸刹旧志所有皆系附近盘山不应并列故别载于后
　　静室
　　五盆静室在五盆沟北今圮
　　西架静室在上方寺西康熙中通起重脩
　　东架静室在上方寺东今圮
　　黑石墖静室在方寺东南一里今圮
　　茶子庵东静室康熙中僧百忍建今圯
　　中盘西静室凡三处
　　少林东静室在少林寺东南一里
　　九儿峪静室在云浄寺南二里
　　庙
　　关帝庙有四一在卢家峪村中一在田家峪西一在墖院庄一在瓌紫峪
　　药王庙在瓌紫峪今圯
　　五道庙在玉石荘东
　　山神庙有三一在玉石塘北一在田家峪东一在暗峪龙泉寺侧
　　李锴山神庙碑记天地生物率有灵明而山泽之气禀隂阳于乾坤其灵尤昭然宅幽履虚不可以质取不可以形求先王虑民听之滋惑也故为之丛以聚之所以教精白一民志也盘山之北暗峪有龙泉寺寺东故有山神庙莫知其剏始嵗乆垂败工部员外郎右瞻西君董督石工数数徃来顾而心动曰神防此山隂左右我
　　圣祖山陵之役灵至昭也不新之无以报神贶于是重葺治之殿陛堂亷一如初剏于戱是役也昭神之贶一民之志所以承先王之教也嘉其事是用纪之而勒诸贞珉云乾隆十三年夏五月

　　钦定盘山志巻六
<史部,地理类,山水之属,钦定盘山志>
　　钦定四库全书
　　钦定盘山志巻七
　　流寓
　　盘之宜于隠固矣而汉唐以还鸿防鳯逸之士无防岂前此地处荒僻其人韬光葆真不欲显迹人世故记传多未之及耶
　　圣主咨访遗贤寄怀薖轴安知南山之南北山之北不
　　有匿姓氏于渔樵耕牧中甘作
　　盛世之逸民不令此山作终南捷径者尚期物色及之
　　一为鼓幽兰之操也
　　古【时代无考】
　　田盘先生自齐来栖迟此山
　　汉
　　田畴字子泰【陶诗作春】无终县人董卓迁汉帝于长安时幽州牧刘虞闻畴竒士署为从事遣问行在畴循间道至长安致命诏拜骑都尉畴以天子防尘不可荷佩荣宠辞不受得报还虞已为公孙瓒所状畴谒虞墓哭泣返命瓒怒収畴畴不为屈瓒壮之畴得北归率宗人入徐无山中从而徙者五千余家畴为约束兴学校期月道不拾遗建安十二年曹操讨乌丸将其众为乡导论功封亭侯辞后拜议郎终不能夺其志
　　曹操表论田畴云文雅优备忠武又着和于抚下慎于事上量时度理进退合义幽州始扰胡汉交萃荡析离居靡所依怀畴率宗人避难于无终山北拒卢龙南守要害清静隠约耕而后食人民化从咸供资奉及袁绍父子威力加于朔野逺结乌丸与为首尾前后召畴终不陷挠后臣奉命军次易县畴长驰自到陈讨胡之势犹广武之建燕策薛公之度淮南又使部曲持臣露布出诱胡众汉民或因亡来乌丸闻之震荡王旅出塞途由山中九百余里畴率兵五百啓导山谷遂灭乌丸荡平塞表畴文武有效节义可嘉诚应宠赏以旌其美又令曰蓚令田畴志节髙尚遭值州里戎夏交乱引身深山研精味道百姓从之以成都邑袁贼之盛命召不屈慷慨守志以徼真主及孤奉诏征定河北遂服幽都将定胡寇时加礼命畴即受署陈建攻胡蹊路所由率齐山民一时向化开塞导道供承使役路近而便令虏不意斩蹋顿于白狼遂长驱于柳城畴有力焉及军入塞将图其功表封亭侯食邑五百而畴恳恻前后辞赏出入三载歴年未赐此为成一人之髙甚违王典失之多矣宜从表封无久留吾过
　　陈寿田畴传云田畴字子泰右北平无终人也好读书善击劒初平元年义兵起董卓迁帝于长安幽州牧刘虞叹曰贼臣作乱朝廷播荡四海俄然莫有固志身备宗室遗老不得自同于众今欲奉使展效臣节安得不辱命之士乎众议咸曰田畴虽年少多称其竒畴时年二十二矣虞乃备礼请与相见大悦之遂署为从事具其车骑将行畴曰今道路阻絶寇虏纵横称官奉使为众所指名愿以私行期于得达而巳虞从之畴乃归自选其家客与年少之勇壮募从者二十骑俱往虞自出祖而遣之既取道畴乃更上西关出塞傍北山直趣朔方循间径去遂至长安致命诏拜骑都尉畴以为天子方防尘未安不可以荷佩荣宠固辞不受朝廷髙其义三府并辟皆不就得报驰还未至虞巳为公孙瓒所害畴至谒祭虞墓陈发章表哭泣而去瓒闻之大怒购求获畴谓曰汝何自哭刘虞墓而不送章报于我也畴答曰汉室衰頽人怀异心唯刘公不失忠节章报所言于将军未美恐非所乐闻故不进也今将军方举大事以求所欲既灭无罪之君又讐守义之臣诚行此事则燕赵之士将皆蹈东海而死耳岂忍有从将军者乎瓒壮其对释不诛也拘之军下禁其故人莫得与通或説瓒曰田畴义士君弗能礼而又囚之恐失众心瓒乃纵遣畴畴得北归率举宗族他附从数百人扫地而盟曰君仇不报吾不可以立于世遂入徐无山中营深险平敞地而居躬耕以养父母百姓归之数年间至五千余家畴谓父老曰诸君不以畴不肖远来相就众成都邑而莫相统一恐非久安之道愿推择其贤长者以为之主皆曰善因佥推畴畴曰今来在此非茍安而巳将图大事复怨雪耻窃恐未得其志而轻薄之徒自相侵侮偷快一时无深计逺虑畴有愚计愿与诸君共施之可乎皆曰可畴乃为约束相杀伤犯盗诤讼之法法重者至死其次抵罪二十余条又制为婚姻嫁娶之礼兴举学校讲授之业班行其众众皆便之至道不拾遗北边翕然服其威信乌丸鲜卑并各遣驿使致贡遗畴悉抚纳令不为寇袁绍数遣使招命又即授将军印因安辑所统畴皆拒不当绍死其子尚又辟焉畴终不行畴尝忿乌丸昔多贼杀其郡冠盖有欲讨之意而力未能建安十二年太祖北征乌丸未至先遣使辟畴又命田预喻指畴戒其门下趣治严门人谓曰昔袁公慕君礼命五至君义不屈今曹公使一来而君若恐弗及者何也畴笑而应之曰此非君所识也遂随使者到军署司空户曹掾引见谘议明日出令曰田子泰非吾所宜吏者即举茂才拜为蓚令不之官随军次无终时方夏水雨而滨海洿下泞滞不通虏亦遮守蹊要军不得进太祖患之以问畴畴曰此道秋夏每常有水浅不通车马深不载舟船为难久矣旧北平郡治在平冈道出卢龙达于栁城自建武以来陷坏断絶垂二百载而尚有微径可从今虏将以大军当由无终不得进而退懈弛无备若嘿回军从卢龙口越白檀之险出空虚之地路近而便掩其不备蹋顿之首可不战而禽也太祖曰善乃引军还而署大木表于水侧路旁曰方今暑夏道路不通且候秋冬乃复进军虏候骑见之诚以为大军去也太祖命畴将其众为乡导上徐无山出卢龙歴平冈登白狼堆去栁城二百余里虏乃惊觉单于身自临阵太祖与交战遂大斩获追奔逐北至栁城军还入塞论功行封封畴亭侯邑五百户畴自以始为居难率众遯逃志义不立反以为利非本意也固让太祖知其至心许而不夺后拜为议郎年四十六卒
　　王嘉拾遗记云田畴北平人也刘虞为公孙瓒所害畴追慕无巳往虞墓设鸡酒哭之音动林野翔鸟为之凄鸣走兽为之悲吟畴卧于草间忽有人通云刘幽州来欲与田子泰言畴神悟逺识知是虞之魂既进而拜畴泣不自止因相与进鸡酒畴醉虞曰公孙瓒购子甚急宜窜伏避害畴对曰君臣之道生则尽其义今见君之灵愿得同归九泉骨且不朽安可逃乎虞曰子万古之髙士也深慎尔仪奄然不见而畴醉亦醒
　　古仙人辞梦入云山宫阙幽鸑鷟同侣鸳鳯流桂月竟夜光不収世俗扰扰成嚣湫醉飞星驭鞭金虬八仙浪迹追真游玉筌蹄二十秋摩霄注壑须人求覔劒如或笑刻舟阳燧非无□绮俦元鼎以来虚昆丘东井徒劳冠带修松飡竹饮度蜃楼崧顶坐啸垂直钩祗应慙愧刘幽州
　　雷渊题古仙人辞云兴定庚辰夏六月望予与元好问赵郡李献能同游玉华谷又将厯崧前诸刹因憩于少姨庙元周行廊庑得古仙人辞于壁间然其首章直屋漏雨为所漫剥殆不可辨乃磴木石而上拂拭泛涤迫视者久之始可完读观其体则柏梁事则终始二汉字画在钟王之间东井又元鼎所都幽州必贤宗子虞也夫眷眷不忘幽州者非吾田畴尚谁欤田复所事之讐却曹瞒之赏衰俗波荡中挺挺有烈丈夫风气其死而不忘盖无疑其能道此语亦无疑观者不应以文体古今之变而疑仙语也噫仙山灵岳宜有闳衍博大之真人往来乎其间而世人莫之识也予三人者乃今见之夫岂偶然哉再拜留迹以附知音者末黄天全田畴论甚矣处乱世之难也身负济世之具矣暴得大名不祥宜必择主而事然仁者未必武而英雄或有邪心将沉晦以自全乎寇盗蠭起旦夕叵测伊欲身名俱全诚未易为策也子春弱龄应刘虞之辟献表汉帝以羣雄惟虞为正耳反命而虞已毙于公孙瓒畴何以为心哉哭墓焚诏气谊澟然瓒胁以威卒不为屈去而隠于徐无山既忠且智矣居数月徙而从者五千余家彼固知田生之雄略良足以庇之也畴为约束兴学校期月而道不拾遗鲜卑遣使问餽此岂可以声音笑貌致之哉又数年乌丸张甚操讨之不克畴为略教之竟歼乌丸而复誓不为操用贤于荀彧逺矣方孝孺田畴赞云古之观人不于用舍考其所存以第髙下譬如龙驹垂首粪车岂以其贱斥之为驽齐侯千驷如南面王仲尼之叹夷齐有光汉季分争得国者操吾独何为田畴是悼操虽据国犬鼠之雄杀后无君天下不容奚若田畴忠义盖世委质刘虞身死靡贰使受之命为汉大臣杀操复汉必不顾身呜呼鄙夫惟利是就谁能为畴我与为友
　　明
　　李孔昭字光四蓟州人崇祯癸未进士以天下将乱不赴廷对甲申闻都城变白衣冠哭田间者三嵗丧妻不再娶或劝之辄不答独奉老母入盘山一子尚幼僮仆庐舍悉弃去躬自樵采往来水村山市间形踪数变易无识者或晨炊乏母呵责辄伏地痛哭母为感动山中人观者皆泣某中丞慕其名遣吏持书币往迎徧走山中遇负薪者呼问若识李进士耶负薪者张目曰汝问阿谁吏具道其意负薪者遥指其处吏寻至室空矣访之邻叟笑曰若面失之向所见负薪者即是也吏再求卒不得戊戌春梁公玉立有蓟门之役访光四于州吏又登盘山叩老僧皆云光四无定居往来盘山僧寺为多梁公低回久之留一诗付山僧而去梁清标访李光四不遇诗忆昔看花傍帝畿十年避弋羡鸿飞登山欲问桐江叟风雨防防冷钓矶宋荦桃花寺吊李处士诗幽絶招提境嘉名自昔云阳厓疎树映大壑乱淙闻日暖催红杏堂空养白云鹿裘邈何许猿鹤尚思君
　　国朝
　　崔应魁永平人居栁河屯少游心于医人有疾医药不论直皆尽心焉晚嵗学道法名徳茂下上盘山十八年以防究为事康熙戊辰秋示微疾徧告常所往来者期日诀别至朝众问疾环坐谈笑如平日久之乃曰万事无常百年有限依我行之决不相误索笔书偈而逝其偈曰来去赤条条不挂一丝毫本来无一物纵横任逍遥
　　李锴字铁君号眉山奉天铁岭人以门功当袭职病不就好佳山水晚卜筑萝村课耕获以食地居廌峰之隂又自号廌青山人山人通敏工诗古文词精力尤殚于经史著述甚富年七十卒生前自筑圹于山居之旁
　　永寜石氏号东村长白山人家素贵显壮嵗折节读书奉母孝母没移居田盘作山居诗以见志与李锴为世外交一庐山南一耕山北藤杖棕鞵相遇穷崕陡壑间无间风雪桐城方苞为作二山人传载其迹甚详
　　方苞二山人传廌青山人李锴辽东铁岭人曾大父如梓明寜逺伯成梁兄子也万厯已未铁岭城陷死其官入
　　国朝三世皆盛贵伯叔父兄弟或嗣封爵都统禁军或开府建钺布列中外康熙四十一年父少司冦蒲阳公卒时西事方起议絶漠屯极边山人既练自请兴屯黒河逾年归母卒再使南河赐七品冠带乃尽以先世产业属二昆移家潞河濳心经史凡六七年隣里未得一识其面尝游盘山乐其土风买田廌峰下构草舍杂山甿以耕其尤贫者授之田而无所取疏材果实与众共之其声远闻邦工每采山石过廌峰独无扰焉暇时行游四山必挈炉炭瓶罂樵苏者遥望而知所在曰此李山人茶烟也白山石东邨闻其风而慕之东村名永宁世饶于财祖都图为
　　圣祖亲臣每议公事不挠于权贵山人少豪举好声色狗马年三十始折节读书防家事屯邅时伯兄既没
　　而诸弟皆幼独出身当之家既落奉母居郭东垦墓田以养盎无斗储遇无食者即罄之久之里中有竒衺咸惧其闻母兄没移家盘山与眉山游每严冬大雪携手步西潭以杖扣氷相视愉怡见者咸詑而不知其何以然防功令禁内府人出居近畿复挈妻子入城僦屋授经自活乾隆元年举孝廉方正诣有司力言弱足难为仪众莫能夺也廌青举博学宏词及试亦被绌廌青之诗不丐于古而必求与之并东村则即事抒指翛然有真意或刻其山居五言律二十首遂不复为诗尽焚旧稿曰吾幼学难补虽殚心力所造适至是而止耳吾幸以悲忧穷蹙悔曩者之防行今老矣可更以詹詹者扰吾心曲乎廌青中年后以急兄之急益窭艰老而无子自为生圹日典衣节食以养戚属之穷孤又以所着睫巢集尚史稿未定矻矻不自休而东村长子及弟之子同举甲科其僚友为营室庐少司马徳济斋延教其兄子辅国公众皆谓东村自是可安居东村曰吾终不以妻子故使廌青防防行当独身留盘山俾有所资以待老也






</div>
    <div class="pagination">
<a href="钦定盘山志_page25.html">上一页</a><span>...</span><a href="钦定盘山志_page21.html">21</a><a href="钦定盘山志_page22.html">22</a><a href="钦定盘山志_page23.html">23</a><a href="钦定盘山志_page24.html">24</a><a href="钦定盘山志_page25.html">25</a><span class="current-page">26</span><a href="钦定盘山志_page27.html">27</a><a href="钦定盘山志_page28.html">28</a><a href="钦定盘山志_page29.html">29</a><a href="钦定盘山志_page30.html">30</a><a href="钦定盘山志_page31.html">31</a><span>...</span><a href="钦定盘山志_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
