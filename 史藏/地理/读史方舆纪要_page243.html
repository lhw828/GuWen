<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 243 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 243 页/共 479 页</h1>
    <div class="content">
　　○渭水在城北。自通渭县流入县境。又东南流入伏羌县界。《志》云：县东路有红峪等新旧十三渠，西路有乐善等新旧十四渠，皆引渭溉田，民资其利。又县北五里有桃花峡水，县城南有古流泉水，皆资民溉汲。

　　广吴水在县西二十五里。《志》云：源自岷州，流绕广吴山下，因名。又有山丹水，亦来自岷州，流经县西十五里山丹铺，因名山丹河。二水并流，北注于渭。

　　○来远镇县西南三十里。宋置寨，隶秦州。熙宁五年，改属通远军。元丰七年，废为来远镇，属宁远县。开禧二年，金人以韩胄败盟，分道入寇，使其将完颜出来远。又嘉定十三年，安丙遣将宋质俊出下城，克来远镇，是也。元以来远镇省入宁远县。下城，今见岷州卫。

　　鲁班山口在县北四十里。以在鲁班山下而名。县东北又有花崖山、木林峡二口。《志》云：县境鲁班山口而下，有石门、太阳及砚石峡，凡六隘。又有大木树关、马务〔水〕关、水关、文盈关，凡四。

　　伏羌县府东百八十里。东至秦州九十里，东南至西和县一百七十里。古冀戎地。秦武公十年，置冀县。汉属天水郡。东汉为汉阳郡治。晋亦属天水郡。乱废。后魏太平真君八年，改置当亭县，仍属天水郡。后周复曰冀城县，寻废。隋大业初，复置，亦属天水郡。唐武德三年，改为伏羌县，仍置伏州。八年，州废，县属秦州。广德以后，没于吐蕃，县废。宋建隆二年，置伏羌寨。祥符九年，知秦州曹玮败吐蕃于此。熙宁三年，升为伏羌城。金因之。元至元十三年，升为县。今城周三里，编户十二里。

　　○冀城在今县东。汉县治此。后汉初，隗嚣据冀。汉将来歙等共攻嚣。嚣卒，子纯复据冀。来歙破落门，纯降。永初二年，叛羌败邓骘军于冀西。又光和末，群盗边章等围凉州刺史左昌于冀，汉阳长史盖勋救却之。建安十七年，马超率羌胡击下陇上诸郡，惟冀城、奉州郡固守，久之乃下。既而郡将赵昂等共谋击超，超败走。晋仍为冀县。大宁初，凉州张茂将韩璞东略陇西、南安之地，保冀城。刘曜遣将攻璞，璞拒却之。寻废。宋白曰：古冀城即唐之陇城县云。又当亭城，在县西南。旧《志》：在秦州西百三十里。今为县境。后魏太平真君八年，以故冀县地改置当亭县。后周废。《水经注》：籍水出上わ当亭西山，东历当亭川。是也。

　　黄瓜城在县东南四十里。汉陇西郡上わ县地。后魏析置黄瓜县，属汉阳郡。后周因之。隋又以冀城县省入。大业初，复置冀城县，以黄瓜县省入焉。《水经注》：黄瓜水发源黄瓜谷西。东流径黄瓜县北，又东归于籍水。籍水又东径上わ城南，是也。

　　平襄城在县西南三十里。汉置天水郡治于此。阚る曰：古襄戎邑也。王莽改天水曰镇戎，仍治平襄。更始初，成纪隗崔等起兵应汉，攻平襄，杀镇戎大尹李商。又隗嚣初据平襄，后据冀，是矣。后汉属汉阳郡。永初二年，邓骘遣任尚等讨叛羌，大败于平襄。《献帝起居注》：初平四年，分上郡汉阳置永阳郡，领平襄、清水、略阳等县。曹魏改曰广魏郡。晋属略阳郡。太元十三年，乞伏国仁破鲜卑越质赤利于平襄，获其子诘归。十五年，诘归据平襄，乞伏乾归击之，复降。皆是城也。后魏省。《志》云：伏羌西南有废城。或以为故平襄城也。唐武德九年，于废城置盐泉县，属秦州。贞观元年，改为仪宾县。二年，废。○永宁城，在县西四十里。宋雍熙中，置永宁寨。崇宁三年，升为县，属巩州。金复为永宁寨。元省。

　　○朱圉山县西南三里，即《禹贡》所载之朱圉也。圉，一作圄。俗名白崖山。又天门山，在县南三里。山有两穴如门，亦谓之天门山口。有事时，置戍于此。○《志》云：县西南五里有大像山，颇高耸，缘阁道以登，上有隗嚣歇凉台。○锦缆山，在县西南三十里。渭水经其下。又有石鼓山，在县南五十里。《志》云：山有石鼓，不击自鸣，鸣则兵起。

　　狐谷在县东。汉灵帝光和末，汉阳长史盖勋以叛羌围夏育于畜官，驰救至狐，为羌所败。又秦苻生葬姚弋仲于此。《载记》：狐，在天水冀县。畜官，盖畜牧所在，在扶风郡界。

　　三都谷在县西。《水经注》：渭水又东，洛门水与三府谷水注之。三府谷，后讹为三都谷。宋祥符九年，西番宗哥族与角厮等入寇伏羌寨，知秦州曹玮败之于三都谷，因城伏羌南市，是也。又有吴谷口。天禧元年，宗哥番族来寇，韦复破走之于此。或云：吴谷，在宁远县广吴山下。

　　○渭水在县北三里。自宁远县流经县界，又东流入秦安县境。○永宁河，在县西南四十里，源出南山中。又有沙沟河，亦在县西南三十里。俱北流入渭。

　　散渡河在县东北五里。源出通渭县之十八盘山，曲折流入县界，至此入于渭。○洛门川在县西二十里。自陇西县东南流经漳县境，又东北注于渭水。汉落门聚以此名。或讹为木梅川。《志》云：县西有陆田、通济、广济、惠民四渠，溉田数十里。

　　○落门聚在县西十里，亦曰落门镇。后汉建武十年，隗嚣据冀。冯异攻其落门，未拔而卒。来歙复攻拔之，纯降。《郡国志》冀县有雒门聚，是也。三国汉延熙十三年，姜维攻狄道。陈泰自上わ驰救，进至洛门。维粮尽引还。洛门，即落门矣。唐广德以后，吐蕃得其地，置兵守之。会昌二年，吐蕃国乱，洛门川讨击使论恐热举兵入渭州，侵掠鄯、廓以西。大中五年入朝，遣还，恐热复归洛门川，聚众欲为边患。会久雨乏粮食，乃奔廓州。

　　定边寨在县东北。宋建隆中置，属秦州。熙宁八年，废为镇，改属陇州。寻复为寨，仍属秦州。嘉定十二年，四川帅安丙遣将宋质俊克来远镇，进败金人于定边城。即定边寨矣。又相近有绥远寨，亦宋初置。熙宁八年，废为镇，属陇州。寻复故。《通志》县有槐树关。

　　西和县府东南四百里。北至秦州百二十里，东南至宁羌州略阳县三百五十里。汉为天水郡绵诸道地。后魏太平真君二年，置水南县，寻置天水郡治焉，亦曰南天水郡。西魏改郡曰汉阳，又析置长道县为郡治。后周郡废，改县曰汉阳，属成州。隋因之。开皇十八年，复改县曰长道。大业中，属汉阳郡。唐仍属成州。咸通中，改属秦州。宋熙宁七年，改属岷州。建炎五年，岷州徙治县之白石镇，改曰西和州，以长道县为附郭。元至元七年，县并入州。明初，改州为县。今城周四里，编户七里。

　　○长道城在县西北二十里。西魏置县治此。隋因之。唐天宝末，尝废，后复置。宋建炎中，五路之师败，吴以李永琪守岷州，移州治于白石镇。及金人请和，改岷州为西和州。以淮南有和州，故此为西也。《志》云：白石镇城在今县西三里，即汉时有星陨地成白石处。唐宣宗时，始筑镇城于此。宗绍兴三年，王彦败刘豫将郭振于白石镇，复秦州，是也。县旧治此，洪武初始移今治。今县城周四里有奇。

　　绵诸城在县东北五十里。《史记》：秦自陇以西，有绵诸之戎。《汉志》天水郡有绵诸道。惠帝三年，陨石于绵诸，是也。后汉省。晋太兴初，南阳王保将陈安据绵诸，即故城矣。后魏复置绵诸县，属略阳郡。西魏省入长道县。《水经注》：绵诸水径绵诸城北，又东入于清水。

　　大潭城县西南三百里。西魏置潭水郡，治潭水县。后周郡废，县属成州。隋因之。唐贞观初，改属岩州。广德后，废。宋建隆三年，复置大潭县，属秦州。熙宁七年，改属岷州。建炎中，五路之师败，关师古聚熙河兵守岷州大潭，是也。宋末废。

　　水南城在县西南二十里。后魏太平真君二年，置水南县于此，为天水郡治。后周郡废，并废县入长道县。○盐官城，在县东三十里。《志》云：有盐井水与岸齐，味甘美。汉时尝置盐官于此。唐亦谓之盐官镇。又《城冢记》云：县南十八里有石堡城，高百丈，上有石城。城中有石井，深一丈，水色湛然。相传昔人避难于此，开水以饮。敌欲漏其水，左右穿凿不见水脉。

　　○祁山在县北七里。后汉末，置城山上，为戍守处，城极严固。建安十八年，马超据冀。郡将赵昂等据祁山，以击超。超奔张鲁，引兵还围姜叙于祁山。夏侯渊驰救，超败走。其后诸葛武侯六出祁山，皆攻此城。魏明帝所云“西固祁山，贼来辄破”者也。城南三里有武侯垒，西汉水经其南。《开山图》：汉阳西南有祁山，蹊径逶迤，山高岩险，九州之名，天下之奇峻也。汉建兴五年，丞相亮率大军攻祁山。九年，复围祁山，制木牛马以馈运。今武侯垒旁多丰草，犹是时所植。武侯《表》云：祁山去沮五百里，有人万户，瞻其丘墟，信为殷矣。今山西南有南北二岈。古语：南岈北岈，万有余家。武侯出祁山，祁山万户出租五百石供军，是也。延熙十九年，姜维复出祁山。时邓艾已先为之备，维引却。景耀六年，魏将诸葛绪督军，自祁山趣武卫桥头，以截姜维自沓中还蜀之路，不果。晋大兴初，南阳王保称晋王于上わ，寻以饥困，退保祁山。义熙八年，仇池杨盛叛秦，侵扰祁山。十二年，盛拔后秦祁山，进逼秦州。宋元嘉十九年，平仇池。魏人来争，遣古弼督陇右诸军，自祁山南入。复遣别将督关中军，自散关西入，俱会仇池。祁山自昔为陇右襟要矣。县北四十里有屏风峡。宋郭中正以此为祁山之正峰也。

　　宝泉山县北二十里。上有湫池。又鸡峰山，在县东北十五里。山形如圭，亦名圭峰。○通灵山，《志》云：在县西百四十里。四山环合，二水萦流，有清泉自岩窦飞落，如玉绳云。

　　黑谷山县南百里，与秦州及成县接境。《志》云：黑谷大山乔木，雄跨数郡，上有黑谷关。宋绍兴中，郡守程俊置。开禧二年，吴曦叛，导金将蒲察贞破和尚原，犯西和州。曦将王喜等方力战，曦忽令退军黑谷，军遂溃，贞入成州。

　　独头岭在县东南三百里。宋开禧三年，时叛帅吴曦以西和等州降金。兴州将李好义、杨巨源共讨诛曦，谓新帅安丙曰：关外西和、阶、成、凤四州，为蜀要害，盍乘势攻取之。丙即遣好义复西和州。好义进兵独头岭，会忠义及民兵夹击金人，大败之，七日而至西和。金将完颜钦遁去，遂复其城。关外，谓仙人关外也。○塞峡。在县西北。宋元嘉十九年，裴方明败仇池，杨难当别将鲁尚期逐北至塞峡。即此。

　　○西汉水在县北一里。自秦州废天水县流入境，亦谓之盐官水，以县境旧置盐官也。西南流，入成县境。《水经注》：汉水西南径祁山军南，西流与建安川水会。是也。

　　浊水在县西南五十里，即白水江也。自岷州流入境，又南流入成县界，又东南入略阳县及宁羌州界，复折而西南，入阶州境。旧《志》云：浊水从长道县穿大潭入阶州。误也。

　　盐井在县东北八十里。煮水成盐，民资其利。○九龙泉，在县西八里。四时湛然，水旱如一，夏凉冬温，居民引以溉灌。

　　○石营在县西北二百里。三国汉延熙十六年，姜维自武都出石营，围狄道。又十九年，姜维围祁山，不克，出石营，经董亭，趣南安。即此。○ガ公营，在县西南三里。唐初ガ国公窦轨抚定陇右，尝营于此，因名。

　　柏关寨在县城内。宋南渡时，置寨于此，以保蜀口。○屏风峡口，在县北九十里。又县有青阳峡、木桥厄，皆为设险处。

　　成县府东南六百里。东至汉中府凤县二百七十里，东南至略阳县二百十五里，西南至阶州四百六十里。古西戎地。战国时，白马氐居此。秦属陇西郡。汉为武都郡下辨道地。后汉为武都郡治。晋因之。后魏太平真君七年，改置仇池镇。太和十二年，兼置渠州。正始初，改为南秦州。西魏曰成州。隋初，郡废，州存。大业初，改州为汉阳郡。唐亦曰成州。天宝初曰同谷郡。乾元初复故。皆治上禄县。大历后，没于吐蕃。咸通中，复置成州，治同谷县。五代梁初，改曰汶州，李茂贞为朱温父讳也。贞明初，地入于蜀。后唐复曰成州。宋因之。宝庆初，以尝为潜邸升为同庆府。元仍曰成州，以州治同谷县省入。明初，改州为县。今城周五里有奇，编户六里。

　　○同谷废县即今县治。秦下辨邑也。汉初，曹参攻下辨，即此。寻曰下辨道。后汉移武都郡治焉。建安二十五年，先主进兵汉中，遣张飞、马超屯下辨。曹操遣曹洪拒之。既而先主有其地，亦谓之武街城。景曜末，魏司马昭使诸葛绪出武街以侵汉。《水经注》：武街，下辨县治也。晋大宁初，成晋寿守将李稚攻仇池氐杨难敌于武街，败死。后魏亦为下辨县，属修城郡。又析下辨地置广业郡，领白石等县。西魏改县曰同谷。后周又置康州治焉。隋初，郡废。大业初，州废，县属河池郡。唐武德初，置西康州于此。贞观初，州废，县改属成州。咸通中，始为州治。宋因之。元省。杜佑曰：同谷城，一名武街城，即古下辨也。后魏时，置下辨县，又改曰下阪。盖在今略阳县废修城县之境。王应麟曰：成州内保蜀口，外接秦陇，山川险阻，尝为襟要。

　　上禄废县县西百二十里。汉置县，属武都郡。后汉因之。晋县废。永嘉末，其地没于杨茂搜。后魏取其地置仇池郡。魏收《志》：太和四年，置仓泉县，仇池郡治焉。正光末，秦州贼莫折念生遣其党杨攻仇池郡。东益州刺史魏子建击败之，即此。《隋志》：后魏置仓泉县，又析置阶陵、丰川、建平、城阶四县。后周以阶陵四县悉并入仓泉县。隋初，废仇池郡。移成州治仓泉。大业初，改县曰上禄，为汉阳郡治。唐亦为成州治。大历后，没于吐蕃。太和中，寄治骆谷城。咸通末，州改治同谷，县废。

　　骆谷城县西八十里。晋永嘉末，仇池氐杨茂搜所置。宋元嘉四年，仇池杨玄遣其将苻白作围西秦梁州刺史出连辅政于赤水城中，粮尽，民执辅政以降，至骆谷，辅政逃还。十九年，魏取仇池，立杨玄之子保宗为武都王，使拓跋齐与保宗对镇骆谷。保宗谋叛魏，齐诱执之。魏收《志》：正始初，改置南秦州，治骆谷城，领天水等郡。是也。后废。唐太和初，以上禄没于吐蕃，诏修筑骆谷城，为县治。咸通中，废。

　　仇池城在县西北百里仇池山上。辛氏《三秦记》：山在仓、洛二谷间，常为水所冲激，故下石而上土，形如覆壶，上有池百顷。池左右悉白马氐。惟东西二门盘道可七里。上则冈阜低昂，泉源交灌，煮土成盐，居人盖以万数。《水经注》：仇池山，一名瞿堆。汉水东南流，径瞿堆西，又屈径瞿堆南。绝壁峭峙，孤云高，登其巅约二十余里，羊肠盘道，三十六回。《开山图》谓之仇夷，所谓积石嵯峨，岑隐阿者也。上有平田百顷，煮土成盐，因以百顷为号。山上丰水泉，所谓清泉涌沸，润气上流者也。汉武元鼎六年，开置武都郡，治武都县。说者谓天池、天泽在县之西，故谓之都。常璩、范晔云：郡居河池，一名仇池。献帝建安中，有天水氏杨腾者，世居陇右。子驹勇健多计，徙居仇池。其孙千万附魏，魏封为百顷王。千万孙飞龙浸强盛，徙略阳。飞龙以其甥令狐茂搜为子。晋元康六年，茂搜复自略阳率部落四千家还保仇池，宫室仓，皆立板屋，自是益强。大宁初，刘曜遣将侵杨难敌，难敌南奔汉中，曜置益州刺史镇仇池。既而难敌复据武都，袭取仇池。永和三年，杨初称藩于晋，因置仇池郡，后又兼置北秦州授之。太和五年，杨纂与其叔统争立，苻秦因遣兵攻之，纂败降秦。置南秦州，改命统为刺史，以其先降于秦也。太元十年，杨定复据仇池，称仇池公，称藩于晋，寻取天水、略阳地自称陇西王。苻丕以定为雍州牧，定寻徙历城，置储蓄于百顷，定故陇右氐也。既而定兼有上わ，自称秦州牧陇西王，使其叔之子盛守仇池。十九年，定为乞伏乾归所败死。盛复称秦州刺史仇池公，分氐羌为二十部护军，各为镇戍，不置郡县。宋元嘉二年，盛卒，子玄继之，仍附于宋。宋以玄为北秦州刺史，镇武都。说者谓时武都移置仇池也。六年，玄卒。弟难当篡立，寻叛宋，侵扰梁、益二州。十九年，遣将裴方明讨之，仇池平。二十年，仇池没于魏，亦置仇池郡，寻又为仇池镇。升明初，氐帅杨文度遣其弟文弘袭陷魏仇池。魏将皮欢喜击却之。《地形志》：真君七年，置仇池镇。太和十二年，为梁州。正始初，改置南秦川，治洛谷城，仍领仇池郡。西魏郡废。后周并废州。《元和志》：仇池因山筑城，四面壁立，峭绝险固，石角外向，自然有楼橹却敌状。上有平地，方二十余里，田百顷，泉九十九源。自晋杨茂搜据仇池百顷，其后浸盛，尽有汉武都地，北侵陇西、天水，南侵汉中，然亦称藩于南北间。后拓跋魏取其武都仇池之地，而杨氏始衰，仅据武兴。正始二年，杨集起等复叛魏，奉其兄子绍先为帝。时魏已尽有汉中，三年遂击杨氏而灭之。事在梁天监五年。盖仇池之兴，始终凡二百一十一年。

　　建安城在县西。《水经注》云：城在西县界，去仇池百二十里。《通典》曰：在同谷郡西七里，去仇池九十里。《魏书》：太和元年，杨鼠窃据仇池，皮豹子讨平之。诏曰：仇池，国之要藩。从前骆谷置镇，奸贼息心；近由徙就建安，致有往役。可速于骆谷置城。盖仇池与建安远，与骆谷近也。唐同谷郡治上禄也，本名历城。宋白曰：晋元康中，置仇池郡治此。又北有卤城，在故冀县西县之间。马超据冀，郡将姜叙自历城举兵击之，进入卤城。或云，卤城即西城之讹矣。又苻秦将杨定自陇右徙治历城，亦即是城也。其后改曰建安城。后魏置建平县于此，属仇池郡。后周废。

　　武都城在县西北。或曰在故仇池城东南。汉武都郡县俱治此。后汉曰武都道，属武都郡。晋仍曰武都县。后魏置落丛郡于此。西魏郡县俱废。○白马城，在县西南。本白马氐羌所居，因置城于此。晋太和二年，略阳羌敛岐叛秦，王猛击之，克略阳。敛岐奔白马，猛遣将追擒之。太元十年，西秦乞伏国仁得其地，置白马郡治焉。后魏废。

　　栗亭城县东五十里。后魏置兰仓县，属汉阳郡。西魏废。唐为同谷县地。五代唐置栗亭县，属成州。宋因之。元初县直隶行省，寻废。○钟提城，在县西北。三国汉延熙十八年，姜维围狄道，不克，退驻钟提。明年，维屯钟提，进攻祁山。胡氏曰：钟提当在羌中蜀之凉州界也。又乐乡城，在县东北。宋元嘉二十年，魏人争仇池，遣其将皮豹子等自散关而西，至乐乡。宋将王奂之御之，败没，遂入仇池。

　　○宝井山县东南十里。宋石直《城隍记》谓唐长庆初，迁郡治于宝井。《新唐志》：咸通七年，复置成州，徙治宝井堡。是也。又东南为太祖山。宋李宜《记》云：岩峦耸秀，林壑邃深，下瞰数州，历历可辨者也。

　　鸡头山县西南十五里。或以为黄帝所登之鸡头，误也。傍有五兄弟山，以五峰突起而名。○泥功山，在县西二十里，县境之名山也。《南齐书》：建武二年，氐寇汉中。杨元秀收合义兵，断贼运道。贼亦遣其南梁州刺史仇池公杨灵珍据泥功山以相拒。四年，灵珍据泥功山归款。《新唐书》：成州没于吐蕃。贞元五年，于同谷西境泥公山权置行州，是也。又有兑山，在废栗亭县北。《尧典》：申命和仲，宅西曰昧谷。郑康成以西为陇西，或又以此山为仲所宅云。又秦州西五十里有崦嵫山，或谓之昧谷，亦谓之兑山。

　　鹿玉山在县东十里。蹊洞幽绝，或谓之鹿台山。朱梁贞明元年，蜀将王宗翰克固镇，趣秦州。李茂贞将郭守谦与战于泥阳川，蜀兵大败，退保鹿台山，是也。固镇，见汉中府凤县。

　　方山在县东四十里。祝穆以为晋时武都氐尝据此。按屠飞啖铁据方山，盖陇州之方山原也。○固山，在县东南。先主取汉中，使张飞屯下辨，军于固山。即此矣。

　　仇池山县西北百里。仇池城在其上，一名百顷山。山下有飞龙峡，以杨飞龙所据而名也。○黑谷山，在县北百里，与西和县接界处也。

　　鹫峡在仇池山北，亦谓之塞峡。晋太和六年，苻坚遣苻雅等伐仇池，至鹫峡，与杨纂战于峡中，纂兵大败。又义熙六年，仇池杨盛叛姚秦，侵扰祁山。秦王兴遣将军姚恢出鹫峡，秦州刺史姚嵩出羊头峡，右卫将军胡翼度出城以击盛。又后魏太和二十一年，氐帅杨灵珍以武兴降齐。魏将李崇讨之。灵珍遣其从弟建屯龙门，自帅兵屯鹫峡以拒崇。崇遣别将繇他路袭破龙门，自攻鹫峡，灵珍败走，遂进克武兴。或云灵珍在武兴，则鹫峡当是武兴之鹫峡。胡氏曰：《水经注》仇池东北有龙门戍，而鹫峡在龙门之西南、仇池之北，意灵珍已得仇池也。羊头峡，或云在仇池东。城，今陇州。武兴，见汉中略阳县。

　　龙峡在县南十里。峡南半山有洞，曰雷洞。宋绍兴初，金人南侵，郭执中集乡豪守此以拒之。○鱼窍峡，在县西二十里。又县东北有观音洞。两山壁立，洞在山半，至为高险。

　　○西汉水在县东南百余里。自西和县西南流，经县西南，接阶州界，复东南流，经县南入略阳县界。《后汉书·虞诩传》：诩为武都太守，按行川谷，自沮至下辨数十里中，皆烧石剪木，开漕船道，于是水运通利。沮，今汉中略阳县也。《续汉志》：下辨东三十余里有峡，中当水泉生大石，障塞流水，至春夏辄溢。诩使人烧石以水溉之，石皆裂，因镌去石，遂无泛溢之害。

　　浊水在县西南，即白水也。自西和县西南流，历县界，接阶州北境，复折而东南流，经县西南，又东入略阳县境。《水经注》：浊水经武街城南。今去城甚远。

　　东河在县治东。源出秦州南入龙峡，又东南至略阳县境，入嘉陵江。即唐元和中、山南节度使严砺通运道、饷成州戍卒处也。又有南河，一名下辨水，出县西南青渠堡，会东河入于龙峡。

　　六汉水在县西北六十里。源出西和县境，流经县之六汉堡，又西入西汉水。○建安川，在县西百里，自阶州流入境，又东合于西汉水。故建安城以此名。又洛谷川，亦出县西山谷中，经骆谷城下，下流亦入于西汉水。

　　泥阳川在县东五十里。祝穆云：水自天水谷发源，东南流，至泥阳镇与栗亭水合，东南入徽州界，注嘉陵江。《隋志》：后魏置泥阳县，西魏废入同谷。即此处也。朱梁贞明初，蜀将王宗翰与李茂贞将郭守谦战于泥阳，蜀兵败退，保鹿台山。○万丈潭，在县东南七里。相传鲁有黑龙自潭飞出。一名凤凰潭。县西二十里有黄龙潭，西十里有白龙潭。○裴公湖，在县治西南，唐刺史裴守真所创。旧为一郡之胜，有堤曰云锦堤。

　　○黄渚关在县北百里，有巡司戍守。《志》云：县东北二百二十里有白环堡，近陇州之白环谷，因名。又堡南十里，有止店堡。
</div>
    <div class="pagination">
<a href="读史方舆纪要_page242.html">上一页</a><span>...</span><a href="读史方舆纪要_page238.html">238</a><a href="读史方舆纪要_page239.html">239</a><a href="读史方舆纪要_page240.html">240</a><a href="读史方舆纪要_page241.html">241</a><a href="读史方舆纪要_page242.html">242</a><span class="current-page">243</span><a href="读史方舆纪要_page244.html">244</a><a href="读史方舆纪要_page245.html">245</a><a href="读史方舆纪要_page246.html">246</a><a href="读史方舆纪要_page247.html">247</a><a href="读史方舆纪要_page248.html">248</a><span>...</span><a href="读史方舆纪要_page244.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
