<!DOCTYPE html>
<html>
<head>
    <meta charset="UTF-8">
    <title>江南通志 - 第 48 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 48 页/共 731 页</h1>
    <div class="content">　　赤山在虹县东北七十里四靣皆水
　　石龙山在虹县北二十里上有石蟠伏如龙鳞甲俨然
　　屏山在虹县北二十里列翠环抱若屏一作平以山势平衍而名下有平山湖
　　鹿鸣山在虹县西三十五里相传明成祖尝驻跸其上夜闻鹿鸣因名
　　紫金山在寿州东北十里五代史云周显德四年征淮南南唐援兵营于紫金山与寿州城中烽火相应宋太祖率殿前诸军撃紫金山连珠砦防之遂下寿州即此上有淮南王宴客处间拾小金牌可疗疾疑丹砂所化也
　　黄闾山在寿州东北五十里州志云世传楚春申君黄歇尝游于此寰宇记云州东北八十里有舜哥山相传舜耕此上有大人足迹
　　峡石山在寿州西北二十五里夹淮为险郡志云在下蔡西南寰宇记云两峰相对水经其中对岸山上筑二城以防津要魏诸葛诞举兵王水据峡石以逼诞晋胡彬据寿春城防退保峡石即此处也两岸石上有大禹疏凿旧迹山口有茅仙洞八公山在凤台县东北五里肥水之北淮水之南汉淮南王安与其宾客八人学仙于此因名晋史云苻坚兵败望见八公山草木皆晋兵即此一名肥陵山州西北有青冈晋谢乘胜追撃苻坚至青冈【附】梁吴均八公山赋【峻极之山蓄圣表仙南参差而望越北逦迤而懐燕尔其盘桓基固含阳藏雾絶壁崄巇层岩廻互桂皎月而常圆云望空而自布袖以华阆带以潜淮文星乱石藻日流堦若夫神基巨镇而卓荦荆河箕风毕雨育岭生峩高岑直兮蔽景修坂出兮架天以迎风而就日若从汉而廻山露叶而原净花照矶而岫鲜促嶂万寻平崖亿絶上披紫而生烟傍带花而来雪维英王兮好僊防八公兮小山驾飞龙兮翩翩髙驰翔兮翀天】四顶山在凤台县北七里东与八公山相对打鼓山在宿州北三十里上有三峰东北有二泉可溉田揭徯斯望光楼记云山中有声如鼓鸣岁则大熟
　　离山在宿州北五十里产符离草尔雅所谓莞也秦以此名县史记陈渉传初起兵有葛婴朱鸡石符离人
　　骞山在宿州北七十里以山有闵子骞墓而名墓左有龙涴潭
　　睢阳山在宿州西北三十里山在睢水之阳故名旧作诸阳
　　芳岩山在宿州西北六十里旁有石岩四时芳馥相近为邱疃山
　　相山在宿州西北九十里相城乡周二十里甚危峻旧有相山碑记云巍巍相山盘纡穹崇上应房心与天灵冲其西南为天马山西控汴河
　　嵇山在宿州西南百有十里嵇康家于其下因氏焉
　　龙车山在灵璧县北二里县之主山也山之阳有石泉又北三里为栲栳山廻环如椅故名
　　磬石山在灵璧县北七十里山出磬石故名禹贡云泗滨浮磬即此挥麈录云宋政和间起艮岳灵璧贡一巨石髙二十余尺周围称是舟载至京师千夫舁之不动裕陵以为神物表异之亲书庆云万态竒峰六字加金带其上顷刻移至苑中【附】明王守谦灵璧石考【石之堪作玩者吾灵璧石称冣谓其峰峦洞穴浑然天成骨古色黝扣之有声按谱有形如蟠螭如菡萏如卧牛者又有卧沙不起峰者甚有尽天划神镂之巧者总之万石万局于深山中掘之乃得不知的系何时发坑苐考之载籍宋以前未闻有灵璧石按檇李项氏有灵璧石一座长二尺许色青润声亦泛然皆有黄沙文一带峰峦皆隽下金填刻字云宣和元年三月朔日御制御书其下押一字又大衍库冇灵璧小峰长仅五六寸玲珑秀润所谓胡桃玉色徽宗御书八小字刻于峰旁云山髙月小水落石出畧无刻琢之形观此则灵璧石始见于宋曾为至尊之寳爱其品可知已自米颠酷嗜而声价益重其为杨次公攫去者乃所谓尽天划神镂之巧者也后得李后主所宝灵璧研山径长才逾尺前耸三十六峰髙者为华葢峰其参差错落者为月岩为玉笋为方坛为上洞为翠峦又有下洞三折而通上洞中有龙池遇天欲雨则津润滴水少许在池内则经旬不燥米老甚珍之及其归丹阳也爱甘露寺下并江一古基多羣木唐晋人所居则薛氏之宅也时米欲得宅而薛觊得研于是竟相易米后号海岳庵者是己公终惋惜乃云此石一入渠手不得再见每同交友往观亦不出示绍彭公真忍人也苏东坡画丑石风竹易得张氏灵璧石一株具有四靣如麋鹿宛颈状后载归阳羡赵松雪有灵璧石香山一座下刻云根二字又一石其大如拳峰峦皆五列公名之五老峰手之拂之亦有声此皆得之本子上者也余在南中曾见一灵璧石长仅数寸十二峰参差突起亳无雕琢又一石天生双螭蟠结中有小水池如钱许大其黑如漆间有细白纹如玉扣之声泠然此天下所无而灵璧独有偶一有之而絶不复出良不可解然余犹及一见耳又见如卧牛者想亦宋元旧物流传人间者矣国朝垂二百六十余年寥寥无闻即问之土著者亦竟不知灵璧石为何物迨万厯己酉南台侍御眉山鸿岏张公访此石甚殷乃好事于磬石山涧壑中乘雨后覔之稍稍见一二于是习兹山者凡牧防樵子莫不求石有力者遂发坑取之而石渐出矣岁庚申庠师呉兴长组先生天中濬源先生亲往采石而郡侯竟陵别凤藻先生单骑往视之佥称南宫之后再睹此举亦稍稍获有佳者其人情好尚之极即山灵亦终难秘其珍遂为此石之复兴与此后掘石者日益伙蘓人不爱善价买舟载去一入灵境莫不侈口谭石突然风尚良可骇异走南中贩石者踵相接而格价顿减惟睹有峰峦洞穴而清润有声者亦取狂狷之意求所谓研山蟠螭与尽天划神镂之巧者则絶不可复得矣盖物之尤者多见于始出而其后渐销落也端溪下岩发于宋而竭于宋安知今日之石不将为广陵散乎海内王元美之祗园董元宰之戏鸿堂朱兰嵎之柳浪居米友石之勺园王百谷之南有堂曾莲生之香醉居刘际明之悟石斋刘人龙之梦觉轩彭政之之啬室清玩充斥而皆以灵璧石作供果得未曾有乎而诸公之韵固均足以敌之矣独喜吾邑刘节斋先生其别业观音阁前一石径数尺嵌空玲珑色极清润先生钟爱之令此石旦暮闻钟磬声且与苍松碧梧相依傍则其情怡其神往片石堪共语其在斯乎或云此系张氏园亭物然竟非新坑石也】
　　潼山在灵璧县北七十里潼水出焉世传庄子尝修道于此有南华观
　　陈疃山在灵璧县北八十里陈疃堡亦名陈抟山相传希夷常寓于此有希夷洞
　　张山在灵璧县西北九十里其西五十里有贡山属萧县相传子张子贡游学之地
　　齐眉山在灵璧县西南三十里山开八字如列眉建文三年徐辉祖败成祖于此
　　孟山在灵璧县东北七十里相传孟子尝游此山下有娑罗树岁以枝叶先发所向之方为丰兆分水岭在临淮县东九十里其水东入盱眙西入临淮
　　断梅谷在怀逺县荆涂二山间或曰二山本为一脉禹以桐柏之流泛滥为害乃凿山为二以通之今两山间有断梅谷滨淮为胜云或曰周世宗以荆涂有王气断之时谷有梅氏聚族居焉因名剑山在定逺县西北相传山有宝剑雨过或倚路傍
　　龙子河在府西三十里源发南山北滙为湖经长淮关入淮
　　天河在怀逺县南五里源出府治之利山西北流经涂山南入淮又县西有洱河西南有芡河俱发源防城至县入淮
　　淝河在怀逺县北二十里出宿州之龙山湖流经防城县界东南至县之双墩入于淮有鱼鳬菱芡之利按此乃淮北之淝水也
　　清沟河在怀逺县北二十里自宿之龙山湖东南流合十湖天堰诸水至县北防淝河而水始大旧自灵璧南境至府治沫口河入淮今下流淤塞时有泛溢之患
　　池河在定逺县东南六十里自庐州巢县界流入境内又东北经盱眙入于淮
　　潼河在虹县西南二十里南潼河源出羊城湖经县治西南入泗州北潼河出县西北东流入睢水沱河在虹县西南源于宿州紫芦湖经县东九都为南沱河西九都为北沱河二水合流入五河县东肥河在寿州东北十里源出合肥之紫蓬山北流二十里分为二其一东南入于巢湖见庐州府其一西北流二百余里至州境入于淮按此乃谢破苻坚处淮南之肥水也又西肥河在寿州下蔡西南十里亦入于淮
　　大香河在寿州东南三里自芍陂大香门分流九曲至州三里桥北入于淮乃唐宋运河元始淤解河在宿州东南又曰蟹河源出州西之仁义乡东流经灵璧县西南入淮
　　泡河在宿州南九十里源出亳州舒安湖经州之旧临涣城合浍水
　　浍河在灵璧县南七十里源出河南永城县马长河东流歴宿州至县境东南入五河县界
　　小河在灵璧县北六十里即睢水项羽追破汉军多杀士卒睢水为之不流是也
　　月明湖在临淮县东一里北流入淮
　　万安湖在虹县西北即潼陂也宋朱弁诗云离汶未逾千里道渡淮先泛万安湖旧志云疑即今之天井湖又县西南四十里有老营湖
　　羊城湖在虹县西北四十里古虹州城没于此四山湖在虹县东北四山下又有峯山湖在峯山下与泗州接境
　　西湖在寿州西门外一名熨湖又名尉升湖水经注云羊头溪水受芍陂西北流经熨湖是也焦冈湖在寿州西三十里相近为董奉湖
　　紫芦湖在宿州西产芦色紫
　　石湖在灵璧县东北十五里中有巨石水消长不过旧痕人以为异
　　淮水在府北十里自颍上县抵寿州经懐逺之荆涂二山至府治北东过临淮入于泗州
　　涡水在府西北自防城县界流至懐逺东入于淮谓之涡口唐李吉甫云濠有涡口之险谓此汉建安中曹操引军自涡入淮南北朝为控扼地濠水在府南十里有二源东出濠塘山西出镆铘山至升髙桥合流又东北入于淮其水经府治及临淮县境临淮西南有石絶水谓之濠梁即庄惠观鱼处也
　　洛水在怀逺县南七十里自定逺之清洛涧流经寿州至县境入淮亦曰洛涧注淮处曰洛口汴水在虹县南自开封东来经宿州抵县境东南至泗州入淮
　　渒水在寿州西七十里源出霍山东经霍邱县至州境北流入淮方舆胜览云渒有蛟害楚芊乙射之遂絶
　　睢水在宿州北二十里自河南夏邑县白河经州之符离防泗入淮其上流之支为瞿沟亦曰曲沟又州之蕲县乡有蕲水涣阳乡有涣水即濊水洨水在灵璧县东南入于淮
　　响水潭在虹县西门外潼汴合流至桥下波涛相撃声如雷吼
　　白马潭在虹县南二十里水中有石庙曰龙王庙有见白马出没其中者祷雨时应
　　龙涴潭在宿州闵子乡武城里之左岁旱祷雨即应
　　响水涧在临淮县城东又有蕉子涧红娘子涧□涧沙涧青山涧俱入于淮
　　碧溪涧在怀逺县南一里自荆山下曲流经城中入淮又有泠水涧茅涧柴涧俱入于淮
　　清洛涧在定逺县西八十里晋谢率诸军渉洛涧败秦兵于夀阳即此
　　粉团洲在府西北三十里睢水之南洲上多白沙故名明初于此筑城设衞即今之长淮衞也芍陂在夀州南安丰废县亦曰安丰塘又曰期思陂楚相孙叔敖决期思之水即此详见水利汉泉楚泉俱在定逺县西五十里二泉俱纡廽自南而西合流入洛
　　咄泉在夀州北五里泉与地平每闻人声水輙涌岀如珠又名珍珠泉


　　江南通志卷十七
<史部,地理类,都会郡县之属,江南通志>
　　钦定四库全书
　　江南通志卷十八
　　舆地志
　　山川【八　颍州一府滁和广六泗五州】
　　颍州府
　　药山在霍邱县南八十里山产半夏苍术诸药九仙山在霍邱县南百里上有石臼凡九
　　梅山在霍邱县南二百里
　　望到山在霍邱县南二百二十里可望而难到言其峻也
　　大别山在霍邱县西南八十里一名安阳山界河南固始县亦名檀公岘相连有芙蓉山
　　长山在霍邱县西八十里三山相连曰南长山北长山中长山其相近者曰髙祖山接固始县相传汉髙祖追项羽屯兵于此
　　万寿山在太和县北九十里宋名县曰万寿以此驼山在防城县西二十里山首尾髙而中防故名灵山在防城县西北二十里下有洞及泉皆以黄伯名又五里有齐山与此相连
　　狼山在防城县西北二十八里有南北二峰对峙山阳有当阳寺巅有天池泉
　　檀城山在防城县北四十里山桑城内峰极耸秀檀道济筑城于此
　　七旗岭在府治南七十里北临谷河元王保保曾屯兵于此
　　金牛岭在府治南百二十里淮水北岸
　　铁牛岭在防城县西北八十里
　　安舟冈在府治南九十里淮水北岸
　　仁胜冈在府治西南百四十里近艾亭又五里曰熬鼎冈在汝水北岸
　　黄冈在颍上县西南二十里淮水南岸又垂冈在颍上县东南四十里淮水北岸
　　虎头冈在亳州北二里廻伏数里为城北之屏障又州南一里曰南虎头冈
　　管谷在颍上县北二十五里相传管仲家于此青邱在府治东五十五里濒颍古有青邱县今名青邱村
　　金邱在府治南八十里旧志云楚王埋金于此以镇水灾
　　中村冈在府治南七十里南临谷河环冈皆村落故名
　　大润河在府治南五十里源于土陂地泉受小润河之水东南入淮
　　清河在府治南相传楚灵王所凿五代时刺史王祚为疏其故道名曰清河流入于颍
　　谷河在府治南九十里源自润河经一虎桥至水台西入淮
　　防河在府治南百里自红林东陂积水成河西流入淮
　　西茨河在府治西自太和县南流入于沙河又北茨河在府治北即古细水也
　　流鞍河在府治西源自项城县经沈邱入于颍水柳河在府治西五十里源自白杨湖经废柳河驿至石羊铺入旧黄河又有舒阳河合于此
　　延河在府治西沈邱乡自新蔡东流入境又东北过杨桥入颍水
　　旧黄河在府治西北金之季年决于太康西北自陈州界入府境流经城北元末又自南顿合颍水东流明正统二年复徙鹿邑黄流遂絶成化末一支复通于颍今亦絶
　　肥河在府治北百一十里自太和县流经府境东南至寿州下蔡西入淮所谓西肥河也
　　史河在颍上县东十里源于河南固始县流经霍邱县北入淮颍水之支流也
　　济河在颍上县北五十里源出亳州东北流合肥水入淮
　　河在霍邱县东南二十五里源自六安州香和岭分流入于东河东河亦源于六安入淮
　　新河在霍邱县北二十五里其水在宋宣和前不通舟楫建炎以后湍流冲激水势渐大东北合于淮
　　雉河在亳州东百二十里南流入涡与防城界漳河在亳州南三十里东北流入涡俗谓之欠水相近有十字河又有百尺河三里河明河油河三丈口河清水河俱入于涡
　　肥河在亳州南八十里东过太和县入本府界黄河在亳州西北三十里元末尝自通许分派流入涡河
　　包河在亳州西北二十五里东流入马尚河马尚河在亳州北由归德府来至州境入于涡河沙河在太和县南二里自沈邱县流经界沟入县之西南逹亳州境入颍俗呼为惠民河
　　柳河在太和县南三十里旧黄河支流也上通项城下逹頴州入于沙河
　　宋塘河在太和县北六十里亦茨河分流经宋王城茅冈至县双泉沟入谷河
　　铭河在太和县北九十里西通陈州蔡河东接肥河流至斤沟入茨河
　　谷河在太和县东北三十里茨河之南自卧龙分流至七里涧而入茨河
　　茨河在太和县东北六十里自鹿邑县流入县境又东南逹颍州入沙河
　　芡河在防城县南五十里源自颍上诸湖廻绕邑境东注于淮
　　陶中湖在府治西百一十五里界太和县一作陶种润溉土田居民利之
</div>
    <div class="pagination">
<a href="江南通志_page47.html">上一页</a><span>...</span><a href="江南通志_page43.html">43</a><a href="江南通志_page44.html">44</a><a href="江南通志_page45.html">45</a><a href="江南通志_page46.html">46</a><a href="江南通志_page47.html">47</a><span class="current-page">48</span><a href="江南通志_page49.html">49</a><a href="江南通志_page50.html">50</a><a href="江南通志_page51.html">51</a><a href="江南通志_page52.html">52</a><a href="江南通志_page53.html">53</a><span>...</span><a href="江南通志_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
