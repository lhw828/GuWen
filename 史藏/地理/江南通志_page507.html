<!DOCTYPE html>
<html>
<head>
    <meta charset="UTF-8">
    <title>江南通志 - 第 507 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 507 页/共 731 页</h1>
    <div class="content">　　杨旻字克彰山阳人父早卒居母丧哀毁逾礼庐墓三年母素畏寒遇大雪则绕墓恸哭坟遂无雪有白鸠雉兔之瑞
　　宫安山阳人少孤其母以贫改适北商弃之去宣徳间贡入京师避雨店舍母子相遇抱持恸哭其母已生三子安往来定省不缺授温州府推官擢广东佥事持宪严明致仕归贫无生产养猪以自给巡抚王竑深重之
　　王仲英清河人正统中以输麦赈饥旌表
　　梁辟　李成　俞胜　徐成以上并淮安人正统时以输财助赈旌
　　朱仁安东人景泰间嵗贡任于潜县敎谕天性纯孝方娶父宾病即不入私室侍奉汤药及卒结庐墓侧单衣跣足隆冬不易芝草产墓
　　王鋐山阳人成化中以顺孙旌表
　　樊琦字克用山阳人成化戊子举人授利津教谕复补任平原居家孝友凡禄养余赀悉推济族属苏勤安东人自髙祖至勤六世同居成化中奉诏旌门
　　朱勇安东人以五世同居旌
　　髙隆盐城人治癸亥嵗大歉死者枕藉隆瘗埋数千人
　　陈锱山阳人好义乐施遇贫鬻妻者捐粟赎之李升字云超山阳人幼丧父闻家人称父名辄哭失声家贫教授以养母母卒执丧哀毁遂丧明终身不食肉
　　丁震山阳人自祖文义迄震五世同居少长雍睦正徳中诏旌为义门
　　蒋彬大河卫人母得疾汗闭几死彬灼臂吁天母忽汗出获瘥父殁庐墓终丧晨昏哀哭常有二鸟飞鸣庐中夜有数犬绕庐往来一时文士多歌咏之
　　相栋山阳人嘉靖戊子举人性笃孝友好周人急不计已丰约遇事役妨民者即代为论诉虽触犯不自危
　　陈斗南盐城人嘉靖庚戌进士事继母以孝闻母病疽呼号七日吮其秽而愈
　　陈寳盐城人亲殁庐墓三年不与妻相见惟令子饷米于坟所
　　杨锦郡诸生母病不解衣者三月父鸾鳏居侍寝处不入私室十余年冬月父足冻裂夜以舌防之父病尝粪验其差剧嘉靖中嵗贡当赴京师以父老不仕后学使耿定向初就官梦神语曰杨朴庵孝子也醒而识之及试淮询知朴庵即贡生杨锦惊异之奉书币表其宅里时以为至孝所感周熊淮安卫世袭指挥父母早世事继母以孝闻及殁建思亲楼刻像奉事
　　吴从众清河庠生性笃孝中夜火起母老病熟寝从众冒火以入负母出烈焰中次日火毒发母子继亡万厯中诏旌
　　髙鹿鸣字子宾山阳庠生孝友端慤尝刲股愈母疾兄家计中落割产赡之抚两孱侄不异己子又同邑王久章由乙榜授通判尽以家财析诸弟侄孔金山阳人父椿死遗腹生金事母尽孝母被大贾杜言逼娶沈河死金屡讼不胜言以贿谋毙之金丐食走阙下击登闻不得达复归墓所号哭不絶声里人上其事知府张守约异之质实拟言斩未几张卒言夤縁得脱金被棰楚几死后监司理旧牍仍拟言斩死狱中金旌表
　　孔良金子金病刲股肉为羹以进得愈金丧庐墓万厯中与金同旌
　　成瑶盐城人　　吴松山阳人并亲殁庐墓三年朱继辂安东庠生三月丧父稍长问父貌于母母哀号辂亦哭不休家贫见母有不悦必长跪求解母以哭姑卒继辂哭母丧明
　　鲍越山阳人隄顔家河路三十里为桥梁五所建亭凿井以息行人凡三圯三复万厯中旌表梁秀盐城人早丧母父怜之不再娶秀朝夕色养父殁庐墓离家数十里尝中夜有鬼试之不为动终丧族人羣往迎归揭卧荐起有赤蛇数十盘旋其下众惊异有司上其事诏旌之
　　刘自靖山阳庠生世光孙性慷慨有干略明季丙子丁丑间淮水涨居民惊惧自靖募众筑堰障御城赖以安
　　张致中山阳人天启时以孝旌
　　王启运字驭六安东人崇祯己卯举人事亲至孝里人疫有贫不能备棺者施具以之又同郡沈维中赵有年亦以孝着
　　国朝虞三省盐城人父好施予竭力承父志有贫民卖女求脱诬狱三省卖耕牛以赎之嵗饥前后赈济千余石
　　吴世昌安东人年二嵗祖父继殁稍长事祖母及母竭力尽孝　顺治十二年　　旌表
　　王忱淮安庠生母死日夜哀号遂以毁卒未匝月柩傍燕巢产白雏绕柩飞鸣人称为孝感多为白燕诗挽之
　　吕惟盐城人幼聘淮浦髙氏次女女既长得废疾瘖且痪髙欲厚饰妆资更妻以长女惟固辞人皆义之
　　刘源长字介祉山阳诸生父宗逺任广西懐集所吏目阻兵乱不得归源长跋涉万里访父粤中水陆所由屡经危险有风息虎驯之异咸称孝感又祖母病笃刲股以进而愈
　　刘愈山阳人昌言长子康熈壬戌进士仕终工部主事性笃孝友少师事耆儒岳荐邃理学通经济昌言令岑溪愈随侍在署邻县贼彭竒围城彀毒矢仰射城上中者辄死愈佐父登陴竭力守御有飞矢从项傍过着神祠竿上贼平后邑人识其箭为孝子箭
　　陈嘉宠山阳人年十二割股疗母疾里人嗟异赵梦龙　张拱台　张星弼并山阳人　孟之徳曾士杰并盐城人俱以割股称孝
　　成世雄盐城人养亲尽孝居亲丧枕砖卧草三年不食盐酪盛着不浴时同邑宋桓贻山阳胡之骥并有孝行
　　杨长葿山阳人父病七载扶持饮食不委婢仆母死庐墓蔬食三年












　　江南通志卷一百五十八
<史部,地理类,都会郡县之属,江南通志>
　　钦定四库全书
　　江南通志卷一百五十九
　　人物志
　　孝义【三　扬徐二府太海通三州】
　　扬州府
　　晋盛彦字翁子广陵人母王氏因疾失明每食必躬自哺之母病久婢使数见棰挞婢忿恨伺彦出取蛴螬炙饲之母食以为美然疑其异藏其余示彦彦见抱母恸哭几絶母目忽开瞻视如故仕吴至中书侍郎晋初举大中正
　　髙悝广陵人少孤值嵗饥悝蔬食不厌每致甘肥于母抚幼弟友爱寓居江州刺史华轶辟为西曹书佐及轶败悝匿其妻子防赦乃出元帝以为防军位至丹阳尹封建昌伯子嵩
　　南北朝宋刘宗武广陵人魏太武南伐至安宜宗武母为乱军所害宗武蔬食终身人号所居村为孝义乡
　　南唐吴元嗣江都人子孙夀皆百嵗一门前后义聚不分守臣闻于朝赐义门置义顺二台旌之
　　宋许叔防真州人笃志经史尤邃于医建炎初太疫叔防亲行里巷为之诊疗所活甚众梦神人曰上帝以汝隂功锡汝以官因留语云药市収功陈楼间阻堂上呼卢喝六作五后第六人登第升第五人在陈祖言楼材之间
　　吴志兴仪征人世笃孝义其家七世三百年不分异积善好施髙宗封为迪功郎子汝明尝刲股疗母疾灵芝生堂侧开禧中金兵入境他室庐皆焚荡汝明室独存嘉定中旌其门
　　蒋伍寳应人嘉定间母孙氏两目俱盲伍自剜左目和粥以进母目忽明县上其事诏表所居曰昭孝坊
　　稽耸髙邮人布衣尚义文丞相天祥见逐于真州耸迎事于家资送航海达行在时有工部侍郎栁岳进降表道经其庄耸愤岳卖国杀之
　　沈正海陵人父使酒殴人死正途遇父见父恐慴状述其故正遽往佯殴其尸巡者捕正狱具死
　　元卜胜髙邮人母病为尝粪又割股作糜以进母寻愈泰定间旌表
　　陈起字起宗为真州狱吏夏月囚多疫起旦暮劳问给医药召狱卒谕善视出私财日具汤饵粥食其后累世贵显
　　张缉字士明其先胶州人父宦维扬因家江都至正间缉与兄绅弟经俱领山东乡举缉授泰州幕弃职养亲髙邮贼兵犯境母方病贼持刀突入举家惊散缉独以身翼蔽其母背负数创母得以全刘信甫扬州人郡富商曹氏仆曹濒死以孤托之孤渐长其叔利孤财妄诉家产未析尽为侄据郡守刘察其诈直之叔之子愤讼不胜自鸩其父而诬弟杀适达噜噶齐穆穆哩者与守不相能竞欲置孤法并以中守引致百余人皆抑使诬质以成其狱信甫先匿孤他处身出就谳榜掠无完肤终不承孤得脱于难既而叩跸称寃达噜噶齐以罪去守复官
　　明孙质髙邮人元末避兵广陵值张鉴兵乱质度不能俱免谓其妻曰不幸至此若使亲殒于兵终天之恨奚极遂弃妻奉其父母避之苏州事亲以夀终明洪武五年还髙邮
　　吴汝寜泰州人洪武初伯兄汝阳谴戍乌撒卫越六年归里心惮逺行临发愀然汝寜慷慨愿代兄役行至黄陵庙遇风覆舟死焉
　　韩福縁仪征人永乐时以孝旌
　　张起海陵人父遭兵乱与母相失起号咷博求三十年得母于济隂成廷珪赠诗比之朱夀昌费廙髙邮人母汤氏病剧廙割股和糜以进母啖而愈其从弟庸亦割股以愈父病人称双孝王凤字朝阳寳应人丧母年已七十哀毁骨立庐于墓
　　张佛住髙邮人割肝愈母被旌
　　王沂仪征人伯父为人所诬谪戍开平天顺改元沂重趼上疏讼寃得释
　　史得仪征人兄能为指挥坐法当死得念兄乏嗣请于官愿以身代兄竟出狱生子得喜曰不负吾心矣防赦并得释
　　王辂江都人年十四割股疗父病后母老疾亦如之获痊
　　徐恩江都人家贫业农兄弟数人析防恩独依膝下父患疡日夜吮其患处后为盗伤恩奋勇手刃一人盗披靡去母病月余盛暑恩伏牀下蚊嘬无完肤每晨焚香吁天遇匄者与药一粒大如粟母服遂愈人疑遇仙时称徐孝子
　　王玉泰州人八世同防治中旌
　　魏全兴化人母畏雷全每他出见天欲雨则颠蹶遄归夜见有电光虽宿市廛必鐍门而还抱母卧终身不怠
　　孙着寳应人父鸾嗜饮着尝置钱酒家密供父饮父病割股杂豚肉中父食之寻愈
　　宫永建字克昌泰州人倭入犯民尽窜永建孑身守父柩比闾遭焚劫永建家独免尝贷门人顾某钱顾已殁持金还之家人不复记忆辞永建曰若不受当掘置隧左矣后以进士世其家
　　吴一澜字观澜以盐防客仪征万厯二十三年大饥邑令募富户输济多不应澜适自楚市米归急白令曰今有米千石粜之可得倍息年饥居竒诚不忍愿以半供赈令曰不继奈何一澜曰仪距楚千余里乗风上下月可达也但得母钱广籴以子米利贫亦易耳富者感动共集得官民钱若干澜周廻籴粜存济无
　　陆典髙邮人父龙以义代人任罪谪佃辽东典时尚幼弱冠后发愤出塞求亲而讣适至蹑屩往奔欲扶榇归里而法不得入闗走京师泣陈于当道蓟督檄防之归
　　卞玹字汝用江都人世务农业治家有法五世同居事闻旌表
　　孙諌髙邮人割股疗父疾创久不愈有人诣其门出紫色药傅患处一二日即无恙巡抚李三才赍金以资养令有司嵗以粟帛存问
　　李长敷字维凝兴化人天啓辛酉举人弟长祺早卒遗孤清长敷抚之如己子与清同举于乡性狷介工诗词
　　王维庆字裕昆髙邮人性至孝妻陈氏能顺承维庆之志割股以愈姑疾后维庆父病庆曰吾闻割股非孝然吾妇行之获济伤体愈亲犹贤于己亦割股愈之奉防旌奬
　　阎汝梅字和阳江都人崇祯辛未进士授阳谷知县擢刑部主事为孝亷时知府刘铎以触魏阉被逮人莫敢省汝梅独赠金送其行
　　张福江都人黄国相之仆明末被兵国相死福颈创甚止气喉未断脇下亦被数刃从积尸中以手捧头匍匐奉主媪匿僻处越数日势定创稍愈复行遍歴诸营访觅幼主得之金陵牧塲伺夜负归黄氏母子复聚福终老其家
　　缪嵚字珍所泰州人泰州旧例代凤阳输米徴催与邑漕并急百姓苦之崇祯十一年嵚以布衣伏阙上疏防邑人徐耀为都御史力言于户部得全豁免而髙寳兴江诸邑之代输者亦次第蠲除王师文兴化人慷慨好周急里女为奸人诱卖父母不能赎为赎而嫁之尝持金五百寄逆旅主人同时他客亦寄千金比去主人误以客槖授之既行发槖复持还则客方欲讼主人于官师文至乃解崇祯末嵗大饥令踵门告曰能活吾民者必君也师文即捐谷麦数千斛钱数千缗赈之凡邑中义举必首倡焉
　　江九万字元里仪徴人与妻黄氏相继割股疗亲疾
　　国朝陈嘉谟字我师兴化县学生顺治初父道为怨家诬以私盐逮系府狱且属狱卒絶其槖饘内外隔絶嘉谟丐贷进金于羣小乞一见不许知羣小计必杀之大哭而归告于城隍之神作血书置袖中出庙门去是夜守舍苍头候嘉谟不还忽闻叩门声若呜呜泣者开视无人心怪之翌日有白运使得一函于钞闗口啓视乃嘉谟讼寃血书运使大惊而苍头适赴运使诉其事与血书合乃令求嘉谟尸越七日出自钞闗河中气勃勃如生观者万人莫不泣下遂出道于狱治诬告者罪金玊节字元亮江都学生明末两亲柩未瘗室中有乱卒疑瘗金将剖其棺玊节以身翼蔽长子竒选年九嵗夺卒刀泣代父死卒免玊节掠竒选去适遇僧人呵云小孝子不可杀卒乃投之地得还玊节生平有养寡姊抚孤甥全难妇还遗金诸义举可嘉竒选字幼常能世其家学与弟彦选友爱不分防玊节着四书解小学阐证竒选亦着孝经阐证性理纂言礼记分类等书
　　吴爱仪徴人父客死云南爱年十四欲往觅父柩时兵戈塞路人咸阻之忽一日痛哭别其姊曰姊善视弟吾不返父柩不归矣途中三为兵掠﨑岖万状卒至云南载父柩归
　　程孝子扬州人母殁露处墓旁不忍去土人怜之为构庐舍事闻　　旌表
　　叶君实江都人性伉直好施与尝出数千金修捍海堤四十余里
　　俞士瑄字宣玊江都嵗贡生至性过人事父母自生养至丧皆尽礼尽情　　康熙四十三年旌表
　　髙成琦字轶韩江都诸生父以罪流三原母抱病不起成琦每嵗徒步三千里省父归又负米养母一日父潜归复还流所成琦侍行途中无贳驴费负父以行足裂流血归未久父殁成琦昼夜哀号抱父木主投义济桥下死
　　汪源防江都人性至孝父年六十余病弗治防祷吕公祠手疏请代父跪堦下哭不起归视父疾不瘳明日再诣祠哭凡七日不食夜坐父牀侧假寐梦道人长髯挥麈语曰汝父生矣惊觉父已呼粥明晨即起步见者喜愕不知其故澍终不言澍随以疾死死之夕曰吾父生吾长笑入地矣
　　张中逵字九达江都嵗贡生幼孤母好洁躬为涤拭牏器生二子后即不复入室冬夜卧母足母或遣之愀然曰母气衰非儿不暖母病笃尝粪以希其愈子庸徳戊午副榜亦以孝友称哭父病目哭母目加昏再哭弟遂失明
　　许明贤扬州人性至孝侍亲意少不豫立寝门外累夕不就枕长子承宗善承亲意友爱两弟承宣承家凡发粟施絮设药局置义冢倡育婴社义事靡所不为
　　程愿学字奂若仪征诸生祖死于法父徙寜古塔愿学以幼免成童后思亲恒日夜泣不交一人屏除酒肉食未尝饱冬月不衣绵纩葢终身以丧礼自处临终戒其子勿与妻合以不知其父骸骨所在也里中称之曰苦行先生
　　刘啓元髙邮人以孝行　　旌表
　　李沣字方同兴化廪生素性孝友父病扶持左右手剂药饵虽盛夏鼎铛炉火常在侧阅七八年不懈居父忧断酒肉终丧丧母亦然
　　徐文瑄字廷璧兴化贡生早丧父母嵗时祭祀终身作孺子泣防大水移亲柩于髙原躬自负土劳惫呕血而死
</div>
    <div class="pagination">
<a href="江南通志_page506.html">上一页</a><span>...</span><a href="江南通志_page502.html">502</a><a href="江南通志_page503.html">503</a><a href="江南通志_page504.html">504</a><a href="江南通志_page505.html">505</a><a href="江南通志_page506.html">506</a><span class="current-page">507</span><a href="江南通志_page508.html">508</a><a href="江南通志_page509.html">509</a><a href="江南通志_page510.html">510</a><a href="江南通志_page511.html">511</a><a href="江南通志_page512.html">512</a><span>...</span><a href="江南通志_page508.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
