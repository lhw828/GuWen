<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 349 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 349 页/共 479 页</h1>
    <div class="content">
　　瑞金县府东三百八十里。东至福建汀州府百里，西南至会昌县百六十里，东北至石城县百四十里。本雩都县地。唐天元年，杨行密析雩都，象湖镇之淘金场，置瑞金监。南唐保大十一年，升监为县，仍属虔州。宋因之。元大德初，改属会昌州。明初复故。《城邑考》：县旧有城，元至政十三年修筑，周不及二里。二十三年，城归于明。明年，增修。成化中，以砖石，周五里。正德元年增筑，九年、十三年及嘉靖十九年，皆以雨圮修复。二十年、三十七年，复缮筑。隆庆四年、万历十四年以后，相继修治。城周十里有奇，编户八里。

　　○铜钵山县西北五十里。岩高耸，虽天气晴朗而烟雾常幂其顶，举目千里，下有井曰龙井。又陈石山，在县东北五十里，有岩深广十丈余，上有将台，有兵寨，内有剑门、九曲洞、龙湫、龙池诸胜。相传陈霸先尝寄迹于此，因名。○石门山，在县西四十里，巨石峻峭如门，止容一骑。

　　北隘岭县东北七十里，接福建长汀县界。又大隘岭，在县东二十里，路通闽广。

　　○绵江在县治东南。源出陈石山，流五十里至县前，合贡水。又合乌村智水、铜钵山灞水、罗田浮图水，流入会昌及雩都县境。《一统志》：绵水有二源：一出福建汀州府界白头岭，一出陈石山，合流入贡水。○源水，在县城东，或曰即绵江支流也，经城东南，复合绵江。

　　○瑞林镇在县西北八十里，与宁都县接界。有巡司，防雪竹岭，黄土坳之险。又湖陂巡司，在县东北，防鹅公东、黄竹岭之险。《志》云：鹅公岭厄，路通石城，高险难以屯兵。○黄沙隘，在县东南，路通汀州，平坦可以据守。其在县东境者，大约有车断、陈Ａ２、日东、黄竹、湖陂、平地六隘，皆路出长汀等县之道。其桐木、新中、新径、塔径、桃阳五厄，则东南出武平之道也。皆骑岖险仄，防守甚难。又有桃阳东、卢公坳等隘，亦在县东南，为长汀、武平必由之道。县北之罗屋、寒鸡山，为宁都、石城接壤之所，去县险远，防虞不易。

　　古城镇《舆程记》：县东南水行四十里至古城，又陆行五十里至汀州府。

　　龙南县府南四百十里。东南至广东和平县二百二十里，南至广东河源县三百十里，西南至广东翁源县三百里，西至广东始兴县二百三十里，北至信丰县二百七十里。唐信丰县地，天宝初置百丈镇，寻曰虔南镇。五代时，杨吴曰虔南场。南唐保大十一年，升为龙南县，以在百丈龙潭之南也，仍属虔州。宋因之。宣和三年，曰虔南县。绍兴三十二年，复曰龙南。元至元二十四年，并入信丰县。至大三年，复置，属宁都州。明初复故。《城邑考》：县有土城，宋隆兴元年创筑，周不及二里。明成化初增修，以砖石，以御粤寇。弘治元年，闽寇犯境，复缮修防御。明年，增葺。正德七年、九年、十三年，皆经营治。嘉靖三年，霖雨城圮。十年始修复。万历三年以后，屡经营缮。今城周不及三里，编户五里。

　　○灵应山县北二十五里。冈峦重复，吞吐烟云，望之如列画，屏山艰水，昔有僧飞锡得泉，因名。○清修山，在县南四十里，高千仞，上平坦，登高四顾，迥出尘俗，泉石林竹，俨若洞天，因名。又上皇山，在县南三十里，山势高耸，林木森郁。其南五里曰油瓶山，路自上而下，平临溪滨，中有岩洞，左钟右鼓，亦名钟鼓岩。《志》云：县南五里有芙蓉山，以高秀如芙蓉而名。又南三里曰五公山，五山并列，朝拱县治。

　　君山县南七十里。下有古城濠堑，巨石峭壁，疑昔人拒寇处。县南百里又有归美山，高数百丈，四面岩险，中有自然石城，周三百步。左右石峡，皆高五六十丈，势若双阙，一名神阙山。亦名龟尾山，以与龙山相对，俗谓之龙头龟尾。又帽山，在县南百五十里，以圆耸得名。相接者为银山。○冬桃山，在县西南二百里，上多桃树，经冬始熟。下有溪流，名桃川。冬桃隘在其上，东通和平，西通始兴，据险当关，可制三面，向设官兵更番戍守。其相接者曰大岳山，亦高险。《志》云：县西南八十里有三指山，三山如指并列。相近者曰松林岩，中宽广，岩背有峰卓立，半壁间开一窍，时平则闻鼓乐声，将乱则闻钲角声。

　　樟山县西百五十里。两山相夹，险厄可守，樟木径厄在其下。又水尾山，在县西百二十里，高百丈，林木蓊然，横于江水之尾，因名。县西四十里又有尖子山，尖入青冥，群山莫及。《志》云：县西七十里有葛溪山，下临溪水。又西十里为金竹山，山多竹。○障川山，在县东百里，一名水口山，怪石磊落，麓盘三江之口。

　　玉石岩县北五里。有石莹如白玉。山半有洞，广数十丈。宋太宗赐书百二十卷，邑人依岩建阁藏之。旁有巨人迹，下有玉迹寺。治平间，赐额曰普和。此为上岩。岩后层层深入，登高台，有大窦通天，亦谓之通天岩，空阔明爽。明正德十二年，督臣王守仁平龙川氵利寇，班师作《平南记》，刻于洞壁。此为下岩。下岩之后有洞六七，视二岩尤胜。○油潭岭，在县东南百三十里，抵龙川县界。《志》云：县南二十五里有<页>岭，八十里有菖蒲岭，下有涧，俗讹为婆岭。百五十里有大小白岭，或谓之南北岭，接广东乳源县界。又黄牛石，在县南百里，溪涧错流，俱合于桃水。

　　○桃水在城西。源出冬桃山，会岳山、银山、马坑、黄牛石、南北岭、<页>岭、帽山、筋竹山、三指山、尖子山、婆岭、樟木岭、水尾山、葛溪山诸水而北流。《志》云：县有濂水、渥水，皆会溪涧诸流，至县北二十里与桃水合，谓之三江口。水北流，经信丰县为桃江。《通志》：三江水中有大龙滩，飞遄急驶，如建瓴然。操舟者以善没为业。○写源水，在县西北二十里。《通志》云：源出峰门犁壁山，合上平岭、鹞岭、窑坑诸水，至写口溪入三江口水，或以为即渥水也。犁壁，《郡志》作犁鼻，在县西三十里。又廉水，在县东北。《通志》云：源出安远县，合黄土岭、程岭、约溪、横冈诸水，北流入三江口。《郡志》：黄土岭在县东南四十里，程岭在县东南八十里。盖即濂水矣。

　　○南埠隘在县东南上蒙保，密迩氵利头、岑冈，旧称厄塞。又樟木厄，在县西大龙保之樟山下，路出始兴。又横冈隘，在县南太平保。《志》云：隘南通氵利头，西通翁源、龙川，山径崎岖，带以回溪，仅容一马，可谓天造地设之险。县西南新兴保又有冬桃厄，在冬桃山上，与乳源县接界。皆设兵戍守处。

　　石城县府东北四百六十里。东至福建宁化县九十里，东南至汀州府百九十里，北至建昌府广昌县百五十里，西至宁都县百里。本宁都县之石城场，南唐保大十一年，升为县，以山多石，耸峙如城而名，仍属虔州。宋因之。建炎末，始筑土城。明洪武初，增修，寻圮。正统间，为闽寇所陷。成化二十三年，复修筑，以御闽寇。弘治四年、十八年，皆增修。正德六年、十年、十三年，皆经营缮。嘉靖三十五年，洪水城坏，旋复修完。城周不及三里，编户九里。

　　○西华山县西五里。旧名乌石嶂，高千仞，俯视城郭。相接者为五龙岩，两崖奇峭，潭倚山隈，相传五龙窟其中。《志》云：县南六十里有中华山，一名凿龙山，产佳茗。○廖家山，在县东三十里，峭峻幽邃，人迹罕到。又赖家山，在县南七十里，跨汀州瑞金境，上有三峰突立。

　　牙梳山县北百里，盘踞广昌及宁化二县境。有三十六面。元时有蔡五九者，聚为巢穴，元兵讨之，不能克。今寨址犹存。○大夫嶂，在县西北十五里，中凡三十六岩。宋崇宁中，进士陈邦光居此，因名。

　　洪石岩县南四十里。攀磴而入，石门宽衍如屋，有甘泉涌出。其北曰倒岩，转而南为狮子岩，四面峭壁，路止一线。又通天岩，在县南十五里，石壁峻峋，深若巨室，登其巅，方平若原。○笋石，在县东十里，高百余丈。其山皆石，望之若丹霞。又石梁，在县南三十里，两石夹涧，上架修梁。一名仙女石，以秦汉间仙姑刘瑶英得名。

　　○灞水在县城东南。源出县东八十里之遥岭，合境内古文江诸水，西南经灞口，入宁都县界，会虔化水入贡水。又琴水，在县东，源出县东北鹰子冈，南流入灞水。○鱼骨氵祭潭，在县东七十里万山间，石崖倒垂，小潭深靓，岩上飞瀑，下蔽潭口，称为奇胜。

　　○捉杀寨在县西。有巡司，明初置。本在县北，嘉靖初移于此。又探石寨，在县西南十里。两寨对峙，各有石磴，绝处用木梯，顶开石门。元末避兵处。又石耳寨，在县西南十五里，形势陡绝，旁有石磴，顶有石门，亦元人避兵处也。○赖家寨，在县西南四十里。寨险峻，悬木梯数丈，半崖有石磴，扪萝而上，可容数百人。元末乡人避兵于此。

　　镇淮堡在县东南，地名淮土。蹊径旷僻，通长汀、宁化，向为盗薮，因置堡设兵，防御攸赖。又县东南百里有古楼东之三途朗村，系汀州府界，旧亦为盗薮。明嘉靖末，屡犯县境及瑞金诸处，官兵讨平之。○南岭厄，在县北。又有坝口、羊二隘，皆通广昌之道，而南岭尤为要厄。又站岭隘，在县东十五里，接宁化县界。西有铁树隘，路通宁都县。县南九十里有蓝田隘及秋溪隘，路出瑞金县。《志》云：县有义丰场。《宋国史》：天圣四年，虔州石城产银，置义丰场。是也。

　　定南县府东南四百六十里。东北至安远县百二十里，东南至广东龙川县五百十里，南至广东和平县九十里，西至龙南县九十里，北至信丰县二百四十里。本龙南、安远、信丰三县地。明隆庆元年，抚臣吴百朋剿抚下历、高砂二巢，奏置县。二年，始设定南县，仍属赣州府。三年，筑城于高砂之莲塘，周二里有奇。万历五年，改拓。九年，淫雨城坏，寻复修筑。崇祯十三年，复营治。今城周三里有奇，编户四里。

　　○文昌山在县治东城内，旧名高寨冈。乱时居民尝于此避寇。又三台山，在县南隔河，三峰横列，中一峰突起，下有小山如印，亦曰印山。又西华山，在县西郊外三里，道达龙南及赣县，为往来憩息处。又龟尾山，在县西四十里，与龙南县分界，高约七八里，称为幽胜。○太湖山，在县东北五十里，高数百仞。县北四十五里又有神仙岭，发脉于此，皆耸秀，为邑境之望。明嘉靖末，抚臣吴百朋破贼于岭下。

　　杨梅山县北百里。为县境要隘。明嘉靖四十五年，贼魁赖清规等为乱，郡守黄单骑入下历招抚之，贼防稍懈。抚臣吴百朋督参将蔡汝兰等进兵，首破杨梅牌，断贼右臂，遂夺神仙岭。贼惧，退保铁炉坑，败奔樟木岭，复败，东走入粤境。官兵追至九曲水，会水涨，贼溺死甚众，获渡者趋入羊石、铙钹二寨，又径奔铜鼓嶂。铜鼓为广东龙川县地，向为贼薮。既而官军破羊石、铙钹二寨，旋破铜鼓，贼夜走葫芦洞，不能达，还奔匿苦竹嶂林中，遂自杀。高砂渠谢允樟悔罪来降。于是置今县。铁炉坑、铙钹寨诸处，俱在广东龙川县境。九曲水，在县东南，亦接龙川县界。

　　程岭县西北六十里。水分二流，与龙南县接界。又指挥嶂，在县东四十里，嶂高峻，而中平洼，有窝可容数千人。元时尝有指挥屯兵于此，因名。瀑布悬流，可供游赏。又华竹嶂，在县东七十里，顶有长流水，莫知其源，山下田资其灌溉。县东百十里又有苦竹嶂，草木蒙丛，苦竹尤多。○五虎岩，在县城东南，接和平县界。《志》云：县城南隔河不一里，以山顶分水为界，即和平县境，为江、广分疆处。

　　岑冈县西二十五里，与龙南及广东和平县接境。旧为贼薮。明嘉靖三十年，贼李鉴招集益众，遂肆猖獗，官军进讨，贼保据岑冈大巢。官兵攻围急，贼溃围走，官兵追败之于东坑，又败之于青草洲、梅子山、五花嶂诸处。贼走入翁源县境，据险固守。官军四合，贼不得逞，遂谋遁。官兵败之于沙木、于铅厂、于关田、于寒峒、于峡径，贼势蹙。会有潜谋通贼者，贼得逸去。明年，贼自岑冈退据沙溪，官军复败之。既而袭官军于稳下，官军稍却，寻以势蹙来降，于是岑寇始平。万历十四年，和平盗李珍等复据岑冈作乱，以上陵为巢，官兵讨之，由下河桃树坳进，直至贼巢，平之，因设岑冈营。东坑诸处皆在龙南、翁源县境。稳下，在南安府大庾县。上陵、下陵亦在县西南数里，与和平县接界。

　　○九洲河县东北百里。会高砂横江，下历杨梅诸水，流入广东龙川县界。中有廉子、曲滩、鹅叫三滩，滨河有猪婆岩，皆峻险。○员鱼溪，在县东北百里，源出南坑坳之分水，会龙头岭下诸水，流入信丰县界，经龙洲及内江渡，会大河。大河，即桃江矣。《志》云：龙头岭下水在县东北百二十里。又有角坝水，在县北六十里，出县东七十里院径山。县北七十里有城门水，其地有石壁如城门，水出其中。又有咸水、径水，亦在县北七十里，亦出南坑诸水。俱流经咸湖，会龙南桃水。

　　○下历镇县东四十里。有巡司，明洪武初置。本隶龙南县，成化二十三年，以闽寇数犯龙南、安远，因增兵防守。嘉靖四十五年，抚臣吴百朋平下历逋贼，拨官兵镇守，以御岑冈余盗，因筑砖城，周里许，遂移巡司于城内。后镇守官兵渐弛，而巡司如故。崇祯初，广贼作乱，移安远太平营兵守下历，而巡司改置于龙南县冬桃隘。○鸡脚寨，在县东五十里，以形似名。四围峻绝，止一径可上。相近为白云寨，以高耸接云而名。又马头寨，在县北七十里，形似马头。顶上宽平，容万人，登高则四远皆见。有石井，四时涌出。寨下周围皆水，极深无底。中有数石步出水面，登寨者必由此石渡，避乱者往往保此。相近又有石寨，四围石山律，中突起一峰，居民尝保此，寇不能犯。《邑志》：境内诸寨之得名者，凡十五处，而鸡脚等寨尤为险峻。

　　阳陂隘在县西高砂保。又县东下历保有鸦鹊隘。皆南接和平，为锁钥处。又刘隘，在县东百二十里刘山下。又东有磨刀、桐坑二隘，接龙川、安远、长宁三县界，其地僻远，易为盗薮，三厄为噤喉之处。○潭庆隘，在县北百里。相近有员鱼隘，在员鱼溪上。《志》云：今县北百二十里有员鱼径桥，坑水冲奔，丛箐深阻，路入信丰，至为艰险，官私疏辟，号为烦劳。又径脑隘，在县西北百二十里径脑水上，水源出杨梅山，流接信丰界内江渡，亦往来要地。明嘉靖四十二年，贼邓东湖据此，官军讨平之。一云县西有龙子岭隘，又西为黄藤隘，皆接和平县。

　　长宁县府东南四百二十里。东至福建武平县百二十里，南至广东平远县二百三十里，西南至广东兴宁县二百里，西至广东龙川县百五十里，西北至安远县百三十里，北至会昌县百九十里。本安远县地。明万历四年，抚臣江一麟讨平黄乡保贼巢奏置。明年，筑城于马啼冈，周不及三里。编户二里。

　　○顶山县东南五十里，接闽广之交。双峰耸翠，飞瀑中悬。又铃山，在县西七十里，秀拔冠于群山。其并峙者曰帽山，峭石嶙峋，直插云表。

　　大帽山县南二百里，与广东程乡、平远、和平、兴宁、龙川等县接壤。山绵亘数百里，中有老虎隘，林木深阻，鸟道三十里，群盗窟其间，多历年所。《志》云：大帽山界江西及闽、广三省之交。正德中，贼徒聚此，攻掠州县。督臣周南分江西兵从安远入，广东兵从程乡入，福建兵从武平入，悉平之。嘉靖末，程乡人叶芳等复啸聚其中，至万历初，始克歼其党。

　　登头岭县西四十里。行者必登绝顶，路始得通，因名。有登头隘。又丹竹岭，在县南五十里，亦曰丹竹楼。旧为贼薮，与广东平远、兴宁接壤，至今其民悍健，可籍为兵。○青龙岩，在县南三十里，大小十余穴，清流萦抱，必由栈道以陟降。

　　○寻邬堡水县东五十里。流入广东龙川县之赤石渡。又县南十里有河岭水，下流合于寻邬堡水。

　　○双桥镇县北百二十里。有双桥保巡司，明初置，属安远县。隆庆以前，常为贼巢。置县后，改今属。又黄乡保巡司，在县西北八十里。保接广东龙川、兴宁界，林木阴翳，鸟道崎仄，三十里中绝无人烟。巡司未置，县为叶楷贼巢，属安远县。万历中，与县同析置司。地当险要，而老虎隘又在其西，最为关键。○丹竹楼隘，在县南丹竹岭下，与广东兴宁、平远接界。《图说》：丹竹楼西有合、马子等隘，亦为戍守处。

　　藤岭隘在县东南南桥保，与平远县接界。厄当控扼之所。县南八付保有员子石隘，守藤桥岭，可遥制其险。县东又有分水坳，在顶山保。保接壤三省，为虔要津，而分水坳尤为一夫当关之地。守分水，则县东腰古保之容岭隘、兹溪保之马战东，皆在控御中也。《郡志》：马战东在县东八十里，接武平县界。

　　附见：

　　赣州卫府治东南三里。明洪武初建。○信丰守御千户所，在县治西北，洪武十七年建。会昌守御千户所，在县治东，与信丰所同建。

　　南安府东至赣州府二百五十里，南至广东南雄府百二十里，西至广东韶州府三百八十里，西北至湖广郴州三百里，东北至吉安府六百六十里。自府治至布政司千五百二十里，至江南江宁府二千二百十里，至京师六千六百七十五里。

　　《禹贡》扬州地。春秋属吴。战国属楚。秦属九江郡。两汉属豫章郡。三国吴属庐陵郡。晋属南康郡。宋、齐以后因之。隋属虔州。大业初，属南康郡。唐仍属虔州。宋淳化元年，始置南安军治大庾县。元曰南安路。明初改为府，领县四。今因之。

　　府南扼交广，西距湖湘，据江西之上流，拊岭南之项背。史称秦始皇三十三年，使屠睢将兵十万守南野之峤。又汉武帝元鼎六年，遣将军杨仆讨南越，出豫章，下横浦。今郡城南去庾岭不及一舍，为南北要冲，行旅往来必取途于此，盖犹秦汉故道矣。又深山长谷，邻亘溪峒，不逞之徒，往往啸集，急则西走郴、桂，南窜雄、韶，制驭之方，未可失矣。

　　大庾县附郭。汉南野县地。相传武帝时，遣庾胜讨南越，筑城于此，因有大庾之名。晋以后，为南康县地。宋、齐以后因之。隋开皇十年，立大庾置县，十六年废。唐神龙元年，又为县，仍属虔州。宋淳化初，为南安军治。今编户二十里。

　　○大庾城《志》云：庾将军城，在府西南二里，即汉庾胜所筑。隋置镇于此，唐时县移于今城东二里。宋淳化二年，筑军城，又移于今城南。时章江自西而南折若规，城因其势也。绍兴五年，以旧城卑薄，为拓城浚濠，仅逾一里。淳熙九年以后，相继增修。嘉定十二年，复缮葺。咸淳四年，亦尝营治。元时章水改流，径过郡治，城遂中断。至元二十九年，改筑今城，南滨章江，东北带溪，惟西稍高，为隍城，狭而长，东西微锐，类鱼，俗名鱼城。寻圮。至正十二年修筑，明年，以砖石。十八年，陈友谅党熊天瑞据赣州，遣兵袭南安而守之。二十四年，城归于明，益为增拓。正统十年修葺，景泰五年雨圮，复修筑。成化十七年、正德九年，皆以洪水倾坏，修完如旧。嘉靖以后，屡经营治。有门四，城周四里有奇。

　　水南城在城南隔江，与郡城夹江而峙。民居稠密，倍于郡城。明嘉靖四十年创筑，周二里有奇。其北滨江，为水门，横亘三百五十七丈有奇。城南门曰梅山门，以门外即梅岭路也。○新田城，在府东。《城池志》：庾岭北四十里为新田城。又北五里为凤凰城，以近凤凰山也。凤凰西十里杨梅村有杨梅城。俱嘉靖四十四年筑。杨梅北十里为小溪城，旧有小溪驿，今迁去。城嘉靖三十四年所筑。小溪东五里为九所城，四十四年筑。小溪北十五里为峰山城，其人善弓弩。正德中，抚臣王守仁所筑。皆控扼蛮险处。

　　崎头城府东百里。孙忄面曰：曲岸曰崎。城在章江岸曲，因名。梁大宝初，陈霸先起兵讨侯景，自始兴度大庾，破蔡路养于南野，因修崎头故城，自南康徙居之。《九域志》：大庾县，古南野也，有南康故城，又有崎头镇。镇盖因故城而名。

　　○东山府东南二里隔江。山势特起，俯瞰两城，其左折为亚东山，泉石甚胜，亦名南山。府南五里曰五里山，临两广大路。○金莲山，在府北三里，诸峰连接，状若莲花。迎候馆在其下，左有铁冈，冈上有候使台，讹曰猴狮台。稍东为立屏山，一名鱼山，皆以形似名。《志》云：铁冈在城北一里，旧产铁，有铁冶，今废。

　　玉枕山府北七里。地名石人坑山，以形似名。郡之主山也。高三百仞，连延三里，两麓五峰次第相属，别名五指山，亦曰五侯山，亦曰五马峰。又西华山，在府西十里，石壁如削，循磴而上，平衍可田，有瀑布及石洞诸胜。○大龙山，在府东三十里，延亘三里，状如游龙。自麓至巅，凡八里许。又玉泉山，在府东北五十里，两山峙立如门，一径而入，深二里许。相近者曰山，高千仞。《志》云：府东北二十里有双秀山，两峰双峙。又府西北七十五里有南源山，岩崖高峻，飞瀑百丈，下有湫潭，深不可测。

　　大庾岭府南二十五里。为府镇山，即五岭之一也。高特磅礴，延亘绵远，为南北险阻。详见前重险大庾。○小梅关岭，有二：一在府北一里，与梅关相对；一在府西南十五里，较梅岭差平小。《志》云：小梅关，相传唐开元以前入粤之路，由此渡章水滩，故名。

　　双童岭府南三十里。即大庾之支泷，旧名三将军岭。延亘二十里，三峰并秀，俗谓之双童读书台。以两峰并立，中峰稍平也。又金星岭，在府东一里，横亘三里许，东北有尖峰屹立相峙。又有惜母岭，相传许旌阳逐蛟至此，小蛟回顾其母，因名。石势がテ，盘涡曲折。又府东北四里有天柱峰，高耸参天，俗传此峰上应紫微星，寇至不能为患云。○石壁，亦在城东一里，下临章江，延八十余丈，为舟人牵挽之路。成化十八年，邑令文志贵病其欹侧，募工凿平之。

　　仙鹤岩县西八十里。一名双鹤洞，亦曰石室洞。又名聂都洞，即上犹县聂都山之别峰也。洞门可二寻，中平广，容百人。别有岩穴相去一二里，玲珑相通。有泉清洁可酌，俗名观音池。○青龙冈，在府东北三十里，回环高耸，平地突起。府南二十五里曰常娥嶂，北拱郡治，如屏障然。

　　○章江在府城南。亦曰南江，一名横江，又名横浦。经府东六里，有过步滩，水势湍急，巨石突起。舟行至此，必首尾牵挽而下，稍一失措，必致沈溺。成化十五年，凿平峻阻，公私称便。《志》云：章水发源郴州宜章县界，因以章名，经崇义县西南聂都山，东流百二十里，经府城南，又东北流二百六十里，至南康县之芙蓉江。又北百二十里至赣州府城外，合贡水为赣江。详见前大川赣水。
</div>
    <div class="pagination">
<a href="读史方舆纪要_page348.html">上一页</a><span>...</span><a href="读史方舆纪要_page344.html">344</a><a href="读史方舆纪要_page345.html">345</a><a href="读史方舆纪要_page346.html">346</a><a href="读史方舆纪要_page347.html">347</a><a href="读史方舆纪要_page348.html">348</a><span class="current-page">349</span><a href="读史方舆纪要_page350.html">350</a><a href="读史方舆纪要_page351.html">351</a><a href="读史方舆纪要_page352.html">352</a><a href="读史方舆纪要_page353.html">353</a><a href="读史方舆纪要_page354.html">354</a><span>...</span><a href="读史方舆纪要_page350.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
