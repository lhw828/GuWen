<!DOCTYPE html>
<html>
<head>
    <meta charset="UTF-8">
    <title>甘肃通志 - 第 132 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘肃通志 - 第 132 页/共 159 页</h1>
    <div class="content">　　晋彭祈襄武人为州别驾歴西郡酒泉农畧阳四郡守累官封侯所至忠以衞上清以守己威以克敌恩以惠下
　　宋垣防之字彦宗貆道人少倜傥气干强果元嘉初为殿中将军累迁钟离太守随王谟入河为前锋进据石济及谟败退魏军悉牵谟水军大艚连以铁鏁三重断河絶防之归路河水迅急防之中流而下以长柯斧断鏁魏人不能禁既还戌淮隂领济北太守义宣反防之率水军大破之封益阳侯后拜青冀二州刺史諡壮侯
　　齐焦度字文绩南安氐人少有气干便弓马孝武初魏冦青州刺史顔师伯遣度领军大防师伯启孝武称度气力弓马絶伦帝召见壮之沈攸之反度守郢城于城楼上褰露形秽辱骂攸之事平封东昌县子垣崇祖字敬逺防之弟子也少有干畧歴北琅邪兰陵二郡太守及齐高帝践祚徙为豫州刺史魏攻夀春崇祖乃于城西北立堰塞肥水堰北起小城使数千人守之曰防攻小城吾破堰放水自然沉溺及魏军攻小城崇祖着白纱防肩舆上城决堰水魏众溺死千数大众退走齐高帝谓朝臣曰崇祖恒自拟韩白今果其人也进为都督给鼓吹一部崇祖虑魏复攻淮北启徙下蔡戌于淮东魏果攻下蔡崇祖大破之领骁骑将军
　　垣荣祖字华先貆道人崇祖从父兄也荣祖善骑射宋孝建中为后军参军后归齐高帝除东海太守荣祖善弹见翔鹄云中曰当生取之乃弹其两翅毛脱坠地无伤养毛生后飞去预佐命功封将乐县子拜兖州刺史
　　陈赵知礼字齐旦天水陇西人渉猎文史善书翰为文赡速占授军书下笔便就初为陈武帝书记及武帝征侯景上表于梁元帝及与王僧辨论军事其文并知礼所制及景平授中书侍郎陈受命每军国大事文帝辄问之拜散骑常侍再迁右将军卒赠侍中諡曰忠
　　魏李冲字思顺陇西人沈雅有大量善交游不妄戏杂流辈重之高祖初迁中书令加散骑常侍寻转南部尚书进爵陇西公冲恩宠日盛遂为富室而谦以自牧积而能散姻族乡闾莫不分及虚已接物时以此称之河南太守来崇子防纠冲兄佐赃罪佐及冲等悉坐幽系防赦乃免至冲宠贵防为南部郎深虑为冲所防而冲每慰抚之防后坐赃罪惧必不济冲乃具奏乞原恕之遂得不坐冲从甥隂始孙徃来冲家至如子侄有人求官因其纳马于冲始孙受而不言马主自陈始末冲大惊执始孙以奏始孙坐死其处要自厉不念爱恶皆此类也冲竭忠奉上知无不尽出入忧勤形于顔色旧臣戚辅无不服其明断慎宻高祖深相仗信亲敬弥甚寻迁侍中吏部尚书高祖以冲女为夫人诏以冲领将作大匠营改正殿车驾南伐加冲辅国大将军统众翼从至于洛阳霖雨不霁冲反覆进谏高祖谕羣臣曰若不南銮即当移都于此高祖初谋南迁恐众心恋旧外名南伐其实迁也于是定都洛阳委冲以营搆之任兼右仆射留守洛阳诏讨汉中冲表谏止自邺还京高祖欲南征冲以为未可冲机敏有巧思北京明堂圆邱太庙洛都新起堂寝皆资于冲勤志彊力旦理文簿兼台匠制几案盈积终不劳厌卒赠司空諡文穆
　　杨机字显畧天水冀人少有志节河南尹李平元晖并召署功曹由是声名更着于时皇子国官多非其人诏选清直之士机见举为京兆王愉国中尉当官正色不避权势明达政事断狱以情凡诉讼者一经其前后皆识其姓名并记事理世咸异之荆州蛮叛拜尚书左丞讨平之建义初拜平南将军光禄大夫除度支尚书方直之心乆而弥厉奉公正已为时所称家贫无马多乘小犊车时论许其清白
　　周赵贵字元贵天水南安人少頴悟有节概从贺防岳平关中迁大都督岳为侯莫陈悦所害将吏奔散贵曰仁义岂有常行之则为君子违之则为小人乃诣悦诈降悦信之因请收葬岳悦许之乃收岳尸奔平凉周文帝以为大都督封南阳郡公又封楚国公辛威陇西人少慷慨有志畧初从贺防岳征伐有功假辅国将军都督及太祖统岳之众见威奇之引为帐内封白土县伯从魏孝武攻囘洛城及擒窦泰复农战沙苑并先锋防敌勇冠一时进爵为公出为鄜州刺史迁河州保定初率兵讨丹州叛兵平之又讨绥银诸州并平之拜大司冦进位上柱国宿国公威性持重有威严涖官数十年未尝有过故得以身名终兼其家门友义世以此称之
　　赵昶字长舒天水南安人昶少聪敏以材力闻大统九年周太祖遣昶使于氐酋李防仁谕以祸福防仁感悟遂相率降复遣慰谕叛氐梁道显皆即欵附以功封章武县伯除大都督行南秦州事昶自擢居将帅之任倾心下士擒获氐羌抚而使之皆为昶尽力録前后功进爵长道郡公
　　赵善字僧庆贵从祖兄少好学沈毅有逺量普泰初以平关陇功拜骠骑将军尔朱天光东拒齐师兵败见杀善请收葬其尸齐神武义而许之魏孝武时歴尚书仆射进爵为公善性温恭有器局功则归人过则归已时人称其有公辅之量九年从战邙山为敌所获卒于东魏諡曰敬
　　任果字静鸾南安人果性勇决志在立功魏废帝时率所部来附周文嘉其逺至待以优礼授南安县公果因陈取蜀之策率兵征蜀及成都平周太祖以其方隅望族早立忠节授骠骑将军进爵安乐郡公
　　唐赵憬字退翁渭州陇西人志行峻洁寳应中天下荐饥憬褐衣上疏请杀礼从俭士林叹美建中初擢水部员外贞元中李泌荐之使囘纥未还尚书左丞缺帝以命之进中书侍郎同平章事与陆贽同辅政穆赞等为裴延龄构摈憬救防申解得免憬精治道常以国本在选贤节用薄赋敛寛刑罚又陈前世损益当时之变献审官六议一议相臣二议庶官三议京司缺官四议考课五议遗滞六议藩府官属帝皆然之下诏褒答辅政五年卒諡贞宪憬性清约位台宰而第室童仆犹儒生家竟不营产
　　李晟字良器洮州临潭人年十八从王忠嗣击吐蕃号万人敌凤翔节度使高升召署列将击叠州叛羌于高当川又击连狂羌于罕山破之迁左羽林大将军广德初击党项有功授特进试太常卿建中二年魏博田悦反晟为神防先锋斩杨朝光乘氷度洺水破悦又战洹水悦大败加检校左散骑常侍帝出奉天召晟诏迎拜神防行营节度使朔方帅李懐光迁延有异志隂通朱泚晟虑为所并适有诏使到晟军乃令曰有诏徙屯即结阵趋东渭桥诏进晟尚书左仆射同中书门下平章事时晟家皆为贼质有言者晟泣曰陛下安在而欲恤家乎泚使人欵壁门曰公等家无恙晟怒叱斩之晟能与下同甘苦以忠义感发士心终无携怨大破贼众乘胜入光泰门再战贼奔溃余党悉降晟引军屯含元外廷令军中曰五日内不得通家问坊人之远者宿昔乃知王师之入也露布至梁曰臣已肃清宫禁祗谒寝园钟簴不移庙貎如故德宗览之感泣曰天生李晟以为社稷非为朕也拜晟司徒兼中书令帝纪其功自文于碑封西平郡王薨赠太师諡曰忠武有十五子知名者愿宪愬听
　　李愿少谦谨元和初领夏绥银宥节度使政简而严境内肃然后为左仆射节度凤翔
　　李宪性仁孝长喜儒以礼法自矜累迁绛州刺史以治行称太和初迁岭南节度使所歴皆以吏能显政绩暴着善治律令性明恕详正大狱全活无辜者甚众
　　李愬字元直有筹畧善骑射补衞尉少卿出为坊晋二州刺史以治异等进詹事宪宗讨吴元济愬求自试遂检校左散骑常侍为隋唐邓节度使推诚待士贼来降者辄听其便给粟帛遣还众愿为愬死居半嵗知士可用乃请济师益河中兵二千吴秀琳降以其众攻吴房贼以精骑尾击愬下马据胡牀令军中曰退者斩众决死战射杀其将贼乃走李祐贼健将也设计擒之待之厚令佩刀出入帐下署六院兵马使祐捧檄呜咽始定袭蔡之谋元和十一年十月己夘夜师起祐为前锋愬率中军吏请所向愬曰入蔡州取吴元济士失色监军使者泣曰果落祐计天大雨雪行七十里夜半至城旁皆鵞鹜池愬令击之以乱军声祐坎墉先登众从之杀门者发关留持柝传夜自如愬入驻元济外宅元济闻号令常侍传语始惊曰何常侍至此擒吴元济槛送京师不戮一人众皆输降以功进检校尚书左仆射封凉国公卒赠太尉諡曰武
　　李听字正思为神策行营兵马使讨王承宗斩贼骁将宪宗壮之迁蔚州刺史召为羽林将军帝讨李师道出刺楚州听日整勒士皆奋即掩贼不虞攻朐山降之以功授夏绥银宥节度使统兵北讨授检校兵部尚书充河东节度使封凉国公卒赠司徒
　　王佖洮州人李晟之甥武敢嫺骑射晟在师佖无不从攻朱泚于光泰门贼方锐佖与李演鏖战蹀血贼数北诸军乘之遂大振以功为神防将击吐蕃有功李益字君虞陇西成纪人长于诗名与宗人贺相埒每篇成乐工争求之被声歌供奉天子至征人早行等篇天下皆施之图绘刘济辟置幕府进为营田副使宪宗召为秘书少监集贤殿学士太和初以礼部尚书致仕
　　李贺字长吉陇西人七嵗能辞章韩愈皇甫湜过其家使贺赋诗援笔立就自目曰高轩过由是有名为人纎细通眉长指爪能疾书每旦出骑马从小奚奴背古锦囊遇所得书投囊中及暮归足成之母使婢探囊中见所书多即怒曰是儿须呕出心乃己耳以父名晋肃不肯举进士韩愈为作讳辨然卒亦不就举辞尚奇诡所得皆惊迈絶去翰墨畦迳当时无能效者乐府数十篇云韶诸工皆合之管为协律郎卒年二十七
　　尹思贞字季弱天水冀人明春秋擢高第常受学于国子博士王道珪称之曰吾门人多矣尹子不可测也以亲丧哀毁除丧不仕左右史张说尹元凯荐为国子大成每释奠讲辨听者皆得所未闻
　　尹愔思贞子博学通经尤精老子明皇召对甚喜厚礼之拜谏议大夫集贤学士兼修国史固辞不起诏以道士服视事乃就职专领集贤馆图书开元末赠左散骑常侍
　　李翺字习之陇西人授校书郎元和初为国子博士史馆修撰常条兴复太平大畧再迁考功员外郎礼部郎中翺性峭鲠议论无所屈常面斥宰相李逢吉过失逢吉诡不校翺移病有司白免官逢吉更表为庐州刺史时州旱民无食权豪贱市田屋牟厚利而窭户仍输赋翺下令使以田占租无得隐收豪室税万二千缗贫弱以安入为谏议大夫出为湖南观察使卒翺始从韩愈为文章辞致浑厚见推当时故亦諡曰文
　　李中敏字藏之系出陇西元和中擢进士性刚峭辟观察判官入拜侍御史太和六年大旱中敏上言宋申锡之寃不伸宜斩郑注以快忠臣之魂则天且雨不省以病归召谏议大夫迁给事中仇士良以开府阶防其子中敏曰谒者监安得有儿士良惭恚由是复弃官去开成末为杭婺二州刺史
　　李让夷字达心陇西人擢进士第累进谏议大夫开成初进起居舍人武宗初李德裕复入三迁至尚书右丞让夷亷介不妄交位虽显剧以俭约自将为世咨美
　　李蔚字茂休陇西人举进士拜监察御史累擢尚书右丞拜京兆尹出为宣武节度使徙淮南代还民诣阙请留诏许一嵗干符末以吏部尚书同中书门下平章事罢为东都留守
　　宋王德字子华通逺军熟羊砦人以武勇应募于熙帅姚古防金人入侵遣德谍之斩一将而还古曰能复徃乎德从十六骑径入隆德府治执伪守姚太师左右惊扰德手刄数十百人众愕眙莫敢前古械姚献于朝钦宗问状姚曰臣就缚时止见一夜义耳时遂呼德为王夜义平济南冦李昱池阳防张遇叛将张昱围和州德接战斩昱俘其兵骑数万刘光世谋讨苗刘德至浦城斩苗瑀擒马柔古送行在绍兴元年平秀州水贼邵青余党复索战谍言将用火牛德笑曰是古法可一不可再令诸军持满阵始交万矢齐发牛皆返奔贼众殱焉迁同州观察使明年金兵破滁州德越江袭夺之追擒甚众改环庆副总管金兵自合肥入侵德与夹河而军兀术以铁骑十余万陈于前德渡桥大呼令万兵持长斧如墙而进敌大败复追击之刘锜曰昔闻公威畧如神今果见之召拜清远军节度使诸军都统制卒赠少傅
　　元高斌安定人以明经举授凤阳路四川亷访司佥事以亷能称
　　汪世显字仲明巩昌盐川人皇子南征诸蛮与宋将潜兵相为犄角世显以轻骑驰之杀其将乘胜定资州入成都中统三年论功追封陇右王諡义武汪德臣字舜辅世显子年十四侍太子猎矢无虚发袭爵巩昌等四路都总帅入觐宪宗所陈率嘉纳命城沔州德臣缮治室庐部署官属数日而集进攻嘉定克之又破宋军于隆庆诏城益昌德臣入见乞免益昌赋税及徭役从之蜀人惮其威名诸郡莫敢出鬭甲寅夏获宋提辖令持檄谕告守将南清以城降所俘城中民悉归之东南戌卒数百有去志德臣知之给劵纵去皆泣谢未几帝幸益昌锡金带俾立石纪功中统三年追封陇西公諡忠烈
　　汪良臣世显子年十六从兄德臣出征取四川世祖即位阿勒达尔珲塔哈逆命刼六盘府库西陲骚动诏良臣讨之贼大溃获都海杀之西鄙辑宁防闻赐金虎符中统三年浩里叛复讨平之转巩昌路都总帅平四川良臣禁俘掠发粟赈饥民大悦防闻授中书左丞四川行省平章事良臣陈治蜀十五事皆纳之追封梁国公諡忠惠
　　汪惟正字公理德臣子防頴悟藏书二万巻喜从文士议论古今得失尤喜谈兵袭父爵守青居山呼图叛擒杀之十四年藩王图噜叛于六盘惟正攻平凉麾兵逐之三逾山图噜就擒入朝授金吾衞上将军命惟正分省于蜀留意拊循人便安之卒諡贞肃李呼喇济陇西人从征西川以功为管军总领取合江大获山守臣杨大渊纳欵已而逃归宪宗怒将屠其城呼喇济乃单骑至城下大呼入城曰皇帝使我来抚汝军民执大渊手谓曰上方宣谕赐赏不待而来何也大渊曰诚不知国礼非敢有异谋也遂与偕来一军皆喜呼喇济入奏宪宗问之对曰城门不闭无他心也一闻臣言即从臣出宪宗悦赐葡萄酒二十年改四川南道宣慰使时蛮僚叛服不常徃徃刼掠边民呼喇济遣谕诸蛮豪长率众来降二十三年入觐以老病乞归田里许之二十七年拜资善大夫授陜西行省尚书左丞元贞二年入觐授资德大夫陜西行省中书右丞卒諡襄敏
　　明曹铭防宁人洪武中进士任兵科给事中才名显著声振一时歴官都察院左佥都御史
　　王慤宁远人少有气节倜傥敢言性至孝洪武初举贤良方正授御史凡有利必以上闻数忤权贵不避艰险有铁面之风
　　赵克钦宁逺人以孝友闻置义田赡宗族社田以养士赈恤贫乏洪武间举贤良方正为御史风节凛然京师豪猾敛手贵游相戒勿犯及居家复为邑人开水利当时赖之
　　王敬陇西人监生永乐间知太湖县性毅直有胆畧豪强敛迹吏民德之
　　韩缙字子云陇西人举乡试第一永乐四年进士任吏科给事中敷陈时政不畏权奸寻转南京户部郎中歴事三朝才名懋着学者称为关西韩夫子杨仕敏字克勤陇西人举永乐十四年乡试任监察御史在台十有三载考最正统间改江南太平知府振学校广储蓄修城池举废坠郡大治迁河南按察副使太平民恳留具奏加三品俸仍管府事景泰初迁山西布政右参政五载引疾归行李萧然足迹不至公门陇人服其德化上遣行人李诚召问仍以疾辞命布政司嵗给米以优礼年八十六卒
　　张励字克勤安定人举永乐十五年乡试仕户曹主事员外郎中督储袪有声淮隂以建白中奄防忌下诏狱读书宴如也后得释遂归一日仆缚盗数人励手解盗缚饭之诫令改行纵使去人以为有陈太丘之风居官以亷称勤俭立家子姓不许衣文绣姬序通西和人正统辛酉以监生入朝贺是夜帝梦异人奏曰衣红者忠臣也次日令察之独序通衣红褐袄帝心异之即除为山西汾州知州有善政赵荣字孟仁通渭人以能书授中书舍人正统十四年十月也先拥上皇犯京师邀大臣出迎众相顾不敢行荣慨然自请即擢大理少卿偕右通政王复出城朝见也先以非大臣遣还景泰元年七月擢工部右侍郎偕杨善等奉迎上皇归进左侍郎后英宗复辟天顺元年擢工部尚书曹钦反荣防马大呼于市号召壮士从者数百人卒擒逆贼上目之为忠臣七年以疾罢成化十一年卒遣官谕祭録其子珙锦衣指挥
　　张勋字鼎彛防宁人正统初登进士授工部主事监储两淮复除南礼部迁知青州府在府持正以良吏称复调知武昌府武昌繁剧治理有方给饷济饥刑清絶迁山西布政右参政
　　宋琮字朝用陇西人成化二十三年进士歴吏科都给事中琮知无不言有冒太后兄者琮上疏辨其诈罪之山西御史某以贪酷闻屡遣官问皆不伏命琮治之立伏道路称搏虎手迁太仆卿直气愈励刚正不阿所至有声
　　王瓒字宗器通渭人成化十七年进士授工部主事转员外治末同中使李瑾勘水灾上疏畧曰侍郎杨礼股肱之臣指挥刘刚爪牙之臣瑾召之如奴仆而二人望风奔命国体所关非小宜付瑾于法不报瑾执奏诬瓒下狱寻赦出推郎中奉勅督修兴王府立法均役人皆悦服陞懐庆知府其政以许衡为法复除开封刚明仁恕民歌之曰包公后王开府严如父慈如母不可犯良可慕
　　范镛字鸣逺巩昌衞人治六年进士授御史鲠直敢言不避权奸因忤防下狱旋得释补浙江佥事萧山令邹鲁讐其邑绅何舜宾陷之死镛亷得其情以鲁抵何死进副使备兵建昌中宦闻镛风采不敢横以开鑛厉民奏罢之歴擢操江都御史稽覈行伍罢横门占役劾罢懐宁侯巡抚云南刬奸摘平赋均徭滇人戴之刘瑾用事兵部尚书王琼与镛左琼中之左迁参议卒于官
　　吴养亷字廷用通渭人文学俱优任唐县知县有善政致仕归设教于西山院二十余年人称西山先生王璠字廷瑞宁远人成化二十年进士授户部主事监督临清仓力清中官剥尅之总理辽东粮储阅实得羡米千万儹运漕河值藩封之国河道壅塞璠昼夜巡视漕艘如期竣事晋山西参议分守冀北道以台评罢归
　　何溥陇西人监生歴官至府通判清慎平易处乡足迹不至公门乡人敬服
　　刘宪巩昌衞监生成化间知奉化县政平刑简民皆悦服
　　杨铭陇西人举人歴官永宁府同知清慎爱民致仕家居三十余年屏迹公门手不释巻九十余卒刘钺字廷威陇西人正德中以乡举授遵化知县素履清苦政多简易蝗不为灾质朴笃实有古人风高登字东山靖逺人任山西屯留主簿多惠政人不敢干以私遭母忧归邑人泣送有士懐清慎民慕岂弟之颂继任四川大竹旧赋纳松潘登建议详宪允贮绵州郡邑皆被节省以父耋归养值嵗饥出资周济隣里戚党咸受其惠
　　高冠靖远人父登冠初知浮山县洁已爱民因诖误降判解州议筑城垣民防其利署夏县值大荒条议赈粥事宜民頼全活又立慈防局收抚弃婴后因事左迁遂家居著述
　　张锦字尚防岷州人成化五年进士任刑部司官鞫谳明允审録山东平反甚众会他司失官金属锦按之屡鞫不承遣人绐其家得金示之遂伏罪畿辅灾以锦徃赈平籴劝贷分遣良吏饘给之所活不可胜计方山庆成二王府有大狱奉命徃治还迁大理右丞再奉命治岷襄二府狱情罪皆协寻转左丞擢副都御史巡抚宣府直枉除兵民畏服劾罢中官武将不职者卒赐祭葬长沙李东阳志其墓
　　王铎字大振岷州人成化二十三年进士为人敦古尚行事亲以孝闻初任知永平县再任知眉州旋陞马湖同知知府所至贤声籍籍继擢西蜀参议道功业恢廓于龙安一郡多所创建区画悉得其宜致仕归清风亮节益重于乡里
　　张潜字用昭岷州人锦之子治九年进士少应举与庆阳李献吉洵阳张光世齐名潜歴任户礼二部迁知广平府时畿辅多盗潜善为防御得以无事暇则按属拊循广施惠政民益安辑寻擢山东参议道邹昊字宗大巩昌人治十二年进士以御史谪真定推官教吏士习武民有刼盗悉擒之陞按察佥事蜀盗蓝鄢反昊简骁勇千人分队立长以待贼来逼城昊夜出击贼营乱悉兵乘之斩首四千级乘胜直前贼方阵左而伏兵于右为应昊以正兵当左而身与百骑直捣伏伏惊溃左阵亦溃捕斩万人迁副使治兵川东贼众围中江昊以五千骑与总督彭泽合击大破之杀贼魁廖麻子进右佥都御史抚蜀贼余党窜东乡山昊请于泽以歩兵三万据出入要道贼果请降卭人普法恶倡众立寨僭号攻刼昊率兵捕之周视其寨遣兵据泉口两日贼众渴败走擒普法恶诛之迁右副都御史廕一子锦衣百户
　　畅华字子实陇西人六嵗即知学正德十二年进士知无锡县县繁剧华宰之有余力嘉靖初擢刑部主事谳狱畿内平反明允进员外郎迁山西按察佥事值岢岚冦发华率兵殄其渠魁胁从尽释之分巡河东辑盗安民散白莲之党致仕归
　　刘晟字孔昭安定人成化二年进士授户部主事度支明断刬尽积董储临清中官侵渔晟动裁以法督运河漕值旱水涸舟阻晟疏列穵运法随路贮水递运之漕期不滞人咸德之
　　曹亷安定人治六年进士授大理寺评事恤刑河南申理寃滞全活甚众迁黄州知府恪慎尽职居家端严子孙恪守
　　王廷瑶字尔玉安定人父鉴宁国通判廷瑶正德九年进士授户部主事监京储商税以亷称监湖湘兑运以时进继迁员外郎度支严明
　　张济安定人举治十一年乡试由襄城教谕擢保宁府推官清雅端方足范后学
　　王溥防宁人任成都知县性澹泊仆从三二人在县理繁剧平刑狱安静明决百姓以青天呼之居家敦孝友世传清白
　　王弼防宁人山东峄县主簿负气节正德七年署县事忽流贼千余骑来攻城躬率丁壮力战擒斩贼遁去城頼保全陞益都丞民为立去思碑
　　王朝用字行甫陇西人正德十六年进士授懐宁知县时值盗贼蜂起又当逆濠兵燹之余防民袪敏而惠士民懐之擢御史勅按鹾两淮朝用请复旧额商称便而课亦通巡按山西议平太行巨盗谳狱摘奸卓有风裁未几以毁谪和州判
　　于敖字叠州岷州人正德十六年进士授户部郎出知山西大同府陞霸州道山西参政擢湖广按察使寻任右布政使陞副都御史巡抚辽东致仕为人孝友实践蕴借渊深歴仕中外声施奕奕在冀南时创立外城及四方堡寨贼不敢犯民永赖之乞休后杜门谢客时复周恤宗族乡党州人咸推重焉
　　路瑛靖远人镇守宁夏总兵屡建大功朔方肃静正德十六年闻本衞年荒运粮赈济全活甚众及致仕归适祖厉河水泛涨势将及城瑛捐赀疏通北入黄河通邑建祠立碑以报功
　　王民牧安定人少登科究精经义文归正体学者多师之任顺德叙州二府判雅持氷操行李惟图书而已自蜀归号林下散人乡闾称其正直
　　王钦字敬之安定人清修苦节事继母至孝年已强仕母犹棰楚之敬受弗避仕为万泉令锄强抑恶有声三晋邑人纪其嘉绩画十二图将内召以疾告归贫无食鬻衣履以供竟饥饿死邑令伐石表其墓曰亷吏王敬之之墓
　　杨瑞安定人举正德五年乡试知易州官至南京后府经歴平生清操一无所茍
　　刘应熊字得阳陇西人嘉靖二十年进士任嵩县知县邑人中舍王臣严嵩客也横里中应熊廉得其杀人事立置于法监司某亦嵩客也承嵩防陷之直指许某得情立为昭雪以卓异荐于朝授监察御史时西苑修醮命廷臣皆道服应熊独朝服上心衔之出按河东乆之以星变罢诸台谏应熊时巡歴泽潞夕闻报朝即治装归归而课耕莲峯之阳不与外事一日无疾卒
　　张嘉孚字以贞安定人嘉靖二十六年进士知长治县身衣浣濯革旧规様防百七十疋折强宗之横而给禄以期宗人畏服庭无黠吏里无追胥狱无滞系又兴学造士养老恤孤五年荐擢河南府同知一时上下咸敬惮之忧归复除重庆摄篆治理人严惮之如河南时以忧归起补郧阳知府检府藏有羡金万余失籍乆即具以闻备兵饷迁建昌道饬兵振旅养士恤民旌旗壁垒赫然改观
　　种勋字世赏其先顺天通州人父霄袭指挥同知成化末羌入冦与战于黒山堡死之勋袭职正德初守备西固屡立战功进参将守肃州嘉靖初以副总兵镇凉州寻充总兵官佩征西将军印镇宁夏尝自誓期靖边尘贺兰不复有烽燧之警
　　雷龙字云从巩昌衞指挥使技勇过人为宁夏总兵中军敌至沙湃龙以精兵二千张两翼冲击之斩首四千余级陞荘浪参将在河西累立战功晋凉州副总兵明年挂征西将军印镇宁夏首功最多晋都督同知复佩平羌将军印出镇甘肃边用戢宁以疾卒龙由衞使至大将大小百余战斩获万计未尝一衂闫震其先江都人以功授巩昌衞指挥佥事震袭职勇而善谋提兵分戍酒泉抚军士习战守蟒墩遇虏奋勇当先斩获甚众防日夕矢竭力战死之将士悉流涕朝廷赐祭廕子瓛指挥使衞人列于忠烈祠瓛亦能修军政事祖母以孝称
　　张力字德夫漳县人嘉靖庚子贡于乡事继母以孝闻族中后无人者葬之年老失养者养之居乡恂恂雅饬信义自守博学好古每论性学直入蕴奥遇后生小子辄讲解诲谕之及仕夀阳知县亷节自矢抚民如子尽置奸吏豪横于法公论称快归装惟书数巻而已夀阳尸祝不忘
　　曹文辉安定人由郡博为县令虽三见黜清操愈厉上官有希觊者或讽之不顾也居乡孑孑孤行一意人呼之曰铁曹其时权奸秉国贿赂公行文辉独耿介不悔性同姜桂
　　刘学礼安定人防标清誉长擅文名为金华教授以母老致仕家居四十年城市不入夀百嵗而终栗在庭防宁人隆庆二年进士初授中书歴官吏户二科给事中擢河南右布政使德粹学优居官清慎所撰有诗文县志等书
　　张国纲字与立安定人举万厯二十八年乡试知顺义县以卓异擢南阳推官摄南阳县妖冦徐鸿儒乱山左势逼中州国纲防关阻之冦不敢窥唐端王好长生术残孕妇国纲发于两台王请罪乃已以终养归集元明名儒语録为续性理十五巻纂明代名臣奏疏二十巻
　　张存防宁人任阆中教谕朴直禔身勤敏训士居乡婚丧一凖古礼士民化之絶不干谒有司
　　杨恩陇西人字用卿万厯二十三年进士授户部主事博学以能文称有足疾闭户著述絶不及户外事天启元年修郡志凡关隘民用鉴戒文献独有裁酌时称信志
　　闫化淳陇西人泰昌间恩贡仕吴桥令时兵躏山左畿辅震动化淳多所防御城赖以全河决运窝运道为阻化淳捐赀筑隄河患遂息获其淀淤为良田数十顷居家尽孝母夀百有十二嵗人以为孝感云何士玮陇西人万厯举人授滦州知州陞四川保宁同知平水冦知贵阳府卓有风裁陞贵州按察司分巡毕乌永赤道诸苗叛命士玮讨平之四川宣抚奢寅贵州宣慰安尧臣妻奢社辉争地仇杀士玮往勘入其阻反覆开谕两酋帖然因直言魏党中谗归连征不起
　　杜和春字还朴陇西人万厯五年进士性朴直知鲁山涞水乐亭三县所至有声擢刑部主事以孤梗失权贵意谪山西藩幕转卫辉同知宗室有辱县令者和春缉而寘之法再为刑部主事多所平反持议独立不合诸僚意即致仕归闭门谢客与京兆冯从吾相友善柬牍徃来质疑辨义所着有中庸秘防
　　皇清王雄字玉山宁逺人顺治五年河西囘变征勦有功授游击领兵征川当阵生擒郝摇旗恢复武隆等八州县议叙擢湖广镇筸副将陞西宁总兵官孟家栋陇西人顺治初授莱州通判始入境憇于新兴镇有贼数百骑直逼旅次居民各散家栋独端坐从容语贼曰我若公祖官当抚汝若果改图吾为汝谋不至汝失所贼皆下马罗拜去及抵任贼果率众来归家栋为白于宪司安挿得所自是境无盗嗣因军书旁午上司委栋调剂缓急民不至困军需不乏寻晋开封府同知值兵燹后招徕抚字民始有生聚之乐防河决金龙栋寝食河干与役者同劳苦河工始成陞知河间府汰猾吏革驿调和兵民修葺学校去官之日士民泣送年八十六终
　　王进寳字显吾靖逺人英姿魁梧精骑射顺治初年从总督孟乔芳讨叛囘立功授守备李定国窃据滇黔进寳随提督张勇进勦师次万谿悬崖千仞攀援而上直捣其穴贼众奔溃长驱直入荐授标营游击值西夷狂逞随提督张勇率师败之以功授洪水营参将既而海虏输欵乞住牧大草滩地进寳力持不可并议城单于故址遂改名永固以进寳为副将驻之番人畏威无敢饮马城窟者晋西宁总兵防逆藩吴三桂反王辅臣亦叛兰州已陷即统兵直抵黄河夜以皮囊冒险暗渡贼兵更番迎敌屡战屡胜遂拔安定复金县乘雪夜破临洮复兰州南安天水相继投诚功上陞陜西提督镇秦州南扼川逆北复通渭静宁平凉陇右既平晋奋威将军适贼犯寳鸡即率师前进命子用予潜袭利桥遂取凤县直抵武关又遣用予潜出关后夜半破关直趋汉中夺朝天关防广元昭化夺浮桥直抵保宁命用予斩门而入逆帅王屏藩自缢伪将军吴之茂降遣偏裨分道而出全蜀底定遣内大臣
　　赐彤弓骏马授长子用予为四川松潘总兵寻改固原既而川贼复叛进寳移镇巴蜀力疾驰赴保宁勦抚兼施贼党悉平入
　　觐
　　恩宠有加卒
　　赠太子太保諡忠勇
　　王用予字公安靖远人奋威将军王进寳长子从父征蜀骁勇先登所过披靡累立大功歴任松潘固原太原凉州四镇总兵以终养致仕
　　黄虞再伏羌人任江西奉新令吏骫民疲积逋甚多册籍混淆前令坐累者数人虞再涖任宻访得积胥廖某俾键户造籍以报曰成则赏否则抵死胥惴惴奉法逾旬呈籍完欠井然前令皆释积逋尽清由是称神明秩满士民构祠以祀后关浒墅蠲除苛征视学江西兼督驿传事务时值滇逆之变虞再独镇静自如宻画战守计当事倚重以父忧归
　　潘育龙字飞天靖逺人効力于陜督标下随中军副将张自臣勦竹山房县贼斩获独多攻白岩塞功尤最勦茅麓山余冦奋勇拔寨贼平后吴逆乱临巩秦兰俱陷于三水淳化杀贼尅复泾州扑灭贼首周养民等歴陞参将时宁夏道阻育龙奉差侦探率数十人由红河川等处与贼连战七昼夜卒达宁夏归至省报命从抚远大将军图海讨王辅臣屡战皆防恢复平凉一带斩伪游击李景才等降伪总兵王绪武复兴安三秦既定进勦川东复大竹渠县等处蜀疆底定乗势进取云南定曲靖奉
　　防驻劄成都授肃州副将陞肃州总兵前后在肃八年出师胜敌者凡五捐俸修筑边墙番夷不扰捐赀修复嘉防关城楼夷人畏服三十五年同振武将军孙思克征噶尔旦战于昭磨多忽飞礟中右颐贯耳后仍奋勇力战贼大败凯旋调天津总兵戢士伍严缉捕勤训练盗息民安屡奉
　　褒奬罢锡镇津六年陞固原提督晋镇绥将军仍管陜西
　　提督事务在任十八年卒
　　赠太子少保諡襄勇
　　王万祥防寕人少英武雄伟慷慨有奇气从戎奋威将军王进寳麾下每遇敌奋勇先入恢复临巩平凉诸郡进取汉中攻取武关陞兴化总兵后移台湾晋福建提督御将束兵爱民重士在任一十七载闽人建立生祠
　　杨庆陇西人五六嵗见字即辨形审音父奇之课之
　　书即能了大义稍长刻志攻研凡立身行己一以礼义为宗其学由穷理而慎独坐立举止皆中规矩中年著书屏去科举之业凡制度典章下至名物莫不探索原委纵游齐鲁燕晋间得阅故家图书归而阖门俯读仰思有得则书着大成通志外有佐同録等书共一百七十二巻









　　甘肃通志巻三十四
<史部,地理类,都会郡县之属,甘肃通志>
</div>
    <div class="pagination">
<a href="甘肃通志_page131.html">上一页</a><span>...</span><a href="甘肃通志_page127.html">127</a><a href="甘肃通志_page128.html">128</a><a href="甘肃通志_page129.html">129</a><a href="甘肃通志_page130.html">130</a><a href="甘肃通志_page131.html">131</a><span class="current-page">132</span><a href="甘肃通志_page133.html">133</a><a href="甘肃通志_page134.html">134</a><a href="甘肃通志_page135.html">135</a><a href="甘肃通志_page136.html">136</a><a href="甘肃通志_page137.html">137</a><span>...</span><a href="甘肃通志_page133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
