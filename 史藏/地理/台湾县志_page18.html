<!DOCTYPE html>
<html>
<head>
    <meta charset="UTF-8">
    <title>台湾县志 - 第 18 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾县志 - 第 18 页/共 22 页</h1>
    <div class="content">　　沈朝聘，辽东人，以晋江令调补台湾。当开辟之始，民心未定、百废未兴，沈为政廉而有守，勤而不废，锄强暴、植善良，存心爱民，疮痍藉有起色。惜乎秩未满而以忧去。后历官至大中丕。
　　李中素，湖广麻城人。康熙三十四年，调台湾。操履端洁，莅治精勤。爱民礼士，被容接者如坐春风中。喜吟咏，着撰甚多。吴球之乱，株连无辜，悉宽宥之；台人颂德不衰。寻以疾，卒于官。建祠于邑治之左，以志不忘，额曰「李公祠」。
　　陈璸，广东海康人，甲戌进士。知台湾县，清静节俭，苞苴不行；劝课农桑，奖掖士类。首以建兴文庙为急，而役大费钜，悉捐己俸，不以病民。陋规悉除，至今民蒙其德。行取入部，去之日，囊橐萧然，两袖清风。后以四川文衡，调补台湾监司，超陞湖广巡抚。士民不忘其泽，塑像祀于文昌阁下。康熙五十八年，入名宦祠。
　　论曰：国家用人，清廉与才能并重。沈当开辟之始，廉静不苛，务与民相休息，仁声与仁闻并至者也；陈茹冰饮蘖，持正表属，洵千古之所希觏。二公皆不数年而晋大中丞之秩，人才之不系于资格也，不信然哉？李负明哲之才，士乐栽培、民无称冤，有古循吏之风。苟天假以年，俾得展其才猷，又安知不与沈、陈同邀宠遇哉？
　　·义行
　　监生陈士俊，字子庆，漳浦人也；居东安坊。父子好行善事。康熙五十七年荒旱，米价高腾，士俊出粟二千五百石，砻米以济四坊之穷民，沾惠者无算。他如修桥施棺，置园地于诸罗，以充义塚。种种善事，类皆啧啧于人口者也。四庠绅衿高其谊，闻于邑长俞兆岳，会状通详列宪褒嘉，总督暨道、府给「好行其德」、「为善最乐」、「积厚流芳」三匾以奖之；邑长俞兆岳表其操曰「清标雅望」。五十九年，复构园地于凤山之新昌里，附近邑治，以为塚山。
　　论曰：义行之难也，宇宙间恒不多觏，况海外乎？千古中不可多得，况今时乎？夫士无论显晦，即被褐怀玉荣耳！台湾开辟近四十年，渐以仁摩、以义陶，淑于礼乐，而尚义乐善者，惟士俊一人焉。岂不难哉！考泉州府志，有李森者，常出粟往山东赈饥，嘉靖诏旌为义民。若士俊者，何多媿焉？故特表而出之，以奖善也，亦以励后人也。
　　·孝行
　　林氏，辜纯汤之妻、明经辜南金之胞嫂也。居于东安坊。纯汤卒，林年二十有二，无子，抚其媵二子为己子；事姑至孝，躬纺绩以奉甘旨。历数十年如一日。姑病，忧形于色，日侍左右，未尝或离，汤药必躬亲；病笃，自割其股，杂汤药以进。吁天，愿减己寿。姑病果痊，延五年而卒。里閈中群称为孝妇焉。知县李中素手书「节孝」以赠之。
　　张氏者，洪之廷妻也。之廷死，仅遗一女，氏柏舟自矢。舅姑以其年少，使邻媪隐讽以窥其志，氏曰：「微舅姑，我且死，今不得不为舅姑存。若背而之他，从一之谓何」？勤纺绩以奉甘旨，委曲以承顺舅姑之心。孀居四十载，冰操如一日。台之人群称其孝节焉。
　　论曰：世道之衰也，求孝道于缙绅大夫之家，邈矣无闻，而独于巾帼之中得两人焉。若张女者，养舅姑于夫死之后，四十余年不改其行，良足多矣！林女抚其庶子以续夫嗣，割股事姑，苦节自持，抑又悲矣！乃一为府志之所载、一为府志之所未及详，向使不广搜而采记之，不几使闺阁之流，终抱恨于千古耶？賸兹香奁，光厥青简，岂徒曰其人足以不没已乎？
　　·隐逸
　　张士■〈木郁〉，惠安人也；万历丙辰进士，张矿之孙。八岁，补弟子员，登崇祯癸酉科副榜。康熙十三年，逆藩作乱，避难于浯、厦、漳、澄之间。二十八年，遁迹来台，居于东安坊；杜门不出，持长素，焚香烹茗，日以书史自娱，飘然于世俗之外焉。辟榖三年，惟食茶果。年至九十九而终。诸罗县知县刘作楫匾曰「期颐上寿」。
　　论曰：成周之世，不治首阳；圣王在上，不强民以必从，则各行其愿也。士■〈木郁〉工文章，博通经史，隐遯海滨，不求闻于当世，高风自足千古矣！博采旧事，得之故老之传闻者，盖不可多觏焉，岂真志芳行洁者之鲜其人耶？意其不能自传者多矣！端有望于后之阐幽者。
　　·贞烈
　　郑氏，伪礼官郑斌之女、续顺公沈瑞之妻也。甲寅，耿逆倡乱，伪藩郑经应之，分师寇广，迁公来台。辛酉冬，伪行人傅为霖反间谋泄，株连及公，囚其眷属，而归氏于斌。氏泣告曰：「儿既适沈家，生死与共，愿父遣儿至逮所」。斌从之，当事羁之别室。及公将缢，问夫人何在？从者以实告，公解一带，使人持别。夫人曰：「万事休矣」！遂投缳而死。
　　伪总制陈永华女陈氏，少知书守礼。及长，适郑经之子克■〈臧上土下〉。克■〈臧上土下〉者，经之螟蛉子也。经西寇，委政于永华，永华欲避震主之嫌，乃请立克■〈臧上土下〉为监国。迨经败东还，永华卒，经亦相继病殁。诸弟环诉于经母董氏曰：「克■〈臧上土下〉非吾骨肉，一旦得志，吾属无遗类矣」！董氏即命收监国印。克■〈臧上土下〉谓陈曰：「事势变矣！恐不能相保」。陈曰：「夫在与在、夫亡与亡，必不相负」。克■〈臧上土下〉既幽于别室，诸弟令乌鬼于夜深拉杀之。陈氏恸哭不已，日惟饮茶数勺。至卒哭，悬帛柩侧，沐浴整衣，自缢而死。从容就义，陈氏有焉。合葬于武定里洲仔尾。
　　郑氏宜娘者，海澄人也。年十八，归谢灿。灿去家远贾，三载始归，寻病卒。氏朝夕号泣，誓以死从。邻媪慰以姑老家贫，且无兄弟，若何？氏答曰：「妇人从一而终，我第知从一之义耳。他不遑顾也」。既卒哭，投缳而死。伪天兴州建坊于镇北坊以旌之，曰「贞节坊」。
　　赵氏者，镇北坊人也；于归李宋。宋死，氏年二十有二，哀恸惨切，以同穴自矢；七七既终，遂投缳焉。知县卢承德详请旌表，格于例，给匾示奖。康熙二十九年事也。
　　郭氏益娘者，年十八，嫁于曾国，未有所出。国驾船遇风，溺海身死。氏日夜哀哭，誓不欲生。既卒哭，白于亲族曰：「夫死，义不独存，愿从夫地下」。劝之不从，整衣梳洗，自缢而死。其从容就义如此！邻右闻于官，时海防同知孙元衡摄县篆，旌其闾，匾曰「烈同荀采」。事在康熙四十六年。
　　陈氏者，莆田人也；配文学郑斌升为室。于归后，事公姑以孝，相夫子以顺。未几而翁姑死，斌升亦相继沦亡。氏年甫十八，遗孤周岁，尽哀尽礼，妇道、妻道兼至焉。卒哭后，誓以身殉。亲邻劝之曰：「郑氏仅存一脉，汝死，将安赖」？陈三思久之，毅然以抚孤自任；躬亲女红，母子相依。郑氏宗祧得以绵衍弗替者，皆陈之功也。年三十二而卒；文人挽以诗歌，乡闾称其纯节。今其子职员候选，孙入府泮，次孙国学；而陈竟以早逝，不及身见，惜夫！康熙四十七年，台厦道王敏政、知府周元文、同知孙元衡给「贞松劲节」之匾以旌之。五十年，同知洪一栋题以联曰：「守节完名，钦弱岁冰霜比操；立孤善教，羡他年陶孟同光」。
　　余氏，儒士杨茂仁之妻也。生子三而茂仁卒，时余年二十二。悲哀哭泣，死而复苏。欲捐躯以殉，而环顾三子：长者甫离襁褓，幼者未满二旬，其何以能活？因转念曰：「与其舍生以从夫死，何若抚孤以存夫」？后茹荼吃苦，织紝以度日。年六十三而卒。子赞化，入国学；孙锡筹，游泮水。天之报施善人，信不爽也！知县俞兆岳旌以匾，曰「节并松筠」。
　　纪氏险娘，纪惠之女也；许配吴使为妻。未嫁而夫病，氏寝食不安；夫殁，自经以殉，时年方十八。知县张宏通详旌表，督抚、两院给「烈性天成」、「女宗芳烈」二匾以奖之。康熙五十年七月事也。合葬于武定里洲仔尾。
　　黄氏器娘，黄勉之女，武定里人也。年二十一，许配陈德之长男越琪。鹿车未挽，闻夫病而减餐；父母恐其伤己也，秘不复言。迨越琪死，德遣人密告于勉，氏知其必有故也，辍女红细察；既得其实，潜入房中自缢。有顷，母往视之，而气已绝矣。即驰闻夫家，与越琪合葬于魁斗山；生虽不同枕，而死则同穴也。康熙五十九年正月事。摄县篆海防同知王礼详请旌奖。
　　论曰：台湾僻在荒域，风俗不无淳漓之感；而节烈之教，留而不衰。盖其至性所彰，非俗之所能移也。郑女舍生同逝，不稍缓于须臾，尽节于一时者也；余女、陈女坚贞自矢，抚孤以成立，尽节于终身者也；若宜娘、若益娘、若赵、若永华之女，捐躯于七七既终之后，尽节而合于礼者也；纪、黄二女，死未嫁夫，碎宝玉于寒冰、摧贞松于绝壁，正气光天壤矣！彼委贽从人、临难偷生、不能引决者，对此宁无厚颜耶？
　　·寓贤
　　宁靖王，明洪武九世孙，长阳王次支也。始授镇国将军，隆武改封为宁靖王、住金门。癸卯挈眷来台，居镇北坊（今之妈祖宫，是其旧宅也）。二十二年癸亥，大师平台。六月二十六日，王具冠服，投缳而死（有传载「艺文志」）。
　　沈瑞，袭封续顺公，后节镇潮州。甲寅逆藩之变，伪郑经附之；经寇广，迁公及眷属来台。同怀弟沈珽与俱，居于永康里。辛酉，总督姚启圣通伪行人傅为霖作内应，事觉被戮。以公与为霖有谋，囚其眷属。珽告公曰：「我家蒙国厚恩，宜早为计」。公曰：「吾志决矣」！遂自缢。珽亦投缳死。公夫人三，闻公殁，皆自尽。有妹年十六，闻之，抚胸大恸曰：「吾一家俱亡，留此无益也」。亦自缢死焉。
　　王忠孝，字媿两，惠安县人。登明崇祯戊辰科进士，以户部主事抽分。劾宦监，忤旨廷杖，奉谪家居。弘光元年，起授绍兴知府，转至院副。隆武陞兵部侍郎，总督军务。甲辰，同卢若腾到台；不图宦达，日与流寓诸人肆意诗酒，作方外客。丁未年卒。今其侄孙际慧、璋，俱登贤书。
　　辜朝荐，字在公；潮州揭阳县人。明崇祯戊辰进士，授江南安庆府推官；历掌谏垣，晋秩京卿，与黄奇遇、罗万杰、郭之奇号为四俊。渡海来台，居于镇北坊。甲辰年卒。
　　沈佺期，字云又，号复斋；皋州南安人。明崇祯癸未进士，官至右副都御史。明祚亡，绝意进取，寄迹台湾；闭户谢客，以医药济人。壬戌年卒。
　　李茂春，字正青，漳州龙溪人；隆武举人。遯迹来台，喜着述。仙风道骨，跣足岸帻，旁若无人。构茅亭于永康里以居，名曰「梦蝶处」。与住僧诵经自娱，人称谓李菩萨云。
　　卢若腾，字闲之，号牧洲；同安浯州人。崇祯庚辰进士，召对称旨，授兵部主事，除本部郎中。三上疏，劾定西侯蒋惟禄，直声震朝右。外除宁绍兵备道，兴利革弊，二府士民有卢菩萨之称。鼎革后，遯迹澎湖，杜门谢客，著书自娱。甲辰卒于澎。
　　论曰：数君子，皆他产也；气节迫人，高风足尚。宁靖王捐躯报国，续顺公全家死难，均宇宙间之奇人也。王、辜、沈、李放达不羁，类皆各行其志；卢侃侃直言，正论不阿。河山改色，远遁海滨，其夷齐之流亚欤？君子观其遇、论其世，有悲恫矣！
　　●杂记志
　　古蹟寺庙丘墓祥灾丛谈
　　杂记者，所以纪其轶事也。国风所陈，每增春秋之缺；尔雅所志，亦补周官之遗。讵谓一名一物，不足以为考镜之资乎？至于佛宫、道庙，旧塚、残碑，传闻所及，其足以供好古者之博览，又何多也？若夫表云物、纪灾祲，是岂动言征应哉？盖顺天道，勤修省，谨小慎微，罔非圣人之明训也；故连类而及之。
　　古蹟
　　寺庙
　　丘墓
　　祥
　　灾
　　丛谈
　　·古蹟
　　城
　　赤嵌城，在镇北坊，红毛所筑也。又名红毛楼。周围四十五丈三尺，高三丈六尺余；以桐油和灰砌砖而成，无雉堞。郑氏以贮火药军器，今仍之。道标守备拨兵五名看守，兼司启闭。
　　澎湖暗澳城，都督俞大猷所筑也。明嘉靖〔间〕，林道干作乱，大猷追之。道干遁入台湾，大猷因留师澎湖，筑城于暗澳以守。今虽圯，故址尚存。
　　澎湖瓦硐港铳城，红毛所筑也。明时，澎湖属同安县辖，分金门哨兵汛防居于此。城今圯。
　　井
　　大井，在西定坊。来台之人，在此登岸，名曰大井头是也。开辟以来，生聚日繁，商贾日盛，填海为宅，市肆纷错，距海不啻一里而遥矣。考郡志云：「开凿莫知年代，相传明宣德间太监王三保到台，曾于此井取水」焉。又传系红毛所浚。当日红毛筑赤嵌城，恐有火患，凿此井以制之。相生相克之理，或亦有可信者也。
　　乌鬼井，在镇北坊。红毛所筑。水源甚盛，虽大旱不竭；南北商船悉于此取水，以供日用。
　　马兵营井，在宁南坊。伪时驻马兵于此，因以名井。邑内之水惟此井最淡，他井均不能及，通邑之人汲以烹茗。
　　大井，在澎湖妈祖宫东。开凿不知何年。将军侯施琅平台之时，泉大涌，即此井也。亦名大井头。
　　红毛井，在澎湖红毛城东。红毛所筑，故名。泉脉甚盛，往来商船在此汲焉。
　　潭
　　龙潭，即鲫鱼潭。修而不广，绵延三十余里。界在永康、长兴、广储西三里之间祷雨之处，故曰龙潭。以其多产鲫鱼，故又名鲫仔潭（别见「水利」）。
　　莲花潭，在文贤里。周围里许，与龙潭相对。龙潭在北、莲花潭在南，形家谓「二潭夹府龙入首」是也。中产荷花，香闻数里（别见「水利」）。
　　池
　　月眉池，在文贤里，形似月眉。旧植莲花，不歉诸罗之北香湖、凤山之莲池潭。惜乎沙泥壅塞，开浚无人；水不满尺，荷香无闻。胜蹟虽留，非复昔日之旧观矣（别见「水利」）。
　　·寺庙
　　邑治之庙如关帝、妈祖、上帝、大道公、观音等庙甚多，今特分载于四坊十五里之内，以备参考焉。
　　在东安坊
　　黄檗寺，康熙二十七年，左营守备孟大志建。三十一年，火。三十二年，僧募众重建。前祀关帝、后祀观音三世尊佛，僧房斋舍毕备。周围植竹，花木果子甚多。
　　法华寺，伪时漳人李茂春构茅亭以居，名「梦蝶处」。后僧人鸠众易以瓦，供准提佛于中，改名「法华寺」。康熙四十七年，凤山知县宋永清建前殿一座，以祀火神，匾曰「离德昭明」。殿后左右，建钟鼓楼二座；前后旷地，遍莳花果。又建茅亭于鼓楼之后，匾曰「息机」。自公退食之暇，时憩息焉。
　　广慈庵，康熙三十一年僧募建。今圯，未修。
　　东岳庙，祀岳帝于中。伪时建。
　　大上帝庙，伪时建。康熙二十四年，知府蒋毓英捐俸重修。四十八年，里民重建。高耸甲于他庙。
　　马王庙，伪时建。
　　龙王庙，康熙五十五年，台厦道梁文科建（有记，别载「艺文志」）。
　　开山王庙，伪时建。
　　在西定坊
　　开山宫，祀吴真人。一在新街，曰开山宫。一在北线尾，曰大道公庙。
　　真人吴姓，名本，生于太平兴国四年，不茹荤、受室。业医，以活人为心，按病投药，远近皆以为神。景佑二年卒，里人肖像事之，祈祷辄应。适部使者以庙额为请，敕为「慈济」。庆元间，敕为「忠显」。开禧二年，封为「英惠侯」。自是，庙宇遍于漳、泉之间，台人多建庙祀之。或称大道公庙、或称真君庙、或称开山宫，名异而实则同也。
　　大关帝庙，伪时建。康熙二十九年，台厦道王效宗修。五十五年，台厦道陈璸重修。五十六年，里人鸠众改建。栋宇华丽，工巧异常，大非昔比。原宁靖王亲书其匾，曰「古今一人」。
　　按明太祖建帝庙于金陵，匾曰「汉前将军寿亭侯庙」。人皆以侯仕汉，以寿亭为封爵也。考汉寿本封邑，亭侯爵第五等，在国侯、邑侯、关内侯、乡侯之下。嘉靖十年，太常卿黄芳昭奏改称「汉前将军汉寿亭侯庙」。万历甲寅十月，司礼太监李恩姶齎九旒冠、玉带、龙袍、金牌，敕封为「帝」，颁行天下。今邑属庙宇，所在多有，故均列之。
　　小关帝庙，伪时建。五十八年，里人同修。在小关帝庙巷内。
　　大妈祖庙，即宁靖王故居也。康熙二十三年，靖海将军侯施琅捐俸改建为庙，祀妈祖焉。
　　妈祖，莆田人，宋巡检林愿女也。居与湄州相对，幼时谈休咎，多中。长能坐席乱流以济人，群称为神女。厥后，常衣朱衣，飞翻海上。里人因就湄建祠祀之，雨阳祷应。宣和癸卯，路允迪使高丽，遇风；神降于樯，得无恙。还，奏赐号「顺济」。绍兴己卯、开福丙寅、景定辛酉，历加封号。元赐额「灵济」；明永乐封为「护国、庇民、妙灵、昭应、弘仁、普济天妃」。国朝改封为「天后」。各澳港俱有庙祀。
　　小妈祖庙，开辟后，乡人同建。在水仔尾。
　　小太子宫，伪时建。面海。
　　圣公宫，伪时建。
　　王宫，伪时建。
　　大众坛，即乡厉坛也。康熙五十五年，里人同建。前祀大众（即厉鬼也），后祀观音。东西小屋，所以寄骸；男骸在东，女骸在西。坛后设同归所，收埋枯骨。
　　在宁南坊
　　关帝庙，在道标营盘。开辟后，合标同建。
　　观音堂，伪时建。原为五帝庙，今改祀观音。
　　准提室，伪时建。康熙四十六年，道标守备娄广修。
　　在镇北坊
　　观音亭，伪时建。中奉大士，左右塑十八罗汉。康熙三十二年，居民重修，并建后堂。
　　大道公宫，一在观音亭边，伪时建。一在水仔尾，康熙三十五年里人建。
　　玉皇太子庙，伪时建。康熙二十七年，总镇杨文魁重修。
　　小上帝庙，伪时建。总镇张玉麒调台，中流震风，梦神散发跣足降于樯，波恬浪静抵岸；因重新帝庙焉。其后为郡侯蒋公毓英祠；时江西观察命下，士民不忍其去，故立祠祀之。
　　药王庙，五十七年，道标千总姚广建。
　　田祖庙，康熙五十五年，台厦道梁文科建。正殿祀田祖；外建覆亭，为朔、望讲约（有记，载「艺文」）。
　　竹林寺，堂祀观音。周围环以竹，遍植花果；寺虽窄狭，别具幽雅之致。
　　水仙宫，开辟后，乡人同建；卑隘浅狭。康熙五十七年，歛金改建。雕花缕木，华丽甲于诸庙。
　　在鹿耳门
　　妈祖庙，康熙五十八年，各官捐俸同建。前殿祀妈祖、后殿祀观音，各覆以亭。两旁建僧舍六间，僧人居之，以奉香火。董其事者，经历王士勷也。
　　在永康里
　　弥陀寺，〔在〕邑东郊外。年久倾圯，僧徒散去。僧一峰至自武彝山，有志重兴；托迹偏厢募化，以供香火。五十七年，监生董大彩建中殿一座。五十八年，僧鸠建阎君殿于西偏，暨僧房六间；东偏三官殿，则监生陈仕俊倡义，首襄其事焉。
</div>
    <div class="pagination">
<a href="台湾县志_page17.html">上一页</a><span>...</span><a href="台湾县志_page13.html">13</a><a href="台湾县志_page14.html">14</a><a href="台湾县志_page15.html">15</a><a href="台湾县志_page16.html">16</a><a href="台湾县志_page17.html">17</a><span class="current-page">18</span><a href="台湾县志_page19.html">19</a><a href="台湾县志_page20.html">20</a><a href="台湾县志_page21.html">21</a><a href="台湾县志_page22.html">22</a><a href="台湾县志_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
