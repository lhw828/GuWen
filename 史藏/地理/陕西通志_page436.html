<!DOCTYPE html>
<html>
<head>
    <meta charset="UTF-8">
    <title>陕西通志 - 第 436 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 436 页/共 490 页</h1>
    <div class="content">　　英宗至治元年郃阳黄冠刘志先作乱伏诛
　　至治元年七月郃阳道士刘志先以妖术谋乱捕诛之【续文献通考】
　　二年春三月凤翔黄冠王道明作乱伏诛
　　至治二年三月凤翔道士王道明妖言伏诛【元史英宗本纪】
　　泰定帝致和元年秋八月懐王遣兵守潼闗
　　致和元年八月遣前万户博啰等将兵守潼闗【元史文宗本纪】
　　文宗天厯元年九月遣兵守武闗
　　致和元年九月命襄阳万户杨克忠邓州万户孙节以兵守武闗【元史文宗本纪　按是年七月泰定帝崩八月太子喇实晋巴即位于上都改元天顺武宗次子懐王图卜特穆尔入京师九月即位是为文宗改元天厯即致和元年也】
　　冬十月遣使招谕陜西守臣不奉诏
　　初雅克特穆尔遣人召陜西行省平章特黙齐行台御史满济勒台皆不至至是使者颁懐王即位诏至陜西省臣台臣焚毁其诏执其使械送于上都【宋元通鉴】
　　靖安王库库巴哈等起兵陜西
　　库库巴哈等将陜西省兵东击潼闗破之御史大夫额森特穆尔分兵渡河特黙格南过武关横絶数千里河南大震【宋元通鉴】
　　顺帝至正十五年春正月命亲王大臣分守陜西要地至正十五年春正月命陜西行省防知政事舒噜多尔济守御潼闗宗王济雅实哩守御兴元陜西行省防知政事阿哩衮实克守御商州诏豫王喇特纳实哩与陜西行省平章政事绰斯戬从宜商议军事八月命亲王库春巴勒守兴元【元史顺帝本纪】
　　十七年春二月李武崔徳等陷商州察罕特穆尔击败之
　　至正十七年二月李武崔德等破商州攻武闗遂直趋长安分掠同华诸州三辅震恐是时豫王喇特纳实哩及省院官皆恟惧计无所出行台治书侍御史王思诚曰察罕特穆尔之名贼素畏之宜遣使求援此上策也守将恐其轧已论久不决思诚曰吾兵弱旦夕失守咎将谁归乃移书察罕特穆尔曰河南陜西两省互为唇齿陜西危则河南岂能独安察罕特穆尔新复陜州得书大喜遂提轻兵五千与李思齐倍道来援遇贼转战杀获无算余党皆溃散朝廷论功以察罕特穆尔为陜西行省左丞【宋元通鉴】
　　冬十月伪宋将陷兴元遂围凤翔察罕特穆尔击走之至正十七年十月白不信大刀敖李喜喜陷兴元遂入凤翔【元史顺帝本纪】不信等既陷秦陇遂窥凤翔察罕特穆尔即先分兵入守凤翔城而遣谍者诱不信围凤翔凡数十重察罕特穆尔自将铁骑昼夜驰二百里往赴比至去城五里所分军张左右翼掩击之城中军亦鼓噪而出内外合击呼声动天地不信等大溃及李喜喜皆遁入蜀【通鉴续编】
　　二十年秋九月察罕特穆尔及博啰特穆尔战于东胜州
　　九月博啰特穆尔引兵攻冀宁察罕特穆尔调延安军拒战于东胜州诏遣使和解之【延绥镇志】
　　二十一年夏四月以张良弼为陜西行省防政
　　时博啰兵既罢还遂遣良弼引兵出南山义谷驻蓝田受节制于察罕特穆尔良弼又隂结平章鼎珠聴丞相特哩特穆尔调遣营于鹿台察罕衔之【宋元通鉴】
　　二十二年春三月李思齐及张良弼战于武功败绩至正二十二年三月李思齐遣兵攻张良弼至于武功良弼以伏兵大破之【元史顺帝本纪】先是察罕特穆尔及李思齐遣兵攻张良弼诏既和解之恐其终不和寻申谕二将各以兵自効未几思齐复遣兵攻良弼良弼伏兵武功败之【宋元通鉴】
　　夏五月明玉珍寇兴元
　　明玉珍徐夀辉故将也闻陈友谅弑夀辉遂自称陇蜀王分兵犯兴元陜西防政彻尔特穆尔击败之擒其弟明二【宋元通鉴】
　　二十三年夏五月珠展袭据长安库库特穆尔遣兵击降之
　　至正二十三年五月库库特穆尔部将歹驴等驻兵蓝田七盘李思齐攻围兴平遂据盩厔博啰特穆尔时奉诏进讨襄汉而岱律阻道于前思齐踵袭于后乃请催督库库特穆尔东出潼闗道路既通即便南讨戊申博啰特穆尔遣珠展等入陜西据其省治时陜西行省右丞达实特穆尔与行台有隙恐陜西为库库特穆尔所据隂结于博啰特穆尔请珠展入城刼御史大夫旺扎勒特穆尔及监察御史张可遵等印其后屡使招旺扎勒特穆尔珠展拘留不遣库库特穆尔遣部将貊高与李思齐合兵攻之珠展出降【元史顺帝本纪】
　　二十五年冬闰十月命库库特穆尔总督闗中
　　闰十月诏以库库特穆尔总制闗陜诸道军马陟黜予夺悉聴便宜而行库库特穆尔于是分省自随官属之盛几与朝廷等【元史库库传】
　　二十六年春二月张良弼拒命库库特穆尔遣兵讨之库库特穆尔还河南调度各处军马张良弼拒命三月库库特穆尔遣兵西击良弼李思齐图烈巴孔兴等兵皆与良弼合【元史顺帝本纪】初李思齐与察罕特穆尔同起义兵齿位相等及是库库总其兵思齐不能平而张良弼遂首拒命孔兴图烈巴等亦皆恃功懐异请别为一军莫肯统属衅隙遂成库库遣闗保和琳齐以兵西击良弼于鹿台思齐与图烈巴孔兴等皆与良弼合库库遣闗保等合兵渡河且约思齐以攻良弼良弼遣子弟质于思齐连兵拒守闗保等战不利思齐请诏和解【宋元通鉴】
　　明
　　太祖洪武元年夏五月副将军冯胜克潼闗
　　洪武元年元将李思齐张良弼闻王师下河南即驻兵潼闗以拒既而火焚良弼营思齐仍移军退守葫芦滩遣其部将张徳钦穆薛飞守闗五月都督同知冯宗异抵潼闗思齐奔凤翔良弼奔鄜城丙寅宗异遂入潼闗【纪事本末】郭英以骁骑卫指挥佥事从大将军徐达破潼闗【名山藏　按明功臣录冯宗异即冯胜也】
　　大将军徐达以都督郭兴守潼闗冯胜取华州
　　先是宗异下陜州上遣使谕之曰若克潼闗勿遽乘胜而西今大将军方有事北方宜选将守闗以遏其援兵五月庚午徐达调佥事郭兴将庆阳卫指挥于光威武卫指挥金兴旺守之【纪事本末】冯胜拔潼闗先登谓大将军曰谨备三秦门戸也大将军择都督郭兴守之乘胜遂取华州【名山藏】
　　秋八月元兵攻潼闗守将郭兴击败之
　　元右丞王某自河中来攻潼闗兵始接指挥于光持矟大呼横贯其阵都督佥事郭子兴乘胜击大破之【名山藏　按郭子兴即郭兴也】
　　二年春正月遣使谕征西诸将
　　洪武二年春正月庚申上遣使赍勅谕诸将大将军达遣使赍谕都督同知康茂才都督佥事郭子兴且告之曰陜州潼闗三秦门戸二将军扼而守之李思齐张思道如穴中防耳可坐而擒之若其来寇慎勿与争锋盖军旅多虞胜负难必但厉兵积粮严为守备俟大军至日当戮力取之【世法录】
　　三月大将军徐达克奉元路
　　徐达率兵自山西渡河鄜城守将迎降克同州留兵戍之趋鹿台时奉元为都省而平章李思齐据凤翔张思道与孔兴图烈巴据鹿台各有重兵以卫奉元而思道等闻达兵至三日遁达遂进渡泾渭至三陵坡父老千余人出迎达抚慰之遣左丞周凯入申约束明日师进奉元其约束如下故都时秦民大悦以奉元为西安府【世法录中山主世家】耿炳文尝以镇国上将军从大将军征陜西元将李思齐张思道夹武功东川而阵炳文乘隙伺进一日数挑战身不解甲蓐食者数月思齐奔凤翔思道奔泾阳而大将军因得入陜炳文从中取割冻葆供亿西入军【名山藏】达师之至鹿台也元陜西行省平章哈玛尔图弃奉元走盩厔为民兵所杀平章乌尔图西台治书侍御史王武遁去复降斩之西台御史僧格实哩守闗家洞达遣攻之势促廹不屈与妻子俱投崖死左丞拜特古斯逃入终南山郎中王可仰药死检校阿实克巴哈自缢死三原尹朱春与其妻亦俱投崖死【纪事本末】
　　徐达等克凤翔李思齐遁走进徇凤陇诸州下之三月常遇春冯宗异帅师发陜西进克凤翔初李思齐之奔凤翔也上以书谕之曰昔足下在秦中兵众地险虽有张思道専尚诈力孔兴等自为保守库库以兵出没其间然皆非劲敌足下不能图秦自王已失此机今中原全为我有向与足下相为犄角者皆披靡窜伏足下孤军相持徒伤物命终无所益足下诚能以信相许翻然来归当以汉窦融之礼相待否则非朕所知也思齐得书有降意其麾下诱之与西入吐蕃思齐惑之至是大兵至凤翔思齐惧遂帅所部奔临洮叅政傅友徳克凤州以指挥张能守之夏四月丙寅大将军达防诸将于凤翔留御史大夫汤和守营垒辎重令指挥金兴旺余思明等守凤翔遂移师趋陇州克之【明纪事本末】
　　大将军徐达遣兵克延安
　　二年夏四月大将军徐达出萧闗遣指挥朱明克延安以明守之【延绥镇志】
　　三年夏四月大将军徐达徇畧阳沔州下之遣别将克兴元
　　傅友徳从大将军定西太保王保保友徳领前锋出秦州夺略阳闗虏其平章蔡琳遂入沔分兵由凤翔合攻汉中克之【世法录】大将军徐达遣禆将金兴旺张龙由凤翔入连云栈合兵攻兴元元守将刘思忠知院刘庆祥迎降达留兴旺龙镇守【平夏录】
　　秋七月伪夏兵寇汉中傅友徳救却之
　　夏吴友仁寇兴元兴旺击却之明日友仁复来攻兴旺与战面中流矢拔矢复战斩首数百时城中守兵才三千友仁兵三万兴旺遣使间道走宝鸡取援兵友仁乃围城决壕填堑急攻兴旺婴城拒守发礟擂石敌兵多死时徐达在西安得报即帅师还屯益门镇先令傅友徳率兵三千迳趣黑龙江夜袭木槽闗攻斗山岩下令军中人持十炬燃于山上友仁军见列炬起大惊乘夜遁去【平夏录】
　　八月偏将军李文忠大破元兵孔兴败走绥徳
　　洪武二年秋八月偏将军李文忠与元图烈巴孔兴战于白杨门擒图烈巴遂进兵东胜州孔兴走绥徳其部将斩之来降【纪事本末】
　　元将贺宗哲寇凤翔
　　贺宗哲闻王师攻庆阳乃引兵攻凤翔或隧地或实至瓮城凡十五日指挥金兴旺周兴婴城固守至是庆阳下宗哲乃由六盘山遁去【纪事本末】
　　四年大将军汤和定东胜置屯卫
　　和攻察罕诺尔获猛将呼沁定东胜置延安绥徳二卫【延绥镇志】
　　七年偏将军李文忠及元兵战于丰州败之
　　洪武七年文忠败元兵于丰州【延绥镇志】
　　九年春正月命汤和傅友徳等巡延安夏四月巴延特穆尔入宼傅友徳败之
　　九年正月命中山侯汤和颍川侯傅友徳佥都督蓝玉王弼中书右丞丁玉帅师往延安防边上谕和等曰自古重于边防边安则中国无事今延安地控西北与胡虏接境虏人聚散无常若边防不严即入为寇待其入寇而后逐之则塞上之民必然受害朕常勅边将严为之备复恐久而懈怠为彼所乘今特命卿等率众以往众至边上常存戒心虽不见敌常若临敌则不至有失矣【世法录】上命中山侯和颍川侯友徳往延安防边至则巴延特穆尔来乞降上闻之召和还勅谕友徳曰无事而请降兵家所戒尔其慎之已而巴延乘间入寇友徳大破之因执之以归【明史窃】
　　命都督耿忠帅师屯闗中
　　洪武丙辰春忠钦上命领兵万来闗中悉建屯戍因驻武功而控制之【太宗祠碑隂书】耿忠凤阳人长兴侯从弟也洪武九年春诏统凤阳军万余人屯戍闗内而君控于武功号令严明士毋敢易旋师之日父老送者以数万计民至于今犹称之曰耿三官人云【康海武功志】
　　十五年冬诏列侯耿炳文等巡视陜西
　　洪武十五年冬十二月上命长兴侯耿炳文延安侯唐胜宗巡视陜西城池督军屯田训练士卒陜西二十二卫校卒凡一十万六千余人得骁勇骑士二万人习马二万三千五百疋【明纪】
　　二十一年冬十月陜西戍兵作乱讨平之
　　哈密出所部达兵有安置陜西者中途皆叛都指挥王徳追至延安麻街等处勦平之【明纪】
　　二十四年秋八月皇太子巡抚陜西
　　洪武二十四年八月秦王樉有过召还命皇太子巡抚陜西十一月皇太子还自陜【名山藏】
　　三十年夏六月陜贼作乱命列侯郭英等讨平之洪武三十年川陜冦发势甚猖獗上命武定侯郭英长兴侯耿炳文讨之兵至汉中之后河擒贼首高佛兴及其党四千余人英等疏其同谋者请诛之脇从者勿治上可之【明纪】
　　代宗景泰元年春正月勅延绥总兵仍镇守原旧寨堡景泰元年正月镇守陜西徐亨奏镇守延安等处都督佥事王祯擅弃原守寨堡移入腹里葭绥二州延庆二府守备其地陜隘不堪屯牧恐胡防占据所弃寨堡以为巢穴宜令本官速囘原旧寨堡果有星散小寨宜并入大城协力固守仍乞削祯今陞都督同知职事戴罪操备事下兵部移文右都御史王文等勘实具奏亨所言有理祯偏执不从遂勅祯候春暖河开将移入腹里军民抚恤前往原寨堡守备已陞职事不动若再偏执误事不宥【世法录】
　　英宗天顺二年春二月博啰冦高家堡延绥守将杨信击败之
　　天顺二年二月北兵七千余骑犯高家堡延绥总兵官杨信率兵击败之擒贼五人斩首七十二级获驼马器械无算遣人献俘馘至京师【世法录】
　　冬十月博啰防神木守将张钦战败之
　　天顺二年冬博啰冦神木县延绥守将都督佥事张钦御于柴沟斩获甚众【续文献通考】十一月博啰摩啰欢冦延绥总兵官张钦败之博啰冦神木县钦出击败之于柴沟【延绥镇志】
　　五年冬阿勒楚尔出冦延绥
　　天顺五年冬阿勒楚尔渡河入套冦延绥【延绥镇志】国初逃遁河外居漠北延绥无事正统以后寖失其险虏始渡河犯边景泰初虏犯延庆不敢深入天顺初阿勒楚尔掠边人以为乡导遂知河套所在不时出没遂为边境剥肤之害【世法录】
　　六年春正月玛勒噶等入河套
　　天顺六年正月虏入河套是时博啰稍衰其大酋玛勒噶阿勒楚尔少师孟克与博啰相仇杀而自立托蘓为汗托苏故小王子从兄也于是玛勒噶阿勒楚尔博勒呼三酋始入河套争水草不相下以故不深入为冦时遣人贡马然亦通诺延诸戎时窃边郡【世法录】
　　冬十一月套酋冦延宁
　　六年十一月阿勒楚尔玛勒噶冦延宁【延绥镇志】
　　宪宗成化元年夏郧西贼冦汉中
　　郧西流民刘千斤倡乱以其党石和尚为谋主刘长子苗凤苗虎等为羽翼众至数万人遂僭号改元为署置诸将帅襄邓汉中之境屠掠出没民无宁居诸守臣不能御【世法录】
　　秋九月套虏冦延绥镇巡兵击败之
　　成化乙酉秋虏防延绥时巡抚都御史项忠宁逺伯任璹巡抚延绥都御史卢祥合兵御之虏败去【续文献通考】成化元年十月玛勒噶冦陜西都御史项忠及彰武伯杨信御之虏遁【世法录】
　　二年夏四月勅延绥守臣整饬边防
　　成化二年四月大学士李贤等奏河套与延绥接境玛勒噶精鋭人马居处其中出没不常今欲安边必须大举而后可乞令兵部防官博议预积粮草于陜西塞下及令陜西延绥等处守臣选练骑步精兵整顿器械什物及预造战车拒马之期以明春或今秋进兵捜勦务在尽絶其总制官将与凡出兵事宜俱预请处画又秋禾方熟虏骑必复入抄而延绥鄜庆环县一带须用兵驻劄以保居民亦宜推选武将一人统步骑精兵万人往守诸处上以为然于是兵部尚书王复及防昌侯孙继宗等集议今镇守大同总兵官彰武伯杨信旧镇延绥稔知地利宜召还京面受成算其陜西延绥镇巡诸官亦宜勅令整饬兵备候至期调发四月镇守延绥都指挥同知房能奏边冦玛勒噶尚拥众屯聚河套近边烽火不絶而我増调戍兵属延绥庆阳三卫者俱无甲胄马匹属陜西河南者多不能战乞令陜西镇守巡抚等官措置又于近边州县要害之处増兵把守使贼势分散进退无利而我兵并力勦杀以图成功下兵部议从之仍行都督佥事赵英往来游击遇警防兵勦杀【世法录】
　　五月套酋入防六月命彰武伯杨信帅师讨之
　　成化二年六月制谕彰武伯杨信佩平虏将军印充总兵官统京营兵往延绥讨虏冦先是延庆守臣奏报五月初十日虏众可二万分为五路长十余里入境内兵部尚书王复等因请勅驰谕陜西延绥宁夏镇守巡抚等官并力饬兵防御仍请防推武职重臣调京军往勦之有旨虏已入延绥境调兵往勦恐缓不及事可再议以闻复等又请勅都督同知赵胜充副总兵统京操骑步精兵万人期以七月往勦又得旨令俟信至详处之至是信至复乃与防昌侯孙继宗大学士李贤等集议以为虏犯延绥实欲俟今秋大举以扫夷氛以安边境第彼地粮草不给未可轻动今宜量遣信等将兵讨之上以为然遂勅信充总兵官将京营兵万人马万二千五百匹神礟百神鎗千大同骑步兵五千宣府骑兵三千宁夏骑兵二千往延绥境上防镇守总兵等官饬兵勦冦又勅胜充副总兵都督佥事湛清充叅将都指挥同知秦杰守备柴沟堡署都指挥佥事许宁充游击将军俱赴延绥若贼势众大则宁夏陜西等处附近人马悉聴信调发节制并力防御【世法录】
　　三年秋七月套酋冦榆林
　　成化三年七月阿噜出入榆林塞孤山守将汤引绩力战死之【延绥镇志】汤引绩成化初充叅将守御延绥孤山堡三年套人入冦大掠子女而东绩率麾下百余人邀于境上力战众寡不敌死之【镇志本传】
　　四年春二月满达勒入河套
　　成化四年二月沙克嘉斯赉杀阿勒楚尔并其众而结元人满达勒入河套【世法录】
　　秋七月命马文升巡抚陜西翦流防
　　时流贼蜂起汉中李胡子潼闗火蝎儿蒲城王彪各聚众刼掠锋甚鋭文升悉以计翦除之【纪事本末】
　　冬十二月套酋防榆林
　　成化四年十二月沙克嘉斯赉冦榆林【延绥镇志】
　　五年秋九月套酋冦延宁
　　成化五年博勒呼沙克嘉斯赉防延宁【延绥镇志】
　　六年秋七月套酋冦延绥
　　成化六年七月阿勒楚尔入榆林塞以抚宁侯朱永为大将军御之【延绥镇志】
　　命王越总闗中军务屯榆林
　　博勒呼等据河套边人大扰乃勅都御史王越总闗中军务议捜河套复东胜越等奏言河套水草甘肥易于驻劄腹里之地道路旷逺难于守御博勒呼沙克嘉斯赉等纠率丑居套分掠出入数年虽尝阻于我师然未经挫衂终不肯退近日据我河曲扰我延绥乞命廷臣共议得一爵位崇重威望素著者统制诸军往图大举朝廷从其议【纪事本末】成化六年命越以总督视师越令诸将分军各守营堡自与太监恭太监恒统军万二千有奇军于榆林别分东西二路夹之继与西路左都督刘玉东路右都督刘聚击败虏于墩索尖盖先是文臣视师者从大军后出号令行赏罚而已至越始多选骁勇跳荡武骑将而与虏战探虏所聚或其零骑伺怠邀杀之用是多成功【名山藏王越传】
　　七年春命彰武伯杨信帅师巡边
　　时北虏潜伏黄河套中嵗为边患辅臣请兴十万之师以杨信为总制搜捕之兵部尚书程信言河套地旷逺无水草兴师十万则餽运者加倍自古御戎来者拒之去者勿追此不易之法也既而杨信亦止请三万人巡边御敌朝廷因与信二万人令巡边而罢搜套之议【累朝策要】
</div>
    <div class="pagination">
<a href="陕西通志_page435.html">上一页</a><span>...</span><a href="陕西通志_page431.html">431</a><a href="陕西通志_page432.html">432</a><a href="陕西通志_page433.html">433</a><a href="陕西通志_page434.html">434</a><a href="陕西通志_page435.html">435</a><span class="current-page">436</span><a href="陕西通志_page437.html">437</a><a href="陕西通志_page438.html">438</a><a href="陕西通志_page439.html">439</a><a href="陕西通志_page440.html">440</a><a href="陕西通志_page441.html">441</a><span>...</span><a href="陕西通志_page437.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
