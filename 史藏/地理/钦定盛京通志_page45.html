<!DOCTYPE html>
<html>
<head>
    <meta charset="UTF-8">
    <title>钦定盛京通志 - 第 45 页/共 330 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定盛京通志 - 第 45 页/共 330 页</h1>
    <div class="content">　　风清日朗九秋时岳岳层楼拾级披此日继绳钦
　　陟降
　　当年开创溯津涯望氛久矣干戈戢俯庶欣哉市滋一
　　瞬流年过廿四再来乎否有余思
　　寄题千山
　　千山胜景久芗哉三度徒教寄咏回【三临盛京皆欲至而未果】本异唐宗曽驻辇【相传唐太宗曽驻跸于此然彼以征髙丽而过其处予三次皆因谒祖陵而来事既不同且此地在唐仅为辽西以外边郡今则为　　祖宗创业故都建置更不同也】空传丁令有遗台【山有仙人台或因丁令威得名】底须石洞花岩【皆千山名胜】到原匪探竒问景来却笑前遭泐崖处侵寻应已漶莓苔
　　盛京土风襍咏十二首【有序】
　　我国家
　　发祥之初居鄂多理城地近吉林乌拉数世后弃而他徙
　　至
　　肇祖居赫图阿拉爰创始基越我
　　太祖膺运造邦乃讨平图伦还定乌拉抚有叶赫诸部遂迁居
　　兴京继复克沈阳因建都于沈即今盛京故盛京土风与吉林同譬之成周丰镐风规无殊沮漆也曩既成吉林土风十二章兹仍举前题为盛京咏亦数典所当递及耳各题小引已详前作故不复缀
　　威呼
　　汉语小船也
　　造舟周室昔为梁开国规模百务详奢匪黄龙及青雀利资雨泛与烟航制坚质朴提携便【威呼刳木为之水行可载三人登岸则可挟之而趋或行窝集中遇小河港随时可渡最为轻便】圆底平舷坐起康何必楼船称伐越呼威久已武惟扬
　　呼兰
　　汉语灶突也
　　豳岐家室屡为迁时处恒依旧俗然水火每资叩昏户防炊常看引朝烟疏风避雨安而穏直外通中朴且坚【截中空之木刳使直逹树之檐外引出炕烟覆荆筐其上以防雨雪而旁窍仍通满洲旧制如】
　　【此】玉食寄言惟辟者莫忘陶复九章绵
　　法喇
　　汉语为扒犁即拕牀也
　　服牛乗马取诸随制器殊方未可移似榻似车行以便曰冰曰雪用皆宜【似榻无足似车无轮以牛马挽行氷雪中可以致逺】孤篷虽逊风帆疾峻坂无愁衔橛危太液拕牀龙鳯饰【液池冬日则御拕牀其制有施氊幄及饰以龙鳯者】椎轮大辂此堪思
　　斐阑
　　汉语榆栁小弓也
　　桑弧蓬矢举惟男示有事胥自幼谙榆栁为弓骍角未荆蒿作箭雉翎堪【其名曰钮勘】二三卿士节权略日夕儿童戏以耽【我满洲以射为重虽小儿嬉戏亦习惯成自然云】即此箕裘应共朂进之观徳更名谈
　　赛斐
　　汉语匙也
　　有捄早是咏周雅异地同风古制存不改木为非玉作常资朝食与晡飱【匙以木为长四寸许每食用之取其质也】失时巧计传昭烈投处仙方讶葛元何似两忘供日用大东四鬴定村村
　　额林
　　汉语搁板也
　　横施木板置楣桭家计精粗具毕陈【楣栋间庋横板以置缾盎匳箧诸凡家具精粗咸备满洲旧俗比室皆然举之以示淳朴】菽粟为文莫忘古雕几作器漫求新寒衣饥食劳中妇耕九余三厪主人咨尔后生勤数典更希寰宇普还淳
　　施函
　　汉语木筩也
　　枯木荒山那计年虚中贮水借天然【筩斵枯木为之因其自然虚中以受贮水酿酒皆宜既化无用为有用亦见尚质之意】弗愁缾罄为罍耻可佐樽盛用缶旋厨下风无虑落叶林边雨尚忆鸣泉不材材际全其质善注南华二十篇
　　拉哈
　　汉语圬墙所缀麻也
　　层层坏土砌为墙缀以沤麻色带黄【筑土甃坏为墙壁缀麻下垂縁之以施圬墁亦国初朴素故俗也】妇织男耕斯室处幼孳壮作旧风蘉底称凿遁顔家阖漫喻操嘻圬者王故俗公刘传芮鞫九重此况慎毋忘
　　霞绷
　　汉语糠灯也
　　抟糠涂梗傅之膏继日相资夜作劳【以蓬梗为干抟谷糠和膏涂之燃以代烛用之作劳开国勤俭之风即此可见】土障葛灯应忆朴駞头鳯脑漫夸豪未知勤读邻凿壁且佐服田宵索绹此日旧宫试燃者称先何异土风撡
　　豁山
　　汉语纸也
　　沤苎弗殊用敝麻以为纸乃朴无华【捣败苎故絮沤以为纸制朴而性坚犹存古初遗意】不知有汉蔡伦合漫数【上声】惟莱左伯嘉纪事传言胥贵实销金铺玉那知奢卷筒金粟常临帖【藏金纸无折痕者谓之卷筒较经背纸尤难得】敢忘斯哉惕自嗟
　　罗丹
　　汉语鹿蹄踠骨也
　　鹿踠骨非无用物以为戏亦有时需中原漫喻人人逐一具还看面面殊【腕骨一具四面各异戏者持具四枚掷之各得一面则为四色全即以此分胜负】偶语何须较土木采名乍欲拟枭卢帕格【读作哥汉语谓以薄圆石击之也】真足方投石可用従来如此乎
　　周斐
　　汉语桦皮房也
　　野处穴居传【平声】易传【去声】桦皮为室鲜前闻【桦皮厚盈寸取以为室覆可代瓦旁作墙壁户牖即以山中所产之木用之费不劳而工省乃我满洲旧风无殊周室之陶复陶穴也】风何而入雨何漏梅异其梁兰异棼占吉檐头鹊常报防寒墙角防还熏称名则古惟淳朴却匪斐然周尚文【周斐本满洲语对音书之非取文义若如方观承之书鄂博作峩軷引軷祭行路神之义曲为解乃失之凿矣盖满文汉文音义各不同满文汉文互译则可取汉字以强合满文则不可】盛京土产襍咏十二首【有序】
　　盛京山川浑厚土壤沃衍盖扶舆旁礴郁积之气所钟洵乎天府之国而
　　佑启我国家亿万年灵长之
　　王业也是以地不爱宝百产之精咸粹于斯农殖蕃滋井里熈阜而且瓌珍可以耀采嘉珉可以兴文丰毳可以章身寿苗可以夀世矧采于山猎于原于江不可胜食不可胜用稽古图经志乗罕得而详定余昔再莅陪都颂扬
　　光烈惟物产阙而未咏兹展谒
　　珠丘三至此地念夫豳风之陈衣食生民之溯艺植抚百
　　昌而昭大美亦述
　　祖徳者所不能忘也爰举十二事各纪以诗且系之引具
　　梗槩云
　　五谷
　　地脉厚则谷宝滋黍稷稻菽麦之类植无不宜亩获数石而斗值三钱故百室盈而四鬴充嵗以为常
　　神臯五谷种皆宜后稷穑同有相之略异豳风躬耒耜兼精立政诘戎师髙原下隰秋常获万廪千仓嵗可期内地流民成土著胥吾赤子率聼【平声】其【盛京可耕之地甚多畿辅山左无业穷氓挈侣至者咸垦艺安居久之悉成土著日积日多虽于本地淳朴古风有碍然太平日久户口繁滋借此以养无万穷黎故向有禁之之例而未尝严饬也】
　　东珠
　　东珠出混同江及乌拉宁古塔诸河中匀圆莹白大可半寸小者亦如菽颗王公等冠顶饰之以多少分等秩昭宝贵焉
　　出蚌隂精称自古大东毓瑞未前闻混同鸭緑【二江名】圆流伙合浦交州独产分取自珠轩供赋役【采珠者乃打牲乌拉包衣下食粮人户合数人为一起谓之珠轩以四月乗舟往至八月回各以所得之珠纳之于官如供赋然】殊他蜑户効殷勤纬萧亦识留名喻沽誉难更旧制云
　　人葠
　　深山邃谷中葠枝滋茁嵗产既饶世人往往珍为上药盖神臯钟毓厥草効灵亦王气悠长之一征耳奥壤灵区产草神三桠五叶迈常伦即今上党成凡品自昔天公葆异珍【昔陶景称人参上党者佳今惟辽阳吉林寜古塔诸山中所产者神效上党之参直同凡卉矣】气补那分邪与正【人参固能扶羸济弱然余谓其助正气即助邪火而人多思借以资补每受其害而不悟亦足嗤矣】口含可别伪和真文殊曰能活能杀冷笑迷而不悟人
　　松花玉
　　混同江产松花玉色净緑细腻温润可中砚材发墨与端溪同品在歙阬之右
　　长白分源天汉江【混同江发源长白山国语曰松阿哩江松阿哩汉语天河也俗呼为松花江而金史乃有宋瓦江之称皆音转之讹耳】方流瑞气孕灵厖琢为砚佐文之焕较以品知歙可降起墨益毫功有独匪奢用朴徳无双昨来偶制龙宾谱宝重三朝示万邦【近集内府所藏旧砚绘图系説辑为西清砚谱而松花玉砚则择其曾经　　望祖　　皇考题识及今所铭咏者入之】
　　貂
　　乌拉诸山林中多有之索伦人以捕貂为恒业嵗有贡额第其等以行赏冬时供御用裘冠王公大臣亦服之以昭章采
　　东瀛物产富难详美毳尤称貂鼠良食喜松皮和栗实色惟重黑乃轻黄【貂以丰厚纯黒者为上紫次之黄又次之毛润泽而香则以喜食松栗之实故也】虱谈被困苏季子狗盗献嗤齐孟尝狐白那堪相比拟名裘黼黻佐朝章【貂裘可作常服三品以上大臣及京堂翰詹官皆得用之若为端惟以供御余则皇子诸王亦得用为朝祭之服】
　　鹿
　　地多崇山茂林鹿蕃息而肥腯麋鹿尤他所罕觏扶余之鹿所以称美唐书也
　　长白籼山夏育伙【鹿以四五月遇雨生麛交以八九月】携麛就暖出林窠【长白山崇地冷鹿以夏月山中避炎至秋冬乃成羣就暖向盛京围埸而来】取之无尽用不竭赐以有常受者罗【将军等冬日行围所获麅鹿山积择其肥者以进嵗率千余年节颁赐羣臣罗列充庭受者如拜割鲜之惠焉】抱朴称来经目少赵髙指处戒心多分明角解非同麈月令传闻早定讹【月令谓仲夏鹿角解仲冬麋角解今试之则木兰之鹿与吉林之麋无不解角于五月已知月令之讹后见南苑所育之麈实于冬至始解尔盖古人不辨麋与尘耳经文不可易因改正灵台时宪并为鹿角解说以订其误】
　　熊罴
　　盛京多窝集茂密蓊翳连林数十里熊罢每跧伏其中熊趫防而罴憨猛皆兽之絶有力者甲戌行围并曽殪之罴重千余斤熊亦及半
　　小者为熊大者罴罴惟东土始逢之【熊各处皆有罴惟吉林盛京始有他处所无也】蛰时居穴或居木【熊罴冬令皆入蛰不食熊小或居木孔罴大则居穴也】梦里得祥必得儿力士刺须十始胜【刺虎者不过五人一排向于盛京□中使力士刺熊罴非十人不能胜盖其力倍于虎也】封驼负觉一难支兽哉何自解人语异苑徒传子路竒
　　堪达汉
　　堪达汉出黑龙江似鹿而大其角可作射韘色如象牙而坚白胜之韘间环以黑章一线即角中之通理以防细密而匀正者为最
　　音义率同尔雅□【尔雅释兽鹿絶有力□音义俱相近而□字佩文韵未收今据广韵用】鹿中絶有力颀然垂胡因以樊缨比【堪达汉国语马樊缨也是兽项下悬肉相似因以得名】戴角犹胜象决镌履洳迅行如蹴雨逢冈迟进似腾烟【是兽生山中而喜水行水则速行山则迟亦异闻也】和阗玉韘伙新咏【甞命玉工仿角韘琢玉剏为之及和阗嵗贡美玉毎择其精好者制为韘屡有题咏】数典于斯未可捐
　　海东青
　　羽族之最鸷者有黒龙江之海东青焉身小而健其飞极髙能擒天鵞搏亦俊于鹰鹘
　　鸷鸟従来有窟窠海东青窟鲜逢他【鹰雕皆有窠巢多縁峭壁为之人不能上惟海东青従未见其寀也】徒传飞至沧瀛左亦自投于丛樾罗鹘骨雕周早输健蝇营狗茍底须多禽中虎也却愁燕演雅名言可会麽【辍耕録载演雅言海东青羽中虎也燕能制之羣集縁扑即坠云云以小制大物性往往如此亦犹腰黄啖虎之类也】
　　鱏鳇鱼
　　盛京之鱼肥美甲天下而鱏鳇尤竒巨口细睛鼻端有角大者丈计重可三百斤冬日辇以充庖备赐亦有售于市肆者都人分鲙之目为珍品
　　物巨其中目小者可知赋性必良驯即如雪象殊常兽自合江鳇异别鳞蹲岸钓难投美饵凿冰射要系长缗【鱼出黑龙等江非钓所能得捕之者以纲围至岸边伺鱼首向岸挽强射之鱼负痛一跃而上至陆地即易于掩取冬日或凿冰以捕则必系长绳于箭以掣取之】頽然陈处欣兼惜倍胜椎牛飨众人
　　松子
　　松子诸山皆产而窝集中所产更胜盖林多千年之松髙率数百尺枝干既茂故结实大而芳美亦足征地气滋培之厚也
　　窝集林中各种松中生菓者亦稀逢大云遥望铺一色宝塔近瞻涌几重【松子生松塔中其形下丰上鋭层办鳞砌望之如窣堵每办各藏一粒既熟则瓣开而子落】鳞砌蚌含形磊落三棱五粒味甘浓偓佺曽遗【去声】尧弗受小矣子房学步踪
　　温普
　　温普国语译汉音书之山中果也形似樝味甘而酢或借榅桲字书之考花木记以榅桲为梨别种则徒取音近固不相类耳
　　山果还将山蜜浸【去声】大于北地小于南【闗内山栌大如弹子掣之可供殽核闗外如热河一带之山栌小不及半亦不中食盛京所产温普大小介乎二者之间蜜渍之可以致逺】实成露结而霜降味合梅酸与蔗甘可口已教述庄子状形却觉漏嵇含地灵气厚诚
　　天府动植飞潜物普覃
　　题永安桥
　　向多沮洳盛京西百廿里修道似隄【盛京城西至广宁向多沮洳行旅多艰　　太祖初定沈阳即命修筑叠道百二十里】更建坦行永安彴【太宗崇徳六年又于此建永安桥自是坦行无阻】遂教直接广宁蹊
　　当年师旅资挞伐此日农商受福禔
　　有举胥为奕世计经过惟亹继绳兮
　　广宁途中对雪
　　癸亥归舆冬对雪今畨雪对季秋时可知关外偏饶
</div>
    <div class="pagination">
<a href="钦定盛京通志_page44.html">上一页</a><span>...</span><a href="钦定盛京通志_page40.html">40</a><a href="钦定盛京通志_page41.html">41</a><a href="钦定盛京通志_page42.html">42</a><a href="钦定盛京通志_page43.html">43</a><a href="钦定盛京通志_page44.html">44</a><span class="current-page">45</span><a href="钦定盛京通志_page46.html">46</a><a href="钦定盛京通志_page47.html">47</a><a href="钦定盛京通志_page48.html">48</a><a href="钦定盛京通志_page49.html">49</a><a href="钦定盛京通志_page50.html">50</a><span>...</span><a href="钦定盛京通志_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
