<!DOCTYPE html>
<html>
<head>
    <meta charset="UTF-8">
    <title>续修台湾县志 - 第 52 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续修台湾县志 - 第 52 页/共 77 页</h1>
    <div class="content">
　　大井：在西定坊。旧依海岸，海咸井淡。舟人在此登岸，名大井头。迩来民居稠密，填海成陆，市宅纷错，距海半里许矣。「旧志」云：开凿莫知年代，相传明宣德间太监王三保抵台，曾于此井取水。又传明季时，红毛筑赤嵌楼，虑有火患，故凿此井以制之。

　　乌鬼井：在镇北坊。水源极盛，虽旱不竭。乌鬼，番国名，红毛奴也。其人遍体纯黑，入水不沉，走海面若平地。先是红毛命乌鬼凿井，砌以菻荼，亦名菻荼井，今改甃砖甓。舟人需水，咸取汲焉。

　　马兵营井：在宁南坊。泉淡而甘，甲于诸井。红毛时凿以灌园者。伪郑驻马兵于此，故名。今旧井已眢，改凿其旁，相去数武。

　　一元子园亭：明宁靖王朱术桂宅也，在西定坊。今为天后宫。

　　郑成功墓：在武定里洲仔尾；男经祔焉。后奉旨迁葬内地南安县。

　　北园别馆：在永康里。伪郑为其母董氏建，后废。康熙二十五年，巡道周昌因其地有茂林深竹，乃结亭筑室为之记，且绘而图之。诸罗令季麒光颜曰「致彻」。二十九年巡道王效宗，总镇王化行，改为海会寺。

　　陈氏别墅：在武定里。伪参军陈永华所筑。今废为檨林。

　　梦蝶园：在永康里。漳人李茂春遯迹于此，构茅亭居焉（陈永华记：昔庄周为漆园吏，梦而化为蝴蝶，栩栩然蝶也。人皆谓庄生善寐，余独谓不然。夫心闲则意适，达生可以观化，故处山林而不寂，入朝市而不棼；醒何必不梦，梦何必不蝶哉！吾友正青善寐，而喜庄氏书。晚年能自解脱，择于州治之东，伐茅辟圃，临流而坐，日与二、三小童，植蔬种竹，滋药弄卉，卜处其中，而求名于余。夫正青，旷者也，其胸怀潇洒无物者也。无物则无不物，故虽郊邑烟火之所，比邻游客樵夫之所阗咽，而翛然自远；竹篱茅舍，若在世外，闲花野草，时供枕席；则君真栩栩然蝶矣。不梦梦也，梦尤梦也。余慕其景，而未能自脱，且羡君之先得，因名其室曰梦蝶处，而为文记之）。今为法华寺。

　　檨仔林：在宁南坊。伪勇卫黄安故宅，后改为施襄壮侯祠，今圯。

　　五妃墓：在仁和里魁斗山。明宁靖王朱术桂妾袁氏、王氏、秀姑、梅姐、荷姐同葬此。国朝乾隆十一年，巡台御史六十七、范咸，命海防同知方邦基修之，立墓道碑于大南门外，并系以诗。十六年，知县鲁鼎梅修。

　　陈烈妇墓：在武定里洲仔尾。伪参军陈永华女与其夫伪监国郑克塽合葬处。

　　李先生墓：隆武举人李茂春葬处。在新昌里。

　　按古迹初入「外编」，后以古迹有钦仰之意，改置第一本「地志」，薛刻未见。谢君订稿，仍置「外编」内，所记皆红毛及伪郑时事。兹改「古迹」为「遗迹」，从薛刻入「外编」，而以本朝之福井、灵济井、南坛井三者移入第一本「地志」「街里」后。古者，井、里连称，故移附。又秀峰塔、正音书院、南湖书院三者，亦本朝所建，订稿入第一本「地志」内「古迹」一门；薛刻从初稿入「外编」，删此三条。兹为补录，仍入第一本「地志」内「胜迹」篇府县治、八景后。

　　寺观

　　按订稿，岳帝庙、真武庙、圣公庙、吴真人庙、临水夫人庙、三山国王庙、张睢阳庙、谢东山庙、韩文公祠、吕祖堂十条俱入第二本「坛庙」。兹惟韩文公祠并大穆降庄谢东山、张睢阳二庙移入，余从薛刻仍列于此。

　　岳帝庙：在东安坊。祀东岳泰山之神，伪时建。康熙间修。乾隆十六年举人许志刚、贡生陈国瑶辈，倡捐重建。四十三年，里众何灿辈修。

　　真武庙：在东安坊。祀北极佑圣真君。按元武、北方七宿也。其像龟蛇，而邑之形胜有安平镇、七鲲身为天关，鹿耳门、北线尾为地轴，酷肖龟蛇。郑氏踞台，多建真武庙，以为此邦之镇，庙有宁靖王书，扁曰「威灵赫奕」。康熙二十四年，知府蒋毓英修。

　　四十八年，里众重建。规制甚伟。雍正八年，知县唐孝本勘断庙左车路旷地一所，起盖店屋，年纳地税银四两。另前后左右店屋共二十间，各纳地税，以供香灯。乾隆五十年，乡宾黄世景等修。五十三年，知府杨廷理续成。嘉庆九年，里人方相、林庆云、蔡光准等，鸠众复修；于本庙后建公馆一所，以为营兵住宿，免其聚居庙内。又「旧志」所载真武庙，一在镇北坊，俗呼小上帝庙，伪时建。康熙三十七年总镇张玉麟来台，在洋遭风，梦神披发跣足，自樯而降，因重新之。一在洲仔尾网寮，一在下洲仔甲，一在广储东里，一在仁和里下湾，一在崇德里，一在大目降庄，俱为时所建者。一在仁德里嵌顶，康熙二十九年建。一在归仁南里，康熙四十六年建。一在保大东里，康熙五十五年建。

　　三官堂：在宁南坊。按师巫家有所谓天地水三官者，其说始于汉末宋景濂「跋揭奚斯三官祀记」，谓汉熹平间，汉中张修为太平道，张鲁为五斗米道，其法略同；而鲁为尤甚。自其祖陵、父衡造符书于蜀之雀鸣山，制鬼卒祭酒等号，分领部众。有疾者，令其自首书名氏及服罪之意，作三通。其一上之天着山，其一埋之地，其一沉之水，谓之天地水三官。三官之名实始于此。其以正月、七月、十月之望为三元日，则自北魏始，盖其时尊信道士，寇谦袭取张氏之说，而配以首月，为之节候耳。邑有是堂，盖自乾隆四十三年建，旧为知府蒋元枢祠。

　　圣公庙：在永康里中楼仔街。神姓倪，轶其名，生长海滨，熟识港道，为海舶总管，殁而为神，舟人咸敬祀之。康熙三十年，巡道高拱干建。乾隆五十四年，里衿蔡廷萼等修。又一在大东门内弥陀寺左，一在西定坊，曰总管宫，伪时建。一在镇北坊，总爷街，今圯。

　　吴真人庙：在西定坊新街，伪时建。乾隆五年，里人王绍堂倡修。六十年，武举张文雅等鸠众重修。神名本，同安白礁人。母梦吞白龟而娠，生于宋太平兴国四年，不茹荤，不受室，精岐黄术，以药方济人，廉恕不苟取。景佑二年卒，里人祀之，有祷辄应。部使者请庙额，敕赐「慈济」，庆元间，复敕为「忠显」。开禧二年，封英惠侯。按真人庙宇，漳、泉间所在多有。荷兰踞台，与漳、泉人贸易时，已建庙广储东里矣。嗣是郑氏及诸将士皆漳、泉人，故庙祀真人甚盛。或称保生大帝庙，或称大道公庙，或称真君庙，或称开山宫。「通志」作慈济宫，皆是也。「旧志」所载，除广储东里外，其在西定坊，尚有北线尾庙。其在镇北者二：观音亭边，伪时建；水仔尾，康熙三十五年建。在永康里者一，石头坑武定里者一。庙后古榕，荫可数亩。在归仁北里者一，旧社口伪时建。在文贤里一图者三，山头社、大甲社、月眉池；在文贤里二图者一，俱里众所建。在大目降庄者一，伪时建。又「府志」载，在安平镇者三。

　　临水夫人庙：在宁南坊。今移在东安坊山仔尾。乾隆五十一年里人粱厚鸠众建。神名进姑，福州人陈昌女，唐大历二年生。秉灵通幻，嫁刘杞，孕数月，会大旱，因脱胎祈雨，寻卒。年仅二十有四。诀云：吾死后必为神救人产难。建宁陈清叟子妇怀孕，十七月不产，神见形疗之，产蛇数斗，其妇获安。古田县临水乡有白蛇洞，巨蛇吐气为疫疠。一日乡人见朱衣人仗剑索蛇斩之。诘其姓名，曰：我江南下渡陈昌女也。遂不见。乃立庙于洞上，凡禁魅却魃、祝厘祈嗣，有祷必应。宋淳佑间，封崇福昭惠慈济夫人，赐额顺懿，复加封天仙圣母青灵普化碧霞元君。

　　三山国王庙：在小北门内镇北坊水仔尾。祀粤潮州、巾山、明山、独山之神。三山在揭阳县界。原庙在巾山之麓，赐额明贶。潮之诸邑皆有祠祀，粤人来台者咸奉其香火，故建庙云。雍正七年，知县杨允玺、游击林梦熊，率粤东诸商民建。嘉庆七年监生翁峻等修。置店六间，即在本庙后，收租以供香火。

　　水仙庙：在西定坊港口。祀大禹王，配以伍员、屈平、王勃、李白。「旧志」云：鸱夷之浮，汨罗之沉，忠魂千古。王勃省亲交趾，溺于南海，殁而为神。虽李白表墓谢山，前人经订釆石之讹，第骑■〈马京〉仙去，其说习传久矣。今海船或遭狂颷，危不可保时，有划水仙一法，灵感不可思议。其法：在船诸人，各披发蹲舷间，执食箸作拨棹势，假口为钲鼓声，如五日竞渡状，虽樯倾舵折，亦可破浪穿风，疾飞倚岸，屡有征验。非甚危急不可轻试云。庙为康熙五十四年泉、漳诸商建，壮丽胜于他庙。乾隆六年修，有大小店凡若干，年收租息以奉香灯，立碑记于西偏之觉津亭。二十九年商人苏万利等倡修，郡守苏允焄有清界勒石碑，记见「艺文」。嘉庆元年商人复修焉。

　　五帝庙（亦名五圣王）：在宁南坊。按「旧志」云：五帝者，五行帝也。又曰：邑所祀者，五显灵官也。按五行之帝见于经典，则天子之所祀也。五显灵官，则师巫之所称耳。「夷坚志」谓五圣庙，即五显之祖祠。「七修类稿」谓五通神即五圣。赵耘崧「陔余丛考」谓：五圣、五显、五通名虽异，而实则同。「通志」亦载：福州五显庙，旧名五通庙。今考五通之祀，在宋已盛，为祟害人，俗所怖惧。「朱子语类」载：婺源五通神甚赫，仕宦入其乡者，必先拜于五通庙，否则祸立至。朱子归婺源谒祖，族人请拜五通庙，不许，众皆怖甚。是日宴族人，众中醉归者多病泄泻，晨起有蛇死于阶下，众哗，谓五通为祟。朱子曰：莫冤枉了五通。盖泄泻者，皆酒食之所伤也，蛇偶自死耳。钮玉樵谓明太祖既定天下，大封功臣，梦兵卒千万罗拜乞恩。帝曰：汝固多人，无从稽考。但五人为伍，处处血食可耳。命江南人各立尺五小庙祀之。俗谓之五圣庙。后遂树头花闲、鸡埘豕圈，小有灾殃，辄曰五圣为祟。国朝汤斌巡抚江南，奏毁之。其祸遂绝。盖所谓五通、五圣者如此，然不云五显也。今福州所祀五帝，众以为瘟疫神，群怖之。按五色塑像颇凶恶，民间有小讼不决，击鼓设誓于其庙，遂释而亦不及五显。五显则自为神，其塑像五人，与所谓五帝者不同。则师巫辈所谓灵官也。然凡此所云，皆五神并祀者。今邑所祀，仅三眼神一人，又不知其为何神也。

　　开山王庙：在东安坊。旧圯，乾隆年间邑人何灿鸠建。邑又有称王公庙、大人庙、三老爷庙者，不知何神。或云皆即澎湖将军澳之神也。「旧志」云：神之姓名事迹无考，岂隋开皇中虎贲陈棱略地至此，因祀之欤？又曰：「旧志」「府志」载，邑治东安坊有开山王庙，今圯。长兴里有王公庙，俱伪时所建。查各坊里社庙，以王公大人称者甚伙。东安坊则山川台、坑仔底；西定坊则王宫港、草仔藔、海防署前；宁南坊则马兵营、打石街；镇北坊则普济殿、三老爷宫，以及安平镇、青鲲身、北线尾、喜树仔、永丰里、红毛寮。中路南潭等处庙宇大小不一，概号曰代天府。神像俱雄而毅，或黝或赭，或白而晰。诘其姓名，莫有知者。所传王诞之辰，必推头家数人，沿门醵资，演戏展祭。每一年即大敛财，延道流设王醮二、三昼夜，谓之送瘟。造木为船，糊纸像三，仪仗俨如王者，盛陈优觞，跪进酒食，名为请王。愚民争投告牒毕，乃奉各纸像置船中，竞赍柴米。凡百器用兵械财宝以纸或绸为之，无一不具；推船入水，顺流扬帆而去，则已。或洄泊岸侧，则其乡必更设醮造船以禳。每费累数百金，少亦不下百金。虽穷村僻壤，罔敢吝惜，以为祸福立至。噫！此诬神惑民之甚者也。

　　玉皇太子宫：在镇北坊。伪时建，俗呼四舍庙。康熙二十七年，总镇杨文魁修。一在西定坊，曰上太子宫；一在士墼埕尾，曰下太子宫；一在长兴里；俱伪时建。

　　吕祖庙：在东安坊。祀纯阳子吕洞宾，唐进士吕岩也。嘉庆九年，以清江浦灵应，编入祀典。初，东安坊准提寺侧有祀像，嘉庆十二年拔贡生张青峰等修建，改今名。十四及二十五年，俱黄拔萃、陈廷瑜、韦启亿捐修。

　　海靖寺（旧名海会寺，亦名开元寺）在永康里。其初为郑氏北园别馆，康熙二十九年，巡道王效宗、总镇王化行改建为寺。有碑记，置田五十甲，坐寺后洲仔庄；园六甲有奇，坐寺后；又檨园所，以供香灯。十五年，巡道书成修。乾隆四十二年，知府蒋元枢倡修，陈朝梁董其事。嘉庆元年，提督哈当阿修，改今名焉。

　　竹溪寺：在永康里。「旧志」云：径曲境幽，清溪环抱，有竹木之胜。香灯田一十二甲，坐尖仔庄。乾隆五十四年，里人蔡和生倡修。嘉庆元年，黄锺岳、吴邦杰等复鸠众修。

　　黄檗寺：在大北门外。「旧志」云：唐沙门正干，莆田人，吴姓，从六祖曹溪得法。归至福州黄檗山，曰：吾受记于师，逢苦即住，其在此乎。遂即山建寺，是为黄檗初祖。康熙二十七年，左营守备孟大志建。三十一年火。三十二年僧募众重建，竹木花果甚盛。乾隆五十六年里人修。

　　法华寺：在永康里。旧为梦蝶园，康熙二十二年改为寺。知府蒋毓英以寺后旷地二甲零为香灯费。四十七年，凤山县知县宋永清增建前堂，为火神庙，置香灯园一所，坐港西里大湖庄。堂后设钟鼓二楼，结茅亭于鼓楼后，曰息机亭，周莳花木。

　　弥陀寺：在大东门内永康里。伪时建，寻毁。康熙五十七年，里人董大彩修建。五十八年，武夷僧一峰募建西堂及僧房，里人陈仕俊复增建之。寺田坐凤山呵嗹甲尾，岁收租榖七十二石。又寺后园一所，俱里人黄士甫、曾亨观捐置。嘉庆四年董事黄锺岳、程肇荣等鸠众修。

　　万寿寺：在小东门外永康里北。初为庆祝所，后改为寺，详见「政志」。

　　广慈庵：在东安坊。康熙三十一年建。环植修竹，前对小峰，境最幽雅。香灯田在诸罗犁头标大道公营，载租谷六十五石，诸罗县知县张■〈王尹〉拨给。

　　观音宫：一在宁南坊，曰观音堂，伪时建。后改祀五帝，今在五帝庙内。一在西定坊道署东南隅，曰观音阁。雍正二年巡道吴昌祚建。一在镇北坊曰观音亭，伪时建。康熙三十二年修，并建后堂。乾隆五十六年里人陈漳山等重修。一在永康里北路头，康熙五十四年里人李二建。一在广储东里，伪时建。一在广储西里，康熙四十四年，海防同知洪一栋建。一在大目降庄，康熙间里众建。一在大西门外风神庙后，乾隆十一年商民建，祔祀知府方邦基。一在罗汉门，雍正十一年县丞叶文炳建，乾隆十七年修，知县鲁鼎梅序。

　　重庆寺：在宁南坊。道光元年，增生陈廷瑜及韦启亿鸠众修旧址，改今名。

　　龙山寺：在大东门外。雍正间里众建，乾隆五十四年里人王拱照等倡修。

　　准提堂：在宁南坊。伪时建，康熙四十六年，道标守备娄广修。嘉庆三年，李黄氏倡修。十四年、二十五年，监生黄拔萃、增生陈廷瑜及韦启亿鸠众修。

　　清水寺：在东安坊。康熙间建，乾隆五十六年，里人陈逊辉等修。

　　万福庵：在镇北坊。建始未详。内祀观音菩萨身旁有明英义伯阮公季友牌位，俗称阮夫人寺。嘉庆十一年，里人萧元锟鸠众修。

　　慈云阁：在东安坊诸罗崎顶。康熙三十五年，诸罗知县周锺瑄建。乾隆十六年，诸罗县周芬斗修；嘉庆八年，里人王琳等鸠众重修。

　　竹林寺

　　遗事

　　日本者，倭奴国也。自明之中季，其贼民常驾舟寇闽粤为边患。嘉靖四十二年，大将戚继光败之，倭遁入海。林道干者，倭党也，剽掠近海地，都督俞大猷追之至澎湖。道干熟港道，遂勾倭遁入台。大猷留偏师守澎湖，严哨鹿耳门外。已，道干惧为倭所并，又惧官军追击，扬帆直抵浡泥，攘其边地以居，号道干港；而台地遭倭焚掠残破，土番多避近山，倭亦旋去。以后未尝至台。「明史」所载外国诸传可考。「旧志」谓红毛借地于倭，又谓红毛攻逐倭寇，传闻之误也。至谓道干舣舟打鼓山下，恣杀土番，取血和蜃灰以固舟，则流寇之惨毒，固有可信者（「旧志」）。

　　荷兰，「明史」作和兰，又称阿南，即红毛番也。「旧志」暨诸书俱称荷兰。其人深目长鼻，发须眉皆赤，足长尺二寸，颀伟倍常。奉天主教，本国在西洋者，去中华绝远，与佛郎机近，华人未尝至。土产金、银、琥珀、玛瑙、玻璃、天鹅绒、琐服、哆啰嗹。国土既富，转贩大泥、吕宋、咬■〈口留〉吧诸国。遇中华货物当意者，不惜厚赀。往来海上，所恃巨舟大炮。舟长三十丈，广六丈，厚二丈余，号曰夹板。树五桅，桅如接笋，可高低。帆以布为之，盘旋如蛛网，八面受风，无往不顺。后为三层楼，旁设小窗，置大小铜炮。桅下有巨铁炮，长二丈，发之可洞裂石城，震数十里。今所称红夷炮，即其制也。柁后置照海大镜，径数尺，能照数百里。万历时，屡与佛郎机争雄，然舟大难转，或遇浅沙，即不能动；而其人又不善战，往往挫衄焉。万历三十一年秋七月入澎湖，冬十月末乃去。先是二十九年，荷兰驾大舰、携巨炮，薄香山澳，言欲通贡市。当事难之，不敢闻于朝，乃引去。有海澄人李锦及奸商潘秀、郭震，久居大泥，与荷兰人习，语及中国事。锦曰：若欲通贡市，无如漳州者。漳南有澎湖屿，去海远，诚夺而守之，贡市不难成也。其酋麻韦郎曰：守土官不许，奈何？曰：税使高釆嗜金银甚，若厚贿之，彼特疏上闻，天子必报可，守土官敢抗旨哉。酋曰：善。锦乃代为大泥国王书，一移釆，一移兵备副使，一移守将，俾秀、震赍以进。守将陶拱圣大骇，亟白当事，系秀于狱，震遂不敢入。初，秀与酋约，入闽有成议，当遣舟相闻；而酋卞急不能待，即驾二大舰，直抵澎湖。时汛兵已撤，遂登陆，伐木筑舍，为久居计。锦亦潜入漳州侦探，诡言被获逃还。当事已廉知其状，并系狱。已而议遣二人谕其酋还国，许以自赎，且拘震与俱。三人既与酋成约，不欲自彰其失，第云我国尚依违未定；而当事所遣将校詹献忠赍檄往谕者，乃多携币帛食物，觊其厚酬。海滨人又潜载货物往市，酋益观望不肯去。当事屡遣使谕之，见酋语辄不竞，愈为所慢；而采已遣心腹周之范诣酋，说以三万金馈釆，即许贡市。酋喜，与之盟，已就矣；会总兵施德政令都司沈有容将兵往谕。有容负胆智，大声论说，酋心折。乃曰：我不闻此言。其下人露刃相诘，有容无所慑，盛气与辩，酋乃悔悟，令之范还所赠金，止以哆啰嗹、玻璃器及番刀、番酒馈釆，乞代奏通市。釆不敢应，而抚按严禁奸民下海，犯者必诛，由是接济路穷，番人无所得食，扬帆去。巡抚徐学聚劾秀、锦等罪，论死遣戍有差。万历之末，荷兰复入北港，遂据之，筑城以居，因称台湾焉（红毛据台，在万历末，详载明史。第云事耕凿、设阛阓，不言筑城者，省文耳。以形势考之，有城而后称台湾。其云称台湾，则筑城之证也。且鲲身沙碛，海风飘荡，无城不可以居，而当日阛阓设于此，非无城可知。至其所耕凿处，则当日谓之赤墈，未尝称台湾也。窃意红毛终信李锦夺守澎湖贿求贡市之说，觊此地未入版图，无汛守，而滨海土番惩倭之害，徙居近山，遂先筑此城，以为根本，然后出据澎湖。盖红毛利在互市，非贪土城，不然何不就膏壤而城之乎？又各志皆云，郑芝龙入台在先，红毛在后。考明给事中何楷「靖海疏」云：自袁进、李忠、杨禄、杨策、郑芝龙、李魁奇、锺斌、刘香相继为乱，海上岁无宁息，其下有『近则红毛筑城其中』之语，此疏上于崇祯八年，诸志有谓城即筑于是年者，得毋因读此疏而误乎）？天启二年，荷兰出据澎湖，筑城守之，意求互市。守土官惧祸，说以毁城远徙，即许互市。红毛从之，毁其城，移舟去。巡抚商周祚以遵谕远徙上闻。然其据台湾者自若也。已而互市不成，红毛怨，复筑城，掠渔舟六百余，俾华人运土石助筑。寻犯厦门，官军御之，俘斩数人；乃诡词求款，再许毁城远徙，而修筑如故。已又泊舟风柜仔尾，出没浯屿、白坑、东椗、莆头、古雷、洪屿、沙洲、甲洲间，而海寇李旦复助之，滨海郡邑戒严。天启四年，巡抚南居益遣总兵俞咨皋复澎湖。先是居益上言，臣入境以来，闻番船五艘复至，与风柜仔船合，凡十有一艘，其势愈炽。有小校陈士瑛者，先遣往咬■〈口留〉吧宣谕其王，至三角屿，遇红毛船，言咬■〈口留〉吧王已往阿南国，因与士瑛偕至大泥，谒其王，王言咬■〈口留〉吧国主已大集战舰，议往澎湖求互市。若不见许，必至构兵。盖阿南即红毛番国，而咬■〈口留〉吧、大泥与之合谋，必不可以理论。为今日计，非用兵不可。因列上调兵足饷方略。部议从之。正月，遣将先城镇海港，且筑且战。番人退守风柜城。居益增兵往助，攻击数月犹不退，乃大发兵，命咨皋督诸军齐进。寇势窘，两遣使求缓兵，容运米入舟即退去。诸将以穷寇莫追，许之，遂扬帆去。独渠帅高文律等十二人据高楼自守，诸将破擒之，献俘于朝。澎湖之警以息。而其据台湾者犹自若也。崇祯三年，荷兰犯厦门，时豫章邹维琏抚闽，拜郑芝龙为将。芝龙募龙溪人郭任功，率十余人，夜浮荷兰船尾，潜入焚之，获荷兰五十余人。余船悉遁，不敢窥内地者数年。十年，荷兰驾四舶抵广州求市，不可，乃遁归，仍踞台湾。国朝顺治十五年，甲螺（华言头目也）郭怀一谋逐荷兰，事觉被戮，汉人在台者遭屠殆尽。十八年夏五月，郑成功入台湾，逐荷兰，冬十二月荷兰归国（「旧志」）。

　　郑芝龙，字飞黄，小名一官，南安石井人，成功父也。其大父绍祖，为泉州库吏。时蔡善继为泉守，芝龙方十岁，尝戏投石子，误中守额，守禽治之。见芝龙貌，笑曰：法当贵而封。乃释之。居无何，落魄去之日本，娶倭女，生成功焉。成功生之夕，倭岛万火齐明。时为天启四年甲子。于是芝龙复亡之海上。有颜思齐、陈衷纪者，皆海澄人，相与为盗，剽掠于海上，一时杨六、杨七、刘香老辈皆从之。芝龙与其弟芝虎，共入其党，从思齐辈为盗，以所剽掠与红毛市，遂入居于台湾。未几思齐死，众推芝龙为长。然大权犹属衷纪也。天启五年，朝议以蔡善继为泉州道，使抚芝龙。善继以书招之，芝龙感激，遂约降。比受降之日，善继坐戟门，令芝龙兄弟囚首自缚请命。芝龙素德善继，屈意下之；而芝虎一军皆哗，竟叛去。六年，巡抚朱一冯，遣都司洪先春击芝龙于漳浦之白镇。会海潮夜生，先春所部，漂泊失道，芝龙暗度上山，诈为乡兵，出先春后。先春腹背受敌，遂大败。然芝龙故有求抚意，欲自达，乃舍先春不追，获庐游击不杀，复进至中左所。提督俞咨皋战败，芝龙纵之走。中左人开城门求不杀，芝龙戒所部竟不侵扰。泉州守王猷闻之，乃遣人招之降。崇祯元年秋九月，芝龙杀陈衷纪，降于总督熊文灿。朝廷责以报效。二年春，芝龙击海寇李魁奇于粤中，斩之，于是以芝龙为游击。三年，荷兰犯厦门，芝龙焚之，走归台湾。五年，海盗刘香老犯小埕，芝龙击走之。八年，芝龙合粤兵击刘香老于田尾远洋，大破之。香老自焚死。以芝龙为参将。十三年，擢芝龙副总兵。芝龙既除香老，海氛颇息，又以海利交通朝贵，寖以大显。福王立江南，以芝龙为正总兵，封南安伯。唐王以芝龙有拥戴功，封太师平国公。然芝龙首鼠观望，志在富贵而已。丙戌，我朝兵南下，芝龙归命焉，封同安侯。丁亥之岁，芝龙子成功踞海上，侵闽、粤，犯江浙。甲午，朝廷遣使抚成功，成功不从，乃系芝龙于狱。辛丑冬杀之，戮其家（参「明史纪事本末」、「台湾纪略」并「旧志」）。

　　郑成功者，芝龙庶长子也。小字森舍。芝龙归命时，成功年二十，已入泮为诸生，方衣单絺，闲步阶前，闻父降，咨嗟太息。顷之，其弟袭舍自外来，成功告之故，且曰：汝宜助我。即与徒手出门。从者十八人，棹小舟至厦门隔港之古浪屿山，招集数百人。方苦无资，人不为用；适有贾舶自日本来者，使询之，则二仆在焉。问有资几何？曰仅十万。成功命取佐军。仆曰：未得主母命，森舍安得擅用（漳、泉父为官，其子皆得称舍？成功怒曰：汝视我为主母，何人敢抗，即立斩之。遂以其资招兵制械，从者日众，竟踞金、厦门（「府志」）。

　　郑成功以弱冠招集新附，踞守金、厦门，密迩内地。闽省沿海港澳，可以出兵进剿者，在在皆是。成功于内地港澳，悉设舟师，登陆为寨，搤守水口。又遍布腹心于内地，凡督抚提镇衙门，事无巨细，莫不报闻，皆得早为之备。故以咫尺地，拒守二十余年，终不败事，其用心固已深矣。成功于一切谋画，皆出己见。其所任用，不过荷戈执戟，摧锋陷阵之徒，绝无谋士为画一策者。非成功不好士，亦非士不为用，良以谋画无出成功右耳。夜不就寝，遍走达旦。妻妾皆卧，惟设酒果俟之。成功至，必取啖少许，复走如故。即寝亦无定所，固防奸人刺客，亦属有所思也（同上）。

　　成功以海外岛屿，养兵十余万，甲冑戈矢，罔不坚利，战舰以数千计。又交通内地，遍买人心，而财用不匮者，以有通洋之利也。本朝严禁通洋，片板不得入海，而商贾垄断，厚赂守口官兵，潜通郑氏，以达厦门，然后通贩各国。凡中国诸货，海外人皆仰资郑氏。于是通洋之利，惟郑氏独操之，财用益饶。暨乎迁界之令下，江、浙、闽、粤沿海居民，悉内徙四十里，筑边墙为界。自是坚壁清野，计量彼地小隘，赋税无多，使无所掠，则坐而自困，所谓不战而屈人之兵，固非无见。不知海禁愈严，彼利益普，虽知者不及知也。即畴昔沿海所掠，不过厚兵将私橐，于郑氏储积，原无损益（同上）。
</div>
    <div class="pagination">
<a href="续修台湾县志_page51.html">上一页</a><span>...</span><a href="续修台湾县志_page47.html">47</a><a href="续修台湾县志_page48.html">48</a><a href="续修台湾县志_page49.html">49</a><a href="续修台湾县志_page50.html">50</a><a href="续修台湾县志_page51.html">51</a><span class="current-page">52</span><a href="续修台湾县志_page53.html">53</a><a href="续修台湾县志_page54.html">54</a><a href="续修台湾县志_page55.html">55</a><a href="续修台湾县志_page56.html">56</a><a href="续修台湾县志_page57.html">57</a><span>...</span><a href="续修台湾县志_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
