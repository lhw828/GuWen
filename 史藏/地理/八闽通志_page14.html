<!DOCTYPE html>
<html>
<head>
    <meta charset="UTF-8">
    <title>八闽通志 - 第 14 页/共 184 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>八闽通志 - 第 14 页/共 184 页</h1>
    <div class="content">　　7　乾隆《光泽县志 艺文志》有明代无名氏《建安记》，文字与本志同；宋《谯楼记》未见。
卷之四

　　地理
　　　　山川
　　　　　　福州府

 闽县
　　九仙山旧名于山。世传何氏兄弟九人仙于此，故号九仙山。《闽中记》云：“越王无诸，九日尝宴于此，大石樽尚存。亦号九日山。”曾巩《道山亭记》云：“城之中有三山：西曰闽山，北曰越王山，其东即此山也。”宋陈轩诗：“城里三山古越都，相望楼阁跨蓬壶；有时细雨微烟罩，便是天然水墨图。”　浴鸦池。　仙人床。　跃马岩。　棋盘石。金积园。　鳌顶峰。在旧嘉福院内，宋状元陈诚之读书于此。宋王逵诗：“眼看沧海近，身与白云高；回影连三岛，盘根压六鳌。”又李尚文诗：“三山数外小奇峰，滴翠凝烟倚半空；疑是巨灵分擘日，五丁偷得寄闽中。”　玉蝉峰与鳌顶峰相连。　琴台。　青牛洞。　醉乡石。　石门。　九日台。　石龟池。　炼丹井。　龙舌泉。今九仙观西，傍石岩下有一穴，疑即其处。　梅岭。　狮子岩。　集仙岩。　磊老岩。　双石祠。(已上俱在九仙山上，皆二十四奇中景也。余见寺观志。)　小华峰在山之南，石上旧刻此三字。　金粟台。在山之西麓，郡守程师孟以塔中王氏时所塑金粟像名，石上刻“金粟台”三字，郡守元绛篆。后绛之侄积中为守，绘金粟像于台侧。　罗山九仙山之别支也。　丁戊山一名嵩山，又名中山。隐隆磅礴于阛阓之中。(上三山在府城内东南隅。)　灵山　芝山与灵山相连。(上二山在府城内东北隅。)　菩提山跨崇贤、瑞圣二里。　鼓山　或云有石状如鼓，故名；或云每雷雨作，其中簸荡若鼓声、因名。赵汝愚诗：“几年奔走厌尘埃，此日登临亦壮哉。江月不随流水去，天风直送海涛来。”元黄镇成诗：“屴崱峰头万丈梯，上方高与白云齐。青山尽处海门阔，红日上来天宇低。”　石鼓。相传此石鸣，则为兵应。　灵源洞。在山之涌泉寺左。岩窦颇嵚怪。五代梁徐寅有十二咏诗及记。　将军石。在灵源洞道侧，峙立若甲卒，故名。　喝水岩。相传昔有僧神晏诵经于此，恶水声喧轰，叱之，西涧乃涸，逆流于东涧。小顶峰。在涌泉寺后。下视殿阁，若骑其尾。1西望郡城，列雉数千。市廛阛阓、丽谯浮图、台门府寺、释老之宫，辉霍崇丽，斗出其间。　大顶峰。由小顶而上里许至此，不通人迹。宋咸平中，丁谓始披榛以登。上有石刻朱文公“天风海涛”四大字。国朝邓子静诗：“中天削出玉芙蓉，迥压全闽气势雄；半夜蜂头看日出，扶桑近在海门东。”　浴凤池。在大顶北。唐末有樵者见五色雀群浴于此。　石门。池之南，有石砑立若门。　应真台。　祖师岩。　涌泉窦。泉自平地涌出，因名。　甘露松。　白猿峡。　香炉峰。(已上皆在石门之右。)　蹴鳌桥。唐黄璞远祖太和中得道遗迹。翁承赞赠璞诗曰：“烟萝况逼神仙窟，丹灶还应许独寻。”　蓬岐山山石重迭中，有蛇坑洞，石生重迭成洞。洞口仅可入一人，其内豁然。屈曲而进，莫知所止。又有剑山，临江有石如剑痕，故名。　卧牛山府城东之首山也。山岩浑成，方围数百仞，如卧牛状，故名。(上三山在鼓山里。)　石龙山　云门山在洋屿。　观音岩，松竹苍翠，泉石清幽，古有塑像在其中。　弥陀岩。　泗洲岩。　狮子石。　坐禅石。　望拜石。　仙掌石。长江绕于山前，琴屿、双鱼屿俱在江中。　楞迦堂。　吸江亭。　妙善庵。宋孝宗御笔。　石门。旧志作“石”。僧安永诗：“路绕悬岩万仞头，担泉带月几时休？个中拨转通天窍，人自安闲水自流。”五里泉。(已上号云门山十五奇。)　芹岩山上有蒲峰，大江横其下。江之前有山曰龟屿，屿有泉流入于大海。　后湾山(上四山在江左里。)　衡山屹立百余仞，枕于闽江之左，形如钟。一名藿山，路接鼓山，下有龙脚石，长七八丈，突出跨于江侧。　凤洋山两峰相应，势如搏凤。旧传仙人王进才飞升于此。山之顶有仙亭遗址，石床、棋枰、几案犹存。峭壁上刻“登龙”二字，地名龙门。　婴台山旁有铜斗山、天马峰，下有传野桥，龙溪水由此而出。　鹫峰山上有马面潭，岁旱多祷于此。　重云山能兴云雨。中有一岩，平坦十余丈。岩中一井天成，其深莫测，每天朗气清，月华流影，则跃金沉璧，盖里之奇观也。名曰龙井。　盘石山山之顶有三石，高十余丈。又有一石，迭于其上，上方如棋盘。每天欲雨，则云出焉。迥港绕其下，水出衡山之龙溪，曲折三十六湾，合流而注诸闽江。港之口有石桥，每风恬浪静，江濑无声，垂纶举网者，旁午其上。　石门山南接湖林，北连濂山。山之顶巉岩倾欹，藤萝延绕，两旁壁立万仞，险不容足。上有二石，峭拔凌空，夹峙如门。(上七山在江右里。)湖江山与王峬山对峙。旧有玄妙观。　王峬山望之翼然如凤麟。中有海雷石。　文笔山在湖江山之后，与金鸡山相连属。其形如笔，有甘泉出其中。又前有双龟，后有五虎。　五虎山上有五虎门，下有官母屿。屿之上有巡检司。(上四山在大海中。)　青羊山其形如羊，故名。　琅琦山一名罗崎。　福斗山林良箴诗：“载酒入江色，应寻福斗游。委蛇山翠晚，汹涌海涛秋；屿合双鳌近，门深五虎浮；风恬鲸练净，月出蚌珠流。”(上七山在嘉登里。)　峭谷山　金鸡山《闽中记》：“秦始皇时，望气者云，此山有金鸡之祥，遂断山脊，目厌王气。旧断处为人行路，号曰鸡公巷。”　龙窟山在金鸡山后。旧记云：“黄、陈、郑未入闽以前，此山之穴有蟒焉，天矫蜿蜒，额有“王”字，人以为龙而祀之，故名。　东湖山与龙窟山相连。旧记云：“东湖，地名。有宋林观过、林夙二先生之居。”(上四山在孝义里。)　东山　榴花洞。唐永泰中，樵者蓝超遇白鹿，逐之，渡水入石门，始极窄，忽豁然，有鸡犬人家。主翁谓曰：“吾避秦人也。留卿可乎？”超云：“欲与亲旧诀乃来。”遂与榴花一枝而出，恍如梦中。再往，竟不知所在。宋蔡襄诗：“洞里花开无定期，落红曾见逐泉飞；仙人应向青山口，管却春风不与归。”富沙魏万诗：“万迭好峰侵碧落，一泓流水隔红尘。涧边鹿迹知何代，洞口榴花镇似春。”　龙首涧。宋许将尝读书于此。治平中，知县陈青刻石，大书曰：“龙首涧”。　神移泉。唐开元中，僧守正以居高汲远，方患之，一夕，泉迸于居侧，旦视旧井，则已涸矣，若神移焉。故名。　文殊岩。岩有古像。　狮子峰。象其形也。熙宁中，程师孟于峰之西涧建亭。建炎三年，嗣濮王仲湜书师孟诗：“亭为新成号狮子，人曾旧隐作龙头。”许将和：“泉近榴花深洞口，亭开狮子旧峰头；八州旗色天边出，三馆芸香海上留。”　涵虚沼。　松垭(垭与坞同)。松极高大，宋初已有之。宋钱昱诗：“僧闲来出世，松老不知年。”　天台井。　灵芝坞。　蛰龙渊。(已上俱在东山)。　圣泉。在东山之上。唐景龙元年，僧怀一始卜居爱同寺西，苦乏水。忽一日，二禽斗踪于地，心异之，杖锡往视，因卓其所，俄有泉涌出。乃砻石环其口，分为两道：南滚者为池，东注者以供浣濯。宋蔡襄有诗，下注云：“涸十余年今复涌，俗传涌则民安。”又江右里亦有东山，西连盘石，东接象岭。山之旁有石洞，豁然明朗，曲折深邃。内有二石，其形如床，名仙石床。　凤丘山有宋尚书彭鹤龄墓。(上二山在瑞圣里。)　长乐山越王时，山间居民梦神人乘白马至此，因谓之白马山。唐天宝中，改今名。武宗时，建白马庙于其上。　茶园山自金鸡山发脉，平田中踊起圆阜，首复蜿蜒南行，其腰为东岳行祠，又南为宝月山。伪闽王延禀为王仁达所败，奔于此。　三昧山脉发于金鸡山之左。(上三山在易俗里。)　饮开山在仁惠里。山有井泉，味极佳，亢旱不涸。山南有大步岭，其西有唐观察使陈岩庙。　新安山跨仁惠、归义二里中。上有石羊，石跪伏石盘上如羊，相传自会稽飞来。　石鳖山在永南里。山枕大江之滨，上有三石，其形如鳖，故名。中有一山。耸起平田，去山南一里许，状若蟠龙，有温泉井。山之左有拏公庙。　玉顶山下有龟屿。　君山山之上有昆仑石室，山之下有马面仙潭。　朏山上有石，其形上大下小，名仙芝石。又有石眼泉。　石山　院迹山有魏国夫人墓。夫人，韩皇后侄女，适帅机张暠。暠，龙图□曾孙也。　迭石山高耸众山之上，挺然独秀。前有灵泉，四时不竭。下临绝壑，巨石周匝，故名。又有迭石绕出其旁，如蟠龙拱护，头角昂然。(上六山在永北里。)　平山在林浦。宋幼主驻兵于此山，因其崎岖而平之，陈宜中题曰：“平山福地。”山前旧有平山阁。　甘泉山中有白泉涌出不竭，其味甘，旧有甘泉寺。(上二山在开化里。以上四十二山俱府城东。)　藤山其脉一起一伏，如瓜引蔓。故名。　鳖头山由藤山发脉，耸起一峰，反顾藤山之后。(上二山在时升里。)　高盖山在仁丰里。闽郡前第三山也。相传汉徐登尝修炼此山。后入永福县，高盖山上升。乡人于此望而祀之，遂缘其名。山有仙人井，在仙坛之上。相传昔有牛堕井中，牧童疾走告其父兄，及至，则牛已出井上。又有青龙池、芦湾洞，洞前有棋盘石。旧有高观堂。　壶屿山在光德里高湖。其山形如倒壶，故名。山之东有一大井，其水清冷，虽亢旱不竭。　横山　惠泽山在横山之南，钓龙台之北。山之西百步许，名曰独山，上有神祀。　钓龙台山山由乌石山一脉蜿蜒起伏，经白马庙，山行数里，至上行尾，崇阜屹立，俯瞰巨潭，台上可坐百余人。旧记云：“越王馀善于此钓得白龙，以为瑞，遂于所坐处筑为坛台，因名曰钓龙台。是时闽人占曰：‘白者金色，兵甲之象。’后馀善果被诛。元陈亮诗：“钓龙遗迹今何处？但见朱门锁石坛。”(上三山在嘉崇里。)梁山在还珠里。一名胡芦山。山上有紫台，乃邦人胜游之地也。　石壁山在西集里。山联岱顶。岱顶之南，峭壁数仞。下有群潭。　东峰山在方岳里。高不亚鼓山，俗呼灰峰鼻。脉连五仙岩。峰顶巨石有仙人迹。　塔峰山方山之别支也。　木屿山连于塔峰，周遭有江，三江、陶江潮汐通焉。(上二山在永庆里。)方山　在清濂里。九鼻东向正北，远望突兀端方，故名，宋太守王逵诗：“众状皆穷险，兹形独檀方。坦夷中砥砺，端正外青苍。上帝围棋局，炎君避署床。回看太行路，更近利名场。”又名虎头山。山之阴有峰隆然，逆驰而西，曰黄岩。岁大旱，乡人祷雨于此。郡治前有山三重，是山峭拔秀碧，又出二山之上。上有阿育王塔，又有古坛、石床、石棋局。石床左右有柑橘木，岁所生特甘。唐天宝中，敕号甘果山。　浮峰山在光俗里。俗云海潮盈则浮，故名。西有山曰筹岐，岐上有乌石岩。岩之东有王壶山，上有三台石，相传此石自武夷山飞来。山之别支有文笔山，大江环绕其下。　九龙山在至德里狂牛岭上。高插天表。　清凉山在归仁里，中有仙迹岩，一名法水岩。相传尝有神仙游岩中，倾盂水于地，至今其迹尚存，苔亦不蚀。　城门山山之上有鳌顶峰，峰之东有魁星岩，宋侍郎郑湜尝居其下。峰之中有飞来石，石之西有龙观井。峰之下有宋省元林执善宅。　石几山　大翁山　傅坑山　前有大圆石，俗号金鹅覆卵。(上四山在永福里。)　大象山其山高耸插天，为城南大障。　西峡山脉由大象山而分。山之下即西峡江。　文殊山亦由大象山而分，高百余丈。　珠山其脉发于大象山。周遭溪水环绕，九山朝顾，俗呼九龙戏珠。　黄石山脉连珠山，有蟠环之势。(上五山在高详里。)　白田山在钦仁里。上有焦岭，下有焦溪。　圆头山俗呼牵牛饮泉。　马山形如双马饮泉，故名。(上二山在归义里。以上二十八山俱府城南。)　白鹿山唐元和中，僧道洪自晋江领徒居此，有白鹿之异，故名。旧记：“白鹿山入十五里，号榕溪。”　青洋山界于福清县。(上二山在府城东南积善里。)　文笔峰在大义。峰顶三尖，形如笔架。亦名贵人峰。　三郎峰(上二峰在府城东西某里。又积善里亦有文笔峰并三郎峰。)　银峰大象山之别支。山顶有石，其白如银，故名。山腰有岭，界于长乐县，亦名银峰岭。　琅峰在绍惠里。其山高耸如旗。东有龙井，水甚甘冷，亢旱不竭。峰之下，江潮环绕。　枕峰在归义里西峡渡之南。驿道往来候潮之所。　金鳌峰一本作鳌顶峰。在青布。五代时，二徐真人平闽屯兵处也。左有龙湫潭，水激湍急，如龙之喷水。水通苦竹溪，流至林浦，抵西峡江。林浔浦前有金墩石出土中，如金色。中有战场及试剑石。今灵济宫在其下。　玉水峰在金鳌峰之右。　富山峰联于玉水峰。　贪狼峰　莲花峰在金鳌峰之左。　方岩峰　白鹿峰峰之左有雷鼓潭，有龙出没于其间，天旱，乡人祷雨于此，多应。　古城峰　飞蓬峰　紫苔峰　太平峰　金仙峰　天柱峰　朝阳峰　金栏峰　起云峰　宝台峰　大座峰　玉蕊峰　双童峰(上二十峰在积善里。已上二十三峰俱府城南。)　剑石岩在魁岐岭。上有一石，约围五十余丈，石上刻籀文。相传唐末黄巢兵经此，以剑存石下。故名。　五仙岩在高山之上，五石并列，中一石高起二十丈许，石上平坦，无路可登。相传曾有五仙围棋于此，故名。　紫微岩相传唐末有紫微公弃官隐此，后得道轻举，因名。岩下旧有杰阁，雄丽可观。宋民先诗云：“碧落已骖丹凤驾，红尘空望紫微岩。”(上四岩在府城南方岳里。)　古岭下有铁鼎潭，永乐间，尝有龙潜其中，岁旱祷雨多应。又有车函、观音潭。　鼓崎岭在屴崱峰之南。下临大江，上有一石，圆如鼓，故名。　萧湾岭路接岐岭。　魁岐岭(上三岭在鼓山里。)猎岭　婆岭(上二岭在桑溪里。)　象岭在江右里。岭之北有凤洋。　鹅鼻岭在孝义里。界于怀安县六都。　狂牛岭在至德里。　石湖岭在永北里。　瑞迹岭在开化里。上有巨人迹，长尺余，因名。(已上十一岭俱府城东。)　柏岭在时升里。树木森秀。　青布岭在积善里。路通长乐县。(上二岭俱府城南。)　磕下石在鼓山里。　动石其石甚巨，以一指推之则摇，力推则不动。又桑溪里曲坑亦有此石。　丛岩石(上二石在合北里。)　石壁在江右里。上有“龙门”二字。　海雷石在嘉登里海畔。其石为海涛穿蚀成窍，风荡激则訇然有声若迅雷然。　石步石在归仁里。　石鳖石在永南里江畔。其首旧为雷所击，仅存其中。　石船略如船形，故名。　石笼悬崖之上，其形如笼。(上二石在永北里。已上九石俱府城东。)　老子岩石在府城东南。其形如道士冠帔执简而立，俗呼老子岩。前屿　后屿一名松山。(上二屿在归善里。)　洋屿　猴屿　殷屿(上三屿在江左里。　獭屿在江右里。屿之旁有凤宅。　竹屿　横屿(上二屿在瑞圣里。)　龟屿在永北里。由玉山顶一脉渐降落于平洋，俗谓神龟出洞，故名。其上树木森蔚苍翠，为一乡之胜。(已上九屿俱府城东。)　盐屿在仁丰里。　扈屿在还珠里。　刘屿在灵岫里。　枕屿在归义里。　芝屿在积善里。昔尝产紫芝，故名。屿之上有二徐真人灵济祖宫。(上五屿俱府城南。)　螺洲在府城南仁惠里。　投桃洲在马头江中。其形如桃，故名。洲上为田几千亩。　闽江在府城东南江右里。广三百余丈。源出浙之龙泉，建之浦城、崇安，又合建、延、汀、邵及古田、闽清、永福大小诸溪之水至此入海。　西峡江。在永福里。受永福印溪之水，流十四里，与东峡江合。　峡江。跨归仁、高详二里。两山夹峡，上纳汀、建、延、邵之溪流，下吞兴化、漳、泉之潮汐，其阔可以尺量，其深不可以数计。中流有石，屹然如砥柱，名曰浮焦。焦下有潭，名中焦潭。潭有龙潜其中，凡岁旱，祷无不应。　东峡江。南台、西峡二江合流于此。(上三江俱府城南。)　马头江。南台、西峡二江皆汇于此。深广莫测，风雨骤作，波涛汹涌，舟人惮之。中有石如马头，潮退则见，潮平则没，故名。　琅崎江。在绍惠里。(上二江俱城东南。已上诸江悉由闽江以达于海。盖即闽江上游，但随地而异其名耳。)　金锁江。一名金崎。昔有渔父，垂钓得金锁，引锁尽，见金牛，急挽至岸，俄而锁绝，犹得数尺许，因名。　濑江。在府城南清廉里。与西峡江水相会。微风激之，声如溪濑。　上洞江。在至德里，乃马头江左次港也。　下洞江。在江右里。乃马头江左一港也。中有狮子石，与方山对峙，巨浸不没，俗谓“水浸方山鼻，不到狮子耳”。(上二江俱府城东南。已上三江盖闽江之支江也。)　南台江在府城南嘉崇里。与闽江同源，至洪塘歧为二：其一南行，一北行。北行者经钓龙台，为南台江，纳北山众流，过鼓山，复与南行者合流，汇于马头江，历闽江以达于海。南台万寿桥东，旧有洲田数十顷，成化初，溪流海潮日夕冲决，悉陷于江，可通舟楫。台下旧港，流沙渐拥，潮小则舟胶不可行矣。　大定江。在府城东南永北里。与南台江同派，至此受上下磕诸水，通马头江，其势横亘，望如拖练也。　演江在府城东北。源出山谷，以其沙水平演，故名。　石湖在府城东永北里，受麻潭、吴坑诸水，亦通潮汐，今淤塞渐小矣。　大桥河晋严高筑城日，从今迎仙馆前开水口通澳桥浦，引潮截城而入，横渡虎节门大桥下，西趣舶浦尾。伪闽时，又从西湖凿渠一支，引北面山源清水，沿乐输门城阳为浴马之所，南驰此河，以涤滓秽。　新河从清水堰开河口通澳桥浦，引潮贯城，横渡兼济门，又西逾利涉门直抵舶浦尾，与大桥河通。咸平中，郡守陈昌舆重浚之，名曰通津渠，州人因号曰新河。　义溪在西集里。一名麻溪。　焦溪在钦仁里。　榕溪在青布。　白鹿溪源出于白鹿山。　苦竹溪在金鳌峰之下。横溪有桥。(上三溪在积善里。已上五溪俱府城南。)桑溪在孝义里之猎岭。旁有桑园，故名。越王无诸尝于此流觞宴会。　善溪旧名鳝溪。在桑溪里鼓山之北、大乘之南山峡间。有二潭，下潭广六丈，深不可计，距上潭五里。相传越王郢时，溪有大鳝，长三丈。郢第三子号白马三郎，有勇力，射中之，鳝怒，缠以尾，三郎人马俱溺，邑人立庙祐之。淳祐八年，郡守陈垲更今名。详见《祠庙志》中矣。　大坑溪源出青阳。跨溪有石桥，潮大时亦通。　东崎岊溪　浩溪　荷溪地名龙井。近溪有元中训计议郑恺所居。中有跃龙津，碑石刻“跃龙津”三字尚存。　孟溪北有香炉峰，下有马鞍桥。(上五溪在合北里。已上七溪俱府城东。)　直渎浦南从江岸开河口通潮，北流至海晏门为澳桥浦，又北通东湖，以其直如沟渎，因名。　马面潭在江左里大江之上。　毘济潭在狂牛岭南。深邃莫测，实神龙之湫，祷雨辄应。下有穴通马头江，受诸江之泉，然亦不溢也。成化间，亢旱，乡人车水溉田，水去数尺，见其内大刻“毘济潭”三字。(已上二潭俱府城东。)　三角池在府城东俗里三叉路边。亢旱时，近池之禾，资其灌溉。　内汤井在府城温泉坊。旧有内汤院及温室、振衣亭。　外汤井在汤门外数百步。缭以垣墙，作温室及振衣亭。公府休暇，多盥濯于此，俗呼官汤　温泉在外汤院。味甘而微和，热甚者作硫磺气。旧志云：“人沐浴之，可以荡邪而难老。”　十槽汤在汤门外百步余。　汤泉在府城东崇贤里。数十步辄迸一穴，或出河渠中。味甘而性和，热甚者气如硫磺，能熟蹲鸱。旱潦无增减。宋程师孟诗：“曾看华清旧浴池，此泉何日落天涯？徘徊却想开元事，不见莲花见荔枝。”　苏公井一在嘉荣坊内，一在开元寺前，一在庆城寺前，一在左一坊。石井，俱宋庆历中提刑苏舜元凿。　天台井在瑞圣里。　更门井在永北里上磕。泉味甘冽，诸井莫能及。

 侯官县
　　乌石山在府城西南隅。唐天宝中，敕改为闽山，与九仙山东西对峙，眉目海上。唐黄滔《万岁寺碑》有云：“公府雄雄，坐龙之腹；九仙、乌石，耸龙之角。”宋蔡襄诗：“低徊倾北斗，突兀起东闽。”国朝杨景衡诗：“邻霄台北道山西，长啸凭高起远思；纵目莫穷登览头，梵官烟草晚离离。”王孜诗：“鸦飞池水涸，僧去石岩空。”　薛老峰。咸通中，侯官令薛逢与神光僧灵观游，创亭其侧，仍倒书“薛老峰”三字。国朝王《登薛老峰》诗：“远屿绿波孤岛外，乱山黄叶白云中。”　坐禅石。在山之东峰。劲直若笋，峙于磐石，微触即动摇。又名降睡石。　天台桥。东峰侧有巨石梁，如天台石桥之状。　仙井。仙人任放炼丹于此。　宿猿洞。昔隐者畜一猿，因以名之。林向诗：“夜色并来三岛月，水光分破五湖秋；荔枝影里安吟榻，红藕香中系钓舟。”　金刚迹。峰顶石上有巨迹。　般若台。今为金粟庵。　初阳顶。阎济美曰：“每旦，群峰犹暝，独此峰太阳先升。”因名。　落景平。即初阳之西。　鸦浴池。古记云：“雷震石坛，成一穴丈余，不知泉脉所出，夕阳群鸦乱浴。”故名。　华严岩。唐嗣圣十八年，有僧持华严于此。一夕，雷雨大震，擘石为巨室，僧遂宴坐其间。李阳冰篆《般若台记》刻于华严岩顶，与处州《新驿记》、《缙云城隍记》3、丽水《忘归台铭》世称四绝。　尊胜真堂。知州孟彪、崔幹祠像也。　崔公井。在尊胜堂前。崔幹赏其甘美。　射乌山。一云九日山。　谢公浴堂。凿井引泉为之。　不危亭。在山危巅。　蟠桃坞。　“蟠桃”疑“盘陀”之误。　石像。唐天宝八载五月六日，骤雨雷震，须臾晴霁，石上涌出佛像。欧阳詹记。　铜像。王氏用铜六万斤、黄金三百两铸弥勒佛像，方三丈六尺。　向阳峰。山顶突起三字，曰“向阳峰”。　金蟒穴。宿猿洞之东。五代唐天成间，大石穴中有巨蟒，鳞甲如黄金，屈蟠六、七丈。王氏命运土塞之，建大殿以奉佛，今胡卢城是也。(已上俱三十六奇中景，余见《宫室寺观志》。)　鳞次台。在山之东麓。　头陀岩。安文头陀因游南涧寺山，莽蔓中得岩石，侧足而入，有一穴，仅可容身，遂宴坐其间，号头陀岩。山居阛阓，游者络绎。头陀尝磨石崖云：“客至不点茶，相看淡如水；白云深谷中，稳坐浮生里。”　放生池。按郡邑之有放生池，盖宋天禧、绍兴之制也。每岁圣节日。郡守率僚属命缁流放生以祝寿。(已上俱在乌石山中。)　闽山在府治西南隅。其山自宋时铲削已尽，惟余巨石岿然，有大篆“闽山”二字刻于石北。熙宁间，程师孟尝游于此，寺僧为刻“光禄吟台”四字于石之西。师孟诗：“永日清阴喜独来，野僧题石作吟台。”今为居人所有。　大梦山下有平章池，元陈平章所凿，故名。　贵庵山(上二山在草市都。)　怡山在西禅浦。一名云山，一名城山。梁道士王霸居此。详见于《寺观志》。　黄山下有桥，亦以黄山名。　后山　凤凰山　清泉山　末山　石山(上七山在一都。)　洪山在二都。即洪塘山。东环清溪，横溪有桥，俱以洪塘名。　旗山山形如旗，与鼓山对峙。郭璞《迁城记》云：“右旗左鼓，全闽二绝，八郡雄伟。”所谓“右旗”，即此山也。上有仙人石。旗尾偃迤南折十余里为南屿，民居鳞次，如一市廛。屿之上有炉峰石，下有合山桥。　历山上有牛姆石。(上二山在三都。)　厚山在四都。　屿头山在后尾。又名花屿山。周围六桥曰合潮，曰玉浦，曰郑屿，曰温阳，曰山后，曰王坵。　华棣山　赤塘山　凤山在横棣。(上四山在十都。)　龙潭山在十二都。山下有龙潭，岁旱祷雨辄应。潭边又有溪源宫。　药山在塘岸。　西山中有瑞、应二潭，故又名龙潭山。(上二山在十四都。已上二十山俱府城西。)　龙台山在十一都。与赤塘山对峙。上有小塔。　唐举山在十八都。上有圆通阁。　双髻山在二十四都之小箬。山巅有鳌峰岭，岭下有圣汤。　芹山在二十六都。有马仙宫。　雪峰山在二十八、九都。旧名象骨峰。高四十余里，根蟠四邑，未冬或雪，当夏无暑。唐乾符间，僧义存结庵以居，改名雪峰。宋刘知玉诗：“名山第一雪峰山，六月山头雪尚寒。”　凤凰冈。雪峰院主山也。　应潮泉。广二、三尺，水才数寸，四旁皆顽石，中有数沙眼，潮上则涓涓而出，退则复竭。故老相传以为海眼。无字碑。古颂云：“一片如瓶紫翠间，风吹日炙藓花斑。莫言个里无文字，要在当人着眼看。”　水磨。旧志云：“僧义存自题云：‘庵前永日无狼子，磨下终年绝雀儿。’至今信然。”　梯云岭。其巅险峻，若登天然，故名。乌石岭在山之巅。　仙迹石。　鞭斗石。　虎豕迹。　蘸月池。在雪峰院旁。旧有古杉二株，一真觉禅师手植，一闽王审知手植，今皆不存。　汤泉。距雪峰院八十里。僧可遵尝作偈：“直待苍生尘垢尽，我方清冷混常流。”宋苏轼赏之。有曾巩、程师孟，蒋之奇诸公留题。今冠盖南北，必憩此。六花峰山之别支也。　永隆庵山在三十都。上有王几峰。(已上六山俱府城西北。)　大帽山在鼓灵山腰。有石室，名天乙岩，深邃可容百人。一名小方广，一名罗汉洞。国朝郑定诗：“天一岩头发长啸，云散天高秋杳杳，石室凉生六月寒，海天望断三山晓。”林誌诗：“层峰耸翠拂云标，绝顶凝寒暑不消。孤鹄遗踪天路逼，数螺浮黛海山遥。”山之西南隅有一石窍，出甘泉，可资二十人渴饮，饮竭复盈。山前有文笔峰，峭拔如笔。又名古灵席帽山。高棅诗：“文笔耸孤翠，高标写层穹；气夺众峰秀，屹为三山雄！何当览奇观，于此巢云松。”　福顶山上有古灵庙。(上二山在八都。)　仙宗山在五都百鹤山窠中。松径萦纡十数里，涧流涔涔有声。　苏岐山脉发旗山，首逆浯水，树木森蔚。　大象山其山蹲伏如象。上有观音泉。山顶外抱中夷。　寻山在沙。　崎头山在大象山之东。峰峦奇秀。上有仙人石。下横长江，名浯江。山半俯瞰清流，有矶石临水，号醉渔父。又有悬钟石，下悬浯江，其形如钟，故名。(上四山在七都。)　小台山　龙湖山(上二山在九都。)　石门山二山对峙，中贯清溪，望之如门。溪浒有伍仲襄庙。超山隔大江沿浦而入，有孤阜突起，故名。山下有四门江桥。(上二山在十三都。)梅峬山在二十五都，界侯官、闽清二县间。下有钟潭。按旧志：“潭中有钟，莫知年代。唐贞元中，僧惟亮欲取之，见蛟龙出没其侧，遂不敢近。”(已上十二山俱府城西南。)　祭酒岭在府西一都。俗呼为进酒。伪闽湛温，光州人，事王延翰，官至御史大夫、国子祭酒。时延禀守建州，与延翰有隙，遣使来觇虚实，延翰命温往饯，且鸠之。温叹曰：“吾宁以一身代万人肝脑涂地。”引巵独酌，毙于岭下，故名。上有祭酒坟。路接洪山桥。　黄沙岭在府城西北二十七都。　越王石按《闽中记》：“在侯官县南海边。”今未详在何处。常隐云雾间，相传云太守清廉乃见。　石门在十二都。　灵石在十四都真人宫内。内有潭，潭之旁有石凡四：一似龟，一似蛇，一似剑，一似印。(上二石俱府城西。)　月山崖在府城西八都，与文笔峰相对。其崖穹然类半月，故名。国朝高棅诗：“群峰多献奇，一峰状如月，半影出阴崖，四时挂天阙；游子爱倩辉，逍遥步林樾。”　董屿在后尾。　环屿(上二屿在府城西十都。)　月屿在府城西南七都。其形如初月，故名。一本云：“在府城西南百余里海边。”　甘蔗洲在府城西北十五都江心。上有马仙宫、骊珠石。居民数百家，悉以种蔗为业，弥山亘野，岁课甚丰。　螺女江在府城西北十一都。上接水口，上接闽江入于海。《方舆胜览》名“螺江”。《搜神记》4云：“闽人谢端得一下螺如斗，畜之家。每归，盘飧必具。端疑而密伺之，见一姝丽甚。问之，曰：‘我，天汉中白水素女。天帝哀卿少孤，遣妾具君膳，今去，留壳与君。’端用以贮粮，其米常满，资给数代。”江以此名。　马渎江在十三都。上接螺女江。　洪塘江在二都。上接马渎江。(上二江俱府城西。)　黄岸江在府城西南七都。又名浯江。江之滨有巨石横浸，亦名苏岐。有渡以济涉者。盖大江之支江也。　陈湖在府城南三十五都。　龙湖在府城西南九都。　鼋溪在十九都。渊中多鼋，故名。按旧志：“唐大历中，有一女浣纱溪边，为鼋所食，其父号哭不已，闻者哀之。既而取鼋烹之，冤愤差释。”溪之旁有小金沙、古山园。　仁溪在二十五、六都。源出连江县界。　大目溪在三十一、二都。　小目溪在十六都。(上二溪源俱出永福县界。)　蒙溪在三十四都。上有桥，去白沙驿五里许，源出连江县界。(已上四溪俱流入大溪，迤逦以达于海。)　丰泽潭在大目溪。相传潭中有龙，大率二年一兴。兴则暴雨涨溪，冲梁突岸。乃以铁缆缆之，上铸铁佛，缝隙皆纳以铁，自此不得为患。(上四溪并潭俱府城西北。)　碧玉潭在府城西南八都之古灵。溪流清驶，潭底五色石子粲然若机锦。吴朝宗有记。　长定官池在旧永钦里。长一百七十丈，阔一丈五尺，深五尺。　天汤泉在府城西九都。其地涌出温泉，四时不竭。　汤泉在方山高处。有二石池，一冷一温。　安德泉在府城西八都悬崖。甘冽如匡庐瀑布。　苏公井一在登俊坊内，一在桂枝坊内，一在万寿寺前，一在官贤坊内官衙前，一在甘液坊内，俱宋提刑苏舜元所凿。　道士井在县前。初，晋时林氏入闽，有华阳道士谓之曰：“可凿井于南山足下，若遇磐石当止，必有泉焉。”林氏如其言，果见磐石。俄有白豕跃入井中，泉随涌出，至今大旱不涸。　龙龛井在府城西北志节里。或传昔有龙樱井甃而上，今迹犹存。

 怀安县
　　越王山在府城北隅，半隔城外。一名平山，或曰屏山。　剑池。相传越王无诸淬剑处。唐元和中，僧惟翰浚之，得铜刀、铁环数枚。当时冶灶犹有在竹林间者。国朝以其地为右卫军营，池淤塞殆尽，存者仅半亩耳。今围入新贡院。　琴石。昔闽王鼓琴于此。　饮马池。昔闽越王饮马于此。　越王古井。(俱在越王山南。)将军山在府城东北隅。旧名冶山。宋治平图曰泉山，熙宁图曰将军山。唐刺史裴次元于其南辟为球场，即山为亭，勒为二十咏，曰：望京山、观海亭、双松岭、登山路、天泉池、玩琴台、筋竹岩、枇杷川、荻芦冈、桃李坞、芳茗原、山阴亭、合清洞、红蕉坪、越壑桥、独秀峰、篔筜砌、八角亭、磐石椒、白土谷，各为诗题于亭壁。又有涟漪亭、东阳坡，分路桥、乾冈岑、木瓜亭、石堤桥、海榴亭、松筠陌、夜合亭，俱未为诗。其自序云：“场北有山，维石岩岩。峰峦峭耸其左，林壑幽邃在其右。”又作《望京山诗》云：“积高依郡城，回拔凌霄汉。”其时山盖高耸，故有望京之名，经累代营造开凿，今卑小矣，所存者惟山骨可坐十数人。上刻“流觞曲水”痕。闽越王故城即此山。西北有欧冶池，相传欧冶子铸剑之地，周围数里，时或风雨大作，烟波晦暝。今湮塞多矣。　钟山在府城内西南隅。《闽中记》：“梁太守袁士俊居第内有小山，时闻钟声，因名。后舍为寺，即今之大中寺。”又一都亦名钟山。　龙腰山在府城北门外。即越王山之后山也。自莲花峰发脉，迢递过飞来峰，半隔城内，为福之主山。山下有水源，接东湖之坝，与潮汐通。相传昔尝欲凿之以通西湖，往往昼凿而夜遂合，故俗云：“龙腰不可凿。”　灵光山　后山旧为陶灶，宋政和初，县乃禁之。迹犹隐隐于荒莽之中。　岊山旧岊县之址也。有巨石冠其山巅，名曰岊石。其石高广坦平。　太平山　闽山与太平山相连。卧龙山在兴圣坑。亦名伏龙山。陈宝应时，此山有巨石，无故自移。闽人言：“石者，阴类。当静而动，臣下僭逆之象。”后宝应果谋逆伏诛。山上有石刻“卧龙山”三大字。　文山宋隐士郑育故居也。大守黄裳往谒之，乃石其路，路口有坊，匾曰“文山”，今惟旧址而已。下有小浦环绕，潮汐通焉。　浮仓山旧传越王无诸仓廪在焉。其四面皆江，故名。今仓已墟，江亦堙塞为田。(上八山在一都。)　升山在三都。旧名飞来山。相传越王勾践时，一夕自会稽飞来。今其邑鉴湖，即山之故址也。陈天嘉中，以其西岩石间时闻钟磬之音，故又名灵岩。唐天宝六载，临海人任敦于此得道升举，因改今名。周朴诗：“气色虽然离禹穴，峰峦犹自接天台。岩边折树泉冲落，顶上浮云日照开。”　任仙公台。按旧志，敦上升处也。相传台之侧有敦洗药池，今池已湮，而台之砌犹存。宋庆历间，郡守王逵构祠于其上，又尝作《升仙赋》刻于石。郡守程师孟诗：“行处松萝深似幄，望中城郭细如棋；清泉可惜藏岩下，不作先生洗药池。”陈襄和：“云中直有三清路，尘外都如一局棋；闻欲引泉添洗药，未应夺我凤凰池。”通判陈铸诗：“海中岛屿分诸国，野外云霞萃一川；贤守乘秋纵登赏，不妨吟到夕阳天。”　不溢泉。相传有石池潴泉，虽雨潦弥旬不溢。　鬼磨石。　升仙崖。　朵枝岩。接于灵岩，形势岿然。其地曾产芝草，故名。　息龟池。今湮塞不存。　寒岩。在山之阴。相传昔有樵者盛夏憩此，云“其中寒气逼人”。(已上俱在升山。)　瓜山在二十都。山有三峦直下，分派如瓜，故名。其中峦之下，展坡如平旷，居人环绕，为一乡之会。宋儒潘炳居此。　丁山在二十四都。路通古田、罗源二县。山形横亘，一麓冲出如丁字，故名。(上十二山俱府城北。)南阳山在府城南十二都。山巅有乌冈潭，其潭有四，以风、云、雷、雨为名。岩石险怪，人迹罕到。每潭阔丈许，相传有龙居之。或时潭上云雾腾涌，则大雨如注；岁旱，乡人祷之，多应。　“冈”或作“缸”。　凤池山山之坳有凤池，广三、四亩。相传有五色鸟常浴于此，意其为凤也，故名。按《十国纪年》：“闽王葬夫人任氏于闽县凤池山，后忠懿薨，亦葬焉。”方是时，山犹属闽县，至太平兴国间，始析入怀安。宋郡守元绛诗：“州人未识凤池山，朱毂时来此往还；四座杯盘在天上，满轩风雨落人间。”后守叶棣诗：“闻说治平元太守，殷勤晚到凤凰池。”盖山见于图经，前此未显，绛始披荆榛而大之。山之西有水帘泉，石壁峭耸，泉自石上流泻，望之若水晶帘，故名。温益诗：“竹生石上琼瑶碧，泉落檐间组带垂。”陈赐诗：“地喷飞泉成雨露，根盘乔木列旌旗。”　莲花山在桃枝岭上，一名永福山。形圆而尖，若菡萏然，实郡之主山也。闽忠懿王改葬于此。又名莲花峰。　宝福山　马鞍山以形似名。　九峰山峰顶九出，尖圆不一。　大鹏山山势高耸，如飞鹏展翼之状。其东则方山之巅也。(上六山在三都。)　东室山在四都。　龙窟山　涧田山(上二山在附城五都。)　芙蓉山在五、六都，山如芙蓉。中有关蓉洞，洞口可丈许，萦纡十余里。游人篝灯束炬以往，岩石互锁，乍隘乍廓，绀乳时滴，阴气逼人，火光青闪。至开山堂，可坐百人。有石床、石鼓、石盆，过此益凛凛然莫穷其源。　寿山在四都，与芙蓉、九峰二山相对峙。山有石莹洁如玉，柔而易攻。大者可一、二尺，盖珉类也。宋黄榦诗：“石为文多招斧凿，寺因野烧转荧煌；世间荣辱不足较，日暮天寒山路长。”距山十数里，有五花石坑，其石有红者、绀者、紫者，惟艾绿者难得。(已上十一山俱府城东北。)　桃源山在一都。　沙溪山　西室山与沙溪山相连。(上二山在十三都。已上三山俱府城西北。)　龙鞍山　杨崎山夹江峙立，不甚高，而连延起伏，形势可观。宋林垌居此，释褐状元，今人犹以状元名境。(上二山在九都。)　吴山在十都。相传昔有吴父者隐此，故以名之。　仙崎山在十一都，与杨崎山对峙。山之巅树木阴翳，其下居民稠密，江水蜿蜒。江南北行者，必由此山之径以济渡，今有郑公渡。(上四山俱在府城西南。)九峰在府城北二十二、三、四、五都，邻于龙迹石。其山峭拔若笔格，与芙蓉、寿山共号三山。唐咸通中，改号九峰。　黄岩峰在府城东北五都。岩高数十丈，尖峰倚天。旁有瀑布泉，在峰之左，飞流泻天，如练布然；每夜静，潺湲澎湃之声，闻数十里。　桃枝岭　大夫岭相传旧有大夫墓。俗呼杜武岭，又呼豆腐岭。(上二岭在三都。)　长箕岭在四都。通罗源、古田二县界。又名长岐岭。　梧桐岭在十三、四、五都。五代晋天福四年，闽王昶出奔至此。(上四岭俱府城北。)婆岭在梅亭。　闽山岭通丛冢岭东之路。(上二岭在府城西二都。)　北岭在五都。路通连江县。沿崖而济，高一千八百步。宋嘉祐三年，知县樊纪僦工攻治；奠高为夷，正曲为直，凹者培，陷者续，迄今赖之。岭上有亭，岭之阿有胭脂团，相传旧有忠懿王郡主梳妆楼，乃辰日盥洗脂粉注渍之所也，因名。地周匝约二百余步，坦夷不毛，四时膏润，红光烨人。　汤岭在六都。由北岭行十余里，乃至此岭。又三十里至连江县界。谚云：“汤岭兜，北岭头”，言至险也。岭半有庵，庵下有温泉，岭因以名。(上二岭俱府城东北。)　应石在二都安国院北。石圆而耸，以木石叩之，则诸山响应，故云。　龙迹石在十四都。宋初，属闽县兴城里，在龙岭溪旁。唐广德中，有龙从石上飞起，著四足迹，深可数寸。(上二石俱府城北。)盘石在府城东北五、六都。相传越王时，此石在湖中不没如盘，故名。　石母屿相传石母常居于此，故名。石出水四尺，巨涨或过丈余，石亦不没。　盘屿脉接吴山，通瓜屿。四面旋绕如盘，故名。或云隐者吴父常与故旧燕会，盘桓于此，因名。　瓜屿西从凤凰小山迤逦而来，既伏而突起一坡；四周皆平田，而此坡独圆如瓜，故名。(上三屿在九都。)　芹洲在府城南十二都泽苗江之西，当永福溪之急流，推沙走石，岁久拥而成洲。周围二十余里，居民稠密，隐然阛阓之区也。洲多产芹，故名。又名瀛洲，以其四面有水，如瀛洲然也。　石岊江在府城南北十三都。上接水口江，下接洪塘江，即今芋原驿前大江也。　杨崎江。在九都、十都。上接洪塘江，历凤冈至杨崎，纳永福溪及浯溪之水，达于西峡江。　泽苗江。发源自永福溪，北流历侯官之古灵而下，是为泽苗江。江之东岸，则瓜山、黄岩、大鹏众山之水所出，合流至仙崎，乃与杨崎江合。　新崎江。一名仙崎，源出永福之印溪，东流三十里，接西峡江。(上二江在十都。)　黄江。在七、八都。(上三江皆大江之支江也。已上四江俱府城西南。)　沙溪源出分水关，经建、剑而来，下至芋原，与大江合。中有沙壅成洲，故名。　洁溪5源出大鹏、黄岩两山中，与泽苗江合，溉田一十余顷。　陈塘溪源出十四都，萦纡至此入江。岁旱则堰石为坝，以溉民田几三十余顷。旧有桥梁，横于其上。　浯溪源出瓜山之阳，历平坡之北，由仙坂而注于泽苗江。溉田十五顷。　潢溪源出黄岸峰之左，注廷泽浦而西入于江。溉田一十余顷。　桐溪在十三都。流三十里至万安桥通大江。　黄石溪旧名岊江，疑即石岊江之上流也。发源自分关，至白沙合流七十里入西峡江。(上七溪俱府城西。)　吴山溪在府城西南。源出永福之印溪，流三十里入西峡江。　苏公井宋提刑苏舜元凿。由丰乐门至安定门，其井有三：一在今盐运司前，一在今西察院后，一在今断事司前；由台门至虎节门，其井有六，两两相对。台门第一井，以铜为底，其水用之漏壶，轻重适宜。建炎四年，郡守程迈悉浚之。岁久多湮，或失其处。国朝成化间，镇守太监陈道复令福州府同知韦济体究浚治，尽复其旧也。广福井在城隍庙内。　金鸡井在乾元寺内。相传昔有牧羊儿常见井有金鸡，久乃闻声，因以名其井。　仙井在黄岩之巅。大石浑成，中有清泉，虽不甚深，而冬夏不竭；岁旱，乡人祷雨多应。　桃源井在桃源山下。其水常溢，虽亢旱不少减。

 长乐县
　　名山在县北一里许，邑之主山也。上有祠坛，岁旱必致祷于此。　越王山在上十一都6。高一里，周围三十一里。越王勾践七世孙无疆，与楚战不利，子弟或为王，或为君，散居南海上，此其一也。　董平山在十一都7。山高而秀耸，一名福山。《郡国志云》：“上有神人，裸身散发，人见之必获福，因名。又名董奉山。”按《三山》志：“吴先主时，董奉常隐此山，往来南海，以灵丹起死疾，后轻举于豫章之杏林，此山之名遂著。中有董岩，奉常于此炼丹。《闽中记》云：“永福县西北有此山，下有董奉宅。”恐误。　灵山　响石山人行其上，镗然有声，故名。(上二山在二十一都。)　卫国山在二十都。山形有捍御之势，故名。《三山续志》作“御国山”，又名鱼骨山。(已上五山俱县南。)　冠峰山山中有石如进贤冠，故名。　仙山　五云山相传唐僧道深过此，清昼澄霁，五色庆云旋覆其上，故名。　圣娘山中有天妃宫，故名。(上四山在十七都。)太常山即大斛山。(已上五山俱县东。)　登高山在西隅，去城半里许。重九日，邑人多登高于此，故名。　翁山去城三里，东西有二井。　龟山在十二都之晁石。山形若龟，故名。蔡襄尝经山中，手书勒于石。　白龙岩。在竹林寺后。唐末，甘蔗洲白龙院僧遁于此，故名。　石人峰。在山之西偏，状似人形。　狮子石。在竹林寺后，状如狮子。　白云溪。在山之下。　大山其阳有白龙潭，阴有祥云潭。昔有二龙自演江飞起，白者归山阳，为白龙潭；黑者归山阴，为祥云潭。尝有人于潭侧获卵壳大如斗。　柯林山宋金紫光禄大夫郑诛居其下。天圣中，诛以三礼出身，因名其乡曰乔柯。(上二山在十三都。)　四明山在□□都。其山屹然如削，高列四峰，中有古坛生钓竹，有井水甘如蜜。　龟息山在□□都。8(已上七山俱县西。)　六平山距县一里许，蜿蜒六曲，因名。　雁峰山在严公湖上。　筹峰山《三山续志》作“筹岩山”。高大灵秀，中有黑龙潭及三宝石岩。唐林慎思尝读书于山之石室。(上二山在二十二都。)　炉峰山在二十三都。状若香炉，故名。　棋山在二十四都。西峰顶上有石台，相传昔有二仙于此奕棋，至今台之四旁荆棘不生。宋知县董渊诗：“风际有云多世态，海中无底是人心；可堪更向棋山话，一局闲争古到今！”(已上五山俱县东北。)　首石山《三山续志》作“出首石山”，在一都。山之巅有石岿然，高二十余丈，广数十步，中有泉穴，四面窥之皆见水，故又云“四水石山”。山有时而鸣，古谶云：“首石山鸣出大魁。”　洋门山成化十八年，大雨崩，压居民数十口。　大边山上有龟峰，有石状如龟。　登龙山距县二百步。　龙门山一名翁山，一名半占山。(上四山在二、三都。已上五山俱县西北。)　鸿山在十四、五都。　蓝田山在十六都。　钟门山在二十都，隔大海。相传昔有僧自广南载钟，经此而没，竟不能起，潮退犹或有见之者，山因以名。(上三山俱县东南。)　南山在一都。山势回环，有巨石，状如龟载之物，俯伏其巅。又名登高山。　白岩山在溪湄。状如幞头。　溪湄山中有珠湖。(上二山在五都。)　阮山在六、七都。　鼎峰山在七都。按宋黄榦《龙门庵记》：“山折为二支，东西迭起，仰而相向，俯而相就，卒而交互以相入。梅溪之水，沿山而流，若往而复，若抵而触，若停而滀，莫知其自出，如是者十余里。然后耸为双崖，泻为三滩。崖东滩驶，嵂崒澎湃；露怪呈奇，不可名状。”(已上五山俱县西南。)　龟峰在县南岱边。山内有石如龟，故以名之。五峰在十都。一名莲花，一名云梯，一名品石，一名卧牛，一名仙官。上有仙人椁石。“官”疑当作“棺”。　紫微峰其峰奇秀，下多居民，宅第鳞次。　翠微峰与紫微峰相对。(上二峰在十三都。已上三峰俱县东。)　松石峰在县西北一都。　文笔峰其峰尖圆如笔。　鹳峰山多鹳鹤，故名。中有石窟，贮水虽夏不涸，鸦多浴于其中，又名鸦池。又有一石，击之，其响如磬，又名响石。宋黄景翰居于此。　龙角峰(上三峰在十四、五都。)　龙翔峰在十七都。宋寺簿周芹尝游息于此。又有豹变岩，与龙翔峰对峙，至今二石刻犹存。　灵峰在十九都。上有石洞曰“归云”。宋朝奉陈毅诗：“云道无心亦爱山，雨余时向此中还；而今天下焦枯甚，只恐飞龙未放闲。”又有烟炉峰。(上五峰俱县东南。)　鳌岭在县南十四都。有宋林岊书“鳌岭”二字犹存。　黄弹岭在县西九部。　古烂岭在二十一都。　香炉岭在二十三都。(上二岭俱县东北。)　鹤岭在十三都。宋尚书张镇立碑，至今犹存。　榕岭宋嘉祐中，里人植榕夹道，因名。　魁岭以其为众山之魁，故名。(上二岭在十七都。已上三岭俱县东南。)　石尤岭在县西南五都。　德成岩在□□都9。众山之中，峰峦迭出，中有草堂，唐林慎思读书于此也。有三十六洞天，石刻至今犹存。　三宝岩宋里人刘砥、刘砺避伪学之难，尝居此。(上二岩俱县北。)　西石岩在县东十六都。　稠岩在县西北十里。群山之间，峰峦迭秀，林慎思月楼在焉。　宏源洞在二十一都岩泉院后。　桃花洞在二十三都皇恩寺之东北。　演屿在县东南十四、五都。　百石堰在县西南六、七都。　石在县东南十三都。　石屏在县东隅一都观音寺后。　石船在县东二十三都。　龟石在泗洲院侧。俱以形似名。　仙人梯石有麻姑井，石船，踏之则动。(上二石俱在县西十都。)　麟石在县南岱边山。石状如麟。　闽王禁石在县东北二十二都海际。周围十余丈。石产紫菜，纤而味美。闽王审知时，岁以供贡，禁民私采，今广石澳是也。　石梁在十四、五都。　双髻石在十六都。以形似名。十四、五都亦有此石。　东石在十八都。(已上三石俱县东南。)　中丞石在县西南官道之侧，上刻“中丞”二字。唐潘独坐南归憩此，里人铭之。林婆湖在圣娘山下，故名。　珠湖在溪湄山之绝顶。广袤五亩余，冬夏不竭。相传尝有人于湖中得蚌，剖而有珠，故名。　广石江在二十一都。江上之居民繁伙，多以渔为业。　梅江在二十四都。古云“梅江水，直千金”即此。(上二江俱县东北。)　壶井山在县东南。潮至则没其山。山有井，水泉清冽，可给数百家。潮落则四面皆平沙，沙中多出海错，居民甚利之。　祉溪在县南二十都海滨。源出福清之镜岭，流至小祉，入于海。　获溪在县南十三都。源出大石白龙潭，经演江，东流十二里，达于海。　大溪在县东南八都。源出福清县境，分流至此。萦纡数里，溉田数百亩，至十九都达于海。　苏老涧在县西十二都法涧寺前。宋庆历中，宪使苏舜无经此，临流而乐之，后因以名。　太平港在县西隅。吴王夫差尝于此造战舰，即古吴航头也。国朝永乐十一年，太监郑和通西洋，泊舟于此，奏改今名。东有十洋街。古谶云：“十洋城市状元来。”　黄龙潭在六、七都。相传尝有巫者之妻，沤麻潭侧，见黄龙首藉其上。巫者以告县官，祷雨辄应。郡志作“黄新潭”。　破石潭在八都。上有抟纱潭，深不可测，尝有以纱一抟系石，测之不至其底。　瀑布泉一在县西十三都光严寺北二里许，一在龟山竹林寺溪会亭之上。义泉在县东二里。宋元祐二年，县令袁正规凿以饮行客，故以义泉名之。　五峰龙泉在十都。相传唐大中间，有二龙戏井，亦名龙井。　龙门二井在县西三里翁山之左右。其制一方一圆。　麻姑井在县东北东皇村。　七星井其井凡七，在仙山万寿道院之西。内一井泉清如玉，宋尚书郑丙书“龙泉”二字，刻于石；一井有井阑井盂。乡人皆取给于此，旱犹河汲溉田；一井在仙山道旁，市民仰给也。　寒碧井与七星井俱在县东南。

 连江县
　　龙际山县之主山也。冈峦如龙，际水夹涧而下，故名。　湖山去县八里。其山超出诸峰，俗称湖山古道场。相传有仙炉飞置其上，邑人立宫祠之，今九天宫即其地也。　西山宋李弥逊归隐于此。(上三山在县北平钦下里。)　覆釜山其顶有石，状如覆釜，因名。南峰石门。南峰之麓，有巨石双峙，道出其中，故曰石门。宋龚况诗：“岫贴松低，羽人闲未归11；苔深琐春色，不放晓云飞。”　玉华洞。巨石相倚，其中深邃。宋洪壮诗：“妙绝天仙镜，飞来佛子家；壶中闲日月，洞里老烟霞。”龚况诗：“石壁古苔衣，夹门双杏枝，山阴人少到，长认鹤声知。”玉人峰。龚况诗：“霞缀衣红浅，烟妆黛髻匀；无言山色里，几度野梅春。”洪壮诗：“谁开云洞锁，放出玉人峰；自有天然态，何劳粉黛容。”　石鼓。石圆如鼓，击之有声。　半月池。以形似名。洪壮诗：“凿破苍苔地，弯如半月边；既能清到底，何必十分圆！”　清阴洞。在南峰石门寺之北。巨石合峙，其下平广，可坐数十人，上有佳木阴翳，故名。林淇诗：“地无可着尘埃处，不怕尘埃莫掩门。”　斗牛石。两石如牛之斗。　石鱼涧。涧旁有石如鱼。　五台石。有五石高平如台。(已上俱在覆釜山中。)　金鳌山在覆釜山之右。山形隐然如巨鳌之出海。　两泉山　五马山五峰拱向县治，状如奔马。　矩庾山在覆釜山之西。旧传矩、庾二仙居焉。　荻芦山《闽中记》作“荻芦港”。一名九龙山，下有九龙江。相传秦始皇以东南气王，自江而南，凡山形秀拔者皆凿之。凿此山得芦根一茎，长可数丈，断之有血，因名；并名其水曰荻芦峡，南北通潮。今呼为荻芦港。　南乾山在覆釜山之南。山有仙人棋盘石并足迹。　北乾山在覆釜山之北。有大石，不着苔藓，形如纱帽，俗呼纱帽石。　大坪山在赤沙馆前。山顶坦夷如平地。(上力山俱在县南新安里。)云居山在永贵里。山有石塔，塔旁有云居堂。堂之前有大石如壁，上刻“天上云居，人间仙镜”八字。去堂西北二百步，石上有仙人足迹，长二尺许；又有蛤蚌之壳附于石。北有龟石、莲花石，在山之半，上平下尖，周围有瓣，状若莲花。其石甚巨，附于盘石之上，轻摇则动，力撼之则不动，又名动石。　王孙山下有五人石，俗传有草丛生其顶，则邑人登第者多，否则登第者必少，故又号状元石。上竿塘山在大海中。峰峦屈曲，上有竹屿12湖尾等六澳。　下竿塘山突出海洋中，与上竿塘山并峙。山形峭拔。中有白沙、镜塍等七澳。(上二山在二十六都。)洪武二十年，以防倭故，尽徙其民附城以居。　马鞍山在二十七都。山势逶迤，以达于海，上有双峦连耸，若马鞍山状。　三德山在二十八都。三峰并列，旧名三合，又名笔架。(已上六山俱县东。)　文笔山在县西新安里。其山尖锐高耸如笔，故名。　龟鱼山在安德里。古谶云：“游鱼水上案，须作朝官看；游龟海上来，定出状元才。”　马鼻山形如马鼻，突出海滨。　香炉山其顶如香炉状，上有石，书“粘云”二字。《九域志》云：“昔邑人章寿于此学道得仙，有坛尚存。”又有磨剑石、炼丹井、扫坛竹、石棋盘；又有仙人足迹，长二尺许。宋郑鉴诗：“峙立苍茫紫翠间，疏帘半卷镇长闲；神仙似有祈年术，一缕青烟起博山。”《大明一统志》以“章寿”作“张寿”。　凤凰山或曰昔有朱雀翔集，又曰以形似名。(上三山在保安里。已上四山俱县东北。)　东坂山在仁贤里。旧名归仁里。　张旗山在光临里。(上二山俱县西北。)　福斗山在县东南安庆里。兑峰在县南新安里。　鳌鼻峰其峰秀而特出。　小华峰宋绍兴二十四年，锄夫得一圆石，剖之，中有“小华峰”三字。绍熙元年，建亭覆之，后亭坏，而石今犹在丽江，山因以名。(上二峰在县东二十七都。)　降虎峰在县西北中鹄里。俗传尝有猛虎中毒矢，至僧法诠庵前，若有所诉，诠为去其簇，拊摩久之，数日，疮愈复来，遂相与驯狎，因以名峰。　紫岩在县北中鹄里。其岩高耸，石青紫色。宋潘牥诗云：“昔人自有两赤壁，此地何妨又紫岩。”又云：“何当瀑布山前路，卧看飞流泻石嵌。”　洄口岩在光临里。其岩陟险，下瞰小洄潭，其水萦洄，故名。　宝华岩在清河里。层崖高峭，半出林梢，中有天然石室，尤称奇胜。(上二岩在县西。)　乌石岩在县东南钦平下里。上有百丈泉，飞泉直下，流通财溪，俗呼百丈漈。　白塔岭在县西半里许。王审知入闽时，先锋陈霸先尝追贼至于此。　关山岭在县东南崇德里。　香庵石在安仁上中里。其石甚大，有一孔，人以手探之，则香闻于外，故名。　雷移石在中鹄里。形如覆釜。俗传唐宣宗时，法诠13见绝峰有巨石，欲移其室而未能，乃祷于神。俄而风雷迅烈，石移山下，因坐禅者四十年。(上二石俱县北。)　石马在永贵里蟾步江滨。屹立中流，俨然如马。　刻石在二十七都蛤沙崖。高数十丈，峭立如壁，上刻“刘禹锡过此”14五大字。(二石俱县东。)　月石在县西光临里峰平。其形似月，俗传晦夜有光，故名。　浮州在县东钦平下里。琴浦临江，夷旷可居，屡经洪水不没，故名。　胡蝶案在县南钦平上里万石江心。常没不见，见则有人登魁选者。　洑沙在县治东二里许。15其地旧为溆，后洑流拥沙，遂成平地。今高者为屋，低者为田，盖附郭一圜阓处也。　鳌江在县治南百步许，横亘钦平上、下二里，即连江也。源出罗源县王土溪黄柏潭，怀古桃洲、密溪三派合流至县前，东西环抱如带，东流入海。又名岱江。　利坑溪源出文笔山，逶迤而下，流入鳌江，民田资其灌溉。　竹溪在赤砂馆之东，源出王崎山。其流澄澈，经龙塘而入于海。(上二溪在县南新安里。)　财溪在县东嘉贤下里。发源于陇山漈。流入支塘，灌溉田畴，乡民利之。　周溪在县西清河里。源出安定里冻地山。其水自朱公桥至罗仑渡，入于江。　洋门潭在贤义里。潭水深广澄澈，下注东湖。　五峰潭在仁贤里。潭极幽邃，有灵物居之，岁旱祷雨辄应。潭上五峰耸列，故名。(上二潭俱县北。)　覆釜潭在县南覆釜山之右。　渔沧潭在钦平下里江之滨，古有石刻云：“渔沧天一之门”。　财溪潭高岩耸险，霾雾阴翳，俗传有龙居焉，岁旱祷雨多应。其水下流，入于财溪。　松皋潭在二十六都。俗传有神龙潜焉，岁旱祷雨则应。(上三潭俱县东。)　钵盂潭在县东北集政里。俗传有龙居之。上有峡山。　赤坑潭在县西北安定里冻地山深谷中。俗谓有龙潜其中。　温泉在县西北光临里。宋嘉泰中，知县朱定建二室以别男女之澡浴者。今废。　虎跑泉在县北中鹄里宝林院内。俗传僧法诠建庵时，苦乏水，俄有虎跑地出泉，故名。　解酝泉在县南新安里秦川铿泉堂之侧。俗传其水醉者饮之辄醒。　玉泉在光临里。泉出两峰之间，色味澄甘。唐天宝中，浮屠百余，引泉自给，其人筋强骨坚，音语铿然而眸子碧色，寿命弥长。邵太守奏之，赐名玉泉。　祠山泉在清河里祠山庙后。泉冽而清，民田资其润泽。(上二泉在县西。)　美政井在县治东县丞公廨前。　傅公井在儒学东北隅尼山下。宋知县傅伯成所凿。　尼山井在儒学尼山堂。　龙兴井在龙兴观内。　河山井在河山庵下。(上二井在县东。)　化龙井在钦平上里灵勇庙前。以其近魁龙桥，故名。　西宫井在佑圣宫内。　九井一在钦平下里上林街北，一在天王寺前，一在大街西旧社坛巷内，一在大街西，一在大街东兴贤坊口，一在大街东，一在东南隅仁寿境内，一在兴贤坊内，一在县西仙花宫前。(已上十一井俱县西。)　童井深仅尺余，不溢不竭。俗传有青衣童子，拨草取水，乘云登炉峰而去，里人掘地得泉，故名。　炼丹井在章仙峰。昔章寿炼丹之所也。(上二井在县东北安德里。)
　　校　注
　　1　疑为“骑箕尾”。
　　2　淳熙《三山志 地理 内外城壕》注：“相传伪闽时凿渠引西湖清水贯城而入，沿丰乐门城隅与浦尾潮接，为浴马之所，且以涤滓秽。”此言“乐输门”，当系“丰乐门”之误。舶浦尾当即浦尾。下同。
　　3　淳熙《三山志 寺观》作《缙云城隍庙碑》。
　　4　白水素女故事不载于今本《搜神记》(晋干宝撰)，而见于《搜神后记》(晋陶潜撰)。然本志所引文字，又与陶潜所撰不同。
　　5　万历《福州府志》作“浩溪”。
　　6　弘治《长乐县志 山川》称，越王山在县治南敦化里，而敦化里在二十一都。
　　7　弘治《长乐县志 山川》：“董奉山在县治南十二都，相传为董奉炼丹之处。”
　　8　同治《长乐县志 地理》称，首石山北为龟息山，迤东为六平山。是龟息山在首石山北六平山西。
　　9　弘治《长乐县志 山川》：“德成岩在县治北四十里磐石岩之旁。”
　　10　弘治《长乐县志 山川》称，中丞石“在县南十一都。宋有御史中丞未达时过此，誓曰：‘不为中丞，不过此石。’后果其志，人故名之。”同治《长乐县志》则称龙泉寺前有中丞石，为宋李望(沙京人，元丰二年进士，官至御史中丞)所自书。按龙泉寺与十一都俱在县东南。
　　11　民国《连江县志 名胜》：宋主簿龚况《石门诗》注：“岫贴松低，羽人游来归。”　“”为“幌”之误。
　　12　嘉庆《连江县志 山川》作“竹扈”。
　　13　《闽书 方域》作“僧诠”。
　　14　民国《连江县志 名胜》注云：“郡志云：‘疑后人姓名相同。在二十八都蛤沙河泊所石马岩。”
　　15　嘉庆《连江县志 山川》“洑沙”作“伏沙”，注：“在今治东三里。”

卷之五

　　地理
　　　　山川
　　　　　　福州府

 福清县
　　鹫峰山在北隅。乃县治后来龙之山也。五代汉乾祐三年，有异禽来集，五色炳焕。或曰此灵鹫也，因以名山。上有鹫峰。　海坛山在县东南大海中。南北长，东西狭，周遭七百里，居民布散，村落不一。南曰黄崎、紫兰牧、上砦头、小鳌网、大鳌网、沆头、大场、小场、浒头、钱藏；西曰水马山、霸前、金崎头；北曰苏澳、钟门、沙溪；东曰浚门、獭步、军山1、流水、广州埕。山势远望如坛，故名。洪武二十年，以倭寇猝难备御，尽徙其民于县，至今尚有遗畜，自相孕窅。　网山自海口西行可三里。民居皆业渔，故名。宋林奕之尝作亭，读书其上，匾曰“月鱼”，学者因号网山先生。邑宰范处义尝问网山好处，奕之云：“最好是此山，但无读书家”。　瑞岩山山之岩洞多幽雅奇秀。　佛窟岩。　天章岩。　香山洞。林诚仲诗：“瑞气拥岩峦，中有神仙宅；世代几消沉，溪山自今昔。”　天台洞。宋刘克庄诗：“崭崭岩石畔，别有一天台；不见桃花水，刘晨莫妄来。”　玉虚洞。元林泉生诗：“空谷结层云，寒泉落空沼，中有太古灵，悠然隔深育。”　桃花园。　休休台。　醉石。　鉴池。陈曾诗：“波澄涵远碧，云净见天光，欲问源头水，令人忆紫阳。”　仙人井。其水随海潮盈缩，又名通海井。林诚仲诗：“绝顶有渊源，人言脉通海；潮汐验盈虚，小以觇其大。”　一滴泉。陈宗鲁诗：“龙沫凝珠露，清泠响涧淙。谁携余滴去？云里振风鬃。”(已上俱在瑞岩山中。)　烽火山在海口北二里。海道有警，则举燧于此。山顶有嵌如屋状，深幽掩暖，凡三十六间，名曰虎屋。　鹿角山小溪有石，形似鹿角，故名。山之中大石，上有仙篆数字，人莫能晓。旁有仙井，阔尺有五寸，横入，深不可测。(上四山在新安里。)　拱辰山山之绝峰，形如牛角而北拱，故名，俗号牛角山。下有石洞，深不可测，有风从洞中出，人不敢入。旁有石如鼓，方广丈余，其下危而不安，以一指微推之则动，两手尽力推之则不动。又有仙人迹、炼丹灶、石盆，迄今尚在。　龙卧山中有五马石及龙潭，旧传有龙蟠潭中。宋乾道九年，县令刘敦祷雨有感，为立龙堂。淳熙二年，县令范处义刻像祀之。(上二山在方城里。)　小练山在永宾里。五代间，有卢、林二氏自光州固始从王氏入闽，卜居于此；至宋，二族日益繁盛，尝构义斋以教子弟以及旁近之人；淳熙后，登第者相踵，而林乃其倡也。山当要冲，商舶多会于此，人号“小扬州”。后与坛山之民同徙连山居焉。　龙山在方民里。即海口山也。(已上八山俱县东。)　双旌山两峰峭立若旌幢然。　玉融山县之前山也。旧传山峰第二迭，有石莹然如玉，故曰玉融峰。(二山在县西新丰里。)　白屿山在县南江阴里。亦名陈田山。山有鸿休岩，在山之绝顶。岩窦天成，下瞰沧溟，四望无极。昔有僧鸿休栖此，因名。又有鸟窠岩，在鸿休岩之西，累石为之。初鸟窠游杭，巢木杪而居。白居易为守，因往访之，曰：“得无危乎？”答曰：“如公所处则危甚。”诘之，乃曰：“薪火不停，识性交攻，安得不危？”白以诗赠之。后居此，故以名岩。　小孤山在文兴里。有和靖寒斋祠。　灵石山在清源里。磅礴仅百里，竣拔逾千仞，层林积翠，飞泉漱玉。上有石，久晴，鸣则必雨；久雨，鸣则必晴。山有三峰：曰九迭，其势插天，层级可数；曰留云，云留或经旬不散；曰报雨，久旱欲雨，其峰必有声震响。又有通天石、仙人岩、碧仙洞、戏龙潭。　石竺山在永寿里。山形峭拔，其巅有石巍然，上粘蛤蛎壳。山不甚多竹，惟竹根盘错，当春夏之交，饥者多于此采笋以济，然欲多则不可得，号济贫笋。亦名石竹山。　紫磨峰。　狮子峰。　象玉峰。　补陀岩。2　石室。宋林希逸诗：“苔入荒崖隙，藤枯半壁花。山灵不敢住，分付与僧家。”　仙升坛。按《三山志》：“昔有林玄光于此炼丹，丹成，骑虎上升。今有虎岩溪，石上有井，旱不涸，或曰炼丹井。　陈遂诗：“仙乐寂无响，云旗悄不翻。晓烟生石隙，夜雨涨苔痕。”　鹤影石。林泉生诗：“鹤来仙已去，谁料虎能飞；怨入青山骨，千年永不归。”　朝斗石。宋李丑父诗：“身丘魁杓近，月明星露寒，云中几声磬，谁信是人间！”陈遂诗：“片石平如砥，朝真仰太空，星后3琼简露，月落羽衣风。”　双鲤石。林希逸诗：“日炙岂曝腮，雷惊不烧尾；真人上升去，留得琴高鲤。”　棋盘石。　伏虎石。　宝所石。　月灶。　紫云洞。(已上俱在石竺山。)　龟山。　蛇水。　罗汉台。　洗耳泉。林希逸诗：“是非不须闻，好恶不须听，若要心源清，无如耳根净。”　无尽泉。陈遂诗：“高山有泉脉、井口半瓢如，汲之亦不尽，不汲亦无余。(已上俱在紫云洞。)　黄檗山在清远里。以山多产黄檗，故名。林峦重复，为邑之胜。梁江淹尝游此，有诗：“阳岫飞鸾来4，阴溪喷龙泉，禽鸣丹碧上，猿啸清虚间。”上有瀑布泉，下有龙潭泉，垂数十丈，其势甚健，淙崖石为穴，下濬无底。潭口径八、九尺，旧传中有龙，祷雨辄应。上绝险处复有一潭，人迹罕至。龙尝自下潭移上潭，所历有爪迹。又有佛座峰、香炉峰、吉祥峰、宝峰、钵盂峰、五云峰、罗汉峰、紫微峰、屏障峰、天柱峰、狮子峰、报雨峰。宋陈确诗：“峭拔藏苍龙，烟云昼长锁，天际雨将来，山灵已先报。”山有黄檗寺。寺之西有嵩头陀岩，至今犹有乳香出石罅间。　金翅山在永福里。脉从大义白鹿山东走二十里，矗起高数百丈，即此山也。形如鸟展两翅，故名。　福胜山　翁陂山　田源山(上三山在清远里。已上八山俱县西。)　闻读山在福唐里。旧名小隐岩。唐陈粲读书于此。一日，樵者蹑山麓，忽闻弦诵声，疑为神人，不知其为粲也。后改今名。上有遏云碣、潜公室、讲经台、狮子迹。　何山在井得里。(上二山俱县东南。)　牛田山在灵德里。　草堂山在光贤里。昔尝有隐者筑草堂于此，因名。宋时松径犹存。旁有小瀑布。坛高数十尺。(上二山俱县西南。)　大姨山在县东大海中。每风色晴定，日未出之先，于山上东望，见一山如空青，微出海面，乃琉球国也。俗谓望见则三日中必有怒风。其下水深碧色，东流而不返，有浮莎错织水上，舟不容转舵，必刳木为盂，乃能旋开浮莎以行。或海上风暴作，渔船漂泊必至此而后止。人为其国所获，则以藤串其足，令耕作山间，故此山夜忌举火，虑其国人望之而至也。　南交山亦在大海中。　灵峰上有仙坛，前有不溢泉。　云峰峰之绝顶为白泽岩，有大石巍然不覆，中有石门，大可容数十人。又有双髻峰，峰之顶有仙坛，天然而成，高二丈余，四面如截肪，上平如削，亦有自然石为级道。宋乾道元年，雷劈为二。　鹧鸪峰峰之阴多鹧鸪，故名。(上三峰在县西南安香里。)　仙举岩在新宁里，与永福县接界。山形削拔千仞，其巅有石巍然，险不可登。又有一石穴，泉源不竭，可饮数十人。旁有一石如鼓，扣之即鸣。山与灵石九迭峰对峙。相传尝有仙人隐此，岩上仙迹犹存。　五周岩在方兴里，与闽县接界。旧传有兄弟五人，隐于岩中，后俱得道上升。上有棋盘仙迹之类。　石灵岩在善福里。又名周店岩。　七仙里5在遵义里。旧传有仙七人隐于此，其洞犹存，洞口虽狭，内通长乐县界。(已上四岩俱县西。)　螺岭在县北六十里。岭势危峻，如悬梯而登，至其巅，北瞰方山，如在咫尺。其半属闽县。以其状名。　灵矅岭在县南新丰里。　常思岭界福清、闽县间。高数十丈，长二、三里。又名相思岭。宋王珪赠元绛诗云：“□春莫向相思岭6。”　傀儡岭下有应石，在岭北驿路旁，过者呼之，其应如答。(上二岭俱在方兴里也。)　石龙义泉岭在遵义里。(已上三岭俱县西。)　蒜岭在县西南光贤里。县志云：“山石间多产蒜苗，故名；或曰，山形如蒜瓣状，因名。东望涨海，弥漫无际，岭头旧有照海亭。东有翁承赞庄并昼锦亭，今废。宋刘克庄诗：“松气满山凉似雨，海声长夜近如雷。”　马头石在县南安平里。石如马头，昂然高大，其旁有石如笋，远望若马系于其上，故名。　石帆在南海中。有石如帆，一高一下，石上有泉，甚甘而清。　五马石五石骈列，势若马之奔驰，高二丈余，与麒麟石、虾蟆石、狮子岩四面森立。(上四石俱县东。)　石蛇在新宁里。石长丈余，如蛇状。　石人　石牛　石马　石龟(上四石在福唐里，皆以其状名。已上五石俱县东南。)　石锣相传有仙人隐于此。　卢焦石在昭灵庙前海中。高阔数丈，风涛漱激为龛岩玲珑之状，上多怪石。　双髻石两峰堆起如碧髻然。(上三石在光贤里。)　石枪在县西南安香里。岩石一一北向，尖利如枪。　钟山屿在海坛里。山形如钟，故名；或云，昔人有钟没于屿旁，潮退，蒲牢犹隐隐可见，故名。海坛山四周涨海，水尽咸卤，独此水清淡可饮。中有老媪石，形如妇人，高二丈。石之前，有石天井，方广二十丈，中有石眼，深不可测，与海潮通焉。　双屿在江阴里海中。二山突起相对，故名。亦曰仙屿7。上有渔户百家。尝有蔡道者居石岩，岩可容十余人。有古井，遇旱不涸，水独甘冽。东有数岩及百年洞，乡人立神祠于洞中。又有草屿、堂屿、东草屿、盐屿，屿上居民亦于洪武二十年徙连山。　南匿屿在南日里。居民颇多，成一廛市。地所产盐味稍淡，以卤鱼胜他盐。山多风，人家种一柏树，经十余年，才长五六尺。(上二屿在县南。)　南匿江在县南南日里，距县隔九海凡二百九十里。其流自莆田县来，东流入于海。　海口寨江在海坛下里，距县亦隔九海几百余里。其源自长乐县石尤岭分水，而下注于江，以达于海。　海口江8源出旧兴化县界，流为百丈溪，至金应铺为无患溪，东流二十里，合石堘溪，至水陆寺，合东溪，经县之河头，潴为琵琶洋，十八里入海，深广不可测。　龙江广五里，深五丈余。　旧名螺文江，后改名龙江。上接龙首河源，下通东南渤澥，有桥横跨其上。(上二江在方民里。)　松林江在永宾里，去海口镇五里9。(已上四江俱县东。)　径江在县西南灵德里。其源有二：一出旧兴化县界金支大泽，合渔溪；一出黄檗山北，过铁场边，北流，并渔溪，合径港，南至锦亭，东抵乌屿门10，又南至双屿头，歧而为二，东出白屿，西出后屿，复合于昭应庙前，会迎仙港入海。　西溪在县治西门外。其流入龙首河而达于海。　卢溪在县西北永福里。源出台岭，以其绕卢山，故名。　交溪在县西善福里。其源一出常思岭而来，一自清源星井窑11来而。交流而会于此，故名。　无患溪即宏路驿前大溪也。源出石竹山，入于交溪。相传林真人每以此水饮病者即愈，故名。(已上三溪其流皆入西溪。)　苏溪在县西南安香里。源出莆田县界，西通横山潭，入此溪。古谶云：“苏溪不用船，此时出状元。”　渔溪在县西南清远里。源出黄檗山里洋，与苏溪合流，达于海。　迎仙港源出旧兴化县，合桃源之水为大溪，至迎仙市为子鱼潭；又历县境黄茅墩，合蒜溪，出江口，入海口。子鱼潭，详见莆田县《山川志》；蒜溪，即蒜岭溪。　大蓝潭在浔阳里。岁旱祷之屡应。乾道九年，乡人筑石室以祀之。　瑞龙潭在新安里。旧传有龙蟠其中。(上二潭在县东。)　歛石潭在方兴里。其潭有三，南北相去各三里。北潭极峻险，危石夹径，可梯不可登，至者凛然。祷雨屡应。　按《三山志》：“敛石院内有龙潭。”注云：“海口众流源于此。”疑即此潭。　龙门潭祷雨辄应。宋乾道六年，县令吴竑立龙堂以祀之。　龙溪潭在龙溪寺后。(上二潭在永福里。)　东漈潭在遵义里。昔有龙见于大乘之东乡，邑人即其地祷雨屡应，因五龙堂以祀之。(上四潭俱在县西。)　扶门潭在县西南安香里。祷雨有应。　柏山潭在县东南福堂里12龙堂山之下。　按《玉融志》：“龙堂山，疑即闻读山，盖其中有龙堂故也。”　双髻潭在光贤里双髻山之西。有瀑布泉，高数千尺，下潴为三潭，清澈可鉴。　按县有双髻峰，疑即双髻山也。　横山潭潭之旁有仙人迹二，各长一尺二寸。石上隐起双字，其大盈尺，字画高二分。乡人祷雨，每有灵应，至者肃然。　龙水漈潭去横山潭十五里。去此潭七里。又有可坑潭。(上二潭在苏田里。已上二潭俱县西南。)　丹井在方民里福真观内。道士林知源炼丹之井，病者饮之或愈。　瑞峰井在瑞峰普光塔西旁。旧湮没不知其处，永乐间，拓地重建佛殿，乃得之，其中石甃依然。泉水清冽，比丹井差胜。(上二井俱县东。)　龙井在县西清远里黄檗寺后。一穴如盘状，深不满尺，泉水清冽，虽日汲之不竭。　拜井在县东南井得里。相传闽王审知筑占计塘，凿井无泉，拜而得之，故名。
 古田县
　　翠屏山在县北保安里。其形如屏，邑之主山也。旧名环屏山。　醴酬山俗传山下有泉，其味如醴。　仙亭山山之下有醴泉道院，中有亭。元时，道人项曲舟尝居其间，有仙术，故名。(上二山在保安里。)　旗山其状如旗，因名。又杉洋亦有旗山。　五花山　五山(上三山在崇醴里13。已上五山俱县南。)　龟山在保安里。其形如龟。山有蓝洞，洞外草木畅茂，其色如蓝，故名。　马山在杉洋之正南，午位，故名马山。　鼓山界于旗山、马山之间，其形如鼓，因名。(上二山在安乐里。已上三山俱县东。)　极乐山去县三里。　北台山去县一里。　黄檗山在崇礼里。上有宝峰，峰之下有小湖，东有桃溪。旧传尝有逋民由白沙溪溯流而上，至此豁然若洞天。时春风微和，天桃夹岸，繁英媚川，故谓之桃溪。宋县令许当诗：“溪流一何清，想象武陵水，所爱春风时，灼灼花数里。”(上三山在县西。)　石崎山在新兴里。　宝泉山在移风里。(上二山俱县东北。)　月山形如半月，故名。　古城山　花山(上三山在县东南保安里。)　五华山在县西南崇礼里。五峰连峙，峭拔千仞，亦名仙山。上有仙楼道院，邑人祷雨于此，多应　尖峰　小尖峰　文笔峰溪之东，重峦迭，突出一峰，其形如笔，故名。(上三峰在保安里。)　大仙峰在县西南崇礼里。　白银峰在县濑溪里。　凤冲尖峰14在县东慕仁里。　幽岩峰在安民里幽岩寺后。峰有巨石，五代晋天福五年，一夕为雷所击，裂成品字，又号雷峰。　大夫峰在盖竹。上有通奉大夫中丞李皇臣先生墓，因名其峰曰大夫。　麒麟峰　獬豸峰　象峰俱以形似名。(上四峰在县东安乐里。)　仙岩在县东保安里。　金仙岭上有金仙宫。石磴萦回，上至其巅，八荒俱在目睫，邑之胜概也。　仙岭15在极乐寺后。西山之半有石岩，仅如斗大，中有马仙小像。今名伏虎岩。(上二岭在县东保安岭。)　天宫岭　覆船岭上二岭在慕仁里。　牛头岭在邵南里。岭高而远，陟降二十余里。　桃花坞在崇礼里。　银场坑在横溪里。　石嶂在横溪里。　磨剑石在保安里呜玉桥下。古谶云：“磨剑石平，方出公卿。”宋县令刘元亮使匠平之，乃刻云：“剑石已平，公卿出焉。”　龙爪石在安民里秀峰寺前。巨石岿然，状如龙爪。　石龟在移风里。眼口悉具，长二尺，广八九尺，人登其上，亦微动。　相公林在县东安乐里。　桃洲在慕仁里。　东溪流至万安桥下。　感溪一名锦溪。其流至石平桥溪尾。(上二溪在保安里。)　濑溪在濑溪里。流至曹阳桥下之大溪。(上三溪俱通于嵩溪。)　横溪在横溪里。《三山志》云：“有横口东西溪。”　白溪其流入西溪。　庵溪　青溪俗呼青潭渡。水极渊深，又名潭溪。其流亦入嵩溪。(上三溪在新俗里。)　甘溪在邵南里。古名蓝溪。其流入于东溪。　西溪环绕安乐、移风二里。　水口溪溪流自县而出，与嵩溪会，均名水口。宋太平兴国中，尝迁县治于此，盖水势至此稍缓，滨溪之地稍宽，剑溪之水至此渐平，下无滩石，故上下舟楫于此泊焉。居民辐辏，桑梓连阴。宋有监镇官，元革。　焕文渠在县治北焕文桥下。堰溪水入渠，西流至新宫前，乃南流过迎仙桥之南；又西流与后河合，复南流至劝农桥之南，乃东流过下桥，以入大溪。盖昔人凿之以为邑之襟带。宣德间，知县张昱尝浚之。　上方龙潭　下方龙潭(上二潭在保安里。)　后溪龙潭在濑溪里。　鸣玉滩在县东溪。有洪濑，清夜听其声，铿锵如珮，故名。　清泉在横溪里。　汤泉在县之汤头渡，接闽清县界。石穴中水泉温可浴。　义井在县西北迎仙桥之西。宋景德初，知县李堪凿其泉，视诸井最为甘冽。　溪源龙井在安乐里杉洋百丈漈。宋县尉卢特祷雨有应，因名。

 永福县
　　磨笄山县之主山也。由磨笄而来，溯流而上三十余里，一起一复为笔架山，至极岩，有洞石之胜。由岩而下，形脉联络，犹蜂腰鹤膝；行六七里，峙为圆阜，号曰仙掌。平坡迤逦自东北来，为县前弧矢山。东有展旗山，当溪之冲，襟带环抱，秀耸可爱。　楠木崎山在十六都。　澄潭山　钟山(上二山在十七都。已上四山俱县北。)　陈山在十一都。中有石龙山，山如龙形，循山之脊为路，俗呼“登石龙”，通福清则溪为十八湾，通兴比则山为十八摺。　六洞仙山山极高而秀，旧有仙居之，风雨晦冥不可测，又时有音乐出岩洞外。乡人有沿崖而至其地者，遇二人对弈，越明日，再造，不复见焉。众以为异。遂刻六洞仙像于其上，祷雨祈梦，屡有灵验。昔尝有县尉，因岁旱谒山乞灵，茹荤而往，未至，有蜂数百，若将螫之，竟不达。仙之灵异多类此。对面南山有三石室，中室有一石龙，四面云雾分明，如斯如画。龙口出泉，凿井贮之，四时不溢亦不竭。　大张山其山穹窿磅礴，如尊贵人偃坐，而诸山拱列其旁，若人之侍立然，其中六洞仙山尤为秀特。山之南有冲峰。(上三山俱县南。)　龙泉山在三都。古灵陈氏墓在焉。　大小妃山在七都。旧传越王葬二妃于此：一在可坑之道旁，一在洋埔山之麓。(上二山俱县东。)　高盖山在县西二十都。峰峦秀耸，其上常有紫云如盖，故名。昔徐登、赵炳皆升仙于此。伪闽将郊天，尝封为西岳。　玉华峰。　宴玉岩。　放云峰。　水帘。龙吟池。　螺泉。　石龟。岁早，祷雨于此多应。　飞升坛。有徐登祠。宋知县施常诗：“白云来去自闲闲，锁断千山与万山；仙客已归霄汉去，虚堂流水漫潺潺。”　凤立台。　龙都峰。其下双崖对峙，拔出千仞，宛若洞门。有三石室，世传赵炳飞升之所，旧有祠宇。宋陈旸诗：“岩顶风云常不散，洞门日日吐烟霞，济时偏解为霖雨，信是神仙第一家。”(已上俱在高盖山。白岩在龙都峰顶。)　金支山。山之别峰也。秀插天表，中有泉，色如金，故名。　大极山在县西南二十七都。　铁券山在县南仁崇里。唐宗室李氏居之，铁券犹存，上署侍郎韩愈押。　越峰在元铺里。　瑞峰在十七都。群峰高拔。初，僧无爽庐此，名“寄林”，后改今名。　白鸡仙岩在县北十九都。岩极高秀，前有悬瀑。旧传有仙炼丹于此，丹成有白鸡飞来守之，岩因以名。祷雨求梦多应。　极乐岩　方广岩在县东七都。峭拔千仞，上有石室，可容千人。室之内构阁三重，上雨旁风，皆石室庇之，不假片瓦也。宋黄非熙读书其中，尝摭山中之景为十奇，各有诗以刻于石，有“烟霞不改古今色，山水无闲朝暮声”之句。国朝林鸿亦有诗：“玄岩太古色，恍若入鸿蒙，一径攀跻尽，诸天香霭中，云归山殿冷，月出水帘空。”　玉泉洞。　瑞松坞。　钟磬石。　听泉崖。　瀑布泉。悬崖千丈，散若琼瑶，响如琴筑。　龙树岩。　灵。　龙尾泉。有石如龙贯石崖中，泼泼然仅见其尾，有泉缘其尾而下注于石盂，不盈不涸。　望仙台。　清阴洞。(已上即所谓十奇也。)　星岩。　仙掌。　仙树。　仙墙。　仙芝。　石门。石笋。石灶。　石田。　石灯。　观音影。(已上亦皆山中奇观也。)　岩之路口，有井曰白龙，其泉清冽而甘，以瀹，号第一泉。　曹溪岩在县南二十都。上摩苍空，下临深涧，其巅微有一径，仅可着足。旧传有张、赵二仙尝经于此。上有仙灶、仙厨。　凤凰岩　翠林岩(上二岩在二十三都。)　西兴岩在县西三十二都。岩高二十三丈，其巅有瀑布泉。　创岭在二十四都。　埔岭在二十五、六都。　龟岭在县西南二十八都。旧有宋大夫黄裳庙，故址尚存。　石壁在四都。按《永福县志》：“古谶云：‘天宝石移，瑞云来期，龙爪花红，状元西东。’”宋乾道间，天宝瑞云寺后，崖石横山而行，啮地成溪，既而此石松上复生龙爪花。是年，萧国梁魁天下，继而黄定又魁天下，人以为应。又按《福清县志》亦载此谶，盖瑞云寺西，即永福县境也。但云“天宝陂向有石移”，与《永福志》微不同矣。又按《夷坚志》：“福清县石竺山，乾道三年，居民夜半闻山上有声如震雷。明旦，山顶有大石方九丈，飞落半腰间。县士孛槐云：‘山下旧有碑石曰：‘天宝石移，状元来期，龙爪花红，状元西东。’邑境有石陂曰天宝，是岁，永福人萧国梁魁天下。永福在福清西。又三年，兴化郑侨继之，正在福清之东。”此说又与《永福县志》所载多不同。未详孰是。　太原石在十一都太原滩上。按《闽中记》：“唐太初中，县令王君罢秩，舣舟于此。王令因邑人留饯，至夜未抵舟，其室人题诗于石曰：‘何事潘郎重别筵？离情未断妾心悬；太原滩下相思处，猿叫青山月满船。’”宋政和中，县令陈武佑命工刻于石。诗久磨灭，惟“太原”二字犹存。(上二石俱在县东。)　乌石在县西北三十五都。高峰绝顶，坦然一丘，林峦掩映，幽雅可爱也。　林壁厓厓石赤色，屹立于大溪之滨。元县尹王用文游此，因刻“赤壁”二字于石。　龙屿在二十四都。　钓矶在县治东岳庙前。溪中有巨石平坦，元王用文刻“钓矶”二字于上。雁湖在县东二都。　鉴湖在县之东北，又名冲湾潭，清深莫测。邑人崇德宰黄泰，少与群儿习水。俄顷疾风暴雨，阴暝不辨人色，有物舒鳞鬣，掀舞寒碧；泰视之，乃龙也。群儿恐，未达岸，龙露一爪及泰肩，衣袂成文，泰以为瑞，匣置之。今邑人犹以为有龙潜其间。　白叶湖在县南二十五都。宋乾道二年修浚。　龙屿十八溪在二十四都。源发于福清县界，至龙屿委蛇盘曲，凡十有八折，流至大樟渡，始合大溪。　樟溪在县东三都。源出德化县，流至怀安县境，去杨崎渡三十里入江。　双江在县之前，双流带绕。　漈溪在十七都。源出瑞峰。按《三山旧志》：“溪流会注，曰漈溪。”　龙窟在县治之东。隔仙掌一山，地脉相贯，每霖潦泛滥，水由小溪出，先经鉴湖，未至大溪而龙窟之水已增尺许矣，或以为有龙居于其间之。　鲲潭在越峰寺前。古语云：“鲲潭生芝草，溪沙架高楼，此时出公侯。”　湖汰潭县治之西，溪流皆滩石，惟此弥漫衍迤，潴而为潭，时有龙见其中。宋宝祐元年。邑宰杨子咸16创龙神庙于潭之前，故址尚存。　龙门三滩在县西三十一都17。　汤泉在十九都。又待旦里亦有温泉。　大汤小汤在县南十五都。在大汤分为四池。小汤分为二池。俱有室屋，各分左右，以别男女。　渔坑场在县北十八都溪流之侧。　龙津汤在县西二十六都。　温汤泉按《闽中记》：“在县中流石上，特为弥怪。”　香泉在二十七都。

 闽清县
　　台山在县西南，山势平衍，县之主山也。　钟南山距县一里许，上有盘谷岩。旧传尝有二人裹粮深入山中，憩草屋下，忽一人自外至，袖中出芋数枚，拨落叶煨之以相啖，迟明遂失其处，但见木叶盈尺，题诗其上曰：“偶与云水会，不与云水通，云散水流后，杳然天地空。”山之下又有度仙桥。　石竹山在升平坊。山之中有灵坛山18。　大湖山山之巅有湖，约半里许，因名。唐徐登、赵炳得道于此，乡人祠之。邑有旱蝗，祷无不应。　凤凰山山势如凤凰展翼，故名。宋陈祥道居焉。下有起傅岩，祥道之弟旸微时卜宅其侧，后应贤良科，乡人因号其岩曰起傅，盖以旸宅传说也。(上二山在二都。)　钟湖山在十五都大江之西。其东有湖泥如浦溆，环生芦荻。旧传其水应海潮盈缩，岁旱，邑人多祷雨于此。　玉台山在九都。唐时有杨姓者，炼真于此，乡人创台祀之，名玉台仙山。台旁有井，中产蜥蜴，祷雨立验。台后有石鼓，扣之辄鸣。(上六山俱县南。)　猴山在和丰坊。相传山有穴出泉，猿猴多居之，故名。　白面山在十九都。有岩屹立，其色白，望之隐隐如人面。下有温泉，涓涓不绝。(上二山俱县东。)　白云山山势最高，林木蓊郁，白云吞吐，中有仙峰巨石。　朱顶山唐乾符中，山下有池锡者。家畜一鹤，每旦辄飞起回翔于山间，至暮乃归，因号其山曰朱顶，林曰白鹤，至今子孙家焉。(上二山在十七都。)　偃草山在十八都。山之草，有一道偃而上，一道偃而下，因名。旧传永福有张姓者，在宋绍兴间居邑之白云寺为头陀，尝因饭牛，见仙人围棋于山巅，往视之，仙人奔去，追不能及，遂卧地滚而下，寻复滚而上，所经处草随偃，铲而去之，复出亦然。　薛丕山在五都。相传逸人薛丕居此。又号名山。县志作“薛仙山”。　石屋山在十都。有石屋、石棋局。旧传神仙居之。(已上五山俱在县西。)　留钱山在县西南十六都。唐乾符间，天雨钱于山上，有声铮铮然。及旦而视，不下亿万计，树木皆折，因名。　大帽仙峰在县西十一都，接永福县界。峰之巅，旧传有鼓声，或月一、二鸣，或经年一鸣。时有云覆其上，岁旱，邑人祷雨于此。　龙都白岩在县南旧孝顺里。高数百丈，常有云气缭绕其上，时或闻仙乐之声。岩旁有洞，祷雨辄应。按《永福县志》：“高盖山有龙都峰，其顶为白岩。”所纪事迹，亦大约相似，疑即此岩而界二县间，故并志之。　乌石岩在县西南旧宣政里。其岩最峻，登其巅，众山在目。唐薛秘监行祠在焉。　仙人坐化石在县西十四都演溪中。旧传张圣君卒于其上。石旁有潭最深，曰九龙潭。游鱼群聚其中，虽洪潦溢不散，人以为异，无敢取者。岁旱，祷雨多应。　佛迹石在县东北旧宣政里瞿昙溪旁。盘石上有人足迹，故名。　仙人迹石在洛洋溪。大盘石上有仙人迹。旁有石臼。　龙爪石在县西十二都。其石穹然，下有澄潭，紫云时见。相传昔尝祷雨于此，有龙悬一足于石，大雨随至，乃立祠祀之，匾曰“紫云堂”。至今爪痕犹存，祈祷辄应。　钟湖按《舆地广记》云：“湖中有钟，故名。”　梅溪在县北和丰坊。源出永福县境，由县西五里入于江。　演水溪在县西十四都。源出尤溪。　瞿昙溪在县西南十五都。源出永福县境。(上二流俱流入梅溪。)　汤头泉在县东十九都。　汤下泉在县东北旧贺恩里。(上二泉皆温，可以澡浴，各有亭覆其上。)　古井在县治前升平坊。宋祥符间凿。其泉来自台山之下，清冽而甘美。

 罗源县
　　文殊山其山如伏狮状。旧传邑宰林确尝梦岩间电光四起，明日往视之，见石罅中文殊像，遂构殿居之，因名。山有章突洞，在群玉峰之西，有石突然，其前平坦。相传昔章寿修炼之所也。旧刻“章突洞”三字于石。　尖山有王家林岭，岭下有棋盘石，石如棋局。相传尝有二仙对弈于此上。(上二山俱在县东北隅。)　莲花山山形如莲花覆地，故名。中有圣水岩，岩有石洞，洞中有小井，泉可以愈疾。又有奇石二：一尖秀，曰笔；一方平，曰砚。山与市接，岁时登览，冠盖相望，俯视城市，烟树历历，比屋鳞袭，田园棋画，景物之胜，举在目前。又名南山。　罗汉山(上二山在西隅。)　席帽山在□□□里19。形如席帽，故名。(已上三山俱县南。)　松崎山　福原山中有龙湫，与金镜山龙湫相去二十余里，而泉脉相通。　帘山在招贤里濂澳。山有石如帘。前后有石笋、仙人迹、感梦泉、山羊鼻、石虎、双石、文笔峰、马鞍山、通济桥，与帘山为十奇。(上三山俱县东。)　四明山在县西隅。一名毒火。上有四峰，故曰四明。相传此山赤松炼丹之地。旧尝有人闻丝竹之音，今石棋局犹存，上粘牡砺壳。茂林中有石洞。又有泉曰洼泉，虽暴雨不溢。　天堂山在罗平里。中有李翁祠。　万石山在善化里万石村。一名破石山。山顶之左，有一大石如盘，上迭一小石如鼓，右有一石如笼。茂林修竹，映带左右，亦邑之奇观也。　梧桐山　凤山(上二山在黄重上下里。已上三山俱县西。)　乌岩山在招贤里海滨。下有网门。　白岩山在临济里。　后山在新丰里。　宝胜山在新丰上下里。其山最高大。　仙茅山两山相连，大者曰大茅，小者曰小茅。山大而峻，嘉木蕃茂。相传徐登尝采茅根于此。上有泥鼓、棋盘石。山之绝顶，有罗喜洞，洞深数丈，环石如垣，敞石如坛，级石如磴，穴石如盆，有水无源，汲之不竭，乃徐登炼丹之所也。旧刻“罗喜洞”三字于石。　洞宫山距仙茅山四里许。其山发脉于崇安武夷山，高三百八十步，下有神姥石。旧记云：“昔有仙姥来自罗源，所践之迹入于盘石。”　陈洋山山前有小童峰。一峰突出，形如童子拱立，故名。或云，昔有神童出于峰下，因名。　半岭山其山四围，佳木森翠。(上四山在徐公里。)　洪福山在罗平里。　金粟山在临济里。山半有妙喜洞，旧刻“妙喜洞”三字于石。(已上十山俱县东北。)　曹山在县西北黄重里。　登高山其山状如伏象。上有巨石坦平，可坐六七人。石上旧刻“清赏”二字，环植佳木，邑人多登临于此，故名。按旧志：“石旁有凹，昔人构庵其上。”又有晋冢三砖，各印“永康元年始改晋郡为晋邦”凡十一字。山之旁，有普贤庵，雅有奇胜。　金钟山　铁障山二山相连，其一形圆如钟，其一列峙如屏。(上三山俱在县西南西隅。)　三台峰在东隅山，突起三峰，故名。　五马峰在徐公里。五峰耸翠，若骖马相从之状，故名。(上二峰俱县东。)　群玉峰在县治之右二百步许。列石森然，故名。　道人峰昔尝有道人修行其间，故名。县志又有道人岩，与此峰同里，下注语亦同，疑即此峰，俗又呼为岩，故记者不察而重出也。　双箭峰以形似名。　鳌峰宋尚书陈显伯建亭其侧。(上三峰俱在县西梅溪里。)　仙人岩相传昔尝有仙修炼于岩下，故名。　石八娘岩在临济里湖头，即紫霄岩也。上有飞来石数层，俗呼神女石氏主之，故因名石八娘岩。(上二岩俱县北。)　匹石岩在县东北招贤里匹村。一石突然。高数十丈。相传有僧名秀者，遇吕真人于此山，后亦飞锡而去。　太白岩在县西北临济里。山巅巨石坦然，石下有龛。相传尝有樵者，见一叟，乌帽白衣，扶筇往来于此，俗疑为太白星也，故号太白岩。亦号星岩。郡志又有太白峰，亦在临济里，疑即此岩，亦呼为峰，志者不察而重出也。　金炉嶂在县东。根盘海中，与杨梅湾相对。　上梅岭在西隅。岭下有鲫鱼屿在平回中，高丈许，状如鲫鱼，故名。　下梅岭在东隅。　西洋岭在黄重下里。岭之巅有顺懿夫人庙。(上三县俱县北。)　龙兴岭在县西北罗平里。岭旁有澩泉从石罅中出。澩，故角、呼驾二切。《尔雅》：“夏有水、冬无水曰澩。”此泉夏涌冬涸，故名。　吕洞岭在县东南一里许。上有金吾祠。　南华洞在县东一里许。宋林迥，字子山，号南峰翁，为金华簿，后归院于此中，建风月堂。左为天地窝，右为锦绣谷。　逍遥洞在县西南□□里20。石上镌“逍遥洞”三字。旧有隐者，构草堂居此。越一里，有地曰甜淡坑，相传民居此则多寿。前有栏盘石，清流漱之，有声。　石鼓在鳌峰铺后山上，一石如鼓。宋景祐间自鸣，有丰年之应；后凡鸣，其岁辄稔。　石鳖有石高五丈，坦平如砥，上有石鳖，相传夜常下石饮水。石有爪痕。(上二石在县西梅溪里。)　禹步迹在县东临济里田间。巨石上有双脚迹，各长二尺许。　飞来石在县西北罗平里。山顶一峰突出，上有巨石砥平。又有小石迭其上。　仙人石在县南三里许。相传昔有仙人游此，足迹尚存。元泰定中，建亭其上，刻“清赏”二字于石，今亭废石存。陈仓洲诗：“人烟三市近依县，盘石半空长出云。”　鹤屿在县南拜井里江中，与松崎山相对。上有佳木蕃茂，周围潮汐浩荡，尝有鹤巢其上，因名。　龟屿在县东招贤里廪江中。屿形如龟，首尾四足俱全。　罗川在县治西百五十步。源出蒋山，接金钟潭水，流入四明溪，分为三派：曰中溪，堪舆冢谓：“中溪之水，可制四明毒火山。”宣德间湮塞，邑屡有火灾，成化十二年，知县施弘重浚之；曰南溪；曰后张溪。二溪交流入松崎港，以达于海。　起步溪源出天堂山，流接觉洋溪、网湾溪、章溪、皇认溪、车溪、朝格溪，至禹步迹，会罗川水。　九龙溪旧有谶云：“沙龙长万丈，先出状元后宰相。”其水自揆村直抵松崎江。潮退，沙迹蜿蜒，今不知其几丈矣。(上二溪在临济里。)　黄沙溪在新丰下里。源出宝胜山，流入松崎港。(已上三溪俱县北。)　环溪在县治南双石桥左。与南北二溪合流，萦回环绕，故名。　霍口溪在县西黄重下里。源出古田县，流入连江。　龙湫一在县西南金钟山，一在县南福原山，两山相去二十余里，而泉脉相通，祷雨随应。按县志：“金钟山又有龙潭。”疑即此龙湫而重出也。　险岩潭在县西北林洋里。飞瀑百余丈，下有龙湫潭，祷雨辄应。　横峰龙潭在县东南拜井里。其地险绝，人迹罕到；岁旱，乡人攀藤而上，祷之多应。　余家塘在县东东隅。宋余深筑。谶云：“水破余家塘，当立状元坊。”　仁寿井在县治东仁寿坊内。宋天禧五年凿，虽亢旱不竭。　仙泉井在县西北佑圣宫之右，刻“仙泉”二字于石。旧传凡乡民有暴疾者，焚符调此水，饮之立愈。成化十一年，知县施弘募众重浚。

　　　　　　建宁府

 建安县
　　双髻山在县城北安泰里。两峰相并。亦名笔架山。　龙池山山顶有水一泓，旧传龙居其中，遇旱，以物触之，能致雨。　鸡足山山有三峰，状如鸡足。下有报恩寺，亦曰卧龙庵。　三门山五代时，王氏据闽，置栅于此，以守疆场，故以门名。(上三山在登仙里。)　衮坑山21在铁狮顶下。相传伪闽王延政据建时，有蛟如龙形，自山而下，滚山成坑，洪水暴作。是年，延政卒。　虎头岩山在秦溪外里。山多奇石，状类不一，前耸一峰，高大峻削，若虎首然。山巅有庵奉马真仙，岁旱，祷雨辄应。山之侧有凉伞山，山形如伞，下有孤石高耸，如人拱立，俗又呼为石人山。(上五山俱府城南。)　白鹤山《寰宇记》云：“东晋时，望气者言此山有异气，命工凿之，朝凿暮合，已而有白鹤双翔其上，因名。山之麓有东岳行宫，宫之中有灵涌泉。俗传泉初涌时，有疾者饮之即愈；又其泉涌涸不常，或遇其涌，邦人以为丰年之瑞。其右有圣母池。　天马山状如奔马。(上二山距城二里。)　响山距城五里。其山空洞，枕于溪侧，人有声辄响应。　白土山以其土色白，故名。　龙山状如龙蟠，与凤凰山对峙。其左有龙凤池。伪闽龙启中，制茶焙，引龙凤二山之泉，潴为两池。两池间有红云岛，宋咸平间，丁谓监临茶事时所作也。岛四面植海棠，方旭日始升之时，晴光掩映，常若红云浮于岛上。今塘池湮废，而岛又隐隐可识。又有御泉井、御茶亭。(上二山在吉苑里。已上五山俱府城东。)　队羊山连冈迭陇，逐逐而下如群羊焉，故名。详见铁狮山下。　屏凤山群峰联属，拱揖左右，中一山截然壁立空翠间，状若屏风，故名。(上二山在登仙里。)　大富山在房村上里。山不甚高，而土脉膏润，因名。元季，邑人杨福兴22尝于此山种木成林，戒子孙留以备学校、寺观、祠庙、桥梁之需，及贫民养生丧死23之具。福兴，国朝少师荣之祖也。　龟山在璜溪之东。　箱山在璜溪东南。(上二山俱以形似名。)　曹山在璜溪之东。相传曹圣者尝为邑雷氏择此地，故名。　队鱼山在璜溪南。群山突出，若队鱼之状。　印山在璜溪西南。其形方而伏，如印之状。　凤山在璜溪西。其形如飞凤。　虎山在璜溪西北。其形如虎。　豸山在璜溪东北。其形如獬豸。(已上十一山俱府城西。)　黄华山其脉从马鞍山而来，郡之护龙山也。宋建炎初，韩世忠讨范汝为，屯兵其上。元至正二十年，伪汉陈友谅寇建宁，亦列营于此。　马鞍山距城三里。又名瑞峰。其山状若马鞍，实郡之主山也。宋淳熙中，太守韩元吉以山势低于客山，乃种万松于其麓以益之，今已不存，而再植者复苍苍矣。山有瑞峰寺故址。　鸡笼山距城五里，与马鞍山联属，以形似名。　凤凰山在吉苑里。形如翔凤。山有凤凰泉，一名龙焙泉，一名狮泉24。自宋以来，于此取水造茶上供。苏轼《凤味石砚铭序》云：“北苑龙焙山，如翔凤下饮之状，当其咮有石苍黑，坚致如玉，太原王颐以为砚，名之曰凤咮。”即此是也。　八仙山在川石里。俗传昔有仙人过此山之上，足迹隐隐犹存。　辰山在东苌里。山大而最高，其颠可望见海日初出之处。山有三峰：曰逍遥，曰饮坑，曰牛顶。又有石鼓，击之铿然有声。又有牛心洞，广可丈许，深莫能测，中悬一石如牛心。乡人遇旱，辄相与致其诚洁，往洞中，以纸向石擦之，须臾，水滴如汗，乃盛以净器，致鼓东引归，谓之迎仙，甘雨随至。若不致诚洁，则不可得也。山之下有芦竹洞，相传马仙所居之地。山腰有蛟窟，岁旱，祷雨辄应。(上六山俱府城东北。)　仙人山在府城西北房村上里。一名龙山。其山自郭岩发脉，高耸而来，至璜溪始平坦，堪舆家谓如仙人撒网形，故名。　象山山形类象，其鼻回转，抱水一泓，冬夏不涸，故又名白象卷湖。　壑源山高峙数百丈。此山之茶为外焙冠。俗谓之捍火山，又曰望州山。　梨山奇秀冠诸山。唐刺史李频，雅好登临于此，既卒，郡人思之，立祠其上，宋郡守卢干为立碑。下有小梨峰。相传频始葬，立祠于此，忽一夕风雨大作，祠之香火飞挂梨山之树，建人因伐树刻像祠之，此山今亦有小祠，故以小梨峰目之。　曹高山一名作高山。古有曹圣者茶场。(上四山在府城东南将相里。)　百丈峰在登仙里。上有百丈岩，世传马仙所居。岩畔有双龙泉，岁旱，祷雨辄应。去岩二十余里，有宝盖洞，即马仙飞升之所也。　黄龙峰在南才里。有马仙祠。(上二峰俱府城南。)　铜场七峰在府城南吉宛里。七峰联属，中三峰并驰，如渴骥奔泉，特异诸峰。　獬豸峰在府城西房村下里。以形似名。　黄栀峰在府城东南将相里。地多产黄栀。　灵地岭相传汉梅福尝修炼于此，丹成上升。　天湖岭岭之巅有水一泓，故名。　大雪岭闽中雨雪，及地即消，惟此岭极高峻，积雪累日，故名。　丁坑岭岭下居人多丁姓，故名。　曹岩岭昔曹圣者尝栖息于此，因名。(上五岭在府城西房村上里。)　白石岩在府城南秦溪内里。有马仙庵。　宝胜岩上有飞泉百尺，直泻涧底，望之若玉虹然。　八仙岩旧传尝有八仙憩于此，今石上有仙人足迹。　灵岩在玉潭。岩形方而两穴相迭，高一丈五尺，广二丈五尺，其上或有云气飞腾，后数日必大雨。(上三岩在川石里。)　卧牛岩在东苌里。以形似名。岩下有窦，可容数人。(已上五岩俱府城东。)　圭峰岩有峰峭立如圭，故名。岩之侧有马仙岩。　石鼓岩在□溪。岩顶有石如鼓，扣之铿然有声。岩畔有刘圣者庵。　瑞兴岩在消溪。旧传岩左右尝产芝，故名。岩畔有观音庵。　洋山岩岩前有田数顷，一望平衍。　宝历岩岩上旧有庵，以祀魏仙，今废。(上五岩在府城西北房村上里。)　吉云岩在府城东南南才里。宋侍郎袁枢于此立庵祀龚、刘、杨三圣者，凡乡人有祷必应。　龙兴岩前有龙兴观，故名。　灵仙岩有庵以祀马仙，凡水旱祷之辄应。(上二岩在房村上里。)　虎头岩山形高峙如虎踞状，故名。　鹤峰岩其状仙鹤，故名。岩之前，两山并立，俗呼寒山、拾得。山上有庵，以祀魏王、篯铿二仙。旁有水一泓，里人病眼者汲而洗之，即愈。　三姑岩山形高峙，如人立状，故名。(上三岩在秦溪外里。)　伏狮岩在房村下里。以形似名。岩下有越王潭，相传越王尝游其地，故名。　寒岩下有南涧，发源于岩上，至其下转南，遂成小涧，流入大溪也。　定心岩在詹墩。旧传尝有道人结屋岩前，终日禅定，未尝下山，后人因以名岩。　威礼岩在赵家山。相传尝有道者建庵于此，以奉佛氏，因名。　云竹岩岩极高耸。其上多松竹。(上四岩在登仙里。已上十岩俱府城西南。)　冥阳洞在县南南才里。洞穴深邃，初入甚暗，良久方明，故云。旧志云：“即后汉宜新太守杨仲产所居之地。”　浮石洞在响山之前。盖溪中小屿，遇水泛则与之俱浮，人未尝见其没。相传汉梅福炼丹前山25，其徒陈先生者，每窃食焉。福怒，拔剑逐之，遂逃入洞中。福曰：“此吾丹之功也。”乃释之，故又名逃奴洞。风月之夕26，渔舟泊其滨者，或闻水中笛声。　紫霞洲在府城内中和坊。宋淳熙间，郡守韩元吉辟北园以增府治，浚池导泉，作亭临之，号紫霞洲，盖取“幔亭紫霞祷”之义。内有玉仙池，即元吉所浚者。其源出处州之龙泉，至乌龙巢口南注，经月城僧舍，穿城而入，潴为大池。盖宋于此置丰国钱监，引之以给鼓铸之用。绍兴以后，官冶停铸，水道弗修，民多窃引以溉私植。郡守韩元吉、赵喜伟相继修治之，水仍入于池，今遗迹尚存。按郡志谓：“故老相传，朱文公尝卜居于紫霞洲，构亭于其左，匾曰‘溪山一览’。”考之祝穆所著《方舆胜览》，亦载紫霞洲，并不言文公尝居之。穆于文公为内弟，凡文公过化之地，无不详载，而此独不言，恐郡志有所未审也。　石塔在府城东南南才里。塔内有大石，方围三丈余，轻摇则动，重撼之则不动，人以为异。　东溪在府城东。源出处州之松源，会松溪，政和之水而下，至城东南隅，转而西合瓯宁西溪之水，为一大溪，自是南流，经延平，抵福州，入于海。《方舆胜览》谓：“建溪源出自武夷，至城外，即今东溪。或谓唐人诗：“雷霆入地建溪险”，即此。按东溪源出松源，在府城东，而发源武夷至城外者，乃西溪也。《方舆胜览》以发源武夷者为东溪，误矣。且西溪有二源，而独谓出武夷，亦考之未审也。唐人诗盖送人归闽而作，其下句云：“星斗逼人梨岭高。”梨岭之路，下接浦城，浦城亦西溪发源之处，恐其所谓建溪，即西溪也；不然，则东、西二溪皆得谓之建溪，未必专指东溪也。　安泰溪源出福州府古田县界。　东游溪源出政和，瓯宁二县界首。(上二溪在安泰里。)　渔溪源出政和县界。　川石漈溪源出政和、瓯宁二县界。(上二溪在川石里。)　顺洋口溪在顺洋里27。源出古田县界。　东安源溪在吉苑里。源出瓯宁县界。　横谷溪　东坤口溪(上二溪在建宁里，俱源出瓯宁县界。)　东苌溪28源出古田县界。　千源溪源出政和西里及古田县界，流会东苌口溪。(上二溪在东苌里。　已上十溪俱府城东。)　沙溪在府城东南将相里。源出南才、顺阳二里，通上一十一溪，其水皆入于东溪。　登仙普通溪在登仙里。源出古田县界。　房村口溪在房村下里。源出瓯宁高阳里。　秦溪在秦溪外里。源出古田县界。(上三溪俱府城西南。)　璜溪源出丁坑、九漈、白塔、大埔，29凡四派合流。其溪弯环如佩之璜，故名。　桃源溪源出龙岩，会璜溪。　起莘溪源出九漈岩，会璜溪。　龙潭溪源出白云岩，会璜溪。其溪有龙潭，故名。(上四溪在府城西北房村上里。通上七溪，其水皆入于大海。)　蛟潭在府城东吉苑里。萧子开记云：“昔有樵者，见潭面浮槎有金环，涉而取之，为蛟所害。”即此潭也。　梨滩在府城南登仙里。滩号最险，舟人惮之。　东溪二滩密黯滩。在安泰里。水势汹涌能覆舟，乡人因立灵山庙镇之，故址犹存。　书筒滩。在川石里渔溪口，有岩状类书筒，故名。(二滩俱府城东。)　放生池初，迁置不一，后以平政桥、济川亭下两流合流处为之。

 瓯宁县
　　天湖山宋郡守赵岍诗有“美景天湖呈六六”之句，盖山有三十六景，如双虹泉、空翠亭、紫芝庵之类，其尤胜者也。建炎兵燹，皆废。　黑牛山山之下有黑石，如卧牛状。　乌石山在万石滩上。　北平山其山，南多石而北坦平，故名。(上四山在兹惠里。)　灵鹫山半岩有亭，亭藏仙骨一函，昔因祷雨，迎置武夷山。　将军旗鼓山山有四峰：左一峰如鼓，右一峰如展旗，中二峰如人耸立，故名。(上二山在崇安里。)　禅岩山山之绝壁有岩穴，唐僧无垢自古田雪峰来，坐禅其中。至今水旱祷之有应。　蒋峰山山前有蒋庵，盖昔有蒋姓者居此。(上二山皆禾吉里。)　蓬岭山在禾义里。(已上九山俱府城北。)　铁狮山一本作“峰”。距府城三里。府治对山也。山之巅有庵，有铁铸文殊狮子像。堪舆家谓：“府治束山若猛虎出林，溪西诸山若队羊然。”欲其不为伤也，乃于对山置铁狮以镇之。宣和间，移置开元寺。未几，叶、范二寇继作，且有虎渡河之异，绍兴间，郡守刘子翼复还故处。或云，恐铁狮下视城中，乃于旧府治厅事及建安堂柱下埋小狮二十四，以明子母相应之义。又云，此山对县学30，号文笔峰。昔有僧庵其上，因铸铁塔于山巅；郡人以其不利于科举，移置光孝寺。次年，城中遂有卢觉者中第。故谚云：“城外打铁塔，城里得卢觉。”自是，科不乏人。山之左有紫芝峰，王氏据闽时，尝产紫芝。山之右有云际山，其麓为开元寺。寺有八奇：曰弥陀岩，中有石室，高深各丈许，阔倍之，内有佛家；曰补陀岩，岩穴广丈许，亦佳致也；曰定光岩，深邃奇绝，中祀定光佛；曰陆羽泉，相传唐陆羽所凿，然羽实未尝至此。宋杨亿诗：“陆羽不到此，标名慕昔贤”；曰石龟池；曰宝月井。余见《宫室志》。　梅仙山距府城三里。旧志：“汉梅福炼丹于此；丹成骖鸾而去，是日有甘露降。”又“所乘马及鞭，自空而坠”。今山有甘露源31、骖鸾渡，城南有坠马洲，亦名仙人洲，县境房村里有遗鞭耆，皆因是得名。山巅丹井坛灶遗迹俱存，每秋阴，虹光时现。旧有招隐亭，宋郡守韩元吉建堂其上，匾曰梅仙山，后废，郡守李沈复建，更曰“梅山”；又于山半创二亭，曰骖鸾，曰虹光，亦废。国朝永乐间，都指挥佥事侯镛即堂旧址建阁。匾曰“丹成”。宋曹文姬《梅仙山》诗：“鹤驭云軿去不还，乱云深处旧仙坛，凿开天外长生地，炼出人间不死丹。”杨亿《坠马洲》诗：“寒潭吞别派，孤屿屹中流；昔有骖鸾客，因名坠马洲。”　升山一名朗山。以晋司马王朗登游之所，故名。伪闽王延政僭筑郊坛于此。宋改今名。　覆船山距城三里，以形似名。(上四山俱府城南。)　天关地轴山下有天庆观。　庆成山下有庆成寺。　黑窑坑山山下旧有窑。　龙首山距城三里，势若龙举首然。一名华源山。旧志云：“昔有华氏居此，下有华歆井，俗传汉华歆所凿。”歆未必至此，盖因山有华源之名，而好事者遂以为歆所凿也。其井虽旱不竭。宋郡守赵岍爱其泉甘美，作亭庇之，而刻石于其旁。今俗呼枯木泉井。　石塘山山之巅，三峰并秀，其麓左陇右石，蓄水一泓，因名。　斗概山其山方如斗而顶平，故名。　吉阳山接顺昌县界。(上三山在吉阳里。)　高阳山在高阳里。山极高峻，先得朝阳，故名。(已上八山俱府城西。)　天堂山高出群山，林木蓊蔚。其巅高明爽垲，登者心神舒豁，如在天堂然。　擎天山二峰峙立，一峰最秀而圆锐，高插霄汉，如擎天之柱。宋谢枋得游此，尝有记。(上二山在府城东北西乡里。)　小湖峡山在禾吉里。以小湖溪流经山麓两崖峡束故，因名。　天宝山峰峦联属，延袤五、六十里。　斗峰山高五、六百丈，山形左右低而中高，其高处方平如斗，故名。(上二山在丰乐里。)　高峰山界吉阳、梅岐二里，连亘瓯宁、顺昌二县。层峦迭，千态万状。其中峰挺然特秀，高五千余丈，欲登其巅，非一日不可到；四顾群山，皆在其下，俯视东南大海，若咫尺然。一名郭岩。一本云：“在郭岩之西。”　三峰山山有三峰，其中峰石壁上镌“洞天”二字。　庵山山有白鹤庵，故名。　洋峰山屹然特出于众山之中，其顶甚平夷。山半有白鹤仙亭，雨旸祷之，无不应。　鸡笼顶山与洋峰山对峙，山根盘踞数里。其巅状如鸡笼，故名。　壶山相传仙人壶公与费长房尝游此山。山瞰大溪，石壁峭立，上镌“壶天寒冰玉屏”六大字，每字径二尺许，笔力遒劲苍古。岩半旧有亭，今废。　东鲁峡山其山中断溪道于其间。　般若庵山山有般若庵。(上七山在禾义里。)　西岩漈山在慈惠里。山之左有石壁，高十余丈，其巅有亭，祠马、岐二仙。以山在漈头，故名。　塔岭山山旧有石塔，因名。　白石人山山多白石，或似人形。(上二山在禾供里。已上一十四山俱府城西北。)　毛仙峰在紫溪里。相传毛、黄二仙炼丹于此。　剑门峰清溪中注，东西两峰对峙如剑。　圆峰其峰圆，故名。(上二峰在崇安里。)　莲花峰在慈惠里。以形似名。(已上四峰俱府城北。)　板岩三峰在府城西梅岐里。山如坂壁峭峻，因名。　岩丫岭上有二高岩并峙，故名。　秋竹岭　牛轭岭岭不甚高，而形屈曲如牛轭然。　横歪岭冈陇高低，一路横经其上。　黄梅岭下为平林，多梅树。　黄源岭界建阳、瓯宁二县间。岭半有泉，黄色。　巧溪岭界顺昌、瓯宁二县间。有溪发源岭下，俗呼巧溪。(上七岭在府城西吉阳里。)　归宗岩在慈惠里。旧名鬼子岩。宋淳熙间，有曹道人结庵于此，改今名。　柏香岩在禾义里。地多黄柏，故名。　斗回岩岩侧有小庵以祀梅仙，凡有疾者，饮以庵下之水即愈。岁若旱涝，祈祷无不感应。　草岩高耸百余丈。旧有祠以祀暨公长者，民有疾苦，祷之多应。(上二岩在吉阳里。已上四岩俱府城北。)　白石岩山石洁白，不附撮土。上有巨穴，穴中有亭，今废。　徐将岩前后二岩，峭拔宽广。相传尝有徐将军驻兵于此。黄巢入闽，乡民避岩中，活千余人。(上二岩在崇安里。)　狮岩岩有巨石如狮子，故名。每星月夜，人望之，口有白气上升如练，少顷，复收入。旧有道人李姓者，作庵其上，今废。　云岩昔有普化大师坐化其上，乡人祠之，今雨旸祷之辄应。其顶有狮子铃石。石凡二，大者如狮子，小者如铃。相传连大师立小石上升。其石，人以一指微指之辄动，有声如铃；若集众力撼之，不能动，其异如此。岩之右有雪岩，双峰并高，连大师用指书一大“升”字于石，后升去，字迹尚存。今与普济大师同祠于云岩，并著灵响。(上三岩在西乡里。)　郭岩在梅岐里。岩北古有庵，祀梅福并岐公像。旧传西汉时，岩乃郭仙所居，故名。按旧志：“福为南昌尉，上书不报，隐于建之城南山上，学仙术，后游武夷，望见郭岩有紫气，即往访之。时岐公已先居焉，因与同处。后二人俱乘鹤上升。今其里号梅岐，以此庵前有梅仙留颂石岩，岩下有李偲墓。墓侧有仙人迹、马蹄痕石。相传偲昔升仙于此，此其遗迹也。　马大仙岩旧传即马仙所居之所。　石龙岩岩势蜿蜒若游龙，泉出岩窦，飞泻而下。有庵以祀马仙；岁旱，祷之多应。　金凤岩山势逶迤，有鸾翔凤翥之状。下有佛庵。　蹑云岩上有佛庵，并祀马仙，扁匾蹑云。山路极峻峭。邑人有事于庵，必攀萝扪石，然后可到。(上四岩在高阳里。)　狮子岩在慈惠里。以形似名。岩畔有马仙祠。　寿云岩在县西麻溪里。高插云汉，上有佛庵。(已上十一岩俱府城西。)　擎天岩岩峦峭拔，上薄云霄。岩之顶有庵，以祀祖圣者，祈祷多应。　宝石岩旧作宝国岩。下有宝国寺，故亦名“宝国岩”。北岩下有北岩寺。宋政和陈朝老尝读书于此。(上三岩在西乡里。)　西岩在慈惠里。旧名“曹岩”。　峙狮岩在梅岐里。以形似名。左有小洞，右有天湖池。上建小鹿，以奉梅、岐二仙。后灾。(已上五岩俱府城西北。)　石桥洞在府城北崇安里。高峰环抱，内有石潭，其外石壁削立。俗传潭中有龙及怪物。宋游圣者至此，以铁锹铲石壁，作一大石门，潭水遂竭，龙与怪物皆听役使。后圣者化去，乡人建庵祀之。岁旱，来祷者归未抵家，大雷雨随至，溪流涌涨，陂堰多坏，人号为游破陂。　玉清洞32在府城西天庆观侧溪潭中。旧志云：“昔有渔人没潭中，见石室金字题匾曰‘玉清之洞’。一青衣童子出曰：‘此司命真君之府也。’”　西峰洞在府城西北，界西乡、紫溪二里。内可坐百人，有鼎炉、石床。石上五坎如碗形，皆盛石髓，各具五味之一，其中寒气逼人。相传九仙居之。前有巨石如方座，高二十余丈33，上列石棋盘。洞左右二石厨，常有锦鸡、野羊分宿其内，皆石壁如削，人不能取。遇旱，乡人攀缘往祷之，多应。　仙秤石在府城北西乡里。三峰高耸，顶有巨石如棋盘。相传唐李邑童氏子因母足疾，采药至其顶，见二叟以小石子对弈，目童氏子，而以五石子与之。袖归，母疾随愈。后五世孙生五子，俱贵显。至今族余五百口，石子尚存。　万安洲在府城西北万石滩下。沙聚成洲，平衍宽广，不为溪流吞啮，故名。　淮沙在府城西通济门外。溪滨沙洲，聚散不常。又城南七星桥上下溪中，亦有沙洲　俗传西为淮头，南为淮尾。旧有谶云：“淮沙圆，出状元。”国朝洪武十七年，沙聚而圆。次年，郡人丁显果状元及第。　西溪在府城西。源出崇安县分水岭及浦城县渔梁岭，会建阳诸溪之水，至城北别为二派，复交会于城西临江门外；稍南，会建安县东溪之水，合流下延平县境。本谓“源出崇安分水岭”。盖记者之略也。　大雪山外小溪源出延平府顺昌县界。　贯道桥小溪源出黄源岭下。　兴贤桥小溪源出斗概山下。　桐溪源出岩丫岭下。唐乾宁间，溪岸有大桐树，上出云气。里人恐其为怪，代而解之，有龙凤文，因制琴以进，故名。一本作“大夫桥小溪”。(已上四溪在府城西吉阳里。)　小松溪在崇安里。源出蓬岭下。　宜君溪由崇安里通慈惠里。　万石溪在慈惠里。由漈下至本里。　紫溪在紫溪里。源出松溪县皆望山。　东鲁溪在禾义里。源出西乡里，经东鲁峡至黄塘，会小壶口之水。　濠村小溪源出松溪县大源山，下注清潭溪。　陈溪小溪源出崇安县南山岭，下注清潭溪。旧溪侧多陈姓，故名。(上二溪在禾供里。已上七溪俱府城北。)　壶溪在禾义里。源出浦城县渔梁岭下。　玉溪在西乡里。源出里之竹溪。宋嘉祐间，溪尝有妖作巨浪，里人潮守童志贤以玉尺投溪中，妖遂息，因名。(上二溪俱府城西北。已上一十三溪其水皆入西溪。)　龙村溪在府城西西乡里。溪有巨石，有龙磨角痕，旧为雷所裂。穷溪之源，有飞瀑由石岩下注，长数十丈。下有龙井，旁有龙王祠，遇旱祷之必应。　清潭在禾义里。即旧水吉里。潭水极清。旁有渡，通浦城县界。　佛母潭在慈惠里，与宋家潭相近。常有巨鱼出没其间，俗以为神物云。　三山潭在禾义里三山之麓。潭底有大小数石穴，深入如屋，鱼鳖多存其中，人呼为鱼屋，渔人甚获其利。(上三潭俱府城北。)　东山林龙潭在府城西吉阳里。石壁峭拔，而潭据其巅，广百余尺，深不可测。环潭竹木葱蒨，登者必攀竹缘藤，方可至也。岁旱，祷雨辄应。　大雪山龙潭在府城西北吉阳里。山势极险峻，下三潭相连。西有石壁，泉飞下如布。潭侧空洞，常若风雷之声。山巅巨木阴翳，寒气逼人。盖神龙窟宅也。岁旱祷雨，亦多有应。　西溪诸滩　万石滩。在万石溪口，乱石棋布，滩水迅急。　大米滩。　小米滩。九滩。　和尚滩。　洪滩。　主簿滩。(上七滩在丰乐里。)　鸡公滩。在镇安坊。　羊角滩。在慈惠里。(已上九滩俱府城西。)　青铜滩。在丰乐里叶芳驿下。水势奔急，舟师惮之。　罗滩。在禾供里罗家村前。湍急而险。(上二滩俱府城北。)七里滩。去此上下皆七里，始有滩，故名。此滩水涨岩没则浪平，水落岩出则港道纡曲，最险。　羊耳滩。中有三岩，若羊耳然。　杆岐滩。在雨龙小溪口。水落则平，水涨则险。　五通滩。在小壶村庙前。(上四滩在府城西北禾义里。已上凡十有五滩，特记其大者耳。其余尚多，不能悉载也。)
　　校　注
　　1　乾隆《福州府志 山川》：“东最高者曰君山，又名军山。”同治《福清县志 地舆》有君山，无军山。
　　2　同治《福清县志 地舆》作“象王峰、普陀岩”。宋林希逸有《石竹山普陀岩诗》。
　　3　“后”字疑误。
　　4　乾隆《福州府志 山川》梁江淹《游黄檗山诗》作“阳岫照鸾采”。同治《福清县志 艺文》梁江淹《游黄檗》诗作“阳岫飞鸾采”。
　　5　同治《福清县志 地舆》作“七仙岩”。
　　6　同治《福清县志 地舆》作“颁春莫向常思岭”。
　　7　同治《福清县志 地舆》作“仙岭”。
　　8　同治《福清县志 地舆》作“海下里江”。
　　9　同治《福清县志 地舆》作“去海口镇十里”。
　　10　同治《福清县志 地舆》作“东抵息屿门”。
　　11　同治《福清县志 地舆》作“盏窑”。
　　12　同治《福清县志 地舆》作“福唐里”。
　　13　乾隆《福州府志 乡都》作“崇礼里”。
　　14　乾隆《福州府志 山川》作“凤羽中峰”。
　　15　乾隆《福州府志 山川》作“仙岩”。
　　16　乾隆《福州府志 职官》作“杨子成”。
　　17　乾隆《福州府志 山川》作“三十二都”。
　　18　乾隆《福州府志 山川》作“灵坛石”。
　　19　乾隆《福州府志 山川》：席帽山“在县西隅五里许”。
　　20　参考乾隆《福州府志》有关记载，应是“化一里”。
　　21　嘉靖《建宁府志 山川》作“滚坑山”。
　　22　嘉靖《建宁府志 山川》作“杨达卿”。
　　23　“丧”应为“送”之误。
　　24　嘉靖《建宁府志 山川》作“又名御泉”。
　　25　嘉靖《建宁府志 山川》作“响山”。
　　26　嘉靖《建宁府志 山川》作“风月之夕”。
　　27　嘉靖《建宁府志 山川》作“顺阳里”。
　　28　嘉靖《建宁府志 山川》作“东苌口溪”。
　　29　嘉靖《建宁府志 山川》作“源出丁坑，合九漈、白塔、大富”。
　　30　嘉靖《建宁府志 山川》作“郡学”。
　　31　嘉靖《建宁府志 山川》作“甘露泉”。
　　32　嘉靖《建宁府志 山川》作“在城西移忠坊玄妙观前溪潭中”。
　　33　嘉靖《建宁府志 山川》作“高三十余丈”。
卷之六
</div>
    <div class="pagination">
<a href="八闽通志_page13.html">上一页</a><span>...</span><a href="八闽通志_page9.html">9</a><a href="八闽通志_page10.html">10</a><a href="八闽通志_page11.html">11</a><a href="八闽通志_page12.html">12</a><a href="八闽通志_page13.html">13</a><span class="current-page">14</span><a href="八闽通志_page15.html">15</a><a href="八闽通志_page16.html">16</a><a href="八闽通志_page17.html">17</a><a href="八闽通志_page18.html">18</a><a href="八闽通志_page19.html">19</a><span>...</span><a href="八闽通志_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
