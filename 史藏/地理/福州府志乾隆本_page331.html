<!DOCTYPE html>
<html>
 <head>
  <meta charset="utf-8"/>
  <title>
   福州府志乾隆本 - 第 331 页/共 388 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福州府志乾隆本 - 第 331 页/共 388 页
  </h1>
  <div class="content">
   蔡伯俙　字景番，福清人。四岁应童子科试，诵真宗御制歌诗，即日授秘书正字。真宗赐诗，曰：“七闽山水多奇俊，三岁奇童出盛时。”伯俙名四岁，齿未三周。寻宣赴东宫，侍仁宗讲幄读书。元符初，以司农卿致仕，年八十七。伯俙伴读东宫时，戏图村民蒿目菜色，真宗见而问，对曰：“臣所居瘴乡，其人皆然。”帝叹久之，至今名其乡曰“蔡奇”。程伊川上太皇太后书：“周公辅成王，使伯禽与处；真宗使蔡伯俙侍仁宗，乃师古也。乞择臣僚家子弟，十岁上十二下，端谨颖悟者三人，侍左右。”则俙端谨可见。《建阳志》称蔡元定为俙后人。《闽书》参万历《府志》
　　林仲嘉　福清人。以诗名，与郑侠、王圣时、林图南、李天与相唱和，尝游京洛，有诗三卷。同县人林子充，长于性学，所著有《论语诗》五十首。林之奇解《论语》，多引用之。又有《指南集》二卷，诗文二卷。时乡有古屯三贤之号，谓仲嘉、子充也，其一，志不著其名。[HT6SS]《闽书》
　　许天瑞　福清人。家贫不娶，以道自乐。尝解《六经》、《语孟》。弟人瑞，亦有名，人号为二许。万历《府志》
　　吴元美　字仲实，永福人。宣和六年进士。绍兴中，历太常寺簿，出为本路按察司，主管机宜文字。尝作《夏二子传》，指蚊蝇也。乡人进士郑玮与有隙，以上秦桧，复言“元美家有潜光亭，商隐堂。其潜光号亭，盖有心于党。李商隐名堂，实无意于事”。秦桧深恶之，坐指斥国家，讥毁大臣，谪容州，再调南雄州以死。后五年，杨椿、洪遵等为言于朝，特命官其子。[HT6SS]《万历、己卯、壬子府志》合纂。
　　黄颜荣　字全仁，福清人。绍兴中进士，著有《六经解》、《易春秋论语说》，人称蘖山先生。《福建通志》
　　陈　修　闽县人。绍兴间，中黄公度榜第三人，年七十三矣，而尚未娶。高宗读其《四海想中兴之美赋》有云：“葱岭金堤，不日复广轮之土，泰山玉牒，何时清封禅之尘？”手书黏殿壁，及唱名，云：“卿便是陈修?”吟诵之间，凄然出涕，问年几何，有几子，修具对，诏出内人嫁之。《闽书》
　　萧德藻　字东夫，闽清人。尝宰乌程，后遂家焉。所居屏山，千岩竞秀，自号千岩老人。杨万里称云：“近世诗人，若范石湖之清新，尤梁溪之平谈，陆放翁之敷膄，萧千岩之工致，皆余所畏也”。《闽书》
　　邵景之　字秀山。从父整著《春秋元经》，以家学相友善。景之早负文名，事继母至孝。登乾道壬辰进士，受业于籍溪胡宪之门。官至莆田令，教授常百余人。著《玉坡集》。[HT6SS]正德《府志》参《道南源委》
　　魏　几　字天随，福清人。从林光朝，以克已复礼问，光朝曰：“五湖明月。”因以颖悟，赋《丹霞夹明月》，有“半白在梨花”之句，人以半白梨花郎目之。其昆仲有雪堂、天游，亦名士也。《闽书》
　　李岩起　字应求，古田人，号休庵。乾道间，中特科，才高好学，为时辈所推。初尉政和，调监临安西酒库，迁池州总干，乞致仕，遂监安南岳庙，丞相周必大甚优遇之。正德《府志》
　　邓　林　字楚材，福清人。淳熙五年登第，调太和簿。有文名，朱子、吕祖谦、陈傅良、戴溪皆与为友。凡三上书，讥切时政，其略曰：“今朝廷无元气，中国无生气，士大夫无英气。故金虏客气，捣虚而入，阴阳沴气，乘间而起。”由是朝议忌之，授石城丞。有《虚斋集》。万历《府志》
　　林文昭　字宗范，福清人。有《论语解》一卷。弟文韬，字宗孟。文昭能解经，而文韬善星数，论《史记》与《汉书》，皆称太初元年丁丑岁，而二说不同者，《史记》，颛顼历，《汉书》，黄帝历也。所著有《历集》《闽书》。
　　朱金发　字冕仲，福清人。尝作《天人相与之际》论，陈傅良称之。福清有二仲，谓冕仲与余南仲也。淳熙十四年擢第，调龙岩簿。著《史论》三卷。万历《府志》
　　林文之　字子彬，福清人。宋时文体纤弱，文之刻意追古作者。刘克庄谓文之曰：“后来文印属之子矣!”所著有《通鉴纲目朱墨》并《若存文集》。《福建通志》
　　陈德一　字长明，连江人。舜申子，少颖异，贯通经史百家。绍熙中进士，官终朝请郎，知宜州。卒日，囊无余赀。所著有《易传发微》、《横舟文集》、《诸子总解》数百卷。德一兄弟四人，二为州牧，二为县令，累世同爨，称德门云。《闽书》参万历《府志》
　　张宏图　字巨济，福清人。精星历，尝著《大礼记》数卷及万言书，诣阙上之。大概论祀天神位次之失。复上书论太子星，因及皇嗣，赐官保议郎。嘉泰间，复上书宁宗，以慈懿太后攒陵今在湖曲，修吉寺湖上宴游，非怵惕凄怆之意。宁宗感悟，凿御鹢沉之。转官，旌一秩。自是，西湖绝清跸之声。宋人诗曰：“龙舟太半没西湖，此是先皇节俭图。二十余年安静里，棹歌一半在康衢。”宏图之名，因以显也。《闽书》
　　张　勔　字臻道，永福人。六岁时，引唐人诗咏半月洲，座客惊叹。又尝为《聚蚊赋》，以讥奸党，用是不容于世。官至朝散郎。《闽书》
　　林　囿　字伯农，福清人。庆元中进士，以母老不仕，构堂于新安九竹山，著书考古以自娱，匾曰：“十竹山房”。与叶水心交善，所著有《汉书汇识》、《班简考异》、《洛阳图》并疏。卒于九竹山，乡人即山房祀之。《福建通志》
　　孙礼舆　福清人。嘉定间，泰州教授，作《礼器图记文》。有林获者制分献官及士服。[HT6SS]《闽书》
　　王　楙　字勉夫，福清人。苹从孙。早孤，奋学事母。母殁，以不逮养，不肯预乡荐。所著有《野客丛书》三十卷，《巢睫稿》五十卷。子德文，字周卿，克世其学，与魏了翁、真德秀游，以杜范、王遂荐，官至承德郎。子敄，字行父，终日清坐，不闻謦欬，童竖入见，亦□容而起。著《云峤类要》，纪事极该博。《姑苏志》
　　刘　琛　字文璧，福清人。行谊端谨，尤工文词，不慕仕进。以举子业授徒，多显者。尝与郑潜讲学论道，乡人重之，称两先生云。万历《府志》
　　余元泰　罗源人。景定间，擢进士，文词博雅。尝采邑中先贤名宦事实裨名教者，类编成书，名曰：《钟幢嘉话》。万历《府志》
　　林几复　连江人。学问该博，时号书厨。隐居不仕，学徒甚众。《闽书》
　　余发林　字希董，古田人。幼举进士，授崇安尉。才高学博，为文操笔立就，未尝起草，声称盛于江淅。及卒，门人裒其集曰《爱梅》。《闽书》参正德《府志》
　　郑东起　旧名震龙，福清人。家居教授，常百余人。为文章有气魄，亦善书，人多宝爱之。万历《府志》
　　许拱辰　字元弼，福清人。以经学词章闻，所著有《玉融新对》，莆田黄公度为序。又同邑人有高若虎者，字仲容，所著有《渤海诗话》。正德《府志》
　　林宗道　字仲学，福清人。景定间乡荐，性聪敏，为文章立就。又善隶书，晚年用笔益苍劲。万历《府志》
　　卓　立　字志道，福清人。中特科，有《西溪文集》八十卷。同县人陈宽，尝寓龙门，有《龙门集》，后入蜀，有《纪梦集》，黄锐，有《龙山集》。正德《府志》
　　叶子仪　侯官人。文章博洽，有《绛台》及《易元神契》行世。《闽书》
　　黄　锷　字忠甫，福清人。博群书，所著有《玉融志》、《容安拾稿》。陈革，著《中隐集》。万历《府志》
　　吴　鉴　闽县人。工文词，简洁清新，为时所重。其集多散逸，而残编断简，士大夫家间有存者。万历《府志》
　　林万顷　字叔度，福清人。著《诗易春秋解》。同县有夏良规，字遵矩，著《六经语孟解》。林环，字景温，著《通鉴记纂》。又有连江李琪，字孟开，官至国子司业，著《春秋王霸世纪》。万历《府志》
　　陈　粲　字文奎，罗源人。事母以孝闻，邑先辈余元泰尝著《钟幢嘉话》，粲复采补之。《闽书》
　　　　元
　　郭　隚　字德基，长乐人。父正子。号存斋，宋绍定进士，教授廉州，著《春秋传论》十卷。隚幼孤，弱冠已为人师。至元中，举遗逸，授泉山书院山长，迁兴化路教授，改吴江州，再迁兴化，未行卒。学者私谥曰“纯德先生”。隚易直修洁，于《四书》、《易经》皆有述概，其诗文亦平和沉深，不以琢镂为工，著有《梅西集》二十卷。《闽书》、《福建通志》合纂
　　郑　枃　字子经，永福人，宋郑寅曾孙。泰定中，辟南安学教谕，与陈旅为文字友。尝著《春秋解义》、《览古编》，次夹漈《余声乐府》又有《衍极》五篇《衍极记载》三篇。其书自苍颉迄蒙古，凡古文籀隶，以及书法之变，皆在所论，陶熔历代之偏驳，会归一艺之纯粹。福建宣抚使齐伯亨采而上之，即城东第宅作衍极堂，以存其书。《闽书》
　　蔡复初　福清人。至正间，举明经，为书院训导。少从龙江林梅所、余大车学《易》受《书》，从惠安卢琦学诗，孝友力义，琦卒，心丧三年。所著有《诗铭训集》。《闽书》
　　　　明
　　林　鸿　字子羽，福清人。少任侠不羁，读书能强记。洪武初，以荐授将乐训导，居七年，拜膳部员外郎。高皇临轩试《龙池春晓》，《孤雁》二诗，一日名动京师。性脱落，不善仕，自免归。三山周玄，黄玄皆师事之。闽中言诗者皆本鸿。林敏、陈仲宏、郑关、林伯璟、张友谦、赵迪诸人皆鸿弟子。有《鸣盛集》十卷。
　　陈　亮　字景明，长乐人。其为诗冲淡悠远，有陶、孟之致。累诏征遗逸，或推毂亮，亮不应，作《读陈搏传》诗以见志。山中为小楼曰“储玉”，购四方名书藏之。又作草屋沧洲中，与名士王恭、高棅为文酒过从，暇则泛江历山，投上方兰若，寻僧问偈，意豁如也。山中为九老社以终，著有《沧洲集》、《储玉斋集》。《闽中十子传》参《明史》。
　　王　偁　字孟敡，其先灵武人。父翰，元季为闽行省郎中，元亡，弃官匿永福山中，遂家焉。偁少孤，其母手疏先人之迹与古今豪杰大略教之。从父友吴海学，于书无所不通。弱冠领乡荐，乞归养母。母殁，庐墓六年。永乐初，以荐授翰林院检讨，充《大典》总裁官。英国公张辅征交趾，奉命参军事，还守故官。在交趾，与解缙交好，坐缙党，下狱死。缙序其《虚舟集》云：“永乐初，内外儒臣及四方韦布士，以纂修集阙下数千人，求其博洽幽明，洞澈今古，学博而思深，如孟扬者不一二见。然孟扬之为人，眼空四海，目如曙光，辩若悬河，视余子琐琐，不啻卧之地下，以是名虽日彰，谤亦随之。偁才力器蕴，与大绅略相类，两人者最相得，交相推许，亦竟同祸。偁在狱中，为自述诔，而极之以呼天之辞，至今读之者，犹为陨涕。
　　王　褒　字中美，闽县人。洪武中，以国子生领应天乡荐，授瑞州府教授，改长沙，转永丰知县。首均徭役，蝗为灾，祷于神，蝗皆死。政暇，之学宫，亲为讲解，多所造就。永乐中，用胡文穆荐，与修《高庙实录》，擢修撰。又命修《大典》，为总裁官，改汉府纪善卒。褒博学强记，以文名。永乐御极，海内无事，好词翰。每遇祯祥或令节，命从臣赋诗，帝亲第高下。时元夕张灯，褒应制称旨，同辈荣之。性孝友刚直，与人交久而能敬。前后所荐士陈仲完、高廷礼、王恭。时汉国除，上逮治辅导诸臣，责其不能救过，置于辟。独褒前死，不与其祸，人谓为善之报云。著有《养静斋集》十卷。子肇，字开若，以文学屡征不起，徜徉山水间终其身，所著有《蒙斋集》六卷。万历《府志》
　　唐　泰　字亨仲，闽县人。洪武二十七年，授行人，历浙江按察佥事，陕西副使。泰少善声诗，与同郡黄济为诗友，著有《善鸣集》《闽中十传》。
　　高廷礼　长乐人，一名棅，字彦恢，自称漫士。少与同郡陈亮、王恭为布衣交。著诗曰《啸台集》。尝总唐人诗，扬扢上下之，自正始至旁流为十余品。然其宗指，则归于开元、天宝之间，故为《品汇》、《拾遗》、《正声》百余卷。谈者谓唐称诗三百年，风调正变，大较如此。永乐时，召入翰林，为待诏，迁典籍。著《木天集》。廷礼为人有至性，以孝闻，善与人交，无新故贤愚一也。又善书画，客有求者，辄自戏曰：“欲我作无声诗耶?”世称廷礼有三绝云。《闽中十子传》
　　王　恭　字安中，闽县人。环闽皆山，而恭家故贫，则为樵往来山中，自称曰：“皆山樵者”。恭喜为诗，援笔纟丽纟丽，千言立就。永乐初，年六十余，以荐至京师，与修《大典》。同郡王偁戏之曰：“君无以会稽章绶故来耶?”恭笑谢曰：“吾山中斧柯幸无恙。”居三年，《大典》成，授翰林典籍。有集曰《凤台清唱》。投牒归，徜徉山水，著诗曰《白云樵唱》，《草泽狂歌》，庐陵解缙称其“布衣肃然，不慕宠荣，强之而起，若凤鸣朝阳。”《闽中十子传》
　　郑　定　字孟宣，闽县人。善击剑，工古篆、行书，陈友定辟为记室。友定败，亡命交、广间。久之，还，遂居长乐。洪武末，征授延平训导，历齐府纪善，国子助教。著有《澹斋集》。《闽中十子传》
　　周　玄　字微之，闽县人。永乐中，以文学征，拜祠部郎。其为诗瑰奇，托兴悠远，尝赋《揭天谣》若干篇，论者谓其怪如长吉云。初，玄游长乐，令苍头肩书数千卷，止高廷礼家，无何，别去，尽弃其书，曰：“在吾胸中矣”，其颖悟如此。著有《宜秋集》二卷。万历《府志》参《明史》
　　黄　玄　字玄之，初本将乐人。林鸿为将乐学官，时玄为弟子，鸿雅重焉，尝为诗，称：“青衿二十徒，达者惟黄玄”。玄益严事之。鸿弃官归，玄遂携妻子，居闽县，终身师事之。以贡入成均，授泉州训导，卒。著有《鸣秋集》。《闽中十子传》参《闽书》
　　赵　迪　字景哲，闽县人。有诗名，工水墨山水，著有《鸣秋集》。《闽书》
　　邓　定　字子静，闽县人。元末兵起，定削迹东山，以著述自娱。洪武间，与兄诚并征遗逸，诚应聘，定固谢曰：“有兄驰驱，可报主恩。定幸犁锄无恙，愿从田间老耳。”自是刻意声诗，与王恭、陈申辈日过从文酒，纵游山水间。年八十余，著有《耕隐集》。万历《府志》
　　林兴祖　闽县人。洪武初，从父宦游，遂家潮之海阳，以才行举，官终广西参议。所著有《棠阴清趣集》。兴祖事母以孝闻。万历《府志》
　　陈　安阝　闽县人。能诗，善天文，与林鸿、陈仲完、唐泰、高棅、唐震、王恭、郑定、王偁、王褒称闽南十才子。洪武三十年，以举人会试，占曰：“今年榜首当刑而死。”及放榜，安阝第一。是榜南士最盛，北士讼于朝。太祖怒，收考官刘三吾并安阝下狱，固无意杀之。会有言：“安阝预知其当刑”者，太祖故禁习天文，遂诛□。《闽书》
　　陈　申　字孟肤，闽县人。博学善文词，与林鸿，郑定诸名士相友善。洪武间，以荐为衢州教授，寻擢潮州知府，有惠政，人称文章太守。《明人物考》
　　郑居贞　父潜，新安人，宦闽，遂家于怀安之瓜山。洪武中，居贞举明经，官河南左参政，与方孝孺友善。孝孺教授汉中，居贞作《凤雏行》赠之，后坐孝孺党，死于金陵。著有《闽南》、《关龙》、《归来》、《桧庭》诸稿。孙垍，亦能诗。《福建通志》。
　　林　慈　字志仁，长乐人。力学稽古，娴于文词。尝与陈登、高棅、王恭、郑定辈往来唱和。洪武间，以明经荐，任本县训导，历国子博士。有《诗集》。长乐《县志》
　　唐　震　字士亨，闽县人。有诗名，与林弼诸人并称，仕翰林编修。扈驾道卒，太祖遣使归丧，为文谕祭。《闽书》
　　郑　恺　闽县人，号心远，博学善词章。其文深雅，自成一家，诗歌驰骋古淡，有集数卷。正德《府志》
　　陈　登　字思孝，长乐人。洪武中，以儒士授罗田县丞，善文词，尤工篆籀，擅名海内。凡周、秦以来彝鼎款识，石刻残缺，皆能辨之。永乐间，召入翰林，预修《国史》，授中书舍人待诏。吴郡滕用亨以文字负重名，见其后进，心易之，尝与辨难许氏《说文》，登随问随答，用亨愧服。宣德间，卒于官。有《石田吟稿》。《长乐县志》
　　郑文霖　字汝众，长乐人，自号耽犁子。建文初征辟不仕。与王恭诸人相唱和，中丞练子宁作《耽犁子赋》以赠。《长乐县志》
　　林　绍　字淳裕，长乐人，能诗。永乐中，邑人王恭、王坚交荐于朝，被征不起。有《林泉清响集》。《长乐县志》
　　陈　辉　字伯炜，闽县人。永乐中进士，授监察御史，官终广东按察副使。居官有清名，才识高远，工诗能书，善鼓琴，著有《琴边清唱集》。《福建通志》
　　陈　全　字果之，长乐人。永乐丙戍进士第二人，授翰林编修。《永乐大典》书成，召赴行在，修《四书五经性理大全》，书成，升侍讲。著有《蒙庵集》。《长乐县志》
　　郑　关　字公启，闽县人。负长材，有志节，不为迂儒之学，师事林鸿，号石室山人。有《石室遗音》。正德《府志》
　　郑　阎　字公望，闽县人。永乐壬辰进士。自乞典学校，遂授安陆州学正，改无为州，迁广信府学教授。所至师道尊严，作人最多，致仕，卒。阎性质直，刚毅嫉恶，不少假借，居官三十年，囊无余赀。其学精于《礼记》，旁及子、史、医、历之书，时与林志齐名。有《抑斋集》。[HT6SS]《分省人物考》。
　　陈景著　闽县人。永乐中进士第三，授翰林院编修，与修《五经四书性理大全》，书成，以母老乞禄便养，改福州府教授，生徒多所造就。《分省人物考》
　　林　敏　字汉孟，长乐人。读书过目成诵，为诗清新隽永，以盛唐为宗，屡荐皆弗就。同时，长乐有陈本，字叔固，闽县有林枝，字昌达，俱善诗文，耽隐不仕。《长乐县志》
　　郑　洪　字公量，侯官人。幼失怙恃，能卓然自立，刻意古学，以启迪后进，家贫，不屑于世务，处之裕如也。诗有唐人风致，为文务以理胜，不事富丽。正德《府志》
　　林洵仁　字信民，福清人。业《春秋》，兼习百家，天文、地理、医卜之术。弱冠授徒乡邑，严毅方正，年七十九，沐浴具衣冠而逝。著有《芸轩稿》，藏于家。《福建通志》
　　戴　膺　字仕拳，福清人，嗜学励志。永乐间，以善书，诏入文渊阁，纂修《实录》。宣宗在东宫，膺侍讲读，著有《文渊吟稿》，《歌雍集》，真、草、篆、隶《千字文》行世。《福建通志》
　　林谨夫　名枢，以字行，更字世玉，号如斋，闽县人。成化甲辰进士，授景宁知县，历杭州、真定，徽州三府同知，所至有政绩。生平好学，既老，手不释卷。尝修《福郡志》，考断精密，虽未成书，而用心亦勤矣。所著有《如斋类稿》、《续稿》、《别稿》、《福唐杂咏》、《闽中诗选》、《闽贤录》若干卷。正德《府志》
　　陈　明　字文显，号易安，怀安人。中成化戊子乡举，历高唐，沔阳州学正。在高唐，临清、博平、恩县、东昌之士皆来从学。累典浙江、应天府，云贵文衡，皆称得士。沔阳守董万英抵任三月，以事被逮之京，囊无赀，明独捐俸赠之，万英为作《义士传》。明端重质实，无矫伪，文如其人。有《易安稿》。《月台闲啸集》。正德《府志》
　　陈　火阜　字文厚，叔绍子。领成化乡荐。火阜才豪气逸，脱略世故，上公车不偶，辄断家累，去义溪十里，营桐山而居，萧然一榻，啸歌酣适。善行、草书，其诗有“叩竹声寒天地秋，拂须目送沧江晚”之句。《福建通志》
　　罗　泰　字宗让，闽县人。性颖异，经、传、子、史无不涉猎。尤邃于《易》、《春秋》，一时乡之后进，以二经登高第者，多出其门。弟泽，举进士。二子纹、绎，俱领乡荐，皆其所教也。暇复与同邑林志辈相倡率，为古文、诗尤工。有《觉非集》。《分省人物考》
　　傅汝舟　字木虚，一名丹，号丁戊山人，一曰磊老，侯官人。方颡碧目，小指有四印文，年十四，诵黄帝、姚姒之书。二十谢诸生，通天官、堪舆、涅槃，老、庄诸书，为文作秦、汉语，古色苍黝，至不可句。少与高瀔并游郑继之门，闽人语曰：“高垂股，傅脱粟。言齘齗中歌曲”。继之且死，遣言曰：“诗文、妻子付高、傅二弟经理。”其气谊如此。中岁好神仙，增损其姓名傅汝舟。轻别妻孥，棕鞋箬笠，求仙访道，遍游吴、会、荆、湘、齐、鲁、河、洛之间。王道思序其集，曰：“汝舟才智文采，足以得意于仕进，独舍去而不好，其舍之尽，至于乡井屋庐不复可居，而妻子不足畜也。举一方之荣利无足好，而区区吟咏之工不能忘，亦其才志所敛，不可终藏，而见之于此也。”王元善诗评曰：“傅汝舟如言《法华》，作风语，凡多圣少。”徐兴公曰：“汝舟诗虽师郑吏部，而天然之趣尤胜，吏部当为却步矣。”[HT6SS]《列朝诗集》
　　傅汝楫　字木剡，汝舟之弟也。贫而博学，州县辟为黉宫弟子，不就。一意诗歌，时称二傅。汝楫早卒，诗学晚唐。纂《列朝诗集》
　　高　瀔　字宗吕，侯宫人。父鉴，字孔明，为学官，退而结庵以老，工水墨山水，自号种兰道人。瀔不乐进士业，结霞上之居，自号霞居子。善隶书、八分书，画居逸品。家贫嗜酒，日酣饮狂叫，醉甚，即散发赤脚，又号髼仙子。诗与傅汝舟齐名，时称高、傅。画自取适意，不受促迫，遇其酣畅，以绢素投之，虽小夫稚子，可掩而得也。邑子宋生者病疟，瀔遇之，酒酣泼墨，写菊数本，复写奇石、修竹，寒香飘拂，凉风飒然。宋跃起视之，病霍然良已。人谓霍仙画真不减少陵诗也。《列朝诗集》
　　廖世昭　字师贤，怀安人。正德丁丑进士。世昭为人，体不胜衣，而攻苦读书。始授海州守，以病丐教职。居官吾伊不辍，礻業被萧然。无何，夭死。同时有郭波，字澄卿，方邦望，字表民，皆喜为诗。波古健学杜，而短于才；邦望平淡学孟，而学不足以充之。波举进士，官户部主事；邦望举于乡，官惠州府进推官。成历《府志》
　　刘鹤翔　字云卿，世扬子，闽县人。嘉靖辛卯举人，官彭泽知县。工古诗文词，雅健有典则。同时孝廉有谢宜相、谢启元、薛钦，徐栱，叶麟，俱能诗。《福建通志》
　　何　御　字范之，福清人。嘉靖戊戍进士，历两淮运使，有清操，归隐白湖，尤工于诗，著有《白湖集》。《福建通志》
　　陈　址　字道从，连江人。嘉靖庚子举人，知临高县。临俗，婚姻多寒盟，址著《正始编》以矫之，邑于是无婚姻之讼。迁知嘉定州，旋殁于琼州。海上民思之，与胡铨并祀二贤祠。所著有《易经摘说》、《春草集》。《福建通志》、万历《府志》合纂。
　　林世璧　字天瑞，闽县人，炫之子。少有俊才，为诗歌古文词，豪宕俊爽。性嗜饮，每酣，起舞微吟，则家童储笔砚以俟，少选数十纸立就，天才蹀躞，时有不经人道语，苦思者不能及也。著有《彤云集》六卷。客问世璧，海内谁可与谈诗者，世璧瞠视良久，曰：“独郭稚源耳!”稚源，古田郭文涓也，以贡举应天乡试，官保定府同知，著有《享帚集》。时怀安林凤仪，字九成，嘉靖壬子举人，官灌水今；闽县邵傅，字梦弼，福清王廷钦，字宗尧，俱以贡任广文，皆豪于文，能诗，与世璧齐名。万历《府志》
　　黄用中　字道行，闽县人。能诗，善书，时写意，作山水，注释《唐骆丞集》十卷。[HT6SS]《福建通志》
　　林懋和　字惟介，闽县人。天资绝人，少丧父，家贫，与寡母相依。嘉靖辛丑进士，选庶吉士，改礼部，有廉能声。出督楚学，所识拔皆名士。历广东左布政，丐归。懋和扬历中外。手不停披，藏书数万卷，百氏杂家之学，罔不穷究。诗文秀丽典则，年八十余卒。所著有《栎寄集》及《双台诗选》。《福建通志》
　　林有台　字南山，闽县人。与侄元立同登嘉靖乙卯乡荐。历官户部郎中。能诗，兼工山水，于唐宋名人墨迹，靡不精考，有《南山集》。《福建通志》
　　林　烨　闽县人。有醇行，其学涉猎书史，著《微祠什伍》二十四卷，宇宙名物，罔不罗列，亦成一家言者。有友人以珠葛寄于烨，后倭起，友人殁于难，烨召其子还之，乡人称其笃谊。[HT6SS]万历《府志》
　　龚用卿　字鸣治，侯官人。嘉靖丙戍进士第一人，官至南京国子监祭酒。用卿美须眉，丰神朗莹，精举子业。为古文诗歌，不尚浮靡。同时，有陈节之，字伊和，闽县人。嘉靖已丑进士，授户部主事。未几改翰林院编修，迁中允，扈驾南巡，卒于途。其文亦简劲有法。万历《府志》
　　郭造卿　字建初，福清人。以贡入成均，诗文苍老流丽。大将军戚继光礼为上客，从塞上十余年，九边三辅，扼塞平险，历历如指掌。造卿豪爽，交游尽贵显，不受人怜，许人一诺，即生死以之。所著《燕史》、《永平志》、《卢龙塞略》、《玉融古史》、《碣石丛谈》、《诗文集》数十卷。旧《福建通志》
　　祝时泰　字汝亨，侯官人。嘉靖壬午乡荐，授工部司务，官终德府长史。时泰长于诗，法律谨严，间出奇语。善与人交，缓急不侵。为然诺罢官归，寓武林，与诸名士结诗社。[HT6SS]万历《府志》
　　袁　达　字德修，闽县人。能为诗，博学强记，性迂，不晓事世，谓达为痴。免贵溪令家居，自负其才。嘉靖间，诣阙下，献赋，罢归。万历《府志》
　　陈　谨　字德言，闽县人。嘉靖癸丑殿试第一，授修撰。为文温润醇雅，指言时事，不激不阿。徐阶为考官，深器之，察其所为，自朝谒外，闭户读书，不轻交接、妄取与，益重之。被命册封藩府，以拜命后期，出为惠州推官，改南京太仆丞，寻改为尚宝丞，转南京国子司业，迁中允，丁父艰归。会家人与营卒相殴，谨出解之，要绖在身，无威仪，为乱梃所伤，卧病月余卒。给事中岑用宾劾闽抚汪道昆，威令不行于士卒，白昼大都贼虐近臣，宜罢道昆，治骄卒，以正法纪。疏入，有旨罢道昆，令巡抚陈万言捕首恶把总曹一麟等，一麟乘间亡去，事遂寝。所著有《内制集》、《诗文稿》。《福建通志》
　　袁　表　字景从，闽县人。嘉靖戊午举人，授中书舍人，转户部郎，出为黎平太守，病免。表少即以诗名，宗开元、大历作者，精严有法，著《逋客集》八卷，与张刑部炜、马参军荧相赓和。炜，字德南，工书，善诗。荧，字用昭，大司徒森子，善古文辞。表子敬烈，字无竟，亦有诗名。《福建通志》、万历《府志》合纂。
　　林　章　字初文，福清人。七岁赋群羊诗，立就，落句云：“会从北海风霜里，伴过苏卿十九年。”又题韩文公像云：“独立蓝关雪，回看秦岭云。非关马不进，步步恋明君。”塾师叹曰：“此子他日必忠而苦节者也。”嘉靖末，倭寇犯闽，年十三，上书督府，求自试行间。万历元年，举于乡，累上不第。尝走塞上，从戚大将军继光游，座上作《滦阳宴别序》，酒未三巡，诗序并就。将军持千金为寿，缘手散去。挈家侨寓金陵，性好公正发愤，南曹刘某曲法断梗阳之狱，奋臂直之，坐系金陵狱三年，出狱，旅燕京十年。关白之乱，两上书，请出海上用奇兵剿贼，报闻而已。戊戍、已亥，闻矿税四出，逮系相望，章谓：大工军兴，县官仰屋，不当以空言聒噪，徒激明主之祸。”抗疏请止矿税。兼陈立兵行盐之策，上感动，下内阁，票拟举行。票拟沈一贯承中人指，阁其事，密揭请逮治。望阙长叹，愤懑抚膺，即日下狱，抱病而死，天下惜之。章为人经奇奡兀，抗志经济，谓天下事数著可了，而功名富贵可以契戾，致肮脏忤俗，动与祸会，约略似陈同甫。叶适有言：使同甫晚不登进士第，则亦为狼疾人而已，岂不然哉?”章二子，君迁、古度皆能诗。古度居金陵市中，家徒四壁，架上多谢皋羽、郑所南残书，婆娑抚玩、流涕渍湿，亦初文之遗忠也。
　　邓原岳　字汝高，闽县人。美须髯玉立，为文章，模矩秦汉，诗以气格胜，而卒归之盛唐。举万历壬辰进士，授户部郎，典粤试，督滇学，晋楚参藩，所在以文采著称。卒年仅五十，有《西楼存稿》。万历《府志》
　　徐　熥　字惟和，闽县人。永宁令木昂之子也。举万历戊子乡荐，十上不第，风流吐纳，居然名士。家贫好客，凡游闽者无论尊官贱士，无不得见，户外四方之屦，相错如市。或游困不能归者，倾囊以赠，人咸诮为穷孟尝云。其诗为张幼于、王百谷所推许，有《幔亭集》，屠长卿序之。又选《晋安风雅》，年四十，赍志以殁。
　　徐　火勃　字惟起，博学工文，与兄熥齐名。善草、隶书，诗歌婉丽。万历间，与曹学佺狎主闽中词盟，后进皆称兴公诗派。性嗜古，聚书至万卷。所居鳌峰麓，客从竹间入，环堵萧然，而牙签四围，缥缃之富，卿侯不能敌也。其考据精核，自乐府至歌行及近体，无所不备。著有《徐氏笔精》、《榕阴新检》、《红雨楼集》、《鳌峰集》。子延寿，字存永，词赋激昂，有《尺木堂稿》。孙钟震，字器之，有《雪樵集》。
　　陈鸣鹤　字汝翔，闽县人。弃举子业，与徐熥，徐火勃，谢肇淛共攻声律，凡三十余年。有诗曰《泡庵集》，徐火勃为选定焉。
　　林光宇　字子真，侯官诸生。作《鸿门宴乐府》，每自诧不减谢皋羽、杨廉夫。负才斤也，早卒。曹能始刻其诗一卷。《鳌峰集》
　　康彦登　字元龙，闽县诸生。为人慷慨负气，一言不合，辄拂袖去。尝游历边塞，无所遇，有《朔方游稿》。年三十六，贫困以死。赋诗好自改窜，不成篇辄弃去。万历间，称福州七才子，彦登其一也。
　　陈　鸿　字叔度，侯官人。起于寒微，自幼能诗，无有物色之者。曹学佺招入社，集听泉阁，有“一山在水次，终日有泉声”之句，大加叹赏，由是诗名大著。诗曰《秋室篇》，取李长吉诗“秋室之中无俗声”也，周亮工为刻以传。卒年七十三，贫不能葬，同社醵金，与莆田布衣赵十五合葬于福郡小西湖之侧。《书影》
　　郑邦祥　字孟麟，闽县人。郡文学掌故，三中副车，与曹学佺、谢肇淛、徐熥、徐火勃树帜骚坛，著有《玉蟾庵诗编》七卷。子桢，字立姬，顺治辛卯副榜，孝友能文。《福建通志》
  </div>
  <div class="pagination">
   <a href="福州府志乾隆本_page330.html">
    上一页
   </a>
   <span>
    ...
   </span>
   <a href="福州府志乾隆本_page326.html">
    326
   </a>
   <a href="福州府志乾隆本_page327.html">
    327
   </a>
   <a href="福州府志乾隆本_page328.html">
    328
   </a>
   <a href="福州府志乾隆本_page329.html">
    329
   </a>
   <a href="福州府志乾隆本_page330.html">
    330
   </a>
   <span class="current-page">
    331
   </span>
   <a href="福州府志乾隆本_page332.html">
    332
   </a>
   <a href="福州府志乾隆本_page333.html">
    333
   </a>
   <a href="福州府志乾隆本_page334.html">
    334
   </a>
   <a href="福州府志乾隆本_page335.html">
    335
   </a>
   <a href="福州府志乾隆本_page336.html">
    336
   </a>
   <span>
    ...
   </span>
   <a href="福州府志乾隆本_page332.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
