<!DOCTYPE html>
<html>
 <head>
  <meta charset="utf-8"/>
  <title>
   福州府志乾隆本 - 第 20 页/共 388 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福州府志乾隆本 - 第 20 页/共 388 页
  </h1>
  <div class="content">
   黄　山　在仁惠里。一名凰山，形如凤凰展翅。上多砺石，下有井，曰饮井，亢旱不涸。明郑善夫《岁晚入黄山治田》诗：“幽棲已傍凰山远，长日看云意独深。漾漾江涛喧永夜，冥冥萝月散青林。田园春近存生事，雕鹗天高寄远心。避地休歌饭牛曲，惊风落木岁方阴。”
　　[HT]新安山　在仁惠里。《闽书》：“上有石羊石，跪石盘上如羊，相传自会稽飞来。有岭曰大步。”
　　平　山　在凰山东开化里，城东南三十二里。宋少帝航海时，驻兵于此，铲平其山，故名。丞相陈宜中手书“平山福地”四字刻石。互见《碑碣》。有平山堂，今废。旁曰九曲山，有薰风陇、南华峰、蓬莱桥、锦绣谷、逍遥台，俱有篆隶石刻。互见《碑碣》。[HT]南曰甘泉山，多岩石，少草木，泉涌石上，色白味甘。明尚书林瀚祖茔在焉。三世五卿咸肇于此。东为瑞迹岭，相传唐大中六年，有邵环游山中，闻异香，见白光。亟迹之，化为佛像，入枯木中，光亦不散，随现巨迹于盘石。后人凿之，因建寺。又东曰邵崎，曰翁崎。有山，曰大翁山，曰傅坑山，曰清凉山、曰石几山。明林瀚《平山怀古》诗：“翠辇金舆载恨游，岂缘南越觅丹邱。钟声落日孤村寺，海色西风万里舟。王气销沉天地老，塞尘冥漠古今愁。伤心最是濂江水，还绕行宫山下流。”林炫和诗：“聚景湖山作意游，谁知闽海有平邱？百年庙社三春梦，万里风涛一叶舟。落日鼓声寒不起，中原草木惨多愁。至今遗恨江心水，石激潮声夜夜流。”
　　城门山　在永福里，凰山南。其巅有鳌顶峰、魁星岩、飞来石。《名胜志》：“大可数丈，高三尺余，离地二三寸。有数小石如鸭卵支其下，默推则动，或预语往推，虽数十人共力，不动也。”西有龙观井，极旱不涸。南有虹桥，滨于西峡江。
　　胪峰山　在归仁里，平山东南，地名胪雷。
　　石鳖山　在永南里。枕大江，有三石，形如鳖，故名。又有一山起平田中，距石鳖南里许，状若蟠龙，有温泉。
　　大象山　在高祥里，峡江南。高峰插天，为城南巨障。有峰曰银峰，山顶石色如银。其支曰西峡山，曰文殊山，高百余丈，皆临大江。
　　珠　山　为大象分脉，周遭溪水环绕九峰，又有黄石山，脉连珠山，有蟠龙之势，皆江上山也。
　　玉枕山　在归义里，其巅为枕峰，有啸霞洞，秋坞、紫屏、上冷泉、青田坂诸胜。山麓有枕屿，其傍为柘枝山，有白云谷、卧龙岗、凤巢、白牛岭、鸣风崖诸胜。又南有青铺岭、玉水山、金鳌峰。
　　白鹿山　在积善里。唐元和中，僧道洪卓锡于此，诛茅之日，白鹿适至，故名。下有白鹿溪，左曰龙湫潭。又有雷鼓潭，亦名乌龙潭，龙居之，岁旱，祷雨多应。西曰石官山，又有圆头山、马山、青洋山，界福清。
　　方　山　在清廉里，城南七十里。遥望端方如几，故名。又名五虎山，九鼻东向，其高千仞，四面如城郭。元末，陈友定进兵驻守，今谷口有寨门甚隘。其中平畴数顷，溪流屈曲。又有灵壁岩、天柱峰。灵源岩中有鲤鱼石，甚奇。地跨闽、侯二县，汉仙人介琰隐此。上有石坛、石床、石棋局遗迹。朱子尝书“怡山良石，神仙所居”八字刻石。互见《碑碣》。《三山志》：“山多柑橘，味特甘。人或得之，可食，不可窃。天宝六载，敕号甘果山。”[HT6SS]明林枝《游方山记》：“永乐庚寅仲冬初吉，由龙屿入董塘。取路登山，蹊径崚峭。至谷口，两岩甃石为寨门，甚隘，可四五尺，乃陈友定从事朱良初所筑，以御寇也。稍进，有宋人石刻，模糊不可辨。内则平田数顷，溪流屈曲。日已晡，山下有村墟篱落。乃止屋东枫林之下具食。巳而，游方山寺。已荒秽，惟余殿基。缘小溪石径，以横木为桥。茅屋数间，老翁止宿小轩，地炉煨木骨木出[HT6SS]，竟夕不寐。迨晓，具食毕，由云居寺后岩，度山冈，止盘石，复逾数里，乃至山巅，是为福州岩。平坡一望，皆短荆，无材木。其前，则悬岩直下，视水西、水南、新隑、凤岗、洪塘，积苏累块也。由山南至大座岩，岩前盘石上有仙迹之奇，视之令人魂魄飞扬。由石梯岭而归，路仅容尺，悬岩断堑，上下削如羊肠，人人自危。行数里，逾峻险，出畏途。回视向者之处，真如天际。憩西林寺，日晡而归。”宋王达诗：“众状皆穷险，兹形独擅方。坦夷中砥砺，端正外青苍。上帝围棋局，炎君避暑床。回看太行路，更近利名场。”明黄济《过方山旧居》诗：“曾逐孤舟背远村，清溪一去不知源。于今莫辨秦人处，野鸟潭花即故园。”
　　塔峰山　一曰塔林，在方山东永庆里。突起平地，山巅有石塔，故名。上有平霄台、长林古洞诸胜。其地曰尚干。缘宋乡人林津龙官尚书干，为名。又有木屿山，脉连塔峰，周遭有江。
　　葫芦山　一名梁山，在还珠里，方山之支也。上有紫台，为邦人胜游处。又名紫薇岩，唐末有紫薇公隐此。有屿曰扈屿、横屿、刘屿。又有五仙岩，俗传五仙人围棋于此，五石并列，中一石高二十丈许。又为文笔峰，为三琅峰，为百六峰。自方山至此，为峰凡百有六十，其可纪者，曰玉水，曰富山，曰贪狼，曰莲花，曰方岩，曰白鹿，曰古城，曰飞蓬，曰紫苔，曰太平，曰金仙，曰天柱，曰朝阳，曰金栏，曰起云，曰宝台，曰大座，曰玉蕊，曰双童。其傍小山为石鼓、石壁、岱顶。岱顶之南，峭壁数仞，下有群潭。
　　常思岭　在方岳里，城东南一百二十里。界于福清，高数千仞，袤二三里。又名相思岭。
　　白田山　在钦仁里。即晋太康三年，郡守严高欲徙郡治处。山产蕉，可为布，岭曰蕉岭，坑曰蕉坑，溪曰蕉溪。
　　琅琦山　在绍惠里。《通志》：“山高耸。登之可观日出。东有龙井，水甚甘冽，亢旱不竭。”按嘉登里亦有琅琦山，与此名同。
　　浮峰山　在光俗里。俗传潮盈则山浮，故名。其西曰筹岐，有乌石岩。东为玉壶山，上有三台石，传自武夷飞来。山之别支，曰文笔山，大江绕其下，地曰瀛前。“瀛”今作“营”。明王恭《浮峰》歌：“海门迢递江水东，江心绝□青芙蓉。横空积霭几千丈，绿萝袅袅花蒙蒙。深沉玉镜浮仙岛，黛色苍苍不堪扫。芳草矶头望欲深，夕阳渡口看还好。翠壁红泉高际天，闲云古木相连延。岚烟瀑甬猿声里，僧舍人家鸟道边。仙舟江上何潇洒，此地那能驻君马。思尔青云得志时，莫忘幽期绿萝下。”
　　九龙山　在至德里，城南七十里。高插天表，有狂牛岭。南为毗济潭，潭下有穴，通马头江，深邃莫测。明成化中，乡人车水溉田，见下有石，大书“毗济潭”三字。[HT]其支为唐屿，西曰洞山，有狮子石，下为洞江。
　　云门山　在江左里南洋屿，城南七十里。多松竹泉石之胜。有弥陀岩、观音岩、泗洲岩、狮子石、坐禅石、五里泉、望拜石、仙掌石、吸江亭、石门箑。南连芹岩、浦峰、后湾、石龙诸山。长江前绕，江中有琴屿、双鱼屿。宋黄裳《云门山》诗：“不须扶我自登山，脚力能胜十八盘。一字雁低头上过，两城人细掌中看。谁知比户缘犹在，却笑南柯梦未阑。忽见归云应是信，满襟先得洞天寒。”明林鸿《云门山》诗：“龙宫临水国，鸟道入烟萝。海旷知天尽，山空见月多。鹤归僧自老，松偃客重过。便欲依禅寂，尘缨可奈何。
　　以上山俱城南。
　　海　在县东南一百六十里详见《海防》。
　　闽　江
　　按：郡受上游汀、建、延、邵四郡水，南流经古田囦关，并闽清口二县界，雪峰山以东诸溪之水皆流合焉。复东南流至府西北之白沙驿下，曰马渎江。南流分二派：一派自北而东，由芋原驿石岊江至洪山江，又经南台江，又东南经鼓山下而东出，汇为马头江；一派自西而南，经洪塘，由金锁江，阳崎江，淘江，复折而东流二十余里，曰峡江，经府东南五十余里，接马头江。又东为琅岐江，至五虎门入海。又按：闽、侯官二县江名虽多，实则一支，岐为二派，萦回注泻于两县间，以入于海，此其大略也。至某江之隶某县，及其他陂、湖、溪、涧，仍分县详著之，以备考览。
　　南台江　在城南九里，亦名白龙江。即闽越王余善钓白龙处。江中潭深不可测。旧传有龙居之，祷雨多应，名龙潭。明陈亮《泛台江》诗：“千古台江胜，三吴上客游。醉乘闽海月，如泛洞庭秋。木落山逾静，天寒水急流。高怀凌浩渺，长啸振林丘。吊古情何远，挥杯乐未休。兴归非雪夜，人望是仙舟。乐事何年再，雄词此日留。无因陪逸赏，操翰思悠悠。”林世璧《台江竞渡》诗：“共喜朱明日，言从画舫游。山川新雨歇，云树夕阳留。夹岸垂萝袅，数家丛竹幽。芰荷迎舞席，箫鼓拥中流。”“传说怀沙恨，犹存吊古愁。岁华聊自遣，风俗尚堪酬。积水清无暑，飘风飒似秋。楼台宜霁景，罗绮艳芳洲。棹若天边下，人疑镜里浮。渡头菱唱晚，归路独夷犹。”
　　螺洲江　在方山下。江水自西而南，经此。
　　大定江　在南台江南岸。
　　淘　江　在方山下。中有塔林山。
　　濑　江　自淘江至大义渡总名，中有三十六湾。
　　西峡江　在永福里，距城南六十里。受永福县印溪之水，流经此。接侯官仙崎江，又东流十余里，东峡江亦流合焉。宋林亦之《过西峡渡》诗：“白鹿山头云欲颓，峡门滩下水如雷。锦囊破裂元无用，席帽嵚崎还更来。我自未能逃世俗，人谁便解脱尘埃。扁舟且趁牛羊渡，莫问于今第几回。”明郑善夫《渡峡江》诗：“凛秋行日夜，短别去故里。倦此有所思，陟山复临水。重峡亘天堑，下足顿逸轨。回飚激伏澜，绝流渡蒙氵已。西掩积暝色，翳翳敛夕靡。所忧风波集，击楫志未已。至人乘虚无，君子虑终始。蹈险乃真见，履顺有灭趾。矢言涉大川，勿负横江耻。”顾大典《渡峡江》诗：“岸迥潮痕出，江回峡路长。云帆不可辨，海气更微茫。”陈翰臣《渡峡江》诗：“云来峡气长，朝旭动海树。地穷天堑见，下马问古渡。舟凌寒潮征，帆带孤鸟骛。苍茫南北面，烟岸渺何处。中流破急浪，恍若经滟滪。风波销客魂，惨淡起百虑。岂不戒垂堂，勉强趁归路。登岸慰脱险，回首尚余怖。”杨德政《渡西峡》诗：“岂忘垂堂戒，何因涉险行。青山吹欲动，白浪涌如崩。鸥鹭惊飞尽，蛟螭结阵行。谁云舟楫好，未若羽毛轻。”孙昌裔《雨中渡峡江》诗：“一苇凌空渡，风生万里烟。山形雄障海，水势远浮天。急雨蛟龙斗，盘涡鸥鹭旋。有情难自遣，愁见此茫然。”
　　东峡江　跨归仁、高详二里。两山夹峡，上纳汀、建、延、邵之水；下受兴化、泉、漳潮汐。阔十余里，其深叵测。中流有石如砥柱，名浮焦石。下有潭，龙潜其中，岁旱，祷雨辄应。江南北各有亭待渡，官募大小舟十数，往来如织。俗谓之乌龙江。
　　马头江　在江右里，亦称马江。县之极南。东西北众流悉入焉。其浦溆东南有投桃洲，以形似名。上有田数千亩。风涛汹涌，中有巨石形如马首，随潮隐现，为行舟患。东下为罗星塔，其南为营前，又东为洋屿，出闽安镇，中流为琅琦江，入于海。明林世璧《渡马江》诗：“横江渡头云水东，波回白马撼秋风。连山喷雪何如此，好似钱唐八月中。”“一水横流沧海东，千峰倒映玉芙蓉。猿声两岸秋风起，无数江花带雨浓。”“日落风清江水涟，片帆遥下月明边。君听满棹歌声起，何似江南竞采莲。”“山色西来若画屏，长江一带抱沙汀。扁舟日暮东流下，疑是秋风过洞庭。”谢肇淛《夜渡马江》诗：“新宁过不远，大江若天划。盈盈百余里，待潮复待汐。孤舟出海门，豁然乾坤白。石马不可见，浪花三千尺。时闻款乃歌，中流汛空碧。晨鸡喔喔鸣，依稀辨城陌。风波愁人心，安能久为客。”又《渡马江》诗：“秋水净于拭，扁舟镜里行。月当山罅出，云近海门生。龙睡空江冷，潮归野渡横。棹歌中夜远，渔火不分明。”
　　上洞江　在至德里，马江之左，次港也。舟人候潮，咸集于斯。
　　下洞江　在江右里，马江之左，一港也。中有狮子石，与方山对峙，巨浸不没。俗谓“水浸方山鼻，不到狮子耳。”
　　桑　溪　在城东，青鹅山下详见《古迹》。
　　善　溪　在桑溪里详见《古迹》。
　　苦竹溪　在金鳌峰下。峰左龙湫潭，激水湍急，下通此溪，入于淘江。
　　义　溪　在西集里，俗呼大义坊口。源出白鹿山，达于西峡江。
　　榕　溪　在积善里，达义溪，汇入于峡江。
　　罗　溪　在至德里。有悬岩瀑布，旧传有龙蛰焉。
　　龙迳溪　在合北里。岊溪、浩溪、孟溪俱在合北里，与龙迳溪会流。
　　荷　溪　在嘉登里，地名龙井。
　　蕉　溪　在钦仁里，白田山麓。
　　大坑溪　东崎溪　俱小溪。见万历《府志》，未详所在。
　　附：温　泉
　　温泉五：一在城中东隅，今名汤井巷。有石槽十，宋嘉祐七年，郡守元绛建。宣和六年，郡守陆藻重修。中有振衣亭，浣日一启，非衣冠不许游也。明万历十年重建，今圮。一在城东门外易俗里，晋安桥北。有四五窍，石甃，左右二池，中有沟，有屋覆之。一在汤门外百步，名石槽。一在汤门外河口，俗呼官汤。有屋覆之，前朝官府休暇，闲浴于此。一在崇贤里，数十步辄迸一泉。或出河中，或在河口。
　　　　侯官县城外山川
　　大梦山　在城西里许。延袤二里，多奇石。明万历中，郡守江铎镌“廉山”二字于岩石，亦呼廉山。其阳有方池，元时，有隐者居此，镵曰“墨池”。西南有平章池，一名西陂，为元陈平章有定别业。详《第宅园亭》。迤北为贵安山，有井曰贵安井。[HT6SS]明曹学佺《泛舟西湖登大梦山》诗：“山色城中满，看山亦出城。却怜春欲尽，正值雨初晴。坐得野亭旷，到来湖水清。讵须问佳不？于此已忘情。”
　　孤　山　在西湖中央。树木阴翳，华实盈畴，非舟不达。明万历间，郡守江铎建亭山巅，名曰三山别岛。
　　象　山　在贵安山北。又有佛国山、火峰山、保福山，郡厉坛在焉。西为梅亭山、群鹿山，有泉曰鹿乳泉。山峡中有婆岭。又北为文山，宋隐士郑育居此，太守黄裳访之，垒石为径，榜曰“文山”，因名。
　　凤凰山　在湖西。有高风台，元贡师泰筑。详《古迹》。宋朱子《和林泽之凤凰山》诗：“木落髻鬟拥，湖平妆镜空。荒亡余旧事，惨澹只悲风。兴发千山里，诗成一笑中。诸君莫惆怅，吾道固当穷。”
　　清泉山　在凤凰山西。其支曰高安山，有岭曰祭酒岭，以闽王氏国子祭酒湛温殉义死，葬此，故名。详见《冢墓》。
　　高峰山　在城西稍南二里许。又南有凰山又名黄山。
　　末　山　皆在平田中。按：闽县仁惠里亦有黄山，一名凰山，与此同。
　　怡　山　在二都，距城西五里许，高峰山南。一名西禅山，一名云山，一名域山。以在凰山之南，故又名凤山。梁仙人王霸居此，有白龟井。详《古迹》。
　　洪　山　在二都，有东岐岭。又有云程山，居人建塔其麓，以象文笔。云程之东，为西山，村落骈广。又为妙峰山，宋中书舍人林遹读书于此。互见《第宅园亭》。《名胜志》：“洪塘之山，皆洪山也。其曰瓦埕、东岐、妙峰、佛楼，皆滨于江。有小金山者，在江中，形家言，以为印浮水面然。”明林炫《登洪山妙峰》诗：“洪塘江上妙高峰，古刹栖云紫翠重。岩石驱车时拂燕，松萝把酒忽闻钟。天边有客曾骑凤，海畔何人是卧龙。十七年前联句在，山楼如梦叹萍踪。”张经《入妙峰待方岩未至》诗：“相期梅雨后，重入妙峰山。游子来何暮，幽人坐已阑。鸟声苍树里，僧语白云间。草阁红尘迥，应先半日闲。”魏文[HT6，7”SS]火夜《登妙峰》诗：“周览恣名山，兹峰信高妙。群山如逐鹿，合沓成奔峭。翼翼龙凤翔，于焉结精要。彩错献多姿，寂历含众窍。蹑屐托幽寻，振衣穷引眺。岩花幽自开，岭猿相叫啸。江横素练明，日净青山貌。散步入禅关，空对寒山笑。缅矣怀康乐，兴生临海峤。千古仰清芬，期与尔同调。”
　　通谷山　在四十三都，万安桥西。一名桃源洞，嶻山臬多奇胜，有笏石奇峰、仙冠石、紫岩亭、高洁台、一线天、六华岩诸胜，称十八景。宋翰林潘牛方[HT]读书于此。详《第宅园亭》。《名胜志》：“有桃源井，亢旱不竭。图谶云：“桃源井半，将军石畔。”义殊难晓。明徐熥《游通谷洞》诗：“小径斜通谷，跻攀及晚晴。草荒寻鸟道，磴险作蛇行。暮色千峰合，春流一镜平。石间题旧刻，半是紫苔生。”曹学佺《游通谷洞》诗：“山行不觉暑，为入洞门幽。药涧微风度，松涛乱影流。嶂猿声外雨，野鹤梦中秋。况与乡园近，无劳托外游。”徐[HT6，7”SS]火勃《游通谷洞》诗：“石马卧斜曛，松声咽水[HT6，7”SS]濆。危桥斜度月，邃谷暗藏云。骨自何年朽，名犹异代闻。丰碑颓折尽，留得掘余坟。”
　　梧桐岭　在通谷山北。五代晋天福四年，闽人作乱，王昶出北关，至梧桐岭，为众所杀，即此。
　　灵光山　在通谷山西，桐溪之水出焉。又东里许，为大嘉山，今呼李公山。有宋丞相李纲墓。西为沙溪山，为葛岐岭，俗名蟛蜞。为灵峰。有甘蔗洲，皆滨于江。又西为五奇山，山有五奇石，秀耸相并，旧传有仙居之。又西为玉几山。
　　石岊山　在三十七都岊江滨。万历《府志》：“其山秀拔，其石高广坦平。旧志载：石岁觉增长，今失其处，有越王亭。”互见《古迹》。按《闽书》、《名胜志》作“闽越亭。”
　　双髻峰　在二十四都，小箬溪之水出焉。上有鳌峰岭，下有温泉。《冷斋夜话》：“僧可遵诗，直待众生尘垢尽，我方清冷混常流。苏子瞻深赏之。”《三山志》：“山形险峻，岩谷幽远，四面危峦，缭绕回抱，”盖水西之胜处也。宋黄干《双髻峰》诗：“万山环立两山高，伯仲埙篪风味多。轩冕直能惊俗子，采薇千古不消磨。”李纲《温泉》诗：“温冷泉源各自流，天教施浴雪峰陬。众生尘垢何时尽，日日人间几度秋。”“玉池金屋浴兰芳，千古华清第一汤。何似此泉浇病叟，不妨更入荔枝乡。”
　　梅埔山　在二十五都，界于闽清。下有钟潭。相传潭水中有钟，莫知年代。唐贞元中，僧惟亮欲取之，见蛟龙出没，遂不敢近。木多梅，梅溪之水出焉。
　　唐举山　在十八都。其傍曰南山，曰云顶山，曰下崎，绵亘数里，界于闽清。
　　雪峰山　在二十九都，城西北一百八十里。高四十里，旧名象骨峰。《闽中实录》：“闽王谓真觉曰：师住象骨山，有何异？答曰：山顶暑月犹有积雪。审知曰：可名雪峰。”《三山志》：“形势积高，根蟠四邑。”侯官、罗源、古田、闽清。万历《府志》：“山有凤凰冈、乌石岭、应潮泉。在山巅，水才数尺，浅深盈涸，与潮相应，相传为海眼。鳌山阁，初，真觉与钦山岩头客沣州，同假鳌山邸，夜坐不寐，钦山诘之，真觉曰：“心未稳在。”令吐露襟次，因谓之曰：“从门入者，不是佳珍；丈夫须当盖天盖地。”真觉廓然一悟，后以名其阁。盖识成道之由也。枯木庵，外嵌中枵，僧义存趺坐其间，今犹宛然。留香台，有僧败絮百结，秽不可近，众逐之。独邻僧相留，既去数里，谓“荷君意勤，适留香相报，”比还所坐处，香袭人，经时不歇。又有乘云台，僧希运与二僧同登，转盼之间，其僧忽腾云而去。运呀然视之，既而曰：“早知能然，当为折其胫。”无字碑，古颂云：“一片如屏紫翠间，风吹日炙藓花斑。莫言个里无文字，要在当人着眼看。”‘难提塔，龙纪元年，真觉预造葬所。望州亭、卧云台、鞭斗石、文殊台、白云台、蘸月池，旁有古杉，乃闽王与真觉手植。今真觉者，直上参天，闽王者，樛而逮地。皆数十围。水磨，[HT6SS]真觉自题云：“庵前永日无狼子，磨下终年绝雀儿。”至今犹然。虎迹石、万松关、罗汉岩、化城亭，皆奇胜。有潭曰丰泽潭。旧传有龙，二年一兴，兴则暴雨涨溪。乃织缆，缆之上铸铁佛，缝罅皆饮以铁。傍小山曰丁山，山势横列一麓，直出如‘丁’字。明谢肇淛《游雪峰记略》：“峰距城百五十里而遥，予以十月七日出洪江买舟，吴元化及僧华茂从。潮平帆饱，抵白沙，至大穆溪宿。翌日，肩舆登山。山迤逦不甚峻，但林莽荒僻，难计程度。询畲人村，叟或言远，或言近，皆臆对也。至化城亭，杉栝刺天，重岗合沓，而溪流琮琤奔泻，径逐溪转，石梁木彳勺[HT6SS]，或东或西。四望山田，从椒及趾，截如梯级。巨石磊石可，错落畛隰间。二十里过丁山，地益高。溪流氵弥驶，遥见峰头，瀑落如雪。就视之，可百丈许。最上如悬纟亘、如疋练；稍下，如半壁天；又下，四散如玉龙数十道；又下，复合为一。凡五叠各异势，而皆有潭承之。澎湃奔赴，飞腾翻舞之奇，不可名状。予指示诸客，此是雪峰道中第一奇绝。惜其僻处幽谷，轮蹄罕至，故湮灭而不称，可叹也！又十里，至太守村宿。早起，过独木桥，危甚，众皆褰裳涉。自此，道稍夷。二里许，过罗汉岩，十里至双溪。又再度岭，为蓝田庄，为宝所亭，不复闻溪声矣。山路既穷，恍在云际。远近群峰，皆罗立环侍。遥望丛林隐隐，扆翠霭而俯平田。盖自郡城至此，步步就高，不知其几千万仞也。道傍小台峨然，为枯木庵，木纹腻而中空，辟门焉，根犹植地。昔唐义存僧入定于此，经今七百年矣，而质理如故，非神物哉？龛内，有唐天佑乙丑造庵题刻。所谓廉主王大王者，盖审知也。又有雍熙四年，知郡事何允昭刻，而题称太宗庙号，当为后人补书无疑。龛外，则有元佑韦子鉴、绍兴任士安、开禧陈景俊，及郑昂诸题名。出庵为万松关，松旁积水荒陂，茨菰叶烂，则放生池也。不百武，至寺。宝殿、法堂亦极宏敞，而颇颓落。断钟覆地，井幕凝苔，僧众亦寥寥，不复振。独东庑小寮，差为明净。至后殿，拜伽蓝像，云即蓝文卿长者也。中有闽王审知像。残经败簏，堆委壁间，说法高台，朽折不可复登矣。又西为义存所葬石塔，四周斫作卵形。当师示寂之时，留谶谓：‘石卵爆尽，吾道复兴。’今爆十之九矣。及询所谓金鳌桥、一洞山、古镜台、无字碑者，皆不可复识。即木球，相传亦非故物。独应潮泉在山绝顶，一壑泓澄，随潮溢涸。盖寺中灵迹，惟枯木与是耳。迹兹山之观，无甚胜绝。但以开山禅宗踪迹最远，而南荒地轴形势又复最雄，故能衣钵流衍，绵邈如线。至于探奇之杖屦，百无一焉。问俗之轩輶，万无一焉。檀林之不复振，职此之故乎？”王恭《雪峰歌送云上人》诗：“七闽山多如蜀川，千岩万壑疑登天。六华峰高雪作顶，五月夜半闻寒蝉。芙蓉石窄人飞过，莲宇经台尚经火。无字碑横任鹿眠，磨香石冷从猿卧。忆作法园初布金，三千缁锡绕丛林。经行龙象诸天影，禅寂蛟鼍万籁音。杉枝青青低覆地，木人也悟西来意。五百年光转眼休，重见真僧出凡世。镡津法侣解楞伽，却下九峰登六华。枯木庵前挂如意，留香堂上搭袈裟。去曷来下界相逢处，幸接微言沃甘露。凿齿由来识道安，远公自是奇元度。法舟今去几时逢，尘世空瞻象骨峰。归见住山相问讯，西江一派是禅宗。”董应举《枯木庵》诗：“存公阐大教，乃在枯木中。白日雪花坠，千年梵刹同。无枝不碍月，有穴自成风。试问檀那者，空虚何所穷。”
　　以上山俱城西。
　　黄柏岭　在天宁山之西。天宁，见前闽县山川。明嘉靖中，邑人陈京镌“望北台”三字于岩石，因名望北台。岭又西为白泉山，白鹭岭，登平山，杨桃岭，虞塘山。一名金棠山。虞塘之东，为鸡笼山。一名斗门山。西曰凤岗，旧多荔树，中有三十六宅，宋刘彝所居曰刘宅。
　　齐坑山　在高盖之北。高盖，见前闽县山川。又北，曰石室山。俗名北园。[HT]又有盘屿、峬山、石母屿、吴屿，皆高盖之支也。
　　凤冠山　在凤岗西南群山中。沃野千余顷，有三小阜立田中，曰柯屿，又名台屿，瓜屿。宋建州司户陈嘉言筑“书隐”于中阜居焉。又南为阳崎山。一名龙安山。
　　阴崎山　在四十七都，与阳崎隔江对峙。树木阴翳，居民稠密，临于江浒。元郑潜置义渡处，一名仙崎。其旁为芒山。
　　瓜　山　在四十八都，联方山西。《闽都记》：“有三峦直下，分派如瓜，故名。”万历《府志》：“宋潘柄，元郑潜居之。”详《第宅园亭》。明徐火勃《舟次瓜山》诗：“郑公渡口石桥斜，山色重重碧似瓜。遥望炊烟青不断，蓼花深处见人家。”
　　南阳山　在十二都，瓜山之支。《闽都记》：“山巅有乌冈潭。其潭有四，以风、云、雷、雨为名。岩石险怪，人迹罕到。每潭阔丈许，相传有龙居之。潭上云雾腾跃，则大雨如注。岁旱，乡人有祷辄应。
　　古灵山　在八都，联瓜山西。一名大帽山，又名席帽山。千峰奇峻，前有文笔峰，特峭拔，宋陈襄居之。详《第宅园亭》。山腰有石室，曰天乙岩，一名小方广，一名罗汉洞。岩西南隅，甘泉涌于石上，可资群饮，竭而后盈。石傍多生蓝草。又有后湾渡、月山岩、安德泉、赞公房、碧玉潭、落镜桥、小天台、蟠龙石、逗云亭诸胜。山南麓为福顶山。元吴海《碧玉潭记》：“古灵多佳山水，居人往往择胜而居。或挹奇峰，或俯清流，各因其志之所乐，而得以自适也。郑生所寓，则占乎溪流之深者，汇乎其止，湛乎其澄，膏乎其凝，黛乎其停。清澈澹滑，泓涵晶莹。盖渊乎其似道，静乎其若德。故名之曰：碧玉之潭焉。吾尝休于是潭之上，阳光下临，云影徘徊，前山倒翠，堕入潭底，游鱼往来，鬐脊可数，闻謦[HT6，7”SS]亥欠声，划然一散，匿伏不可见，良久然后出。并岸密竹骈植，幽草丰茸。潭上老松，荫可半亩，轻风徐来，舒疾成韵。二三友朋，狎坐谈笑，忘世故之纷如手，与日月之促迫。情融景畅，幽意横发，不知濠梁之乐，复能过是？乃叩树而歌曰：潭之清，我濯我缨。其碧晶晶，伊玉之瑛。又歌曰：清潭如池，衡门棲迟。洵美者子，乐可忘饥。于是，诸君子咸属和，而述予言为记。”
　　龙湖山　在八都，界于永福，与古灵隔江对峙。有湖曰龙湖，又有温泉。其旁有小台山。
　　旗　山　在四都，洪塘西。隔江诸峰，演漾欹侧，其形如旗，与鼓山东西对峙，逶迤数里，高数百仞。上有勾漏洞、仙人石、旗尾堰诸胜。溪流前绕，曰锦溪。山之南麓，曰太平山，亦曰北屿。《十国纪年》：“王延翰葬于此。”渡合山桥，有炉峰屹立于阛阓间者，为南屿。明徐熥《登旗山勾漏洞》诗：“溪水何逶迤，数里入鸿蒙。斜日猿声外，残云鸟道中。乱峰诸洞隐，万竹一泉通。趺坐松间石，尘心觉尽空。丹成不记年，古洞白云边。众水急趋壑，孤峰欲接天。路危逢乱石，山尽见平田。日暮休归去，还期遇葛仙。”徐[HT6，7”SS]火勃《竹林》诗：“烟霭苍茫翠几重，泉流石罅响淙淙。山当曲坞蔽千竹，路入半林生一峰。萝磴阴中寒叶积，松门深处冷云封。千岩万壑行应遍，斜日乱鸣孤寺钟。”邓原岳《锦溪竹林》诗：“苦爱西溪竹千挺，修篁瑟瑟逗晴晖。石林空翠和烟湿，涧道流泉作雨飞。载酒偶随芳草去，回车犹惜白云违。山中桂树堪招隐，矫首风尘几是非。”
　　白鹤山　在五都，旗山南，一名仙宗。“宗”又作“淙”。松径萦纡十数里。白鹤巢其顶，涧水泠泠，声与鹤鸣相应。有历峰亭、洗钵池、昙花磴、枢松关、金鸡岩、卓锡泉、垂萝径诸景。东有芝田山、岭东山。
　　岘　山　在旗山南。
　　象　山　在七都，旗山西。蹲伏如象，山顶外抱中夷。有泉，曰观音泉。
　　崎头山　在三都，象山之东。上有仙人石，下横长江，曰浯江。山半俯瞰清流，有矶临水，曰醉鱼。又有石，下悬于浯江，曰悬钟。其傍有苏岐山、□山、月山、龙岐山。
　　花　屿　在十都，又名屿头山。《名胜志》：“周围有六桥，曰合潮、王浦、郑屿、温阳、后山、王丘，皆擅花木之胜。宋林安宅居此，俗名上溪。西为斗门山。有屿，曰月屿、形如初月。董屿、环屿。
　　石门山　在十三都，赤塘之西。二山对峙，中贯清溪，望之如门。傍小阜，曰超山。[HT6SS]明陈鸣鹤《重登超山》诗：“磴险全依竹，桥危半引藤。烟霞前日客，钟鼓隔云僧。叠嶂已千折，孤峰更一层。不愁归路晚，犹有过山灯。”
　　赤塘山　在十二都，中有华棣山。
　　龙潭山　在十一都，一名西山。万历《府志》：“山下有潭，龙居之。岁旱祷雨，以磁瓶涂蜡于口，悬而下之，以有无得水，测雨侯。潭中群鱼游泳，无敢捕者。有灵石四：若龟、蛇、剑、印。溪源之水出焉。东为龙台山，与赤塘山对峙。即侯官市。西为竹崎。”明陈椿《溪源即事》诗：“逶迤寻山路，青溪绕洞门。桃花遥辨迳，流水曲通村。绕树迷黄蝶，攀条坠白猿。人疑河上老，地是武陵源。几处闻鸡犬，多年长子孙。种麻生事熟，钻燧古风存。濡泳鱼偏乐，飞翻鸟欲言。花边觇甲子，木末侯朝昏。天远鸾骖度，风高鹤吹喧。愿言投秘要，服食永无谖。”
　　黄岩山　在方山西。万历《府志》：“岁大旱，乡人祷雨于此。”
　　以上山俱城西南。
　　龙腰山　在三十八都，即越王山半蟠城外者。按《闽都记》，闽时尝议凿通城外濠，有言此龙脉不可断，遂止。旧有护脉巨碑，今辟为大路。有苔泉，一名龙舌泉，味甘而冽。
　　拜郊山　在杜坞西。闽越王燔柴处，上有坛址。北曰赵府山，曰邱石山，曰苦参山，曰马园山，又名义井。
　　铜盘山　在三十八都，城北五里。《闽都记》：“有大小铜盘山，皆奇胜。又有竹柄山，螺峰山。
　　浮仓山　在卧龙山北。《闽都记》：“晋太康时，凿东湖，山在湖心，上平下方，若浮仓然。”今湖淤塞，周遭皆田。万历《府志》：“相传闽越王积谷所。东北为东室山，为战坂，战坂之西，为陶灶。”俱详《古迹》。
　　卧龙山　去城五里，一名伏龙山。有三石如“品”字，名品石岩。石圆而耸，叩之则诸山响应，又名应石。有笺经台、翠楚亭，俱详《古迹》。遗爱亭。宋元绛《卧龙山》诗：“朱车番何事独来频，不为溪山只为民。最爱年年禾稻熟，时丰定有壤歌人。”程师孟《与陈襄、刘彝、湛俞同游卧龙山》诗：“闻说林泉便访寻，平田一迳陟孤岑。松阴落处宜诸客，荔子生时值万金。尽放迟回官舍近，不妨闲处石门深。四边稻熟征租子，稍惬微官出郭心。”林亦之《卧龙山》诗：“相唤此山来，狂风吹我衣。把酒桂花下，山云片片飞。”“掩门初雨滴，开门月还上。倚树看月明，半山闻雨响。”“人间有佳景，诗句颇清越。何曾似今夕，听雨还看月。”明高棅《翠楚岩歌》：“红尘不上山人山，巾舄飘飖苍翠间。草树几湮千古迹，烟霞难改万峰颜。天开翠楚卧云根，品字中分石是门。莫向此山留篆刻，古来名氏蚀苔痕。岩头老鹤迎人舞，岩下浮云逐水流。回望冶城烟火里，几人来此共天游。卧龙山对莲花开，赤日遥光倒影来。万壑香风扶我醉，一筇凉雨逐仙回。”
　　涧田山　在四十都。又有崎山，龙窟山。
　　五峰山　在三十九都。秀耸亘数里，亦名五凤山。旁连大鹏山，联翩山酋山卒。稍南为罗峰山。五代晋天福二年，方士言于闽王昶，有白龙夜见于此，昶因作白龙寺。北为杜坞岭。又有程田山，马鞍山，大夫岭。
　　凤池山　在升山西。《名胜志》：“山椒有池三四亩。相传有五色鸟浴此，故名。有泉，曰水帘。又有擢秀亭、凤池轩、览辉亭、华池阁诸胜。”俱详《古迹》。宋曾巩《游凤池山》诗：“经年闻说凤池山，蜡屐方偷半日闲。笑语客随朱阁上，醉酲身在白云间。溪桥野水清犹急，海岸轻寒去却还。为郡天涯亦潇洒，莫嗟流落鬓毛斑。”元绛《游凤池山》诗：“州人未识凤池山，朱毂时来此往还。四座杯盘在天上，满轩风雨落人间。千围古树排旌盖，百道飞泉响珮环。谁为霜绡图景象，翠微高处一衰颜。”李纲《游凤池山》诗：“凤去空余旧浴池，竹梧交荫翠参差。云随屐齿生松磴，泉合琴心泻石陂。幽讨平生如此少，清闲今日许谁知。道人为筑紬书室，杖屦来游更卜期。”
　　升　山　在三十九都，即飞来峰。《寰宇记》：“越王勾践时，一夕，会稽飞来，岩石间时闻鼓声。”《闽都记》：“唐天宝中，任放升举于此，乃号升山。”山巅有紫云台，见《寺观》。任公台、静游亭、俱见《古迹》。洗药池、熙春台、不溢泉、鬼磨石、仙升岩、岩孕芝、息龟池、揽秀亭诸胜。明谢肇淛《游升山记略》：“自连花峰迤逦而西，峦阜突起，相传自会稽飞来者，故曰：‘飞来山’。其巅，则唐任放升仙之所，故又名‘升山’也。道既窅僻，人迹罕至，复多豺虎窟，游者惮焉。余以辛亥十一月既望，拉徐兴公、郑孟麟、吴元化、赵子含往游。侵晨，出郭门五里，至玄帝亭。折而西度，岭蜿蜒为卧龙山。其下为义井。山椒三石鼎峙，为品石岩。旧有安国寺，笺经台，翠楚亭，今废。石面篆刻殆遍，而程师孟、陈襄、孙莘老、钱光弼诸名皆端好遒劲，其它不可读者尚多也。又五里，过蓝光墓道，从芦苇寻玄沙寺故址。经堂香积，百无一存，惟竹舍中，金像数身而已。后枕一峰，即飞来山也。复历数峰，始达升山。旧有灵岩寺，亦颓毁。寺后石磴百级，尽没荆棘。道周石岩题名：熙宁则程师孟、陈倩、马益、何辟非、杨肇、黄嘿、张去惑、卢咸、成戬、童颖、张显普、刘奕；淳祐则赵与骏、林仍祖；嘉熙则周君信；至正则也先不花大年，风流遗迹，宛然如见。又上数十级，达升仙台。台畔有团瓢，俱委卸蔓草间，惟山桃一树，凌冬盛开。行者翩翩然有武陵、天台之想矣。”唐周朴《升山》诗：“升山自古道飞来，此是神功莫浪猜。气色虽然离禹穴，峰峦犹自接天台。岩边古树泉冲落，顶上浮云日照开。南望闽城尘世界，千秋万古卷浮埃。”宋石赓《升山》诗：“衰年脚力倦跻攀，今日凭高一解颜。驱得江山来目下，化将楼殿出云间。真人炼药仙都近，释子焚香佛界间。尘事数来宁易得，高歌须尽夕阳还。”陈铸诗：“任公何代此升仙，万仞仙台倚翠巅。石径层层封绿藓，松萝步步拂青烟。海中岛屿分诸国，野外云霞萃一川。贤守乘春纵登赏，不妨吟到夕阳天。”陈襄《和程大卿游升山》诗：“相逢正及荔枝期，况值千岩雪洒时。南国小棠偏去近，北山逋客独来迟。云中真有三清路，尘外都如一局棋。闻欲引泉添洗药，未应夺我凤凰池。”曾巩《游升山》诗：“修竹长松十里阴，任敦烧药洞门深。独窥金版惊人语，能到青霞出世心。鸡犬亦随云外去，蓬瀛何必海中寻。丹楼碧阁唐朝寺，钟呗香花满旧林。”李纲《登升山》诗：“飞来耸秀一峰孤，凤沼幽深若画图。钓艇谢亡难复契，弹琴颖在且相娱。心闲自与亲泉石，车稳何妨载酒壶。万壑千岩争竞处，不须惆怅误东吴。”明徐火勃《游升山》诗：“云端石磴万峰回，松竹阴中觉路开。江汇都从闽海去，山飞曾自会稽回。香灯供佛销初地，丹药升仙没古台。独有昔贤遗刻在，年年秋雨长青苔。”谢肇淛《登升山》诗：“翠微高控大江回。龙蛇石上留残篆，鸡犬云中有旧台。紫竹碧桃零落尽，玉田无主鹤声哀。”
　　长箕岭　在三十七都，一名长机，又名桃枝。宋黄干《九日桃枝岭》诗：“登山岂不乐，属此风露清。排檐夜雨滴，诘旦天空明。欢然金石交，要我林泉盟。支筇趁汗漫，勇往不计程。一水何萦纡，千峰郁峥嵘。仰视流云驰，俯听幽壑鸣。班荆得所适，斗酒聊共倾。人生会有累，聚散如浮萍。今朝谐胜游，异日难忘情。意惬各赋诗，庶以纪此行。”又《复归桃枝岭》诗：“大溪章溪溪水清，上寮下寮山路平。三山屹立相犄角，百里连亘如长城。仰干云霄不盈尺，俯视天高浮寸碧。闲云吞吐溢涧谷，飞泉喷洒下石壁。中有一山名芙蓉，端冕正色群山空。望之可敬不可慢，僧言直与衡岳同。坡陁突兀作云洞，虎豹蹲踞栖鸾凤。闻道前朝开辟日，曾住浮屠几千众。我来已作五日行，皇天一雨复一晴。穹林香霭非人世，手接群仙朝玉京。晓来更向山前去，忽到山翁栖隐处。却忆桃源洞里人，日出烟消忘旧路。”陈藻《桃枝岭》诗：“儿童嬉戏向比邻，长见桃枝出郭人。七十五翁方过岭，回头万事总成尘。”明谢肇淛《桃枝岭》诗：“不识桃枝路，聊为出郭行。山邮迷远近，岚霭互阴晴。碑蚀苔间字，泉添雨后声。乱峰青似簇，一半不知名。两岸束溪声，崎岖十里程。却从山口望，遥见下方城。属刂笋时来市，烧荒不为耕。老僧知客至，飞锡远相迎。”
　　莲花山　在桃枝岭前，距城二十里，一名永福山。山形高峻，上锐下圆，若菡萏然，郡主山也。高凭一阜，土色深红，曰：胭脂山。万历《府志》：“相传闽王有女葬此，洗胭脂粉注积其旁。”傍为闽王改葬处。见《冢墓》。宋朱子《题莲花峰》诗：“群峰相接连，断处秋云起。云起山更深，咫尺愁千里。流云绕空山，绝壁上苍翠。应有采芝人，相期烟雨外。”
　　北　岭　在四十二都。沿崖而跻，高千八百步。《闽都记》：“宋嘉祐三年，知县樊纪募治径路，迄今赖之。”下为宦溪、任溪，北达连江。又有汤岭，梅岭。
　　九峰山　在四十都，距城七十里。山巅奇峰九出，圆秀峭拔。与寿山、芙蓉，旧称三山。有石曰龙迹。明谢肇淛《游寿山、九峰、芙蓉诸山记》：“郡北莲花峰后，万山林立，而寿山、芙蓉、九峰鼎足虎踞，盖亦称三山云。五代时，高僧灵训辈各辟道场，聚众千数，丛林福地，为一时之冠，至今父老尚能道说也。万历壬子初夏，余约二三同志，共命杖屦，以九日发。届期而方广僧真潮至，盛言险巇不可行状。于是，陈伯孺、吴元化、赵子含俱无应者，独与陈汝翔、徐兴公策杖出井楼门，就笋舆，而僧明椿亦追至。明椿盖熟诸刹，为向导者也。陟桃枝岭里许，岚霭雾气，乍阴乍晴。道周得宋道山李公墓碑，读之未竟，而雨骤至，衣屦尽淋漓。又行十里许，危峰夹立，寒潭澎湃，峰头数道飞瀑，夭矫奔腾，下冲巨石，散作雪花满空，亦一奇绝处也。岭路尽，而林洋寺僧如定来迎，询所居，曰：‘尚十数里’。日停午矣，至山趾，前洋邱氏饭焉。邱字茂龄，村居爱客，礼质而意甚殷。其妇翁梁君七十余，老矣。闻婿有贵客，亟治具邀车骑，余谢以他往而来宿。五里许，过黄勉斋先生墓，十字石牌，圭立水田中。后有寺，名石牌，以先生故，得名也。又三里，始达林洋。乱山迢递，宿莽荒榛，孤寺孑然，邻居窎绝。宝殿经台，皆为禾黍瓦砾之场，独小寮数楹，如定所新创者。春畦积水，几不能达。四壁萧然，墍茨未竟，不知布金聚沙，当在何时也。归至石牌寺，暝矣。松竹阴森，佛堂低亚，左际竹篱间，团瓢幽饬，留客宿焉。早斋罢，众僧竞出笺麻乞书。己，复返前洋，赴梁君餐。询三山道里远近，茂龄谈之甚悉也。拉与偕往，欣然且命傔人具壶浆糗糒以从。山路渐嶻嵲不可步，舆者汗流至踵，又多溪涧汙潢，水石相错，深厉浅揭，殊觉艰难。约行三十里，群峰环罗，松栝葱倩，石桥流水，禽声上下，大非人间境界，顿令游客忘登降之惫矣。故寺基趾约略尚在，法堂斋庑未甚委藉，石砌间尚有宣和题刻，但僧贫且憨，闻客至，自田间归，手足胼胝，无复西来面目，为可恨耳！寺傍为本宗上人墓，余辈过而哭之。纵观良久，邱君携酒榼至共酌，宿西廊小楼上。旦各赋诗题壁上。比邱谓客涴吾壁，尚有愠容也。时明椿方为玉融贵人作佛事，别余先归。余辈从九峰折而右，十里，至芹石。又十里，至王坑桥。鸟道盘空，山山相续，又皆荒秽不治。行经数晷，无复有人形声，众皆惴惴然恐，久之。乃得田父问途，知寿山在眉睫矣。又十余里，始至。然畛隰污邪，茅茨湫杂，佛火无烟，鸡豚孳息，都无兰若仿佛矣。老僧头颅不剪，须鬓如雪，自言浙人也，住持廿九年矣，然女俞浊不修乃尔！救死之不瞻，而暇嗣宗风哉？山多美石，柔而易攻。间杂五色，盖珉属也。奚奴各属刂数片，内之枕中。沙弥击火炊黍，至日旰，乃得食。夜雨，复寒甚，众嚣然，竞往村中贳酒饮之。质明雨止，询舆人偃蹇不肯前，至岐路，翩然径舁以归，比觉而追之，则无及矣。芙蓉之背，政当寿山之面，而径路纡回，又非人所常行。荻芦荟蔚，虎狼窟穴，兼以积雨，淅泥腐叶相枕藉，腻滑如脂。行者蹴淖则濡，践箨则仆，登石则喘，循畦则陷。初，舆者踬，易奴掖之。俄而，掖者踬，余与客无不踬者。凡十余里，止一畲人家，杀鸡为黍，采笋蕨以相劳也。问芙蓉洞，曰：“去此不远，但荒塞数十载矣。能从我乎?”曰“能。”于是，腰镰者二，秉炬者一，持刀杖而翼者二。初尚有迳，三里得石潭。潭前峭壁石室窅然，高可三丈许，广如之。意其是而非也。过此，皆丛棘矣。畲人先行除道，众猿接而登。萝刺钩襟，石棱啮足。既乃越悬崖，蹑危彳勺，手攀足移，目眩心悸。又三里许，至洞。题曰：‘灵源岩’，不知何代人书也。洞不甚高，而平敞明净。石溜涔涔下滴。洞傍土锉坍毁。曰：是向年流僧所居处也。洞而北隅有坎，低窅无际，燃炬入之。鞠躬委蛇，步步渐高，上漏下湿，积泥尺许。既高复下，乃又豁然如外，洞高广。自此无复路矣。石上蝙蝠无数，见火惊飞，而烟焰蓬勃。余亦不能久留也，麾从者出，昏黑中，升降颠蹶，几至委顿，遂取故道归。至芙蓉故寺，则一片平田，踪迹尤不可辨。回思王氏开闽之时，宝刹百数，金碧丹臒，何其盛也。不七百年，十无一焉，沧桑陵谷，转眼已非，何必昆明之灰，始知劫哉！历双髻峰，出洋坑，观道旁天香台石刻，宋大观时书也。下临龙潭，飞湍雷吼。土人聂姓者，烹新茗肃客，且乞诗。余笑，因口占，书授之。过小溪，水暴涨，舆者负客以涉。至中流，履失，从茂龄借履。遥望黄岩峰，瀑布直千万仞，如银河落九天，为徘徊不能去。又渡大溪山，云四合，阴风飒飒，行者毛发洒淅。至前洋，雨大作，宿茂龄宅，赋诗赠之，感其导客之笃也。又翌日，始至城。游凡五日，得诗若干首。谢先生曰：余游山多矣，未有若兹游之快者。地既险绝，而主复奇遇也。然始尼于真潮之一言，而继败兴于二客之先返。乃知胜事不常，而山灵之秘，固不欲人人见也。芙蓉名洞，盖自林子羽而后二百余年，无能继杖履者。吾友曹能始常为余言之，向慕津津也。则今日之游，亦侈矣。记成，以质兴公，且以寄能始。”
　　芙蓉山　距城六十里。山形秀丽若芙蓉。别麓有洞，曰灵洞岩。《名胜志》：“萦纡十余里，秉炬而入，岩石互锁，乍狭乍廓。绀乳时滴，阴气逼人，火色青闪。行五里，至五代僧义存开山堂，可坐百人，有石鼓，石床，石盆诸物。过此凛凛，莫穷其源。”宋黄幹《登灵洞岩》歌：“寒岩突兀山之阿，足履危磴攀藤萝。岩下清泉响环珮，岩前古木交枝柯。当中洞门忽开豁，上有石屋高嵯峨。乾坤开辟已呈露，鬼神守护频挥呵。重门黯淡不可入，以火来照所见多。出门小洞亦奇绝，神龙奋怒吞蛟鼍。胜景如此难重过，手倚石壁频摩挲。安得雄思如悬河，长吟大咏仍高歌。”
　　寿　山　距九峰十里，与芙蓉、九峰对峙。有石莹洁如玉，可为印章，盖岷属也。详《物产》。去山十余里，有五花石坑，今开凿尽矣。宋黄幹《游寿山》诗：“石为文多招斧凿，寺因野烧转荧煌。世间荣辱何须论，日暮天寒山路长。”
　　黄岩山　在芙蓉山左。高数千丈，峭峻倚天。峰侧有瀑布，高百余丈，声闻里许。巅有仙井，有石曰盘石。《闽都记》：“闽越王时，在湖中不没如盘，故名。居人呼为彭石。”
　　以上山俱城北。
  </div>
  <div class="pagination">
   <a href="福州府志乾隆本_page19.html">
    上一页
   </a>
   <span>
    ...
   </span>
   <a href="福州府志乾隆本_page15.html">
    15
   </a>
   <a href="福州府志乾隆本_page16.html">
    16
   </a>
   <a href="福州府志乾隆本_page17.html">
    17
   </a>
   <a href="福州府志乾隆本_page18.html">
    18
   </a>
   <a href="福州府志乾隆本_page19.html">
    19
   </a>
   <span class="current-page">
    20
   </span>
   <a href="福州府志乾隆本_page21.html">
    21
   </a>
   <a href="福州府志乾隆本_page22.html">
    22
   </a>
   <a href="福州府志乾隆本_page23.html">
    23
   </a>
   <a href="福州府志乾隆本_page24.html">
    24
   </a>
   <a href="福州府志乾隆本_page25.html">
    25
   </a>
   <span>
    ...
   </span>
   <a href="福州府志乾隆本_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
