<!DOCTYPE html>
<html>
<head>
    <meta charset="UTF-8">
    <title>水经注 - 第 31 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注 - 第 31 页/共 34 页</h1>
    <div class="content">湘水又北迳锡口戍东，又北左派，谓之锡水。西北流迳锡口戍北，又西北流，屈而东北，玉水注焉。水出西北玉池，东南流注于锡浦，谓之玉池口。锡水又东北，东湖水注之。水上承玉池之东湖也，南流注于锡，谓之三阳泾，水南有三戍，又东北注于湘。
湘水自锡口北出，又得望屯浦，湘浦也。
湘水又北，枝津北出，谓之门泾也。湘水纡流西北，东北合门水，谓之门泾口。又北得三溪水口，水东承太湖，西通湘浦，三水之会，故得三溪之目耳。又北，东会大对水口，西接三津泾。
湘水又北迳黄陵亭西，右合黄陵水口，其水上承大湖，湖水西流，迳二妃庙南，世谓之黄陵庙也。言大舜之陟方也。二妃从征，溺于湘江。神游洞庭之渊，出入潇湘之浦。潇者，水清深也。《湘中记》曰：湘川清照五六丈，下见底石，如樗浦矣，五色鲜明，白沙如霜雪，赤岸若朝霞，是纳潇湘之名矣，故民为立祠于水侧焉。荆州牧刘表刊石立碑，树之于庙，以旌不朽之传矣。黄水又西流入于湘，谓之黄陵口。昔王子山有异才，年二十而得恶梦，作《梦赋》。二十一，溺死于湘浦，即斯川矣。
湘水又北迳白沙戍西，又北，右会东町口涢水也。
湘水又左合决湖口，水出西陂，东通湘渚。
湘水又北，汨水注之。水东出豫章艾县桓山，西南迳吴昌县北，与纯水合。
水源出其县东南纯山。西北流，又东迳其县南，又北迳其县故城下。县是吴主孙权立。纯水又右会汨水。汨水西迳罗县北，本罗子国也。故在襄阳宜城县西，楚文王移之于此。秦立长沙郡，因以为县，水亦谓之罗水。汨水又西，迳玉笥山。
罗含《湘中记》云：屈潭之左，有玉笥山，道士遗言，此福地也。一曰地脚山。
汨水又西为屈潭，即汨罗渊也，屈原怀沙自沈于此，故渊潭以屈为名。昔贾谊、史迁皆尝迳此，弭檝江波，投吊於渊。渊北有屈原庙，庙前有碑。又有《汉南太守程坚碑》，寄在原庙。汨水又西迳汨罗戍南，西流注于湘，《春秋》之罗汭矣。世谓之汨罗口。湘水又北，枝分北出迳汨罗戍西，又北迳垒石山东，又北迳磊石戍西，谓之苟导泾矣，而北合湘水。湘水自汨罗口，西北迳磊石山西，而北对青草湖，亦或谓之为青草山也。西对悬城口。
湘水又北得九口，并湘浦也。湘水又东北，为青草湖口，右合苟导泾北口，与劳口合，又北得同拌口，皆湘浦右迤者也。

△又北过下隽县西，微水从东来流注之。
湘水左会清水口，资水也。世谓之益阳江。湘水左迳鹿角山东。右迳谨亭戍西，又北合查浦，又北得万石浦，咸湘浦也。侧湘浦北有万石戍。湘水左则沅水注之，谓之横房口，东对微湖，世或谓之麋湖也。右属微水，即《经》所谓微水经下隽者也。西流注于江，谓之麋湖口。湘水又北迳金浦戍，北带金浦水，湖溠也。湘水左则澧水澧水注之，世谓之武陵江。凡此四水，同注洞庭，北会大江，名之五渚，《战国策》曰：秦与荆战，大破之，取洞庭五渚者也。湖水广圆五百馀里，日月若出没于其中。《山海经》云：洞庭之山，帝之二女居焉。沅、澧之风，交潇、湘之浦，出入多飘风暴雨。湖中有君山、编山。君山有石穴，潜通吴之包山，郭景纯所谓巴陵地道者也。是山，湘君之所游处，故曰君山矣。昔秦始皇遭风于此，而问其故。博士曰：湘君入则多风。秦王乃赭其山。汉武帝亦登之，射蛟于是山。东北对编山，山多篪竹。两山相次去数十里，回峙相望，孤影若浮。湖之右岸有山，世谓之笛鸟头石。石北右会翁湖口。水上承翁湖，左合洞浦，所谓三苗之国、左洞庭者也。

△又北至巴丘山入于江。
山在湘水右岸。山有巴陵故城，本吴之巴丘邸阁城也。晋太康元年，立巴陵县于此，后置建昌郡。宋元嘉十六年，立巴陵郡，城跨冈岭，滨阻三江。巴陵西对长洲，其洲南<广棼>湘浦，北届大江，故曰三江也。三水所会，亦或谓之三江口矣。夹山列关，谓之射猎，又北对养口，咸湘浦也。水色青异，东北入于大江，有清浊之别，谓之江会也。
○漓水
△漓水亦出阳海山。
漓水与湘水出一山而分源也。湘、漓之间，陆地广百馀步，谓之始安峤，峤即越城峤也。峤水自峤之阳，南流注漓，名曰始安水。故庾仲初之赋《扬都》云：判五岭而分流者也。漓水又南与沩水合，水出西北邵陵县界。而东南流至零陵县西，南迳越城西。建安十六年，交州刺史赖恭自广信合兵小零陵越城迎就骘，即是地也。沩水又东南流，注于漓水，《汉书》所谓出零陵下漓水者也。漓水又南合弹丸溪，水出于弹丸山。山有涌泉，奔流冲激。山嵁及溪中，有石若丸，自然珠圆，状弹丸矣，故山水即名焉。验其山高十馀丈，深数丈，复有石窦，下深数丈，洞穴深远，莫究其极。溪水东流注于漓水。漓水又南迳始安县东，魏元帝咸熙二年，吴孙皓分零陵南部，立始安郡。漓水又南，右会洛溪，溪水出永丰县西北洛溪山，东流迳其县北，县本苍梧之北乡，孙皓割以为县。洛溪水又东南迳始安县，而东注漓水。
漓水又东南流入熙平县，迳羊濑山，山临漓水，石间有色类羊。又东南迳鸡濑山。山带漓水，石色状鸡，故二山以物象受名矣。漓水又南，得熙平水口，水源出县东龙山，西南流迳其县南，又西与北乡溪水合，水出县东北北乡山，西流迳其县北，又西流南转，迳其县西，县本始安之扶乡也，孙皓割以为县。溪水又南注熙平水，熙平水又西注于漓水。县南有朝夕塘，水出东山西南，有水从山下注塘，一日再增再减，盈缩以时，未尝衍期，同于潮水，因名此塘为朝夕塘矣。
漓水又西迳平乐县界，左合平乐溪口，水出临贺郡之谢沭县南历山，西北流迳谢沭县西南，西南流至平乐县东南，左会谢沭众溪，派流凑合，西迳平乐县南。孙皓割苍梧之境，立以为县，北隶始安。溪水又西南流，注于漓水，谓之平乐水。

△南过苍梧荔浦县。
濑水出县西北鲁山东迳其县西，与濡水合。水出永丰县西北濡山，东南迳其县西，又东南流入荔浦县注于濑溪，又注于漓水，漓水之上，有关。漓水又南，左合灵溪水口，水出临贺富川县北符灵冈，南流迳其县东，又南注于漓水也。

△又南至广信县，入于郁水。
○溱水
△溱水出桂阳临武县南，绕城西北屈东流。
溱水导源县西南，北流迳县西，而北与武溪合。《山海经》曰：肆水出临武西南，而东南注于海。入番禺西。肆水盖溱水之别名也。武溪水出临武县西北桐柏山，东南流右合溱水，乱流东南迳临武县西，谓之武溪。县临侧溪东，因曰临武县，王莽更名大武也。溪又东南流左会黄岑溪水，水出郴县黄岑山，西南流右合武溪武水又南入重山，山名蓝豪，广圆五百里，悉曲江县界。崖壁峻岨，岩岭干天，交柯云蔚，霾天晦景，谓之泷中。悬湍回注，崩浪震山，名之泷水。

△东至曲江县安聂邑东，屈西南流。
泷水又南出峡，谓之泷口。西岸有任将军城，南海都尉任嚣所筑也。嚣死，尉佗自龙川始居之。东岸有任将军庙。泷水又南合泠水，泠水东出泠君山，山，群峰之孤秀也。晋太元十八年，崩十馀丈。于是悬涧瀑挂，倾流注壑，颓波所入，灌于泷水。泷水又左合林水，林水出县东北洹山。王歆之《始兴记》曰：林水源里有石室，室前磐石上，行罗十瓮，中悉是饼银。采伐遇之，不得取，取必迷闷。
晋太元初，民封驱之家仆，密窃三饼，归发看，有大蛇螫之而死。《湘州记》曰：其夜，驱之梦神语曰：君奴不谨，盗银三饼，即日显戮，以银相偿。觉视则奴死银在矣。林水自源西注于泷水。又与云水合，水出县北汤泉。泉源沸涌，浩气云浮，以腥物投之，俄顷即熟。其中时有细赤鱼游之，不为灼也。西北合泷水。又有藉水，上承沧海水，有岛屿焉。其水吐纳众流，西北注于泷水。泷水又南历灵鹫山，山本名虎群山，亦曰虎市山，以虎多暴故也。晋义熙中，沙门释僧律，葺宇岩阿，猛虎远迹，盖律仁感所致，因改曰灵鹫山。泷水又南迳曲江县东，云县昔号曲红，曲红，山名也，东连冈是矣。泷中有碑文曰：自瀑亭至乎曲红。按《地理志》曲江，旧县也。王莽以为除虏。始兴郡治。魏元帝咸熙二年，孙皓分桂阳南部立。县东傍泷溪，号曰北泷水，水左即东溪口也。水出始兴东，江州南康县界石阎山。西流而与连水合，水出南康县凉热山连溪，山即大庾岭也。五岭之最东矣，故曰东峤山。斯则改装之次，其下船路，名涟溪，涟水南流，注于东溪，谓之涟口，庾仲初谓之大庚峤水也。东溪亦名东江，又曰始兴水。又西，邪阶水注之。水出县东南邪阶山。水有别源，曰巢头，重岭衿泷，湍奔相属，祖源双注，合为一川。水侧有鼻天子城，鼻天子，所未闻也。邪阶水又西北注于东江。
江水又西迳始兴县南，又西入曲江县，邸水注之。水出浮岳山，山蹑一处，则百馀步动，若在水也，因名浮岳山。南流注于东江。东江又西，与利水合。水出县之韶石北山。南流迳韶石下，其高百仞，广圆五里，两石对峙，相去一里，小大略均，似双阙，名曰韶石。古老言，昔有二仙，分而憩之，自尔年丰，弥历一纪。
利水又南迳灵石下，灵石一名逃石，高三十丈，广圆五百丈。耆旧传言，石本桂阳汝城县，因夜迅雷之变，忽然迁此，彼人来见，叹曰：石乃逃来。因名逃石，以其有灵运徙，又曰灵石。其杰处，临江壁立，霞駮有若缋焉。水石惊濑，传响不绝，商船淹留，聆玩不已。利水南注东江，东江又西注于北江，谓之东江口。
溱水至此，有始兴大江之名，而南入浈阳县也。

△过浈阳县，出洭浦关，与桂水合。
溱水南迳浈阳县西，旧汉县也，王莽之綦武矣。县东有浈石山，广圆三十里，挺崿大江之北，盘址长川之际。其阳有石室，渔叟所憩。昔欲于山北开达郡之路，辄有大蛇断道，不果。是以今行者，必于石室前泛舟而济也。溱水又西南，历皋口、太尉二山之间，是曰浈阳峡。两岸杰秀，壁立亏天。昔尝凿石架阁，令两岸相接，以拒徐道覆。溱水出峡，左则浈水注之，水出南海龙川县，西迳浈阳县南，右注溱水。故应劭曰：浈水西入溱是也。溱水又西南，洭水入焉。《山海经》所谓湟水，出桂阳西北，东南注肆入郭浦西者也。溱水又西南迳中宿县会一里水，其处隘，名之为观峡。连山交枕，绝崖壁竦，下有神庙，背阿面流，坛宇虚肃，庙渚攒石，巉岩乱峙中川。时水洊至，鼓怒佛腾，流木沦没，必无出者。世人以为河伯下材。晋中朝时，县人有使至洛者事讫，将还。忽有一人寄其书，云：吾家在观峡前，石间悬藤，即其处也。但叩藤，自当有人取之。使者谨依其言，果有二人出外取书，并延入水府，衣不霑濡。言此似不近情，然造化之中，无所不有，穆满西游，与河宗论宝，以此推之，亦为类矣。溱水又西南迳中宿县南，吴孙皓分四会之北乡立焉。

△南入于海。
溱水又南注于郁，而入于海。
卷三十九
○洭水
△洭水出桂阳县卢聚。
水出桂阳县西北上驿山卢溪，为卢溪水，东南流迳桂阳县故城，谓之洭水。
《地理志》曰：洭水出桂阳，南至四会是也。洭水又东南流，峤水注之，水出萌渚峤之溪，溪水下流，历峡南出，是峡谓之贞女峡。峡西岸高岩，名贞女山。
山下际有石，如人形，高七尺，状如女子，故名贞女峡。古来相传，有数女取螺于此，遇风雨书晦，忽化为石。斯诚巨异，难以闻信。但启生石中，执呱空桑，抑斯类矣。物之变化，宁以理求乎？溪水又合洭水。洭水又东南入阳山县，右合涟口，水源出县西北一百一十里石塘村，村之流水侧，有豫章木，本径可二丈，其株根犹存，伐之积载，而斧迹若新。羽族飞翔不息，其旁众枝，飞散远集，乡亦不测所如，惟见一枝，犹在含洭水矣。涟水东南流注于洭。洭水又东南流，而左与斟水合。水导源近出东岩下，穴口若井，一日之中，十溢十竭，信若潮流，而注洭水。洭水又南迳阳山县故城西，耆旧传曰，往昔县长临县，辄迁擢超级，太史迳观言地势使然。掘断连冈，流血成川，城因倾阤，遂即倾败。阁下大鼓，飞上临武，乃之桂阳，追号圣鼓，自阳山达乎桂阳之武步驿，所至循圣鼓道也。其道如堑，迄于鼓城矣。洭水又迳阳山县南，县故含洭县之桃乡，孙皓分立为县也。洭水又东南流也。

△东南过含洭县。
应劭曰：洭水东北入沅。瓒注《汉书》沅在武陵，去洭远，又隔湘水，不得入沅。洭水东南，左合翁水。水出东北利山湖，湖水广圆五里，洁逾凡水，西南流注于洭，谓之翁水山。口已下，东岸有圣鼓杖，即阳山之鼓杖也。横在川侧，虽冲波所激，未尝移动。百鸟翔鸣，莫有萃者。船人上下，以篙撞者，辄有虐疾。洭水又东南，左合陶水，水东出尧山。山盘纡数百里，有赭嵒迭起，冠以青林，与云霞乱采。山上有白石英，山下有平陵，有大堂基，耆旧云，尧行宫所。陶水西迳县北，右注洭水。洭水又迳含洭县西。王歆之《始兴记》曰：县有白鹿城，城南有白鹿冈。咸康中，郡民张鲂为县，有善政，白鹿来游，故城及冈并即名焉。

△南出洭浦关为桂水。
关在中宿县。洭水出关，左合溱水，谓之洭口。《山海经》谓之湟水。
徐广曰：湟水，一名洭水，出桂阳，通四会，亦曰漼水也。汉武帝元鼎五年，路博德为伏波将军，征南越，出桂阳，下湟水，即此水矣。桂水其别名也。
○深水
△深水出桂阳卢聚。
吕忱曰：深水，一名邃水，导源卢溪，西入营水，乱流营波，同注湘津。许慎云：深水出桂阳南平县也。《经》书桂阳者，县本隶桂阳郡也。后割属始兴。
县有卢溪、卢聚山，在南平县之南，九疑山东也。

△西北过零陵营道县南，又东北过营浦县南，又西北过泉陵县，西北七里至燕室丘，入于湘。
水上有燕室丘，亦因为聚名也。其下水深不测，号曰龙渊。
○钟水
△钟水出桂阳南平县都山，北过其县东，又东北过宋渚亭，又北过钟亭，与漼水合。
都山即都庞之峤也，五岭之第三岭也。钟水即峤水也。庾仲初曰：峤水南入始兴漼水，注于海。北入桂阳湘水注于江是也。漼水，即桂水也，漼、桂声相近，故字随读变，《经》仍其非矣。桂水出桂阳县北界山，山壁高耸，三面特峻，石泉悬注瀑布而下。北迳南平县，而东北流届钟亭，右会钟水，通为桂水也。故应劭曰：桂水出桂阳，东北入湘。

△又北过魏宁县之东。
魏宁，故阳安也。晋太康元年改曰晋宁。县在桂阳郡东一百二十里。县南西二面，阻带清溪，桂水无出县东理，盖县邑流移，今古不同故也。

△又东北入于湘。
○耒水
△耒水出桂阳郴县南山。
耒水发源出汝城县东乌龙白骑山，西北流迳其县北，西流三十里，中有十四濑，各数百步，濬流奔急，竹节相次，亦为行旅氵斥涉之艰难也。又西北迳晋宁县北，又西左合清溪水口，水出县东黄皮山，西南流历县南，又西北注于耒水。
汝城县在郡东三百馀里，山又在县东，耒水无出南山理也。

△北过其县之西县有渌水，出县东侠公山。西北流而南，屈注于耒，谓之程乡溪，郡置酒官，酝于山下，名曰程酒，献同酃也。耒水又西，黄水注之。水出县西黄岑山，山则骑田之峤，五岭之第二岭也。黄水东北流。按盛弘之云：众山水出注于大溪，号曰横流溪。溪水甚小，冬夏不乾，俗亦谓之为贪泉，饮者辄冒于财贿，同于广州石门贪流矣。廉介为二千石，则不饮之。昔吴隐之挹而不乱，贪岂谓能汙其真乎？盖亦恶其名也。刘澄之谓为一涯溪，通四会殊为孟浪而不悉也。庾仲初云：峤水南入始兴溱水，注海。即黄岑水入武溪者也。北水入桂阳湘水，注于大江，即是水也。左则千秋水注之。水出西南万岁山。山有石室，室中有钟乳。山上悉生灵寿木，溪下即千秋水也。水侧民居，号万岁村。其水下合黄水，黄水又东北迳其县东，右合除泉水。水出县南湘陂村，村有圆水。广圆可二百步，一边暖，一边冷。冷处极清绿，浅则见石，深则见底。暖处水白且浊，玄素既殊，凉暖亦异，厥名除泉，其犹江乘之半汤泉也。水盛则泻黄溪，水耗则津径辍流。郴，旧县也，桂阳郡治也，汉高帝二年分长沙置。《地理志》曰：桂水所出，因以名也。
王莽更名南平，县曰宣风。项羽迁义帝所筑也。县南有义帝冢，内有石虎，因呼为白彪郡。《东观汉记》曰：茨充，字子何，为桂阳太守，民惰懒，少粗履，足多剖裂。充教作履，今江南知织履，皆充之教也。黄溪东有马岭山，高六百馀丈，广圆四十许里。汉末，有郡民苏耽，栖游此山。《桂阳列仙传》云：耽，郴县人。
少孤，养母至孝。言语虚无，时人谓之痴。常与众儿共牧牛，更直为帅，录牛无散。每至耽为帅，牛辄徘徊左右，不逐自还。众儿曰：汝直，牛何道不走耶？耽曰：非汝曹所知。即面辞母云：受性应仙，当违供养。涕泗。又说：年将大疫，死者略半，穿一井饮水，可得无恙。如是有哭声甚哀。后见耽，乘白马，还此山中，百姓为立坛祠，民安岁登，民因名为马岭山。黄水又北流注于耒水，谓之郴口。耒水又西迳华山之阴，亦曰华石山，孤峰特耸。枕带双流。东则黄溪、耒水之交会也。耒水东流沿注，不得北过其县西也。两岸连山，石泉悬溜，行者辄徘留念，情不极已也。

△又北过便县之西县故惠帝封长沙王子吴浅为侯国，王莽之便屏也。县界有温泉水，在郴县之西北，左右有田数十畮，资之以溉。常以十二月下种，明年三月谷熟，度此水冷，不能生苗。温水所溉，年可三登。其馀波散流入于耒水也。

△又西北过耒阳县之东。
耒阳，旧县也，盖因水以制名。王莽更名南平亭。东傍耒水，水东肥南，有郡故城。县有溪水，东出侯计山，其水清澈，冬温夏冷。西流谓之肥川。川之北有卢塘。塘池八顷，其深不测，有大鱼，常至五月，辄一奋跃，水涌数丈，波襄四陆，细鱼奔迸，随水登岸，不可胜计。又云：大鱼将欲鼓作，诸鱼皆浮聚。水侧注。西北迳蔡洲，洲西即蔡伦故宅。傍有蔡子池。伦，汉黄门，顺帝之世，捣故鱼网为纸，用代简素，自其始也。

△又北过酃县东。
县有酃湖，湖中有洲，洲上民居，彼人资以给酿，酒甚醇美，谓之酃酒，岁常贡之。湖边尚有酃县故治，西北去临承县一十五里。从省隶。《十三州志》曰：大别水南出耒阳县太山，北至酃县入湖也。

△北入于湘。
耒水西北至临承县，而左注湘水，谓之耒口也。
○洣水
△洣水出荼陵县上乡，西北过其县西。
水出江州安成郡广兴县太平山西北流，迳荼陵县之南。汉武帝元朔四年，封长沙定王子节侯诉之邑也。王莽更名声乡矣。洣水又屈而过其县，西北流注也。
《地理志》谓之泥水者也。

△又西北过攸县南。
攸水出东南安成郡安复县封侯山，西北流迳攸县北，县北带攸溪，盖即溪以名县也，汉武帝元朔四年，封长沙定王子则为攸舆侯，即《地理志》所谓攸县者也。攸水又西南流入荼陵县，入于洣水也。

△又西北过阴山县南。
县本阳山县也，县东北犹有阳山故城，即长沙孝王子宗之邑也。言其势王，故堑山堙谷，改曰阴山县。县上有容水，自侯昙山下注洣水，谓之容口。水有大穴，容一百石，水出于此，因以名焉。洣水又西北迳其县东，又西迳历口。
</div>
    <div class="pagination">
<a href="水经注_page30.html">上一页</a><span>...</span><a href="水经注_page26.html">26</a><a href="水经注_page27.html">27</a><a href="水经注_page28.html">28</a><a href="水经注_page29.html">29</a><a href="水经注_page30.html">30</a><span class="current-page">31</span><a href="水经注_page32.html">32</a><a href="水经注_page33.html">33</a><a href="水经注_page34.html">34</a><a href="水经注_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
