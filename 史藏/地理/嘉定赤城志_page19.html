<!DOCTYPE html>
<html>
<head>
    <meta charset="UTF-8">
    <title>嘉定赤城志 - 第 19 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉定赤城志 - 第 19 页/共 82 页</h1>
    <div class="content">　　　临海
县治在州南二百三十步按听事皇佑二年令崔黄臣建【章望之为之记】干道九年火淳熙六年彭仲刚重新之【尤守袤为记云干道癸巳秋九月临海居民不戒于火爁烂扇延以及县治燔爇俱尽当官者因陋就简仅能建三椽于煨烬之中以听狱讼吏民无所托足案牍无所栖列一遇风雨则沾渍暴露叫呼讙呶讼牒计簿散匿吏胥之家最易甲乙莫可质考县日以不理后三年予来为州有意兴之而无与任其责者淳熙丁酉秋永嘉彭君仲刚来主县事予闻彭名旧矣心固望其有为彭乃言曰夫环百里之地而为之长聚万室之众而听其令民社所寄视古子男治必有所一邑之条教于是乎出而司存弗备无以施政废之当举舍此孰先然役大用伙非受命于郡则令不得擅敢以为请予乃畀钱三十万使营度之是冬予罢官归踰年则彭以书来告成矣外为重门以严启闭上建层楼以敛敕书治事有听燕居有室翼以修廊挟以外庑吏直宾次环列有序奥者为藏爽者为狱为亭于大门之外以班诏令为阁于东庑之上以藏案牍为堂为斋为轩以备宴休游息之地下至于庖湢之所微至于什器之末杂至于丹雘甃甓之事纤悉毕具规模坚壮工用精密总为屋八十有一楹中凿五池潴水为备复以其余力建丞簿之舍而新社稷之坛向之荆榛瓦砾之场今乃为高明宏丽之观民始识有官府之严而称其所以为邑大夫之居者问其经费之所出则曰未尝巧取而奇敛也凡财之隐于吏而亡籍木之讼于官而愿献者悉取而拘之钩校奇赢积累铢寸故费广而不阙问其工役之次第则曰未尝厉民而强使也籍境内之为工者若干官出僦佣率如其私之直居处饮食先为规画使极安便率旬有五日而迭休之其用夫只及于附邑之三乡家止一人人役三日番无过十夫而亦与之佣省督工程无苟简怠惰之患谨视给散无稽留朘削之弊民之与官为巿为役者若私家然故役大而不扰盖经始于丁酉之冬而落成于己亥之秋问其所以久则曰不敢仓卒而趣办也作于农隙而弗夺其时休其力而弗尽其用慰谕其勤而策其不勉民咸劝趋故功成而不劳夫聚财有方用民有节举事有渐顾何往而不济哉予常谓今之士莫难于为邑弱者不足以有为而健者或以病民幸而得强弱之中则积负困之奸民挠之欲兴事造业有其志而不克成者多矣又幸而不为积负之所困奸民之所挠而在上者或不察不得自展其才者亦多矣当君之始至赋乱政厖隐户移税弗可究诘乃考质剂乃正疆理逋租匿役披露首服吏奸民瘼检柅济理四野欢呼讼日以简故能不困于积负不挠于奸民不抑于当路而兴旧起废不扰而集非庶几于古之所谓循吏者乎夫裒聚赢羡于单乏之余可以观俭谨用民力于偪仄之中可以观仁积累工役于迟久之后可以观智是皆足以为吏法而不可使之无传予既嘉彭君之有成而因其请故遂着其实使后之人得以考而法之非以誉彭君也】
鼓楼在县门上
手诏亭在县治前
虚照堂在听后【仲刚诗云宇空发天光所患在自窒机乘不容穟事至纷若栉是中有物横满眼皆黑漆斯堂亦空欤为我作虚室】
平心堂在听西【仲刚诗云一泓不盈寸天地同其流微风相倾欹浩浩怀山邱牛马已不辨况能鉴微不我欲称物施舍是将安求】
琴堂在虚照堂后【令孙祖德题云一曲重弹子贱琴三年风月总知音休言无补公家事留得堂前竹树阴】
拥青轩在琴堂后
悦斋在虚照堂左
□轩在听后嘉定十二年令朱中直建取宓子贱荅有若之语而名
丞听在县东一十步旧在今主簿听干道九年火淳熙六年令彭仲刚徙今地
扫溉轩在县东嘉定十年丞王森建
主簿听在县西一十步旧在今丞听干道九年火淳熙六年令彭仲刚徙今地庆元元年主簿苏霖重建
孔先堂在听前嘉定七年主簿赵汝駉建水心叶侍郎适名之【且为铭曰非籍不有惟籍乃守先圣所正后学敢缪临海之邑龠米寸帛必信必实以作民极】
尉听在州东北四里旧在下洋嘉佑元年徙今地宣和中毁于寇明年复建【地据形胜其前秀峦环峙旷埜平铺后有峰屹然龙渊水泻出其右阴阳家以为善吏隐者多通显云】
隐轩在听东绍兴二十二年尉王淮建
景枢堂在听内淳熙六年尉叶（上占去口下呙）建以先是王丞相淮为尉后位西府故名今名阜堂
一锋亭在听前淳熙六年尉叶（上占去口下呙）建旧以舒亶为尉斩殴从毋者赋诗有一锋不斩奸邪首万古安知将相材之句故名
杜渎场听在县东一百二十里
押袋听在杜渎场听侧
　　　黄岩
县治在城内宣和五年令王然重建
鼓楼在县治南一十步前跨石桥【尉郑伯熊诗云飞甍郁峥嵘万井交错综俛仰各有则静以驭群动平时心匠微斤斧袖不用少施见其余规画已惊众姬公昔营洛道德作梁栋东家有余材凤衰无复梦帝方议明堂行矣与君共】
宣诏亭班春亭在县治前三步旧在鼓楼前东西后废开禧元年令赵湜徙今地
清心堂在民和堂后旧名清畏绍兴二十一年令杨炜建三十一年令胡琏改名清轩嘉泰二年令刘鼎孙更今名【初孙尚书觌尝赋诗有所贵知我希已及鱼与豚之句琏谓清固不当求人知亦不必畏人知遂去畏字直揭曰清尉郑伯熊诗云树蕙余百亩艺兰当路歧清风一披拂香气无不之纫为楚累佩辱我幽靓姿小草生涧底雨露无恩私不入儿女玩岁晚得自持所以古君子清德畏人知】
民和堂在县圃嘉定二年令刘鼎孙重建
摘星楼在燕堂后嘉定四年令杨圭重建
仁政阁在县治东庑嘉定四年令杨圭重建
舫斋在民和堂西开禧三年令赵汝伯建飞盖亭在舫斋西嘉定九年令陈梦建建净凉亭在飞盖亭北嘉定五年令赵湜建
丞听在县东一十二步嘉定三年丞顾元龙重建
香远堂在听东旧名紫翠轩绍兴五年丞赵子英建嘉定十五年丞赵彦珽更今名【左纬诗云试卷珠帘看青山有几重峥嵘秋色老苍莽暮烟浓未辨清猿处遥知白鸟踪蓝田无此景痛扫只双松】
真清亭在香远堂南绍兴三十一年丞李昱建今废
宜雪亭在香远堂东庆元四年丞何坦建
哦松亭在香远堂后嘉定三年丞顾元龙重建
主簿听在县治东二十步隆兴二年主簿赵仁夫重建后废今僦民居
尉听在县治西一十五步庆元五年尉徐士表重建
见山堂在听西
传香亭同
岁寒亭同
射亭在听东南
右嘉定四年尉杨璘重建
买纳场听在县东南六十里干道三年监官戚大辩建嘉定十五年潘周伯重建
押袋听在监场听侧嘉定十一年押袋鲍埜重建
　　　天台
县治在县城之中庆元元年令常建重修
鼓楼在县门上
班春亭在县治东
宣诏亭在县治西
静治堂在听东嘉泰元年令丁大荣建上有阁榜曰标霞【楼参政钥为之记】
平心堂在宅堂西淳熙三年令薛洪建
瑞粟堂在观政堂北旧名瑞萱干道二年令李异重建嘉泰二年令丁大荣以得粟一茎六穗更今名
观政亭在县圃内淳熙七年令刘孝常心建嘉泰二年令丁大荣名
问松台在宅堂后旁有大松如偃盖旧为松风亭嘉泰三年令丁大荣筑为台更今名
多锦亭在县圃内嘉定十四年令邵继元建
丞听在县门西干道五年丞朱皆建旧与主簿尉分处县治内及是辟县圃为之
主簿听在县东二百步淳熙十三年主簿杜纯孝以县吏没官屋建
尉听在县西北一百六十步绍兴二十五年尉李异建
　　　仙居
县治在城东建炎二年令张亨重建
鼓楼在县门上绍兴二十六年令梅克明建开禧二年令姚偓重建
岩老堂在听事东皇佑元年令陈襄建【按陈仙居诗自注云尝凿池引水经竹林间以环流钓翁名台习坎嘉鱼名亭未知在县治何处今不可考矣岩老堂诗云手持养性书此地学樵渔身类蛇龙蛰情深木石居先迷成远复正静得中虚何必求深隐幽蒙是所庐　徐融和云大老富诗画不烦耕与渔岩同傅说筑人学仲尼居静性观三极穷神味六虚欲知休复意仁义是蘧庐　章望之和云岩前未老客期在老樵渔拊俗多闲暇开轩适起居读书明治乱学易体盈虚频许相从否吾将当故庐】
安乐堂在县治后绍兴十二年令杜师旦建
秀歧堂在安乐堂东庆元二年令尤棐以民献瑞麦而建
爱山堂在安乐堂左嘉定五年令董履道建
真趣亭在安乐堂东嘉定六年令董履道建取陶潜是中有真趣之句
丞听在县治西建炎二年令张亨重建
倚松亭在听后淳熙十二年丞赵善宿建
三益亭在听东嘉定十二年丞林访建
主簿听在县治东南五十步嘉定六年主簿赵彦儋建
尉听在县治东一十步建炎二年令张亨建
　　　宁海
县治在城内皇佑二年令李纯师建
鼓楼在县治前景佑元年令张大蒙建【 世荦按秩官门作章大蒙】
敕书楼在县前大门上后废今为大门
架阁楼在县治东庑嘉定十年令陈宗仁建
宣诏亭在县治西
班春亭在县治东旧为茶盐亭嘉定十六年权令张修重建
均政堂在听东旧名问政嘉定十年令陈宗仁重建
岸帻亭在县圃北建炎元年令魏贲建
舫斋在读书径北
读书径在县圃西面水旧名风漪隆兴二年令薛抗建朱舍人翌寄诗以出宰山水县读书松竹林为韵遂更今名
书林在听东隆兴二年薛抗建
松竹林在县圃东下瞰官河庆元二年令李知微建
横翠阁在云锦亭后今废
云锦亭在县圃莲池中今废
丞听在县西五步政和四年丞刘倚友建绍熙四年丞耿开重建【刘自为记云崇宁甲申大观戊子是邑两置丞皆踰年诏罢政和壬辰复置予以初第承乏兹任前此虽阅两政皆以中废而公廨不克治予至则僦舍编民隘陋苦之既而得地于县之西隅以岁在癸巳九月经营越明年正月告成址而柱者凡二百二十有二他木称是又辟县之垣以跨桥曰通德因听之余以(高庙御讳)堂曰松吟亦足以资出入宴息之便也一日落成士民纵观有惊视夸（耳儿）若见赏者有俯眉颦语若见劳者又有欲笑而颐不解欲言而声不扬若见诮者夫见赏者予知其乐此基(高庙御讳)之成也见劳者予知其恤此造为之勤也求其见诮者不可得窃思之固有在矣得非以仕宦所寓比传舍为稍久今基(高庙御讳)造为之功非不知其备且至也然斧墨未干爨突未黔代者告至徒役役为后人资耳况继而居者未必察察而未必德也虽然彼见诮者固有理而所以诮者乃予志也士之有为于世期以身任天下之重要皆使人人获安利而后已况朝夕从事无非尽其所以为人者于一室劳逸又何较焉若夫察与不察德与不德尤非所问也虽然继是居苟能坏者思全敝者思新毋毁我窗牖毋毁我器用毋以一时苟简而忘后人长久之利使向之见诮者于予心为无媿亦仁人之赐也因其落成故序此以俟贤者】
松吟堂在听南今名壮观
不负轩在宅堂南今废
主簿听在县治西五步绍兴中废徙于迎恩驿淳熙五年令方杲徙今地
三瑞堂在听西政和四年主簿洪皓建时以荷花桃实竹干有连理之瑞已而生子适故名【绍兴十六年适以贰车行县题诗云久矣驰魂梦今登三瑞堂故山有乔木近事话甘棠展骥惭充位占熊忆问祥白云留不住极望是吾乡】
交翠亭在听右池南政和五年主簿洪皓建【子适后有诗云三十年前事鸾栖筑小亭寒声长新萚清閟拂疏棂水转前时绿山浓远处青重来勤问讯此别记秋萤　左纬诗云地胜多乔木亭幽阚古墉春梢经雨合晚色过烟浓影落琴书遍声穿户牖重鸾栖应不久枳棘若为容】
适志亭在听西庆元四年主簿胡宗建今废
尉听在县治东五步宣和五年尉王允成建
清风楼在听东旧名一览绍兴二年尉马迥建
梅轩在听西嘉定十年尉叶象翁建
赤城志卷第七
　公廨门四
仓库财用之所藏也场务以下财用之所出也古者山泽之利与民共之后世既专之官而茶盐酒税之禁日涌月溢虽明知其朘削而郡国之百须在焉欲罢盖不能也台濒海故有盐负山故有茶民力役劳生故不能无酒昔固笼而之公上矣近岁茶场既废二盐监改隶他郡所谓酒坊败阙亦累累有之独官酤仅行商税尚亡恙均节剂量使州用无匮而民力不伤此固善为政者之所乐闻也
　　仓库
      州
</div>
    <div class="pagination">
<a href="嘉定赤城志_page18.html">上一页</a><span>...</span><a href="嘉定赤城志_page14.html">14</a><a href="嘉定赤城志_page15.html">15</a><a href="嘉定赤城志_page16.html">16</a><a href="嘉定赤城志_page17.html">17</a><a href="嘉定赤城志_page18.html">18</a><span class="current-page">19</span><a href="嘉定赤城志_page20.html">20</a><a href="嘉定赤城志_page21.html">21</a><a href="嘉定赤城志_page22.html">22</a><a href="嘉定赤城志_page23.html">23</a><a href="嘉定赤城志_page24.html">24</a><span>...</span><a href="嘉定赤城志_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
