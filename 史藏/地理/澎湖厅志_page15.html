<!DOCTYPE html>
<html>
<head>
    <meta charset="UTF-8">
    <title>澎湖厅志 - 第 15 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>澎湖厅志 - 第 15 页/共 16 页</h1>
    <div class="content">　　武职表（续录）
　　水师总兵
　　吴宏洛，安徽合肥人。光绪十三年十一月实任，十八年六月卸事。
　　王芝生，合肥人。十八年六月署理。
　　周振邦，广东人。十九年十一月，由温州镇调补。
　　游击
　　中军左营
　　杨兴隆，光绪十四年六月代理，十一月卸事。
　　刘德安，广东三水人。光绪十四年十一月调补，十七年十二月卸事。
　　林章兴，闽县人，十七年代理。
　　右营都司
　　林文和，同安人。光绪十五年七月实任，十六年正月卸事。
　　李培林，代理。
　　林章兴，署理。
　　吴永兆，同安人。光绪十七年十一月实任。
　　左营守备
　　林廷桢，同安人。光绪十四年二月代理。
　　马长安，全椒人。十四年七月署任，十一月卸事。
　　杨兴隆，兼理。
　　刘德安，兼理。
　　钟朝凤，同安人。光绪十五年五月实任。
　　名宦传
　　梁樟，字子章，别号驳庵，陕西咸宁人；康熙间进士，以知县用。历任长泰、长汀二县；上不废法，下不厉民，用荐升任澎湖。时改设厅官不久，一切章程多未就绪，谨遵职守，考定规条，大小部署，亲自手裁。有前厅已行而未合功令者，悉为革除。念澎地多风少雨，于农事尤卷卷焉。任澎两载余，不肯妄差一役、妄役一民。其治一以安静为主，老成持重，不喜事，亦无废事。论者以为颇得政体云。
　　周于仁，字纯哉，别号仙山，四川安岳县人；康熙四十七年举人。初知永春县，上官以为能，调将乐，擢澎湖通判。遇事果断，天植之性也。调澎戍兵素称骄悍，欺凌澳社；一绳以法，不少假借，民赖以安。雍正十三年，奉檄清查地亩，劝民首垦。垦地一百四十余亩，报升网、缯、沪税三十余两。资给牛种、耕具，吏无浸渔，民沾实惠。俸满后因病告假回籍，澎人建祠祀之。
　　胡格，字寿平，号昂夫，湖广江夏人也；康熙五十六年举人。历知泰宁、诏定、同安、晋江四县，八载两调繁，上游称其才。乾隆三年，署澎湖通判。莅事治民，不惮劳怨，讼无留牍，用荐行取主事。
　　陆鹏，字西溟，号敬斋，浙之海盐人也；康熙五十六年举人。初授奉化学教谕，训士有方，以卓荐升连江县知县。调任诸罗，安集流寓，辑柔番社，治称最；母忧去任。起复升泉州府粮捕通判，调澎湖。下车之日，首隆劝学，每月月朔，聚诸生于妈宫公所，课以文艺，兼崇尚品行；盖以曩时教奉士之教教澎也。为人和平乐易，礼士爱民，其循良之选也欤。后以病卒于官。澎人哀思，如失怙恃云。
　　——以上节「纪略」。
　　胡建伟，广东三水人，学者称勉亭先生。乾隆十年成进士。十四年选授直隶无极县，历正定，丁丙艰；起复改补福鼎县，调永定，历署闽县及福防同知。乾隆三十一年，用荐升授澎湖通判，惠政甚多。大要在勤民造士，不沾沾于末俗苟且之治。至于兴利除弊，则锐身自任，始终不倦；以为厅县者，亲民之官，不宜养尊自逸。每值农时，辄亲行郊野，奖勤戒惰，访询疾苦，用达下情。故其听讼则案无留牍，征赋而民自输将，则上下相亲之效也。协标戍兵，夙习骄悍，欺扰乡愚，每裁以法，不徇情，良民赖之。念澎士独学无师，为创建书院，亲校文艺，作学约十条，以为学者程式。又劝各社设塾；因公下乡必诣塾，取幼童所读书，正其句读，诱掖奖劝，如父兄之于子弟。先是澎士赴台湾考试，淹留时日，资斧维艰，每岁应试者，不过数人；乃援南澳之例，详准就澎扃试，径送道考，士皆称便。及调补鹿港同知，犹在郡创澎瀛书院，为澎湖诸生试寓。其爱士之诚，可谓有加无已者矣。尝以澎湖为海疆重地，开辟已百余年，而文献无征，前任通判周于仁仅成「志略」一卷，语或未核，版亦失传；乃竭力蒐罗，辑「澎湖纪略」十二卷刊之。在任四年，士兴于庠，农歌于野，商旅乐出于涂，政通民和，百废俱举。士民为位祀于书院，历久不替，迄今澎人称善教者，必首推胡公云（「诵清堂文集」参「续编」）。
　　吕憬蒙，乾隆五十一年任澎湖，多惠政。时澎地小米未熟，民苦乏食，憬蒙方试士，得台匪陈周全作乱报，急拔关出，疾驰至妈宫市，稽商船所运榖，得千余石，发捐赀尽籴之，依价平粜，民赖以安。
　　蒋曾年，江苏元和人，由监生援例选授通判。乾隆五十七年，调任澎湖。洁己爱人。岁饥，请发赈，复为粥以啜饥，民全活无数。
　　韩蜚声，号鹅湖，江西铅山人。由监生应丁酉顺天乡试榜，后挑取四库馆誊录，议叙一等，选授布政司理问。嘉庆二年，调澎湖。恤民重士，实心勤政，有便民者悉为经理。雅意作人，见文石书院将圯，集诸生议修，毅然自任，捐俸重修；督视工程，旦晚无少倦。工既竣，延名师、设膏火，培植士类，文风丕振。以劳卒于任。士民哀伤，为立祠书院，与胡建伟并祀，春秋弗替。
　　黎溶，号秋帆，广东番禺人，监生。乾隆五十四年恩科顺天举人，选授知县。嘉庆十四年，调署澎湖。性英敏，有智略，政治精肃。遇岁歉，奸徒草窃渐至抢掠；溶不惜重赀募乡勇，督役穷捕，获巨恶数人解县正法，余党薄惩之，释令自新，不株连一人，盗遂灭迹，闾阎安堵。接文士以礼，贫不能赴试者，给以行资。抵任未几，新倅将代；会制府来巡，士民具状乞留。以贤能调知台湾，屡获大盗，宵小屏迹。丁母艰，起复擢山东同知。将入觐，舟过澎湖守风，百姓扶老挈幼争相馈问，被褐进谒如家人，善言抚慰之，留连数日去。民为立祠，祀于台湾之试馆（以上俱「续编」，蔡廷兰辑）。
　　周凯，字仲礼，学者称芸皋先生，浙之富阳人也。道光初，由编修出守襄阳，设义学数百，教民蚕桑。迁汉黄德道，转兴、泉、永兵备道。礼士爱民，以兴养立教为己任。设义仓，修书院，辑金、厦二岛志，以诗古文词偈导后进；时有儒林丈人之望。道光十三年，澎湖大饥，奉檄查赈，中途遭风几殆，至澎湖嵵里澳，亟乘小舟登岸。时波浪拍天，从者危之；凯令渔人以蓑笠覆身，冒险迳上，由嵵里一路勘灾，召父老周询疾苦，一时嗷鸿景况，悉于诗发之。诵者以为「秦中吟舂陵行」之流也。抵妈宫澳，分别极贫、次贫，立时散赈，费帑九千余两，不假吏役，人人均沾实惠。其随从资斧，丝毫皆自备。又命外委黄金带小船，巡视外海各岛。虎井八罩，礁沙险绝，商船失事，渔人辄乘危抢夺；亟设法禁之。时有诸生蔡廷兰，呈诗请加赈；凯击节称赏，而惜其囿于偏隅，见闻未广，教以读书作文成法，于是廷兰文名大噪。越四年调台澎兵备道，兼提督学政，举廷兰为拔贡生。其后以甲科出宰江右，有声。人谓凯有知人监云。再任台湾，值张丙甫平，办理善后事宜，积劳卒于任。士民莫不流涕，至今思之。凯素工书画，得其寸楮者，珍逾拱璧。着有「内自讼斋诗文集」若干卷，刻行于世（「诵清堂文集」）。
　　蒋镛，字怿弇，湖北黄梅人，廪生。嘉庆七年成进士，分发福建知县，补连江，历充丁卯、癸酉、丙子、辛巳四科同考试官，以获盗功保升知州。道光元年，借补澎湖通判。慈惠爱民，与武弁和衷相济；尤喜栽培士类。地故有文石书院，年久圯废，镛自为山长，以修金充修理工资，与士之秀者，论文倡和，若家人父子；士民皆爱而亲之。九年六月卸事。十一年春回任，适咸雨为灾，次年大饥，即驰禀请帑赈恤。先事筹捐义仓钱三千五百余缗，借给贫民，并借碾兵榖平粜，民赖以活。前后判澎十余年，轸恤孤贫，修举废坠，与诸生蔡廷兰、陈大业辈，辑「澎湖续编」一书，补胡氏「纪略」所未备。富阳周兵备凯为序而刊之。十六年九月去任。时其丁幕皆囊有余积，而镛两袖清风，亏累尚以千计。故虽宽厚有余，明察或有未足，而士民同声称颂，祀于书院东偏，至今不替。
　　王廷干，字子桢，山东人。由进士外用，道光二十二年署澎湖通判。爱士尤笃。虑书院经费未裕，乃自为山长，以束金给诸生膏火。素工时文，月课必自草一艺，为学者程式。又以多士赴省乡试，跋涉维艰，劝捐千金交董事生息，为宾兴公费；一时文风振起，诸生多以能文称，皆廷干所培植也。二十四年五月，调署台防同知。三十年澎饥，奉檄勘恤，自捐五百两助赈。咸丰三年署凤山县，时奸民蠢动，廷干招水底藔义首林万掌，带勇守城，勇叛被戕。事闻，赐恤如例。廷干屡任台属厅、县，在澎以廉称，至今犹附祀于书院焉。
　　邓元资，江西新城人，廪生。道光二十一年成进士。二十四年八月，代理澎湖通判。至则首重文教，每月课文，必扃门面试，俾尽一日之长，严加甄别，而割廉治具，皆从优厚。劝捐二千余缗，生息为生童岁、科盘费，自捐百金为倡，民皆乐从，谓之小宾兴公款。折狱务得下情，而听断平允，不以敲扑为能。以丁艰去任，两袖萧然。性格温厚，造士勤民，亦一时良吏也。
　　蔡麟祥，字瑞堂，广东澄海人。才识明敏，尤工书画。同治间，援例以通判指省福建。光绪四年，代理澎湖，清勤自矢，与绅士之公正者交厚；而不设门丁，惟一苍头传命而已。词讼随问随结，案无留狱；除暴安良，胥役不得弄弊。谓人曰：官能自做，不为利，犹可为名；彼丁幕之不辞劳苦相从至此者，果何所为哉？若既不许其取民，而令枵腹办公，此不情之甚者也。以故随从家丁，月皆给以资斧，使寄赡其室家用度。不足，尝于原籍拨家资数百金，充署内之费。尤留心文献，与绅士蔡君玉成议修厅乘，乃以厚礼罗致林孝廉主讲席，代为属草，就胡氏「纪略」、蒋氏「续编」二书，删繁举要，网罗放失，成「厅志」十有六卷。惜履任未久，调署恒春县。濒行，父老送者，渡头几满。君亦握手泪下，谓此间风俗俭朴，吾与之处，情甚相安也。后调彰化，卒于任。
　　鲍复康，字吉初，安徽歙县人，附监生。粤寇之乱，随营剿贼，历保浙江尽先从九品。廉访刘公璈时守台州，尤器重之。从左文襄入闽，以克复漳州在事有功，保至尽先通判。同治五年，署马巷通判。马巷习俗犷悍，号难治，复康为政尚猛，悍族多裁以法；然清操绝伦，爱民如子。尤雅重文士，创建舫山书院，设育婴堂，抚循培养，顿改旧观。历署鹿港同知、将乐、漳浦、莆田等县，皆有惠政。光绪六年，补澎湖通判。澎地瘠苦，实缺官视为畏途。时方大饥，中丞岑公巡台议赈，谓之曰：君为我一行，活此方赤子，事毕当召君还矣。于是倍道赴任。至则立查户口，刻期散赈；时刘公璈备兵台南，复康以故吏，言无不从，故凡可以为民请命者，无微不周，人沾实惠。武弁欲挠之不得。语在旧事志。复康有骨干，素知兵，尝以「筹澎刍言」条陈于岑公。公击节称赏，屡以书奖勉之。无何岑公升去，而夷船碎于吉贝屿，复康以爱护小民，与洋人龃龉；同事或从而媒孽之；复为怨家所中伤，卒罢官，郁郁以殁。闻者惜之。
　　名将传
　　林亮，字涤侯，福建漳浦人也。由行伍历官调澎湖右营守备。康熙六十年夏，台湾土贼朱一贵作乱，窃据全台，文武守臣或殉难战死，或逃归澎湖；澎台相距一水，居民汹汹。澎协将弁，以孤岛难守，佥议撤归厦门，各出家属登舟。亮力排众议，按剑厉声曰：『朝廷封疆，尺寸不可弃。我等享升平、食禄廪，捐躯报国正在今日，焉有锋刃未血而相率委去之理？丈夫死忠义耳，宁能骈首市曹，为法吏所辱耶？请整兵配船，守御要害，贼至决一死战。战不捷而亮死，公等归亦未迟』。皆曰：『诺。愿死守』。亮驰出江干，申主将号令，驱官民家属各登岸，众心始固。又以台米弗至，虑行间乏食，捐家财买榖，碾米给军；制造战攻器械及诸军需，以俟大兵进剿，共图克复。水师提督施世骠、南澳总兵官蓝廷珍，统师至澎，以亮胆识超群，忠勇出众，委为前队先锋，领舟师五百七十人，自澎进发。六月十有六日黎明，大师咸抵鹿耳门外。贼目苏天威据鹿耳炮台，发大炮以拒我师。亮奋勇争先，以六舰冒死直进，尽锐攻击。遥望炮台火药桶堆积如山，命施巨炮，专攻其火药桶；中之，烈焰冲天，燔毙贼不可计数；遂夺取鹿耳门炮台，焚贼营垒，乘胜进攻安平镇。贼目郑定瑞悉众抵拒，亮复身先士卒，登安平城，竖大军旗帜，遂克之。鹿耳、安平皆天险，台之要害，一日而两大捷，百姓欢呼，舁酒馈食，知贼不难平也。十七、十九两日，我师鏖战鲲身，亮驾舟夹击，横冲贼阵。贼大败，退保府治。施世骠命亮及董方、魏大猷、洪平率兵千二百人，分兵间道从西港仔暗渡，出府治之背；蓝廷珍复统大军继之。二十二日黎明，大战于苏厝甲，夜战黎头标，又大败之。次日穷追，败之于木棚仔，复败之于茑松溪，遂克府治。七日之内，恢复全台，纪功第一。总督满保手书褒扬，劳以白金四百两，方之古贤将冯异、曹彬云。雍正元年八月，议叙平台功，加都督同知世袭，拜他喇布勒哈番，再加一等，累擢台湾水师副将，赐孔雀翎；旋擢台湾镇总兵官。五年春，移镇浙江定海，积劳成疾，卒于官，年六十有四，赐祭葬如典礼。
　　王得禄，号玉峰，嘉义人。由武生历官澎湖副将，整饬营伍，捕获勤奋。嘉庆九年，因海寇蔡牵在洋滋扰，就妈宫口一带相度要害，自水仙宫起，至西城外止，沿海筑石为埤，以资堵御。所需石工，悉由营自行捐办。嘉庆十年，蔡逆匪船攻岸，众心惶恐，公督率兵民，昼夜防御，击走之。时蔡牵三入鹿耳门，李提军率舟师围之，得禄以澎军大败之者三。累升福建水师提督。旋以剿灭蔡牵于黑水深洋，叙功晋封二等子爵，加太子少保衔，予告归。道光二十年间，防夷之役，命驻澎湖防守，薨于妈宫澳防次，赐祭葬如例（「续编」参「东溟文集」）。
　　陈化成，字业章、一字莲峰，同安人。道光三年历官澎湖副将，洁己奉公，兵民爱戴。西屿灯塔久圯，会商通判蒋镛筹款重修，商艘称便。是岁提督许松年巡台，以化成整顿营伍、训练有方首膺嘉奖，调安平副将，擢金门镇总兵。道光六年，台湾北路分类焚抢，化成督师剿办，屏除一切供应，积功升福建水师提督，移节江南。防海之役，战死于吴淞口。上震悼，赏其子廷芳举人，赐祭葬，谥忠愍，江南及原籍皆为立祠（「续编」参「表忠录」）。
　　江鹤，号松亭，诏安人，澎湖右营游击。道光十年，护理澎湖。时有海寇在洋伺劫，鹤率师船追剿，亲执戈矛，与贼鏖战，贼艘远遁；而鹤筋力受伤，遂成夙疾以终（节「续编」）。
　　林廷福，号受堂，同安金门人。道光五年，调署澎湖右营游击。临事果决，御兵严整，而给饷无亏。偕通判蒋镛建龙神祠，为民祷雨。夜必巡行闾巷，警察严密，以故宵小绝迹。每出洋捕盗，常偃旗息鼓，伪为商船，乘贼不觉；及两船衔尾相接，突起奋击，无不获者，海贼尤畏避之。六年，带兵赴台，剿办斗案，以计擒匪首林溜等六十八名，民赖以安。总督孙尔准荐升烽火门参将。濒行士卒送匾额于厅事，至今颂之（「续编」参「歗云文抄」「抑快轩文集」）。
　　戴春，福清人，澎湖左营守备。嘉庆五年十月初八日，广东艇匪船五只在虎井洋面滋扰，春督舟师攻击，相拒数日，被害。同时与难外委二员、兵七十四名，姓名无考，曾否详报请恤，无案可稽，殊足慨也（节「续编」）。
　　王国忠，台之嘉义人，由武生充伍，累官署澎湖右营游击。缉捕勤奋，盖仗义慷慨丈夫也。咸丰三年林供之乱，奉檄带戍兵四百名赴台剿匪，连战皆捷。事平叙功累升至安平协水师副将。同治元年春，彰化戴万生作乱，邑城不守，国忠奉檄带水师百人由海道赴嘉义，贼党陈弄、严办等来犯，屡却之。九月，从总兵林向荣进军斗六门，贼围之数重，粮道断绝，全军皆陷。国忠溃围血战，杀贼甚众，力竭被执，大骂不屈，死之。事闻，赐恤如例。
　　张显贵，广东饶平人，由南澳充伍换班戍澎，奉差在台催收庄项。咸丰三年，南路林供作乱，杀凤山令王廷干，聚众攻府城，势张甚。兵备道徐宗干募人赴澎告急。时风潮不顺，舟不敢发，显贵慨然请行；奉檄驾竹簲，乱流而渡，竟达。澎湖协镇得文，立遣游击王国忠带兵赴台援剿，郡垣得无恙。显贵以军功累官至澎湖副将，前后相距十年间耳。署澎湖协时，值地方大饥，尝移文请恤，闻者韪之。解任后，光绪三年往中路公干，暴卒于彰化旅次。
　　职官志总论
　　自来朝廷每建一邑、立一官，必计其一岁所入足供所出，使私用无窘，得以专力于民，故其贤者但能减仆从、简应酬、节冗费，无亏累之虑，即可以勉为好官矣。斯说也，独不可以律澎湖。其地正供、羡余无可挹注，清苦甲于天下。此而责以枵腹听政，即求之三代上贤吏，未易多得，况其下者耶。然以所见迩来莅澎各任，大都洁清自矢，或从其家携资为署中用度，至亏累以去。若以为分所应得者，此固其性本廉，抑以是地瘠薄异恒，无庸作他想耶。顾闻之胡文忠公云：『俭以养廉，未足尽司牧之责；必能除一切苛政，胥吏皆设法箝制之，使无舞弊』。又云：『官之小事，即民间之大事。时时与民相亲，词讼一到即审，一审即结；延访四乡正派绅士，隆以礼貌，日与相处，则民间疾苦，差胥不能隐蔽。诗不云乎：「交交桑扈，率场啄粟」。此则差胥今日情状也。百姓者，我之所哀矜，慎勿纵差扰民，此为第一德政』。呜呼！由是说推之于澎，是真今日第一要务矣。然近日官多委署，或一年或两三月，体察未周，而代者已至；虽有贤员，亦存传舍之见，虑不克竟其用，而善政善教终不果行。彼无意为此者，更无论矣。是在大府察其清苦，忠信重禄，使私用有余；而后久于其任，俾得从容擘画，次第举行，而无所顾虑，为一方造福；澎之民，其有豸乎！
　　●澎湖厅志卷七
　　人物（上）
　　文学
　　材武
　　乡行
　　寓贤
　　文学材武乡行寓贤
　　人才之兴，岂不由于教化哉？我朝简任贤员经理斯土，自胡氏始兴文教，而澎人皆知向学。嗣是或首擢甲榜，破海外之天荒；或累叶书香，食旧德之名氏。其他习流之士，乘时而立功；素封之家，睦姻而任恤；乃至区区一介，矫然以名节自持，觉世牖民为己责者更不乏人，何其盛也。兹卷或详或略，各传其实；后之学者，或亦展卷而知所择乎！为「人物传」第七。其「列女」一门，则别为一卷附于后云。
　　文学
　　颜我扬，小池角人；补台湾县学弟子员。康熙四十六年岁贡；雍正五年八月，选授汀州府归化县学训导。品高行洁，居官三年，自甘淡薄，不受诸生贽礼。尝言士人以立品敦行为重，文章词藻，其枝叶也。品之不立，则本实先拨，叶将焉附？纵有佳文，风云月露，无补于身心，无益于政治，亦何取哉！雍正八年，告假回家，教训乡里，澎人至今论文行兼优，必为我扬首屈一指。此澎士入仕之始也（胡氏「纪略」）。
　　辛齐光，字愧贤，湖西社人。由台湾府学，嘉庆六年岁贡，癸酉科钦赐举人。家颇裕，乐善好施。尝出数百金倡修文石书院及郡城试寓；又尝造湖东、西溪二处石桥，修港底尾、书院崎二处大路，置石板于中墩，徒涉得无苦；又修蟳广汐石堤，堤边建福德祠，以便行人憩息。乡有古塚，经风雨棺骸露积，悉拾置一处，封筑义塚。又建敬圣亭，广拾字纸。遇贫辄周恤之；有借贷不能偿，悉焚其券。友有丧，贫无以殓，为备棺营葬。以此义声达乡里。少年力学，应乡试十余科，内渡遭风几殆。时母年高，虑风波不测，遂决意杜门养母。母九十余岁没，齐光年六十六矣，尽哀尽礼。服阕再赴秋闱，皓首登瀛，为澎士先。耄年尤杖策一上公车，归课子孙，藏书满家，留心考据。既又主讲文石书院，善诱后学，教人重实践，课诸生终日不怠。年七十六，无病而卒。
　　吕成家，字建侯，东卫社人。少聪慧能诗，又能琴筝；屡试不售，遂绝意功名。置一斋，啸卧其中，图书花鸟、呼酒谈棋，有以自乐。晚益耽吟咏。吴别驾性诚常相酬和，去任后尤寄短章遗赠。成家虽放浪形骸，而天性友爱，与兄弟数人白眉黄发，揖让一堂。诸子侄多业儒。从弟作屏、侄因方，俱诸生；子逢时，武生。成家年七十一，以寿终。
　　王安澜，铁线尾人；庠生。谨饬自守，交游取与多不苟。处乡闾，劝人息讼，好面折人过；人服其公，奸宄歛迹。居家严，诸儿孙绳以礼法，毋敢犯。长子云鹏，克体父志，事继母尽欢。少年敦行积学，游庠后，修善益力。以是非质者，一秉公道，以巽词解之，众怒辄平。值书院议修，澎厅蒋镛延主募务，与吕作屏同视工程，矢勤矢慎，劳瘁成疾。五贤堂、文昌祠、魁星楼皆次第告成，始告归养病。
　　许必达，字原高，赤嵌人，诸生。性谨厚，不较是非，不议人短长。家贫，授徒有法。好培植，单寒不责修金，数十年如一日。子敦孝，游庠；后早亡。媳吕氏以节着。
　　蔡培华，字明新，双头跨人，籍金门。性廉静，事亲颇谨。贫无以养，为厅署小吏，谋给菽膳。通判朱国垣赏其文，厚恤之，令归就儒业。亲既殁，孺慕不衰。有富人出数百金欲附葬母塚，戒术者绐之曰：『而能从吾，当有以报；不然，此地于子且不利』！培华盛气曰：『是谓我不丈夫也。吾岂以亲坟图富厚者』？力却之。穷益甚，躬耕力学，昼出秉耒，夜操卷达旦，偕族弟元宗分研共砺。元宗为诸生。培华年且老，尤兀兀不倦，潦倒名场数十年。教子廷兰，十三岁先入郡庠。培华年六十九，始补弟子员。论文尚风骨，不趋时径。晚年益厌纷华，自署其门云：『信道惟求慊，存心只戒贪』。又好种花卉，隐茅斋中，萧然自得。年七十七，以寿终。子廷兰（以上本「续编」）。
　　蔡廷兰，字香祖，学者称秋园先生。父培华，别有传。廷兰幼顈异，五岁读书倍常童，八岁能文，十三补弟子员，屡试辄冠其曹。旋食饩，名藉甚；澎之廉吏蒋镛尤爱重之。道光十二年，澎湖饥，兴泉永道周凯奉檄勘赈，廷兰赋诗以进，备陈灾黎穷困状。凯大加称赏，濒行赠以诗，有『海外英才今见之，如君始可与言诗』之句。因手录读书作文要诀一卷授之，题曰「香祖笔谈」。时凯方以诗古文词倡导闽南学者，廷兰以海岛诸生，为所器重；于是台郡当道名流，如熊介臣、周涧东、姚石甫、刘次白诸公，莫不知澎湖有蔡生矣。十四年，主讲台湾引心书院。越明年，乡试罢归，由金门遭飓风，船飘十昼夜，抵越南之思义府菜芹汛登岸，乃由陆返闽。途次与南国人士以诗相酬和，藉以采风问俗。行四阅月，历万余里，因见闻所及，成「海南杂着」一卷。十七年，凯调任台湾道，举充拔萃科。是年旋领乡荐。郡守聘主崇文书院讲席，兼引心、文石两书院。二十四年会试成进士，以知县即用分发江西，年已四十有四矣。二十九年四月，补峡江县。至则清积案，奖善类，月课诸生，为文手自校阅。观澜书院久废，乃助修郡治章山书院，使邑士得以时就近肄业焉。峡江素号瘠区，逋赋者众，以大义劝谕士民，民皆悦服，完纳如额。次年值秋收荒歉，自捐司房笔资，请豁免逋赋；并设法赈恤，多所全活。咸丰二年七月，解任。是岁充江西乡试同考官，九月署南昌水利同知，十月卸事。三年回峡江任，五年八月卸事。六年九月，委署丰城县。遭江水暴涨堤坏，捐廉二千七百两，雇夫修筑张家嘴、罗家角堤岸。又出赀，募人捞拾尸首数百，安插难民。时粤寇逼境，所在土匪焚掠，人心风鹤。亟出驻江上，举办团练，令富者出赀，贫者出力；其条目简易可行，民始有固志，屡却悍寇。以防堵出力，巡抚耆龄保升同知。九年三月十五日，在任病故，年五十有九。廷兰自少力学，以博雅称，于诗工古体，于文尤善四六，所撰「海南杂着」，刊行已久。为诸生时，佐蒋通判辑刊「澎湖续编」，网罗故实，多出其手。台湾道周凯殁于任，金、厦门下士林树梅辈议刻「内自讼斋文集」，鸠资助费。廷兰锐身自任，移书台地同门生施进士琼芳等曰：『吾师素负知人爱士，目今此事宜各尽心力，庶彰吾师之明；岂可诿之树梅，使私为己责哉』？其风义之笃如此。卒后，遗稿罕有知者。光绪四年，主讲文石书院金门林豪为蒐其「愓园古近体诗」两卷、「骈体文杂着」各若干卷（「诵清堂文集」）。
　　吴文光，西卫人。性狷介，工于制义，与蔡廷兰齐名；惟诗赋不逮耳。性惮于渡海，尝一应乡试，四书文已入彀矣，以二场病不能至，遂罢归。叶清澜，乌嵌人，制艺尤工；蔡廷宜，湖西人，十五岁游庠，乡试屡荐未售。二人俱以诸生终。
　　徐日新，字盘铭，东西澳火烧枰人；增广生。少贫好学，每携书陇畔，且耕且读，其专精类如此。性狷介，为书院总董二十一年，恒以筹款置产、培养后进为事，不顾己私。蒋通守最信重之。尤能急人之急；值年饥，即倾囊倡捐筹赈，全活无算。前道宪汪公嘉其能任劳怨，奖以匾额。寿至七十余。子腾、孙癸山，俱为名诸生（洪纯仁采）。
　　张建勳，字寿石，双头跨社人；补弟子员。家贫，授徒不计修金厚薄。性耿直，遇乡邻有争者，必苦口劝解，事息不居功。澎人畏兵如虎，颛愚屡遭吓索；或涉讼求直，又虑胥役扰累，故多受害饮泣而莫敢鸣者。建勳目睹民困，为陈于有司，请定胥差规费，请据理讯断；由是兵稍歛迹，民得安业。前厅俞通判尝以今之古人称之（蔡玉成采）。
　　方景云，字振青，号省斋，瓦硐港下社人。父日升，诸生。景云少承家学，补弟子员，乡试荐而不售。家清贫而性耿介，慎取与。与人交必诚必信，为远近所推服。有不平事，得一言立解；以故终景云之世，北山十三乡无赴讼者。素以维持风化为己任，于里中禁淫戏、禁赌、禁盗、禁赘，营兵澳甲不得滥受投词，不许妇女入庙焚香，至今乡人犹遵其约。有女适同社儒家子吕某，年少新寡，媒来议醮；景云正色曰：『岂有为景云女而改事二姓哉』？乃招其女，归令守节。其遇事持正多如此。景云既留心风教，胆力自负；民有不便，必历陈于有司，得请乃已，卒以是遘祸。同治初，有奸民因缘势弁，窃谕札，将设局捐派，踞节孝祠为巢，其势汹汹，已出示举办矣，景云毅然陈于有司。奸民惧，啗以重赀；景云麾之去，竟斥逐奸民，罚赀三百缗充节孝祠祭费，闻者快之。而奸党计不得行，恨次骨。未几，景云以事至台郡，势弁谬为恭敬，饮以酒，归而暴卒。景云生平不营产业，喜涉猎说部，每应试有余赀，则市书籍以归。方氏由金门烈屿分居澎湖，前无族谱，至景云始倡修云。卒年仅四十九（黄学周采）。
　　陈大业，字建公，岐头人；诸生。少孤，事母顺，一饮一食，竭诚调护，二十余年如一日。与兄传生共财，事之如严亲，事必请命而后行；语在传生传。性好学，课子侄甚谨，而于书院事尤留心整顿。尝请官移建魁星楼于巽方，倡修讲堂；祀制字圣牌位，捐赀设祭，择期焚送字迹；皆其所创始也。素为乡邻所信服，顶山民有口角细事，就质于前，得一言立解。子桂林，增广生；克承父志，敦孝友，辨义利。父尝染痢疾，延医问神，不远数十里；早夜焚香告天，愿减己算益寿。又以手验其摵牏，试气之盛衰。其竭力奉事多如此。尝有出海遭风，将所剩货物，仓卒运寄而去；及回日，如数交还。出海欲以半相谢，桂林不可。家贫，舌耕为业，台郡友人争延致之，以亲老辞不就。蔡进士廷兰宦游江西，以家中子侄为托；桂林重违其意，就馆一年，仍辞归。性多材艺，手制素琴四幅，造祭圣乐器，工妙绝伦。其睦宗族、和乡邻、善诱后进、步趋先贤，无一不以实心行实事。子维廉，弱冠补弟子员，食饩；寓郡教读。道光三十年澎大饥，卖男鬻女者相属，廉为陈于徐臬道求赈，语甚恳切。适有盗买男女十六人抵台，廉见而止之，悉带赴道署为证，得如议行，全活甚众；并筹款赎回男女四十三名。配回之文，专人交大业，令其结领报厅，不假胥役之手，恐生弊也。廉早卒，子钟奇；其弟维新抚而教之，入县庠。
　　材武
　　洪就，瓦硐澳港尾社人；强干有胆气。澎台各处砂线礁石、风潮水性，无不熟悉。
　　康熙六十年，朱一贵倡乱，窃踞台郡；水师提督施世骠驻师澎湖，募至军前，牌委随征千总。同洪选、李孟等六人，驾领小舟二只，分南北二道飞赴鹿耳门，清港竖标。六月十五午时到■〈隙，氵代阝〉仔，侦探贼情。是夜即到鹿耳门，疏清港路。翌日插标毕，陡遇贼众来攻，同守标千总颜得庆、杨彬等力战走之；大师乃得扬帆直进，克复安平镇。十七、十九连日在鲲身接仗，奋勇先登。二十夜在涂堑埕濑口，发炮毙贼，一贵遁，遂复府治。贼平，制府满保以就先入鹿耳门清港首功，授台协水师右营千总。雍正二年，给扎功加署都司签书。五年升金门右营守备。九年彰化大甲西凶番作逆、十年朴仔篱柳村庄马明潭等处凶番杀害良民，就节次随军剿平。南路贼吴福生竖旗作乱，就带兵三百名援剿；事平，以功累官广东碣石镇中营游击。所至恩威并着，兵民辑睦。年老告休，家居卒。
　　洪选，林投澳尖山社人；熟悉水道。康熙六十年，施军门驻师澎湖，军前应募，牌委随征千总。奉命前赴鹿耳门清开港道，击退贼众，引舟师进港，屡战有功。事平，授功加都司签书职衔，任台协水师中营千总，卒于官。
　　颜得庆，良文港社人。平时驾三板头船贾于台，水道最为熟悉。施军门招募军前，牌委随征千总，命往鹿耳门同杨彬等守标，以待大军。忽贼船骤至，击却之，大兵战舰乃得扬帆直入。后南北路随征，屡着战绩。事平，满制府题授功加都司签书，任澎湖右营守备。
　　许翰冲，良文港社人；老成历练。康熙六十年，台匪朱一贵作乱，翰冲率其子郑胜、侄元吉谒军门应募。平台有功，授功加都司签书，任水师提标左营千总，卒于官。郑胜授外委守备衔，任水提标左营把总。元吉授功加都司签书衔，任水提标前营把总，升安平右营守备，保举引见；回任后，与兄郑胜俱引年告归。
　　张启琫，赤嵌澳人。为人忠诚信实，遇事敢为。康熙六十年，以平台功，题授功加都司签书职衔。后累官至福建铜山水师营参将。
　　杨彬，吉贝澳人。平日驾三板头船营生，熟悉水道；为人猛勇。康熙六十年施军门募至军前效力，命赴鹿耳门，同颜得庆、洪就等清港守标。贼众猝至，悉力拒战，杀贼甚多。大师战舰得以直进鹿耳门者，彬之力居多。事平，论功题授都司签书。满制府令授职任事，彬自愿恬退，给功加扎付荣身以终焉（以上本胡氏「纪略」）。
　　洪廷贵，乌嵌人；少年有胆力。在台湾中路贸易，与内山村氓相习。咸丰三年台属林供之乱，廷贵在事有功，兵备道裕铎奖给九品顶戴。同治元年春，彰化戴万生、林戆晟作乱；是冬水师提督吴鸿源渡海剿贼，兵备道洪毓琛遣廷贵军前效力，作为引导。廷贵自备资斧，随军进剿，屡获要犯，赏五品功牌。二年冬十月，陆路提督林文察发功牌十八道，檄廷贵赴嘉、彰二属联庄；即备资募勇五十名趋办，联络二百四十一庄取结存案，赏四品衔尽先把总。委带先锋队攻破仑仔顶贼庄、克斗六土城及林戆晟贼巢，均在事出力。时逆党陈弄等负隅未下；三年春，署水师提督曾元福命深入贼庄，招其党羽，以身为质。出入贼中者数，因得纵观夷险，深知虚实；以地形缕陈大帅，拥水环浸贼寨，克之，逆弄就擒。四月，署台澎总兵曾玉明饬赴二林、王宫、番控等庄扎营，鼓舞绅董夹攻垓坮、大突、八房各逆庄。五月，命添募壮勇前敌进战，焚毁数十庄，擒斩逆党陈老林等。事平，曾镇札准预保都司，面许奏补实缺，先委署大甲守备；而左右婪索，贫无以应，卒为他人所得。四、五年间，大宪举办善后事宜，廷贵历陈皆寝不录。时嘉义布袋嘴海口蔡沙以捕鱼为名，率竹筏小船在港截劫，接济洋盗，藏匿逆党。廷贵以为欲清洋面，当绝盗源，请赐贵一军，愿剿捕群丑，毁其窟穴；曾镇不许。六年正月，廷贵自讼战功，乞当道省录。其略曰：『戴逆扰乱以来，廷贵奉檄备资引导大军，联庄拒贼，订期夹攻，出万死一生之中，深入贼巢，获犯出力，有行营中军城守营参将林某可证。数年间借垫勇费盈千，勇丁伤毙多名，给医药、恤眷属，家赀告罄。乃前镇宪并无计功奖励，有钱者保之、无钱者掩之，欺罔误国，使贵举家飘泊郡城，艰辛万状；灰壮士敌忾之心，失草莽效忠之望，非浅渺也。敢冒死哀乞据情核办，无任贵赔累含冤，则德同再造矣』。不报。廷贵遂失意落拓，悒悒以终。闻者惜之（「诵清堂文集」）。
　　乡行
　　薛应瑞，内垵社人。好善乐施，尝筑东卫、西屿义塚。又自北山至中墩、自中墩至潭边，海港阻隔，厉涉维艰；因独力修造两石堤，费白金数百两，俗名蟳广汐，迄今遂为通津。时通判王欐、协镇叶相德，各锡匾褒之。
　　张希文，赤嵌澳人。性刚正，好行善事，周贫恤困，澳之人犹津津乐道也。康熙六十年平台有功，乃受职而不受官；上宪嘉之，给功加扎付以荣其身。其恬退又如此。
　　颜起浩，小池角人；我扬之兄也。乡党称其正直无私。解纷息讼，有王彦方之风。兄弟友爱，至老怡怡。康熙四十九年，台湾令张宏举乡饮宾，称为齿德兼优云。
　　许福基，瓦硐澳人。性长厚，口不言人是非；每教人为好人、存好心、行好事。有争竞者，必力为解劝，不使赴控公庭，澳内化之。康熙五十三年，台防厅摄台湾县事洪一栋嘉其行谊，举充乡饮宾，予「颂德可风」匾额。
　　吕良栋，瓦硐澳人。质直好义，澳内事无大小，恒以身任；又能缓急相济。古称任恤，此其选欤！乾隆七年，台湾知县杨允玺〔举〕充乡饮宾，匾曰「望重乡评」（以上节胡氏「纪略」）。
　　陈傅生，岐头社人。性纯厚，事母顺。与弟大业共敦义让，衣服饮食必让美于弟。每远贾归，辄市异书满架，欲令周知古今事。尝嘱曰：『吾家门赖汝振书香。汝兄惯习风波，耐劳苦，无劳远念。汝读书人，宜善自爱』！归聚一室，则欢谈竟日，不忍离。视侄如子，一粒一缕不自私。大业亦奉事维谨，事必请而后行。遇地方善举，每善体兄志，竭力襄成；人尤韪之。大业见文学传。
　　陈崑山，沙港人。内行敦笃，言讷讷如不出口。家不甚饶，而慷慨好施。嘉庆二十一年，岁饥，倾囊散赈。尝捐建万善祠、助修蟳广汐石堤，广印「感应篇」、「敬信录」、作「戒溺女文」以劝世。闻有女将溺，亟谓其家厚给之，令哺活。一日见里人盗其瓜，疾引身避之；后其人知而愧悔。里党以此重之。惜年仅四十一而殁，闻者皆为太息。
　　陈文献，字如瑞，沙港人。三岁失怙，母邱氏抚之成立。性质直好义，为人解争释讼。乡邻有急，辄量力赈贷，不责偿。训子孙有法，一家合食数十人，和睦无间。嘉庆九年，台湾令薛志亮举乡饮宾。寿七十二，子孙皆诸生。
　　郭克齐，字逊可，通梁人。素行友恭，待人宽厚，治家严肃。好劝人读书，家中男妇皆知敬惜字纸。为子择师，尊礼备至；修金不给，辄质衣物以奉。后移家台湾，澎人到台者多受其惠。嘉庆丁卯年，孙开荣游泮。回籍，倡同人鸠赀拾字纸，又印施「敬惜字纸文」劝世。寿至古希，恭遇覃恩，赐八品顶戴。孙开荣亦举彰化学。
　　张世光，瓦硐澳人。性刚直，好利物济人。遇不平事，必力为劝解；以故乡无事争讼者数十年。嘉庆十八年，凤山学训导拣选知县黄人龙举乡饮宾，匾曰「善行可风」。
　　陈龙庆，西屿小池角人。好为人排难解纷，乡中事无大小，皆就决于龙庆。康熙五十年，台湾知县俞举充为乡饮宾，匾曰「雍睦可风」。寿八十四。
　　陈登科，字尔耀，通梁人；业儒。生平多善，尤笃内行。邻有子忤其亲，苦劝不从，乃自伏母膝呼天；雷急震，不孝子且作栗惧状。如是数次，邻子化之。训幼弟循循不怠，论文获新义，必详语之。和以处众，不干讼事、不报无道，为士人矜式。
　　欧阳挺，土地公前社人。五世同堂，男孙三十三人、女孙十四人，合家五十余口，和睦无间。挺性宽厚，家道清肃。课儿孙以礼让，处乡里无纤芥嫌，终其身未尝一涉讼庭。耄年犹健，举家熙熙为乐。皤发子妇孝养无亏，班衣娱老。寿九十二。长子庶奇、次庆时，年俱至八十余。道光元年覃恩，赐八品顶戴（「续编」）。
　　李洊科，小池角人，原籍同安县浯屿；以医术游澎，因家焉。好为人解忿息争，舍药施茶，利人方便。事继母极顺。道光元年，由台湾府学举充乡饮宾，澎湖厅丁嘉植匾曰「乡间表式」。子安邦，列郡庠。
　　陈改淑，字以文，通梁社人。温良和粹，口必择言，目不窥色。因名场落拓，退而训蒙自给，屏除俗务。晚年喜种菊，善琵琶。尝客游苏、杭，遍历名胜，以围棋高手著名。所着有「楂客纪游」诗集，散佚不存（以上节「续编」）。
　　林享，网垵人。性敦厚，寡言笑。事祖母甚谨，教子弟循循有法。同居五十余人，饮食皆相推让，无私积者。享死后，子孙犹敦义让不衰，澳人述为美谈（以上本「续编」）。
　　林孝，西屿人。住妈宫澳之观音亭，长斋奉佛。为人佣工及所得香火微资，尽出以修除道路，收枯骸、掩废坟，有余以施诸贫者。又尝携箧，遍拾字纸。晚年往普陀山礼佛，归仍居观音亭诵佛号不辍，但未下发耳。一日，促其侄远归，甫登岸，即有商船遭风坏于外堑港内，得随众捞舍有所获。以是颛愚艳说孝能前知矣。后复往普陀，怛化于善化寺，寿七十余岁（参「续编」）。
　　纪春雨，双头跨社人。家饶于资；而天性谨愿，顺事九十岁继母。兄弟年皆六十余，犹合食。一家男女数十人，耕读各守分，雍睦无间。遇里中义事，随分襄成。道光辛卯年，澎地大饥，以蒋通守劝谕，出白金三百元助建义仓。事闻，议叙八品顶戴。子孙皆诸生（洪捷元采）。
　　许妈，字源裕，湖东人。道光庚戌年卒。寿九十六（洪纯仁采）。
　　蔡光任，字仲乡，双头跨社人也。素习儒，兼学医术，尤善痘科。人招之即应，不索谢；遇孤苦，或助药资。时以好行方便称之。享寿八十。孙荣贤，能世其业（陈雁标、洪纯仁同采）。
</div>
    <div class="pagination">
<a href="澎湖厅志_page14.html">上一页</a><span>...</span><a href="澎湖厅志_page10.html">10</a><a href="澎湖厅志_page11.html">11</a><a href="澎湖厅志_page12.html">12</a><a href="澎湖厅志_page13.html">13</a><a href="澎湖厅志_page14.html">14</a><span class="current-page">15</span><a href="澎湖厅志_page16.html">16</a><a href="澎湖厅志_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
