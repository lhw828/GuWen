<!DOCTYPE html>
<html>
<head>
    <meta charset="UTF-8">
    <title>延佑四明志 - 第 67 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>延佑四明志 - 第 67 页/共 72 页</h1>
    <div class="content">县西南四十里下有龙潭唐天宝二年遣使投金龙祷雨泛出黑漆木板有金书大宝永昌四字雨随应乃赐潭名永昌建观潭上名大宝地卑湿宋祥符闲一夕疾风大雨拔木发屋观宇忽运于溪南高爽之地人号神运殿治平二年赐今额世传葛仙翁谢康乐修炼之所宫侧有药臼石台存焉宝庆元年道士董成真闻于朝聿新之
　　定海县道观
　　　渊德观
县东北五里宋元丰元年建渊圣广德王庙命道士主之崇宁三年诏天下建天宁万寿观以本州岛崇寿宫改置四年请其额寘本庙宣和五年改今额建炎四年火绍兴二年重建宝庆二年徙于兹
　　　旌信朝元宫
县东北五里即招宝山下东岳行宫宋绍兴八年道士季知孟建皇朝大德六年教所请今额
　　　陈山行宫
县南五里宋道士高囗水明所建奉东岳香火
　　　东岳行宫
县南七十五里海晏乡之穿山皇朝至大三年道士刘尚贤建
　　　澥浦行宫
县西北六十里宋干道六年道士钱时晦建祠东岳
　　　蓬山道院
县西北七十五里据山瞰海地处大蓬山之麓皇朝至元二十一年渊德观道士裘应声刱建
　　象山县道观
　　　栖霞观
在县西南二百五十步蓬莱山之下旧名蓬莱观秦徐福梁陶宏景皆隐迹于此隋大业元年废唐天宝十三年台州剌史袁仲宣复置大中元年令杨宏正告于明州剌史李敬方重修宋治平二年改今额淳熙末迁于山之西嘉定十三年道士张大原于旧址重建
吴澄大瀛海道院记
外际乎天内包乎地三傍无垠而下无底者大瀛海也非神融混冥智周寥廊能纳六合于方寸未易与语此而有客授予大瀛海之图为之瞿然以惊谓客曰此恶可图也而孰为为之哉展而视之则荒涯斥泽之闲浮沙浅土之上一勺之沮洳一撮之埆瘠夫岂冲和清淑明秀灵异之所锺乃或堂而构焉以为栖霞餐露之馆而冒之以是名也又为之喟然以吁授图者曰达人奚索之之深耶鄞之东南百里达于海舟行八十里曰象山有县县之东二十里曰爵溪潮汐啮冲贾舶络绎东望日本南走天台世传神仙安期生之属所往来也故其民至于今好仙道而其乡曰游仙至元庚寅乡之人王翁弃妻子改名一真结屋其隈延接方外之友前代善书之人尝有大瀛海三字购而得之因以为扁大德丁未天台崇道观道士吕虚夷为县令祷雨有应王翁一见而莫逆也遂与共处王逝而吕嗣主教者命之世守方将资众力大其居又欲资一言久其名也为是手图以来蚁之于蛭也蜗之于壳也涔蹄之如广宫大囿也亦各适其适也而达人何索之之深耶予于是进道士与语曰子生长海滨请为子竟瀛海之说禹贡叙事至讫于四海而止讫者地之尽处也海之环旋东西南北相通也而西海北海人所不见何也西北地高或踞高窥下则见极深之壑如井沉沉然者盖海云东南地卑海水旁溢不啻万有余里中国之地广轮方三千里耳而东连海岸以句股稽之水之所浸倍于中国之地者二十而羡其闲洲岛国土不可胜穷若三神山者盖不知其几也奚独蓬莱方丈瀛洲也哉载籍之所不记人迹之所不及而惟长年度世之流形质销铄神气澄凝逍遥飞步乎太空之中者得而至焉之人也虽非彝教庸行而胚闲气秉绝识超越凡庶万万也企而慕之者人人而然能几其彷佛者谁与名不混世实不离世稯稯营营卒与（虫端）耎肖翘之类俱为尘泥其亦可哀也夫今子同乎四民之外不与游方之内者为徒讵可但以大其居久其名之为务哉必有事焉可也他日朝燕暮越瞬息八极泠然御风过三神山之顶临睨旧乡而一笑下戏人闲自称回道人非子也耶道士改容曰敬闻命敬闻命于是乎书以遗之日余十有二杓贞于天田延佑第六春也集贤直学士奉议大夫吴澄记 【[按曰]志不书道院之建置而独登文正此记殊不可解考之至正志原本固如此非有所脱错也】
　刊误
 【[慈溪县寺院]】 [莲华教寺]　改今额 【卢作赐额按上不言旧名此作赐额是也】 
[永明寺]　宋高宗赐名大宝大中祥符初赐今额 【各本并同今按宋字当移于大中祥符上○据宝庆志赐名大宝实唐高宗事且唐李华碑文已称明州大□宝寺即使传闻异词亦岂有先书宋高宗赐名而后记大中祥符改额之理遂初老人分领诸寺不应荒忽如此必系传写之伪】 
[华严律院]　 【陈记】 庚戌 【庚上卢有建炎二字】 　求予文章 【原本予字在文章下因以意改今卢本作求文章于予】 
[正念庵]　十五里 【十上卢有一字】 
 【[定海县寺院]】 [妙胜禅寺]　 【郑记】 而又为言说 【为下卢有之字】 　所自立 【所下卢有以字】 　独得 【卢作自得】 　曰妙胜 【曰卢作名】 　漂注之虑 【虑卢作患】 　庳窄 【卢作庳隘】 　而亦非 【亦字卢无　罗记】 就之以避炎熇 【卢无以字】 　由不二门 【门上卢有法字○二记藏本沿抄干道图经】 
[正觉教寺]　六十里 【卢作六十四里宝庆志同】 
[伏龙广福律寺]　游山诗云 【诗上卢有题字】 
 【[象山县寺院]】 [太平广福寺] 【卢本目作太平禅寺　俞记】 空虚 【二字卢倒】 　智悲自在 【卢本作慧智自在按当作智慧自在】 　俞观能记 【四字卢无】 
[蓬莱山广福寺]　 【刘记】 敕德以 【敕上卢有准字】 　而视之为瓜分 【之为二字卢倒】 　若有鬼神 【若有二字卢倒】 　事以速不达 【速下卢有而字】 　三月一日 【日下卢有记字】 　新授荆门军 【此下十九字卢无○以上二篇藏本并未沿干道志】
四明志卷第十九
宋元四明六志弟七十一
元　袁桷　等　撰
　集古考上
郡以山川传传莫详于前贤广其传则凡四方之公卿与夫骚人释子之所纪刻益尊以传焉裴公纪德碣屡毁益彰牧守宜视诸荒园故宅申之以感慨丰碑磨泐曰寻于榛棘闻见益远桑海之讵不信诸作集古考
　　文
　　　明州刺史河东裴公纪德碣铭〔并序〕
检校右散骑常侍兼越州刺史赐紫金鱼袋江东西节度副使王密撰
国子监丞充集贤院学士李阳冰书
皇唐御神器一百四十二载天下大康而海隅小寇敢肆虿毒结乱于瓯越而句章□□□之口战卒数万皆由此之故是郡罹灾逾苦井邑焚爇遗骸积而不掩生民仅有存者□□未完其危犹未安天子哀之诏择可以子物拯艰者以镇恤之乃命长安令河东裴儆殿于兹邦诏书既下而罢民欢煦若幼子之望慈父焉□彤襜负来则改合创痍之境熙熙如衣之食之一年而惊逋复田畴辟茨塾兴然后以礼义利物之教教之人之呰窳者教之以温恭惇质人之卉服祝发者教以仪饰之度人之匮财乏食者教以耕耨之事群吏怀其仁而畏其严罔敢射其利焉故为政三年其赏人也不用财其励人也不□□于戏长人之体不一若乃华夏之人习性素纯其理之也可期月而致若海裔之人土风□□暴残嗜杀宽之则法令非行威之则圜视而凶心勃生其欲驯之也难矣哉及□公之化□夷俗为邹鲁使父子长幼各得其宜则知中庸清静之德感人深矣夫理一邑而能人和□□者则可以移于一郡而能导之以德教者则可以施于天下公之所理之行岂止郡邑而已实宜佐彼大化辅皇王以昌经邦国以康调元气于阴阳者也公寻而进秩州民其思愿纪祠于碑予忝蹑高踪窃迹前事敢不颂厥美贻诸亿祀铭曰美裴公兮肃肃清风纯和积中令德显融爰践华省爰宰赤城克成厥功帝曰咨尔休懿可建旟于东美裴公兮于郡斯牧是祗是肃化流比屋变此夷风迄成鲁俗人之父母匪公而谁慰我惸独美裴公兮胡弃我而适他邦惟我下民思心徘徊殷焉不忘愿颂休绩播亿万载刊于圭璋
　　　慈溪县清堂记
徐璋
余一日过是邑闻邑大夫黄公严明漫通刺谒之公倒屣迎门倍越平生好顷之延余一堂榜曰清清凭高原面广野基宇耸壮丹青焕饰周旋熟视见平芜散绿修竹环翠孤村落照而飞烟有无远水断霞而白鸟上下余谓揭堂之名殆以目之所寓者欤公笑复之曰非也将水禽嘲晰松籁悠扬艇棹绝湖而渔唱数声牛羊下坡而牧笛孤响殆以耳之所聆者欤曰亦非也抑讼息庭虚退而孤坐琴横净几香枭蛮炉一虑不生万缘俱涤终曰寓之而忘身之在仕途堂之为公舍殆以意之所适者欤曰皆套也盖淳化中有贤令张公叔达绰着强明茂昭清德政施百里而声达九重时太宗皇帝玺书敦奖先诏尚存后人惜其清名虑久湮没无以劝后乃建堂揭榜目曰清清俾游息是堂者睎仰前轨脱不能与其抗衡并驰抑终不失为自好者矣予自领邑见其柱础倾欹栋梁蠹腐稍不葺完必将颓废因念召伯之棠尚戒翦拜况栋宇乎遂鸠工抡材增卑广狭整欹易蠹为一新之不惟不堕前人之志抑将永君子之传余闻其言戄然自媿逆料鄙浅因嗟先王道德之泽熄入而从仕者多失已于物以自投于苟贱不廉之地闲能洁廉自爱有县鱼留犊之操者不务钦尚往往指诮方僻反形訾谤廉耻之风冥然益落独吾黄公远追前躅严以御吏宽以爱民勤以奉公廉以处已较德计功未容逸驾余谓揭名清清不特谓其清之又清良以张公着于前黄公继于后揭名清清几有待于今日乎虽然二公之德清矣要能尽其在我者也若东汉范孟博亦少砺清节及出为清诏使慨然有澄清天下之志污吏闻风皆投印绶去则又能尽其在彼者矣要亦不过施乎当时未若伯夷闻其风者顽夫廉懦夫有立志奋乎百世之上百世之下莫不兴起噫俾二公扩充其所为以加诸彼奚古人之难致孟子不云乎古之人所以大过人者无它焉善推其所为而已公其勉焉因嘱余为记故述其意以书之公字巨济戴溪人也宣和二年十月望日鄞川徐璋记
　　　重修善政侯祠堂记
苏为
祭法曰法施于人则祭之能御大灾能捍大患则祭之是知声光垂于简编德馨享于庙食者岂徒然哉善政侯琅琊王公讳元暐册封之典图志载之备矣按有唐太和年出佩铜章字人海徼时属承宽之后躬行阜俗之化以勤俭诫游堕以诚悫敦孝慈贪夫敛手于袖闲暴客屏迹于境外能使婚嫁有序惸独有依他民愁叹我则民谐乎燕乐他民凋弊我则民丰乎衣食诗所谓恺悌君子民之父母者欤先是厥土连江厥田宜稻每风涛作沴或水旱成灾不若采石于山为堤为防回流于川以灌以溉通乎润下之泽建乎不拔之基能于岁时大获民利故自它山堰溉良田者凡数千顷得非谓法施于人乎能御大灾乎则侯之为政也易俗移风惠其生民沐义浸仁泽及来裔使永永之世犹受其赐者不可胜数则子由治蒲之政西门投巫之酷谅有惭德矧今海县宴清哲后求治一同之任非贤弗居太博王君辍玉笋之班假墨绶之秩去民之害必杜其渐兴民之利必臻其源他日向侯之德声谒其祠庭则门榛砌芜曝露尤甚乃叹曰将何劝乎民吾将新之吏忻民欢风动草偃择材揆日经之营之于是迁祠之基止堰之上使泛舟者赖其德力农者怀其恩观其庙貌翚飞轩墉蔽亏及其庭也则若聆乎片言升其堂也则如闻乎七丝我乃洁诚端简享神于祠是使遗爱之道载彰严祭之礼斯备在江之浒佑我蒸民呜呼侯之生也以子男之位能以善政被乎俗其殁也以正直之道能以不朽留其神向若为唐巨僚列爵重位必能霖雨四海舟航巨川则贞观之风不为辽哉知县太博誉播乎清华德施乎疲俗景慕先哲树之休声庶使享斯庙者知仁政之可尚也为通理侯藩备熟徽烈俾旌如在无愧直书其祠堂之栋宇官吏之名氏请附之碑阴时大宋咸平四年岁次辛丑六月初伏前一日记
　　　昼帘堂记
赵省
右朝奉郎宋侯子刚治鄞之三年政成民和上下安习凡所施设不待教令而民听已孚讼稀事简公庭肃然日以优暇乃即厅治之东为堂三楹以视事以延客以休其余日鸠工命材栋宇轮奂官不知费民不告劳经始于辛巳仲秋竣事于是年季冬落成之日因取顾觊之宰山阴之政榜曰昼帘噫侯之为是举也非夸大以掠美诚得所谓名者实之宾与夫民不难亲也惟平易能近之民不难化也惟宽厚能服之平易贵清净而不扰宽厚贵岂弟而不暴以是施于有政使之无讼也又何难焉今晏眠而拥黄紬卜昼而酣醇酎文书堆案漫不省顾以是为平易谓之食焉而怠事可也经费常赋慢令失期狱讼簿书一视成检以是为宽厚谓之纵吏以虐民可也苟如是则寄百里之任者心逸而体胖齿负版之列者悼屈而无告引利偿害其自为谋则善矣独不念学道爱人之语乎惟宋侯之理鄞则不然旦起据案讼牒山委勤勤致诘曲尽其情催科调敛示以期会下皆奔走而乐输曾无追逮之烦宜其政平讼理庭无留滞方觊之之治如天冠地屦岂但彷佛其流风善政而已盖山阴在当时户不过三万其县用无事昼日垂帘特折枝之易耳鄞自西汉距今号剧邑民伙讼繁十倍山阴宋侯方且慕仰之若是可谓廉于取名者矣于时国家有边事州县简料兵壮预备储峙以应上之求常苦不暇给而侯能多多益办如王夷甫在元城时终日清谈而县务自理其材力过人远甚若乃吏退身闲宾僚毕集缕绿绮以舒怀对纹楸而坐隐壶觞相命啸歌嬉娱此在它人常劫劫而侯之乐独有余亦足以见游刃之所及矣异时第最天朝登名史氏号居循吏之目当以鄞治为先宋侯名应子刚其字也视大丞相莒公为三世祖精于吏道饰以儒雅不圯先世之余烈云绍兴壬午闰二月既望
　　　重建经纶阁记
徐度
或谓君子之仕为郡邑既去而能使人思之不忘在古或有后世则难而邑其尤也何哉古之为邑位均子男南面听事生杀予夺悉繇以出而无有龃龉于其闲故得以行其志后世为邑品秩卑而法令繁品秩卑则选任轻法令繁则牵制众以秩卑之吏而迫于繁令之拘其治效之难成固宜是或一理也而未之思夫君子惟无仁则已仕则未尝择官焉居是官也则必事其事就其力之所可为而为之上可以裨于公下可以及于民安有难易之时云乎惟怠者将以遂其偷则常以不得为自解诞者将以肆其兮则常有所不屑也胡不以圣人之事观之乎昔孔子初仕为中都宰制为养生送死之节长幼异食强弱异任男女别涂路无拾遗器不雕伪行之一年而四方之诸侯则焉孔子固覆生人之器也顾屈为一邑而谆谆于教化如此惟其无有不屑之心故欤且迹夫理人之所为其稽之当今之法令皆明示劝奖而诱使为之者也故相国荆文王公庆历中尝以廷尉评事来为鄞令于时年甚少气甚锐而学甚富其志意之所存远矣蕞尔一邑固区区者宜若无足以为而公初无不屑之心日夜惟以为民兴利除害为事距今盖一百九年矣而其所兴造之迹尚班班可考遗民子孙常相与传诵其事指其迹而怀思之是非真知学夫圣人之为安能及此宜邑人思之愈久而愈不忘也初公既没当元佑中为令者尝因邑人之思即治所公昔燕休之地作为重屋肖公之像而祠之名曰经纶阁中遭兵火久废弗复绍兴二十有四年公之弟校理府君讳安国之曾孙右通直郎烨来莅兹邑自以获踵其先世故治为荣规规焉推前人之心以施于治不敢少自怠弛居无几何邑人安焉相与言曰文公之德邑人所不敢忘也而公之诸孙复来治我就使无意于民犹当谨以事之况其贤称其家哉惟是经纶之阁久废未复其何以示吾子孙而慰吾大夫之思矧朝廷清明郡政安静治新斯阁今也其时乃鸠工聚材而请于太守贰卿王公公方以儒术为治亦乐夫有助于教化也而许焉阅七十日而告讫功凡材甓砖坯苇竹之费土木工人之直一出于民之愿输而官无所预焉既而烨以书来告度曰阁之复也非我实使之民惟吾家相国之不忘是不可以不有纪述也子于我有连其为我书其事度辞谢不敢当书再三返而请益勤曰吾石具已久待子之女以刻乃为叙邑人所以不忘者且志岁月焉烨字子华谨饬好学能守其家法者也绍兴二十五年二月旦日
　　　东岳行官记
蒋安义
四明属邑六独昌国居重海大洲中视他邑最为僻远部使者按视罕及其境传檄往来趣期会簿书而已初邑之未建隶籍于鄞度越即险民之利病休戚有不得告者焉熙宁闲荆国王公始请建邑逮今四十载矣更令佐以十数然流风善政不可悉举顷则有延平陈公邦献今大梁赵公君竑受命为宰而南康李公恕实为之佐下车以来咨诹民瘼弊者革之蠹者锄之政适其平人用不争年谷告丰邑遂大治邑之民聚族而谋曰我曹生长太平不见兵革幸值明天子惠我以贤令佐矜老而恤孤养病而葬死虽父母之恩不厚于此我闻东岳之神实佑我宋阴福吾人盍相与尸而祝之以祈吾令佐富寿康宁乎于是翕就应者如响父老占之少壮营之运土于原度材于山深殿覃覃修廊阴阴其直如绳其平如砥其高如轩其张如翼垩以白盛饰以丹雘春秋岁时以祀以享若有神物来游其闲宫始造于元符三年四月落成于大观元年五月郡人蒋安义为之文曰濒海之东龙涛匝空杯浮土封为明附庸两山中分屹立嘉门雷吼雷奔控朝于鄞壤绝势孤摧舟畏涂束手庭趋听于大夫二公之来天赐雄材却除氛埃雾辟云开政道其平安澜不惊和气充盈黎稷以成斯民无忧聚族而谋以祈以求报公之休稽首岳神体圣蹈仁手斡洪钧下临斯人乃咨群工作为行宫父子祈公寿考来同席卷榛荆岩岩百楹涂以渥青周以层城春秋岁时祭祀祷祠旨酒纯牺馈饯有仪匪豆匪觞明德之将神之来翔降福穰穰苍山之巅石完而坚勒此文焉垂千万年
　　　育王广利寺宸奎阁记
苏轼
皇佑中有诏虑山僧怀琏住京师十方净因禅院召对化成殿问佛法大意奏对称旨赐号大觉禅师是时北方之为佛者皆留于名相囿于因果以故士之聪明超逸者皆鄙其言诋为蛮夷下俚之说琏独指其妙与孔老合者其言文而真其行峻而通故一时士大夫喜从之游遇休沐日琏未盥漱而户外之屦满矣仁宗皇帝以天纵之能不由师传自然得道与琏问答亲书颂诗以赐之凡十有七篇至和中上书乞归老山中上曰山即如如体也将安归平不许治平中再乞坚甚英宗皇帝留之不可赐诏许自便琏既渡江少留于金山西湖遂归老于四明之阿育王山广利寺四明之人相与出力建大阁藏所赐颂诗榜之曰宸奎时京师始建宝文阁诏取其副本藏焉且命岁度僧一人琏归山二十有三年年八十有三臣出守杭州其徒使来告曰宸奎阁未有记君逮事昭陵而与吾师游最旧其可以辞臣谨按古之人君号知佛者必曰汉明梁武其徒盖常以借口而绘其像于壁者汉明以察为明而梁武以弱为仁皆缘名失实去佛远甚恭惟仁宗皇帝在位四十二年未尝广度僧尼崇侈寺庙干戈斧锧未尝有所私贷而升遐之日天下归仁焉此所谓得佛心法者古今一人而已琏虽以出世法度人而持律严甚上尝赐以龙脑砵盂琏对使者焚之曰吾法以坏色衣以瓦铁食此砵非法使者归奏上嘉叹久之铭曰巍巍仁皇体合自然神曜得道非有师传维道人琏逍遥自在禅律并行不相留碍于穆颂诗我既其文惟佛与佛乃识其真咨尔东南山君海王时节来朝以谨其藏
　　　鄞县经游记
王安石
庆历七年十一月丁丑余自县出属民使浚渠川至万灵乡之老界宿慈福院戊寅升鸡山观（石契）工凿石遂入育王山宿广利寺雨不克东辛巳下灵岩浮石湫之壑以望海而谋作斗门于海滨宿灵岩之旌教院癸未至芦江临决渠之口转以入于瑞岩之开善院遂宿甲申游天童山宿景德寺质明与其长老瑞新上石望玲珑岩须猿吟者久之而还食寺之西堂遂行至东吴具舟以西质明泊舟堰焉食大梅山之保福寺庄过五峰行十里许复具舟以西至小溪以夜中质明观新渠及洪水湾还食普宁院日下昃如林村夜未中至资寿院质明戒桃源清道二乡之民以其事凡东西十有四乡乡之民葨已受事而余遂归云
　　　新刻漏铭
王安石
戊子王公始治于明丁亥孟冬刻漏具成追谓属人嗟汝予铭自古在昔挈壶有职匪器则弊人亡政息其政谓何弗棘弗迟君子小人兴息维时东方未明自公召之彼宁不勤得罪于时厥荒懈废乃政之疵呜呼有州谨哉惟兹兹惟其中俾我后思
　　　基法师真赞
杨亿
巍巍哲士出生像李演教台岩领徒鄞水赡养静因假中了养花线谈空薪灰灭智雷潮闻寂丹采章施卓尔具相俨然正思牛檀匪歇犀柄如挥师承有众瞻谛焉依
　　　奉国军师度使彭城钱公碑铭
崔仁冀
呜呼鲁诔宣尼谓（昏页）天不吊齐铭文献谓半岳摧峰彼惟叹哲此乃伤宗终始礼全傥有贵乎启足短修分定亦奚甚乎戚容我国家系自仙灵基于神武岐周孙子瓜瓞绵绵而逾长鲁卫弟兄隶华韡韡以方盛其分宗之大刱业之高班布前书焕列今史可得而略焉公即武肃王之孙文穆王之第十子今大元帅吴越国王之大弟也讳亿字延世钱塘人也天垂象而列为公辅岳炳灵而诞作英髦神清如水鉴旁辉表异而山庭上耸未当就傅之岁已有能文之性采蜡珠而为凤智与识偕溲鸡白以成碑辞兼理胜生七岁而后异志千里以自然骊珠擅爱于掌中凤綍推恩于膝下未出合岁制授尚书礼部郎中寻改中直都指挥使检校司徒开国伯食邑七百户罢南宫之锦帐讲上将之玉钤鸿羽渐升犀渠是肃辛丑岁文穆王升遐八极忠献王缵服二邦继体守文作洽舆人之望自家刑国先推睦族之恩天福八年六月授公起复云麾将军检校太子太保寻历太傅太尉尚书有仆射开国侯加食邑至一千五百户端右纔仪于庭鹭具瞻旋逼于台鸾俄自五宗言同三品丁未岁我上应楚庭之当拜副代邸之奉迎乾坤定位于太初雷雨覃恩于洪覆指栖鸡之（土桀）将正阶司顾审像之求不遐天序尧俞所属康诰屡行公于是大空土之资真济川之秩监董狐之史笔总天禄之殿书宗相变和而惟允霸君垂拱以仰成未几上以镕山煮海之权富国强兵之本式资心计以赡军须干佑元年四月委公判两浙盐铁仍封新定郡公加食邑五百户夜思经济岂唯师孔仅前修岁入羡盈不假避李华傍赞四明提封千里云屋万家贡分于齿革羽毛俗殷于鱼盐蜃蛤南琛交贸有蛮舶以时来东道送迎有皇华而岁至慎选兹任非亲勿居明年五月授公判四明诸军事易利建侯诗优布政揽辔有苏舒之志下车多惠爱之方南亩啬夫荷决渠降雨之利东野编户安熬波出素之业郡歌来暮朝议陟明属我上守位以仁因心则友念犬牙之相制式赖亲亲当龙首之高居常回睠睠奉纶言而奖授择宝器以颁宣骆驿道途蝉联岁序其闲拥旄入觐执玉在庭每将梁孝同居亲为东平行邸恩光不二礼分特高故得大国进封遥裂翦鹑之壤群官处长兼同浴凤之仪显德初丁周国明懿善庆太夫人忧寻从泣血之中仰奉夺情之典洎大宋皇帝起陆龛难应天革命以我上秉三世之大节北面尊周率万国之诸侯同心戴舜霸业腾高于践土宠章荫及于在原建隆元年敕命公为奉国军节度使自膺帝命弥励政经内和民人外固封守福星坐照周旋六考之闲甘雨行随康济一方之内必谓受禄未艾介福犹登无何方寸之闲忽遘在肓之亟台星中拆晋司空早自知亡丧气东行荆太守俄锺此衅以干德五年春二月丁卯薨于府城之正寝享寿凡二百二十六甲子哀闻达听痛轸上心七日罢朝百官奉慰博议易名之典慎求监护之才制赠官谥曰康宪以其年四月庚申葬于本军奉化县禽孝乡白石里之原礼也守龟告日踣马开茔哀引长驱指蒿埏而去去悲风四起咽笳吹以凄凄北邙永閟于幽扃南氏空书于遗绩公星潢演派虹玉滋苗出藩入辅之才谅由天赋纬武经文之业且见日新其政理也简静为先缓猛相济爱如冬日穆若清风班铁赤于旗亭市无二价设缿筩于闾里路不拾遗其课绩也舆赋均登逋民襁覆疏鹄陂而资溉注创鳌榭以追胜游设险守邦大峻金墉之制树碑纪绩亲刊黄绢之辞其文学也洞究百家冥搜万象蝌蚪书出于鲁壁芙蓉诗生在谢塘玉如意之挥时纷纷兼讲铜砵声之敲处续续成章其伎艺也授剑术于猿公传弓声于鴈将章呈擅敏草圣推工顾误曲于坐隅五音潜别覆残碁于碑背一路无遗其风度也玉海干寻黄陂万顷折旋中矩终燕不疲菊映漉巾陶亮乃羲皇上客雪沾鹤氅王恭真神仙中人其理性也得古佛之指归经祖师之印可炼宝结生天之果布金追陟屺之思启迪言筌岂止作山阴都讲发挥心要固将同方丈上人总是全才诞为英器而乃际吾主隆平之运极周亲友爱之恩入专和峤之车出仗辛毗之节况复有厚于国有庆于家康乐凤毛悉联荣于仕路太冲纨素俱结偶于相门委大化以如归考终命而不乱斯尽善矣复何慊哉纪是殊政宜乎大手仁冀也彩笔惭名银台辱召奉纶言而比事抽轧思以仅成刻在琅玕远愧乎披文相质寘诸冥寞聊防乎深谷为陵谨为铭曰东南福地表里仙岗牒称着姓谶述兴王极天基大积石流长秦中鹿走浙右龙骧武祖教兴文考光启国霸鲁史家肥戴礼乃子乃孙宜兄宜弟盘石分封平台立邸国之贵介才自天生蟾供砚滴霞翦诗情爰居西邸是则东平为霖入用同气分荣地曰句章州名海岱乃辍牢盆言驱大旆六考之间百城之内民咏安堵史书课最霸君敦爱裂地酬勋天王覃宠奉国名军圭桐旧翦符玉新分如搘天柱如捧日云誓着山河任兼将相水薤政声金滕德望适赖永藩忽悲中丧景澹三阶位虚五帐鄮山之下鄞水之滨令兹蓍兆择得蒿邻风旌飘瞥露挽酸辛为陵有日大夜无晨生理四明民享余利殁窆四明神资吉地有邵茇兮兴歌有羊碑兮堕泪公之德兮公之功百世可知于锡谥
　　　戊辰游山题壁记
舒亶
元佑戊辰闰十二月己巳自西湖懒堂率临海赵逢当时出江东宿延福庚午过东山永安己巳岁癸酉入大梅护圣观常师舍利锡杖铁鞭象齿丙子上保福己卯抵金峨直相谒中禅师辛巳鄞江张宏公度吴升潜道至自郡留一夕往象山壬午游金文还宿西堂甲申同中师离瑞相今偕师下东山迤逦以归盖在山间十有五日得僧院者六独辛巳晴和登山为斗草之剧余辄雨雪所谓梅子真炼丹井法华泉石柱山云外庵皆欲往不果而公度约余道奉川境上游安岩雪窦诸山且复不至亦遗恨也
　　　四明陈及之日诵金刚经于如如堂多年矣忽于诵经之所有芝草之祥作伽陀以赞之
陈瓘
念念然灯佛发此无根草堂上默观之白发何曾老
　　　多福院记
袁毂
予自昭武归故乡视其闾巷非故也昔之榛棘者皆连甍而骈栋矣昔之雕峻者皆萧然而不屋矣见其父老非故也昔之孩提者皆颀然而长矣昔之少壮者皆皤然而老矣且死者十有八九矣访其居民非故也昔之农者今转而为工昔之商者今流而为隶贫者富而贱者贵皆交相而盛衰矣呜呼世熊之变如此所不变者巍然而高者吾知其为剎矣俨然而尊者吾知其为佛矣钟于朝鼓于暮环然而食者吾知其为僧矣岁虽水旱天不能以饥宅虽不毛地不能以寒势虽王公人不能以贱求之于迹盛多而衰少推之于心背寡而向众信乎非有常者孰能如此甬东有多福院者干德三年州民赵轩舍园作室主者德全以施无碍之俗开宝七年州刺史钱亿易号兴福治平元年始锡今号焉熙宁元年有圆莹者兴其所废而人乐输其财新其所故而工乐竭其力未信者信人乐从其化未悟者悟众乐入其室元丰七年春二月燕然坐终继者清雅亦其人也夫万事之理勤于未就而怠于已成佚于有余而劳于不足师能勤其所怠而劳其所佚则继师者虽百世吾知其如今日矣元佑二年二月望记
　　　奉化县忠节四公祠堂记
家铉翁
国于天地必有与立其惟忠义不二心之臣乎刘渊窥晋人知王导之反正不知开于战死之路述禄山沸唐人和子仪之拨乱不知基于柱解之杲卿伐我亡也鄙我亦亡也不能使无伐而能使无鄙国其庶几不能使无伐又不能使无鄙犹谓国有人乎肆惟宁皇之末年李全归自山东而举措非循服者越厥我理宗在御连率一旦束湿之全异心滋不可遏时则有若曹公孝先纠郡山阳建明屯田欲挈之以东征俾无居城中其虑深矣未报会全无厌之求弗嗛伪如海州命刘庆福胁犯阃帅曹公闻变亟自签舍趋庭抚谕谓之曰有情欲陈当入文状制置朝廷之制置犯制置是犯朝廷汝不欲使李氏保其富贵哉其首命部曲弗敢言许制使国得泛舟于楚台以避既而讙动射公中咽公拔箭叱曰误李全斩东市非汝而谁曹孝先决不求生许制使决不可杀铓镞交集血流被体犹登子城求许公谋焉血尽气微许公枕公以砖而绝手蔽吭而不可拆目怒瞠然许公回舟中慷慨曰国无以事朝廷报曹君矣亦死之公既不得敛乱军取苇燎于城曲全归自海反哭而吊且斩麾下谢公事定家人求骸弗可识谩号死灰睹缕烟冉冉绕诸孤发之褐衲方尺俨不毁盖公内手成者遂得裹驰事闻朝廷酬公甚厚当是时全特未反耳越明年冬全叛去保楚城于两期生楚人于再岁非公其谁为功全既猖獗啸游淮濆扬州之战丁胜遣统制吴公从龙先锋而不出师是置之死地也岂知其挺身赴贼马仆被执夷犹扬泰之道从容甲乙之辰易旗帜改号令阳许诺为开关洎驾海陵城下则呼曰我右军统制吴从龙马中矢执至于此扬州亡恙泰城坚宜死守贼无能为也全寸脔之而吴公詈不绝口呜呼烈哉其功岂直蔽遮一城而已曾不两月全首献阙下初贼得吴喜甚谓泰在目中一死尽折其锐魄禠气夺不败何待朝廷知公赐庙于扬于泰由今观之曹公死于前全两年而不反吴公死于后全五旬而遂亡谓非忠义之功可乎中闲楚陷二三达官职曹府史多不免监州郭公德畅一家歼焉逆李为妖奉有三仁可不大书特书也哉异时汪寇煽衢又得一人曰西安尉舒公瀛目厌横道唱义鼓行竟与江山开化同寅捐躯绿林功虽未昌亦万人吾往者朝廷既各旌之祠以对（昜□）明诏长吏之责固尔未容以为多也余老矣岸帻山中闻遽辄思死士忽鄞友曹梦合走一介书以制使文昌本斋陈公从摄令常朝宗之请建祠学宫求余记余持宪节浙东时尝闻其语未暇求其人也朝宗吾甥也忠毅之孙颇有志摄事几何时不避贪天诮当阃公之教邦人之意如此邑有忠信尚告于未知者咸淳十年十一月朝奉大夫直宝谟阁家铉翁记通奉大夫宝谟阁待制提举江州太平兴国宫奉化郡食邑高衡孙书宝谟阁直学士中奉大夫知庆元军府事兼管内劝农使沿海制置使龙泉县国男食陈存篆盖
　　　昌国县大夫刘君生祠记
王应凤
上临御之三十三载妙简铜墨以字民训士风示宇县刘君谦孙繇元佑故家宰明之昌国于是适再祺矣廉平简靖民便安之越明年政成邑士累君之化相与言曰令君幸惠吾邑勤亦至矣今将造朝微以寓攀截借留之意维昔庚桑治畏垒社而祝之厥有旧比乃肖像于学而祠焉蹐余门请识其事余谢之曰刘君余伯氏之常僚也子谅肫实里襮一如温乎柔木之丝澹乎衣锦之絅岂与世健令求赫赫名者班乎而奚以像为且邑有生祠非故也昉于汉之于公厥后韦广都义杜池阳轸陆浚仪云史不绝书然绳之以召棠勿翦之义犹曰变之正者夫令去民最近是邑虽海陬去天为尤近近天则声闻易彻近民则恩信难孚母怪乎推谢摩肩而诵侨绝响也刘君何以得此于邑人哉问之庠垫之士则曰言政不及化吏皆然令为甚君甫下车垂意诲育缩费廪士以岁之正饮酒于序燕毛以齿礼逊兴焉学宫水环如带乡老以为文字之祥乃疏乃涤玦萦镜澄而又捐奉入以养之莅校比以劝之是岁宾兴有雁行联璧而监学亦多中鹄擢第者有人兴废葺圮去之日如始至复筑室以奉先圣旧像扁以燕居膏火之中教雨浃焉弓张之急弦歌奏焉斯乃蒲密之所以垂芳也子以为何如余曰一乡善士令君教养之所及也必如子羽之未尝至偃室然后其言情而信姑徐之为我问政于邬溆荒寂之滨既阅月有听舆诵而复于余者曰维兹鹜行旧多叨懫自君之来民不识吏庭少诤辞维兹萌黎近盐而贫讫君之去海无怪风人厌鱼蟹余闻之舍然曰士之言华民之言质是足以俎豆前修矣于韦杜陆不专美于汉晋矣维先忠肃公以冀之南宫县谱推而为滑台郡谱又推而为元佑相谱文献所渐裳华是似清惠维祖朔斋维兄其政不棘于期会而以善俗为先厥有本哉君家自朔而蜀又自蜀而吴余尝称其为宰盖所谓安静吏悃幅无华者故不敢相蒙而溢美云宝佑五祀龙集丁巳闰四月既望仪真郡文学掾王应凤记并书
　新校
 【[文]】 [东岳行宫记]　陈公邦献 【卢本陈公下有戬建安章公五字】 
[宸奎阁记]　而与吾师游最旧 【卢无游字】 　远甚 【二字卢倒】 
[钱公碑铭]　凡二百二十六甲子 【下二字卢作六字】 
[忠节四公祠堂记]　两食邑 【邑下卢本俱有空格】
四明志卷第二十
宋元四明六志弟七十二
元　袁桷　等　撰
　集古考下
　　诗
　　　归四明
胡幽贞
海色连四明仙舟去容易天籍岂辄问不是卑朝士
　　　忆四明山泉
施肩吾
爱彼山中石泉水幽声夜落虚窗里至今忆得卧云时犹自涓涓在人耳
</div>
    <div class="pagination">
<a href="延佑四明志_page66.html">上一页</a><span>...</span><a href="延佑四明志_page62.html">62</a><a href="延佑四明志_page63.html">63</a><a href="延佑四明志_page64.html">64</a><a href="延佑四明志_page65.html">65</a><a href="延佑四明志_page66.html">66</a><span class="current-page">67</span><a href="延佑四明志_page68.html">68</a><a href="延佑四明志_page69.html">69</a><a href="延佑四明志_page70.html">70</a><a href="延佑四明志_page71.html">71</a><a href="延佑四明志_page72.html">72</a><a href="延佑四明志_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
