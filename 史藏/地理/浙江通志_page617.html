<!DOCTYPE html>
<html>
<head>
    <meta charset="UTF-8">
    <title>浙江通志 - 第 617 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 617 页/共 787 页</h1>
    <div class="content">　　国朝康熙十年同知刘源溥教授何且纯徙今地文信国公祠　台州府志在县东北僊岩岭上明嘉靖四十二年建祀宋丞相文天祥以黄岩杜浒临海张和孙并泰和胡文可太平吕武配因徳祐二年公自北亡入海泊舟山下之城门村宿和孙家而杜胡吕三人皆从行者故并祀之
　　崇节庙　赤城新志在临海县东南六十里元末总管达兼善与方国珍战死于此顺帝命立祠祀之赐今额
　　八忠祠　临海县志在龙顾山明嘉靖元年郡守罗侨建
　　国朝康熙十六年知府髙培同知祖进朝通判王大伦重建【洪若臯八忠祠记八忠祠者祀建文死难八人其一为寜海方正学次则叶惠仲临海人王叔英太平人徐垕黄岩人郑华临海人卢原质宁海人郑恕卢逈皆仙居人当日祠堂位次不以官不以地不以死事之先后或论齿云祠初名忠节又名九忠盖附东湖樵夫也续祀樵夫于湖亭故名八忠祠】
　　【谨按王恒叔广志绎谓宁海林嘉猷郑公智皆坐方党死者应在祀典而不及是逊国忠臣台固不止八人也】
　　方正学祠　临海县志在北山百花桥
　　国朝顺治十七年徙府学东康熙十一年郡守岳贞教
　　授何且纯重修
　　樵夫祠　台州府志在东湖上祀建文时东湖樵夫【传详忠臣侯潆东湖谒樵夫祠诗采樵无复白云边便把纲常一担肩楚泽已沉波寂寂残碑半蚀草芊芊纵君甘作无名士自古谁为不死年此日新祠湖上路长堤黯黯緑杨烟】
　　陈恭愍祠　临海县志在龙顾山祀明布政使陈选旧为丹崖书院正徳十六年郡守罗侨奏改为祠【金贲亨重修陈恭愍祠记丹崖书院陈恭愍先生昔所藏修以薰及其家若邦之子弟者也先生殁有司暨邦人随即而俎豆焉既而毛给事宪请于朝锡諡建祠郡守罗侯侨爰拓故址崇构维新嘉靖丙申柱史张公按浙省属今守许侯继翻刻先生小学句读以传复命别驾林侯镖相厥垣宇而重葺之】
　　名勲祠　台州府志在三清察院司后祀明云南布政戴徳孺万厯辛丑年建徳孺协平宸濠之乱后补云南右布政使行至彭城遭风卒以少卿黄绾言祀名勲祠
　　愍忠祠　台州府志俗称六府祠在巾子山上祀明死难知事武暐嘉靖三十七年建【彭应夀愍忠祠诗武侯昻昻七尺躯英风猛气真丈夫为官台州禄五斗丹心凛凛白日俱忆昔东海翻长鲸海濵白骨啼空营登坛秉钺何为尔闭城缩首无战情武侯仗剑轻车逐手斩倭头血溅腹伏兵俄起震陵谷瞠目大骂侯势促武侯儒家子市儿乌合兵后救都不至仓皇捐此生满城父老俱流涕揷竹再见雷阳祭嗟侯今日死为谁侯死城完功不细九重遣奠些音伤赐额建祠大道旁香烟不断松阴满朱旗白马时翺翔】
　　周公祠　旧浙江通志在靖越门内祀明邑令周家栋
　　蒋司理祠　台州府志在府治北祀明司理蒋鸣玉王烈妇祠　赤城新志在府东南三十歩治三年马守岱建又于死所姜岩侧亦立祠焉【传详列女】
　　双节祠　旧浙江通志在嘉爵桥祀范节妇张氏妾屠氏明万厯中建【传详列女临海县志祠前尝生丛草无春冬皆荣】
　　叶烈妇祠　临海县志在大井头南祀烈妇张氏明万厯十四年建【传详列女】
　　忠义节孝祠　忠义祠在县学内节孝祠在白云山下
　　国朝雍正五年知县陈暠鉴奉文建
　　黄岩县
　　先农坛　在小南门外印山前离城一里
　　国朝雍正五年知县李淑端奉文建立坛宇幷置耤田
　　四亩九分
　　社稷坛　赤城新志在县西隅
　　风云雷雨山川坛　赤城新志在县南隅
　　邑厉坛　赤城新志在县北隅
　　城隍庙　台州府志在县治东三十步始建无攷宋绍兴三十年令龚滂重建元大徳五年修【林昉黄岩州城隍庙记黄岩故有城隍庙于县治东吴越时封永宁侯入宋赐庙之额曰显卫端平乙未宰辛安世斥新焉又十有一年当淳祐乙巳更封广灵侯侯之阴功载在命诰又七年而封侯之父曰啓祐侯然皆不明言其姓某讳某皇元考地计籍壮黄岩之赋登建为州城隍有神亦宜承诏出百县上而庙独猥仍其故非所以严体貎耸观瞻也况昔之隆者挠华者漫立者腐不支灵莫于妥尚望其涖此土庇此民乎于是州人鸠材僝工宏剏寝庙次圣父殿次竂属左右序次门楼中为永宁阁大小总一百五十有六楹营于大徳辛丑之乙卯建于六月之己丑落成于十月丙寅朔】明洪武九年李令震亨建成化丙午燬郑令达复建万厯乙亥署县事李通判果重建袁令应祺成之
　　国朝顺治间重修
　　三贤祠　黄岩县志在学宫宋寳定二年朱令日新建祀谢伋叶适徐中行
　　朱文公祠　黄岩县志旧在县西北明嘉靖丙辰汪令汝达毁县南御祟院改建以邑之及门髙弟赵师渊杜华杜知仁林鼐林鼒赵师夏赵师雍赵师蒧赵师端杜贯道池从周一十一人配春秋二丁后致祭
　　国朝康熙丙子年刘令寛重修
　　杜清献公祠　台州府志宋淳祐间建祀丞相杜范明治间黄公印重建于杜黄岭墓侧嘉靖庚子朱同知世忠毁山神祠改建【黄中徳杜清献公祠堂记窃观汉唐以来以勋业文章居相位者代则有之未闻以道学登台辅若宋丞相清献杜公之为人者公以淳熙元年十月生于杜曲里淳祐五年四月薨于位还葬于本县靖化乡杜黄岭之原予惟公以道徳名节冠前朝以勋业文章垂后代盖自赵抃之后諡清献者一人而已庙食百世谁曰不宜】
　　甘棠遗爱祠　台州府志在县治东祀明周守志伟【黄绾甘棠遗爱祠记嘉靖二十年秋七月庚子台南海中羣龙交鬬风雨如倾洪潮骤溢濒海诸邑惟黄岩为甚黄岩惟近海诸乡为甚吾郡太守阳山周公闻而亟走黄岩躬视灾所问其存亡掩其骴骼哺其饥饿遂疏于朝请赈乞减今年田租民咸徳之乃立祠邑治东周公字士器南康人阳山其别号也】
　　百里瞻依祠　台州府志在县治东嘉靖甲寅邑民以髙令材有惠政建祠祀之
　　忠义节孝祠　忠义祠在学宫内乡贤祠之傍节孝祠在城内尚书坊之侧
　　国朝雍正四年知县李淑端奉文建
　　天台县
　　先农坛　在东郊界牌
　　国朝雍正五年知县张若震奉文建立坛宇并置耤田
　　四亩九分
　　社稷坛　台州府志在县治西南一百步
　　风云雷雨山川坛　赤城新志在县东南三百二十步
　　邑厉坛　天台县志在县北马公庙后
　　城隍庙　赤城志在县北二百一十步旧在县东吴越时封始平侯宋宣和二年徙今地赤城新志明洪武二年县令邓林重建
　　国朝康熙十一年知县赵廷锡重修
　　峇山庙　赤城志在县西五十里本龙王祠吴赤乌二年建
　　清圣祠　天台县志在桐栢山祀伯夷叔齐二像明建【萧文清清风祠记余游天台桐栢宫入法堂见夹室有二石像衣冠甚古叩其石甚坚致背有古字拂尘视之一曰伯夷一曰叔齐予问所从来道童曰相传赵宋时宫有黄道士者知医宣和天子召治母后疾疾愈官之辞赐之金帛辞独乞此二像载以归予闻喟然乃求隙地得二丈余髙明爽垲松筠交荫可作室以庇像以语钟令令欣然从事又白太守谭公题其门曰清风】
　　国朝康熙五十六年知府张聨元奉檄重建更名清圣【张聨元清圣祠记余寻桐栢观旧址旁有茅舍一间供奉伯夷叔齐二大石像中空外润背分明髙古端严凛凛有生气道书载伯夷叔齐为九天仆射治桐栢山宋时建九天仆射祠至明改建清风祠今制府满公以桐栢山系祀古贤名胜之区亟宜修建大中丞朱公改题清圣祠旁以司马承祯配】
　　元应善利真人祠　天台县志在县西天庆观琼台之左赤城志祀仙人王乔淳熙九年唐守仲友建
　　刘阮庙　赤城志在县西北三十里双阙下元祐二年建世传二仙所至即其处
　　徐文肃祠　台州府志明洪熙元年念左赞善徐善述辅导之劳勅建祠墓侧春秋祀之
　　方侯祠　旧浙江通志在城隍庙西祀明邑令方印【陶望龄方侯祠记公字与信治癸丑以乡进士来知天台明年卒箧俸八百钱耳民争致赙以敛敛毕谋绘像弗逮而乡民故多生绘像奉于家以帧来择尤肖者而归之民为巷哭罢市逾年跻祀于名宦又共为歌诗以哀之既而谋作专祠未果公元孙今御史大镇来按浙鹾与祠事会既怆且慕省厥工不烦重父老佐之以廪饩祠遂成】
　　忠义节孝祠　忠义祠在县学内节孝祠在县东大街
　　国朝雍正五年知县张若震奉文建
　　仙居县
　　先农坛　在东关外
　　国朝雍正五年知县吕賔裔奉文建立坛宇并置耤田
　　四亩九分
　　社稷坛　赤城新志在县西二里
　　风云雷雨山川坛　仙居县志在东郊之南
　　邑厉坛　台州府志在县北郊外
　　城隍庙　赤城新志在县治东六十步明洪武三年县令王从古建
　　国朝康熙十九年重建
　　佑圣真君庙　赤城志在县西二里淳熙十二年建苍山庙　赤城志在县南四十里祀吴将军朱刚赤乌元年建
　　慈感庙　仙居县志在县北六里祀杜氏二女嘉靖十六年以郑氏二女配改曰四烈女祠【张俭慈感庙记吾邑去西北三十里曰盂溪唐天寳中建贞女祠祀杜氏二女即其死所也毎嵗旱祷雨辄应宋宣和中民避寇其间寇望山中草木皆为兵畏不敢犯民徳之别建慈感庙于五里之内以便供祀至嘉靖丁酉郡贰守朱公按邑建双忠祠祀靖难忠臣卢郑二公以郑二女礼弗同享徙以配杜氏二女顔曰四烈女祠奬忠节也祠初隘陋公拓其周垣大其寝室又置前堂为士大夫瞻拜之所不劳力重费逾时一新而四女之烈家闻而户晓矣公名世忠字良弼歴官咸着显迹此其绪余云】
　　六贤祠　台州府志在文庙西庑祀通判蒋旦特进陈庸龙图吴芾待制郭磊卿侍郎郑雄飞县尉吴谅
　　古灵祠　嘉靖浙江通志祀宋县令陈襄旧在防门西嘉靖初徙南峯山
　　三处士祠　仙居县志在南峯上古灵祠左祀宋处士林访吕徽之翁森
　　赵长官祠　台州府志在安洲驿右祀宋令赵善赵主簿庙　仙居县志祀里人赵时栗宦盐官死元人之难立庙祀之
　　忠烈庙　赤城新志在县南元吴仲修为黄岩州同知处盗来寇与战不屈而死故祀之【虞俊明忠烈庙记至正十三年台城兵变郡监闻公有气节遣使礼聘公力辞弗就勉之再四乃起署事黄岩州判官分守台城至正十六年春处州睦寇起将犯仙境遂陞公同知州事总制其乡之义兵公慨然曰吾今为王臣矣当勤王事况仙吾父母邦也捕之其可后乎即合乡兵数千人奋跃而往御战于罗汉潭贼危困不敢进乡民吴奉一者阴为贼向导贼乃凌晨突围袭其不备官军仓卒多散去公独披甲上马与战手刃数十人而贼众潜掩其后遂遇害事闻立祠于邑南状元坊择地七百武度材鸠工祠成塑公像有司复上其事赠公台州路黄岩州知州表其庙曰忠烈】
　　双忠祠　台州府志在县治西北隅明嘉靖间建祀忠臣卢迥郑恕【应良双忠祠记仙有二忠臣焉曰户部侍郎卢公迥萧县令郑公恕嘉靖丁酉九月郡贰守朱侯行县至仙县廨西有妖祠侯立命撤之即其地建新祠祀卢郑二公复表诸通衢曰双忠祠二公皆仙之二十六都人卢公于方正学之门从游最密其死也在壬午夏六月亦与正学同时郑公壬午夏靖难师至率乡兵拒战败而南奔寻被获以八月十七日诛二公之官守有大小世裔有兴灭事迹有显晦而要其精忠大节无异辙焉】
　　马公祠　仙居县志在学宫西祀明令马濓【传详名宦】烈女祠　台州府志在县治北明万厯间建祀烈女顾惜寳及使女阿香【传详列女】
　　忠义节孝祠　忠义祠在明伦堂东侧节孝祠在西门城内
　　国朝雍正五年知县王立常奉文建
　　宁海县
　　先农坛　左东郊外
　　国朝雍正六年知县黄光岳奉文建立坛宇幷置耤田
　　四亩九分
　　社稷坛　台州府志在县西二里
　　风云雷雨山川坛　万厯宁海县志在县南一里邑厉坛　赤城新志在县治北一里
　　城隍庙　台州府志在县东南二百步唐武徳中建宋绍兴二年令薛抗修明成化间令郭绅拓而新之【杨文卿宁海县城隍庙记宁海县治东百步城隍庙在焉庙之建昉于唐武徳中吴越时封庙神为安仁侯宋隆兴初令薛抗为之改创入元隳废明正神号曰宁海城隍之神庙至今百年于兹矣廊庑圯壊地为居民所侵虽其庙独存隘陋亦甚成化十二年宜阳郭君绅来知县事顾瞻惕然相规度势复其民所侵之地撤其旧所有之宇而新之讫工规模壮伟士庶具瞻】
　　梅长者祠　台州府志在丹邱寺前宋淳祐中建祀流寓梅盛【方孝孺梅长者祠堂碑记台之宁海有梅氏考之图谱昔有讳盛字昌国者仕晋为章安令擢南昌别驾知晋将亡即是邑而隐焉常诵佛书而有灵鸟降其所居之侧若谛听者嵗余始知郡县以为凤集上其事宋文帝闻而丁诏褒之上表称谢曰此殆览陛下之徳辉耳臣何与焉帝咨嗟称为长者仍命郡县辟其所居舍为丹邱寺云今八百余年矣其子孙众多为邑巨家而寺亦不废宋淳祐中诸孙之学佛者良阜建重阁像而事之歴年虽久而未有记其事者夫以刘宋立国未数十年而宗社为长者之传今千载而犹未艾此其所为之可称岂特一言之善哉祠而奉之使闻长者之风者去浮薄而趋忠厚岂不足为天下劝乎】
　　李太尉庙　赤城志在县西北五十里祀唐李光弼宋建炎中重建台州府志唐袁晁据浙东李光弼击斩之晁弟瑛从五百骑遯入紫溪洞中光弼驻兵洞口絶其粮道其徒皆饿死居民感其徳为立祠
　　陈长官祠　万厯宁海县志原在学宫西今改移县治东妙相寺前祀五代贤令陈公【毛驭续修陈长官祠记长官姓名无考宁人世以长官称之当吴越王据东浙雄幷天下谋益赋于民以是国饷十倍独长官治宁弗受胁抗羊毛二使词甚激意可使一身被杀僇毋令百姓苦万世二使怒竟死诸狱中事上王感悟遂罢宁赋故宁赋无重徴者长官惠也佥谋以祀正徳庚辰适余来宁士民以事状白余而夀官黄镇袁练直以身任董事之责余曰祀之立庙以存忠义表贤节而报功徳者也况今之祀又出于人心之同然者乎遂卜宅畧基于妙相寺之右量工命日不数月而考成焉】
　　赤城先生祠　赤城新志在宁海吉祥寺东祀宋罗提刑适
　　洪忠宣公祠　台州府志在梁王寺前忠宣尝为宁海主簿故祀之子适复为台州通判
　　方氏祠堂　万厯宁海县志在缑城里洪熙中建祀方正学父子寻为民人所侵成化中知县郭绅反所侵地重建
　　正学祠　宁海县志原建卧龙山明隆庆六年巡抚谢廷杰檄所属修葺万厯三年郡守李时渐移西门内知县曹学程修崇祯壬申知县宋奎光重修
　　忠义节孝祠　二祠俱在东郊外
　　国朝雍正五年知县黄光岳奉文建
　　太平县
　　先农坛　在东门外
　　国朝雍正四年知县戴世禄奉文建立坛宇幷置耤田
　　四亩九分
　　社稷坛　太平县志在观海门外半里
　　风云雷雨山川坛　台州府志在县治东
　　邑厉坛　太平县志在仰山门外凤凰山下
　　城隍庙　赤城新志在县东五百步明成化五年知县常完建
　　烈士祠　台州府志在第一都谷岙明知县曽才汉为溧阳教授林梦正建【传详忠臣】
　　忠节祠　太平县志在皇华亭北祀明翰林编修王叔英【传详忠臣】台州府志万厯间同知朱世忠建题曰忠节又建贞烈祠于右以祀金夫人并二女焉
　　袁公祠　赤城新志在太平县东南四十步治二年邑民陈儒敷等以前令袁道有善政立祠祀之【传详名宦】
</div>
    <div class="pagination">
<a href="浙江通志_page616.html">上一页</a><span>...</span><a href="浙江通志_page612.html">612</a><a href="浙江通志_page613.html">613</a><a href="浙江通志_page614.html">614</a><a href="浙江通志_page615.html">615</a><a href="浙江通志_page616.html">616</a><span class="current-page">617</span><a href="浙江通志_page618.html">618</a><a href="浙江通志_page619.html">619</a><a href="浙江通志_page620.html">620</a><a href="浙江通志_page621.html">621</a><a href="浙江通志_page622.html">622</a><span>...</span><a href="浙江通志_page618.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
