<!DOCTYPE html>
<html>
<head>
    <meta charset="UTF-8">
    <title>江西通志 - 第 393 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 393 页/共 394 页</h1>
    <div class="content">　　贵溪鸣山之梦灵显于天下即如正徳间郡守某来山梦对曰棘院九秋三试榜芗溪一邑十人登及秋闱报捷止八人已而福建四川报至各一人人数悉与梦协主事裴近梦神语曰江西一省不中汝即中自谓无中理矣遂以赀入监已夘宸濠之变江西罢乡试而近举于应天【广信府志】
　　正徳初黄绾政治清简见胥吏多暇日时课以小学书晨夕讲诵绾临行或赠以诗曰民当教后浑无讼吏到闲时也读书【同前】
　　松江张黼尝梦登第在状元前觉而叹曰岂有科名先状元者吾殆在孙山之外矣及是年防试黼名在十五费宏名在十六又湖广刘良中景泰丙子乡试已十赴礼闱而志益壮梦神告曰汝费宏榜进士也凡赴试必求其人久不得至是相见甚欢廷试宏果首选良中三甲第八计二人得梦时宏尚未生也【同前】
　　费太仆于嘉靖辛酉五月十三日梦诗二句万里河山下三字失记对八窗霄汉夜玲珑是秋领批进场时例在按院前识认同试者八月十一夜名忽闻段按院诵自作中秋诗云万里河山下三字仍听不见对句八窗霄汉夜玲珑公果得隽后以问段公公大骇因诵其诗曰万里河山秋寂莫八霄汉夜玲珑卽梦中所得句也【同前】
　　正徳辛巳有鬼号于白芒洲曰屈屈屈状元江汝璧后江中二甲第一【广信府志】
　　石钟山在湖口县当彭蠡之冲上下二山嵌空岞崿余以丁夘北上南宫登焉阅苏文忠诗序谓山下有岩洞江涛流转触而成声又谓上有鱼池今废不存矣自文忠而外又有吴明卿陈于韶二参伯诗明卿云楚客登高秋思浓白云随杖入芙蓉九江落日迷山市万壑松涛响石钟古阁悬空愁过鸟轻帆挟雨带飞龙俯看天堑雄南北何事中原有戍烽于韶云一片孤城双石钟棱层杰阁隠芙蓉云摧峭壁愁黄鹄雷起隂潭上白龙扬子暮潮摇极浦匡庐残雪见中峯乾坤今古雄天堑却讶南州有戍烽一眺苍波万里流东南吴楚坐中收峯高乌鹊凌寒度水濶鼋鼍吹浪游落日倒翻河汉影断虹长挂石梁秋天涯憔悴谁能醉芳草浮云处处愁时吴以南康节推游陈以豫章参伯西归芳草浮云殆有指也余渝州入觐于韶自阆从邱使君之请为文以赠盖余初不相闻而蜀有觐者于韶初未以文赠也余感其谊赋诗谢之于韶答以诗云使者书来问水滨草堂芳讯忽嶙峋岂云问俗怜憔悴耐可论交到隠沦经术一时归大雅巴渝何地不阳春旧游竟阻登龙防惭愧南州下榻人于韶在豫章吏治精敏每文牒旁午一一按阅批摘如神诸胥吏咋舌不得出一语其归也意或为忌者所中云【朱秉器集】
　　临江为石龙城父老言徃时江中有石蜿蜒如龙状头角爪甲皆具有周禅师者居慧力寺颇前知有神术察龙为怪一日运霹雳碎之今城中民家有石如假山置屏间皆龙石也石色白文隠隠如鳞甲居人习见之亦不以为异【同前】
　　新淦前辈傅鳯弱冠时读书一山寺偶出市肆见酒垆少女心窃慕之是夜二鼔有叩门者未及起□门已自开见一鬟执灯前导一女子从即日中所见也因与之狎异日复入肆中戏其女女大诟怒傅心疑之归取一剑挂室中至夜女复来以剑挥之跃而去一狐也执灯者堕地中止牛粪耳傅亲言怪语音容止与人无异但舌冷如氷及门自开为可讶也【河上楮谈】
　　吴文端公官至大宗伯学士不许子孙衣绮罗见童子试周斑衣用锦者裂之公次郎好驰骋不得公欢值覃恩当再防公自题请曰臣次子不才不可以防愿移封一代终公身不许次郎见面凡元旦寿日望座叩拜而已其实次郎有才公学古人尚徳抑才若此公为世宗器重每称之为大宗伯重臣山在礼部堂上兼摄四印勅许四俸并支代行郊天大礼最异数也归里谦光倍常朴素无惊于俗所居湫隘仍故其门人为之少保第防事不旋马当其起后堂基缺一角属他人地公多金求贸不与许以天井石上寄一檐柱而已今现存磉不垫地可谓得公子荆茍完之度矣【高安县志】梁钺溪上人曽业儒以出考归路次避雨野庙中归而得疾死已葬讫犹在室中作话如生时声妻傅氏答之即应只不见其形自是以为常每早则呼人起春耕秋敛晴叫曝雨叫秧人遵之则喜违之则怒至作字墨书于台指画于壁忽然有之不知其何自来其父方塘哭之以诗曰有形似可见有声实可听出言明且尽作字草还真实録也如是三年一日谓其妻曰我去矣妻问何徃曰之徳安自是絶响五十年傅寿九十一临终之前数夕梦钺立于门外堤边以手招之曰来吾接尔傅心知之矣二子曰南曰北南生维新中崇祯庚午乡试维新又生三子幼吉以文章名【同前】
　　蛇姑岭在郑港与西山为邻相传有一农子雇于某家为工性好浴主人贤之赘以女久之窃窥其浴坐水成蛇女问其故工曰子见之乎吾将去矣女泣曰吾父以妾身相托今去不相负乎工曰翁农家也设遇旱吾当为雨以报女具告父父执之工不对而走逾山如腾云涉水不见女从之奔至郑港岭望岭而哭泪尽血流而死其父夜梦见女冠帔言得为本山蛇神可以救旱自是试之每祷果有一蛇出就人人知其为姑也以盒承之蛇縁盒盘踞其中归而至坛坛中设水一缸蛇下盘就香案上偃息或下缸浴或见或不见或隠去半日一夕顷刻复来或有竟去不来者道士铙鼓乐之粢盛贶之雨降足送蛇还仍以盒为舆祷曰升到山请降辇蛇自行出盒而去【同前】
　　汪鋐以右副都御史提督南贑军务在嘉靖七年二月扺任先是正月有墖山石前地方甘露垂缀竹松桐梅等树鋐具奏称为仁孝所感及贤俊登庸之征是时张孚敬柄政故以贡防逾年召还掌院事累陞兵吏二部尚书加太子太保凡除拜必先通内阁交相赂遗京师有尚书十万之谣【防台行实】
　　吾泰和旧有防云龙洲过县前泰和出状元本朝一应于陈芳洲少保循再应于曽松臞学士鹤龄三应于曽南洲学士彦南洲及第日人有诗贺云十回虎榜魁天下三应龙洲过县前以一郡言南洲是第十状元以一县言南洲是第三状元【豫章书】
　　吾吉旧有十阁老九尚书十状元之诗诗即不甚雅亦足鸣一郡之盛九尚书之中原遗泰和吏部尚书刘公崧此后泰和又増吏部尚书罗公钦顺礼部尚书欧阳公徳右都御史陈公鳯梧赠工部尚书安福吏部尚书王公学夔工部尚书王公学益吏部尚书欧阳公必进永丰増兵部尚书聂公豹吉水増兵部尚书毛公伯温万安増工部尚书朱公衡永新増礼部尚书尹公台总一十一尚书云十状元之后増罗文恭洪先总十一人【同前】
　　十阁老诗皇明内阁秉衡钧吉郡堂堂已十人东里后来名尹直南皋先进是陈循定之安简胡光大纯道彭华解缙绅千载贞元嘉防合天教诸老佐昌辰【同前】九尚书诗开国分曹设六卿吏工户礼及兵刑周忱王直连王槩萧暄萧祯并广衡更有二刘【宣孜】聨八座歴迁三部是维桢满朝金紫皆时杰尽是庐陵九邑人【同前】十状元诗天开文运盛庐陵累占鼇头已十人胡广时中兼子棨彭时刘俨与罗伦后来彭教同曽彦前有陈循并鹤龄何事三元争些子斯文颙望在明春【同前】玉笥山去邑城三十里山有九僊其梦征灵验与闽九里湖大约相类余读书虹沙时黎先生汝登每约予游已又中止一日又书来约舟舆已戒是夕余梦从先生游至山半有道者来迓共止一亭中设木案石砚各一又出一册请予二人题因告曰前有闽人游此指亭前松咏之其时十月谓寒易尽而春且至也黎先生乃留诗二予续而和之中有云江边细雨看花入陌上春云傍马飞因忽觉夜四鼓矣予呼友人彭体升曰玉笥山之游已矣及明先生遣人报舆夫中夜为蛇啮足不得行因以梦复之次年戊午将放榜移舟候之夜半风大作质明微雨予乃从江上赴鹿鸣体升因来诧前梦之异且贺曰春云傍马殆来嵗事耶次年余下第还至戊辰成进士盖二句先后十年乃应又业师周先生易才名籍籍乙夘下第后徃祈梦梦入县城观春主人陈氏者肆中列一香筒甚大问之云此被中用者因行至县见众人舁一大案余坐其上见先生不为下心怪之又行见余表弟乡进士吴子明据一凳以饭为道其事子明曰尔无怪尔不闻县尹所出对耶问之云青出于蓝防见鹏程万里下句先生笑而去及归乃以梦告余且贺曰昨曽生惠一香筒宛如梦中者兹已应他可知矣戊午余中式子明以是秋补禀生饭谓禀也【河上楮谈】百华寺有读书台陶桓公故迹也下有洗墨池池今为井寺僧云徃嵗邑有占魁选者池水尽黒乡先达刘公麟占礼魁是嵗水黒甲午黒先大夫应墨泉之号以此戊午又黒余复忝窃桓公母为淦人第不知桓公曽寓此否也池真伪尚未必然所谓黒者亦泉脉偶然不足为异也【同前】
　　临江郡庠基旧广寿寺唐卢肇读书处也嘉靖甲子江陵程公大宾分守湖西以旧庠湫隘因拓寺为基凿池十畞余架石桥其上缭以周垣规制宏伟焕然改观拓基时掘地得石刻云甲子重逢壬甲子八十萧公下脉真殊不可解后程改萧姓相传第壬甲子及八十之説不知所谓分守公廨在庠之左公割读书台之半为书院其中是嵗产瑞芝一丛颇盛公出以示予尝作问芝一篇盖为此也【同前】
　　欧阳阅字崇勲泰和人文庄公之族兄也从王文成游宸濠有异志进曰以时事论将有汉七国之变计将安出文成不应而密诏之曰书生何易谭天下事可读易洗心一句沈思有悟兼长诗赋童庶子重之语人曰欧阳生理学之由赐词赋之屈宋也后为滁州学正与其乡先生胡庄肃公深相结滁人号曰欧阳家又一醉翁矣子况字曰方博极羣书为文敏而赡尤工四六亦以明经贡如京师例入太学同舍某病调防尽力没则棺敛某子以谒选称贷畀之数百金无何卒于官驰徃伏哭其子谓收责也色弥蹙公收泪曰长者为行不使人疑之吾乡者遇一哀而出涕岂有恨耶急取券付之逺近传诵其义【朱之蕃涌幢小品】
　　费民益名懋谦少保费文通公子也家世为铅山人自文宪公以龙首当揆文通继起铅山之费遂为西江甲族民益以贵公子顾折节下帷读古人书性又喜吟以防入为御史台都事乡人杨懋功祠部郢中陈玉叔大理时俱以诗名燕山民益间就为社防已为南左枢防军青溪之社民益实首倡之又从枢府第搆筹笔轩客星槎瀹茗焚香山人墨客延接无虚日闽有王山人者善写梅民益即从作梅金陵陈子野善墨竹民益即从作墨竹晋江黄孔昭工山水民益即为山水皆得其意【河上楮谈】
　　临郡昔有防云金鳯洲连丞相出乌石转状元生金鳯洲在郡东岸昔袁贑二水防于郡前后贑水大涨洲遂中断故袁水绕郡而贑江之水自洲外泻而入大江矣石在郡南门前辈云石有声则郡出状元黎先生立武登第时石为之转故谢李守重建状元坊云波光峙金鳯而欲飞里巷拟石之再转正指此也然南宋偏安不足当天下之半黎为宋末龙首虽大魁非全盛时也且元人亦目为蛮子状元云嘉靖丙午郡大水石有声如雷丁未张殿读先生春举廷试第二乡里异焉然竟与防所云少爽岂山川之气犹有未尽完者与【同前】
　　明嘉靖间荒旱双坑童子灌田以桔橰一老僧过曰但指我鹅笼峰去路田自有水耳童子信为然导至絶顶地势坎陷林木丛翳有石如蒲僧趺坐其上告童子曰七日后当来视我童子返至田所水果泛溢怪之归告其母母曰此山多虎豹不可居况七日不食得不饥死乎明晨命童子与邻里七八人徃饭之比至僧已坐化惟见黒蚁自首至心口周帀盘旋乡人咸以为神作寺于兹山之巅肖其像称曰蚁衣禅师掌昆虫之神云【冯咏词源乘】
　　甘使君一骥与其兄乡进士一鳯世家洪都洪都据彭蠡上游素多蛟蜃嘉隆间其居正堂地中忽有声如钟鼓然时使君兄弟尚在胶庠疑以为蜃因尽室徙他所避之如是一月更无他然声未已使君乃从其兄焚香登堂告于神曰吾家世居此数百年不意地中忽有声私窃谓龙也不敢懐土敬徙之他所乃今一月不闻有他异今声果龙也必当有灵某兄弟敢以为请约以一月中从地出如其不然或为祥也亦约以一月声为止某儒生无使久去其土日皇皇然靡所依也居一月声果寂然无何使君兄弟相继举于乡使君登辛未进士第授南刑部尚书郎间为余言如此又云其家有一婢为狐所媚至则一角巾美少年登牀相狎去其巾置架上人不知也其家聚壮夫逐之恬不为动仆请善符禁者治之亦不止也使君兄素长者乃焚香告于天持水一盂诵周易辞入其室旦夕以为常婢觉祟稍逺去因日三四徃祟渐不能隠其形乃聚仆夫挥剑入获一狐重二十余觔杀之后出其婢为农家妇亦无他【汶上楮谈】
　　嘉靖辛酉予乡遍地皆赤民间粉墙一夕而赭乡人汹汹禳祀供斋俱变为红天马山崩一角中出螺数百甚至有斗大者可怪也闰五月二十五日广寇至杀副使汪一中掳佥事王某父老言正徳间华林贼出亦以闰五月是日杀周宪副周之子死孝汪之夫人死节二公可谓有子有妻矣【蠙衣生别记】
　　罗念庵大魁时年才弱冠其外舅官棘寺卿报初下喜甚趋告先生曰喜吾壻乃榦此大事先生项发赤曰丈夫事业不知更有多少在此等三年递一人耳奚足为大事耶是日犹自袖书偕黄何二孝亷聨榻萧寺论学焉【得树楼杂抄】
　　郭义官曰和者有田在防昌瑞金之间翁一日之田所经山中见虎当道防马避之从他径行虎辄随翁驯扰不去翁留妾守田舍率一嵗中数至翁还城虎送之江上入山而去比将至虎复来家人呼为小豹每见虎来其妾喜曰小豹来主且至速为具饭语未毕翁已在门矣至则随翁帖帖寝处冬寒卧翁足上以覆暖之竟翁去复入山如是以为常翁初以肉饲之稍稍与米饭故防昌人言郭义官饭虎镇守官闻欲见之虎至庭咆哮庭中人尽仆翁亟将虎去后数十年虎暴死翁亦寻卒嘉靖癸丑翁孙惠为昆山主簿为予言此又言嵗大旱祷雨不应众强翁书表焚之有神凭童子怒曰今嵗不应有雨柰何令郭义官来今则不得不雨顷之防雨大降然翁平日为人诚朴无异术也予尝论之以为物之鸷者莫如虎而变化莫如龙古之人尝有豢之而佛老之书所称异物多奇怪学者以为诞妄不道然予以为人与人同类其相戾有不胜其异者至其理之极虽禽兽无所不同子思曰喜怒哀乐之未发谓之中发而皆中节谓之和致中和天地位焉万物育焉学者疑之郭义官事要不可知呜呼惟其不可知而后可以极其理之所至也【归震川集】
　　罗念庵先生屡召不出聂双江贻书劝驾先生答书有云若怜其早嵗登科立朝再期枯槁山林不无可惜此则待之太卑吾儒名教真实在我外物奚与哉想见先生大行不加穷居不损气象彼学道半生胸中不能除状元二字当属自待过卑耳殊不知性分上万物皆备天爵之荣固胜却人爵逺甚也【袁君妙贯堂余谭】宁州某寺尝有青衣美娃从西过东到一处辄止亦不为妖然僧恶之请巫莫能治乃迹其止处掘之有泉甘香清冽行处隠隠若沟皆泉路也怪遂息噫泉亦欲自见于世哉【徐世溥雨稗新沤】
　　龙珝永新人以上舍谒选京师值邹忠介抗疏劾江陵廷杖几毙一时知交亲戚无敢近者珝初未相识为之躬负入狱朝夕防视人服其义【吉安府志】
　　郭青螺为闽方伯初入闽界经峻岭忽遇一猿扳舆不去公命缚之猿牵役衣裾前引至一山坑指某所画某所若有寃忿者役还报公命如其指画掘地果得一尸如生到任廉得杀人者置于法为人所杀乃饲猿人也【同前】
　　隆庆丁卯水部张克文与弟计偕至桃源弟病革未敛恍若有神绕舟呼曰是人且不死关公以王孙友善故来相报水部因舁弟尸徙至野庙十有八日而苏水部戊辰进士终比部郎弟名尧文癸未进士任衢州道【新淦县志】
　　靖安袁姓人能化虎为淫为盗久之父闻而伺其出覆盂水而斫令牌遂不能返形后有见虎前一足乃人手者曰此袁某也众射杀之呜呼一念之恶明化异类书传所载可为猛省而况学术以求之乎【雨稗新沤】有某求梦于神曰已有牌在外其人出看牌曰折桂之步可期仰山之厄难免同来者皆曰仰山神为风雨之最恶者也子将来定乡荐惟记慎风涛耳其后此生果得贤书于凡出入鸣叶之风半晦之云不敢轻舟楫也一日与同人饮山寺既醉忽失是孝亷寺内山隈徧寻不得报其家人相共复寻又经两日忽有一人至墓间见一碑曰仰山处士吴公之墓孝亷此梦久已流闻此人因邀诸君同捜墦间无迹也一僧曰仰山向有妾柩寄某处试徃则孝亷之衣一角在棺缝焉漆缄如故众莫敢开然不容不开乃白邑宰证而开之是孝亷者尚交其上死矣盖与少亡者艳魂遇也独何以入柩哉【同前】
　　临川周迪其父所延馆塾皆名师也一旦迪逝去逾日而苏言至地府云云父初以为妄久之颇有验者后频如此一日谓父曰明年焦祝两先生皆进士明年状元某人焦者漪园竑祝者武功世禄也又数月谓父曰焦先生改状元其先定者改后榜二甲矣问何故曰焦师以某事某事其先定元者以某事某事皆细行也明年焦果及第第一祝二甲亦成进士其父徃贺焦述迪所见焦曰然诚有之是隠事也然其细已甚矣故曰勿以善小而不为也其所先云为元者壬辰二甲出身如迪言云【同前】
　　万歴十有六年春二月雨豆于豫章之北郛或黒或斑水之则芽苗若原菽火之则熟味若银杏乃正月霖至于夏四月恒隂沍寒大水灌湖堤败之既谷大踊贵米斗值八千钱民禀廪莫必旦夕之命乃大攘夺吏拮据荡舟大浸中导上流之粟严内讧之法且赈且劳来旋定之民乃少安【万恭洞阳子集】
　　汤义仍显祖疏防政府而及给事胡似山汝宁其词云除防奏饶伸之外不过一虾蟇给事而已伸号豫章为比部郎曽疏诋太仓而胡以言官纠之防亢旱祷雨禁屠酤胡上章请并禁捕鼃可以感召上苍故汤有此语可与宋时鹅鸭谏议作对二君俱江西人而胡与饶复同郡【得树楼杂抄】
　　明燕王入南京城中纷传建文帝自焚死鄱阳胡大理卿闰与方公孝孺高公翔三人同被召皆衰服入见触怒九族蔓抄戮最惨烈党禁解后亲族戍卫者始得赦还万歴改元有诏靖难死节诸臣皆建祠表墓厚加防録十三年又以御史屠方叔奏奉防表扬忠烈檄下本郡悬榜于邑之大门是日大风忽起掲榜直上数十丈盘旋天际如素鸾翔舞久久不下自午迄申始堕仍落邑之墀中郡人观者以千万计邑令陈朝京纪其事呜呼自成祖迄于神宗二百余年而久郁忠魂始得复伸其遗烈所感尚能假灵风伯以大表其英飇浩气于中衢万目天晶日朗之间一升一堕若有人焉上且下之岂不异哉【徐芳悬榻编】
　　万歴中防州孝亷司言贯者元日梦亡祖告曰防曹考校文行当及子矣然有轧之者秋时入省宜以厚币餽臬司某胥嘱其填榜时闻唱八十三名司某姓名即振颖疾书勿滞呼吸则得之矣孝亷异而识之比秋入省漫询臬司书役中果有某姓名者生饬篚徃拜不遇则再徃最后相值问故生以梦告胥笑曰谬矣闱中旧例填榜是藩司胥为政我何与而能为子生曰虽然姑识之委币而去亡何佥写榜吏时按察使属内大僚出者性卞倨与藩司忤争于监临御史监临不能决于两司中各取数人试之择其书之佳者胥竟入选至期闻唱八十三名司言贯即振笔一挥而就主司遽曰止胥曰书矣问书名乎抑止姓胥曰姓名皆讫主司曰数也盖时有副卷颇佳主司欲更之拆视卷姓名周似但书一司字则固可改而为周今书名无及矣生既入彀徃谢胥其言闱中事如是然则名次前定也正副榜前定也写榜吏亦前定也夫彼此界在呼吸之间而生以胥疾书之故遂为司不为周岂非天乎【同前】
　　谢桓慤公诏八嵗能文有经师张姓者设绛寿量寺夜梦祠宇大厰喧迎都宪明发而封翁送公来学张黙识之知其非常人也【谢桓慤墓志】
　　临川曽铭西方伯诞前一夕父梦防事左栋有物盘挂蜿蜒鳞甲烁目知其龙也旦日方伯公生因以栋名之后竟贵显而寿同时同里王翁某家素封其商于外日惟踞门坐则贸易辄利多得钱或偶他徃则是日必不利少得财还复门焉而财又至人因号为财星晚年一日昼浴妻推户入盆中惟一肥牛拍拍弄水大骇而出呼家人徃而浴已毕未几遂病不复起人又目翁为牛精以其欲终故形见云【悬榻编】
　　巡抚杨邦宪为忠贤建祠南昌毁周程三贤祠益其地鬻澹台祠曳其像碎之建祠疏至熹宗已崩庄烈帝且阅且笑忠贤觉其意具疏伪辞辄报允无何忠贤诛诸祠悉废凡建祠者概入逆案云【白志】
　　信丰县有太子庙天啓时知县蔡自强欲毁之命典史金都徃马蹄折乃自徃舆复折遂止今血食之盛如故【信丰县志】
　　崇祯间陈啓新以武举上疏请罢科目考选擢为吏科给事庐陵有程品者吏员也谒选至京抗疏纠啓新其略曰啓新非防科目也是壊国体也废孔孟也孔孟之书修齐平治之要立身行政之本忠孝节义由此而出罢推知考选语尤不经按臣巡方有入境有考核有复命有嵗防有风闻又有大计黜陟法网不为不密贤者自应选举以风世不肖者自应摈斥以示惩云云【吉安府志】
　　崇祯丙子十二月妇翁钟陵大司马熊第霜后瓦冻数十重屋瓦氷文尽成龙鳯牡丹芍药之状鳞翅枝瓣俱具夫人使童子持数片示亡室自京山至东湖行二百里余尚未融也以纸印之亦皆成文余徃就观司马公问古曽有此否余对曽见春明退朝録载宋滕子京守青州日一夕霜凌瓦上氷纹悉成花鸟此正与同公问此书何处有余曰百川学海中有乃取百川学海及春明録视之果然公喜曰吾徃病郎杂学以今观之无书不当读也浮以大觥明年鹤台太常登第或谓此亦其瑞云【雨稗新沤】
　　崇祯壬申防中九连峒寇掠吉安焚崇仁将由新城返峒一县尽走民有度赤溪者久之不反方共疑揣有持竹半面以旋者殆可为舟曰彼处可田可渔大木之多无比可为室屋宜相将徃居也问其所持乃竹杪耳涂子期曰如此而谓桃花源为寄托之辞者无乃不广乎【同前】
　　金声桓提师至江州传檄南昌抚臣以下皆走顾持疑未敢入粮道黠胥郜徳甫倡众赍册迎附金徳之使领职用事凡诸螫虐皆徳甫为谋主崇仁有詹赓一者尝为盗依章通政光岳门下以免后悍戾不驯通政子欲寘之法遂衔怨无何江变赓一啸聚千众破通政家而手刃其主以重镪购金帅得授练兵守备有赵某者邑孝亷王秉干庄丁也习攻木以技食徽之婺源一日掷斧而还若有神使者号其乡人曰我赵帅也詹郜二贼不道帝命殛之有应者则令各认一技闭户书符咒之即自能起舞击刺进退皆有法众至数百名曰神兵时徳甫等正防师抚州闻报怒甚出甲千数袭之赵已前知其事驱众伐木树栅自固徳甫兵至赵鼔噪出举槊刺徳甫中腹堕马刃出于背赓一继进连刺之洞胸立死防有知其神者屠狗血洒之术遂败数百人俱死赵亦见杀乙酉十月事也【徐芳神兵记】
　　赖之冕字首人防昌人父士圣明末官职方郎戊子之变防昌以授伪檄被围士圣输三万金请赎阖城命赀半入而铁骑疾蹂靡有孑遗士圣自缢子七人死于兵者三之冕随其母得脱事定归则赤砾满城求士圣之殡于灰烬中不可辨之冕泣血自伤即其处裒余骼并葬之徐鬻产复称贷多金收诸于南郊筑墖藏之号万灵墖【贑州府志】
　　靖安之极西有洞曰委源人迹所不至也舒氏之先遭乱惟存一人今子孙蕃衍至万余赖入此洞以免也其初火粒两断有神日以苦菜啖之得活故其嵗时祠祖必以苦菜舞傩以报洞神之赐自厥祖出后洞无人踪又若干年矣洞口石壁夹峙初不容人必侧身而入故名摩肚崖信乎肚与石相摩也过崖有湫深碧畞余横当崖口縁山右绕避湫履苔不百步有流水九十九曲一曲一石宛若人置以承跳者须奋势而越稍怯即堕水矣高峰障天乔木暗林难估甲子一望可三十里惟闻鹃啼鹳欬异鸟呼吟麏麚来徃猿狖千百为羣如村落稧社窅然非复人境洵自古缁黄所不能开草窃所无可据也有山牛山羊豪猪猩猩树有熊迹泥有虎印目之所遇殆非大荒四经曽载者顷清流冶客闻其饶有古木结茅洞口欲就薪炭之便而石隘水纡汉枝唐榦终无一束能出崖口者高圣功思设计垦之天闭万古五丁无施竟不能与山鬼耆猱争尺寸云其处东至靖安西至宁州南至奉新北至武宁皆百余里土地平广别一山川自非摩肚崖者久作人间世矣【同前】五栁先生所归处村中有老人行乞为业遇人则曰余百四十嵗矣无籍贯姓氏非本无之盖彼亦不自知其所从也初来为村人牧牛止须一饱牧一生无丝毫积今老矣不能牧故至是耳计嘉靖抵明终已百二十余年今歴
　　大清又十三年矣则百四十非诞也他日予过故里询得老人为牧之处其主人之孙曰彼自嘉靖初为余祖牧牛余父儿时见彼初来已约畧近四十无论余祖即余父亦至八十余久为泉下人余又复皤皤矣由是説计之则是嘉靖已前所生者尚不止于百四十矣百四十云者从老人自命之辞一混沌甲子耳今犹矍铄行乞十里则终日返二十里则翌日返以至百里内趾迹错交然其后死尚未有期其人无异状身不满四尺貌癯而黒似应为乞者独双耳垂垂长二寸许老犹腴润如故又云其人从未破色欲戒不知世间男女婚嫁为何事至今犹童子身意者寿在斯乎或曰彼少时不自知其姓名混沌未凿如顽石然顽石故寿也【毛逵文集】吾邑前防政漆尉山为余言邑南四十里地名九都田家姓黎者畜一子母牛子齿近嵗七月间田家紥乳牛于家驾其母耕陇上耕毕放牛牧洲渚方午风雨晦雷电大作牛忽为霹雳所击田家即聚陇上人举毙牛委之河归乃怜其子而叹息曰若母已为雷击死于某陇上洲渚矣时乳牛悲鸣不已次日田家放乳牛牧地所去前洲渚犹里许牛即腾跃悲鸣犇至其母被击处哀号踯躅不饮不食如人匝地而号咷逐则跃起促之归则逸去人去则复绕哭其处如故一昼夜不絶声竟自掷死于陇上乡人哀其孝为之葬于陇上名之曰孝牛冢此顺治丙申七月事也【同前】
　　安逺叶灿妻郭氏死既葬一日忽来归处分家务饮食寝处如常但有声无形阅数月息又孙心海妻陈氏死后为厉能言食亦如郭三年始息去之日有痛哭声康熙初年事【安逺县志】
　　提督防院前有古柏数十株高可百尺尝有羣鹤翔集其上康熙四年裁缺栢渐枯而鹤亦去矣【贑州府志】丰城有杜母魏氏居鹤村康熙三年年百有二嵗益康健子二长年八十有四次六十有八冢妇今亦九十三孙六十一门多夀士大夫竞赠以诗歌真太平之人瑞云【丰城县志】
　　康熙五十九年册报旌过老人各寿百嵗夫愚夫愚妇初不知行气之术辟谷之方而获享期颐非沐
　　圣世休养之恩讵易得此【石里杂著】
　　聂应井四川人知南康府国初避乱庐山没后柩不能葬康熙丙辰郡守伦品卓卜塟于卓尔山西南立石为铭后其子聂熙奉例还川时郡守周灿迁四川提学复其祖业【庐山续志】
　　金谿城中市水门庙祀青蛙使者形即蛙青色背上金星七好事者以锡作盆置金椅于内闭以锡盖去来自如有祈祷者启其盖祀之坐椅上与人无异目光炯炯若识人言语者相传开县时作官舍取土深数丈得之神为人言云掌邑中五瘟使者故祀于此邑人祈求其应如响每嵗五月五日城内造龙舟以人装故事其上一舟数百人舁之行诸陆地云禳瘟气也甲寅春有大蛇自神龛出盘椅上啖使者几尽还吐出若支解然既又复故数日观者盈庙门蛇不为动三日乃去既去使者坐椅上如常未几土贼杨益茂据城池识着以是为先几之兆康熙壬申侯官毛公讳翼垣令吾邑首禁龙舟邑人以使者为辞公乃为疏诣庙中与使者对坐告曰使者既为一邑主毋好戏龙舟费吾百姓钱吾为令使者不得瘟吾百姓也言讫焚疏使者自是潜其形公治邑十二年使者虽间出不歆邑祀瘟气亦絶公去使者仍来庙中戏龙舟亦如故【词源乗】
　　泰和山川秀丽钟毓人文由来科甲蝉聨登状元者接踵明宁晋曹鼐以泰和典史而状元及第至今衙署外顔曰状元旧署宋江宁吕士元任泰和知县子溱随任读书至今署内有状元书室
　　本朝康熙初江南贡士王有容任泰和令其孙式丹随侍肄业后登癸未防状伊祖之清白自守慈爱及民流风善政犹有存者式丹随祖任读书与吕溱随父任读书俱在泰和县后俱胪唱第一人旷代相符诚千古之佳话也【敬业堂外纪】










　　江西通志卷一百六十一
<史部,地理类,都会郡县之属,江西通志>
　　钦定四库全书
　　江西通志卷一百六十二
　　杂记【补】
　　汉元封五年冬行南巡狩自浔阳浮江亲射蛟江中获之【汉书本纪】
　　汉末孙耽为汉阳守卒二子钟旃葬耽吴城山世称白鹤冢是也钟生坚坚生权帝吴江东封安成王于宜春袁之孙氏自此始【解缙吉水金壁孙氏江东谱序】汉张遐生四嵗母病思鱼遐以手弄钱鬻鱼奉母时称孝童十三从叔父噩谒徐穉舟泊族湖亭下明日五舟同发遐为大鼋负舟又二长鼋绕其舵舟独却前四舟皆遭风壊遐以后免穉异之十九师杨震震每以所授覆之发其意所未及语人曰张遐年未二十积学至此讵可量哉当为天下儒宗后诸葛瞻杨机蒋琬陆逊郭洵辈皆其门人着吴越春秋外记【安志】
　　南昌地志云汉末之乱许靖奔江南卒于豫章今南门五十里有石麟尚在即靖所葬处而晋旌阳令逊又为之表【解缙吉水许氏族谱序】
　　晋俞益期性不谐俗处交州与豫章守韩康伯书曰惟槟榔树最海南之竒观子既非常木亦特异度之大者三围高者九丈余叶聚木端房栖叶下华秀房中子结房外其擢穗似黍其缀实似毂其皮似桐而厚其节似竹而概其中空其外劲其屈如覆虹其伸如缒绳本不大末不小上不倾下不斜调直亭亭千百若一步其林则寥廓庇其防则萧条信可以长吟可以逺想矣但性不耐霜不得北植必当遐立海南辽然万里不遇长者之目自令人深恨语盖寄况也【豫章书】
　　豫章之新建黄堂隆道宫道士罗君大年言仙茅事甚异其辞曰晋有神人许旌阳者出于豫章之境西山之下能以忠孝累功行致仙道师事谌母于丹阳之邑黄堂之墟母既授以道要旌阳感之曰吾必嵗朝母母曰吾即从此逝矣去汝居南五十里吾有飞茅在焉汝能得茅处即祠我岁八月一至足矣已而谌母果仙去旌阳还得茅丛生而地亦曰黄堂即建祠祀谌母嵗如期徃朝之旌阳亦仙去其徒嵗八月四日具幢盖仪卫鼓乐奉旌阳像朝母如其存时以为常其后扩祠为观复为宫至今行之不衰茅在祠前翦而复生如扬州琼华不易其处茅具六味能致六养咸能养气辛能养节酸能养筋滑能养胃甘能养肉苦能养血人得茅煮而饮之可以已疾厉和荣卫延年却老【揭傒斯仙茅述】都昌县旧彭泽地石壁山在县西南十里傍临清江有石壁谢康乐宅宅边为陶母墓唐皇甫湜舒元舆俱有铭碑又寰宇记母新淦人县东百步为陶母墓南唐徐锴有碑今圮而临江亦有之碑刻尤多近基没于江心矣又鄱阳县有墓在城南四里即形家牛眠地也按氏族大全侃鄱阳人今城中延宾坊有故宅后乃徙浔阳也又徳化县鹤问湖志云母墓在县之白鹤乡大禾垅上有白鹤观又抚州临川县雷次宗豫章记母墓县南四十里抱岗山村母姓湛淦人塟此侃至孝感仙人来吊礼毕化双鹤飞去按母墓所见凡数处一者建置沿革一者志笔讹谬妄相传説故所在标题疑悮滋甚侃表云臣父母旧葬今在浔阳当以都昌为信其在鄱阳者
　　国朝雍正三年知县李汝霖重修复建延宾楼于墓左【仰止録】
　　太元元年庐陵巴邱人夕晃以田作为业年常田数十顷是年秋收已过获刈都毕明旦至田禾悉复满郁然如先即便更获于是遂巨富【续捜神记】
　　义熙中豫章郡吏易拔还家不返郡遣吏追拔见拔言语如常亦为设食使者追令束装拔因语曰汝看我面乃见眼目角张身有黄斑色便一足径出门去家先依山为居一至麓即便成三足虎竪一足即成其尾【异苑】
　　晋末江州人年百余嵗头上生角后因入舍前江中变为鲤鱼角尚存首自后时时暂还容状如平生与子孙饮辄数日去晋亡絶不复见【广古今五行志】
　　永初三年谢南康家婢行逢一黒犬语婢曰汝见我背后人否婢举头见一人长三尺有两头婢惊怖反走人犬随婢后至举家避走婢问犬汝来何为犬云乞食耳于是婢与设食食讫两头人出婢因谓犬曰人已去犬曰正虑复来良久没不知所在【续捜神记】
　　元嘉五年秋夕豫章胡充家有大蜈蚣长二尺落充妇与妹前令婢挟掷才出户忽覩一姥衣服臭败两目无睛【异苑】
　　建元元年夏庐陵长溪水冲击山麓坍六七尺下得柱千余根皆十围长者一丈短者八九尺头题古字不可识江淹以问王俭俭云江东不谙书秦汉时柱也【豫章书】
　　建元中庾崇于江洲溺死尔日即还家见形一如平生多在妻乐氏室中妻惧呼诸从女纺绩作伴于是渐疎时来辄恚云贪与生者接耳反致疑恶岂副我归意耶从女忽见纺绩之具在空中有物拨乱或投于地从女怖皆去崇即常见有一二嵗儿就母求食母曰无钱食那可得崇乃凄怆抚儿头曰我不幸早世令汝穷乏念汝愧汝情何极也忽将二百钱置妻前云可为儿买食经年妻转贫苦崇云卿既守节而贫苦若此真当相迎耳未几妻得疾亡崇乃寂然【幽明録】
　　大同八年安成刘敬躬者田间得白蛆化为金将销之生光照室敬躬以为神而祷之所请皆验后谋反伏诛【豫章书】
　　开元中清江郡叟尝牧牛田间忽异声自地中发叟惊走辟易梦一青丈夫曰迁我于开元观叟惊寤不知其防后又适野复闻之即以其事白郡守封君叱遣之是夕叟又梦青者告曰吾委迹地下久矣汝速出我不然得疾叟大惧与其子偕徃凿地丈余得一钟色青遂再白郡守迁置开元观不击自鸣声极震响清江人俱异之郡守上其事元宗诏宰臣李林甫图其形告天下【宣室志】
　　开元末武胜之知靖江军忽见滩中雷践防云逐小黄蛇盘绕滩上靖江夫戏以石投之中鎗然作金声雷乃飞去使人徃视之得一铜剑有文曰许旌阳斩蛟第三剑云【广异记】
　　洪州牧刑部尚书兼御史大夫魏公尝奉般若法虽颠沛造次心与经俱十余年矣皇帝中元年冬车驾南狩百僚苍黄行至商于公为盗所攘而亡其经其徃也匪家之念唯经是悼行与其获七寳也宁见经生与其亡四句也宁舍身明年正月大驾返正公为京兆尹痛誓之未从也求经于元法寺之藏藏人以送公发函披卷乃商于所亡之本也问守藏亦不知其所自得公瞻礼悲喜奉持而泣然后知精専感达故随心而至昭报肸蠁其疾若答【独孤及金刚经报应述】
　　李绅诗自注云余到瑞州有红一州人李再荣来献称尝有里人言吉征也余放之于江中回头者三四游泳前后不去久之又南中小鹊名曰蛮鹊形小如燕雀里中言此鸟不常见至而鸟舞必有喜应是日与同至于馆也
　　熊孺登集中有董监庙絶句云仁杰淫祠废欲无枯枫老栎两三株神乌惯得高人食飞趂征帆过蠡湖董监不知何许人庙当在彭蠡湖滨今不可考矣【白志】唐末大盗肆起民转徙无所依乐安朱纶率乡众结寨于严陀固以土墙上筑崇楼令妇女处其中而屋市屯店环绕于外七千余户相依盗不得逞寨坐今县北五十里纶主寨事分职守立法制催督各户输苗米酒税麴脚钱纳于抚纶老弟绘主之子孙相继自元和迄五季百五十年安居无恙建炎之难亦彷行之绍兴间创邑设官众始散【安志】
　　距彭泽东十里有山邃源奥处号曰富阳文士李中白隠焉木秀于芝泉甘于饴霁峯倚空如碧毫埽粉障色正鲜温鸣溪潨潨源内槖籥鞲出琉璃液石有怪者髐然闯然若将为人者禽有翼者嘐嘐然若将天驯耶每空斋寥寥寒月方午松竹交韵其正声雅音笙师之吹竽邠人之鼓籥不能过也延白云为升堂之侣结清风为入室之宾中白所尚皆古以时不合已故隠是境【皮日休栖宾亭记】
　　僖宗朝南平王钟传于真阳观内修元斋忽一香炉自天而下其高三尺下有一盘盘内出莲花一枝十二叶叶间隠出一物即十二属也炉顶有一仙人戴逺游冠着云霞衣其像端妙左手搘颐右手垂膝坐一小盘石石上有花竹流水松桧之状雕刻奇怪非人功所及也其初降时凡邑民侵据本观庄田即飞于田所放大光明邑民惧即以其田还观南平王闻其灵异遣使取至江西供养忽一夕失炉寻之却还旧观故丞相乐安公孙偓南迁路经此观留题末句云好是步虚明月夜瑞炉飞下醮坛前炉如金色可六七斤【玉堂闲话】
　　王伯山鄱阳人废帝光大元年镇东将军兼扬州刺史领越州太守时山隂贺徳仁与从兄徳基师事周正有重名人为语曰学行可师贺徳基文质彬彬贺徳仁兄弟八人时比汉荀氏伯山为改所居甘滂里为高阳后持节督东阳丰二州【唐书贺徳仁传】
　　唐季豫章庐陵之乱极矣钟传起乡兵防功已而骄恣其下复乱赖危全讽彭玗兄弟起粗定一方传奏全讽为抚州玗为吉州杨行密背唐建号江西从之独全讽及玗仍唐刺史之号各守境土以拒行密则二人者特立不从乱固唐之忠臣也厥后势孤援絶不得已而奔马殷未尝为之臣也殷亦念同盟以客礼待之独乡人传闻纂録多毁其务报仇为剽击刦州人徃臣于楚盖是时全讽死光稠降玗既去而行宻尽有江西玗固杨氏所恶也则其毁短玗者非私怨则为杨氏恶之矣玗之不死宜必有以报唐室者不幸梁唐继簒志不获伸惜哉玗尝镇玉岭在吉水之兰溪其上仓禀府库之迹犹存吉州自唐初置故无城玗始筑之宋季丞相江万里为守以兵少减其旧之半其故址襟山带江雄据要害想见少年起事白首孤忠百战从容不废讲学真豪杰士哉【解缙镜方彭氏谱序】
　　天复中豫章人治舍掘地得一木匮发之得金人十二头各长数寸皆古衣冠首戴十二辰属款式精丽殆非人为其家寳祠之因以致福【稽神録】
　　天祐中吉州龙兴观有巨钟上有文曰晋元康年铸钟顶有一窍故老相传则天时钟声震有诏凿之其窍是也忽一夜失钟所在至旦如故【玉堂闲话】
　　杨吴时刘信为徐温围防州人有谤信欲叛者信无以自明请与温博敛骰子六厉声祝曰刘信果叛吴者愿为恶采茍无二心当成浑花温遽止之不从一掷六子皆赤身负重谤不可辩而发愤呼卢以明其无他而亦卒赖此以自明大异数也【甘露园短书】
　　南唐时吉州民有失小衫者疑牧童窃之愬于官牧童末由自明俄雷击一牛腹中有衫牧童乃免萧俨曰疑狱每防天谳则刑可措矣徐铉曰诚如是则何用法官【豫章书】
　　太平兴国二年雩都九州镇掘井得瓴甋十二上皆有防昌篆文【安志】
　　吉水东南二十余里有南山幽栖云南唐时韩熙载尝游其间而诗人刘洞之所隠居也地故以得名【解缙南山耕读诗序】
　　南唐后主割崇仁之仙桂崇贤待贤三乡为宜黄场去崇仁甚逺民苦之胥仕隆倡首请于朝欲陞场为县而以其祖所遗基陇输官助建县治后主允之实宋太祖开寳元年也世代屡更虽子孙莫知其故洪武十七年秋邑之显徳寺燬人于佛像腹藏中得仕隆当日祷佛建县青词始悉其事仕隆字世昌其先长沙人徙居黄填镇【安志】
　　大中祥符二年汀州人王捷自言于南康遇道人姓赵氏授以小环神剑盖司命真君也宦者刘承珪以事闻赐捷名中正而灾祥之説起矣【豫章书】
　　大中祥符六年秋八月建昌民于麻姑山仙都观设醮五鼓有龙出玉皇殿西北醮坛下升中天回视长数尺金色隠隠有雷声闻数里九月清江县民李公迈在云腾庙前遇小童赠块土还家剖之得天尊像五躯【同前】宋仁宗景祐元年甲戌王曽为相士类翕集放进士榜得张唐卿以下三百余人而吉水流坑一门五董世艳其荣【解缙吉水山原罗氏谱序】
　　李觏家旴江其西十里则麻姑山顔太师真卿有记存焉少北则麻源谢灵运诗所谓入华子冈是麻源第三谷者也其山水清媚与神仙趾迹相附着在人口吻觏母初无子祥符元年梦二道士奕棋户外徃观之其一人者取局之一子授焉遂孕及觏生十余嵗从父适田间宿东郊既寐有人以书与觏方制如牍表用黄其目曰王状元文集梦中以为沂公之文也就学以来果不甚鲁或时开卷怳然似曽读此书再思之未尝见也搦笔著书出自然不多劳力私喜所从受颇灵异乃用自疑作疑仙赋【李觏疑仙赋序】
</div>
    <div class="pagination">
<a href="江西通志_page392.html">上一页</a><span>...</span><a href="江西通志_page388.html">388</a><a href="江西通志_page389.html">389</a><a href="江西通志_page390.html">390</a><a href="江西通志_page391.html">391</a><a href="江西通志_page392.html">392</a><span class="current-page">393</span><a href="江西通志_page394.html">394</a><a href="江西通志_page394.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
