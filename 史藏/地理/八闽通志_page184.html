<!DOCTYPE html>
<html>
<head>
    <meta charset="UTF-8">
    <title>八闽通志 - 第 184 页/共 184 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>八闽通志 - 第 184 页/共 184 页</h1>
    <div class="content">　　元祐间，朝廷设经明行修科，郡以黄颖应诏。颖坚卧不起，所知或勉之，颖曰：“吾幸以恩免，倘有仕进意则就之，岂俟经行之举耶？”时天下弗就者裁二人，颖其一也。宋哲宗阅所举之籍，以不至者为问，御史中丞孙觉旧于广德知颖为详，因对曰：“若黄颖，臣实识之。”遂条其学行之醇懿。诏授以官，降袍笏即其家赐之。见阮辂所作《黄颖传》。
　　方惟深，字子通，隐居不仕。以诗知名。尝吟《古柏》诗云：“四边乔木尽儿孙，曾见吴宫几度春。若使当时成大厦，也应随例作埃尘。”又《舟下建溪》诗云：“湍流怪石碍通津，一一操舟若有神。自是世间无妙手，古来何事不由人？”荆公一见大爱之。出李元文《云斋广录》。
　　王荆公喜方惟深诗，如“客帆收浦月黄昏，野店无灯欲闭门。半出岸沙枫欲死，系舟犹有去年痕。”至书之坐间，遂印在荆公集中。出曾公卷《南游纪旧》。
　　钱正老云，近时士大夫中，若使蹈鼎镬、临白刃而不回者，除是方子通，时流但以诗篇见称，此盖其末事耳。尝与饮酒，曰：“借令老兄立朝，刚风劲气，足以耸动朝野，须还老兄；然一句撞倒墙，亦须是老兄做得。”子通大笑曰：“论立朝则吾岂敢，然一句撞倒墙，亦诚是有此耶？”出胡珵《苍梧集》。
　　郢州别驾黄泳，字宋永，年三岁，书一过目辄成诵。大观二年，应童子科，得旨赴阙。十二月引见，徽宗摘《毛诗》如“南山之寿”之句以发诵，泳应声曰：“不骞不坠。”上以“坠”字为问，对曰：“诗人之言不识忌讳，臣安敢复遁？”上大悦。时尚垂髫，以儒冠见，有一侏儒傅粉戏于上前，脱其冠曰：“阇梨子乃求官耶？”泳即顿首跪谢，曰：“臣何罪而免冠乎？且臣实非僧，故以儒冠见。此曹非男子耶？安得为妇人饰!”上笑而奇之。乃命历见后嫔，争遗以金钱果饵。越明年，赐五经及第。
　　余祖奭旧名祖禹。通判兰州，会地大震，摇陷山川，城郭、关塞、公私庐舍摧坏几尽，陷溺者不可胜计。祖奭当颠危之际，若有神物护持，置之隙地，人甚异之。(上二事出旧志。)
　　方梅州渐尝谓闽人无植产，恃以为生者读书一事耳。所至以书自随，积之至数千卷，皆手自窜定。就寝多不解衣，林艾轩质之，公曰：“解衣拥衾，会有所检讨，则怀安熟寝矣。”增四壁为阁以藏其书，榜曰“富文”。出朱舍人翌《富文阁记》。
　　宣和四年，燕云初复，召陈淬字君锐。授河北第一将。明年，女真人陈许举蔚州降，命淬部千人守之，隶谭稹节制。虏酋乌陆钵巾大王以二十万围城，稹下令曰：“两国已通好，敢有取虏级者死，伤者刑。”虏谍知之，沿城而上者累累然。淬不得已，乃突重围而出，直抵云中，与虏相论曲直，且请死节于此。虏相义之，遣五千骑送淬南还。拜忠州团练使、真定府路马步军副都统、兵马钤辖。时粘罕传檄州县，惟淬降书不可得。真定城陷，淬之妻孥死者凡八人。寻知恩州，虏有王善者乃拥众数十万长驱两河，遂袭恩，淬与长子仲刚出战，飞刀伤淬，仲刚以身蔽刃死之。建炎元年，解恩印来京师。二年，善复拥众屯陈留，留守杜充授淬诸军都统制，领兵四千讨之。善惧，退守其城。淬遣卒持妇人巾履骂辱之，善不能堪，乃出战，大败，胔骸相藉二十里。升康州防御使。三年，车驾渡江，诏淬捍壁建康。杜充夺其兵柄，乃请祠提举江州太平观。自题其像曰：“数奇不是登坛将，竹杖芒鞋归去来。”俄而李成举泗州叛，为虏响导，犯滁、和，游骑深入。充不得已，授淬御营使司六军都统制、淮南路招抚副使，与招抚使王合兵以御之。初战于真州六合，再战于长芦，追奔逐北至滁州，破其木寨，国威方振。会北兵绕出其后犯采石，充檄淬还援建康，淬请扼采石渡，伏兵南岸逆击之，力诤不从。板桥失守，仓卒出战，连日大捷。复出，北兵益至，不可当，三军皆溃。淬据胡床大骂杜充而死。诏赠拱卫大夫明州观察使，仍与两资恩泽，出旧志。
　　左史林震自号介翁，长于集句，其所用诗凡三百八十家。介翁尝记一日与客饮，视壁间有题阳关辞者，客曰：“试用‘劝君更尽一杯酒’以侑尊。”因举而属曰：“‘与尔同消万古愁’可乎？”又尝晚春至山光寺览观陈迹，则曰“青山有恨花初谢”，有间得之云“流水无言草自春”。前后所集厘为七卷，徐著作师仁跋其后云：“胸次应余五色线，世间争认百家衣。”见中桥居士吴敏《集句序》。
　　兴化邑人黄畸翁，年八十余卒。喜作诗，尝云：“流落人间一万篇。”有句云：“身闲不入红尘市，梦好频惊画角声。”春日闲居云：“日高三丈宿酒醒，鸟唤一声春梦惊。”出方仲告《诗话》。
　　郑樵《家谱后序》云：“吾祖出荥阳，过江入闽，皆有沿流，孰为光州固始人哉？夫闽人称祖皆曰自光州固始来，实由王潮兄弟以固始之众从王绪入闽，王审知因其众克定闽中，以桑梓故独优固始人，故闽人至今言氏族者皆云固始，以当审知之时贵固始也，其实滥谬。”见《夹漈集》。
　　闽人郑生褒，字成之。举进士来辇下，会诏罢去，枉趾滁上。是岁日官置历，闰在孟秋，暑之烦酷前一月为甚，某因留褒俟秋而行。生曰：“褒有母老，向之去数千里、别数百日者，欲干名而显亲，故虽远且久，若褒之在母左右也。今诏下将及闽，则乡人必以告吾母，必等程数日以待褒也，后一日必贻母之忧，用是不敢闻命矣。”某曰：“生有纯孝欤？为生泣而赋诗，亦足以警世之为人子者。诗曰：‘褒也瓯闽士，文高行益修。千名逢诏罢，归计逼亲忧。鸥鸟终相狎，公卿谩欲留。刺桐花下宅，兰蕨奉晨羞。’”出五黄州《元之集》。
　　黄公度《秋夜独酌》诗云：“溪山态足身无事，天地功深岁有秋。投老相从管城子，平生得意醉乡侯；卷帘清坐月排闼，横笛人家风满楼。可是离人更遗物，何缘身世两无求？”方万里云：“公度字师宪，莆田人。绍兴八年大魁，思陵在御，丁未至壬午三十六年，首甲科十有一人。梁克家丞相，陈诚之枢使，三尚书曰汪应辰、刘章、王佐，五从官曰李易、张九成，赵逵14、张孝祥、王十朋。独师宪以忤秦桧得正字即被论与祠，后倅肇庆。绍兴二十五年，桧死，始得召为考功员外郎而卒，年不逮五十。”洪景卢序其《知稼集》有句曰：“雨意欲晴山鸟乐，寒声初到井梧知。”景卢谓大历十才子不能窥藩。又有句曰：“还乡且尽田家乐，举世谁非市道交。醉乡归去疑无路，诗笔拈来似有神。”是可以言诗矣。出《瀛奎律髓》。
　　蔡楙少好学问，时出秀句，若“竹静深留月，花多不辨香”、“曙分林影外，春尽雨声中”，皆人所脍炙。又工于字画，能世其家。论者以本朝名能书端明为天下第一，而楙独得其用笔妙处云。出何紘所编《莆阳人物志》。
　　赵仲白《岁除即事诗》云：“连夜缝纫辨，今朝杵臼频。买花簪稚女，送米赠穷邻；宦薄惟名在，年华与鬓新。桃符诗句好，恐动往来人。”方万里云：“赵庚仲白寓居兴化军，赵紫芝为晚唐诗名冠四灵，而仲白亚紫芝，尾句大自矜。”出《瀛奎律髓》。
　　德祐二年十一月，王刚中既降元，遣使至兴化军，文龙斩之，而发民固守。阿刺罕复遣使招之，文龙复斩之。使部将林华伺元兵于境上，华反导元兵至城下。通判曹澄孙开门降，执文龙，欲降之，文龙不屈死。景炎二年三月，文龙从叔陈瓒举兵诛林华，复之。十月，唆都至，瓒闭城拒守。唆都临城谕之，矢石雨下，乃造云梯炮石攻破其城，巷战终日，获瓒车裂之。屠其民，血流有声。出《宋史》。
 〔元〕
　　至正十二年三月，仙游民陈君信、秦通甫、黄文五等聚众数百人攻陷县治，达鲁花赤倒刺沙、主簿要束木皆遁。君信等遂肆焚掠，谋逼郡城，莆田民黄信一等亦聚众应之。未几，信一父子三人先就获，而福建元帅府经历高本祖率兵至仙游招捕，君信势穷走永春，县尹卢琦诱获之，俱送元帅府伏诛。
　　十四年夏，泉州安溪人李大、南安人吕光甫等聚众为盗。七月，围泉州城。八月，遣其党刘广仁等率兵围兴化，攻陷仙游，执达鲁花赤倒刺沙杀之，胁县民并驱来攻城，为莆田人陈孙通、许必珍、黄德宝等民兵所败，获贼渠数人。余党奔仙游，万户成三宝、同知官保合官军民兵追击，遂退走。十月，广仁复驱其众大至，官军民兵又合击败之。广仁等狼狈奔安溪，仙游始平。
　　十八年十二月，福州省宪构兵。时前平章三旦八已除行宣政院使，寓兴化，而前总管安童弃官为道士，买宅州峰之下居焉。平章普化帖木儿遣官通三旦八、安童令集兵为己援，又赂泉州亦思巴奚，调其兵进。
　　十九年正月，三旦八称平章，安童称参政，开分省于路治，吓郡军民官令各以兵会。二月，三旦八驱兴化及亦思巴奚兵合数千人往援福州，安童独留，专兴泉分省之任。其意轻亦思巴奚兵，以为易制，屡挑之，于是亦思巴奚之酋阿迷里丁自领其兵来，名为援福州，实欲袭兴化也。安童亦知之。三月，阿迷里丁至城下。安童信漳州总管陈君用等谋，闭城门，陈兵城上，示有战守具。又聚乌合之众西门外，以为可以疑伏却之也。是时，三旦八闻阿迷里丁兵且至，轻骑至兴化，劝安童纳其兵，不从，三旦八乃自出城迎之，阿迷里丁留之城外，纵火焚城门，矢乱发射城上，城中亟取水沃灭火，矢石亦乱下如雨，相持一日不决。翌旦复急攻，视城之西近山处稍低，射走守者，数百人缘而上，遂陷之。安童狼狈遁走，阿迷里丁遂以三旦八入城据之，虏获安童妻子财物，纵兵杀掠蹂践郡境几一月。闻安童在兴化县龙纪寺起兵，而郡民亦随处屯结欲与之抗，无肯附者，阿迷里丁颇内惧，四月，遂执三旦八及驱所虏获男女奔回泉州。
　　二十年正月，兴化路推官林德隆集民兵陈于黄石，胁府判柳伯祥走之，德隆遂以兵入城。时广东元帅苫思丁以福建省平章便宜檄升右丞，分省兴化，观伯祥、德隆相仇恶，既不之问；及伯祥走，德隆驱兵入城，亦不之阻，莫知何意也。是年秋，惠安人陈从仁以军功累升兴化路同知，其冬，莆田人林德隆亦以军功累升兴化路总管，二人素以豪不相下，又屡以嫌隙交恶，各拥兵自卫。而从仁之党众且强，其弟同又潜以其兵入，遂密与右丞苫思丁谋诛德隆。十二月，德隆以事出，从仁遣兵执之，系于狱，诬以谋为不轨之罪，搒掠无完躯。既而囊沙压杀之，明日以病死告，出其尸检验，令数卒舁至西山，烬而蹂之。复遣兵莆禧没其财产。德隆长子珙奔福州赛甫丁，次子许瑛奔泉州阿迷里丁，祈哀于二酋，欲有所图。二酋既受其赂，亦怜德隆冤死，且受戕虐太甚，朝夕遣人至苫思丁所，潜议复仇。
　　二十一年四月，珙自赛甫丁所回，大集民兵陈于湖头诸处，阿迷里丁又急遣兵击同于惠安，而苫思丁已与二酋有密约，遂以计杀从仁于分省之后堂，亦以谋为不轨罪之，解其尸。时阿迷里丁兵至枫亭，珙兵奔突黄石，得苫思丁传至从仁首与臂，乃各退去。同亦以兵来救从仁，至南门外，闻从仁已死，遂奔漳州罗良。未几。苫思丁回福州行省，复遣参政忽都沙、元帅忽先分省兴化。六月，同等自漳州航海回惠安，陷县治，杀官吏，尽驱其民为兵，声言为从仁复仇。珙得报，即以刘希良、林子敬、陈县尉等民兵趋枫亭迎攻，为所败。于是同之姐夫柳伯顺与其党杨九、黄国辅等率兵追珙至吴山、下林诸处。流血波道，飞焰薰天，所至毒甚。然客兵深入，久之不克攻，则与忽先通。七月，伯顺以杜武惠、胡庆甫、林全、李德正等兵袭郡城，由西门梯而入，突至忽都沙家，胁取除授及讨珙文字。于是伯顺称府判据城，威逼官军民兵与柳子仪等驱以攻珙。许瑛又急奔泉州，乞兵于阿迷里丁。八月，扶信以亦思巴奚等兵进至城下，连日急攻。伯顺兵少力弱，度不能支，先送忽先回福州，而后并其党夜遁去。九月，扶信以其兵入城。自称元帅。而珙亦以兵入城，自称总管，据城守之。亦思巴奚之兵既杀掠无禁，而许瑛又日以兵哨莆之南北洋为暴，马合谋以亦思巴奚等兵陷仙游县，胡兴祖、上官惟大又领兵穷追伯顺等至兴化县，郡人遭其惨酷，无一方免者。
　　二十二年二月，泉州阿巫那杀阿迷里丁将穷其党，扶信惧，林珙送之奔福州，赛甫丁令珙还兴化，仍以总管据之。三月，柳伯顺由永福潜兵陷兴化县，杀官吏，驱县民逼郡城，与陈同约夹攻，而同未至，伯顺自以兵突至宁真门外。珙兵衄，其党几溃。适泉州亦思巴奚两骑至，珙厚赂之，声言泉州兵大至，乃以兵从泉州两骑鼓噪而出。伯顺以为泉州兵实来，又其兵方饥劳，休以待食，出其不意直攻之，遂大败，僵尸以千计。伯顺等惭愤退。四月福州平章燕只不花会诸军攻围赛甫丁，因调珙兵，珙辞以故。六月。伯顺复驱兴化县民兵来攻，兵一交即大败，僵尸又以千计，自是遂不复出。珙据城数月，而余阿里自海道还，得燕只不花便宜檄守御兴化。既而尚书李士赡诱赛甫丁、扶信登海舟，参政魏留家奴蹙杀亦思巴奚兵数百人。燕只不花克复省治，余阿里以江西行省左丞在兴化，遏赛甫丁、扶信奔败之兵，开分省，立官府，余民稍有生意。未几，而参政郑旻代余阿里分省，为两家解仇，珙始还莆禧，而同及伯顺亦各罢兵。莆四百年文物郡，自陈从仁、林德隆作难，兵连不解，遂引异类肆其惨毒，前后戕杀二万余人，焚荡三四万家，虽已解仇罢兵，而陈同犹据仙游县，柳伯顺犹据兴化县，林珙、许瑛亦据有新安、合浦等十余里，分省所治惟附城数里而已。其年，陈同、柳伯顺等势既穷蹙，走仙游求谢必恭助粮与兵，必恭不从。五月，同及伯顺率兵千余人，突至必恭所居谢岩，攻败之，毁其室庐，俘获其凄孥、财物，遂陷仙游县，遣所设县尹林规据守。十一月，必恭自尤溪招诱凶徒百余人至仙游，杀县民陈子仁等，趋龙华寺，袭同所称镇抚詹伯颜，为所败。二十三年十二月，必恭再与土官郑深甫、钱鉴等驱尤溪凶党二百余人，由九座山间道进，方谋攻袭，而同及伯顺得觇报已知之，乘其未至，亲率劲卒迎击于县之廉洁里，尽歼其众。追至柘山。擒必恭拘于龙华寺，寻毒杀之。必恭，仙游人，始因集民兵击败陈君信等，继又聚众助同知官保击刘广仁，累似功举充仙游县尹，乃拥众居谢岩之阻，有桀骜心，凌轹郡县，攘取官赋民租，胁驱二十六里之民，无敢不从者，至是凡七八年而败。
　　二十三年十一月，泉州阿巫那遣其党白牌、大阔等率官军民兵攻陈同惠安寨，搜之不获。追至仙游，遂陷县治，杀官民。又追至兴化县龙纪寺搜柳伯顺，无在者，遂肆杀掠回，聚其兵枫亭。怒分省左丞郑旻党伯顺及同，明年正月，进兵逼郡城，分省官吏皆挈其妻孥遁去，而禁民不得动，人心惶惶。最后用其掾史任守礼谋，杀伯顺所遣数人，而福建行省亦遣其左右司员外郎德安往泉州，喻阿巫那令退师。二月兵还。
　　二十四年四月，福建行省左丞观孙自京师至，奉旨分省兴泉，提调市舶军马。恃有朝命及铸降印信，遂轻视阿巫那等，以为皆当禀属于己，遣所设员外郎任立往泉州，封市舶库及检计仓库钱谷。阿巫那空市舶库待之，又阻止不与封视，就用观孙提调军马之文，遣湖州左副千百户领军三百至兴化听调。阳为尊奉，实示悖慢，且以觇之。观孙处之无法，听其为暴而不能禁制，故适以启其桀骜之心，自是使传无日不来，然皆侵上生事为不逊语，又日纵兵往来惠安之境以恐胁之。观孙惶惑不知所为，遂缮城浚河，日役万夫，苛政滋出，民不堪扰。至观孙罢分省还京师，德安以郎中摄分省事，阿巫那乃召其兵退，民始安息。
　　二十五年三月，福建行省左丞贴木儿不花分省兴化，前摄分省事郎中德安仍参赞之。四月，泉州阿巫那复用恐胁观孙故智，遣湖州左副奕军三百至兴化，又遣同知石家奴、推官林宗和来追取军储，出入城内外，公行为虐，无所顾忌。至帖木儿不花罢归行省，德安仍以郎中摄分省事，乃召其军去。其年十一月，前左丞观孙又以皇太子命分省兴、泉，行省平章燕只不花密令德安自为计拒之，德安遂大集民兵。而行省复与孟孙两同佥兵并力守御。德安又用照磨余宗海谋，遣人达意于泉州阿巫那求兵为助，于是阿巫那遣其通事哈散、惠安县尹黄希善率官军民兵至郡城外。哈散意欲攻走两同佥兵，而孟同佥急纵兵逐之，杀二人，哈散等奔还。于是城中官民皆以为亦思巴奚兵必至，无贵贱夜挈家走。明日，德安亦遁去。既而哈散、黄希善果以亦思巴奚等兵突至，时分省官既去，无敢主其事者，哈散、黄希善遂以兵入。而马合谋、白牌亦以兵继至。明日，白牌等遂出兵大掠涵头、江口、新岭诸处，直至蒜岭、宏路，逼近福清，所至焚掠。行省乃急遣兵拒截常思岭，而令左丞郑旻、郎中易里雅思至白牌等军，喻令退师，不从。最后乃以阿巫那之命始还。
　　二十六年正月，白牌金阿里等议留哈散、黄希善兵守城，而自以兵攻陷兴化、仙游二县，所至杀掠毒甚。二月，林珙、柳伯顺合谋，乘城中单弱，遣李佛保、许应元等潜兵至城，梯而上，与哈散等兵战城中，大败之。杀亦思巴奚数十人，执哈散至莆禧杀之，纵黄希善遁去不追。于是李佛保、许应元各称珙、伯顺所伪署官据守兴化，而伯顺又遣其党杜武惠等胁驱民夫千人筑寨涵头，民不胜劳扰。白牌马合谋在仙游，闻城中已变，遂各引兵还泉州。三月，白牌马合谋、金阿里等复领其兵由枫亭沿海直趋吴山攻珙及许瑛，于是珙据守所筑蛎前寨与之抗，而许瑛率众航海往来援之。白牌马合谋、金阿里等先攻许瑛海上，许瑛战败困蹙，尽其党溺水死。白牌马合谋、金阿里等遂率兵莆禧，大搜，尽获许瑛妻子财物。既而珙闻许瑛败，亦遁去。白牌马合谋、金阿里等遂纵兵夷珙家坟墓，并毁其屋宇、营寨，而新安、武盛、奉国、醴泉、合浦诸里之民，亦皆被其杀掠，扫荡一空。亦思巴奚兵方暴海滨，而分省全左丞急回福州，伯顺乘城内虚遂入据之。时陈有定已得行省讨捕番寇之文，拥兵南下，伯顺得报，始有固心，城中官民亦幸有主事者可以定计战守，故皆乐附之。白牌马合谋、金阿里等闻伯顺据城中，急回其兵疾驱迫城。三月，进至熙宁桥，遂围东南西北四门，而置宁真门不攻，以故城内外得相接应为计。四月，白牌马合谋、金阿里等始移营乌石山，谋攻宁真门，而不知陈有定之子宗海已领兵夜入城中。明日，宗海开西门、南门纵其兵出，白牌马合谋、金阿里等见城门骤开已疑，又见兵出者旗帜衣装鲜明，进退步趋严肃，益恐。亦思巴奚所恃者弓箭刀牌，而宗海兵并心协力，直前搏执之，于是亦思巴奚之兵皆仓卒无所施，遂大败僵尸数千。追擒白牌马合谋、金阿里等杀之，余星散鼠窜，所在农民亦以锄、梃乱杀，无得免者，惟逸四骑去。是日，有定师至，抚集军民，宪复路治，声势赫然。伯顺已在城中听号令，而同及珙亦皆敛兵入奉约束，遂命宗海督伯顺及同等兵合珙水军进讨泉州，有定亦以其师往。五月，诸军克泉州，擒阿巫那等。至是，兴、泉二郡始获免亦思巴奚之祸。
　　二十七年十二月，国朝征南将军兵下福州。明年正月，前参政袁仁遣宣使关住至兴化，喻陈有定所设府判徐昇、经历郑元明及元帅王思义、叶万等令纳款。王思义、叶万遂与徐昇密谋杀关住及元明，尽取丰盈库银帛，驱其兵走泉州。于是兴化无主事者，军民惶惧莫能为谋，皆推李子诚、吴弥明等计议。二人首倡迎降之说，然必前其未至，往福州纳款，差可救解兵祸，不然，未可测也。于是众皆愿出道途所费，亟集城内外老者数十人从之往福州，全城归附。(上十五事出吴源《至正近记》。)
　　元季，莆诸先辈相与结社以文字为乐，号曰：“壶山文会”。初会者九人，曰：宋贵诚、见《荐辟志》。方时举、见《人物志》。宋德善、丘伯安、见《荐辟志》。蔡景诚、陈本初、杨元吉、名嘉，号原素，以医名。刘晟、字性存，见《荐辟志》。陈廷俊。续会者十三人，曰：陈维鼎、李叔英、笃实好古，博学多闻。当元季隐居不仕。其父早卒，事母尽孝。母卒哀毁尽礼，独居三年，纨绮不至于身，酒肉不入于口。吴源尝作《述孝》以美之。郭维真、名完，号沧洲，工诗。陈必大、吴元善、建安人，工画。元末弃官居于莆。方用晦、见《人物志》。郑德孚、以医荐，为兴化县医学训科。黄性初、黄孟仁、名安。陈熙、字虚中，号雪巢。(上三人俱见《荐辟志》。)方坦、字复道。叶原中，其一人曰清源，方外士也，合之凡二十有二人，约月必一会，坐以齿，饮以礼，酒无定等，食无常品，过丰者罚，会而不至者罚。会之日或诗，或文，或琴，或奕，或书，或画，或清谈雅歌，惟陶冶性灵，消除世虑，志不玩乎物也。次会者或命题请赋，而后会则众出所述共商确焉。一时风流文雅有足尚者。而复过相规，善相资，贫相周，难相恤，足以激近世浇薄之俗也。敬录之。新增。
　　

　　　　　　福宁府

 〔宋〕
　　真宗时，天下乂安，王钦若、丁谓导帝以封禅，眷遇日隆。钦若自以深达道教，多所建明，而谓附会之，与陈彭年、刘承珪等蒐讲坠典，大修宫观。以林特有心计，使为三司使，以干财利。五人交通，踪迹诡秘，时号“五鬼”。出《续纲目》。特，州志以为长溪赤岸人，而《延平志》又云特之祖揆宰顺昌，因家焉，二说不同，未详何谓，岂揆初家顺昌，而其子孙复还长溪欤？
　　淳祐八年二月，福安县民罗母年过百岁，特封孺人，复其家，敕有司岁时存问，以厚风化。出《宋史》。

 〔元〕
　　至正十二年七月，徐寿辉伪将王善、康寿、四江、二蛮等陷福安、宁德等县。出《元史》。
　　校　注
　　1　《龙川别志》卷下作“余杭徐复者，高人也”，《续资治通鉴 宋纪》作“徐复，建州人”。
　　2　《续资治通鉴 宋纪》作“大变古法”。
　　3　《续资治通鉴 宋纪》作“复言西方当用兵”。
　　4　《龙川别志》卷下作“德宗性忌刻”。
　　5　《龙川别志》卷下作“不难屈己容物”。
　　6　《渑水讌谭 事志》作“莱公初及第，知归州巴东县”。
　　7　《渑水讌谭 事志》作“至今民爱之”。
　　8　《甲申杂记》作：“过别殿中侍御史陈次升当时，当时曰：‘且缓行。’”
　　9　《甲申杂记》作“章惇文字不要绝了”。
　　10　《甲申杂记》作“余曰胡不白上”。
　　11　《甲申杂记》作“陛下既知惇”。
　　12　《甲申杂记》作“陈谢曰甚是、甚是”。
　　13　《甲申杂记》作“早来对如公之言言之，但上曰未有以代惇者”。
　　14　《瀛奎律髓 酒类》作“赵达”。
八闽通志跋
　　成化庚子，予奉命镇闽，欲知其风土俗尚，始求八郡之志观焉。然事多叠出，文无统纪，搜考之余，令人厌倦。乃欲鼎新修纂，顾难其人也。巡按暨藩、臬二司合谋而欲成之，以大理寺副黄仲昭先生荐，予因致书币敦请，属以是书其事皆因八郡所修之志而采辑者，然始而分类立例，终而删润去取，皆出于先生之手。自成化甲辰至弘治己酉，凡六阅岁而始成。夫郡国有志，实史氏之所资也。其所载善可劝，恶可惩，全闽风土之美，文物之盛，咸有足征，其所系岂小也哉!然自宋季迄于我朝至于今日，数百年全志始得纂辑通为一书，一览在目，先生之功亦大矣。予尝曰：“非予无以成先生之功，非先生无以成予之志。”信矣。后之来者能相续而修之，俾传之于无穷不亦韪欤。镂板既成，用跋其始末云。弘治三年，岁在庚戌，敕镇守福建御用太监。

</div>
    <div class="pagination">
<a href="八闽通志_page183.html">上一页</a><span>...</span><a href="八闽通志_page179.html">179</a><a href="八闽通志_page180.html">180</a><a href="八闽通志_page181.html">181</a><a href="八闽通志_page182.html">182</a><a href="八闽通志_page183.html">183</a><span class="current-page">184</span>
    </div>
    <div class="pagination"><a href="index.html">返回目录</a></div>
</body>
</html>
