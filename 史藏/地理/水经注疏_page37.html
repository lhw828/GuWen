<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 37 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 37 页/共 77 页
  </h1>
  <div class="content">
   [二一]「《周书 赵昶传》……并作由」　按：标点本有校记，引张元济以为「田」字误，云「见《氐传》。」《周书 异域传上 氐传》：「大统九年，氐帅梁道显叛攻南由」。（语在《昶传》）今按：《北史》六十九《赵昶传》亦作「南由」。
　[二二]「遂有先汧后扞之说」　按：《疏》语费解，以《要删》卷十七校之，知钞手脱「而即引」三字。熊氏绎郦《注》 事行文之意，《注》先引阚骃以为汧水，而即引其先汧后扞之说（又东汧扞二水入焉，阚氏语）者，所以证实阚氏以楚水为汧水。今补。
　[二三]「干宝《搜神记》」　按：「于」字讹，当改「干」。全、赵、戴三家皆改「干」，《大典》本讹作「于」，戴
改之，《疏》不改，何耶？
　[二四]「孟康谓即老子」　按：「孟康」原作「徐广」，《封禅书》、《郊祀志 注》皆作「孟康」，今订。
　[二五]「禁不得祠明星」　按：原文为：「明星出西方」，属下读。《史记》标点本以「禁不得祠」句绝，记此存疑。
　[二六]「世人皆谓明人好臆改古书，如此等，恐亦不足法也」　按：杨氏不同于顾亭林之赞朱《笺》为有明三百年一部书，其意谓亭林以朱氏不轻改古书为可贵，但如此以宋本论证人所尽知之事，亦不足贵耳。
　[二七]「《寰宇记》晋末废」　按：《寰宇记》三十宝鸡县下引《周地图记》云，晋末废。
　[二八]「水出汧县之蒲谷乡弦中谷」　按：「弦」字下漏引「朱《笺》曰：旧本作维」七字，今订补。否则赵氏所云「朱氏上以维字改弦」不可解矣。
　[二九]「《元和志》后魏大统十四年宇文泰」　熙仲按：大统是后魏年号，而文帝则指北周宇文泰之追谥。《疏》直并《元和志》文作后魏文帝，欠妥。今删大统上「文帝」二字，「十四年」下补「宇文泰」，改为「后魏大统十四年宇文泰置」。《要删》十七作「周文帝大统元年」，亦误，今不从。
　[三〇]「人迹罕交」　按：《寰宇记》三十虢县下引作「交」，「幽隍」亦作「隍」。
《水经注疏》卷十八
后魏郦道元撰
宜都杨守敬纂疏
枝江熊会贞参疏
　　渭水中戴删中字。
又东过武功县北。朱过作径，戴、赵改。
渭水于县，斜水自南来注之。朱脱来字，赵据胡渭校增，戴增同。水出县西南衙岭山，守敬按：《汉志》武功下云，斜水、 水俱出衙领山。《寰宇记》，衙岭山在 城县西北九十八里， 水源出北山。斜水则言出斜谷，不以为出此山，[一]是山之名已移而南矣。余谓《汉志》系衙领于武功，盖即今郿县西南、 城东北之秦岭，在 城西北数十里者，特北山之所蔓延耳。今斜水上流曰桃川，出郿县西南山。北历斜谷，[二]会贞按：《续汉志》，武功有斜谷。《地形志》，平阳有新谷，谷口在今郿县西南三十
里，此北口也，南口曰 口，详见《沔水注》。径五丈原东。诸葛亮《与步骘书》曰：仆前军在五丈原，原在武功西十里余。会贞按：《长安志》引此作十余里。《地形志》：岐平阳有五丈原。《隋志》、《通典》，郿县有五丈原。《元和志》，在郿县西南三十五里。在今县西南，与岐山县接界。水出武功县，故亦谓之武功水也。是以诸葛亮《表》守敬按：《御览》七十三引《诸葛亮集》此条。云：臣遣虎步监守敬按：《蜀志 姜维传》，须先教中虎步兵五六千人，虎步监盖羽林监之比。孟琰，守敬按：《御览》引作孟玉，[三]玉盖琰字之脱烂。据武功水东。司马懿因水长，守敬按：《御览》引作水涨，《困学纪闻》引亦作水长。攻琰营，臣作竹桥，守敬按：《御览》作车桥，《长安志》引此亦作车桥，则竹字误。越水射之。桥成驰去。其水北流注于渭。《地理志》武功县下。曰：斜水出衙岭北，至郿注渭。[四]
渭水又东，径马冢北。朱无渭字，赵、戴增。诸葛亮《与步骘书》曰：马冢在武功东十余里，守敬按：孔明上言五丈原在武功西，此言马冢在武功东，而五丈原、马冢之间无武功城。玩《注》武功水正在五丈原、马冢之间，乃知孔明所言武功，谓武功水也。马冢在今郿县西南十五里。有高势，攻之不便，是以留耳。
渭水又径武功县故城北，守敬按：前汉县属右扶风，后汉徙废。在今郿县东四十里。王莽之
新光也。《地理志》曰：右扶风武功县下。县有太一山，赵据《汉志》改一作壹。守敬按：《史记 夏本纪 索隐》、《初学记》引《汉志》作太一，并与此合，知《汉志》本作太一。又《续汉志》、《初学记》引《福地记》、《三秦记》、《秦州记》、《文选 张衡＜西京赋＞》、潘岳《西征赋》[五]均作太一，今本《汉志》作太壹，盖后人改。古文以为终南。杜预以为中南也。会贞按：《左传 昭四年》中南，杜《注》，在始平武功县南。又《释例》云，武功县西南有太壹山。中南本传文，杜以太一释之，故郦氏 太一云，杜预以为中南也。亦曰：太白山会贞按：太白山以下至疾风句，辛氏《三秦记》文，引见《御览》四十、《寰宇记》、《长安志》。而孙星衍谓亦曰上脱《三秦记》三字，则非。郦氏运用古籍，不必尽出书名也。在武功县南，去长安二百里，会贞按：《御览》、《寰宇记》作三百，《长安志》仍作二百。不知其高几何？俗云：武功太白，去天三百。山下军行，不得鼓角，鼓角则疾风雨至。[六]会贞按：据《御览》、《寰宇记》两鼓角上当有鸣字。《长安志》亦脱上句鸣字。又雨上均有暴字。杜彦达[七]曰：守敬按：《通鉴》唐天宝八年《注》引此作杜彦远，《元和志》亦作远，然《注》下文作达，与此同，《滍水注》亦同。太白山，南连武功山，于诸山最为秀杰，冬夏积雪，望之皓然。王校本此下载朱《笺》曰：《周地图记》曰，太白山上恒积雪，半山有横雪如瀑布则雨，人常以为候。故语曰，南山瀑布，非朝即暮。守敬按：朱《笺》无此说。惟锺、谭本书眉有之，首标朱云，乃朱无易
也。项絪本删去朱云二字，将文载入书中，与朱《笺》混。王氏未見謀 原書，遂誤以為箋語也。山上有谷春祠。春，栎阳人，成帝时病死而尸不寒，后忽出栎南门及光门上，守敬按：《列仙传》作横门。此长安城北出西头第一门，本名横门。如淳曰，音光，故曰光门。见下卷。而入太白山。民为立祠于山岭，春秋来祠，中止宿焉。朱止讹作山，《笺》曰：宋本作上。戴改上，赵改止。守敬按：山、上并非，止字是也。古本《列仙传》作止，此条钞略《列仙传》文。山下有太白祠，民所祀也。刘曜之世，是山崩，长安人刘终于崩朱《笺》曰：此下文理不属，盖脱简也。赵云：此下孙潜用柳佥钞本，校补四百二十字，真希世之宝也。详本卷。所得白玉，方一尺，有文字，曰：皇亡皇亡败赵昌，井水竭，构五梁，咢酉小衰困嚣丧。呜呼！呜呼！赤牛奋靷其尽乎！时 官赵作臣。毕贺。中书监刘均进曰：此国灭之象，其可贺乎？终如赵有其字。言矣。[八]
渭水又东，温泉水注之。温水出太一山，戴删温字。守敬按：《御览》七十一引此《注》有温字。《隋志》，盩厔有温汤，又名凤泉汤。《唐志》，郿县有凤泉汤是也。今曰汤谷河，出郿县东南碌●崖。其水沸涌如汤，杜彦达曰：可治百病，世清则疾愈，世浊孙潜本作乱，全、赵同，戴改浊。守敬按：《御览》七十一、《长安志》引此《注》并作浊。则无验。其水下合溪流，北注十三
里，入渭。守敬按：今水出谷口，北流二十五里注渭。
渭水又东，径斄县故城南，守敬按：前汉县属右扶风，后汉移置武功县于此，仍属右扶风，魏亦属扶风郡，晋属始平郡，后魏废，在今武功县西南二十二里。旧邰城也，守敬按：师古曰，斄读与邰同。后稷之封邑矣，守敬按：《史记 周本纪》，后稷封于邰。《汉志》，斄，后稷所封。《诗》所谓即有邰家室也。朱即字在诗字上，全、赵同，戴移。守敬按：《大雅 生民》篇文。城东北有姜嫄祠，城西南百步有稷祠，守敬按：《地形志》，美阳有姜嫄庙。[九]《寰宇记》引《关中记》，姜嫄祠在邰城东。《元和志》，姜嫄祠、后稷祠，并在武功县西南二十二里。[一〇]《长安志》，姜嫄祠同后稷祠，在县西南二十三里。唐武功县即今县治。郿之斄亭也。守敬按：《续汉志》，郿有邰亭，此作斄亭，从《汉书》书之。王少林之为郿县也，路径赵作径。此亭。亭长曰：亭凶杀人。少林曰：仁胜凶邪，何鬼敢忤？遂宿。夜中，全、赵作中夜，戴作夜中，盖依《后汉书》改。会贞按：《华阳国志》作夜半。闻女子称 之声。少林曰：可前求理。女子曰：无衣，不敢进。少林投衣与之。女子前诉曰：妾夫为涪令，之官过宿此亭，为亭长所杀。少林曰：当为理侵 ，[一一]勿复害良善也。因解衣于地，忽然不见。明告亭长，遂服其事，亭遂清安。守敬按：此条抄变《后汉书 独行 王忳传》文，忳字少林。
渭水又东，雍水注之。水出雍县雍山，全、赵作渭水又东径雍县雍山。赵云：雍山上当云，雍水出雍山。《汉志》，右扶风武功县有淮水祠，疑雍水祠之误。[一二]《寰宇记》凤翔府天兴县下云，雍水在县北二里，源出西北平地。而李应祥《雍胜略》云，雍山在凤翔县西北三十里，雍水出。应劭曰，四面积高曰雍，以其积高，亦可谓之山也。关中地势多积高，如风凉原、白鹿原，斯类非一。又康海《武功县志》云，雍原即周原。周原在岐山下，则雍山殆即岐山之支阜乎？戴增作渭水又东径雍县南，雍水注之，水出雍县雍山。会贞按：雍县在今凤翔县南，远在郿、武功、斄三县之西，渭水不得先径郿、武功、斄而后径雍县。以今雍水之道言之，出凤翔县西北，东南流径凤翔、岐山、扶风、武功四县南，又东南至斄厔县北入渭。则《注》就水入处言，不得云渭水径雍县雍山。赵、戴知有脱文，校补是也，而仍径雍县之文则非。当作渭水又东，雍水注之，水出雍县雍山方合。今订。东南流，历中溪，世谓之中水，戴两字俱作牢。守敬按：《寰宇记》天兴县下引此《注》并作牢。亦曰冰井水，南流径胡城东，俗名也。盖秦惠公之故居所谓祈年宫也。孝公又谓之橐泉宫，戴之下增为字。按《地理志》曰在雍。会贞按：《汉志》文见下，雍县详后。崔骃曰：穆公冢在橐泉宫祈年观下，会贞按：崔骃《后汉书》有传。《汳水注》亦引崔骃曰：汤冢在济阴薄县北。则骃有记冢墓之书，而今不可考矣。《皇览》亦言是矣。赵无此二字，辨云：《史记 秦本纪》，穆公卒，葬雍。《集解》引《皇览》曰，秦穆公冢在橐泉宫祈年观下。今文只有崔骃之说，无《皇览》之辞，而下云知二证之非实，盖有
缺失。全但增《皇览》二字，云有脱文。戴增六字。刘向曰：穆公葬无邱垄处也。会贞按：《汉书 刘向传》，秦穆公葬于雍橐泉宫祈年馆下，无邱垄之处。《史记》曰：穆公之卒，从死者百七十七人，良臣子车氏奄息、仲行、针虎，戴增亦在从死之中六字。秦人哀之，为之赋《黄鸟》。全、戴删之字，鸟下增焉字。余谓崔骃及《皇览》缪自所得白玉至此句谬字止，赵氏所云，孙潜用柳佥钞本校补者也。但细核赵本，实止四百一十九字，全、戴皆有增加，故字数各异。[一三]朱志作忘，笺曰：孙云，自忘也以下四十一字，文不相续，疑有脱误。赵云：按非也。忘当作志，谓崔骃及《皇览》缪志也。志也。惠公、孝公并是穆公之后，继世之君矣，朱志讹作忘，并讹作立，赵据黄本改，戴作志、作并。会贞按：《大典》本、明抄本作志、作并。子孙无由起宫于祖宗之坟陵矣。以是推之，知二证之非实也。赵云：《雍录》曰，据郦此言，则是惠公所都雍县有祈年宫，至孝公命为橐泉，名虽两出，其实一宫也。又引崔骃之言，从而辨正其失，则是祈年、橐泉皆在惠公雍都，而亦不知何人所建。独《汉书》曰，惠公所起也。《黄图》祈为蕲，且曰，穆公造。《庙记》曰，宫在城外。而《始皇本纪》则曰，在雍，皆以世远难究其的也。一清按：《汉志 注》，橐泉宫，孝公起。祈年宫，惠公起，是有二宫。程泰之不知引此，所未喻矣。而左会左阳水，戴改而字，作雍水又东，全作渭水又东。会贞按：而字遥承上径胡城东句，以此推之，知全氏《注》中《注》之说非谬。戴改非也。世名之
西水。会贞按：以水径岐州之西为名。北出左阳溪，戴北上重水字，会贞按：以下北出河桃谷句例，不必增字。南流径岐州城西，魏置岐州刺史治。会贞按：《地形志》岐州，太和十一年置，治雍城镇。《寰宇记》，后魏太武于今州东五里筑雍城镇，文帝改镇为岐州。[一四]此《注》 岐州在雍水北，东水、西水之间，雍县则在雍水南，邓泉北，是州与县不同城，雍城镇非即雍县城也。左阳水又南流，注于雍水，雍水又与东水合，孙星衍曰：考验地理，东水则今东湖也。会贞按：《方舆纪要》，东湖在凤翔府城东，雍渭二水所溢。东水则远出府之北，不过下流径府东，历东湖境也。俗名也。会贞按：以水径岐州之东为名。北出河桃谷，朱《笺》曰：谢云，宋本作俗名之北水出河。赵云：按非也，俗名也，[句。]北出河桃谷。[句。]道元以东水是俗名，其水出于河桃谷。孙汝澄以出河为句，缪甚。会贞按：此谷当在今凤翔县北数十里，然河桃字疑有误。南流，右会南源，会贞按：东水二源，北出河桃谷者，北源也，此源在南，故谓之南源。世谓之返眼泉。会贞按：《凤翔府志》，返眼泉在府西北三十里。乱流南，径岐州城东，而南合雍水，州居二水之中，南则两川之交会也。会贞按：东西二水本名入雍水，而二水合雍水以相会，故谓之交会也。世亦名之为淬空水。会贞按：《说文》徐曰，淬，剑烧而入水也。《汉书 天文志》，火与水合为淬。此两川交会，波流潆洄，或似水火相合之状，故有淬空之目欤？东流，邓公泉注之，水出邓艾祠北，故名曰
邓公泉。会贞按：《方舆纪要》，邓水出凤翔府北二十里之黄花谷，下流合于横水。盖出后世傅会，非古邓泉也。据《注》邓艾祠在雍县南，水出祠北，则出府之南。数源俱发于雍县故城南，朱脱故字，全、赵、戴增。会贞按：两汉县属右扶风，魏晋属扶风郡。后魏为平秦郡治。《一统志》，在今凤翔县南。县故秦德公所居也。会贞按：《史记 秦本纪》，德公元年初居雍城大郑宫。《封禅书》亦云，德公既立，卜居雍。而《汉志》云，惠公都之。王念孙曰，惠公当为德公，惠，古德字。《晋书地道记》以为西虢地也。《汉书 地理志》以为西虢县。赵云：按《汉志》宏农郡陕县下云，西虢在雍，而无西虢县之目。右扶风虢县有虢宫，秦宣太后起，即所谓西虢也。会贞按：虢县，后汉废。《太康地记》曰：朱无地字，赵同，全、戴增。虢叔之国矣，会贞按：《史记 秦本纪 正义》，《舆地志》云，此虢，文王母弟虢叔所封，是曰西虢，与《太康地记》同。有虢宫，会贞按：本《汉志》。平王东迁，叔自此之上阳为南虢矣。赵云：何氏曰，按杜预云，陕县东南有虢城，即是西虢国，乃虢仲所封。大阳之下阳城，盖其别都。河东、宏农，地界相接，非两国也。荥阳新郑之虢为虢叔所封，在陕县之南，故当年虢仲之北虢，亦得西虢之名。若右扶风之虢，与周室二虢无与，然则善长误矣。《方舆纪要》云，桃虢城在宝鸡县东五十里，古虢君之支属也。《史记》，秦武公十一年，灭小虢，即此地。今有桃、虢二城，相距十余里，俗亦谓桃虢川。雍有五畤祠，以上祠祀五
帝。赵云：按此《注》有讹误。《地理志》云，雍有五畤，太昊、黄帝以下祠三百三所。《郊祀志》云，秦襄公攻戎救周，列为诸侯而居西，自以为主少昊之神，作西畤，祠白帝。文公东猎汧、渭之间，梦黄蛇自天下属地，其口止于鄜衍。于是作鄜畤，用三牲郊祭白帝焉。自未作鄜畤，雍旁故有吴阳武畤，雍东有好畤，皆废无祀。德公卜居雍，雍之诸祠自此兴。后宣公作密畤于渭南，祭青帝，灵公于吴阳作上畤，祭黄帝；作下畤，祭炎帝。献公作畦畤栎阳而祀白帝。高祖立黑帝祠，名曰北畤。除武畤、好畤非秦所立，襄公居西垂，宫在陇西，则西畤非雍可知。文公鄜畤在鄜县，献公畦畤在栎阳，是又不在雍也。雍之五畤，《封禅书》云，惟雍四畤上帝为尊。《索隐》曰，雍有五畤，而言四者，顾氏以为兼下文上帝为五，非也。西畤、鄜畤皆非雍，密畤并上畤、下畤、畦畤是为四，并高祖增黑帝为五也。小司马以畦畤当雍四畤之一，而《寰宇记》凤翔府天兴县有三畤原，引《封禅书》鄜畤、密畤、吴阳上畤，而云三畤在北原，亦谓之周原。则反遗郄雍之下畤矣。章怀《后汉书 冯衍传 注》亦但引《史记》曰，秦并天下，祠雍四畤，汉加黑帝，谓之五畤。而不列指四畤之目，其义终莫能明。顾祖禹以为五畤者，鄜、密、吴阳上、下、北，亦非也。又按三畤，秦畤也，五畤，汉畤也，此三五之名所由分。守敬按：《括地志》，三畤原在岐州雍县南二十里，引《封禅书》鄜畤、西畤、吴阳上畤，所指三祠与《寰宇记》异，当误。鄜畤、西畤，并祀白帝，不得复出也。《括地志》又云，汉帝五畤在岐州雍县南，则鄜畤、吴阳上畤、下畤、密畤、北畤，为顾祖禹所本。所指鄜畤与《索隐》之畦畤异。鄜畤、畦畤皆祀白帝，雍四畤必居其一，但未能定为孰是。王先谦则从《索隐》说，并云，密畤在渭南，畦畤在栎阳，盖始皇后并祀于此，引《后汉书 冯衍
传 注》为证。此足以释赵氏畦畤在雍之疑矣。[一五]昔秦文公田于汧、渭之闲，梦黄蛇自天戴增下字。属地，其口止于鄜衍，以为上帝之神，于是作鄜畤，祀白帝焉。朱无焉字，赵同，全、戴增。秦宣公作密畤于渭南，朱作于陈仓北 ，全、赵同，戴改。祀青帝焉。灵公又于 阳作上畤，祀黄帝；作下畤，朱脱此六字，赵同，全、戴增。守敬按：《封禅书》，秦灵公作吴阳上畤，祭黄帝；作下畤，祭炎帝。此有脱文，增六字是也。祀炎帝焉。献公作畦畤于栎阳而祀白帝。朱讹作作畦畤祠赤帝焉。赵云：按此文与《封禅书》、《郊祀志》全相乖迕。秦宣公作密畤于雍，不于陈仓北 。在陈仓北 者，是陈宝祠，乃文公作。今以陈宝为鄜畤，非矣。灵公作吴阳上畤，祭黄帝；作下畤，祭炎帝。《索隐》曰，吴阳，地名，盖在岳之南。上云雍有故吴阳武畤，盖因武畤，又作上、下畤以祭黄帝、炎帝，今云上畤祀炎帝，误也。《史记》，栎阳雨金，献公自以为得金瑞，作畦畤栎阳而祀白帝。《汉书》云，祀上帝，字之讹也。今云祀赤帝，赤即炎也，更为缪矣。汉高帝问曰：天有五帝，今四何也？朱作何四也？赵同，戴作四何。会贞按：《大典》本、残宋本作四何。博士莫知其故。《封禅书》、《郊祀志》皆无博士二字。帝曰：我知之矣，待我而五。遂立北畤，祀黑帝焉。守敬按：自秦文公以下至此，《封禅书》、《郊祀志》文。应劭曰：四面积高曰雍。阚骃曰：宜为神明之隩，故立 祠焉。守敬按：《汉志》雍县，颜《注》引应说同。《史记 封禅书》，自古以
雍州积高，神明之隩，故立畤郊上帝，诸神祠皆聚云。此应劭、阚骃之所本。又有凤台、凤女祠。秦穆公时，有箫史者，善吹箫，能致白鹄、孔雀。穆公女弄玉好之。公为作凤台以居之。积数十年，一旦随凤去，云雍宫世有箫管之声焉。朱《笺》曰：刘向《列仙传》有箫史事。会贞按：今本《列仙传》白鹄作白鹊，又数十年作数年，误。《类聚》七十八、《御览》一百七十八引《传》并作白鹄、作数十年，与此同，可证。惟随凤去句下，《传》有故秦人为作凤女祠之文，而此不载，盖有脱佚。缘上云有凤台、凤女祠，先并提明台祠，下言台倾祠毁，亦与上应，而引《传》本文，不得遗祠也。《传》末句作有箫声。今台倾祠毁，不复然矣。会贞按：《明一统志》，台在宝鸡县东南六十里。邓泉东流注于雍，会贞按：当于今凤翔县东南注雍。自下虽会他津，犹得通称，故《禹贡》有雍、沮会同之文矣。全云：善长误矣。岂可以兖州之雍、沮，释岐西之水道乎？又云：《禹贡》之雍、沮，别是二水，不得通称。守敬按：道元《匏子河》篇明引《禹贡》，何得于渭北之雍水牵合之？阎百诗乃云，专门名家之书，有此笑柄，余疑此三句为后人窜入，直当删之。雍水又东径邵亭南，朱邵作邰，《笺》曰：古本作邵，下同。赵改邵，戴作召。世谓之树亭川，盖邵、树声相近，误耳。亭故邵公之采邑也。京相璠曰：亭在周城南五十里。周城详下。《后汉 郡国志》曰：郿县有邵亭，谓此也。赵云：按《周南》、《召南谱》云，周召者，《禹贡》
雍州岐山之阳地名，今属右扶风美阳县。《史记 燕召公世家 注》谯周云，周之支族，食采于召，谓之召公。《索隐》曰，召者，畿内采地，奭始食于召，故曰召公。或说者以为文王受命，取岐周故墟周召地，分爵二公，故《诗》有《周南》、《召南》，言皆在岐山之阳，故言南也。《地形志》，武功郡美阳县有邵亭。《方舆纪要》，凤翔府凤翔县有召城，亦曰召亭是也。而《郡国志》曰，郿有邰亭，即上斄县斄亭也。班《志》云，右扶风斄县，周后稷所封。师古曰，读与邰同，音胎。善长误记邰作邵，以君奭之食采，证皇祖之始封，舛谬甚矣。王伯厚《诗地理考》引《注》云，雍水东径邵亭南，黄本亦是邵字，朱氏《笺》皆改作邰字，殆又从而为之辞者耶？守敬按：《括地志》，邵亭在岐山县西南十里。《明一统志》，在县西八里召公村。雍水又东南流，与杜水合。戴改杜作横，下同。会贞按：戴因下又有杜水，故改此杜水为横水。然相近之水，同名有何不可？如北易、甫易，其明证也。 此水出杜阳山，直称杜水，下水发杜阳县大岭侧，疑即杜水，是此杜水毫无疑义，而下杜水犹是传疑之说也。戴乃改此作横水，疏矣。水出杜阳山。会贞按：《九域志》，天兴县有杜阳山，《明一统志》，山在凤翔府东北二十五里，杜水所出。今谓之横水。其水南流，谓之杜阳川。东南流，左会漆水，水出杜阳县之漆溪，谓之漆渠。会贞按：此即《漆水》篇所谓今有水出杜阳县岐山北漆溪，谓之漆渠者也。《隋志》，普闰县有漆水。《麟游县志》，水出县西旧普闰县西。杜阳县详下。故徐广曰：漆水出杜阳之岐山者，是也。会贞按：《史记 周本纪》，古公度漆沮，《集解》徐广曰，水在杜阳岐山。在为出之误，当以此《注》正之。岐山，详下。漆朱漆下有水
字，《笺》曰：水字疑衍。全、赵、戴删。渠水南流，大峦水注之。朱峦讹作栾，赵据《寰宇记》改，戴作峦。会贞按：残宋本、《大典》本作峦。水出西北大道川，朱无水字，戴、赵增。东南流入漆，即故岐水也。会贞按：《隋志》，普闰县有岐水。《方舆纪要》，岐水在岐山县西北四十五里，自麟游县西南流，经县界，东南至扶风县界，入漆水。今水自岐山县西北，至县西南入雍水，《寰宇记》故作古。《淮南子》曰：岐水出石桥山，会贞按：《墬形训》，岐出石桥。高诱无《注》。依郦说，山当在今麟游之西南，岐山之西北。今岐山南五十里有石桥山，乃别一山也。东南流。相如《封禅书》《史记》、《汉书 相如传》。曰：收龟于岐。朱作牧龟，《笺》曰：《史记》作收龟，《汉书》作放龟。文颖《注》曰：周放畜余龟于池沼之中，至汉，得之于岐山之傍。会贞按：《笺》引《史》、《汉》，接引文《注》，意以放为是，故全作放而斥作收之误，戴、赵则作收。今考《史记》云：获周余珍，收龟于岐，作两句读，分为二事，则作收，文义方协。《汉书》无珍字，作一句读，以为一事，则作放似亦通，此文说所由来。但周余放龟，究嫌不辞。《史记志疑》反谓当从《汉书》，失之。而裴骃引徐广曰，一作放龟，是《史记》亦有作获周余珍，放龟于岐之本。又引《汉书音义》曰，余珍，得周鼎也。是《汉书》亦有作获周余珍，放龟于岐之本。故《文选》因之。然二事对举，不得一言获，一言放，或以获余珍、放龟为二事连举，谓宝鼎、放龟皆岐周所有，汉并获之。而周鼎不出于岐，其说亦不可通。故朱珔《释文选》仍谓放当作收，郦氏但引四字，必是所见《史记》作收，若作放，应别有辨语矣。《汉书音义》曰：岐，水名也，会贞按：引见《史记 相如传 集
解》。谓斯水矣。二川并逝，朱并讹作洋。全、赵、戴改。俱为一水，南与杜水合，会贞按：当合于今岐山县西北。自下通得岐水之目，朱无此八字，全、赵同，戴增。会贞按：盖因下又称岐水也。俗谓之小横水，朱横作黄，《笺》曰：孙云，当作小横水。会贞按：对下大横水，故有小横水之目。《地形志》，岐州平秦郡有横水县，分周城置，取此水为名也。亦或名之米流川。会贞按：《诗 邶风》，河水弥弥，《广韵》音弭，水流貌。弥、米音同，盖本当作弥流，郦氏好奇，变称米流也。[一六]径岐山西，朱西讹作而。赵改云，孙潜校改。全、戴改同。会贞按：《汉志》美阳，《禹贡》岐山在西北。《续汉志》、《地形志》并云，美阳有岐山。《括地志》，山在岐山县东北十里。《县志》，天柱山在县北十里。岐山在县东北五十里。分天柱、岐山为二，然实一山也。互详下。又屈径周城南，城在岐山之阳而近西，会贞按：《续汉志》，美阳有周城。《地形志》，雍县有周城。《括地志》，故周城一名美阳城，在武功县西北二十五里，即太王城也。地望稍差。王祎《周公庙记》曰，周城今为岐阳镇，遗趾犹存，广袤七八里，四围皆深沟。高士奇曰，在今岐山县东北五十里。所谓居岐之阳也，会贞按：《诗 鲁颂 閟宫》篇文。非直因山致名，亦指水取称矣。会贞按：足征杜水即岐水。山南曰阳，水北曰阳，周城在岐山之南，岐水之北，故皆可云居岐之阳。又历周原下，守敬按：《诗 大雅 》篇，周原膴膴。《续汉志》美阳《注》引《帝王世纪》，周城南
有周原，而《诗谱》曰，周原者，岐山阳，地属杜阳，[一七]地形险阻，而原田肥美。又异。高士奇曰，原东西横 ，在今岐山县东北四十里。北则中水乡成周聚，故曰有周也。守敬按：《汉志》，右扶风美阳县中水乡，周太王所邑。《说文》亦云， 太王所封，在美阳中水乡。依此《注》成周聚即中水乡之聚名。《孟子》，太王去邠，邑于岐下。《史记 周本纪 集解》引皇甫谧云，邑于周地，故始改国曰周。水北即岐山矣。昔秦盗食穆公马处也。朱《笺》曰：《吕氏春秋》，秦穆公失其乘马，见野人方将食于岐山之阳。公曰，食骏马之肉而不还饮酒者，恐伤女也。于是 饮而去。守敬按：《括地志》，野人坞在岐州雍县东北二十里，野人盗马食处，因名焉。《寰宇记》，野人坞在天兴县南一百八十步。《方舆纪要》，坞在凤翔府东南十余里。岐水又东，径姜氏城南为姜水。守敬按：《明一统志》，姜氏城在宝鸡县南七里，城南有姜水，误也。《御览》七十引《三辅旧事》：姜泉在岐山县。《一统志》，姜氏城在岐山县东，则姜水亦在县东矣。按《世本》，炎帝姜姓。《帝王世纪》曰：炎帝，神农氏，姜姓，母女登，朱脱姓字，女作安，《笺》曰：谢云，姜母安登，宋本作母曰姜姒。 云：谢引宋本亦误。据《世纪》当作神农氏，姜姓，母安登。按于文是炎帝神农氏，句，姜母安登，句，本无误也。今《三皇纪》作女登。守敬按：《史记 五帝本纪 正义》，宋本《御览》七十八引《世纪》，姜下并有姓字。《御览》七十八、一百三十五引并称母曰任姒，有乔氏女，名女登。据谢引宋本，此原文当是姜姓，母曰任姒。宋本倒错任字为姜，又脱姓字，后人见其不可通，移姜字于母上，又改作母
女登，传刻复讹女为安也。朱斥宋本之误，而不能因宋本悟及郦氏原文，就今本言其谓当作姜姓至确，而犹沿安登之误。赵并不知有脱误，其引《三皇纪》作女登，亦但存疑。戴增姓字，改安作女，是也。然究非郦氏原文，今姑从之，而存其说于此。游华阳，感神而生炎帝，长于姜水。守敬按：《史记 正义》、《御览》引《世纪》，详略稍异。与雍水合而东，守敬按：朱作水合而东四字，有脱文，赵并删水字，尤非。全、戴增改作是其地也，东注雍水，雍水又南，似合。然雍水东流，非南也，今增与雍二字，下文与渎魋水合而东，其辞例也。会美阳县之中亭川水也。朱会作径，赵同，全、戴改水也二字作合武水三字。守敬按：武水乃后起之名，古无此称。且下文 莫水径美阳县之中亭川注雍水，谓莫水会杜水注雍水也。是中亭即杜水，不得又添出武水，今但改径为会，即合。水发杜阳县大岭侧，会贞按：《水道提纲》谓之石臼水，出麟游县西北山，下流谓之武亭水。世谓之赤泥岘，会贞按：《魏书 灵征志》熙平二年，金出岐州横水县赤粟谷，粟为栗之误。栗泥音近，赤栗谷即赤泥岘也。沿波历涧，俗名大横水也。会贞按：《新唐志》，好畤县有大横关，取此水为名。疑即杜水矣。其水东南流，东径杜阳县故城，朱脱县字，全、赵、戴增。会贞按：两汉县属右扶风，魏属扶风。《寰宇记》引《县国地道记》，晋省。《一统志》，在今麟游县西北。东西三百步，南北二百步，戴移此二句于上大岭侧下。守敬按：世谓之赤泥岘，紧接大岭说，其间不得隔以此二句，当仍原文
为是。世谓之故县川。又故县有杜阳山，朱又故下有谷字。赵改虢，云：《汉志》右扶风有虢县，后汉初并入雍，故谓之故虢也。全、戴亦改虢。守敬按：汉虢县在雍县南三十五里，杜阳山在雍县东北三十五里，山不得属虢县。且《汉志》亦不云虢县有杜阳山，赵臆改，全、戴并为所误。窃以谷字衍文，故县承上，与上句称故县同，即谓杜阳县也。山北有杜阳谷，有地穴，北入，亦不知所极，在天柱山南。朱作大柱。赵云：当作天柱。《寰宇记》岐山县下云，岐山亦名天柱山。《河图括地象》曰，岐山在昆仑山东南，为地乳，上多白金。周之兴也，鸑鷟鸣于山上。时人亦谓此山为凤凰堆。郦道元注《水经》云，天柱山有凤凰祠。或云其 高峻，迥出诸山，状若柱，因以为名。一清按：《御览》四十及程克斋《春秋分记》并引之，今缺失之矣。故县取名焉，亦指是水而摄目矣。即王莽之通杜也。故《地理志》曰：县有杜水。朱有讹作自。赵、戴改云：按《汉志》右扶风杜阳县，杜水南入渭。《诗》曰，自杜。师古曰，《大雅 》之诗曰，人之初生，自土沮漆。《齐诗》作杜，言公刘避狄而来，居杜与漆沮之地。又东，朱东上有脱文，戴增杜水又三字，赵增又字。二坑水注之。水有二原，一水出西北，与渎魋水合，而东，朱脱与字，合上衍二字，戴、赵增删。守敬按：二源当并出今麟游县西南，其出西北者，北源也，渎魋水则南源也。钱坫斠注《汉志》作渎魁，盖谓如瀵水有瀵魁之目也，可存参。历五将山，守敬按：《通鉴》，晋太元十年，秦王坚以谶书云，帝出五将久长得，出奔五将。《通典》，岐山县有五将山。《元和志》，五将山在岐山县西北六十里。在今岐山
县北， 扶风醴泉县界。至《新唐志》醴泉县之五将山，乃别一山，或即五林之误。又合乡谷水，水出乡溪，东南流入杜，全、戴杜下增水字。守敬按：水当在今麟游县南。谓之乡谷川。又南，莫水注之。朱莫讹作荚。赵改云：按《名胜志》引《注》作莫水。《方舆纪要》云，莫水亦曰莫谷水。《寰宇记》武功县下引《水经注》云，莫谷水南径美阳县，与中亭川水合。荚之与莫，字形相近，全、戴改莫。水出好畤县梁山大岭东，朱东讹作泉，赵、戴改同。守敬按：《四书释地》此即太王自邠抵岐踰梁山之梁山也。《地形志》，莫西县有梁山。南径梁山宫西，故《地理志》曰：好畤有梁山宫，秦始皇起。守敬按：《史记 始皇本纪》，三十五年，幸梁山宫。水东有好畤县故城，王莽之好邑也。世祖建武二年，封建威大将军耿弇为侯国。守敬按：见《后汉书 耿弇传》。又南径美阳县之中亭川，守敬按：《通典》，美阳治中水乡，[一八]城西即中亭川。注雍水，守敬按：此谓莫水合杜水，注雍水也。谓之中亭水。又南径美阳县西，永元二年，更封彰侯耿秉为侯国。朱彰作鄣，下衍雍字。赵云：按《后汉书 耿秉传》，以章和二年，封美阳侯，无封鄣、雍侯事。据前獂道县《注》云，渭水东北流与彰川合，东北至彰县南。永元元年，和帝封耿秉为侯国。是秉先尝封彰侯，后更封美阳，足补范《书》之缺。此雍字误。戴改永元为章和，改鄣为彰，删雍字。守敬按：范《书 耿秉传》不载封彰侯事。此《注》上卷，永元元年封彰侯，永元二年更封美阳，
凿凿言之，盖本他家《后汉书》。乃赵引范《书 秉传》章和二年封美阳，戴即据改，此由不知《传》作章和之误也。《传》云，章和二年，拜征西将军，副车骑将军窦宪，击北匈奴，大破之，封美阳侯。是封美阳侯以击北匈奴之功。考《和帝纪》、《窦宪传》，北伐匈奴，在永元元年，则《秉传》之误无疑。且章和在永元前，何得谓永元元年封彰侯，章和二年封美阳，其误更不待辨。其水又南流注于渭。朱此下杂入渭水，又东径郿坞南至其愚如此共五十三字，全、赵同。戴移前与渭水东径郿县故城南相比次。渭水又东朱又讹作之，全、赵、戴改。洛谷之水，出其南山洛谷。会贞按：《通鉴》魏甘露二年，《注》引此作骆谷。《蜀志 姜维传》、《魏志 曹爽传》并作骆谷。《地形志》，美阳有骆谷。《通典》，美原有骆谷关。《长安志》，洛谷在盩厔县南三十里，有道入洋州。洛谷互见《沔水上》。北流径长城西，魏甘露二年，蜀遣姜维出洛谷，围长城，朱二年作三年，全、赵、戴同。会贞按：《蜀志 后主传》，姜维出骆谷，在延熙二十年，景耀元年还。《姜维传》同。延熙二十年当魏甘露二年，景耀元年当甘露三年，是维于二年出，三年还。此三年为二年之误，今订。又《维传》云，时魏司马望、邓艾皆军于长城。《魏志 艾传》亦云，拒维于长城。维未围长城也。郦氏抄变其文，于情事稍戾。即斯地也。
又北流注于渭。朱脱此句，全、赵、戴同。守敬按：《通鉴》魏甘露二年，《注》引郦《注》有此句，今增。
又东，芒水从南来流注之。
芒水出南山芒谷，朱无山字，赵增云：南下落山字，谓终南山也。宋敏求《长安志》校补。守敬按：
《御览》一百八十五、《通鉴》魏甘露二年《注》引此，并有山字。北流径玉女房，[一九]水侧山际有石室，世谓之玉女房。守敬按：《长安志》，玉女洞在盩厔县南三十里，洞门崇四尺，阔三尺。《盩厔县志》，玉女洞在黑水谷中。芒水又北径盩厔县之竹圃中，守敬按：《史记 货殖传》，渭川千亩竹。《汉志》秦有鄠、杜竹林。《长安志》引《晋地道记》，司竹都尉治鄠县，其园周百里，以供国用。合之汉诏称盩厔芒竹，盖自盩厔东连鄠、杜，皆古司竹地，此句但 芒水径竹圃，乃因汉诏为说耳。《隋志》，盩厔县有司竹园。《元和志》，园在县东十五里。《寰宇记》，在县东十二里。亦第指园之西偏言也。盩厔县详下卷。分为二水。[二〇]全以此四字为重文，守敬按：非也。汉冲帝诏曰：赵云：《日知录》幼主谓之冲帝。《水经注》以孺子婴为冲帝。守敬按：《长安志》引此作汉婴子诏曰。翟义作乱于东，霍鸿负倚盩厔芒竹，守敬按：翟方进少子义为东郡太守，恶王莽居摄，乃举兵。三辅闻翟义起，盗贼并发，霍鸿等自称将军。附见《方进传》，此诏传亦载之。即此也。朱也下有其水分为二流六字。赵、戴同。会贞按：此与上分为二水句复，当是衍文。一水东北为枝流，朱水下衍之字，全、赵同，戴删。会贞按：《长安志》引此无之字，但脱流字。枝流详下卷。一水北流注于渭也。朱《笺》曰：旧本、吴本俱缺此《注》。谢耳伯据宋本补。
校记
　[一]　「斜水则言出斜谷，不以为出此山」　按：杨说非。检《寰宇记》卷百三十三褒城县下实云：「褒水源出此山」，「斜水源并出西北衙岭山」；《寰宇记》卷三十郿县下则云：「斜水出斜谷」。《疏》漏检卷百三十三。
　[二]　「北历斜谷」　按：《郡国志》，武功有斜谷。《注》引《西征赋 注》曰：「褒斜谷，在长安西南，南口褒，北口斜，长百七十里，其水南流。」
　[三]　「《御览》引作孟玉」　按：影宋本《御览》仍作「琰」，不误。张澍辑《诸葛武侯集》，「琰」字存半作「玉」，因避清嘉庆帝讳，刊去其半。
　[四]　「斜水出衙岭北，至郿注渭」　按：《汉志》「岭」下有「山」字，《注》字作「入」。郦氏钞变其文。
　[五]　「《文选 张衡＜西京赋＞》、潘岳《西征赋》均作太一」　按：此二者非佳证，不必引。《赋》中终南太一为一山，李善《注》已明辨之云：「终南，南山之总名，太一，一山之别号耳。是二山非一山也。」故郦氏引杜预说以明古文之非是。
　[六]　「不得鼓角鼓，角则疾风雨至」　按：《寰宇记》「至」上有「立」字，《御览》、《长安志》十四「至」上有「兼」字。《注》文当作「不得鸣鼓角，鸣鼓角则疾风暴雨兼至」。
　[七]　「杜彦达」　按：《寰宇记》二十七武功县下作「彦达」。
　[八]　「终如……言矣」　按：《大典》本钞脱「其」字，戴盖据《大典》本删。　（原文「终如其言矣。戴删其字，非。」今据台北本删「其」字及「戴删其字非」，并增「赵有其字」。）
　[九]　「《地形志》，美阳有姜嫄庙」　按：《地形志》雍州扶风郡有美阳县，无注。岐州武功郡亦有美阳，《注》云：「有岐山、太白山、美原庙。」今标点本校记引温校：「美原疑即姜嫄。」校记云：「杨《疏》于《渭水》篇此条下引《地形志》作姜嫄庙，无说。」
　[一〇]「《元和志》，姜嫄祠、后稷祠，并在武功县西南二十二里」　按：《元和志》与《长安志》同，武功县下云后稷祠在县西南二十三里，姜嫄祠在县西南二十二里。「并」字误，当删。
　[一一]「当为理寝 」　按：诸本皆作「寝冤」，惟《大典》本作「侵冤」，作「侵」是也。今据订。戴氏据《大典》本改字不少，独于此未敢，何耶？又《长安志》引此《注》：害良善作「害」字，不作「杀」：亭遂清安作「清晏」。
　[一二]「《汉志》，右扶风武功县有淮水祠，疑雍水祠之误」　按：今标点本「淮」字校改为「褒」，当据上文。然淮、雍形近易讹，无缘为「褒」字之误，存疑。
　[一三]「细核赵本实止四百一十九字，全、戴皆有增加，故字数各异」　按：戴氏云：共四百三十七字，近刻脱落，据原本补。今细核《大典》本实四百二十字，其多出之十七字，则戴氏所增而《大典》本所无者也。
　[一四]「文帝改镇为岐州」　按：《寰宇记》三十凤翔府下文，此「文帝」即孝文帝拓跋宏。
　[一五]「雍有五畤……赵云：按此《注》有讹误……此足以释赵氏畦畤在雍之疑矣」　按：雍五畤，《封禅书》有明文曰：孝文十三年，「有司议增雍五畤路车各一乘驾被具，西畤畦畤禺车各一乘，禺马四匹驾被具」。据此则西畤、畦畤俱在五畤之列。十五年夏四月，《封禅书》又记：「文帝始郊见雍五畤。」（《郊祀志》则云幸雍郊见五畤，更是在雍之证。）五畤者，秦旧四帝，有白、青、黄、赤。汉高立黑帝祠，命曰北畤。小司马《索隐》云：「四畤，据秦旧而言也。」是也。顾祖禹说可从。
　[一六]「盖本当作弥流，郦氏好奇，变称米流也」　按：熊说无据。此或名米流川， 在小横水之下，无由远取《邶风》为目，不得以郦氏好奇变称自圆其说，熊《疏》中往往有之，读者当更求其确解。
　[一七]「地属杜阳」　按：阮校本郑氏《周南召南谱》云：「周召者，《禹贡》雍州岐山之阳地名，今属右扶风美阳县，地形险阻而厚田肥美。」《疏》引《诗谱》未尽依原文。孔氏《正义》云「美阳，本或作杜阳」。按《志》扶风自别有杜阳县，而岐山在美阳，不作在杜阳，作『杜』者误也。《疏》引文未细检。
　[一八]「《通典》，美阳治中水乡」　按：《通典》无此文。杨氏盖转引《方舆纪要》五十四，美阳城条下有：「杜佑曰，美阳治中水乡，城西即中亭川。」
　[一九]「北流径玉女房」　按：沈钦韩《疏证》云：苏轼《仙游潭》诗自注云，「中兴寺中有玉女洞，洞中有飞泉，甚甘。」按《名胜志》：五福山在盩厔县东南四十里，越十里为玉女洞。
　[二〇]「分为二水」　按：全以此四字为重文。杨氏非之。而郦《注》引汉冲帝诏至「即此也」下朱本
有「其水分为二流」六字，熊氏谓与上「分为二水」句复，当是衍文而删之。今按：全氏是而《疏》非也。《注》引汉冲帝诏，所以释上文之竹圃，至「即此也」释竹圃讫。于是接 其水分为二流，文从字顺。虽汉诏为《注》中《注》，但必非全氏而删应有之「其水分为二流」六字，而「分为二水」四字遥隔在前，文气不接。如必欲删此六字，则当移「分为二水」四字于「即此也」之下，究不如删此四字而仍存六字为妥。
《水经注疏》卷十九
　　　后魏郦道元注
　　　　　　　　　　　　　　　　　宜都杨守敬纂疏
　　　　　　　　　　　　　　　　　　　　　　　　　　门人枝江熊会贞参疏
　　渭水下全下作二，戴删下字。
又东过槐里县南，朱又上有渭水二字，赵同，全、戴删。又东，涝水从南来注之。
渭水径县之故城南。《汉书集注》，李奇谓之小槐里。县之西城也。朱脱县字，全、赵同，戴增。守敬按：《汉书 樊哙传》，攻赵贲，下郿、槐里、柳中、咸阳，灌废丘，最。师古不载李奇此说。《史记 索隐》引李奇曰，废丘即槐里也。上有槐里，此又言者，疑此是小槐里。是奇但因废丘言及小槐里，并未明其所在。郦氏确指为县之西城，盖别有依据。而《寰宇记》云，小槐里，李奇曰，即槐里之西城也。东已有槐里城，以此城为小槐里。当即本郦《注》为说。《魏志 杨阜传》，阜为武都太守，太祖以武都孤远，徙郡小槐里，此城也。[一]《一统志》，小槐里城在今兴平县西，接武功县界。
又东与芒水枝流合，水受芒水于竹圃。守敬按：枝流受芒水处，当在今盩厔县东南。东北流，又屈西北入于渭。朱西作而，脱北字。《笺》曰：谢云，宋本作又屈西北入于渭。赵据孙潜校作屈而西北，戴作屈而北。入下并有于字。守敬按：《大典》本、残宋本作北入渭。
渭水又东北径黄山宫南，朱此十字讹作《经》，戴改《注》云：考黄山宫及就水、田溪水皆在槐里县西，不得与《经》淆紊，全、赵改同。会贞按：《三辅黄图》，黄山宫在与平县[唐始有此县。]西三十里。《元和志》、《寰宇记》并云在县西南三十里。钱坫云，今县西南三十里马嵬坡，土人往往于故址得宫瓦，有黄山二字。即《地理志》所谓县有黄山宫，惠帝二年起者也。朱二作三，戴、赵依《汉志》改。会贞按：《方舆纪要》引《宫阙簿》云，惠帝二年建。《东方朔传》曰：武帝微行，西至黄山宫，会贞按：《汉书 朔传》但言西至黄山，无宫字。《注》，晋灼曰，黄山，宫名，在槐里。此兼采《注》文。故世谓之游城也。朱也上有非字，赵同，全、戴删。
就水注之。朱此四字讹作《经》，戴改《注》，全、赵同。水出南山就谷，守敬按：《明志》，盩厔县南有龙水，龙乃就之误。《县志》，就水自就谷北流为沙河。北径大陵西，世谓之老子陵。昔李耳为周柱下史，朱无下字，《笺》云：孙云，当作柱下史。赵、戴增下字。守敬按：《寰宇记》、《长安志》引此作柱下史。赵增是也。《书钞》六十二引《汉官仪周》曰柱下史老聃为之。《史记 老子传》，周守藏室之史也。
《索隐》云，乃周藏书室之史。《张苍传》老子为柱下史，即藏室之柱下，因以为官名。以世衰入戎，守敬按：《老子传》，见周之衰，遂去过关，莫知其所终。《列仙传》，之流沙之西。于此有冢，事非经证。然庄周著书云：老聃死，秦失吊之，三号而出。守敬按：庄子《养生主》文，残宋本聃作子，失作佚，无吊之及而出四字。自黄本依原书改增而各本沿之，然恐有讹误。是非不死之言。人禀五行之精气，阴阳有终变，亦无不化之理。以是推之，或复如传。会贞按：谓如庄周书言老聃死也。古人许以传疑，故两存耳。会贞按：释道宣《广弘明集 辨惑》篇《序》云，李叟死于槐里。其跋孙盛《老子疑问反讯》篇后云，老子遁于西裔，行及秦壤，死于扶风，葬于槐里。《路史后记》七《注》，鄠县柳谷水西有老子墓。《寰宇记》，盩厔县有老子陵。《盩厔县志》，县东南三十五里有五老洞，相传即老子葬处。而《御览》一百七十七引《楼台本记》云，尹喜宅南山阜上仙馆舍，即大夫观望之台也。昔老君于此山腾空，时人因号曰老子陵，盖非坟墓也。故《尔雅》曰，大陆曰阜，大阜曰陵，此之谓矣。是又一说。可补郦氏之所未备。就水历竹圃，就水当径竹圃中与芒水同，且北流亦不得历圃北也，以圃字绝句，北字下属为是。朱脱竹字，《笺》曰：孙云，圃字疑误，或是陵字。赵增竹字云，按《名胜志》引此作历竹圃北，《笺》说非是，戴增同。竹圃甚大，详上卷。北与黑水合。水上承三泉，朱脱水字，戴、赵增。就水之右，三泉奇发，会贞按：《通鉴》梁普通六年，魏贼莫折天生
军于黑水，魏将崔延伯军于马嵬，旋选精兵，西度黑水。即此水也。据《注》其水三源发于就水之右，与芒水在就水之左者有别，则非今之黑水也。言归一渎，北流左注就水，朱注讹作径，赵同，全、戴改。就水又北流注于渭。
渭水又东合田溪水，朱此八字讹作《经》，戴改《注》。全、赵同。水出南山田谷，守敬按：《长安志》，田谷河在盩厔县东南三十五里，出终南山下。《盩厔县志》，谷去县三十五里，在太微峰东二里。北流径长杨宫西，朱脱径字，戴增，守敬按：宫详下。又北径盩厔县故城西。守敬按：前汉县属右扶风，后汉废，后魏复置，仍属扶风郡。钱坫云，在今县东三十里，地名终南镇。又东北与一水合，水上承盩厔县南泉，朱县讹作南，与下重，戴、赵改，又并改泉作源。守敬按：《 水注》涿水又东北与阪泉合，水导源涿鹿县之东泉，与此称承盩厔县南泉一例，则泉字不误，改源非也。泉在盩厔县南，则在今县之东南。上言田溪水径盩厔县故城西，下言此水径县东，则此水在田溪之右也。北径其县东，又北径思乡城西，守敬按：《元和志》，思乡城在蓝田县东南三十三里。宋武帝征关中筑。南人思乡，因名。乃别一城也。此城当在今盩厔县东，建置无考。又北注田溪。田溪水又北流注于渭水也。
县北有蒙茏渠，朱讹作县苑有蒙茏源，《笺》曰：谢云，当作县北。赵云：源，《汉志》作渠，下成林
源、灵轵源之源，并当作渠。会贞按：今本《汉志》茏讹作笼，当以此正之。上承渭水于郿县东，径武功县二县并详上卷。为成林渠。戴云：按此有脱误。《汉志》右扶风郿下云，成国渠首受渭，东北至上林苑为蒙茏渠。会贞按：《沟洫志》亦作成国渠，与《地理志》同，别无成林之称。故钱坫改成林为成国。洪颐 、王先谦亦以成林为成国之讹。此云成国渠承渭水于郿，纪汉渠所起也。后云卫臻所开之成国渠，承汧水于陈仓，别纪魏渠所起也。盖汉但引渭，魏更引汧耳。而一言自郿径武功，一言自陈仓径郿及武功，其无异道可知矣。《元和志》，成国渠在郿县东北九里，受渭水以溉田，殆仍就汉渠言也。或谓《注》后 故渠径渭北，《汉志》谓渠至上林苑，上林苑则在渭南。然考《汉书》，司马相如《上林赋》，出入泾渭。扬雄《羽猎赋》，上林北绕黄山。《霍光传》，宣帝地节中，霍云多从宾客猎黄山苑中。黄山在渭北，则上林苑兼有渭北地也。东径县北，朱讹作县苑，全、赵、戴改。亦曰灵轵渠，会贞按：《汉志》盩厔县，灵轵渠，武帝穿也。班氏不详灵轵原委者，盖以此渠为成国渠之下流，即蒙茏渠也。《河渠书》以为引堵水，朱脱书字、为字，戴增。赵改河渠作湋渠云：《汉书 沟洫志》，关中灵轵、成国、湋渠引诸川。如淳曰，湋音韦，韦水出韦谷。此河渠是湋渠之误。全改同。会贞按：此《注》作堵水，明是引《河渠书》，《河渠书》不言湋渠，不得据《沟洫志》改，当以戴增为是。徐广曰：一作诸川，朱川讹作水，全、赵、戴改。会贞按：《史记 集解》引徐说作川，与《沟洫志》同。是也。
渭水又东径槐里县故城南。朱此十一字讹作《经》。戴改《注》，云：今考小槐里至此，乃《经》所谓
过槐里县南也。全、赵改同。县，古犬邱邑也，周懿王都之。朱懿讹作赧，《笺》曰：《帝王世纪》及《世本》[《诗 小雅谱 疏》引《世本》。]并云，懿王自镐徙都犬邱，此作赧王，字之误耳。会贞按：《汉志》槐里，周曰犬丘，懿王都之。秦以为废邱，会贞按：《汉志》，秦更名废丘。《高帝纪》韦昭曰，秦欲废之，更名废丘。[二]亦曰舒邱，会贞按：舒邱未详。《方舆纪要》，相近有舒邱城，汉桓帝封皇甫嵩为舒邱侯，邑于此。盖由误读郦《注》，以此句合下为一事，又不知桓为讹字也。中平元年，灵帝封左中郎将皇甫嵩为侯国。朱中平讹作和平，灵帝讹作桓帝。赵云：沈氏曰，是灵帝中平。会贞按：《后汉书 皇甫嵩传》，中平元年，先为左中郎将，后为左车骑将军，封槐里侯。县南对渭水，会贞按：上 渭水径县故城南，是南对渭水矣。北背通渠。会贞按：此指成国故渠，后 故渠径槐里县北，是北背通渠也。《史记 秦本纪》云：秦武王三年，渭水赤三日。秦昭王三十四年，渭水又大赤三日。赵云：沈氏曰，《秦本纪》中无此文，而《汉书 五行志》引之，再考之则武王事，见重 秦世系中。而昭王事终佚。会贞按：《汉书 五行志》渭水又下无大字。《长安志》引亦无大字，此当衍。[三]《洪范五行传》云：赤者，火色也，水尽赤，以火沴水也。渭水，秦大川也，阴阳乱，[四]秦用严刑败乱之象。守敬按：《汉书 五行志》引《史记》后，接云，刘向以为近火沴水也。秦连相坐之法，弃灰于道者黥，罔密而刑虐，至于变乱五行，气色谬乱。天戒若曰，勿为刻急，将致败亡。与《注》引
《洪范五行传》不同。《御览》五十九、六十二，《长安志》引上《史记》，并引此传盖即据郦书。后项羽入秦，封司马欣为塞王，都栎阳；董翳为翟王，都高奴；章邯为雍王，都废邱，守敬按：《史记 项羽本纪》，三分关中，王秦降将。立司马欣为塞王，王咸阳以东至河，都栎阳。立董翳为翟王，王上郡，都高奴。立章邯为雍王，王咸阳以西，都废邱。栎阳详本篇下卷，高奴详《河水注》三。居槐里，《笺》曰：谢云，居槐里三字疑衍。戴删三字。赵云：按是《注》正释槐里，故重言之，较栎阳、高奴加详焉，非赘词也。守敬按：史无居槐里之文，又下云，汉祖改曰槐里。故谢疑居槐里为衍。戴遂据删。然考《竹书纪年》，懿王迁于槐里，是周时犬邱亦名槐里。《史记 周勃世家》，攻槐里、好畤，最。又云，围章邯废邱，破之。《樊哙传》，击章邯，下郿、槐里、柳中、咸阳，灌废丘，最。《汉书》并同。则秦废丘亦称槐里也。此《注》都废丘，居槐里，盖兼举之。至汉祖之改，始专以槐里名县耳。为三秦。守敬按：《史记 始皇本纪》，灭秦之后，各分其地为三，名曰雍王、塞王、翟王，号曰三秦。汉祖北定三秦，守敬按：《史记 项羽本纪》，汉还定三秦。引水灌城，遂灭章邯，三年，改曰槐里，会贞按：《史记 高祖纪》二年，引水灌废丘，废丘降，章邯自杀。更名废丘为槐里。《汉书》引水灌废丘，章邯自杀，亦在二年。此作三年改槐里，盖本《汉志》，然实误也。王莽更名槐治也。世谓之为大槐里，晋太康中，始平郡治也。守敬按：前汉县属右扶风，后汉为右扶风治，魏为扶风治。《晋志》始平郡，泰始三
年置。[五]《宋志》二年置。《注》称太康中始平郡治者，据《宋志》，槐里，《太康地志》属始平。此盖但就《太康地志》为说也。后魏仍属扶风。钱坫云，在今与平县东南十里。其城递带防陆，旧渠尚存，即《汉书》所谓槐里环堤者也。守敬按：《翟方进传》，赵明依阻槐里环堤。师古曰，槐里县界其中有环曲之堤，而明依之以自固也。东有漏水，朱漏作涌，《笺》曰：宋本作漏。赵仍作涌，戴改。守敬按：《大典》本、残宋本并作漏。《长安志》引此同。出南山赤谷。守敬按：《魏书 陆真传》，咸阳民赵昌扇动鄠、盩厔二县，聚党数百人，据赤谷以叛。即漏水所出之谷也。《长安志》，赤谷在盩厔县东南三十五里。《盩厔县志》，在田谷东四里。东北流径长杨宫东，宫有长杨树，因以为名。守敬按：《汉志》，盩厔有长杨宫，秦昭王起。《三辅黄图》，宫在今盩厔县东南三十[有脱文。]里，本秦旧宫，至汉修饰之，以备行幸。宫中有垂杨数亩，因名。《元和志》，宫在盩厔东南三十三里。漏水朱讹作渭水。《笺》曰：宋本作漏水。全、赵改涌，戴改漏。守敬按：残宋本作漏。《长安志》引此同。又北历苇圃西，朱讹历作径，圃讹作围，戴改。赵据《名胜志》校改，作历苇圃西。守敬按：《大典》本、残宋本作历苇圃，《长安志》引此同。又云，苇圃在盩厔县东南三十里，[六]周二十顷。亦谓之仙泽。守敬按：《元和志》，望仙泽在盩厔县东南三十五里，中有龙尾堆。里数有误。长杨宫在此泽南，志言在县东南三十三里，安得泽反在县东南三十五里耶？《长安志》，泽在县东南三十七里，周一十里，尤误。据《长安志》，苇圃在县东南三十里，是三十五、三十七，衍五字、七字也。又北径望仙宫。会贞按：下文耿谷水径仙
泽东，又径望仙宫东，此水在耿谷水之西，既历仙泽西，则亦径望仙宫西矣，宫下当有西字。《初学记》二十四，汉有望仙宫，见《汉武故事》。《一统志》，宫在盩厔县东四十里。
又东北，耿谷水注之，水发南山耿谷，会贞按：《长安志》，耿谷水在鄠县西南三十里，阔三步，深一尺，其底并碎砂石。《一统志》，水在鄠县西南，接盩厔县界。则所出之就谷，在今鄠县西南，盩厔东南境矣。北流与柳泉合。守敬按：柳泉无考。东北径五柞宫西。长杨、五柞二宫，朱脱五柞下八字，《笺》曰：宋本作东北径五柞宫。赵云：按《长安志》引此文，五柞宫下，尚有西长杨五柞二宫七字。《寰宇记》盩厔县下亦有之，今补入。全、戴增同。守敬按：《长安志》五柞下无宫字，合之宋本乃完全。《寰宇记》引有长杨以下六字。相去八里，守敬按：《长安志》引作八十里，衍十字。《寰宇记》引与此同。 以树名宫，亦犹陶氏以五柳立称。守敬按：《陶渊明集》有《五柳先生传》。故张晏曰，宫有五柞树。守敬按：《西京杂记》，汉五柞宫有柞树，皆连三抱，上枝覆荫数十里。在盩厔县西。朱《笺》曰：西一作矣。赵云：按《汉书 注》作西，《笺》说之缪可知矣。守敬按：《汉书 武帝纪》后元二年，行幸盩厔五柞宫。张晏曰，有五柞树，因以名宫。无在盩厔句，盖师古删之。而《宣帝纪》及《丙吉传》，师古亦但言宫在盩厔。赵谓《汉书 注》作西，失之。且此《注》 入渭诸水，自西而东，先 田溪水径盩厔城西，后 耿谷水径五柞宫西，又北径仙泽东，则宫在盩厔东南。若张说，是宫在盩厔西，郦氏何以不驳之？可知此西乃南之误，以南可以该东南也。《三辅黄图》，五柞宫在盩厔县东南三十八
里，与《元和志》合，知《黄图》为后人所辑，就隋移置之县言，宫亦在东南也。其水北径仙泽东，又北，朱讹作北又，赵同，全、戴乙。径望仙宫东，又北与赤水会，又北径思乡城东，思乡城见前。又北注渭水。守敬按：《长安志》，北流入兴平县界，合渭水。
渭水又东合甘水，朱此七字讹作《经》，赵、戴改《注》。水出南山甘谷，守敬按：《长安志》，甘谷水在鄠县西南二十二里，阔三步，深一尺，其底并碎砂石。今在鄠县西南，接盩厔县界。考坛谷之东十五里为甘谷，此水所出也。北径秦文王萯阳宫西，守敬按：《汉志》，鄠县有萯阳宫，秦文王起。钱玷曰，《东方朔传》作倍阳，李斐音萯为倍。《说文》，县有乡，读若倍，[七]是即萯，萯即倍矣。《说苑》以为始皇迁太后之处。守敬按：《三辅黄图》，宫在今鄠县西南二十三里。《元和志》、《长安志》同。县自隋移今治，此亦《黄图》为后人所辑之证。又北径五柞宫东。
又北径甘亭西，守敬按：《说文》，鄠有甘亭。《续汉志》同。刘昭引《帝王世纪》，亭在县南。《元和志》《长安志》，亭在县西南五里。《寰宇记》在西五里，脱南字。在水东鄠县。赵在水东，据孙潜校作在甘水之东。守敬按：《寰宇记》引此作在甘水之东，然在水东鄠县自通，当是乐氏节引增字，孙氏遂以为据。昔夏启伐有扈，作誓于是亭。守敬按：《史记 夏本纪》，启伐有扈，将战，作《甘誓》。故马融曰：甘，有扈南郊地名也。朱甘字讹在扈字下，《笺》曰：南一作西。赵云：按南字不误，甘字当
移在有扈之上。《尚书音义》校正。会贞按：《史记 夏本纪 集解》亦引马融曰，甘，有扈氏南郊地名。赵云：《寰宇记》鄠县下，引《水经注》曰，扈水上承扈阳池。按此处引有扈以证甘水，故知脱文于此。甘水又东得涝水口。水出南山涝谷，守敬按：《说文》，涝水出鄠县，而《汉志》鄠县有潏水，无涝水。王念孙谓潏水即涝水之误，是也。详见后。《山海经》，牛首之山，涝水出马。此云出涝谷，盖牛首山谷也。《元和志》谓牛首山在鄠县西南二十三里，南接终南。今沿谷两岸，东属鄠，西属盩厔。北径汉宜春观东，朱东字在下句又字下，赵同，戴乙。守敬按：《类聚》六十三引《汉宫殿名》曰，长安有宜春观；《长安志》，在鄠县境。《一统志》，在县西南。引《十道志》观，汉武帝所造。[八]又北径鄠县故城西。守敬按：两汉县属右扶风，魏属扶风，晋属始平，后魏属京兆。《方舆纪要》，在鄠县北二里。涝水际城北出，合美陂水。朱美作渼，《笺》曰：古本作美。赵云：按美陂之渼，《十道志》、《元和志》、《长安志》、《杜子美诗》俱作渼，[九]与美通，不必改也。会贞按：《说文》、《玉篇》皆无渼字，《广韵》始有之。故《大典》本、残宋本、黄本作美，孙刻《元和志》，美陂在县西五里，周回十四里，亦作美。《长安志》作渼陂，其引《十道志》曰，有五味陂，陂鱼甚美，因误名之。则《十道志》本作美也。杜诗作渼陂。《新唐志》、《金志》、《明志》同。是唐时美、渼错出，后乃专作渼也。朱从吴本作渼，仍以古本为正。赵说未核。《陕西通志》，元末游兵决水取鱼，水去而陂涸为田。《鄠县志》，陂在县西三里，明末重加障筑。水出宜春观北，
会贞按：《十道志》，出终南诸谷，合胡公泉为陂。东北流注涝水。涝水北注甘水而乱流入于渭。朱脱涝水二字，又脱注甘水而乱五字。赵同，戴增。即上林故地也。《东方朔传》称：武帝建元中微行，朱无传字，全、赵、戴同。守敬按：此《汉书 东方朔传》文，非东方朔语也，朔下当有传字，今增。北至池阳，守敬按：《三辅黄图》，池阳宫在池阳南上原之阪，有长年阪，去长安五十里。西至黄山，黄山宫详前。南猎长杨，长杨宫详上。东游宜春，师古曰：宜春宫也，在长安城东南。说者乃以为在鄠，非也。在鄠者，自是宜春观耳，在长安城西，岂得言东游也？守敬按：《三辅黄图》，宜春宫本秦之离宫，在长安城东南杜县东，近下杜。夜漏十刻乃出，与侍中、朱与侍作于外，《笺》曰：宋本作与侍。戴、赵同。守敬按：《大典》本、明抄本作与侍。常侍武骑、待诏及陇西、北地良家子能骑射者，期诸殿下，朱讹作殿下，戴、赵同。守敬按：《大典》本、残宋本、《东方朔传》作殿门。故有期门之号。旦明入山下，驰射鹿豕狐兔，手格熊罴。上大驩乐之。上乃使大中大夫虞邱寿王朱乃讹作仍，戴、赵改。守敬按：《汉书》作乃，乃、乃同。又《笺》曰：虞即吾，古字通。与待诏能用算者，举籍；朱作措，《笺》曰：《汉书》作举籍，谓举计其数而为簿籍也。阿城以南，守敬按：师古曰，阿城，本秦阿房宫也，以其墙壁崇广，故俗呼为阿城。详见后阿房宫下。盩厔以东，盩厔县详上。宜春以西；提封顷 及其贾直，朱作宜，《笺》曰：《汉
书》作贾直。赵、戴同。守敬按：《大典》本、残宋本作贾直。属之南山，以为上林苑。[一〇]东方朔谏，秦起阿房而天下乱，因陈泰阶六符之事。朱《笺》曰：孟康曰，泰阶，三台也，每台二星，凡六星。符，六星之符验也。应劭曰，上阶为天子，中阶为诸侯、公、卿、大夫，下阶为士、庶人。三阶平则阴阳和，风雨时，天下大安。三阶不平，则五神乏祀，冬雷，夏霜，百姓不宁。上乃拜大中大夫，给事中，[一一]赐黄金百斤。卒起上林苑。守敬按：《东方朔传》止此。扬雄《羽腊赋》，武帝广开上林，东南至宜春、鼎湖、御宿、昆吾，旁南山而西，至长杨、五柞，北绕黄山，滨渭而东，周袤数百里。《三辅黄图》，汉上林苑，即秦之旧苑也。《汉宫殿疏》云，方三百四十里。《汉旧仪》云，方三百里。《元和志》，在长安县西北十四里，周匝二百四十里。《一统志》，在长安县西及盩厔、鄠县界。故相如请为天子游猎之赋，称乌有先生、亡是公而奏《上林》也。守敬按：见《汉书 司马相如传》。
又东，丰水从南来注之。
《地说》云：朱地讹作他，戴、赵改。戴《地说》上增丰水出丰溪，西北流，分为二水，一水东北流为枝津，一水西北流，又北，交水自东入焉，又北，昆明池水注之，又北，径灵台西，又北至石墩注于渭五十五字。守敬按：除为枝津一水西北流八字外，其四十七字引见《长安志》，当是《丰水》篇逸文。缘《长安志》
引《水经注》此处逸文凡四条，知别有《丰水》篇也。戴氏依《长安志》增丰水出丰溪云云四十七字，又见其脉络不贯，增为枝津云云八字，不知此处无脱文。全、赵载入《补丰水》篇，是也。
渭水又东与丰水会于短阴山内，会贞按：《元和志》短阴原在咸阳县西南二十里。《咸阳县志》，原周二三里土山无石。与《注》下言原阜石激异，盖《注》兼就原下言也，县志但指原言也。水会，赵据《名胜志》引此文，改水会作水所汇处。会贞按：水会字屡见本书，不误。《名胜志》当是臆改。无他高山异峦，所有惟原阜石激而已。会贞按：《御览》六十二引此作石墽，误。《河水注》，于岑于石门东，积石八所，皆如小山，谓之八激堤。《沔水注》，北岸数里有大石激，名曰五女激，并此石激之证。水上旧有便门桥，与便门直对，守敬按：此长安城西出南头第一门也，详后。《三辅黄图》，便门桥在便门外，跨渭水通茂陵。《注》，长安城西门曰便门，此桥与门对直，因号便桥。武帝建元三年造。朱讹作建武。沈炳巽曰：是建元。守敬按：《汉书 武帝纪》，建元三年，初作便门桥。[一二]张昌曰：桥在长安西北，茂陵东。如淳曰：去长安四十里。赵云：杭世骏曰，《汉书 注》，张昌作服虔，如淳作苏林。守敬按：张昌不经见，张与服形近，则张昌盖服虔之误，疑如淳亦苏林之误，当从《汉书 注》为是。《长安志》作服虔，作苏林，与《汉书 注》同，可证。《元和志》，便桥在咸阳县西南十里，去长安二十里。《寰宇记》作去长安四十里。茂陵、长安并详后。《史记 景帝纪 索隐》，渭桥有三，通咸阳路者有西渭桥，通高陵路者曰东渭桥，在长安城北者曰中渭桥。此所 便门桥，西渭桥也。后 水上有
桥谓之渭桥，中渭桥也。而于东渭桥则略之。
渭水又径太公庙北，庙前有太公碑，朱无庙字，戴、赵增。《咸阳县志》，县西钓台侧旧有太公庙碑。文字褫缺，今无可寻。
  </div>
  <div class="pagination">
   <a href="水经注疏_page36.html">
    上一页
   </a>
   <span>
    ...
   </span>
   <a href="水经注疏_page32.html">
    32
   </a>
   <a href="水经注疏_page33.html">
    33
   </a>
   <a href="水经注疏_page34.html">
    34
   </a>
   <a href="水经注疏_page35.html">
    35
   </a>
   <a href="水经注疏_page36.html">
    36
   </a>
   <span class="current-page">
    37
   </span>
   <a href="水经注疏_page38.html">
    38
   </a>
   <a href="水经注疏_page39.html">
    39
   </a>
   <a href="水经注疏_page40.html">
    40
   </a>
   <a href="水经注疏_page41.html">
    41
   </a>
   <a href="水经注疏_page42.html">
    42
   </a>
   <span>
    ...
   </span>
   <a href="水经注疏_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
