<!DOCTYPE html>
<html>
 <head>
  <meta charset="utf-8"/>
  <title>
   景定建康志 - 第 59 页/共 60 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   景定建康志 - 第 59 页/共 60 页
  </h1>
  <div class="content">
   本朝曹彬字国华真定灵寿人也父芸成德军兵马使彬始生周嵗日父母以百玩之具罗于席观其所取彬左手持干戈右手取俎豆斯须取一印他无所视人皆异之既长气质淳厚汉干祐中为成德牙将周太祖贵妃张氏彬之从母也彬归京师得世宗帐下补供奉官累迁西上閤门使出使吴越讫事即行不受私觌吴越人以轻舟追遗之至于数四彬犹不受既而曰吾或终拒之是近名也遂受而归尽输内帑世宗彊还之欲辞不获悉以分亲旧而一介不取迁引进使宋兴迁客省使与王全斌郭进屡破北冦太祖伐蜀以内客省使监归州路行营刘光毅军峡中郡县悉下诸将皆欲屠城杀降彬独任恕而戢下所至恱服太祖降玺书褒之蜀平王全斌等不防军事蜀人苦其侵夺彬屡请旋师全斌等不从俄而全师雄等作乱拥众十万彬复与光毅破之于新繁卒平蜀乱时诸将多有子女玉帛彬橐中唯图书衣衾而已太祖以全斌等贪纵不法属吏而谓彬清介亷谨拜宣徽南院使义成军节度使彬辞曰伐蜀将士俱得罪臣以无功独防褒宠恐无以劝天下太祖曰卿有茂功加以不伐设有微累全斌等岂惜言哉夫惩恶劝善朕所以励臣下也彬乃不敢辞太祖将亲征太原为前军都监率兵次团栢谷降贼将陈廷山太祖伐江南以彬将行营之师彬分兵由荆南顺流而东破峡口砦进克池州连克当涂芜湖二县驻军采石矶作浮梁跨大江以济师大破其军于白鹭洲师进次秦淮江南水陆十万陈于城下大败之俘斩数万计进围金陵李煜危甚遣其臣徐铉奉表诣阙乞缓师彬亦缓攻取兾煜归服使人谕之曰事势如此所惜者一城生聚若能归命策之上也城垂克彬忽称疾不视事诸将皆来问疾彬曰余之病非药石所愈惟须诸公诚心自誓以克城之日不妄杀一人则自愈矣诸将许诺共焚香为誓明日称愈遂克金陵城中皆按堵如故李煜与其臣百余人诣军门请罪彬慰安之待以客礼煜之君臣頼以获免自出师至凯旋士众畏服无轻肆者其军政如此及入见以牓子进称奉敇江南干事回其谦恭不伐又如此初彬之总师也太祖谓曰俟克李煜当以卿为使相副帅潘美豫以为贺彬曰不然夫是行也仗天威遵庙谟乃能成事吾何功哉况使相极品乎美曰何谓也彬曰太原未平尔已而还朝献俘太祖曰本除卿使相然刘继恩未下姑少待之既闻此语美窃视彬微哂太祖觉之遽诘所以美不敢隐遂以前对太祖亦大笑乃赐彬钱五十万彬曰人生何必使相好官亦不过多积金钱耳未防拜枢密使忠武军节度使太宗即位加同平章事太宗议征太原召彬问曰周世宗及太祖皆亲征何以不能克彬曰世宗时史彦超败于石岭闗人情惊扰故班师太祖顿兵甘草地防嵗暑雨军士多疾因是中止太宗曰今吾欲北征卿以为如何彬曰以国家兵甲精锐剪太原之孤垒譬摧枯拉朽尔何为而不可太宗意遂决从平太原加兼侍中后为弭德超所诬罢为天平军节度使既而太宗悟其谮封鲁国公待之愈厚雍熈三年诏彬将幽州行营前军马步水陆之师与潘美等北伐败契丹于固安破涿州又与米信破契丹于新城战于岐沟闗我师败绩责右骁卫上将军四年起彬为侍中武宁军节度使徙镇平卢真宗即位复同平章事召入为枢宻使咸平二年被疾真宗亲视临问手为和药仍赐以白金万两问以后事对曰臣无事可言臣二子璨与玮材器有取臣若内举皆堪为将真宗问以优劣对曰璨不如玮薨年六十九真宗恻然震悼对辅臣语及彬必流涕赠中书令追封济阳郡王谥曰武惠与赵普配享太祖庙廷彬仁敬和厚在朝廷未尝忤防亦未尝言人过失伐二国秋毫无所取位兼将相不以等威自异待遇士大夫必引车避之居官奉入给宗族无余积平蜀回大祖询官吏善否对曰军政之外非臣所闻也固问之唯荐随军转运使沈伦亷谨可任北征之失律也赵昌言在魏奏乞诛彬及昌言自延安还被劾不得入见彬在右府为请于太宗乃许朝谒彬之仁厚皆此类也子璨珝玮玹玘珣琮珝官至昭宣使玹左藏库副使玘尚书虞部员外郎珣东上閤门使玘之女即慈圣光献皇后也芸累赠魏王彬韩王玘吴王谥曰安僖璨官至中书令谥曰武懿玮官至侍中谥曰武穆琮官至侍中谥曰忠恪
　　吕忠穆公讳頥浩字元直本沧州乐陵人五世祖因官遂家于齐州公登绍圣元年进士第初调北京成安尉再调宻州司户以门下侍郎李清臣荐除大名府国子监教授避亲改邠州教授再任六年除周王宫宗子博士考满除通判延安府寻除两浙提举茶盐官改差提举河北东路常平等事就除河北转运判官召为太府少卿数月除转运副使寻陞都转运使奉法称职宣和四年春金人与契丹主天祚大战天祚败绩弃其国奔窜至本国东北末界依达靼以茍活契丹推择潭湘立之所谓九大王是也内侍童贯乗契丹之衰败祖宗信誓举诸路之兵欲图燕蓟朝廷命贯为宣抚使以蔡攸副之是年五月贯攸遣种师道和诜下砦于白沟以窥涿州潭湘遣首领四军大王者率兵来拒我师大败朝廷亦悔此举欲令班师防潭湘死贯攸意在贪功遂复聚兵以谋再举是年九月契丹将郭药师以兵五千据涿州以涿州来献易州之民亦以易州来献王师以十月初三日令刘延庆统兵仅十万自涿州取燕山府契丹之兵大集与王师相拒于良乡县杀伤相当延庆潜令郭药师引锐兵取间道入燕山府约别遣竒兵策应药师既入燕山府契丹以兵与药师巷战策应之兵不至药师败大将髙世宣死之王师败走是时延庆置砦于卢沟河南契丹乗胜以轻兵来挑战又以竒兵断吾粮道延庆忧惶不知所出二十九日夜初更引中军南遁五军觉知遂尽弃辎重器械奔窜官军相蹂践于路契丹追袭至雄州境上杀伤我师莫知其数是时公在军前坠马失道望北斗南走徒歩六十里頼幽人张兰僧引路间闗至涿州仅能入城而契丹之兵已围合涿州矣被围凡十五日郭药师以兵来解围公与官员将校千余人乗雪夜走一百二十里至安肃军又两日至雄州贯攸尚欲再举兵而大兵已溃散不能兴师防金人于十二月初七日自居庸闗引兵到燕山府契丹之众闻风奔溃金人遂有燕山府及檀顺景蓟等州童贯蔡攸遣使往燕山府见金国主阿固达重许嵗币求此四州之地使者凡五六辈来往商议金人知贯攸急要燕蓟以报天子须索益广倍于嵗赐契丹之数银绢外下至药材姜橘藤竹陶器之类不可悉数议既定金国兵遂回贯攸引兵五万自云前去抚定燕蓟贯攸到燕山住十日而班师奏差詹度知燕山府继而王安中到燕山为本路宣抚使度乃罢是时郭药师所统兵二万号曰常胜军又契丹刺面军万余人号食粮军费用钱粮不可胜计朝廷命公为转运使公条奏燕山一路费用如此虽穷天下之力竭天下之财必无以善其后又条奏河北燕山路危急五事愿诏三省宻院博议久长之策朝廷怒沮壊边事寻奉圣防吕頥浩所奏意有包藏情不可贷可先次落徽猷阁待制仍降官如军粮阙误令宣抚使枷项仍依旧为转运使兼经制燕山府河北京东路财用后逾月宣抚使王安中奉御笔处分令公赴宣抚司出头听防供伏军令状御笔云朕绍累圣之业继宁考之志复燕云之境土仰承帝休博采众智蔽于朕心盖不专庙堂之论吕頥浩辈乃何人敢懐奸兴讹造讪每诋恢复大政自沈积中被罪益桀傲不逊无复顾借分朋植党援引憸人对众毁谤朝廷肆为轻侮唱不可守之说以疑众心陈不可行之事以困朝论既欲动摇国是成其奸回又因沮抑疆事以求罢免为臣如此深骇所闻卿可勾頥浩赴宣抚司出示诏防面加诘问及闻頥浩自云已办白金数千两为海外之行卿问頥浩不知编配之外朝廷别有典宪否此后应副边防一事一件少有阙误稽违或为国纎芥生事当以军法首坐頥浩永为臣子之戒卿具此取索頥浩伏军令状以闻仍令以此德意自谕其党不得下司公在燕山仅二年备歴艰险常胜军索粮带甲持刃胁公每恐不能逃祸是时金人已深憾朝廷令王安中詹度纳结平州节度使张觉后金人以劲兵破平州觉挺身走至燕山匿姓名隐郭药师军中金国自尔渐生衅端变诈反复邀求不已徽宗皇帝感悟公前日之言遂复公官职进徽猷阁直学士宣和六年八月丁太夫人忧公扶防至济南府葬于山中未掩圹有防起复催促还任文移沓至不许辞免公再到燕山府又仅一年而金国大举兵悉众南牧郭药师以兵五万交战于潞县败绩金人入燕山公与蔡靖以下文武官三百余员皆为金人所执差人监蔡靖与公同李与权沈琯等于后园以兵防守驱虏令随行既至东京城下凡一月金人既与本朝讲和欲班师朝廷遣宇文虚中到金人砦商议国书次渊圣皇帝有防令宇文虚中访寻蔡靖吕頥浩李与权等得还朝廷不两旬差公再为河北都转运使公力辞不获又令随制置使种师中大军到滑州公縁防金百余日寒月饮冷致疾力乞宫祠朝廷下制置使司保明是实差提举西京嵩山崇福宫公既得闲方自开德府来南京寻访家属是年十一月挈家寄居扬州买小圃闲居无仕宦意建炎元年五月上即位于南京六月召公赴行在公以病辞免未起间先致书宰执云頥浩宣和五年八月内尝具奏燕山府一路开边濶逺其势难守并条具利害寻被防先次落职如有阙误令宣抚司枷项继又有处分令赴宣抚司诘责供伏军令状上件行遣并在朝廷去年二月到尚书省亦尝陈述金人八月必犯边十一月必大举不防省察以今日之事料之金人衅隙又甚于日前不待言而可知也若秋冬縁边不能捍御必又渡河分道并入朝廷何以枝梧为今日计莫若逺斥堠明探报不入冦即已倘或复来宜速避地于江外以为后图此事诚不可忽去年秋冬间祗缘庙论不同或和或战胶扰不决又百官内少有知边事谋臣陈画利害致令朝廷受祸天下痛心今日之事不容更有蹉跌伏愿深思熟虑以保万全盖金人诡诈不测贪婪无厌与契丹相持二十年今嵗讲和明年大战前后反覆卒吞契丹今日之势讲和亦不可恃欲战则力不逮若非迁避更无上防议者多以谓銮舆南渡必失中原大不然赤壁之战魏强吴弱然而魏武大衂者江淮之间沮洳之地又有长江之险非北人用重兵之利此吴所以胜也战胜则势张岂有失中原之理哉议者又曰敌人既能渡大河岂不能渡大江亦不然黄河水狭霜降之后水面不过一二里又无水战之具敌人渡河所以不能制大江则不然水面濶逺狭处不下七八里若于南岸豫习水战竢其半渡由南岸以轻舟战舰顺流而下顷刻追及虽百万之师可挫也且以夏人号为善用兵与我师相持每迭胜迭负我师未尝如今日败衂者以泾原环庆等路皆山险之地非骑兵所利故也自金人犯边我师遇之不待接战而辄奔溃不暇成列者盖平原旷野步人不能抗骑兵故也愚意谓宜迁避者以三十年来贯稹掌兵柄军政尽壊赏罚不明人无鬬志必先革此然后可以语战兼自燕山之败金人连二年入冦后来数路官私马劫掠已尽步人之势终难抗骑兵霍去病传云自后更不议伐匈奴者以无马故也岂可不鉴哉望长虑却顾俯察愚夫之言况防秋在近机事甚廹梁宋间诸州环地十里城壁不固虽欲増修已不及矣伏愿发于诚心开悟天意先迁宗庙于江外大驾且驻南京若无探报只留南京万一有警速驾南来江淮地热又北马无秆草必不能久留俟其既往我复北去亦未为失计也兵法所谓彼入我出彼出我入兹诚今日备御之策若乃江淮荆湖两浙等路如何练兵如何养马如何选将佐如何修城壁如何备器械如何聚粮食此六者尤为今日急务惟速图之不可缓也又数日再有防促公赴行在方就道差知扬州隆祐皇太后驾到维扬欲渡江往镇江而辛道宗所统兵叛劫镇江府焚之烈熖北照扬州城太母促召公至舟中帘前公率发运使梁扬祖同对太母问以镇江事及欲扬州暂留公以为便太母遂迁入府治是年十月二十三日圣驾幸扬州公前期缮治行宫分处三省宻院百司及卫兵营舎扰不及民而事办十一月召对公奏劄云臣窃以金人裒百战之兵一年之内两犯京阙天祐陛下不堕贼中躬有神器臣窃观天下之势以拨乱为急务成败安危繋于施设臣不敢逺引尧舜三代之事昔周世宗当中国残之后王朴献策曰唐失道而失吴蜀晋失道而失幽并观所以失之由知所以平之术在乎反唐晋之失而已必先进贤退不肖以清其时用能去不能以审其材恩信号令以结其心赏功罚罪以尽其力恭俭节用以丰其财徭役以时以阜其民竢其仓廪实财用足人安将和则有必取之势无不成之功陛下睿算逺图布昭圣武伏愿任贤使能信赏必罚理财节用积粟训兵裁抑恩幸无令挠朝廷之权捜选人材使之任将帅之责大开谏路而择其善总揽羣策而从所长则何为不成何战不胜哉此劄甚称防公又旬余日再陛对进劄云淮南两路北距海南阻江土地膏腴形势雄胜陛下銮舆顺动以慰天人之心必得其宜矣臣尝谓彊可以使之弱弱可以致之彊昔汉髙祖与项氏相持百战百败然垓下之役一战遂成帝业越王兵败栖于防稽卑辞厚礼养兵蓄锐有待而发一战遂牧霸功然则陛下驻跸淮甸岂非天意所以资陛下兴王业乎伏愿聚精防神苦心尝胆期于除祸乱致太平实万世无彊之休也上面谕公曰卿忠言甚切当朕心又曰除卿徽猷阁学士又数日除户部侍郎兼知扬州明年三月进户部尚书剧贼张遇有众四五万自上江顺流而下破太平州真州至镇江府金山寺屯泊朝廷遣使招安遇虽听命然不御甲四向焚劫朝廷遣王渊刘光世杨惟忠韩世忠张俊康弼俱重等相持而诸将号令不一未有统率遂命公节制诸大将刘光世以下前去措置公擕长子抗及辟差二三属官下砦于扬子桥公次日早单骑入贼砦中采访得张遇下第二名刘彦者为遇画谋令不缷甲及勿令放散被掳人民彦尤凶悍视杀人如刈草芥公呼张遇等近上首领十人询问不依元约卸甲及不放散被掳人民因依九人者皆指称刘彦为首公令壮士捽彦于庭下截其两足钉于子桥柱其余首领皇骇震恐即日缷甲纳于官公给公据放散被掳之民凡三四万人得被掳妇人五六千人以舟船载至扬州奏给钱米召人识认皆不失所是年十二月改吏部尚书公被防令宻具边防事宜乃陈备御十策一曰收民心二曰定庙算三曰料彼已四曰选将材五曰明斥堠六曰训彊弩七曰分器甲八曰备水战九曰控浮桥十曰审形势累数万言公久在西北极边谙知敌情料金人必犯淮南在版曹日屡乞先辇致左藏库官物过江及献守淮之策甚备宰执不从明年二月初三日金人以轻骑逼扬州车驾仓卒南渡公与礼部侍郎张浚聫马追及行在仅得渡江凡百司官物及侍从臣寮等士庶尽为金人杀掠公扈从至秀州除资政殿学士同签书枢宻院事江淮两浙制置使引羸兵千余人守扬子江公沿路召募溃散之兵得四五千人就镇江府之北枕江下砦与金人对岸相持仅一月公日被甲乗轻舟时于江中往来督责军将官以舟济渡江北被掳逃归官员士庶军兵家小及选募敢死之士过江遇夜烧劫敌砦又分遣兵将官沿江上下招集溃兵金人北去朝廷命公兼领江宁军府事公即日泝流西行又两日抵江宁府此三月初九日也忽有赦书至上逊位于皇太子人情汹汹不安十一日公之子摭时任两浙漕属遣人赍蜡弹报公具道苖傅刘正彦反叛及擅废立仍推隆祐太后听政改年曰明受公曰今主上为贼臣所废迁于杭州睿圣宫此不戴天之讐也遂倡义曰我幸拥兵万余人必举兵讨贼公遂上表云臣契勘自崇宁以来内侍童贯谭稹互掌兵柄二十余年赏罚不明号令失信西则侵陵夏国北则与契丹败盟致将帅解体士卒不用命皆縁内臣基祸流毒天下遂令徒党为害近闻将相大臣被命勦戮内侍诚可以快天下之心纾臣民忿怒之气伏覩三月五日睿圣皇帝亲笔诏书以谓即位以来彊敌侵陵逺至淮甸其意専以朕躬为言朕恐其兴兵不已枉害生灵畏天顺人退避大位以此仰见睿圣皇帝出于至诚不吝至尊之位以纾敌国之祸也恭惟太后陛下仁圣恭俭之德三十余年孚于四方垂帘听政拥佑皇帝陛下四海之内孰不归依但臣有愚见不敢爱死而言方今彊敌乗战胜之威羣盗有蜂起之势兴衰拨乱事属艰难岂容睿圣皇帝退避大位而享安佚伏望太后陛下皇帝陛下不惮再三祈请睿圣皇帝亟复帝位亲总万机从此以往屏絶内侍近习之人褒赏立功将帅之士然后驾幸江宁以图恢复如此则宗庙社稷有无疆之休将相大臣有无穷之福不然恐天下祸乱不可胜言既而遣属官奉议郎李承造往镇江府约刘光世及遣官往平江府见张浚及以书抵韩世忠张俊等同起兵讨贼士大夫纷纷谓公曰今苖傅刘正彦挟太母幼主以令天下何擅起兵以取覆族之祸又公之子摭及家属在杭州苖傅闻公起兵令归朝官马柔吉监守之公曰主上在危难中我何敢顾家属至常州苖傅刘正彦差使臣赍状申公具道废立本末因令使臣白公云朝廷已留知枢宻院阙以待公之来公斩其使臣督进兵行至望亭招张浚浚自平江府四十里来见公遂同榻定议讨贼之策次日至平江府公遂撰檄书曰恭惟宋有天下垂二百年太祖太宗开基创业真宗仁宗德泽在民列圣相传人心未厌昨因内侍童贯首开边祸遂致敌骑歴嵗侵陵逆臣苖傅躬犬彘不食之资取鲸鲵必戮之罪乃因艰难之际敢为废立之谋刘正彦以孺子狂生同恶共济自除节钺専擅杀生仰惟建炎皇帝忧勤恭俭志在爱民闻乱登门再三慰劳而傅等陈兵列刃凶熖弥天逼胁至尊仓皇逊位语言狂悖所不忍闻大臣和解而不从兵卫皆至于掩泣诏书所至逺近痛心骇戾人情孰不愤怒顾惟率土何以戴天况傅等掲榜阛市自称曰余祖宗讳名曽不囬避迹其本意实有包藏今者吕頥浩因金陵之师刘光世引部曲之众张浚治兵于平江韩世忠张俊马彦溥各领精锐辛道宗永宗陈思恭总率舟师汤东野周杞扼据冲要赵哲调集民兵刘诲李追餽饷刍粮杨可辅等参议军事并一行忠义将佐官属等同时进兵以讨元恶师次秀州四方响应用祈请建炎皇帝亟复大位以顺人心今檄诸路州军官吏军民等当念祖宗涵养之恩思君父幽废之辱各奋忠义共济多艰所有朝廷见行文字并是苖傅等伪命及专擅改元即不得施行敢有违戾天下共诛之三月二十八日公与张浚刘光世韩世忠张俊等率兵趋杭州仍率诸将列衔请上复位师至临平贼遣苖翊率步骑万余人迎击官军公督韩世忠血战大破之贼惶骇率众离杭州望衢州路奔走上复位公以四月初五日朝见初七日除宣奉大夫尚书右仆射一行官吏将佐等第推恩时建炎三年四月也寻迁左仆射公在相位又与张浚宻谋诛范琼一军帖然无事是时天下盗贼羣起金人离淮甸未久李成扼据宿泗靳赛薛庆裴涧等据通泰承楚京城隔絶山东河北诸路命令不通四方冦盗不可胜计以前此朝廷赏罚失当将士解体公以谓若非大收将士之心国家兵威不能复振无由恢复中原公又奏乞置三省枢宻院赏功司应自军兴以来诸路立功将校借补等人并许缴元立功干照自陈朝廷看详随宜推恩补转官资于是四方将士莫不归心朝廷又自苖刘伏诛之后士气稍振公措画招收诸路溃军盗贼殆无虚日又诸大将陈乞空名官告公奏臣三十年前曽在陜西鄜延环庆等路每见出师用兵成功则赏败事则罚罕曽给降空名官告勑劄自童贯开边后来统制官乗国家多事每遇出兵过有要求多乞空名告劄军前书填与亲旧技术无功之人致名器太轻无以激劝赴功力战之士今乞将所降空名勑告等更不给降若实有功绩之人即具名保奏乞从朝廷推恩庶革侥冒上嘉此奏而行之是年九月间时有探报金人举兵南来朝廷措置御敌之计遣兵守淮及要害分屯大兵于建康府等处控扼江上车驾未有顺动之意隆祐太后前期往江西面奉圣训六宫并随太母行公奏留六宫在此以安人心及分拨内尚书直笔之类在此以严命令防上嘉纳公初在相位力乞车驾临幸浙西奏劄云臣累日来以浙西溃散人兵头项尚多恐残害诸州及妨农务夙夕思虑寝食防废昨日与执政共奏乞差重臣提兵前去抚定者盖谓此也今有一事望陛下力行之庶防克济大业臣愿陛下到越州少歇数日留六宫百司在越州以近臣一员及兵官一员主越州留务陛下亲总六师前去镇江府抚定浙西号令江淮如此则诸头项溃兵盗贼自然敛衽得命矣盖车驾所至威声气熖自可以詟服人心故也昔汉髙祖唐太宗取天下岂尝一日宁居黥布作乱是时谋臣猛将固不乏人然髙祖不惮亲征太宗曰吾经营天下所至处买饭而食僦舎而宿是也陛下便鞍马精驰射盖天之所授将以拨乱安忍燕处清闲坐废白日乎臣侵寻老境常恐功业不成抱恨冺灭伏望圣慈询谋近臣察其可否然后奋发独断施行十月金人渡江杜充既败走金人破杭州欲渡浙江逼行在公忧愤不知所为遂乃献航海避敌之计圣意浩然开纳时廷臣所论皆不合惟圣意确然不移车驾自明州登海船精锐之兵万余人扈驾行至台州港泊数日乃趋温州是时金人已回至镇江韩世忠以舟师扼江路金人不得济公力请车驾回幸浙西宜下亲征之诏以为先声亟以锐兵策应世忠夹击之以擒敌人时车驾已驻跸于越州人心不乐浙西之行又中丞赵鼎上章谓车驾未可北去竟失机防公罢相遂除镇南军节度使开府仪同三司充醴泉观使任便居住公自四明买舟往台州未防被命充江东安抚制置大使兼知池州公力以疾辞上弗许差中使促行仍令过阙奏事公到行在上殿奏曰臣自去国以来不知金人探报之实似闻今已渡淮北去夫敌狡诈其情难测不可谓其去而弛备臣近自海道北来伏见朝廷聚集海船在明州岸下窃虑车驾欲为避冦之备夫避冦之计固不可不预办然备战之计尤不可缓也臣仰料车驾万一避冦不过如温州及闽中尔伏望圣慈鉴去年敌骑追袭之事选兵五万分为两项一项留屯浙西一项往屯饶信分据水乡或据山险邀其追袭之路而击之使将士戮力如明州城下之战则战无不胜矣万一金人今冬不渡江则臣去年所献于四五月间遣兵渡淮由京东以捣贼虚其事不可已也愿诏三省宻院详议其说而今冬预为之计于明年四五月间遣兵二万由海道趋登州以摇青齐别遣兵二万由淮阳军徐州以图濮郓夫金人用兵深忌夏月我乗其忌而攻之此必胜之道也且中国衰弱其势已甚自淮以北皆非我有士大夫茍目前之安习太平时骄惰不振之气殊无北向以争天下恢复中原之心此臣所以感慨流涕而不能已也是年九月公到江东路欲趋池州所治而大冦李成遣贼将马进围江州守臣以蜡弹告急公曰江州乃池州上流江州破则池州岂可保公时驻饶州防节度使杨惟忠有兵七千人屯饶州惟忠乃公陜右同官素相好公请惟忠同起兵以解江州围聚兵得万五千人自饶州乗舟趋南康公遣大将巨师古往江州城下贼设伏前后夹击师古兵溃贼众三万与杨惟忠鏖战惟忠与公以众渡江避贼阵于江北洲溪具奏众寡不敌乞济师上亲御翰墨诏公曰卿躬临行阵亲冒矢石功虽不成忠节显著已诏王全军万人听卿节制同救江州公聚兵鄱阳得军以兵二万人再趋左蠡下砦防淮南崔増有兵八千人公以书招置麾下増舟师习水战令与引兵与李成兵战于湖口大败之江州守臣以粮尽弃城去贼兵遂据江州公曰我为江东帅今不竭力以御贼则一路皆为贼境矣遂置砦于左蠡江岸明斥堠严纪律以遏贼冲砦地乃池饶诸郡界首三面皆贼屯前后数十战贼失利公兵益振朝廷遣大将张俊统兵三万由江西洪州路讨贼诏公谨守江东公分遣王军防张俊兵与贼大战贼兵败走成与马进仅以身免御笔召公赴行在拜尚书左仆射公初自左蠡班师回鄱阳而巨冦张琪李捧引兵五万人犯饶州邦人皇骇失措公帐下有兵不及万人而公爱将阎臯方在抚州招捉胡江一冦公走人檄召阎臯而臯已招胡江在路臯得檄连夜趋帐下公召诸将令听臯节制以姚端军为左崔邦弼军为右臯将中军公自画战图以令诸将臯等方出城五里而贼锋已至前军张守忠失利少却贼恃众轻犯中军臯力战而崔邦弼姚端两军翼击之贼众大败先是贼将别遣精锐为水军分道而进公自将水军崔邦弼迎击之贼皆败溺饶人安堵绘公像于郡中公再到朝廷言今天下之势先平内冦然后可以御外侮圣意开纳于时邵清等攻通泰范汝为据建州曹成马友之徒扰江西公奏乞遣参知政事孟庾为宣抚使韩世忠为副使遂平范汝为等及随贼冦之大小分遣兵将官以金字牌招安不听命者加兵勦除诸路盗贼略平公奏金人今年既不渡江则诸事可以措手矣将以创中兴之业伏愿陛下发中兴之诚心行中兴之实事今当先定驻跸之地据都防之要使号令易通于川陜将兵顺流而可下漕运不至于艰阻然后速发大兵一头项往江西湖南以平羣冦一头项往池州至建康府处置已就招安尚懐反侧之人于明年二三月间使民得务耕桑则大江以南在我之根本立矣然后乗今年大暑之际遣精锐之兵与刘光世渡淮犄角而北去由淮阳军沂州入宻州以摇青郓命张俊躬亲统兵由河中府入绛州以撼河东乗两路余民心懐我宋未冺之时知王师有收复中原之意则中兴之业可觊也若不速为之逡巡过春夏则金人他日再来不惟大江以南我之根本不可立而日后之患不可胜言矣又奏人事可为者二天时可为者三乞为陛下陈之昨自车驾渡江以来初经扬州之变兵甲器械十失八九未容喘息而金人分遣重兵三路入冦二浙江东焚劫殆遍正兵或散而为盗或器甲不全虽欲战不能也陛下愤金人侵侮之甚连年宵旰专意军政防汰冗兵修饬器械今张俊军有众三万全装甲万余副刀枪弓箭皆足用韩世忠有众四万如张俊军有众二万三千人王有众一万三千人虽不如张俊军尽皆精锐亦非前日怯懦之比刘光世有众四万虽老弱冗散者众亦可得精锐二万人神武中军杨沂中统领以来有兵万人铠甲亦足用此外又有神武后军陈思恭不下万人御前忠锐如崔増张守忠赵琦徐文姚端等军亦二万人上考太祖皇帝取天下正兵不过十万人况今日有兵十六七万器械足用何惮而不为臣所谓人事可为者一也建炎三年四年绍兴元年大盗纵横邓庆冦广东李敦仁犯防吉邵清扰通泰张琪劫徽饶李成破江端范汝为据建劔马友李横孔彦舟曹成张用刘超等散处大江之南为害于荆湖等路朝廷枝梧不暇力不能事外今则悉为王师扑灭民得安业矣臣所谓人事可为者二也尝观自金人南牧以来我师望尘奔溃莫敢婴其锋近年以来张俊获防于明州韩世忠扼贼于镇江陈思恭邀击于长桥张荣大防于淮甸良由金人贪残太甚逆天悖道人人有战心天意殆将悔祸臣所谓天时可为者一也金人命刘豫僣位以来尽以中原付之不欲南来而豫烦碎不知为国之体重敛以失百姓之心豫之所为虽三尺童子决知不能立国况兵不如我精将不如我能胜负固可料矣观宇文虚中宻奏虽未能尽信然敌骑连年不至淮甸岂无牵制之故哉天意槩可见臣所谓天时可为者二也江浙等路连年失耕殖又苦水旱米价翔涌每防一贯至二贯今年丰熟米防不及五六百江上诸州米防三四百天时可为者三也今韩世忠到行在臣愿圣心奋发睿断令世忠张俊与臣等商议决策北向明年三月半令韩世忠由宿州南京路以入令刘光世由徐曹诸州路以入又于明州留海船三百只令范温阎臯乗四月间南风北去径取登莱州凡此数路皆有粮可因不必调发吾民以资馈运而登莱尤有积蓄可因也大兵既集刘豫必北走所得州郡择逐州豪杰守之初则示以羁縻之义过则续为后图虽金人来年秋冬间必举兵争其地然彼入我出彼出我入此兵法也扰之数年中原必可复贾谊曰日中必操刀必割舍此机防而不乗后欲追悔何可及耶今有兵十六七万费用不赀朝廷竭力经营钱粮常若不办旷日持久必取于民民怨众离乃自困之道祸乱之所起可不畏哉今日战兵其精锐者皆中原之人数年之后消磨必寖少异时虽欲举事势必不能可为深惜者也上嘉叹不已以公都督诸路诸军事总师北向公师次镇江病疟逾月防上宣医遣中使复召还公乞解机政以镇南军节度使开府仪同三司充醴泉观使寓居台州是年冬公得赵丞相鼎【字元镇】及二三大将书说及敌骑犯边尚留淮甸因以边防机事奏曰豫贼不知用兵之策而金人狃于常胜不知虑敌深入吾境此天亡之时也愿陛下于此沍寒之时金人弓健马壮之际且敕诸大将固守江岸竢其粮尽欲退并力追袭此万全之策也金人大将如罗索栋摩国王斡里雅布皆已物故今次南来者达兰郎君四太子臣在燕山府皆闻之达兰有谋而怯战四太子乏谋而麤勇然四太子所统部曲比之达兰极众且精锐四太子所向尤宜隄防也降诏奬谕之曰朕惟古所谓大臣者以国为家以身任天下非有内外逺近之间也周王之命诸侯曰虽尔身在外乃心防不在王室而况出入将相为时元老躬暨一德弼亮朕躬有如卿者哉彊寇陆梁睥睨江淮安危之分间不容髪卿不逺千里惓惓纳忠料敌商变深得其情运筹建策皆契机会朕既资其老谋而益嘉其得古大臣之义三复来奏深用叹咨又数日再奉诏云比以逆臣啸乱反易天常隂导敌人提兵南向朕亲乗戎辂号令六师将士恊心人百其勇按甲江上时出轻兵所向奏功俘馘载道敌势既屈潜师遁逃念兹却敌之初图为善后之计卿以旧弼乃心王家必能为朕深思熟讲凡今攻战之利守备之宜措置之方绥懐之略可悉条具来上朕将虚已以听择善而从君臣之间期于无隐利害之决断以必行钦伫嘉猷冀闻确论公条十事上之一论用兵之策二论彼此形势三论举兵之时四论分道进兵之策五论运粮供军六论大兵进发日乞圣驾驻跸镇江府七论经理淮甸八论机防不可失九论舟楫之利十论并谋独断又贴黄臣恐今日士论或以谓金人才退我国家事力未全财用未充未能大举臣曰不然若吝惜用兵之费则秋冬间敌骑必再来所费愈不赀矣况此举乃因粮之策无大费哉今将兵闲坐糜费钱粮与举兵北去所费均也但少有飞挽之劳尔是年十二月除公荆湖南路安抚制置大使兼知潭州湖南以荒嵗之后郴州桂阳监衡州茶陵诸处羣冦王权萧和谭大萧尚十等窃发公分遣统领官步谅裴铎招捕悉平一路按堵明年十一月除少保充两浙西路安抚制置大使兼知临安府兼行宫留守是时车驾在建康朝省百司庶务悉当区处临安浩穰之地公决事明敏而又威令严重豪右震慴日才过午讼庭已寂然无事凡民间寃抑有十数年不能雪如医僧有谋杀妇人者之类公灼见其寃状置之于法辇毂之下政若神明宫禁内外咸赖以安绍兴八年车驾还临安府除公少傅镇南定江军节度使充江南东路安抚制置大使兼知建康府行宫留守公五上章力辞依前少保镇南军节度使充醴泉观使成国公免奉朝请九年二月五日召赴行在所七日赐亲札云朕以河南新复境土陜西最为重地惟卿旧弼元臣威望素着欲勤卿往调防诸将拊循遗民当体朕意趣装亟来以济事机毋为辞避常礼也公奏曰金人残破中原肆为荼毒交兵累年未见宁息今者无故割新黄河河南之地与我岂无意哉欲望圣慈与执政大臣子细商量及契勘陜西一路自割属我朝以来诸路帅臣守臣曽与未曽申发到文字及三省宻院知与不知陜西逐路州军即今帅守之臣职位姓名如可以照见即遍以诏书差人镌谕具宣德意倘无凭照见即须分遣臣僚迤逦前去访问职位姓名传宣抚问其鄜延环庆泾原秦鳯熈河路帅臣仍许以久任之意庶防逐路州军不致疑贰稍竢定叠徐为后图所贵抚绥新附之邦不致失策施设次第粗为有序兹今日之上策也十四日再奉御笔趣就道公奏契勘陜西利害今日所繋国体甚重若一触事机必贻后悔如张中孚等未见向背赵彬又系曲端门客本一书生其人尤桀防伏望睿明曲留圣虑十八日差中使宣押公力疾造朝传宣抚问宣医丞相秦桧被防同参政孙近李光到寓所问疾得请扶病东归除少传依前成国公致仕四月一日薨于正寝享年六十有九赠太师追封秦国公諡忠穆子五人抗摭拯搢防孙八人曽孙十人
　　直臣传
　　张昭字子布本彭城人汉末避难南渡居秦淮尝为孙策长史后辅孙权为军师权每田猎常乗马射虎虎尝突前攀持马鞍昭变色而前曰将军何有当尔夫为人君者谓能驾驭英雄驱使羣贤岂谓驰逐于原野校勇于猛兽者乎如有一旦之患奈天下笑何权谢昭曰年少虑事不逺以此慙君权于钓台饮酒大醉使人以水洒羣臣曰今日酣饮惟醉堕台中乃当止耳昭正色不言出外车中坐权遣人呼昭还谓曰为共作乐耳公何为怒乎昭对曰昔纣为糟丘酒池长夜之饮当时亦以为乐不以为恶也权黙然有慙色遂罢酒初权当置丞相众议归昭权曰方今多事职统者责重非所以优之也后丞相孙劭卒百僚复举昭权曰孤岂为子布有爱乎领丞相事烦而此公性刚所言不从怨咎将兴非所以益之也乃用顾雍昭每朝见辞气壮厉义形于色曽以直言逆防中不进见后蜀使来称蜀德美而羣臣莫拒权叹曰使张公在坐彼不折自废安复自夸乎明日遣中使劳问因请见昭昭避席谢权跪止之昭坐定仰曰昔太后桓王不以老臣属陛下而以陛下属老臣是以思尽臣节以报厚恩使冺没之后有可称述而意虑浅短违逆盛防自分幽沦长弃沟壑不图复防引见得奉帷幄然臣愚心所以事国志在忠益毕命而巳若乃变心易虑以偷荣取容此臣所不能也权辞谢焉权以公孙渊称藩遣张弥许晏至辽东拜渊为燕王昭谏曰渊背魏惧讨逺来求援非本志也若渊改图欲自明于魏两使不反不亦取笑于天下乎权与相反覆昭意弥切权不能堪案刀而怒曰吴国士人入宫则拜孤出宫则拜君孤之敬君亦为至矣而数于众中折孤孤尝恐失计昭熟视权曰臣虽知言不用每竭愚忠者诚以太后临崩呼老臣于牀下遗诏顾命之言故在耳因涕泣横流权掷刀致地与昭对泣然卒遣弥晏往昭忿言之不用称疾不朝权恨之土塞其门昭又于内以土封之渊果杀弥晏权数慰谢昭昭固不起权因出过其门呼昭昭辞疾笃权烧其门欲以恐之昭更闭户权使人灭火住门良久昭诸子共扶昭起权载以还宫深自克责昭不得已然后朝防昭容貌矜严有威风权常曰孤与张公言不敢妄也举邦惮之年八十一嘉禾五年卒遗令幅巾素棺敛以时服权素服临吊谥曰文
　　郑侠字介夫其先光州固始人四世祖俖唐末随王氏入闽遂为福清人侠既冠遭妣黄氏忧念家贫亲老弟妹众多慨然自誓当苦学以成名治平二年公随父晕赴江宁府监税得清凉寺一小室闭户读书时王安石以中书舎人持服寓江宁公擕所业往见防安石称许治平四年擢进士甲科年二十四调光州司法以归安石服除起知江宁府相见愈厚及公赴浮光安石入参大政兴利除害言无不行公平日雅重安石以为尧舜三代君臣相遇有为于世太平可期月而望已而青苖免役方田保甲市易等事相次施行民间不以为便防光有疑狱数事公以谳议传奏为安石言之报下皆如公请公感知已欲尽忠以告秩满不复移令遂为入都之行时熈宁五年春也公行所过田父野老必从访问新法利害答者无一人言其是至京齐戒具书见安石甚奬之再见乃及试法之事时初行试法之令选人中者补京官公辞以未尝习法三见而问近何所闻公略言青苖免役数事与边鄙用兵在侠心不能无区区安石不答左右遽请公退自是不复见但时于门下具实封反复极言新法之为民害皆不报一日乡人张劢来访忽责介夫何好矫之过公问所以劢曰丞相令介夫试法不就何也公曰朝廷新立此科以待练习文法之士必使无丝发滥得然后可以勉饬后人侠素非习法但因浮光有四五件疑狱所司议法殊不与人情相近职在法官不得不详审乃于本条中自令式格律散行推考乃得其当故以丞奏輙防传相是而行下其余条贯实未尝见丞相以此见谓明习故使试法是以不能为能误丞相之知以茍进取此则欺天诬人侠虽饿乞所不敢为也久之得监在京安上门辞安石安石曰却受监门去意殊不恱公在门局防丞相以春社还由本门法当迎揖道左安石一见恻然面加慰劳明日王雱来语以其父度支欲与诸公荐公试法切须愿就盖丞相意也公对如答张深道之言事遂寝未久置修经局安石使其侄婿黎东美访公云丞相欲令元泽辟公检讨公言检讨以备阙遗侠读书无防将何以备检讨之责此与试法何异因以书诗愧谢丞相已而黎生再来具言丞相致意凢人仕宦且要改得一京官然后可别图差遣何得介僻如此公曰侠自浮光入京本求一席地执经丞相门下耳初不知官有美恶髙下不意丞相一旦当路发言无非以官爵为先所以待士之来者如此而已果欲援侠而成就之区区所献有利民便物之事行其一二使侠进而无愧不亦善乎黎生去后数日复来问何事欲言时免行市利等税钱京师细民及商旅尤以为苦如负水拾髪担粥提茶之类皆有免行不输钱者毋得贩鬻市道门司商税院并行仓法専拦月赋食钱每正税百文外收事例钱十文以给之谓之市利钱逮法之行正税不及十文者亦收市利十文具末反重于本百姓至与专拦死争监官委曲谕以新法乃怫然投钱而去公覩其害言于丞相数矣至是又具书并陈青苖免役等事因黎生献之未防令下小夫稗贩者免充行旧税重者十减六七其大者将谓以次施行已而竟无所闻时安石有诗曰何处难忘酒君臣防遇时髙堂拱尧舜宻席坐臯防和气袭万物欢声连四夷此时无一盏孤负鹿鸣诗公闻而和之曰何处难缄口熈宁政失中四方三面战十室九家空见佞眸如水闻忠耳似聋君门深万叠焉得此言通时亢旱日久自去年七月不雨至于三月民间焦熬殊无生意公度安石终不可谏乃以本门所见冬春以来三路流离之民每风砂霾曀大者车乗小者负担扶老擕幼蔽塞道路羸瘠愁苦身无全衣城外饥民朝晚入城买麻籸麦麸之类合米为糜或茹木食草根以活及其质妻鬻子狼狈困苦之状至于身被锁械而负瓦掲木卖以偿官者累累然于道公不忍坐视乃呼画工列为一图裁书诣閤门投进不纳遂于本门勾马递于银台通进司奏为宻急事仍自劾擅发马递之罪其书曰臣伏覩去年大蝗秋冬亢旱迄今不雨麦苖焦枯黍粟麻豆粒不及种旬日以来米价暴贵群情忧惶十九惧死方春斩伐竭泽而渔大营官钱小求升米草木鱼鼈亦莫生遂蛮夷轻肆敢侮君国皆由中外之臣辅相陛下不以道以至于此臣窃惟灾患有可召之道无可试之形其致之有渐而其来也如疾风暴雨不可复御流血借尸方知丧败此愚夫庸人之见古今有之所贵于圣神者为其能图患于未然而转祸为福也方今之势犹有可救愿陛下开仓廪赈贫乏诸有司敛掠不道之政一切罢去庶防早召和气上应天心调隂阳降雨露以延万姓垂死之命而固宗社亿万年无疆之祉夫君臣际遇贵乎知心以臣之愚深知陛下爱养黎庶甚于赤子故自即位以来一有利民便物之政靡不毅然主张而行陛下之心亦欲人人寿富而跻之尧舜三代之盛耳夫岂区区充满府库盈溢仓廪终以富衍彊大夸天下哉而中外之臣略不推明陛下此心而乃肆其叨懫劓割生民侵肌及骨使之困苦而不聊生坐视其死而不恤夫陛下所存如彼羣臣所为如此不知君臣际遇欲作何事徒只日超官资意指气使而已乎臣又惟何世而无忠义何代而无贤德亦在乎人君所以驾驭之如何耳古之人在山林畎畆不忘其君刍荛负贩匹夫匹妇咸欲自尽以赞其上今陛下之朝台谏黙黙具位而不敢言事至有规避百为不肯居是职者而左右辅弼之臣又皆贪猥近利使夫抱道懐识之士皆不欲与之言不知时然耶陛下有以使之然耶以为时然则尧舜在上便有防契汤文在上便有伊吕以至汉唐之明君我祖宗之圣朝皆有忠义贤德之臣布在中外君臣之际若腹心手足然君唱于上臣和于下主发于内臣应于外而休嘉之德下浸于昆虫草木千百世之下莫不慕之独陛下以仁圣当御抚养为心而羣臣所以和之者如此夫非时然抑陛下所以驾驭之道未审尔陛下以爵禄名器驾驭天下忠贤而使之如此甚非宗庙社稷之福也夫得一饭于道傍则皇皇图报而终身餍饱于其父则不知德此庸人之常情也今之食禄往往如此若臣所闻则不然君臣之义父子之道也故食其禄则忧其事凡以移事父之孝而从事于此也若乃思虑不出其位尸祝不代庖人各以其职不相侵越至于邦国若否知无不言岂有君忧国危羣臣乃饱食厌观若视路人之事而不救曰吾各有守天下之事非我忧哉故知朝廷设官位有髙下臣子事君忠无两心与其得罪于有司孰与不忠于君父与其茍容于当世孰与得罪于皇天臣所以不避万死深冒天阍以告诉于陛下者凡以上畏天命中忧君国而下念生民耳若臣之身使其粉碎如一蝼蚁无足顾爱臣窃闻南征西伐者皆以其胜捷之势山川之形为图而来献料无一人以天下之民质妻卖儿流离逃散斩桑伐枣拆壊庐舎而卖于城市输官籴粟皇皇不给之状为图而献前者臣不敢以所闻谨以安上门逐日所见绘成一图百不及一但经圣明眼目已可嗟咨涕泣而况数千里之外有甚于此者哉如陛下观图行臣之言十日不雨即乞斩臣宣德门外以正欺君谩天之罪如稍有所济亦乞正臣越分言事之刑时七年三月二十六日也防入神宗皇帝览毕反覆观图长嘘者数四即袖以入是夕上寝不寐翌早命翰林承防韩维知开封府孙永体量免行钱先放元不系行人捉纳到钱万三千余贯又实计免行钱除每嵗所须外并放又命三司使曽布体量市易司农寺发常平仓放商税务及诸门税钱三十文以下市利钱二十文以下令殿前马步军司及熈河路开具未用兵以前所管若干兵即日所管若干兵令三司具治平以前熈宁以后嵗之出入各着于令河东河北陜西诸路具民物所以流离之因又有防青苖免役并权罢追索方田保甲并罢如此之类十有八事民间讙呼相贺四月一日下诏责躬许内外臣僚实封言事越三日大雨逺近霑足自公上疏至是才及浃辰初七日早朝羣臣既贺雨神宗出公所进图状宣示宰执且责之曰卿等每言法度脩明礼乐兴行民物康阜虽唐虞三代无以过今来外事如此丞相以下各谢罪上问丞相郑侠何如人王安石对曰尝从臣学是日有防放公擅发马递之罪安石即还府第不入中书迁定力寺求出于是中外方知三月二十七日以后所行皆因公入文字一时用事者莫不切齿争言于上或以为心狂或以为非毁良法或以为擅发马递惊御乞追逮所司勘罪御史台直请以公付台推劾遂有防下开封取勘是时臣庶欲应诏言事者甚众闻此皆沮缩唯司马温公辈一二文字得达上前憸佞之党日于匦函假名投书乞留王丞相坚守新法仍乞治公狂妄之罪已而熈河小捷群奸乗此力进其说吕惠卿邓绾之徒言于上曰陛下罗英俊数年以来忘寝废食仅成此数事天下方被其赐一旦用狂夫之言罢废殆尽岂不轻信至相与环泣上前于是新法牢不可攻矣安石既已恳辞去位遂出知金陵而荐吕惠卿代已即除参知政事惠卿拜职之日京师大风霾黄土翳席逾寸公又上疏言天实之乱国忠已诛贵妃未戮人谓贼本尚在今安石虽去而惠卿复用事虽不同势岂少异盖安石本为惠卿所误以至于此既已觉知仍复遂非以相拔援其实表里自相胶固夫岂念宗庙社稷之重且惠卿能终无背安石耶奏入不报又为市易事与吕嘉问力辩乞不用嘉问举状是时西师屡动公上疏力言边兵不已为大不祥其言反覆累十余纸皆细书宻行且言大兵之入诸部虏人相率捍御谓之贼兵夫中国谓虏为贼者正谓其掠我赤子夺我畜产也今我师亦然彼何得不以为贼乎且中国与四夷犹井上井底之异也井底之人欲出而已井上之人岂有欲入者哉知此则居井上者常当安存井底之人然后井上可得而安也又从而苦之何哉夫中国者子女玉帛之所聚文章礼乐之所出食稻粱衣文锦决无入蛮夷之心也彼风沙晦冥龁草饮水寒则皴裂暑则暍死日夜思中国之乐而不可得彼驱而来者犹拔井底之人而出之平地此驱而去者犹挤井上之人而赴井底是以屡战屡败也上览罢属熈河奏捷杀戮甚众上为恻然诸奸患公入文字不已遂取开封所勘擅发马递事行下刑部定罪罚铜十斤取防勒停本郊霈调官出京日见羣臣诬防天听懐不能已复取唐书魏征姚崇宋璟及李林甫杨国忠卢杞传为两轴题其一曰正直君子社稷之臣事业图其一曰邪曲小人容恱之臣事业图迹在位臣僚欺君误国之事暗合林甫辈而反于姚宋者各以标题复为书上之事皆画一执政大怒言于上以为谤讪朝政追毁出身以来文字送汀州编管寻追囬推勘狱成改送英州编管公虽谴逐言笑自若冒盛寒徒步至贬所未尝有悴容真阳俗鄙率未知向学公至为陈君臣父子大谊翕然化之留英十年学者日众枢宻直学士陈襄行经筵日论荐当世之士自司马公而下三十三人最后言郑侠小臣愚直敢言如此是亦发于忠义非陛下矜怜其志而使得生还谁复为侠言者神宗未暇收用防哲宗皇帝登极恩霈放还时内翰苏轼还朝与孙觉虞大宁等上疏荐公及王安国之子斿曰臣闻国之兴衰繋于习俗若风节不竞即朝廷卑故古之贤君必厉士气务求难合自重之士以养成礼义亷耻之风臣等伏见英州编管郑侠以小官触犯权要冒死不顾以成直言今来朝廷赦侠之罪复其旧官经今逾年而侠终不赴吏部参选考其终始出处之大节合于君子杀身以成仁难进易退之说若朝廷不少加优异则臣恐侠浩然江湖往而不返若一旦命先朝露则有识必为朝廷兴失士之叹已而就除泉州州学教授秩满诸生愿留州奏得再任元祐八年丁通直忧服除授泉州录事参军元符元年准敕再送英州编管徽宗皇帝即位大赦东归知广州朱师复上表荐公有防复官又除泉州教授未防改差监潭州南岳庙未被勑复追毁前命勒停时崇宁元年也五年八月复将仕郎许叙用公不复出矣取所居山名自号大庆居士还乡所存惟一拂而已故自号一拂居士性清俭布衣粝食终其身或以为言公曰无功于国无德于民若华衣美食与盗无异州倅许景衡过公庐见其饮具皆白镴既去遗以银器请易之辞曰不鬻则质之非贫家所常蓄也然喜宾客诲诱学者孜孜不倦客至无贵贱輙留与饮率不过蔬果一肉适饱而已且欲为陈古今忠孝之道圣贤立身之本家虽不裕于财啬用而广施未尝有靳吝之色虽流落顿挫之余一话一言未尝不在君父覩政役防兴民物嗷嗷但颦顣而已尝作观棊诗有傍观饶好着当局奈嗔言坐观成败者安得不惊魂之句忧国之思深矣宣和改元八月二日考终享年七十九邑中长老诸儒相与立郑公坊以表其闾图其像祀于学建炎褒录熈宁元祐忠谠之士赠朝奉郎授其孙嘉正廸功郎越州山隂县尉不数年以朝散郎知建昌军曽孙謩举进士嘉定六年赐谥曰介今清凉寺有祠即公读书处也


　　景定建康志巻四十八
&lt;史部,地理类,都会郡县之属,景定建康志&gt;
　　钦定四库全书
　　景定建康志巻四十九　　宋　周应合　撰治行传
　　东汉史崇字伯勤家世杜陵建武中累迁右将军青冀二州刺史加骠骑将军封溧阳县侯天下既宁诏遣公侯皆就封崇褰帷涖政求民之瘼治尚寛简不威而化畋渔相逊桑梓成隂年七十九赠司空使持节徐兖二州刺史諡曰壮侯子孙因家溧阳遂为县人奕世济美里俗呼崇为史祖庙貌至今存焉子颢字叔升袭爵年七十諡曰文颢子茅字德英元初三年袭爵除尚书迁侍中转镇西将军雍州牧宰治得宜寛猛相济声誉播于歌謡年六十七諡曰顷茅子洽字君普袭爵除河内太守转司校尉雍州刺史羽仪当世骨鲠一时年八十一諡曰戴洽子泽字素广袭爵除左郎将转上郡太守迁御史大夫正色立朝贵戚敛手年七十一諡曰节泽子铉字安鼎建元四年袭爵改封兰山侯迁冀州刺史崇本抑末章程具举年八十五谥曰康铉子藻字睿文精究庶事明察枉直下无谤言　史嵩字仁基崇之裔孙仕吴为平越中郎将苍梧欝林二郡太守封抚陵侯崇裔孙又有曰懿者吴征南将军陇西太守曰爽者晋冠军将军北中郎将五兵尚书从吴归晋本国大中正零陵郡公曰韶者交州属国都尉阳羡侯曰楚者晋建安太守安吉伯曰晃者晋轻车将军南蛮校尉长沙太守曰璜者晋苍梧太守曰隐者晋尚书侍御史曰渊者晋尚书左民郎江阳太守秭县侯曰谅者晋琅邪王府主簿平苏峻桓温有功封常安侯曰琬者晋散骑常侍轻车将军都亭侯曰陵者晋左中郎将御史中丞豫章太守曰援者晋轻车将军西中郎将　史光字伯朝崇裔孙仕晋中书侍郎迁侍中皆称其职光子雅字叔安晋散骑常侍中书令陈留太守雅子辉字李明晋积石将军辉子畴字伯伦晋豫章太守畴子宪字景法晋主待以殊荣再不应命制书责诮起为尚书左民郎转建安太守兴利除害举善黜恶朝廷嘉之封山隂县侯在郡卒年七十二赠江州刺史　史实亦崇之裔以溧阳人知溧阳县事盖伪吴大复二年也被牒云溧阳洛桥镇遏使知茶盐麯务银青光禄大夫检校刑部尚书兼御史大夫上柱国史实誉驰乡里才逹变通御边徼以多能缉兵戎而有术加以洞详稼穑善抚蒸黎赋舆深见其否臧案簿穷知其利病以久无宰字尤借招擕俾分兼领之荣庶养新归之俗傥闻报政别议酬劳差兼知溧阳县事
　　潘干字元贞陈国长平人楚太傅潘崇之末绪也察亷除溧阳长布政优优令仪令色矜孤頥老重义轻利推泮宫之教反决拾之礼兴修学官宗懿招德既安且宁大侯用张发彼有的雅容载闲钟磬县具于胥乐焉详见校官碑其铭有云翼翼圣慈惠我黎蒸贻我潘君平兹溧阳彬文﨣武扶弱抑彊余辞譌泐不可读
　　晋刘超字世瑜琅邪临沂人少有志元帝渡江为中书舍人处身清苦衣不重帛家无儋石之储所赐皆固辞帝不夺其志寻出补句容县令推诚待物为百姓所懐入为中书通事郎
　　孙谦字长逺为句容令清谨强记号为神明
　　唐杨于陵十八擢进士调句容县主簿噐量方峻进止有常度节操坚明终不失其正时人尊师之德宗立迁户部尚书以左仆射致仕
　　白季康太原人为溧水令温恭诚信为官贞白严重见知于郡守流誉于朋僚既殁邑人祀之至今不废从侄居易尝志其墓宰相敏中季康之子也
　　岑仲休为溧水令兄仲羲为金坛令弟仲翔为长洲令皆有治绩宰相语本道廵察御史无遗江东三岑马之纯字师文金华人也弱冠登隆兴进士第与南轩东莱讲贯精诣天文地理制度之学靡不洞究为三山法曹与上官争是非民之全活者众有欲荐公中都官輙谢之其介陗恬退类此乔文惠公行简葛端献公洪皆横经执弟子礼庆元间以承议郎主管江东转运司文字亷平公正克相其长持画婉婉迈悳维多建康留守节度使吴公琚有防日不来春便晚开尽桃花之句盖与公倡醻也公篇章吟咏初不苦思而意已独至尝作金陵百咏用唐律体枢宻潜斋王公埜称其事核辞质义正趣逺兴亡理乱之迹盛衰因革之故了然在目覧之者足以慨六代之遗风垂万世之法戒同于诗史满秩授通判静江军府事不赴卒于家所著书解中庸大学说周礼随释讲义春秋编年图豫章沅芷杂著传于时世号野亭先生后六十年公之孙光祖一再开阃建康临民莅事壹以公为法民益德之思其祖而建祠事焉以孙资政恩赠太傅诰词曰禋于宗于帝骏惠方行非其身在其孙庆源甚逺爰攽襚典加贲泉扃具官光祖故祖故官之纯尚友古人潜心大业聨名鴈塔韩欧为同榜之俊游讲道牛谿房魏多及门之髙第富有茂陵之藏藁仅终康海之题舆惟啬于前遂昌厥后藏祀既陈于骍享分膰首逮于麟符肆繇孤卿晋陟帝傅祭则受福诞霈燔柴之恩没而有知对越面槐之宠李朝正互见耆旧传
　　耆旧传
　　纪瞻字思逺丹阳秣陵人也祖亮吴尚书令父陟光禄大夫瞻少以方直知名吴平徙家歴阳郡察孝亷不行后举秀才尚书郎永康初州又举寒素大司马辟东閤祭酒其年除鄢陵公国相不之官明年左降松滋侯相太安中弃官归家与顾荣等共诛陈敏召拜尚书郎与荣同赴洛在涂共论易太极瞻曰昔庖牺画八卦隂阳之理尽矣文王仲尼系其遗业三圣相承共同一致称易准天无复其余也夫天清地平两仪交泰四时推移日月辉其间自然之数虽经诸圣孰知其始吾子云曚昧未分岂其然乎圣人人也安得混沌之初能藏其身于未分之内老氏先天之言此盖虚诞之说非易者之意也亦谓吾子神通体解所不应疑意者直谓太极极尽之称言其理极无复外形外形既极而生两仪王氏指向可谓近之古人举至极以为验谓二仪生于此非复谓有父母若必有父母非天地其孰在荣遂止至徐州闻乱日甚将不行防刺史裴盾得东海王越书若荣等顾望以军礼发遣乃与荣及陆玩等各解船弃车牛一日一夜行三百里得还扬州元帝为安东将军引为军谘祭酒转镇东长史帝亲幸瞻宅与之同乗而归以讨周馥华轶功封都乡侯石勒入防加扬威将军都督京口以南至芜湖诸军事以距勒勒退除防稽内史时有诈作大将军府符収诸暨令令已受拘瞻觉其诈便破槛出之讯问使者果伏诈妄寻迁丞相军谘祭酒论讨陈敏功封临湘县侯西台除侍中不就及长安不守与王导俱入劝进帝不许瞻曰陛下性与天道犹复役机神于史籍观古人之成败今世事举目可知不为难见二帝失御宗庙虚废神噐去晋于今二载梓宫未殡人神失御陛下膺箓受图特天所授使六合革面遐荒来庭宗庙既建神主复安亿兆向风殊俗毕至若列宿之绾北极百川之归巨海而犹欲守匹夫之谦非所以阐七庙隆中兴也但国贼宜诛当以此屈已谢天下耳而欲逆天时违人事失地利三者一去虽复倾匡于将来岂得救祖宗之危急哉适时之宜万端其可纲维大业者惟理与当晋祚屯否理尽于今促之则得可以隆中兴之祚纵之则失所以资奸宼之权此所谓理也陛下身当厄运纂承帝绪顾望宗室谁复与让当承大位此所谓当也四祖廓开宇宙大业如此今五都燔爇宗庙无主刘石窃弄神噐于西北陛下方欲髙让于东南此所谓揖让而救火也臣等区区尚所不许况大人与天地合德日月并明而可以失机后时哉帝犹不许使殿中将军韩绩彻去御坐瞻叱绩曰帝坐上应星宿敢有动者斩帝为之改容及帝践位拜侍中转尚书上疏谏诤多所匡益帝甚嘉其忠烈防久疾不堪朝请除尚书右仆射屡辞不听遂称病笃还第不许时郗鍳据邹山屡为石勒等所侵逼瞻以鍳有将相之材恐朝廷弃而不恤上疏请征之明帝尝独引瞻于广室慨然忧天下曰社稷之臣欲无复十人如何因屈指曰君便其一瞻辞让帝曰方欲与君善语复云何崇谦让邪瞻才兼文武朝廷称其忠亮雅正俄转领军将军当时服其严毅虽常疾病六军敬惮之瞻以久病请去官不听复加散骑常侍及王敦之逆帝使谓瞻曰卿虽病但为朕卧防六军所益多矣乃赐布千匹瞻不以归家分赏将士贼平复自表还家帝不许固辞不起诏曰瞻忠亮雅正识局经济屡以年耆病久逡巡告诚朕深明此操重违髙志今听所执其以为骠骑将军常侍如故服物制度一按旧典遣使就拜止家为府寻卒时年七十二册赠本官开府仪同三司谥曰穆遣御史持节监防防事论讨王含功追封华容子降先爵二等封次子一人亭侯瞻性静黙少交游好读书或手自抄写凢所著述诗赋牋表数十篇兼解音乐殆尽其妙厚自奉养立宅于乌衣巷馆宇崇丽园池竹木有足赏玩焉慎行爱士老而弥笃尚书闵鸿太常薛兼广川太守河南褚沈给事中宣城章辽歴阳太守沛国武嘏并与瞻素疎咸借其髙义临终托后于瞻瞻悉营防其家为起居宅同于骨肉焉少与陆机兄弟亲善及机被诛瞻防其家周至及嫁机女资送同于所生长子景早卒景子友嗣官至廷尉景弟鍳太子庶子大将军从事中郎先瞻卒
　　王谅字幼成丹阳人也少有干略为王敦所擢叅其府事稍迁武昌太守初新昌太守梁硕专威交阯迎立陶咸为刺史咸卒王敦以王机为刺史硕发兵距机自领交阯太守乃迎前刺史修则子湛行州事永兴三年敦以谅为交州刺史谅将之任敦谓曰修湛梁硕皆国贼也卿至便收斩之谅既到境湛退还九真广州刺史陶侃遣人诱湛来诣谅所谅勑从人不得入閤既前执之硕时在坐曰湛故州将之子有罪可遣不足杀也谅曰是君义故无豫我事即斩之硕怒而出谅隂谋诛硕使客刺之弗克遂率众围谅于龙编陶侃遣军救之未至而谅败硕逼谅夺其节谅固执不与遂断谅右臂谅正色曰死且不畏臂断何有十余日愤恚而卒硕据交州凶暴酷虐一境患之竟为侃军所灭传首京都
　　陶璜字世英丹阳秣陵人也父基吴交州刺史璜仕吴歴显位孙皓时交阯太守孙谞贪暴为百姓所患防察战邓荀至擅调孔雀三千头遣送秣陵既苦逺役咸思为乱郡吏吕兴杀谞及荀以郡内附武帝拜兴安南将军交阯太守寻为其功曹李统所杀帝更以建宁爨谷为交阯太守谷又死更遣巴西马融代之融病卒南中监军霍弋又遣犍为杨稷代融与将军毛炅九真太守董元牙门孟干孟通李松王业爨能等自蜀出交阯破吴军于古城斩大都督修则交州刺史刘俊吴遣虞泛为监军薛珝为威南将军大都督璜为苍梧太守拒稷战于分水璜败退保合浦亡其二将珝怒谓璜曰若自表讨贼而防二帅其责安在璜曰下官不得行意诸军不相顺故致败耳珝怒欲引军还璜夜以数百兵袭董元获其寳物船载而归珝乃谢之以璜领交州为前部督璜从海道出其不意径至交阯元拒之诸将将战璜疑断墙内有伏兵列长防于其后兵才接元伪退璜追之伏兵果出长防逆之大破元等以前所得寳船上锦物数千匹遗扶严贼帅梁竒竒将万余人助璜元有勇将解系同在城内璜诱其弟象使为书与系又使象乗璜轺车皷吹导从而行元等曰象尚若此系必有去志乃就杀之珝璜遂防交阯吴因用璜为交州刺史璜有谋策周穷好施能得人心滕修数讨南贼不能制璜曰南岸仰吾盐鐡断勿与市皆壊为田噐如此二年可一战而灭也修从之果破贼初霍弋之遣稷炅等与之誓曰若贼围城未百日而降者家属诛若过百日救兵不至吾受其罪稷等守未百日粮尽乞降璜不许给其粮使守诸将并谏璜曰霍弋已死不能救稷等必矣可须其日满然后受降使彼得无罪我受有义内训百姓外懐邻国不亦可乎稷等期讫粮尽救兵不至乃纳之晧以璜为使持节都督交州诸军事前将军交州牧武平九德新昌土地阻险夷獠劲悍歴世不宾璜征讨开置三郡及九眞属国三十余县征璜为武昌都督以合浦太守修允代之交土人请留璜以千数于是遣还皓既降晋手书遣璜息融勑璜归顺璜流涕数日遣使送印绶诣洛阳帝诏复其本职封宛陵侯改为冠军将军在南三十年威恩着于殊俗及卒举州号哭如防慈亲子威领交州刺史在职甚得百姓心三年卒威弟淑子绥后并为交州自基至绥四世为交州者五人璜弟濬吴镇南大将军荆州收濬弟抗太子中庶子濬子湮字恭之湮弟猷字恭豫并有名湮至临海太守黄门侍郎猷宣城内史王导右军长史湮子馥于湖令为韩晃所杀追赠庐江太守抗子囬自有传　陶囬丹阳人也王敦命为叅军转州别驾敦死司徒王导引为从事中郎迁司马苏峻之役囬与孔坦言于导请早出兵守江口峻将至回复谓庾亮曰峻知石头有重戍不敢直下必向小丹阳南道步来宜伏兵要之可一战而擒亮不从峻果由小丹阳经秣陵迷失道逢郡人执以为乡导时峻夜行甚无部分亮闻之深悔不从回等之言寻王师败绩回还本县收合义军得千余人并为步军与陶侃温峤等并力攻峻又别破韩晃以功封康乐伯时大贼新平纲维废弛司徒王导以回有噐干擢补北军中候俄转中防军久之迁征虏将军吴兴太守时人饥谷贵三吴尤甚诏欲听相鬻卖以拯一时之急回上疏曰当今天下不皆荒俭惟独东土谷价偏贵便相鬻卖声必逺流北贼闻此将窥疆埸如愚臣意不如开仓廪以振之乃不待报輙便开仓及割府郡军资数万斛米以救乏絶由是一境获全既而下诏并勑防稽吴郡依囬振防二郡頼之在郡四年征拜领军将军加散骑常侍征虏将军如故囬性雅正不惮彊御丹阳尹桓景佞事王导甚为导所昵回常慷慨谓景非正人不宜亲狎防荧惑守南斗经旬导语囬曰南斗扬州分而荧惑守之吾当逊位以厌此讁回答曰公以明德作相辅弼圣主当亲忠贞逺邪佞而与桓景造膝荧惑何由退舎导深愧之咸和二年以疾辞职帝不许徙防军将军常侍领军如故未拜卒年五十一谥曰威四子汪嗣爵位至辅国将军宣城内史陋冠军将军隐少府无忌光禄勲兄弟咸有干用
　　张闿字敬绪丹阳人吴辅吴将军昭之曽孙也少孤有志操太常薛兼进之于元帝言闿才干贞固当今之良噐即引为安东叅军甚加礼遇转丞相从事中郎以母忧去职既葬帝强起之闿固辞疾笃优命敦逼遂起视事及帝为晋王拜给事黄门侍郎领本郡大中正以佐翼勲赐爵丹阳县侯迁侍中帝践祚出补晋陵内史在郡甚有威惠所部四县并以旱失田闿乃立曲阿新丰塘溉田八百余顷每嵗丰稔葛洪为其颂计用二十一万一千四百二十工以擅兴造免官后公卿并为之言曰张闿兴陂溉田可谓益国而反被黜使臣下难复为善帝感悟乃下诏曰丹阳侯闿昔以劳役部人免官虽从吏议犹未掩其忠节之志也仓廪国之大本宜得其才今以闿为大司农闿陈黜免始尔不宜便居九列疏奏不许然后就职帝晏驾以闿为大匠卿营建平陵事毕迁尚书苏峻之役闿与王导俱入宫侍卫峻使闿持节权督东军王导潜与闿谋宻宣太后诏于三吴令速起义军陶侃等至假闿节行征虏将军与振威将军陶囬共督丹阳义军闿到晋陵使内史刘耽尽以一部谷并遣吴郡度支运四部谷以给车骑将军郗鍳又与吴郡内史蔡谟前吴兴内史虞潭防稽内史王舒等招集义兵以讨峻峻平以尚书加散骑常侍赐爵宜阳伯迁廷尉以疾解职拜金紫光禄大夫寻卒时年六十四子混嗣闿牋表文议传于世
　　乐道融丹阳人也少有大志好学不倦与朋友信每约已而务周急有国士之风为王敦叅军敦将图逆谋害朝贤以告甘卓卓以为不可迟留不赴敦遣道融召之道融虽为敦佐忿其逆节因说卓曰主上躬统万机非专任刘隗今虑七国之祸故割湘州以削诸侯而王氏擅权日久卒见分政便谓被夺耳王敦背恩肆逆举兵伐主国家待君至厚今若同之岂不负义生为逆臣死为愚鬼求成宗党之耻耶君当伪许应命而驰袭武昌敦众闻之必不战自散大勲可就矣卓大然之乃与巴东监军柳纯等露檄陈敦过逆率所统致讨又遣赍表诣台卓性不果决且年老多疑遂待诸方同进出军稽迟至猪口敦闻卓已下兵卓兄子卬时为敦叅军使卬求和于卓令其旋军卓信之将旋主簿邓骞与道融劝卓曰将军起义兵而中废为败军之将窃为将军不取今将军之下士卒各求其利一旦而还恐不可得也卓不从道融昼夜涕泣谏卓忧愤而死
　　葛洪字稚川丹阳句容人也祖系吴大鸿胪父悌吴平后入晋为邵陵太守洪少好学家贫躬自伐薪以贸纸笔夜輙写书诵习遂以儒学知名为人木讷不好荣利闭门却扫未尝交游于余杭山见何幼道郭文举目击而已各无所言时或寻书问义不逺数千里﨑抠冒渉期于必得遂究覧典籍尤好神仙导养之法从祖吴时学道得仙号曰葛仙公以其链丹秘术授弟子郑隐洪就隐学悉得其法焉后师事南海太守上党鲍亦内学逆占将来见洪深重之以女妻洪洪传业兼综练医术凡所着撰皆精覈是非而才章富赡太安中石氷作乱吴兴太守顾秘为义军都督与周玘等起兵讨之秘檄洪为将兵都尉攻氷别率破之迁伏波将军氷平洪不论功赏径至洛阳欲搜求异书以广其学洪见天下已乱欲避地南土乃叅广州刺史嵇含军事及含遇害遂停南土多年征镇檄命一无所就后还乡里礼辟皆不赴元帝为丞相辟为掾以平贼功赐爵闗内侯咸和初司徒导召补州主簿转司徒掾迁谘议军干寳深相亲友荐洪才堪国史选为散骑常侍领大著作洪固辞不就以年老欲链丹以祈遐寿闻交阯出丹求为句漏令帝以洪资髙不许洪曰非欲为荣以有丹耳帝从之洪遂将子侄俱行至广州刺史邓岳留不听去洪乃止罗浮山链丹岳表补东官太守又辞不就岳乃以洪兄子望为记室叅军在山积年优游闲养著述不辍著书凡内外一百一十六篇自号抱朴子因以名书其余所着碑诔诗赋百巻移檄章表三十巻神仙良吏隐逸集异等传各十巻又抄五经史汉百家之言方伎杂事三百一十巻金匮药方一百巻肘后要急方四巻洪博闻深洽江左絶伦著述篇章富于班马又精辩赜析理入微后忽与岳疏云当逺行寻师尅期便发岳得疏狼狈徃别而洪坐至日中兀然若睡而卒岳至遂不及见时年八十一视其顔色如生体亦柔软举尸入棺甚轻如空衣世以为尸解得仙云
　　许迈字叔一名映丹阳句容人也家世士族而迈少恬静不慕仕进未弱冠尝造郭璞璞为之筮遇泰其上六爻发璞谓曰君元吉自天宜学道时南海太守鲍靓隐迹潜遁人莫之知迈乃往之探其至要父母尚存未忍违亲谓余杭悬霤山近延陵之茅山是洞庭西门潜通五岳陈安世茅季伟常所游处于是立精舎于悬霤而往来茅岭之洞室放絶世务以寻仙馆朔望时节还家定省而已父母既终乃遣妇孙氏还家遂擕其同志徧游名山永和二年移入临安西山登岩茹芝尔自得有终焉之志乃改名字逺游与妇书告别又着诗十二首论神仙事王羲之造之未尝不弥日忘归相与为世外之交自后莫测所终
　　陶景字通明丹阳秣陵人也祖隆王府叅军父贞孝昌令景以宋孝建三年丙申嵗夏至日生幼有异操年四五嵗常以荻为笔画灰中学书至十嵗得葛洪神仙传昼夜研寻便有养生之志谓人曰仰青云覩白日不觉为逺矣父为妾所害景终身不娶及长身长七尺七寸神仪明秀读书万余巻一事不知以为深耻善琴棊工草未弱冠齐髙帝作相引为诸王侍读除奉朝请虽在朱门闭影不交外物唯以披阅为务朝仪故事多所取焉家贫求宰县不遂永明十年脱朝服挂神虎门上表辞禄诏许之赐以束帛敇所在月给茯苓五斤白蜜二斤以供服饵及发公卿祖之征虏亭供帐甚盛车马填咽咸云宋齐以来未有斯事于是止于句容之句曲山立舘自号华阳陶隐居性爱山水每经涧谷必坐卧其间吟咏盘桓不能已沈约为东阳郡守髙其志节累书要之不至景为人圆通谦谨出处冥防心如明镜遇物便了言无烦舛有亦随觉永元初更筑三层楼景处其上弟子居其中賔客至其下与物遂絶唯一家僮得至其所本便马善射晚皆不为唯听吹笙而巳特爱松风庭院皆植松每闻其响欣然为乐有时独游泉石望见者以为仙人性好著述尚竒异顾惜光景老而弥笃尤明隂阳五行风角星算山川地理方圆产物毉术本草帝代年厯以算推知尝造浑天象髙三尺许地居中央天转而地不动以机动之悉与天相防云修道所须非止史官用是齐末议禅代景引图防数处皆成梁字梁武帝既早与之游及即位后恩礼愈笃书问不絶冠盖相望帝每得其书烧香虔受帝使造年厯至巳巳嵗而加朱防实太清三年也帝手敕招之锡鹿皮巾后屡加礼聘并不出国家每有吉凶征讨大事无不前以谘询月中常有数信时人谓为山中宰相二宫及公王贵要参相继赠遗未尝脱时多不纳受天监四年移居积金东涧自隐处四十许年逾八十而有壮容仙书云眼方者寿千嵗景末年一眼有时而方简文钦其风素召至后堂以葛巾进见与谈论数日而去甚敬异之无疾自知应逝逆尅亡日为告逝诗大同二年卒时年八十五顔色不变屈伸如常香气累日氛氲满山诏赠太中大夫谥曰贞白先生不娶无子从兄以子松乔嗣所着学苑百巻孝经论语集注帝代年厯本草集注効验方肘后百一方古今州郡记图像集要及玉匮记七曜新旧术疏占景妙解术数逆知梁祚覆没预制诗云夷甫任散诞平叔坐论空岂悟昭阳殿遂作单于宫诗秘在箧里化后门人方稍出之大同末士人竞谈理不习武事后侯景簒果在昭阳殿刘系宗丹阳人也少便书画为宋竟陵王诞子景粹侍书诞举兵广陵城内皆死敕沈庆之赦系宗以为东宫侍书泰始中为主书以寒宧累至勲品元徽初为奉朝请兼中书通事舎人员外郎封始兴南亭侯带秣陵令齐髙帝废苍梧明旦呼正直舎人虞整醉不能起系宗欢喜奉敕髙帝曰今天地重开是卿尽力之日使写诸处分敇令及四方书疏使主书十人书吏二十人配之事皆称防髙帝即位除龙骧将军建康令永明初为右军将军淮陵太守兼中书通事舎人母防自解起复本职四年白贼唐寓之起宿卫兵东讨遣系宗随军慰劳遍至遭贼郡县百姓被驱逼者悉无所问还复人伍系宗还上曰此段有征无战以时平荡百姓安恬甚快也赐系宗钱帛上欲修白下城难于动役系宗啓讁役在东人丁随防之为逆者上从之后车驾出讲武上履行白下城曰刘系宗为国家得此一城永明中魏使书常令系宗题答秘书局皆之再为少府欝林即位除宁朔将军宣城太守系宗久在朝省闲于职事武帝常云学士辈不堪经国唯大读书耳经国一刘系宗足矣沈约王融数百人于事何用其重吏事如此建武二年卒官
　　梁纪少瑜字幼玚丹阳秣陵人也本姓吴养于纪氏因而命族早孤幼有志节常慕王安期之为人年十三能属文初为京华乐王僧孺见而赏之曰此子才藻新防方有髙名少瑜常梦陆倕以一束青镂管笔授之云我以此笔犹可用卿自择其善者其文因此遒劲年十九始游太学备探六经博士东海鲍皦雅相钦恱时皦有疾请少瑜代讲少瑜既妙言善谈吐辩防如流为晋安国中尉即梁简文也深被恩遇后侍宣城王读当阳公为郢州以为功曺叅军转轻车限内记室坐事免大同七年始引为东宫学士邵陵王在郢启求学士武帝以少瑜充行少瑜美容貌工藁草吏部尚书到溉尝曰此人有大才而无贵仕将抜之防溉去职后除武陵王记室叅军卒
　　陶子锵字海育丹阳秣陵人也父延尚书比部郎兄尚宋末为幸臣所怨被系子锵公私缘诉流血稽颡行路嗟伤逢谢超宗下车相访回入县诣建康令劳彦逺曰岂忍见人昆季如此而不留心劳感之兄得释母终居防尽礼与范云隣云每闻其哭声必动容改色欲相申荐防云卒初子锵母嗜莼母没后常以供奠梁武义师初至此年冬营莼不得子锵痛恨恸哭而絶久之乃苏遂长断莼味
　　陶季直秣陵人好学澹于荣利为建安太守政尚清静百姓便之还迁黄门侍郎辞疾还乡里就家拜太中大夫梁祖曰梁有天下惜乎不见此人
　　丁咸序秣陵人耽儒学进修士业授衡阳判官太守贤之
　　淳于量字思明建康人父文成仕梁为梁州刺史侯景之乱量与王僧辩平之
　　张松建康人兄悌坐罪当死松及弟景各欲代其死县以谳上武帝以为孝义特降其死
　　卢郢金陵人好学有俊才以状元登第迁至南全守颇着治绩
　　史务滋溧阳人先为溧阳侯累吏劳迁司賔卿天授元年九月进拜纳言武后革命诏务滋等十人分行天下雅州刺史刘行实兄弟为侍御史来子询诬其反诏务滋与来俊臣杂治俊臣言务滋与囚善掩其反状后命俊臣并治遂自杀
　　沈恪丹阳人也永定初为宣猛将军陈霸先谋簒使中书舎人刘师知引恪勒兵入宫卫送梁主如别宫恪排闼见霸先叩头谢曰恪身经事萧氏今日不忍见此分受死耳决不奉命霸先嘉其意不复逼更以荡主王僧志代之
　　许淹句容人多识广闻精诂训与魏模公孙罗名家刘邺字汉藩句容人父三复以善文章知名少孤母病废三复丐粟以养李德裕为浙西观察使竒其文表为掌书记德裕三领浙西及劔南未尝不从防昌时位宰相擢三复刑部侍郎宏文馆学士邺六七嵗能属辞德裕怜之使与子共师学德裕既斥邺无所依去客江湖间陜虢髙元裕表署推官髙少逸又辟镇国幕府咸通初擢左拾遗召为翰林学士赐进士第歴中书舎人迁承防邺伤德裕以朋党抱诬死海上令狐绹久当国更数赦不为还官爵至懿宗立绹去位邺乃申其寃复官爵世髙其义后以礼部尚书同中书门下平章事许叔牙字延基句容人贞观时迁晋王府叅军事宏文馆直学士于诗礼尤邃献诗纂义十篇太子写附经御史大夫髙智周见之曰欲明诗者宜先读此
　　张常洧句容人建中四年父殁庐墓三年墓侧产瑞芝十二茎太守樊泌表奏旌表大和六年侄孙公珽亦以孝闻
　　徐字鼎臣广陵人也十嵗能属文与韩熈载齐名江南谓之韩徐仕南唐为翰林学士御史大夫吏部尚书今摄山栖霞寺西来贤亭即其居也王师围金陵煜遣朝京师求缓兵太祖以礼遣之后随煜至京师太祖责之铉对曰臣仕江南国亡不能死臣之罪也太祖叹曰忠臣也以为太子率更令太平兴国初直学士院从征太原加给事中出为左散骑常侍坐事贬黜卒年七十六李穆尝使江南见及其弟锴文章叹曰二陆不能及也锴仕江南为内史舎人而卒好李斯小篆尤得其妙书亦工尺牍为士大夫所得皆珍藏之有集三十巻又有质疑论稽神录行于世
　　皇朝李华字君仪溧阳人父没居防毁瘠尽哀母老得疾废于牀垂泣忧惧置家事不问専意奉养抱持卧起进粥药以至盥帨纎悉必躬必亲不出户庭衣未尝解带者十余年尤笃于友爱同气五人从容季孟间相亲以睦内外无间言有田十余顷嵗水旱誓不一言减县官租谷翔贵亟发廪平价食其一方虚甑待炊者日以千计大观政和间蝗数害稼羣飞下其田輙去不食旁畆愧骇且以相告华曰偶然尔勿复言年八十六卒子朝正字治表性刚直不茍于势利游太学登第歴勑令所删定官知溧水县民诣府举留知府叶参政梦得荐于朝被召赐对转一官赐银绯从民所欲命还溧水陛辞乞易所得章服封母从之秩满除太府寺簿母忧服阕再除勑令所删定官俄除户部郎改右司遂权户部侍郎奉祠知平江府绍兴二十五年卒年六十官至朝奉大夫
　　潘祺字长吉溧阳人好学问尚气节游太学知名与陈谏议东为心友陈欲献书阙下过祺谋可否祺曰祺亲老不能与子俱子不可不勉陈意遂决祺性至孝父疾革露章请于帝愿减已筭益父寿父疾果瘳佥以为孝诚所感登第调宣州司户卒年三十八里人痛惜之钱戬溧阳人居父忧有少年数人来曰而父在京师逋我金数百万戬欲偿之兄弟有难色且令举其要戬独曰大人与人交信厚彼必不我欺且彼谓吾父贷宿镪吾拒以无左验辞虽直顾非孝子待亲之道卒与之家为瘠不悔元夕家人出观灯邻不肖子闯其閴潜入家庙中伺夜将为盗觇识之亟遣守舎仆呼之前擕谕曰尔良家何为乃至是取一白金合子与之使速去终不语人其子时敏始生有乌鹊衔青铜五铢钱一置庭中香案上识者知其隂德之徴以时敏恩赠奉直大夫时敏字端脩早頴悟读书一覧即成诵属文敏速气岸轩豁勇于为义年十八县以明经上于郡庠贡辟雍擢上舎第繇大理寺丞迁秘书丞除驾部郎充奉迎两宫扈从礼仪使司属官改兵部郎检察郊祀大礼仪使迁右司郎兼权右史充礼部贡院叅详官又兼外制拜权工部侍郎俄权兵部侍郎除敷文阁待制奉祠告老绍兴二十三年卒年六十八特赠正议大夫
　　钱周材字元英溧阳人质重气和退然似不能言望而接之知其为笃厚君子七嵗能属文乡试第一登第繇大理司直擢晋安郡王府教授歴迁校书郎著作郎兼教授如故除起居舎人迁刑部侍郎使金还拜中书舎人直学士院兼实录院修撰兼侍讲知常州奉祠孝宗登极以旧学召对便殿留奉内祠兼侍讲复为中书舎人迁给事中兼直学士院母忧服阕屡诏不赴以龙图阁直学士奉祠告老乾道三年卒年七十二官至朝议大夫
　　阎产昭字德甫世家建康之江宁徙居溧阳性敏悟遇事繁剧剸决愈精明轻财尚气义自浙西帅司机宜监六部门迁太府寺丞除仓部郎奉使淮东叅议浙东江西帅幕除两浙运判奉祠乾道九年卒年七十九官至右奉直大夫子晃昴晟晃子一德歴江隂建昌二军及泰眞二州太守累官至宗正寺簿
　　刁衎升州人初仕南唐直清辉阁阅中外章疏甚被亲昵江南既平李昉扈防在翰林勉衎出仕因献圣德颂于朝乃复故官出宰桐庐凡七年不迁恬澹夷雅多推尊之太平兴国七年上疏言滛刑酷法非律之所载者望诏天下悉禁止之上覧疏甚恱
　　秦传序江宁人也淳化五年贼攻防嘉戎泸渝涪忠万开八州时传序为开州监军力战而死上降诏嘉奬其子奭泝峡求其父尸至防州船覆而死人谓父死于忠子死于孝奏至上嗟恻久之录传序次子煦为殿直赐钱十万
　　邵必丹阳人博学有雅望庆厯六年差为编修唐书官必言史出众手非是卒辞之
　　陈克字子髙金陵人不事科举博学专以资为诗吕祉帅建康辟置为属
　　潘温之字温甫溧阳人好学王荆公称为江东书柜子登第终绛县令
　　宋存字【阙】　金陵人也尝读吴大帝而下六朝书具详歴代兴亡成败之迹南唐时作覧古诗二百章章四句沿初洎末烂然碁布阅诗者嘉其用心之勤云
　　朱舜庸字【阙】　建康人也好古博雅乡党推敬太守聘为府学正皆尊礼之尝编金陵事迹二十年自里巷口传至僊佛之书无不研综舂容大雅余数万言庆元中节度使吴公琚来任留守得其编而契于心乃为之订证铨次刻梓以传目曰续建康志
　　隐德传
　　严光字子陵一名遵防稽余姚人也少有髙名与光武同游学及光武即位光乃变名姓隐身不见尝结庐溧水上【十道四蕃志太平寰宇志皆云溧水县东南十五里有东庐山有水源三严子陵尝结庐于此】帝思其贤乃令以物色访之后齐国上言有一男子披羊裘钓泽中帝疑其光乃备安车纁遣使聘之三反而后至舎于北军给牀褥太官朝夕进膳司徒霸与光素旧遣使奉书使人因谓光曰公闻先生至区区欲即诣造廹于典司是以不获愿因日暮自屈语言光不答乃投札与之口授曰君房足下位至鼎足甚善懐仁辅义天下恱阿谀顺防要领絶霸得书封奏之帝笑曰狂奴故态也车驾即日幸其馆光卧不起帝即其卧所抚光腹曰咄咄子陵不可相助为理耶光又眠不应良久乃张目熟视曰昔唐尧着德巢父洗耳士固有志何至相廹乎帝曰子陵我竟不能下汝耶于是升舆叹息而去复引光入论道旧故相对累日共偃卧光以足加帝腹上明日太史奏客星犯御坐甚急帝笑曰朕故人严子陵共卧耳除为谏议大夫不屈乃耕于富春山后人名其钓处为严陵瀬建武十七年复特征不至年八十终于家帝伤惜之诏下郡县赐钱百万谷千斛【溧水乃初隐处富春乃归隐处】
　　晋陶潜字元亮大司马侃之曽孙也潜少懐髙尚博学善属文頴脱不羁任真自得为乡邻之所贵尝着五柳先生传以自况以亲老家贫起为州祭酒后为镇军建威参军事时刘裕为镇军将军潜其属也揣知裕意即有遯世之志尝赋诗曰望云慙髙鸟临水愧游鱼聊且凭化迁终返班生庐谓亲朋曰聊欲弦歌以为三迳之资可乎执事者闻之以为彭泽令公田悉令种秫曰令吾常醉足矣素简贵不私事上官郡遣督邮至县吏白应束带见之潜叹曰吾不能为五斗米折腰拳拳事乡里小人即日赋归去来辞解印去后征著作郎不就潜自以曽祖晋世宰辅不复屈身后代自刘裕称宋不肯复仕凡着文章所题年月义熈以前则书晋氏年号自永初以来唯书甲子而已宋元嘉中卒年六十三鲁胜字叔时代郡人也少有才操为佐著作郎元康初迁建康令到官着正天论尝嵗日望气知将来多故便称疾去官中书令张华遣子劝其更仕再征博士举中书郎皆不就
　　儒雅传
　　刘瓛字子珪沛郡相人晋丹阳尹惔六世孙也笃志好学博通训义年五嵗闻舅孔熈先读管宁传欣然欲读舅更为说之精意听受曰此可及也宋大明四年举秀才除奉朝请不就兄弟三人共处蓬室一间为风所倒无以葺之怡然自乐习业不废聚徒教授常有数十丹阳尹袁粲于后堂夜集闻而请之指听事前古柳树谓瓛曰人谓此是刘尹时树每想髙风今复见卿清德可谓不衰矣荐为秘书郎不见用后拜安成王抚军行参军坐事免瓛素无宦情自此不复仕袁粲诛瓛微服往哭并致赙助齐髙帝践祚召瓛入华林园谈语问以政道答曰政在孝经宋氏所以亡陛下所以得之是也帝咨嗟曰儒者之言可寳万世又谓瓛曰吾应天革命物议以为何如瓛曰陛下戒前轨之失加之以寛厚虽危可安若寻其覆辙虽安必危及出帝谓司徒褚彦回曰方直乃耳学士故自过人敕瓛使数入而瓛自非诏见未尝到宫门上欲用瓛为中书郎使吏部尚书何戢喻防瓛笑曰平生无荣进意后以母老阙养拜彭城郡丞防稽郡丞学徒从之者转众除步兵校尉不拜瓛姿状纎小儒业冠于当时都下士子贵游莫不下席受业当世推其大儒以比古之曺郑性谦率不以髙名自居之诣于人唯一门生持胡牀随后主人未通便坐门待荅住在檀桥瓦屋数间上皆穿漏学徒敬慕不敢指斥呼为青溪焉竟陵王子良亲往修谒十年表武帝为瓛立馆以杨烈桥故主第给之生徒皆贺瓛曰室美岂为人哉此华宇岂吾宅耶幸可诏作讲堂犹恐见害也未及徙居遇疾卒门人受学者弟子服临送瓛有至性祖母病疽经年手持膏药渍指为烂母孔氏甚严明谓亲戚曰阿称便是今世曽子称瓛小名也年四十余未有婚对建元中髙帝与司徒褚彦回为瓛娶王氏女王氏穿壁挂履土落孔氏牀上孔氏不恱瓛即出其妻及居母忧住墓下不出庐足为之屈杖不能起此山常有鸲鹆鸟瓛在山三年不敢来服释还家此鸟乃至梁武帝少时尝经伏膺及天监元年下诏为瓛立碑谥贞简先生所着文集行于世
　　雷次宗字仲伦豫章南昌人也笃志好学尤明三礼毛诗隐退不受征辟宋元嘉十五年征至都开馆于鸡笼山聚徒教授置生百余人防稽朱膺之颍川庾蔚之并以儒学总监诸生时国子学未立上留意艺文使丹阳尹何尚之立学太子率更令何承天立史学司徒参军谢立文学凡四学并建车驾数至次宗馆资给甚厚久之还庐山公卿以下并设祖道后又征诣都为筑室于钟山西岩下谓之招隐馆使为皇太子诸王讲经次宗不入公门乃使自华林东门入延贤堂就业二十五年卒于钟山子肃之颇传其业
　　伏曼容字公仪平昌安丘人晋著作郎滔之曽孙也父之宋司空主簿曼容早孤与母兄客居南海少笃学聚徒教授以自业为骠骑行参军宋明帝好周易尝集朝臣于清暑殿讲诏曼容执经曼容素美风采明帝尝以方嵇叔夜使吴人陆探微画叔夜像以赐之为尚书外兵郎尝与袁粲罢朝相防言理时论以为一台二絶升明末为辅国长史南海太守作贪泉铭齐建元中为太子率更令侍讲卫将军王俭深相爱好建武中拜中散大夫时明帝不重儒术曼容宅在瓦宫寺东施髙坐于听事有賔客輙升髙坐为讲说生徒尝数十百人梁台建召拜司徒司马出为临海太守天监元年卒官年八十二曼容善音律射御风角医算莫不闲了为周易毛诗防服集解老庄论语义
　　王端朝字季羔本澶渊人过江爱溧阳风土因家焉少以该洽闻年十八举建康第一后荐太学又为第一登第中博学宏词科歴太学录秘书省正字江东帅司机宜除宗正丞提举两浙市舶知永州乾道二年卒年四十四官至承议郎
　　刘岑字季髙本吴兴人后迁居溧阳天姿英伟学问该贯忠诚许国寛宏爱士有古君子之风文章雄赡字画遒劲登第累擢至著作郎再使金通判兴国军除湖北运判辟川陜随军转运使除金部郎累迁权户侍后出知太平州池州移镇江府除刑部侍郎迁户部侍郎知信州谪单州团练副使全州安置在全五年移建昌军居住又歴九年绍兴乙亥冬自便复官奉祠起知泰州移扬州温州除户部侍郎车驾亲征除御营随军都转运使奉祠告老除徽猷阁直学士乾道三年卒年八十一官至左朝散大夫先世乌程之杼山故号杼山居士熈宁中曽祖述字孝叔为御史知杂以忤荆公出知江州司马温公折简与孝叔有道胜名立之语杼山既居溧阳乃以道胜名其堂
　　崔敦礼与弟敦诗本通州静海人同登绍兴庚辰吊爱溧阳山水买田卜居傍舎凿池池上有读书之堂扁曰双桂于湖张孝祥笔也敦礼字仲由歴江宁尉平江府教授江东抚干诸王宫大小学教授淳熈八年卒官至宣教郎敦诗字大雅性端厚议论疏通知大体博覧彊记为文敏赡以词学自结主知繇秘书省正字除翰林权直兼崇政殿说书兼权给事中家难服阕除枢宻院编修官学士院权直迁著作郎兼权吏部郎官又兼崇政殿说书进国子司业改权直学士院拜中书舎人加侍讲直学士院淳熈九年卒年四十四特赠中大夫李处全字粹伯徐州丰县人邯郸公淑之曽孙后迁居溧阳天资超轶贯串古今忠诚许国寛大好贤慕刘杼山之为人文章闳肆诗体兼众长字画遒丽登第繇宗正寺簿迁太常丞知沅州提举湖北茶盐除秘书丞兼礼部郎官迁殿中侍御史遂除侍御史母忧去朝奉祠后知袁州处州移贑州未赴改舒州淳熈十六年卒于任年五十九官至朝议大夫侄柄字子权知无为军舒州淳熈四年卒年四十二官至宣教郎
　　潘彚征字泰初寓居溧阳记问该洽议论醇正宗濓洛先儒之学四荐三魁登嘉定甲戍第廷对剀切漫塘刘公宰嘉其志不茍求学行才猷兼备深噐重之时杜丞相范为湖州録参彚征为仪真郡文学漫塘遂并荐于朝歴番阳推官安庆教班改宰昆山邑号难治人咸服其亷平再调繁昌年六十有九自号鹤山狷叟亦近世人物之贤者也
　　杨备字修之建平人也庆厯中为尚书虞部员外郎分司南京上轻车都尉往复道出江上赋百篇二韵命曰金陵覧古百题诗各注其事于题之下与南唐朱存诗并传于时
　　陈已字九成豫章武宁人也自幼能属文通周礼及书春秋亦工于词赋壮游金陵从学者众因家于镇淮桥西之竹街受其业者与计偕登上第皆有闻于时晚年厌科举业潜心义理之学吟诗著书以自适淳祐中帅阃尝荐于朝称其问学操守穷坚老壮将表章之遽以疾终有周礼详说四书讲义南窗漫录传于世
　　纪少瑜许叔牙朱存朱舜庸并互见耆旧传
　　贞女传
　　贞义女史氏溧阳人吴王僚五年伍子胥去楚奔吴中道而疾乞食溧阳值女子击緜于瀬水筥中有饭子胥跪而乞餐女子饭之子胥餐已欲去谓女子曰掩子壶浆无令其露女子叹曰嗟乎妾独与母居三十年自守贞明不愿从适何宜馈饭而与丈夫越亏礼义妾不忍也子行矣子胥行反顾女子已自沉于瀬水其后阖闾十年子胥破楚入郢还过溧阳瀬水之上长叹息曰吾尝饥乞食于女子女子饭我遂自沉而亡欲报以百金而不知其家乃投金水中而去有顷一老妪悲泣而来或问曰何泣之悲乎曰吾女子往年击緜于此遇一穷途君子而輙饭之恐事泄自沉于水今闻伍君来不得其偿自伤虚死故悲耳人曰子胥欲报百金而不知其家投金水中而去矣妪遂取金以归【李白记云皇唐叶有六圣再造八极镜清万方幽明咸熈天秩有礼自太古及今君君臣臣烈士贞女采其名节尤章可激清頽俗者皆扫地而祠之兰蒸椒浆嵗祀防缺而兹邑贞义女光灵翳然埋古逺琬琰不刻岂前修博达者为邦之意乎贞义女者溧阳黄山里史氏之女也以家溧阳史阙书之嵗三十弗移天于人清英洁白事母纯孝手柔荑而不身漂击以自业当楚平王时王虐忠助谗苛虐厥政芟于尚斩于奢血流于朝赤族伍氏怨毒于人何其深哉子胥始来奔勾吴月涉星遁或七日不火伤弓于飞逼廹于昭闗匍匐于濑渚舍车而徒告穷此女目色以臆授之壶浆全人自沉形与口灭卓絶千古声凌浮云激节必报之讐雪诚无疑之地难乎哉借如曹娥潜波理贯于孝道聂姊殒肆槩动于天伦鲁姑弃子以却三军之众漂母进饭没受千金之恩方之于此彼或易耳卒使伍君开张阖闾倾荡鄢郢吴师鞭尸于楚国申胥泣血于秦庭我亡尔存亦各壮志张英风于古今雪大愤于天地微此女之力虽云为之士亦焉能咆哮烜赫施于后世耶望其溺所怆然低回而不能去每风号吴天月苦荆水响像如在精魂可悲备惜投金有泉而刻石无主哀哉邑宰荥阳郑公名晏家康成之学世子产之才琴清心闲百里大化有名主簿扶风窦嘉賔县尉广平宋陟南郡陈然丹阳李济清河张昭皆有卿材霸畧同事相协缅纪英淑勒铭道周虽陵頺海竭文或不死其词曰粲粲贞女孤生寒门上无所天下报母恩春风三十花落无言乃如之人击漂清源碧流素手萦彼潺湲求思不可秉节而存伍胥东奔乞食于此女分壶浆灭口而死声动列国义形壮士入郢鞭尸还吴雪耻投金濑沚报德称美明明千秋如月在水】




　　景定建康志巻四十九
　　钦定四库全书
　　景定建康志巻五十　　　宋　周应合　撰
　　拾遗
　　战国策范环对楚懐王曰且王尝用召滑于越昧之难越乱故楚南察瀬湖而野江东鲍氏注云察犹治也楚有而治之以江之东为野此言楚乱有唐昧之难而能得越地以召滑乱之也然鲍注瀬湖乃以为南阳之属殆非也南阳未尝属越又与江东全不相近正谓溧阳之瀬水明矣
　　史记伍子胥去楚入宋奔郑适晋还郑奔吴槖载而出昭闗未至吴而疾止中道乞食张勃曰子胥乞食处在丹阳溧阳县案昭闗在今和州含山县北十八里正当孔道自昭闗趋溧阳甚近也
　　汉溧阳长潘乾元贞校官碑灵帝光和四年所立时嵗在辛酉杜少陵所谓骨立通神者盖此也石沦于固城湖中绍兴十三年癸酉溧水尉喻仲逺得之辇置听事之侧盖相距九百六十二年矣时时见光采弓兵宿直或以防衣顿于趺上必梦大龟逐而齧之乾道戊子有官告院吏出职为尉顾碑字多阙蚀以为无用且厌人之来呼史曹彦与谋将沉之宅后废沼内一寓客素好古为尉所敬闻其说往诘之尉慙谢而止邑宰陈容之为徙诸县圃作屋覆焉至辛卯嵗金陵守作文一篇欲识石阴遣匠来甫镌両字遭碎屑激入目旋易它匠皆然竟不能施工【夷坚志】
　　校官碑长乐陈长方记曰両汉石刻多在闗中东南所存无几吾友喻居中尉溧水得后汉光和中溧阳长潘君碑于固城湖之傍溧水故溧阳也风雨摧剥几不可读居中译以今字四百余其不可读者尚数十因举而置之官舍庶几传逺老杜八分歌称苦县光和尚骨立盖苦老子庙碑是光和中八分书老杜称以为最古以是校之未知先后
　　晋简文帝命曲安逺为句容令吏部尚书王彪之执不从曰句容近畿三品佳邑岂可任卜术之人无才用者耶【王彪之传】
　　贺循为太子舍人时廷尉张闿住小市将夺左右近宅以广其居乃私作都门早闭晏开人多患之讼于州府皆不见省防循出连名诣循质之循曰见张廷尉当为言及闿闻遽毁其门诣循致谢其为世所钦服如此【晋本传】
　　陆防云予为儿时在溧阳闻白头书佐言孟东野贞元中以前秀才家贫受溧阳尉溧阳昔为平陵句县南五里有投金瀬瀬南八里许道有故平陵城周千余歩基址坡陁裁高三四尺而草木势甚盛率多大栎合数人抱丛篠防翳如坞如洞地洼下积水沮洳深处可活鱼鳖軰大抵幽防岑寂气候古澹可喜除里民樵罩外无入者东野得之忘归或比日或间日乗驴后小吏蓦投金瀬一往至则防木栎隐丛篠坐于积水之旁苦吟到日西而还尔衮衮去曹务多废弛令季操卞急不佳东野之为立白上府请以假尉代东野分其俸以给之东野竟以穷去吾闻滛畋渔者谓之暴天物天物不可暴又可抉摘刻削露其情状乎使自萌卵至于槁死不能隐天能不致罚耶
　　洪内翰迈尝言古今忠臣义士其名载于史册者万世不朽然有不幸而冺没无传者南唐后主时有淮人李雄当王师吊伐出守西偏不遇其敌雄以国城重围不忍端坐遂东下以救之阵于溧阳与王师遇父子俱没诸子不从行者亦死他所死者凡八人李氏讫亡不霑褒赠其事仅见于吴唐拾遗录顷尝有防合九朝国史为一书他日史肯为列之于李煜传庶足以慰斯人于泉下
　　南唐将亡数年前修升元寺殿掘得古记视之诗也其辞曰莫问江南事江南事可凭抱鸡升寳位趂犬出金陵子建居南极安仁秉夜灯东隣娇小女骑虎踏河氷王师以甲戌渡江后主寔以丁酉年生曹彬为大将列栅城南为子建也潘美为副将城防恐有伏兵命卒纵火即安仁也钱俶以戊寅年入朝尽献浙右之地
　　江南保大中浚秦淮得石志案其刻有大宋干德四年凡六字他皆磨防不可识令诸儒参騐乃辅公祏反江东时年号后太祖受命国号宋改元干德江左始衰弱岂非威灵将及而符防先着也
　　南唐将亡前数年宫中人挼蔷薇水染生帛一夕忘收为浓露所渍色倍鲜翠因令染坊染碧必经宿露之号为天水碧宫中竞服之识者以为天水赵之望也开寳中新修营得一石记凡数百字书从头云从他痛从他痛如此连写至末云不为石子尽更书千万个从他痛从他痛不知其防也未几王师渡江云
　　金陵才士钟辐少年气豪一老僧相之曰君及第则家亡时樊若水爱辐之才以女妻之及宴尔应诏洛中果中甲科由是狂放擕一女仆青箱过华州蒲城其宰乃故人延留累日一夕盛暑追凉县楼痛饮而寝是夕梦樊氏出一诗示生怨责颇深诗云楚水平如练双双白鹭飞金陵几多地一去不言归生梦中愧谢戏答一篇曰还吴东下过蒲城楼上清风酒半醒想得到家春已暮海棠千树必凋零既寤因趣装归至采石渡青箱心疼数刻暴卒生忽忽藁于一新坟之傍洎至家门巷空闲妻妾亡数月询之亲邻樊亡之日乃梦于县楼之夕也青箱处乃樊之茔地也不植他树惟海棠数株叶蕚凋谢正符诗意钟叹曰浮屠老僧之说信哉竟不仕隐于钟山著书养气年八十余
　　陈乔仕江南为门下侍郎掌机宻后主之称疾不朝乔预其谋及王师问罪誓以固守时张洎为乔之副尝言于后主茍社稷失守二臣死之城防乔将死后主执其手曰当与我同北归乔曰臣死之即陛下保无恙但归咎于臣为陛下建不朝之谋斯计之上也掣其手去入视事防内语二仆曰共缢杀我二仆不忍解所服金带与之遂自经后主求乔不得或谓张洎曰此诣北军矣乔既死从吏撤扉而瘗之明年朝廷嘉其忠诏改后见其尸如生而不僵髭发郁然初求尸不得人或见一丈夫衣黄半臂举手影自南廊而过掘得尸以右手加额上如所覩者
　　金陵人胡恢博物强记善篆臧否人物坐法失官十余年潦倒贫困赴选集于京师是时韩魏公当国恢献小诗自达其一联曰建业闗山千里逺长安风雪一家寒魏公深怜之令篆太学石经因此得复官任华州推官而卒
　　徐常侍铉仕江南日尝直澄心堂每幞被入直至飞虹桥马輙不进裂鞍断辔棰之流血掣缰却立贻书于余杭沙门赞宁答云下必有海马骨水火俱不能毁惟沤以腐糟随毁者乃是斸之二丈余果得巨兽骨上胫可长五尺膝而下长三尺脑骨若梁柱积薪焚三日不动以腐糟沤之遂烂焉
　　南唐后主留心笔札所用澄心堂纸李廷珪墨龙尾石砚三物为天下之冠自李氏亡龙尾石不复出景祐中校理钱僊芝知歙州访得其所乃大溪也李氏尝患溪深不可入断其流使由他道李氏亡居民苦溪之回逺导之如初而石乃絶僊芝移溪还故道石乃复出遂与端溪并行
　　元丰中王荆公在金陵东坡自黄北还日与公游尽论古昔文字公叹息谓人曰不知更几百年方有如此人物东坡渡江至仪眞和游蒋山诗寄金陵守王胜之【益胜】公亟取读至峰多巧障日江逺欲浮天乃抚几曰老夫平生作诗无此二句又在蒋山时以近制示东坡坡云积李兮缟夜崇桃兮炫昼自屈宋没世旷千余年无复离骚句法乃今见之荆公曰非子瞻见谀自负亦如此然未尝为俗子道也
　　余为儿童时尝闻祖母集庆郡夫人言江南有国日有县令钟离君与邻县令许君结姻钟离女将出适买一婢以从嫁一日其婢执箕箒治地至堂前熟视地之窊处恻然泣下钟离君适见怪问之婢泣曰防时我家父于此穴地为毬道我戏剧嵗久矣而窊处未改也钟离惊曰而父何人婢曰我父乃両政前县令也身死家破我遂落民间而更卖为婢钟离君遽呼牙侩问之复质牙老更具得其实是时许令子纳采有日钟离君遽以书抵许令而止其子且曰吾买婢得前令之女吾特怜而悲之义不可久辱当以吾女之奁篚先求壻以嫁前令之女也更俟一年别为吾女营办嫁资以归君子可乎许君答书曰蘧伯玉耻独为君子君何自専仁义愿以前令之女配吾子然后君别求良奥以嫁君女于是前令之女卒归许氏祖母语毕叹曰此等事前軰之所常行今则不复见矣余时尚防恨不记二令之名姑书其事亦足以激天下之义矣
　　兴化尉胡滋其妻宗室女也自言梦人衣金紫云王待制来为夫人儿妻寻产子介甫闻之自京师至金陵与夫人常坐于船一帘下见船过輙问得非胡尉船乎既而得之举家悲喜亟抚视涕泣遗之金帛不可胜数邀与俱还金陵滋言有捕盗功应诣铨求赏介甫使人为营致除京官留金陵且半年欲匄其儿其母不可乃遣之
　　金陵道士章齐一善为诗好嘲咏一被题目即日传诵人皆畏之凡四百余篇曲尽其妙后得疾嚼舌而死
　　建炎车驾南渡百僚仓皇渡江舟人乗时射利停桡水中每渡一人必须金一両然后登船是时叶宗谔为将作监逃难至江浒而寔不擕一钱徬徨无措忽覩妇人于其侧美而艶语叶云事有适可者妾亦欲渡江有金钗二只各重一两宜济二人而渉水非女子所习公幸负我以趋叶从之且举二钗以示篙师肯首令前妇人伏于叶之背而行甫扣船舷失手妇人坠水而没叶独得逃生怅然以登南岸叶后以直龙圗阁帅建康其家影堂中设位云子江头无姓名妇人岂鬼神托此以全其命乎
　　陈侍郎岩肖云绍兴初予之官建康舣舟溧阳邮亭见壁间题云十年弃微官归来事却扫扁舟访安期要觅如瓜枣不知膏粱珍恶食时自好田园苦无多生理何草草浊酒时一樽孤斟从醉倒然不著名氏不知何时所作观其言淡而旨逺决非汩没名利而不知返者也
　　溧阳豪民吴璋以财横乡曲非特外人畏之其家子弟亦甚严惮每坐堂上则无敢过其前必先穴壁觇窥伺璋不在方敢入弟十九郎者因窥隙见金紫人向堂立后有服朱緑数人少长俨列惊异之疾走入门乃无所覩私窃自喜以为家庆殊未艾既而璋以不法为邑丞龚鎏所治至于窜流逺方弟亦连坐黥徙袁州家赀皆估籍刘侍郎岑买其居缘居室之故为请袁守免其弟归因得服役门下适刘当嵗除享祀偶于壁隙窥之金朱绿袍恍然曩日所见者始以语人
　　碧服周先生者常州人以善相游公卿间刘侍郎致仕寓居溧阳周往从之尝从容薄暮起曰侍郎明日有陨坠败面之厄刘曰当来其食以验不然当罚尔曰定矣旦未及食邻家失火刘仓卒奔避碍于戸限仆地面伤焉其他大率此
　　刘侍郎以先世葬乌程之杼山故自号杼山居士杼山曽祖述字孝叔熙宁中为御史知杂以忤荆公出知江州温公折简与孝叔有道胜名立之语杼山既居溧阳乃以道胜名其堂
　　淳熙十一年溧阳仓斗子坐盗官米黥配而籍其家得草书二轴题云庚申嵗书其名权花押正如一劔之状盖钟离翁也其词云露滴红兰玉满畦闲拖象屐到峰西但令心似莲花洁何必身将槁木齐古堑细香红树老半峯残雪白猿啼虽然不是桃花洞春至桃花亦满溪李粹伯防之曰字画放逸有翔龙舞凤之势脱去寻常畦迳非得于心而应于手者不能尔飘然神僊风度固有所本云眞本藏于建康府治军资库绢素褾饰处皆断裂独字画不动庚申嵗者岂非艺祖创业建隆元年乎
  </div>
  <div class="pagination">
   <a href="景定建康志_page58.html">
    上一页
   </a>
   <span>
    ...
   </span>
   <a href="景定建康志_page54.html">
    54
   </a>
   <a href="景定建康志_page55.html">
    55
   </a>
   <a href="景定建康志_page56.html">
    56
   </a>
   <a href="景定建康志_page57.html">
    57
   </a>
   <a href="景定建康志_page58.html">
    58
   </a>
   <span class="current-page">
    59
   </span>
   <a href="景定建康志_page60.html">
    60
   </a>
   <a href="景定建康志_page60.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
