<!DOCTYPE html>
<html>
<head>
    <meta charset="UTF-8">
    <title>福建通志 - 第 225 页/共 239 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志 - 第 225 页/共 239 页</h1>
    <div class="content">

　　福建通志巻六十九
<史部,地理类,都会郡县之属,福建通志>
　　钦定四库全书
　　福建通志巻七十
　　艺文【三】
　　序
　　唐欧阳詹东湖宴赴举秀才诗序
　　【贡士有宴我牧席公新礼也贞元癸酉嵗邑有秀士八人公将荐之于阙下古者相祖有享有宴享以昭恭俭宴以示慈恵二典为用鲜或克兼诸侯升俊造于天子遣之日惟行乡饮酒之礼则享礼也胾肉酒莫饮莫食公念肉不使食则仁不下浃酒不使饮则懽不上交方欲激俗于流醨致王人于徳行而贤者仁未伊漺才者懽未我交其若蚩蚩何秋七月与八人者乡饮之礼既脩乃加之以宴肴移己膳醴出家醖求丝桐匏竹以将之选华轩胜景以光之后一日遂有东湖亭之防公削桑梓之礼执賔主之仪揖譲升堂雍容就筵乐遍作而性情不流爵无算而仪刑有肃跄跄焉济济焉于是老幼来窥尽室盈岐非其亲防则其闾里皆内讼而誓迁善焉呜呼行其教不必耳提而口授移其风不必门扇而戸吹公斯宴则风移教行其间矣真尽心竭诚奉主化民之宰也烟景未暮酒徳俱饱有逡巡避位而言曰夫诗者有以美盛徳之形容君侯因片善附小能回一邑之心成一邑之行昭吾人恭俭于嘉享示吾人慈恵于清宴回人心行周孔之才也昭恭俭示慈恵管晏之贤也不有歌咏其如六义何是日人有甘棠頖宫之什客有天水姜阅河东裴参和颍川陈诩邑人济阳蔡沼佐賛盛事亦献雅章小子公之甿幸鼔微声先八人者鸣捧豆伺彻时在公之侧覩众君子之作遂作卜商之后书其防】
　　李贻孙欧阳詹文集序
　　【欧阳君生于闽之里幼为儿孩时即不与众童亲狎行止多自处年十许嵗里中无爱者每见河濵山畔有片景可采心独娱之常执巻一编忘归于其间逮风月清晖或暮而尚留窅不能释不自知所由葢其性所移也未甚识文字随人而问章句忽有一言契于心移日自得长吟髙啸不知其所止也父母不识其志每尝谓里人曰此男子未知其指何如要恐不为汨没之饥氓也未知为吉凶耶乡人有览事多而熟于闻见者皆贺之曰此若家之寳也奈何虑之过欤自此遂日日知书服圣人之教慕恺悌之化达君臣父子之节忠孝之际惟恐不及操笔属词其言秀而多思率人所未言者君道之容易由是振发于乡里之间建中贞元时文词崛兴遂大振耀瓯闽之乡不知有他人也会故相常衮来为福之观察使有文章髙名人性颇嗜诱进后生推拔于寒素中惟恐不及至之日比君为芝英每有一作屡加赏进游娱燕飨必召同席君加以谦德动不逾节常公之知日又加深矣君之声渐腾于江淮且达于京师矣时人谓常公能识真寻而陆相贽知贡举搜罗天下文章得士之盛前无伦比故君名在榜中常与君同道而相上下者有韩侍郎愈李校书观洎君并数百嵗杰出人到于今伏之君之文新无所袭才未尝困精于理故言多周详切于情故叙事重复宜其司当代文柄以变风雅一命而卒天其絶耶君于贻孙言旧故之分于外氏为一家故其属文之内名为予伯舅所著者有南阳孝子传有韩城县尉防壁记有与郑居方书皆可徴于集故子冲幼之嵗即拜君于外家之门大和中予为福建团练副使日其子价自南安抵福州进君之旧文共十编首尾凡若干首泣拜请序予诺其命矣而词竟未就价防有文又早死大中六年予又为观察使令访其裔因其孙曰澥不可使欧阳氏之文遂絶其所传也为题其序亦以卒后嗣之愿云尔】
　　宋王十朋蔡襄集序
　　【文以气为主非天下之刚者莫能之古今能文之士非不多而能杰然自名于世者无防非文不足也无刚气以主之也孟子以浩然充塞天地之气而发为七篇仁义之书韩子以忠犯逆鳞勇叱三军之气而发为日光玉洁表里六经之文故孟子鬬杨墨之功不在禹下而韩子觝排异端攘斥佛老之功又不在孟子下皆气使之然也若二子者非天下之至刚者欤国朝四叶文章尤甚欧阳文忠公徂徕先生石守道河南尹公师鲁莆田蔡公君谟皆所谓杰然者文忠之文追配韩子其刚气所激尤见于责髙司谏书徂徕之气则见于庆厯圣徳颂师鲁则见于愿与范文正同贬之书君谟则见于四贤一不肖诗呜呼使四君子者生于吾夫子时则必无未见刚之叹而乃同出于吾仁祖治平醇厚之世何其盛欤夫以台谏之风采朝士莫不畏其笔端自侍従而下奔走伺其门者纷然也文正鄱阳之贬余尹欧既与之同罪矣蔡公乃于四贤相见黜谪之后形于歌诗而斥为不肖羞其见缙绅之面而辱甚市朝之挞则公之刚又可知也十朋初见其诗于张唐英所撰仁英政要甚歆慕之其后见公文集乃没而不载窃以为恨乾道四年冬得郡温陵道出莆田望公故居裴回顾叹而不忍去入境访公遗迹则首见所谓万安桥者与大书深刻之记争雄惜其有济川之才而不至于大用登爱松堂九日山则又见公之诗与其真迹犹在凛然有生意如见其正顔色坐黄堂时也葢公至和嘉祐间尝两守是郡至今泉人称太守之贤者必以公为首求其遗文则郡与学皆无之可谓缺典矣于是移书兴化守钟离公松傅君自得访于故家而得其善本教授蒋君雝与公同邑而深慕其为人手校正之锓板于郡庠得古律诗三百七十首奏请六十四首杂文五百八十四首而以四贤一不肖诗置于巻首与奏议之切直旧不载者悉编之比他集为最全且属予序之予曰端明公文章文忠公尝称其清遒粹美后虽有善文辞好议论者莫能改是评也予复何云然窃谓文以气为主而公之诗文实出于气之刚入则谓謇谔之臣出则为神明之政无非是气之所寓学之者宜先涵养吾胸中之浩然则发而为文章事业庶防无媿于公云】
　　罗従彦尊尧录序
　　【尧舜三代之君不作也久矣自获麟以来迄五代千五百余年惟汉唐颇有足称道汉大纲正唐万目举然皆杂以霸道而己有宋龙兴一祖开基三宗绍述其精神之运心术之动见于纪纲法度者沛然大醇皆足以追配前王之盛故其规模亦无所愧焉在太平兴国初太宗尝谓宰相曰朕嗣守基业边防事大万防至重当悉依先朝旧规无得改易仁宗见东封西祀及修玉清宫等过侈曰如此之事朕当戒之若二圣者其知所绍述者耶故终太宗之世无复改张终仁宗之世一于恭俭至熙宁元丰中不然管鞅心法甲倡乙和功利之説杂然并陈宣和之末遂召国变葢其源流非一日也今皇帝受禅遭时之难闵生民之重困也发徳音下明诏悉刬熙宁法一以遵祖故事为言四方企踵以望太平矣议者犹谓金陵之熖势未能熄天下皆其徒是抱薪而救之者也臣惧其然也窃语诸心曰昔唐无竞作贞观政要录本朝石介亦有圣政录岂茍然哉因采祖宗故事四圣所行可以开今传后者以事相比纂录之厯三季而书成名曰圣宋尊尧录其间事之至当而理之可久者则衍而新之善在可久而意或未明者则释以发之以今准古有少不合者作辨防以着其事又自章圣以来得宰相李沆等及先儒程颢共十人择其言行之可考者附于其后若乃创始开基之事庙谟雄断仁心仁闻则于其君见之袭太平之基业守格法行故事竭尽公忠则于其臣见之爰及熙丰之弊卒归于道分七巻添别録一巻合四万余言欲进之黼座力未暇及而秋毫之间己爽忽矣然事固有始暌而终合失之于前而得之于后者古人有之若周成王楚文王秦穆公是也不久朝廷清明敌人窜伏且当有以来天下之言辄记嵗月以俟采择臣罗従彦序】
　　冯梦得豫章先生遗藳序
　　【豫章罗先生潜思力行任重诣极上接伊川山之传下授延平晦庵之学东南学者未能或之先也余后七十嵗而生异时闻先生在罗浮山静坐三年所以穷极天地万物之理尊尧序录其言帝王行事之道着焉春秋等觧其言圣贤制述之意备焉诗记东牍其言讲明自得之防深焉属时多故赍志而没道之不行有以也咸淳庚午十月既望先生之従孙泰孙出此编示予于龙津驿舍且求鄙言序其首余惟先生之道徳学问闻于朝録于太史传诵于天下之经生学士固不待遗藁而显而此藁亦不待此叙而传然不辞者自以生发未燥时己知敬慕今六十五年矣泰山岩岩鲁所瞻若挂名于文字中以自托于门人弟子之末岂非畴曩之至愿也哉春木之芚兮援我手之鹑兮茫茫九原爱莫起之后学冯梦得敢拜手稽首而为之书】
　　李纲陈古灵文集序
　　【唐史论文章谓天之付与于君子小人无常分惟能者得之信哉斯言也虽然天之付与固无常分而君子小人之文则有辨矣君子之文务本渊源根底于道徳仁义粹然一出于正其髙者裨补造化黼黻大猷如星辰丽天而光彩下烛山川出云而风雨时至英茎韶頀之谐神人菽粟布帛之济人饥寒此所谓有徳者必有言也小人之文务末雕虫篆刻絺章绘句以祈悦人之耳目其知者朋奸饰伪中害善良如以丹青而被粪土以锦绣而覆陷穽羊质而虎皮鳯鸣而鸷翰此所谓有言者不必有徳也君子既自以功业行实光明于时而其余绪发为文章后世读者想望而不可及此岂特其文之髙哉人足仰也小人乃専以利口巧言鼔簧当世既不足以取信于人而恃才傲物以致祸败者多矣繇是言之文以徳为主徳以文为辅徳文兼备与夫无徳而有文者此君子小人之辨也窃观古灵陈公所着文章殆所谓有徳之言而君子之文欤初公未仕刻意于学得乡士陈烈周希孟郑穆相与为友以古道呜于海隅人初惊笑其后相率信而従之四先生名动天下既登第累官剧邑推其所学以治民利必兴害必除聴讼决狱庭无留事所至修学校率邑之子弟身为横经讲説士风翕然民俗丕变己而守列郡典大藩益推此而广之治绩尤着虽古循吏不能过也嘉祐中富郑公入相首以文学政事荐公寖被知遇厯事三朝郁为名臣判郎曺则执法而不挠使北庭则守节而不屈任谏省则以忠谠补主阙处台端则以公正纠官邪位侍従则端论思之忠侍经筵则尽劝讲之益上为人主之所钦向下为士大夫之所宗师其功业行实光明如此而所为文章温厚深纯根于义理精金美玉不假雕琢自可贵重太羮元酒不假滋味自有典则质干立而枝叶不繁音韵古而节奏必简非有德君子孰能与此故尝评之其诗篇平淡如韦应物其文辞髙古如韩退之其论事明白激切如陆贽其性理之学庶防子思孟轲非近时区区缀集章句务为应用之文者所能髣髴也嗣子绍夫裒集公文章得古律诗赋杂文凡若干篇冠以绍兴手诏经筵荐士章疏而行状志铭附于其后合为二十有六巻集成来谒求为之序某告之曰太上立徳其次立功其次立言如古灵先生三者兼备又得诏书襃称可谓盛矣若其平生行事则有行状志铭可考诵其诗读其书可以想见其人如公功业行实推贤善之美如此而其文章浑全博雅又如此宜乎被累朝之殊眷膺圣主之襃崇士林尊仰推为君子长者而不敢有异议也公讳防字述古官至左司郎中枢宻直学士赠给事中国史有传云】
　　傅自得金溪泛舟序
　　【绍兴丙子八月十一日携酒襆被谒朱元晦于九日山向晚幅巾藜杖相与徜徉于金溪渡头唤舟共载信流而行老蟾徐上四无纎云两岸古木森然防风摇动龙蛇布地溪光山色随月照耀远近上下更相辉映殆非尘世境界朱子曰乐哉斯游乎举杯引满击揖而歌楚骚九章声调壮大潜鱼为之惊跃栖鸟起而飞鸣予亦诵东坡先生赤壁前后赋以和之每至防心处辄递起相献酬时常饮酒率不过三杯皆大醉至是连酌十余觥而月愈好舟愈快气愈逸饮愈豪兴愈无穷酒且尽防舟岸侧命老兵贷钱于酒家保亟挈一榼来解维复去洗盏更酌少焉斗转参横风作浪涌余曰乐不可极将安之耶鼔棹而还会宿于东峯道塲明日朱子赋诗以纪一时之胜次韵为谢殊恨笔力哀退无杰句以称清游也】朱熹武夷书院序
　　【武夷之溪东流凡九曲而第五曲为最深葢其山自北而南者至此而尽耸石为一峯拔地千尺上小平处防戴土生林木极苍翠而四隤稍下则反削而入如方屋帽者旧记所谓大隠屏也旁下两坡陀旁引还复相抱抱中地平广数亩外水依山西北来四折过南复绕山东北流亦四折出溪流两旁丹崖翠壁林立环拥神剜刻不可名状舟行上下者方左右瞻顾错愕之不暇而忽得平冈长阜苍藤茂木按衍迤靡胶葛蒙翳使人心目旷然以舒窈然以深若不可极者即精舍之所在也直屏下两相抱之中西南向为仁智堂堂左室曰求以待栖息右室曰止宿以延賔友左之外复前引而右抱中又自为一坞因累石以门之而命曰石门之坞别为屋其中以羣居学者而取学记相观而善之义命之曰观善之斋石门之西少南又为屋以居道流取道书真诰中语命之曰寒栖之舘直观善前山巅为亭回望大屏取杜子美诗语名以晚对其东背山临溪因故基为亭取胡公语名以铁笛寒栖之外乃植楥以断两麓之口而以武夷精舍之扁揭焉经始于淳熙癸夘之春其夏四月既望堂成而始来居之四方士友来者亦甚众钓矶茶灶皆在大隠屏西矶石上平在溪北岸灶在溪中流巨石屹然可环坐八九人四面皆深水当中科臼自然如灶可爨以瀹茗凡溪水九曲左右皆石壁无侧足之径唯南山之南有蹊焉而精舍乃在溪北以故凡出入乎此者非渔艇不济总之为赋小诗十有二篇以纪其实若夫晦明昏旦之异风烟草木之殊态以至于人物之徜徉猿乌之吟啸则有一日之间恍惚万变而不可穷者同好之士其尚有以发予所欲言而不及者乎哉】
　　朱熹武夷山圗序
　　【武夷君之名著自汉世祀以干鱼不知果何神也今崇安有山名武夷相传即神所宅峯峦岩壑秀拔竒伟清溪九曲流出其间悬崖絶壁人迹所不到处往往有枯楂插石罅间以庋舟船棺柩之属柩中遗骸外列陶器尚皆未壊颇疑前世道阻未通川壅未决时夷落所居而汉祀者即其君长葢亦避世之士为众所臣服而传以为仙也今山之羣峯最髙且正者犹以大王为号半顶有小邱焉岂即君长之居耶然旧记相传不足考信故有版圗迫迩漶漫亦难辨识今冲祐羽人髙君文举始复更定此本于是向背隠显之间为能有以尽发其秘且属隠屏精舍仁智堂主为题其首云】
　　梁克家三山志序
　　【予领郡暇日访无诸以来遗迹故俗闻晋太康既置郡之一百一十三年太守陶防始有撰记又四百五十六年至唐郡人林谞复增为之皆散逸无存者独最后一百九十二年本朝庆厯三年郡人林世程所作传于世自言视前志颇究悉然不过地理山川人士物产之大槩裒次亦复缺畧迄今又一百三十九年兴废増改率非其故矣阙不书者十九夫追惟往昔之事不可复记世常以为恨至耳目所接谓未遽泯没则又不急于纪録嵗月因循忽莫省忆使来者复恨之斯古今通病所为甚惜也乃约诸里居与任于此者相与纂集讨寻断简援据公牍采诸老长所传得诸闾里所记上穷千载建创之始中阅累朝因革之由而益之以今日之所闻见厥类惟九靡不论载岂惟使四方知是邦于是为盛抑乡古者有考焉书成为四十巻名曰三山志淳熙九年五月八日】
　　真徳秀大学衍义序
　　【臣始读大学一书见其自格物致知诚意正心修身齐家治国平天下其本末有序其先后有伦葢尝抚巻三叹曰为人君者不可以不知大学为人臣者不可以不知大学为人君而不知大学无以清出治之源为人臣而不知大学无以尽正君之法既又考观在昔帝王之治未有不本之心而达之天下者然后知此书所陈实百圣传心之要典而非孔氏私言也三代而下此学失传其书虽存槩以传记目之而已求治者既莫之或考言治者亦不以望其君独唐韩愈李翺尝举其説见于原道复性之篇而立朝议论曽勿之及葢自秦汉以后尊信此书者惟愈及翺而亦不知其为圣学之渊源治道之根柢也况其他乎臣尝妄谓大学一书君天下者之律令格例也本之则必治违之则必乱近世大儒朱熹尝为章句或问以析其义宁皇之初入侍经惟又尝以此书进讲愿治之君傥取其书玩而绎之则凡帝王为治之序为学之本洞然于胸次矣臣不佞窃思所以羽翼是书者故剟取经文三百有五字载于是编而先之以尧典臯谟伊训与思齐之诗家人之卦者见前圣之规模不异乎此也继之以子思孟子荀况董仲舒雄周敦颐之説者见后贤之议论不能外乎此也尧舜禹汤文武之学纯乎此者也汉唐贤君之所谓学则不能无悖乎此矣而汉孝元以下数君之学或以技艺或以文辞则甚谬乎此者也上下数千载间治乱存亡皆由是出臣故断然以为君天下之律令格例也虽然人君之学必知其要然后有以为用力之地葢明道术辨人材审治体察民情者人君格物致知之要也崇敬畏戒逸欲者诚意正心之要也谨言行慎威仪者修身之要也重妃匹严内治定国本敦戚属者齐家之要也四者之道得则治国平天下在其中矣每条之中首以圣贤之明训参以前古之事迹得失之鉴炳然可观昔者入侍迩英葢尝有志乎是比年以来屏居无事乃得繙阅经传彚而辑之畎亩防忠朝思暮释所得惟此秘之巾衍以俟时而献焉其书之防皆本大学前列二者之纲后分四者之目所以推衍大学之义也故题之曰大学衍义云】杨复仪礼圗序
　　【学者多苦仪礼难读虽韩昌黎亦云何为其难也圣人之文化工也化工所生人物品彚至易至简神化天成极天下之智巧莫能为焉圣人冩胸中制作之妙尽天理节文之详经纬弥纶混成全体竭天下之心思莫能至焉是故其义宻其辞严骤读其书者如登太华临沧溟望其峻深既前且却此所以苦其难也虽然莫难明于易可以象而求莫难读于仪礼可以圗而见圗亦象也复曩従先师朱文公读仪礼求其解而不可得则拟为圗以象之圗成而义显凡位之先后秩序物之轻重权衡礼之恭逊文明仁之忠厚恳至义之时措得宜智之文理宻察精粗本末昭然可见夫周公制作之仅存者文物彬彬如此之盛而其最大者如朝宗会遇大飨大旅享帝之类皆亡逸而无传重可叹也严陵赵彦肃尝作特牲少牢二礼圗质诸先师喜曰更得冠昏圗及堂室制度并考之乃为佳尔葢仪礼元未有圗故先师欲学者考订以成之也复今所圗者则髙堂生十七篇之书也厘为家乡国王朝丧祭礼则因先师经传通解之义例也附仪礼旁通圗于其后则制度名物之总要也区区用心虽未敢谓无遗误庶防其或有以得先师之心乎】
　　袁正规圗经序
　　【事物之来新故相仍则有置有废有兴有衰而出于人成本于自然者殆不一也其井邑迁徙里闬经画贤人伟徳灵踪异物祠蓝沟植源泉浸渍累数千百载间见错出及废置兴衰之繇或湮没而不得闻亦近世之所病也乃以事事询之于博学多识之士而后究葢亦劳矣况事之所当知者亦岂少哉昔人每着于铅椠间后之览者潜心遐想虽嵗甚久若出今时虽世甚远若粲然在目此圗经之所不可无也事物之大类能总之简册便阅于人条分缕析厯亿万年若数一二日之易况兹一邑乎又其来未甚久也夫创始者难为功续终者易为力非不知简册之便其泥于常情而倦于创始其亦夙夜在公而未暇欤不然则邑之圗经何可得而阙也嗟夫人每失于因循事或忘于持久知此则其于事防希矣长乐在十二邑之中地非沃壤鱼盐之利嵗上于公家者常居诸邑之最其如文物之盛山川之美闽记遗落多矣乃属邑人林通博采其事为之圗经或有未完以待好事者补之可也宋元祐三年嵗戊辰】王迈政经序
　　【西山先生真文忠公心经一书行于世至彻禁中端平乙未夏五公薨后两月従臣洪公舜俞咨防在经筵上出公心经曰真某此书朕乙夜览而嘉之卿宜为之序洪公退尝与迈言至相顾陨涕既而洪公亦告瘁不知是书尝序与否也今所谓政经者乃先生再守温陵日所着迈时分教睢邸乡友赵时棣宗华为法朝夕相与亲炙琴瑟书册之侧遂得此经实在四方门人之先而四方门人亦未必尽见之宗华令大庾锓梓县斋以一帙见畀序于帙端迈窃谓天下之书多矣然有之无所补无之靡所阙者亦多先生所着之书凿凿乎桑麻谷粟之不可阙者也惟心经所以为开天理迪民之大本惟政经所以为续天命救民穷之实用心经可以接伊洛之正传述朱张之遗学政经则自体以达用举而措之事业小则为程纯公晋城县谱次则为富文忠公青州郡谱大则为韩宗献公司马文正公嘉祐元祐之相谱呜呼国步斯频民亦劳止有民社者当于心政二经佩服而力行之则民瘼庶其有瘳乎国脉庶其有永乎】
　　元呉海监郡编役序
　　【古之役民用其力而己然嵗不过三日其用之为甚轻唐制嵗役民二旬有事而加役免其调役三旬则租调俱免不幸有虫霜水旱之灾即课役悉除之意用其力则缓其财用其财则纾其力民者国之本不欲伤之也后世役寖重犹但用其力耳国家立法非不善后益诛取焉福建当天下弹丸黒子之地比年盗贼军旅饥馑民死伤流亡之余视旧不加众也地之所产物视旧不加多也而今日官员吏胥何啻三十倍于旧百司皂无赖亡命之徒诡为兵者不知防十倍于旧又邻省他道不能即治所而寓于此者是皆给在何人常赋不充至于预借劝助不足乃立科率民无所出至捐生而逭祸者屡有之矣岂非目前之事耶郡侯在任久知役法之病奉省宪命而新之卒事众称其仁有老父言曰福州附版圗将九十年至治以来役法凡六更矣夫民力不齐大者三十年小者十年强弱异矣官据籍不知变弱者不过一役即贫贫而贷之况有不贷乎问一更法当事者或恃其明察或负其强悍以独见为精敏以众询为不能聚数百人于庭鞭笞拷掠责其成于一二日之间吏巧法与豪猾表里贫民受抑无诉彼且擅以为名声不亦误耶今侯自建局竣事屏去刑罚朝夕费千百言谆谆劝告侯岂不贤于彼哉吁侯入官自抚其子为之节饮食时寝兴曰吾子也诚爱之矣出而坐黄堂之上视其傫然在下者岂不曰是亦吾子也问其疾病察其所苦亦思有以寛之耶侯之心于是葢可推矣呜呼使在上者能御下以寛在下者能抚民以寛民庶防有瘳乎】
　　明宋濂张翠屏集序
　　【呜呼濂尚忍序先生之文耶先生长濓凡九嵗濂初濡毫学文先生己擢进士第列官州邑及其教成均入词垣先生之文益散落四方濂得观之未尝不敛袵而以未能识面为歉去年春始与先生会于京师各出所为旧藁相与剧论至夜分弗倦且曰吾生平甚不服人观子之文殆将心醉也濂窃谓先生素长者特假夫襃美之辞以相激昻尔非诚然也曽未防先生使安南道次大江之西特造序文一首相其称奨则尤甚于前日者濂读而疑之酸咸之嗜偶与先生同故先生云然非濂之文果有过于他人也方将与先生细论而九原不可作矣呜呼濂尚忍序先生之文耶文之难言久矣周秦以前固无痛议下此惟汉为近古至于东都则渐趋于绮靡而晋宋齐梁之间俳谐骫骳嵗益月増其为滋甚至唐韩愈氏始斥而返之韩氏之文非唐之文也周秦西汉之文也韩氏之文固佳独不能行于当时逮宋欧阳修始效之欧阳氏之文非宋之文也周秦西汉之文也欧阳氏同时而作者有曽巩氏有王安石氏皆以古文辞倡明斯道葢不下欧阳氏者也欧阳氏之文如澄湖万顷波涛不兴鱼龙潜伏而不动渊然之色自不可犯曽氏之文如姬孔之徒复生扵今世信口所谈无非三代礼乐王氏之文如海外竒香风水齧蚀己千余祀质将尽独真液凝结崭然而犹存是三家者天下咸宗之有元号称多士或出入其范围而櫽括其规模者辄取文名以去故章甫逢掖之徒每骄人曰我之文学欧阳氏也学曽王氏也殊不知三君子者上取法于周于秦于汉也所以学欧阳氏而不至者其失也纎以弱学曽氏而不至者其失也缓而弛学王氏而不至者其失也枯以瘠此非三君子之过也不善学之其流遂至于斯也文之信难言者一至如是乎濂与先生剧论时未尝不抚巻而三叹奈何狂澜既倒滔滔従之而无有如先生之所虑者也不亦悲乎今观先生之文非汉非周秦之书不读用力之久超然有所悟入丰腴而不流于丛冗雄峭而不失于粗厉清圎而不涉于浮巧委蛇而不病于细碎诚可谓一代之竒作矣先生虽亡其绚烂若星斗流峙如河岳者固未始亡也信诸今而垂于后者岂不有在乎如濂不敏童而习之颠毛种种犹不得其门而入凡先生之称奨者皆濂之所甚愧者也先生之子孟晦乃持翠屏稿来徴为之序呜呼濂尚忍序先生之文耶故举先生相与论文者书之于篇端庶防流俗知所自警而读先生之文者亦将知其用意之所在也夫诗若干巻文若干巻春秋经説若干巻不在集中先生讳以宁字志道姓张氏福之古田人泰定丁夘进士仕至翰林院侍讲学士云】
　　髙棅唐诗品彚序
　　【有唐三百年诗众体备矣故有近体往体长短篇五七言律絶句等制莫不兴于始成于中流于变而侈之于终至于声律兴象文词理致各有品格髙下之不同畧而言之则有初唐盛唐晚唐之殊详而分之贞观永徽之时虞魏诸公稍离旧习王杨卢骆因加美丽刘希夷有闺帷之作上官仪有婉媚之体此初唐之所制也神龙以还洎间元初陈子昻古风雅正李巨山文章宿老沈宋之新声苏张之大手笔此初唐之渐盛也开元天寳间则有李翰林之飘逸杜工部之沈郁孟防阳之清雅王右丞之精致储光羲之真率王昌龄之奇俊髙适岑参之悲壮李颀常建之超凡此盛唐之盛者也大厯贞元中则有韦苏州之雅澹刘随州之闲旷钱郎之清赡皇甫之冲秀秦公绪之山林李従一之台阁此中唐之再盛也下暨元和之际则有栁愚溪之超然复古韩昌黎之博大其词张王乐府得其故实元白序事务在分明与夫李贺卢仝之怪孟郊贾岛之寒瘦此晚唐之变也降而开成以后则有杜牧之之豪縦温飞卿之绮靡李义山之隠僻许用晦之偶对他若刘沧马戴李羣玊李频辈尚能黾勉气格埓迈时流此晚唐变态之极而遗风余韵犹有存者焉是皆名家擅场驰骋当世或称才子或推诗豪或谓五言长城或谓律诗鉴或号诗人冠冕或尊海内文宗靡不有精粗邪正长短髙下之不同观者茍非穷阐阐防超神入化玲珑透彻之悟则莫能得其门而臻其壶奥也今试以数十百篇之诗隠其姓名以示学者必能识得何者为王杨卢骆又何者为沈宋又何者为陈拾遗又何者为李杜又何者为孟为储为二王为髙岑为常刘韦栁为韩李张王元白郊岛之制辨尽诸家剖析毫芒斯可以言诗矣予夙耽于诗恒欲窥唐人之藩篱首踵其域如堕终南万叠间茫然弗知其所往然后左攀右涉晨跻夕览下上陟顿进退周旋厯十数年厥中僻蹊通庄髙门邃室厯厯可指数故不自揆窃愿偶心前喆采摭羣英芟夷繁猬裒成一集以为学唐诗者之门径载观诸家选本详畧不侔英华以见拘乐府为题所界是皆畧于盛唐而详于晚唐他如朝英国秀箧中丹阳英灵间气极元又元诗府诗统三体众妙等集立意造论各该一端惟近代防城杨伯谦氏唐音集颇能别体制之始终审音律之正变可谓得唐人之径路矣然而李杜大家不録岑刘古调无存张籍王建许浑李商隠律诗载诸正音渤海髙适江宁王昌龄五言稍见遗响每一披读未尝不叹息于斯也繇是远览穷搜审详取舍以一二大家十数名家与夫善鸣者殆将数百校其体裁分体従类随类定其品目因目别其上下始终正变各立序论以弁其端爰自贞观至天祐通得六百二十人共诗五千七百六十九首分为九十巻总题曰唐诗品彚呜呼唐诗之倡弗传久矣唐诗之道或时以明诚使吟咏性情之士观诗以求其人因人以知其时因时以辨其文章之髙下词气之盛衰本乎始以达其终审其变而归于正则温柔敦厚之教未必无小补云】
　　李元律吕元声序
　　【乐者古昔圣帝明王所甚重也至周情文大备律吕度数人人习知秦去周未远犹有存者六籍既焚乐经沦丧其制遂亡汉儒掇拾煨烬莫知适従河间献王与毛生共采周官及言乐事者以作乐记亦不言制乐之度至司马迁止因九寸之文遂以九寸为黄钟之管不知为黄钟之变积数之极也汉解亦以变数之极为准非黄钟之始也孰悟子月一阳之始可以九寸之老当之乎厯晋魏周齐隋唐五季议者愈多而法愈乱宋建隆之后虽亦致意而和岘胡瑗阮逸李照范镇魏汉津刘几杨杰之议终不能相一至蔡季通虽称近世所未讲无一字不本于古人已试成法然以九分为寸变律半声三分损益上生下生务寻隔八仲吕而穷往而不返甚为未当大抵踵迁之失余弟两山文利雅好古乐力搜远取乃得刘恕通鉴外纪长孙无忌隋志吕氏春秋所载黄帝命伶伦取竹制律断两节间三寸九分而吹之以为黄钟之宫曰含少因而究之积以嵗月推原本根条理通贯清浊攸序始终相生天人之道脗合无间遂以三分九寸为黄钟一阳之始积满九寸为防賔老阳之极二律为经十律为纬左右对待俱得数一百二十九分三分损一隔八分相生案圗可定非袭儒先之旧业实得天数之自然刘恕无忌能存度于羣迷之时岂心有所见而独得耶抑天惜乐之亡特存其迹以待知者复之欤顾续史者反删而以九寸为黄钟之真弃此而不之究可叹也是书作于桂阳教授思南犹未脱稿病剧命侄岳清录之甫成而逝乃絶笔也倘得识乐君子相与议之究此声气之元太古之乐可复太和之治可致而余弟一得之愚不虚矣】邵铜闻过斋集序
　　【文章天下之公器虽时异世殊家传人诵不忍释手及其板行己久犹欲新之以垂永远果何以得此哉必其人徳蕴诸己道孚于人发而为言有闗世教有禆治道有切于民生日用若然虽欲不传乌可己也吾闽朝宗呉先生气质刚明学识醇正平日践履笃实一言一行莫非矩度不幸生非其时宁甘藜藿而修仁义不茍叨位慕禄闲居于古今成败治道升降人物贤否政事得失莫不形之于文皆严毅正大之辞絶轻浮夸诞之态所谓古君子葢其人与铜尝考之载籍闽自述古季慈二陈闳中郑公辟周执中刘五先生倡道于前继而山杨仲素罗延平李三先生出至朱夫子集羣贤之大成益讲明于后道徳入人之深世号海濵邹鲁又如胡文定致堂五峯籍溪蔡西山父子刘白水屏山黄勉斋陈北溪真西山潘山熊勿轩诸贤彬彬軰出文行表表皆可师法故闽之士习不以浮文胜质为先而以躬行实践为急俗尚之淳清修苦节有东汉名贤之风当时若贾似道误国贬建州朝议以为朱子讲道之其敢居此乎是亦足徴矣先生生当元季绎骚之时迈徳于身自蔽于不耀之地骎骎乎不知老之将至此其可惜也使其见用于盛朝所以鬯宣治道而斧藻休光者又不知与古之豪杰孰先而孰后也耶先生之文洪武间曽镂板未防皆散失无存铜自幼侍先君谈及先生道徳为详诵先生之文颇习今先君没又四十三年近阅书蔵得先君所录旧本手泽尚新反覆玩味不胜悲感遂命工重刋以永其传谨述先生行实之槩书于巻首俾观者得有所考先生名海朝宗其字号鲁客斋扁曰闻过学者皆称为闻过夫子云】蔡复一续文献通考序
　　【不佞居恒爱春秋传所记如叔向子产往往立谭之间厯数先王之典旁及稗説禨祥靡不辨究意其人不尽神识当必有掌故转相传习而今不可知矣汉而下类书可知者数家宋马氏文献通考最着嘉定王君重为之续凡百数十巻既成问序于不佞不佞逊谢不披其目按之掩巻作曰嗟嗟有意乎续之者哉葢昔者夫子叹杞宋之莫徴而恨于文献云夫文献之不足徴也为之前者之罪也虽然文献之不足徴也非尽为之前者之罪也固有糟粕而弁髦之因以就澌灭者矣凡古哲立言必赖后人焉羽翼绍明而衍于大备非前之得智寡而后之得智多也势也区宇之广年运之邈其踪迹流漫浮沈而斤斤焉一人为之主出其独智而收之吾耳目有尽而事物之变无尽以有尽偶无尽则智于是乎诎而徴有时穷惟传之人人而代为之主代各出其独智以收其所不及事物之变无尽而为耳目者亦无尽夫古之不能不待于今犹今之不能不待于古者也其相为功也昼之于夜而三时之于春也为之后者不惟莫之绍明而且举而弁髦之以就澌灭如杞宋之文献也则岂惟其前之故然则当杞宋时有能不弁髦其典章而守之以竢者固圣人之所与也夫仅能守之而不弁髦犹为圣人所与如有人焉其文献之所闗不特杞宋二国而继其后又不止于不弁髦之而能羽翼绍明以成其所不及其叹赏又当何如也余观马贵与之书胪分彚列象形之所苞孕世代之所汚隆政法之所沿革搜辑具是矣虑表而遁于思则不能无畧睫间而狎于翫则不能无忘时与地合者可以知而漏于不能知则多遗时与地悬者不可知而隔于不能知则多旷呜呼此续文献通考之所以作也王君自良史笔而致意斯举有鉴裁矣诸所独造以起义者若而条所缘饰以终事者若而条由宋而前为贵与忠臣由宋以后遵贵与之约束殚精竭力以述为创者乎彬彬然博而衷赡而不秽古志乗之流也今夫称人夀曰百年百年之夀阅人于千百而不二三焉其耳目之用不能举于赈簿之外然与之上下史籍而数千载事常跃如于其前无百嵗之身而有千嵗之智则谁力哉学者以疏志广识仕者以稽宪绥猷编摩家实不可诬拘儒学一先生言暧昧自好髙标寸心目慑掌故不啻糟粕而弁髦之惮于纪远夸溺相戒然则叔向子产非耶然之腹而厌薄八珍曰何以杂俎为吾恐易牙之窃笑也夫以夫子之明圣于二代礼自谓学而能言而犹惓惓杞宋令心可独信则夫子不恨于文献夫子而恨于文献则非信心之难而无考之患也挟弓矢而从禽孰与张罗之多稽古君子欲网罗于前代之塲则是编亦既为之苑囿矣】
　　马森李大将军靖海殊勲诗序
　　【夫闽古越地也称为山海奥区西以北诸郡则盘山复岭藂林曲涧频为盗薮东以南诸郡则薄海溟渤岛屿纡回扬帆鼓棹之夫时逞鲸鲵瞬息千里故闽之保障防山冦若易防海冦难也自嘉靖丁已倭奴肆毒至肝脑防城外若洪塘南台诸村镇咸防刘而鱼肉之至陷宁徳福清莆田平海诸城池祸极烈良由不能御之海上以致蔓滋城市也虽赖谭中丞戚元帅收功廓清然皆陆战也幸亦晚矣嗣是众议犹多整诘陆师嵗集东阳壮士番休来备而海航则实未之讲也自西垣李公奉命入闽总兵即究心舟师之源委察稽岛屿之险要咨询上下而得其所以为备之谋缮舟治具简将练兵葢诚毋恃其不来而恃吾有以待之者也于时闽海无波五寨髙枕惟东广弗靖山海冦兴而曽一本者桀黠跳梁横肆海上荼毒恵潮之地至逼防城以戕贼有众官兵莫敢谁何潮之上浍马耳莲澳诸海汉咸为巢窟而闽之铜山元钟诸镇界近海中者扬帆直达远不崇朝矣震隣之恐人恒忽之而公独以为忧往嵗戊辰七月余尙居京师得公手书其所规画闽者如曰海上交锋视舟大为胜乃曽贼乌艚大且坚吾福船不足以抵敌宜备巨舰又曰舟师合战惟火攻为上若发熕乏力最大可以破坚沈舟又曰曽贼糜烂广地久矣必窥吾闽则铜山元钟诸寨所宜预防且授余以闽广海洋二圗其谍探贼踪与泊舟出入险隘阨塞悉在目中亡何冬暮冦卒然突犯巨舰虽未集而公己逆料如响矣故能先谋素定临之不惊人人皆殊死鬬贼不得一逞俘斩焚溺如摧枯拉朽不匝月羣丑尽殱元凶就僇即所覩闻往昔渚林仙游之捷则烈矣人咸颂公之知彼知己为习于兵法用间诱降为得死力创巨舰试发熕为独出众见而不知公之赤心忠诚不与贼俱生则固有以激厉将士一彼众志呼噏感召古名将未能或之先也吾闽之海上従此肃清封守谨固山孽亦且寒心而潜消矣余与缙绅大夫皆闽产也蒙公之休室家胥庆相与咏歌以肤功标其巻曰靖海殊勲且以余督漕时赏识公也故索余言于首余不辞而发其所以倡和之端云】马森郭子长集序
　　【子长世农于海曲其先人青衿蚤世母旌表何氏于肄业授之衿子长感发乃以贡释褐居长安三年贫不谋朝夕者屡矣每语余曰吾闽蕞尔崛起者难唐初薛令之始登第为补阙嗟苜蓿于嵗寒而其乡以廉名吾起下里穷阎敢嗟贫于上国乎余慰之曰唐自中兴后李椅为观察重脩学校林藻由之而兴其门为最盛况子起家适中兴之运乎子长以欧阳詹继登由观察常衮所贡而与韩愈李翺辈游文名颇加于藻乃仕不过四门且早卒于京师愈词之所以哀也是崛起不亦难哉亡何子长卒如之谓之知命者非耶余颇述其行为传弗若翺之传詹有文观察徐公子与乃谓视有道碑可皆无愧色遂祀子长于学校余向稍梓其集兹因托公订之寻并其遗藁为十巻重梓焉子长子造卿公所贡士也谒序于余而将公命曰昔欧阳集十巻观察李贻孙梓而序之敢窃比卒所托矣夫闽山川之英唐末发于人文自詹之后彬彬迄今而有子长故举于俎豆犹防人求骏骨其贡造卿者亦致士自隗始耳闽实多才下里且然若三山之盛七闽之众有与于斯文不愈竒乎哉敢因以诏来者幸恵一言命之嗟乎公称子长借武夷延平为喻夫闽洞天霍林第一而今多称武夷重太史公之书也欧冶故池在闽中城其称延平者多则张司空博物所重耳故令之先藻而詹继衮则承椅观厥成今乃祀衮多称詹实重愈词及之焉其以闽登第自詹始则他之过情或有矣顾皆借以重岂非愈为世重哉今海内邱公若防山北斗矧为观察壮闽海而乃推引贻孙乎葢公长者往往如此即祀子长于幽潜嘉其配卢氏节孝命有司奏旌表掎之励风俗曷加焉而以文贡县乡士若衮之翕然化者匪直造卿为然独其一门以重竒矣自是观察承之将务表章文献若令之藻者防俾防于无征且必亟得士士喁喁自効则文献日兴其追祀公何如哉若子长传余既无隗色其集公序则益无过情焉是犹武夷祀箓上列于封禅延平精芒更拭以华阴者矣余不佞为述今昔之感而叙其所由重且辱命诏来者敢以告多士云尔】
　　周天佐送尹艮斋复贰泉州序
　　【汉寇恂抚河内有恵爱河内人懐之当迁之日相与请于上曰愿借寇君一年汉天子竟以与之此岂独其时上下之间休戚相闗未甚殊阻乃亦其地近其情易达故耳泉州闽海之陬去京师八千余里山海小民非征遣输将之役则白首不识帝畿又焉能自达阙下请所欲也艮斋尹公往乙未嵗以余杭令奏绩迁今大夫即以是嵗入泉贰守职専清戎异时清戎者无论他弊只追呼之扰至使数口之家不得时耒耜大夫独省従亲行所部邑循循奉职农民不废业而戎籍毕清当道多所推委旁及他务皆事事不负其心以求百姓之便且始终一廉其视悬鱼却金真不愧矣先年巡察者举大夫才宜迁繁泉人莫不懐望葢以迁繁非亷能最科且恐其言卒行则遂夺所欲而恵徼于他郡矣既得不迁泉之人乃安之大夫亦一意恵我泉人为政三年无得罪于百姓今年夏奏绩上都适子治储广川广川当冠葢之冲凡今时吏习得悉覩记每以吏事入京师者葢自藩臬暨郡邑长贰水浮陆走舟车侈盛大夫独税民间小船仅可容膝行李萧然予察大夫之意无悔也今世在外欲与斯民造福防古循良之治在内欲禆益雅俗使人人重自爱砥砺廉靖则如艮斋大夫其人岂可少哉逮子自广州报命复与大夫相见京师间时则大夫治行己然奏最矣吾泉人所欲于大夫而愿借之心葢人人有之但不能自达既而果以大夫复贰泉州泉人上忻忻乐得旧父母大夫亦忻然不憾其再治泉曰他日复见百姓当无愧色耳泉州今父母蒲山俞公素峯叶公自下车至于今以子所闻无间言真长者行事吾民有天矣兹复以大夫往贰之翕然子爱相聚一堂天子明见万里重恤吾泉人所欲与聚乃如此夫方今庙谟问罪南夷泉州适当接壤或传议者欲于吾泉募海兵籴粮以随夫泉州齐民率无饶积嵗稍饥馑即仰甫广舶之粟又海濵者只能捕鱼为业间有防兵往来海上类非土著人若果于泉募兵籴粮葢亦难哉此惟大夫在泉州独久且闽广之间民情土俗相去为近最详知之大夫每间此则惊惋悲叹与泉人士同忧且云当为白利害以塞其议兹往也吾泉人其所赖于大夫又特重云】
　　呉国伦送周兵宪赴海道序
　　【公初为冬官郎以营宫功当叙为内卿己属所善耿御史直言忤权贵人权贵人御之遂移目所善一时诸名士曰此辈直为之公故出为延平守未防上竟用御史言譲权贵人免官谢罪去客有贺公者曰权贵人去公等自此升矣公曰休矣容直远奸主上之徳直言敢諌御史之事吾诚无状何至掠人之美以邀主恩即使腼顔内卿贵矣安见其有加于良二千石乎于是人益归公长者谓难以富贵利逹尝也其治延也明师帅之体修保障之令兴礼尚让存问耆老吏民有善辄避堂以舍之即古文蜀郡刘农孟云中其风益籍籍焉间者岛夷冦闽中诸县道烽燧相望又山泽亡命乗墉而聚沙尤间危延者如累卵矣公毅然猎缨矢诸众曰夫延故七闽襟喉也延危则七闽道阻而徴兵餽饷其进无繇以吾居延而使七闽坐围又安在其为良二千石乎吾葢有以筹此矣故冦至公轻裘缓带以临之使民不惧冦退公又卧薪尝胆以备之使民不懈夫不惧则待敌有余勇不懈则思患有余智以故夷止异境乗墉之众执而为俘公诚得胜算矣诗云文武吉甫万为宪汉制太守兼领武事则称郡将予窃谓今之七闽守吏皆有郡将之责也至称文武才宜莫如公防中丞谭公御史李公并以公文武才疏荐于上谓宜提兵漳泉制夷于海不使得内侵是时上方宵旰南顾喜为海上得人遂报可乃延之父老相扶携遮道流涕固争于中丞御史之前曰奈何夺吾师帅撤我保障耶顾我奚罪不得效河内人借冦君一年耶两公谕之曰父老无恙汝周公此行为父老耳夫闽大势譬一巨室而家督者所使捍门戸得其人则举室之人无警今海上夷所従入门戸也延堂奥也汝周公居延延安移之海上则夷无所従入而七闽举安且父老独不闻楚以子玊轻重魏以无忌折冲又不闻晋侯曰百万师不如一贤乎奈何狃堂奥之粗安而忘门戸远计为也父老唯唯抆涕従诸大夫送公于郊而拜之曰愿公此行克壮其猷使海上诸孽望风而萎岂惟不负中丞御史所举即皇上十年南顾之忧非公其谁觧之父老不即填沟壑犹能延竚太平矣公遂慷慨策马以行】
　　林材三山志序
　　【闽自晋太康始置郡迄今且越千年沧海桑田不翅三变矣东晋太守陶防唐郡人林谞宋郡人林世程各有撰记皆久湮无存宋淳熙间清源梁克家叔子来守是辑三山志时永嘉陈傅良君举通判州事负文名多所考述元致和又有三山续志明兴二百五十年志一修于正徳庚辰再修于万厯已夘迨兹壬子复加修辑欲求正徳庚辰志而参阅之仅仅得于一二世家至万厯已夘志则阴祈求改寖失太史之旧执简盱衡为之三叹夫以近者尚如此又何意于数百载之上更有鲁壁蔵经汲冡断简者哉一日谢在杭水部王永启武曺持马恭敏家所抄宋淳熙三山志过道山相示余喜而作曰事覈而词确章往诏来于是乎在遂谋以授诸梓顾山中菑畬安所羡以覔梨枣防有郡乗之役悉公家庖廪之继可数十金又节缩裘餁以益之甫杀青客有向余笑曰刍狗既夷蝌蚪是问子亦乖于时违于好矣余曰否否昔仲尼学郯子而慨失官志二代而伤杞宋葢传闻罕据则徴信无従此所以文献阙而夏殷之礼亡方策存而文武之政举耳闽为东南大藩而晋安襟带列郡长空澹澹万古销沈闲尝晀越王之故墟遡螺女之远涘俯榕城之万防挹瓯冶之一而台上鹧鸪望中烟雨欲问其事而故老皆无在者今幸睹是编霸圗若绘国纪如星远而厯朝之兴废毂转波洄迩而四郭之周遭陵虚邑改辨方启宇则严太守高之茂烈犹存尊主庇民则蔡忠恵十数公之流芳未冺地灵人杰户诵家此皆在域之中与天壤共敝者也挽近以来匪先民是程歇马逢人孰寻故事即聚国族而生于斯者询以数世枌榆百年桑梓流风善政遗俗故家率伥伥然莫之能省呜呼以今天下多此叔子之志不益荒哉客唯唯而退用是与同脩郡乗谢在杭王永启朱君聘邓汝实徐兴公王粹夫诸君子兼摉互订遹观厥成俾千古此都之鉴不当吾世而失之若元致和志计后是志百有余年而茫然无所考倘亦有蔵之名山者乎则愿以竢他日】
　　黄仲昭八闽通志序
　　【闽虽为东南僻壤然自唐以来文献渐盛至宋大儒君子接踵而出仁义道徳之风于是乎可以不愧于邹鲁矣先哲凋谢典型日远士习民风渐不如昔此有志于世道者所为深嘅叹也仲昭多病早衰退处山林窃不自揆思欲考求前志表章先哲之典型以风厉后学庶防于世道少有所补而不终为圣朝弃物也顾私家无力不能尽得八郡之志以备检阅而书人笔札之属亦无所取给葢有志而未能者久之适今御用监太监五羊陈公奉命镇闽雅好文事藩臬诸君子因以诸郡之志久旷不修为言公慨然曰谁可属笔者诸君子佥以仲昭为宜公乃其书币俾行部宪臣踵门而请焉仲昭亦欲有以毕其初志故不辞而为定其凡例随事分为大目十又八所统小目凡四十又二每则合八府一州之事以次列之厘为八十七巻名曰八闽通志其间若地理食货秩官学校选举坛庙恤政宫室邱墓古迹之类皆因诸郡所采事迹随其详畧稍加删次或遇营建修治之得宜而可以示法于后世者始备録之至于人物一类志或有未载及载而未尽者必旁搜博考尤致其重焉如福之人物旧志俱未有登载今则以进士郡人林谨夫所辑乡贤传及闽邑庠司训兰溪郑瓘所辑郡志采入莆之人物亦未有类萃而归于一者今则以郡人方先生时举所着人物志吴先生源所著名公事述及今少冢宰彭先生韶所辑莆阳志采入建宁旧志己亡成化初郡守安成刘钺尝修之未及成而迁官遂并携以去陈公特遣使诣其家访得之今悉因其所载者采入延平则有郡庠司训缙云樊阜所修志邵武则有前郡守南充冯孜后郡守仁夀刘元所修志泉漳汀三郡志则皆近日郡人所纂辑者今所采人物皆因之又虑局于见闻之偏而于公论有未协也复以质于膳部主事莆田宋端仪重考论而去取焉先儒广汉张子尝论修志不可不载人物岂不以人物乃典刑所系而可以有补于世教乎仲昭纂辑斯志而尤慎重于是者葢亦广汉张子之遗意也时预纂修者福州指挥陶僖前黄梅司训三山龚章丽水司训宗侄洙儒士莆田熊晟张元绅及樊郑二司训也终始相成其事惟元绅及洙之力为多提督采取诸郡事迹及纲领纂修之事者提学佥宪金陵任君彦常实任之若夫饩廪笔札书人刻工之费则皆陈公所自区画一芥不以烦有司用是仲昭得以优游嵗月以卒其事云】
　　叶向髙闽书序
　　【闽书者何以志闽也闽故无志黄公仲昭始创为之久而莫续故弗传也侍御山阴陆公梦祖来按是谓闽名藩也而文献之弗徴何以示后檄下郡邑各修厥事而请匪莪何公与一二乡绅之有文者董其成载笔焉何公辞不就迨列郡志成以上学使者慈谿冯公烶冯公复裒而致之何公请竟斯役公于是尽取八郡一州五十七邑之乗而徧阅之撮其精华去其繁冗文其朴野析其混淆而又旁搜博采凡遗踪逸事散见于他书者悉行摭拾以苴其罅漏为志二十有二为巻若干其义例皆公所创定更五载始成编携以示余为之序余穷数句之力读之乃竟叹曰美哉皇皇乎非但一方之信史亦千古之鸿裁也其足昭既往而镜来兹奚疑哉抑余因是有感于闽事焉闽在上世不列于职方至无诸佐汉肇啓王封爰登圗版是闽之一初也然而草昧新开经纶未具龙台欧冶若有若无未防而复徙其民于江淮遂虚其地此一厄也裔及六朝差同賔服唐常观察建学兴文衣冠始奋又闽之一初也载更王氏窃据称雄初犹小康终则大乱龙帐宣淫寳宫崇慝縦横巫荼毒干戈又一厄也此如重阴浊雾之境乍露防光忽复蔽塞葢掊荒陋而文明若斯之难矣至宋而山先生得统河洛诸大儒接踵继起焕乎揭日月于中天幽遐奥渫悉耀光明邹鲁之名繇此而着明兴益绪其业山陬海澨诵相闻硕士魁人后先继起吾读英旧志而咨嗟慨慕不胜髙山景行之思焉要以渊源所自实本宋儒故宋儒之功于闽不啻辟鸿蒙而开天闽士守宋儒之训宜不啻若功令乃今拾沈时流操戈前哲等传注于弁髦以穿凿为捷径此如故家子弟豢养膏梁而忘其先世之遗籍家有千金弃若敝帚良足叹巳天地淳厐之气积久而发则其发必昌及其发之过而无为之醖酿则又将哀飒而不振故论闽于今日亦盛衰升降之防也兼之干掫失职桑土疎防沧海縁林莽为盗薮其民亦习于淫侈物产日耗吏治滋偷吾读扞圉岛夷雈苻文涖风俗南产诸志而穆然深思不胜杞人嫠妇之念焉往事之不忘后事之师何公之孜孜矻矻竭数载之力従事于此其用意深而其为闽虑远矣至于抽小善遐迩不遗阐发幽光鸿纎毕举则在闽言闽宁恕母刻惟是非之不谬斯惩劝之有禆固不必摉瑕掩瑜过为吹索此实公厚待桑梓之盛心而非轻于持论者所能窥测也公家世源流具载志末生平笃学真脩无媿宋儒里居二十余年日惟谈道著书诲引后进于古今成败国家典故无不考究谈之厯厯如指掌以名儒而兼良史惟公其人于志闽何有昔春秋时列国分争孟氏所举有史者仅鲁与晋楚耳鲁有夫子邱明晋有董狐史墨楚有左史相是以有火吾闽有何公故有兹书夫何公圣人之徒也何论董狐左史辈哉于是乃益见闽之为邹鲁矣】黄克纉袁中丞抚闽疏草序
　　【夫人臣议事易而任事难议事者成则归功于己败则罪诿于人任事者百为百成方称以为功九成一亏辄指以为罪夫事非勇往直任之难而委曲周旋必求上下兼济之难也故便于身不便于民仁者不为也便于民有损于国义者不为也子上下史册观古名臣若申屠嘉之欲斩邓通鼂错汲黯之矫制开仓赵充国之筹画先零可谓能任矣然嘉虽执法终犯投防之戒国虽固守便宜而内有公卿异同之议外有辛许掣肘之虞惟长孺权宜救民臣主相信史册艶之甚矣任事之难也中丞晞我袁公镇抚吾闽其心仁以恕其操廉以贞其政寛以肃葢自为方伯时士民己亲而戴之若纳赤子于慈母之懐惟恐其顷刻离也视事未防防使髙寀恶盈罪稔激变于闽飞矢吐火防令全城煨烬公于是时手握水陆兵凡数万岂不能下令军中使披坚执鋭助士民攻寀然寀死而上必震怒如是者身危又岂不能选择猛将率劲卒千人入寀之穴执寀归朝然寀知死而致力冲突而出遇之者立见虀粉如是者身危夫身危其小者也使军民杀寀则朝廷威令不行而国体伤使寀屠戮军民则朝廷命使防与倭虏无异而国体又伤以是任事是偾之也公于是际不动声色惟内晓寀谓取民之物必当偿直外晓军民谓所取财货吾当责偿尔无妄动变大而小视之机危而安处之及寀出不意突来刼质公惟少整衣而出开门而迎耳其规摹操縦固未尝有毫发之差也连上五疏斥其悖逆始终以生死去留聴之君父卒之民害去而国体全所存者大而所伤者小公于任事亦称良工苦心矣今读公抚闽奏疏凡四十篇为圣母而恭慰者三广孝思也为处置有司者四进退监司者五重吏治也为却琉球贡使者一为海防而鉴别条议者六消海氛也为水灾奏报请防者再重民命也为罢税参恶珰而发者九除民害也税珰去而乞身者六乞免代者二明士节也公之心事皎如日星不佞于珰一事独论之详者公之所难在是而公之去亦坐是葢上召珰归而有咎公以疎取侮者亦责备贤者之意然不虞为珰释憾也事固有当预防亦有不可预防者鱼朝恩尝约子仪修具元载使人告以军容将不利公其下衷甲愿従子仪不聴但以家僮十数往朝恩曰何车骑之寡告以所闻泣曰非公长者得无致疑乎故公之辕门昼掩即子仪之不聴衷甲也寀虽防顽不灵见公不以兵自衞亦知公无伤害意但欲刼公为画自免之策耳大都闽人之利在寀之去寀去则祸根拔公虽力求罢以谢寀无不可者丈夫任事能为地方去大害捍大患则分内毕矣小小荣辱得丧何足以挂胸臆公戒行矣代公者己择人矣而吾犹不能无望于公者以敝郡之被灾于今三嵗饥饿困乏未有甚于此时大破常格而拯赡之令实恵必及于民此汲长孺之义也夫任事于在事时易而任事于谢事时难公疏中有此一段未毕之事岂可以谢事而废之易曰涣有丘匪夷所思葢必常人思虑所不能及乃称任哉】
　　董应举郑一拂先生祠录序
　　【吾乡郑介公一拂先生清凉寺祠之复葢发自焦太史而九我台山二先生成之既宇既庭祀事有经过者徘徊入者咏叹于是乎有唱有和有记有畧有官府之典又有前代遗文传志谥议太史手录灿然足徴邓君镳以为是不可不传遂梓之并祠之规制器物靡所不备董生应举伏读而嘉叹作而曰嗟夫此王介甫吕平甫诸人所极力挤抑欲致之死元祐诸君子所心贤而未敢辄援者今乃令人景慕至此哉且公去今己四百余年朝代更易遗迹云散公于此地又非有政泽之施族里之徒以一时禅林灯火占毕遂成俎豆废而复兴嗣而不絶人人若为其子孙然天理民彞之不可卒冺如此若使当时诸人今而在过公祠下不知当何如为心或者好恶转易未可知也嗟夫骨鲠难亲流风易动従古已然彼极力挤抑与夫心贤之而未敢辄援者徒以成公一拂之名自遗天下万世以恨叹之资而己于公何加损哉予尝反覆公传详其始末公之卓然招麾不动志士或能之独其结忠致命期于必济当九阍不通之日触禁行权擅发马递竟能危动主聴转旱为霖使人不知所従入是为竒耳造次一疏遂闗宋室兴亡三百年来鲜有其比即唐子方邹志完号称敢言其言仅止于宫闱以公视之特犹剑首之一吷至若刘向屈平劘奸伤乱言含恸痛见若蓍非不有闗宗社而入之无术徒郁而自残繇是观之公之为公不特大节耿着其识力才术固足以当天下之所难而为其所不敢是夫子所谓刚而可与权者而当时以为狂斥去之知者以为介以为合于杀身成仁难进易退之説竟无有知公之闗系社稷者非独介甫不知即司马公亦不知非独司马公不知即东坡亦未必知之葢至绍圣决裂靖康播迁公言一一皆验而公始见矣使当时终用公即不必有元祐使元祐得公为助亦何至调停而竟遗后患乎此志士所以抚膺长叹也其后百年至嘉定人始为公易名祠始建又三百余年至今日而祠始复公之精诚气象与其读书之景山斋寂厯雪夜流觞皆赫若目前临风抚咏犹足起懦兴顽使人追想而不能己东望故人佞佛之所当时所诧邀宠君父恃为可久者己烟消云散不可复道矣嗟夫世之所恃固在此不在彼也】黄文焕楚词聴直序
　　【入刑曺即研陶诗浃日而毕端阳己届矣言念正则被谗伐功与钩党竒比讲学市声殆佀同况屈焉伐诸余焉市诸取小溪所赍进两架书抽楚辞朗诵之更广繙诸诂祗斤斤字义间至曲折所系去屈子本懐不知尚隔防里因于是日先拈九歌咀且绎焉以其篇短绪易寻也每一题裂数寸残楮作蝇头字畧评十数句多或数十视昔诂有加颇自熹渐裂渐足之录怢踵事九章递竣乃徐徐理离骚繄篇长绪乱未敢率尔之故既竣而远游继之远游之意与句多与首篇之骚近绪综于得一例通于知二也卜居渔父以其显浅而注姑置焉天问之姑置又以其淆杂难注留贾后劲分计告竣之九歌九章竣于仲夏季夏骚经远游竣于初秋仲秋补所姑置则卜居渔父以季秋之朔一日而笔独天问未之及其中作而辍辍而作凡数端当九歌之初拈偶自遣愁耳未当以示同党亦未尝预计曰必成全书促之使作而勿辍者则方宻之也宻之新第尊人仁植公先余在狱因入省偶过余室见片楮涂窜纷若蚁屯竭目力睨之大呌得未曽覩且云生平受业于师同钻研久顾綮未暇披乃于兹地逢謋委哉嗣递入辄递过问新笺若何逢余辍笔谆谆嘱曰此千古大事愿勿休以是得底于成成之不能速旷费时日则以诸绅之往来及与同党叶润山言诗间之也系之中自九卿以及初命防一不备彼此互访故昼多辍繇夏终而秋初胥然仲秋润山作秋懐三十律每一律就夜叩余门商搉于只字之间十数易乃去则夜复辍余亦继赓遂以诗之作为骚之辍焉其见余作而太息于天人之际者石斋先生也正值研注骚经石斋偶相过頞蹙曰是殆不祥之书哉少喜读是动辄拟之以此不谐于皆浊迄今为宜岸魁子又矻矻注之耶余叹曰既同入狱矣夫何讳何避焉五经均劝人以忠孝凡书举非祥也安所得阿世之祥书而读之石斋颔之而去其惑之始辍而勿作者同年黄东厓也诸篇既毕拟以秋杪専力于难注之天问顾抱疴羸甚知交阃者佥咎著书东厓尤为忉虑贻戒爰闭天问于箧内披哦架上他帙竟厯三冬不敢复为全骚计葢作辍之情节人事所属于是备矣其在人事之外似感余作又似畏余作者狱中之啸也入秋以来每至更静折铃道中辄悲啸风雨弥惨往来于同系之屋后声声不絶将及余室一二人则辄寂既过复如之余或拈笔或讽诵或卧不能寐夜夜悉焉嗟乎以余之不谐于世而尊于感耶畏耶实欲言其如余乏骚才不能以狱续山奈何腊初释狱开春入淮为前后令借支旁牵坐聴编户之竞输复届端阳催补天问羣谋梓行则淮上诸门人也浃仲夏之月补注始就又厯次年梓始就因录三年始末以冠之骚谱也即余他时年谱也嗟乎罗织者以为钩党之祸而余乃借为著书之福幸甚至哉河臣题参在余尚未出狱时指摘后令遡称经余所代前人追补未半者又复移借非为余发阁臣票拟谓党狱之人不妨受过庶俾后令末减乃牵余余亦借以栖迟淮土士民纷为偿逋发宣其抚字之爱迄无所累并得补注天问爰登剞劂岂独余之重幸实骚之幸天下事固往往不可测如此是时同党渐次赐环矣上官大夫或谗无繇再虖不祥之书转而为祥斯则世运之幸也】
　　国朝富鸿基送闽浙总督赵廷臣序
　　【国家自定鼎以来化理翔洽二十有六载矣复卒赐租沾濡六服而吾闽独劳止莫愒雁戸未归岂承运自然欤抑屯膏有待也葢吾闽枕海视淛为冲岛伏鲸鲵城布营垒兵民杂处侵渔日滋遂致土著之余如淰无水　天子亲政聿新庶事遍求海内疾苦乃以吾闽并属之浙总制赵公　天子若曰尔尚有积劳于滇黔以袵席余邉氓是用畀尔淛尔能有大恵于淛淛安之兹并畀尔闽尔其以恵两浙者恵闽副朕意公闻　命策由天末度仙霞屏撤驺导携两舆儓弆椟食以随日午借传舍治一餐不费有司供路遇耕者樵者斑白而伛行者老妇挈瓶汲者唐肆间负憩而聚语者辄呼问之曰闽苦饷正供之外催科多名民以田聴兵饷所收不能十之一愿弃田立券于道无受者曰闽苦徭常调之外胥随赂轻重定三岛动辄百千裹粮不计日多道殣曰闽苦石头方山数里一津皆兵为津主物弥责即曰盐饷斗十文耳今百者二曰闽苦降弁弁既粟民粟庐民庐而又蹛财刼假饵民饵民妇饵民子女因饵其身曰闽苦蠧役役以官媒以兵媒而因以蚀民蚀帑官既借兵利羡余自为媒而兵复借役擅赢缩互为媒民不能胜闽防墟闽苦葢如此公颔之去去乃知为总制也公奉　朝命偕都统藩镇议处置降弁应调发者区画各得其宜井巷用疏市肆以平鸡犬有声乃檄郡邑曰　国家念闽未觧兵嵗销司农金钱一百二万有竒足闽粒奈何更糜民又檄郡邑曰　令典驿马非奉夏官符不得应奈何以民为马檄于军曰由　京师抵闽税闗可屈指计乃蕞尔闽而人自为闗人檄于军曰尔民衞也而乃民厉更诘诸长吏曰若不子若民也而子若蠧若且身为蠧焉其奚以吏若民数月之间耳目靡局稗政悉防不特薙其稗也且易其农焉凡所奏请更置　天子久亮其公忠必授　俞防温如也境内一旦焕然改数十年之观如彼旱魃大雨斯沛如彼雺翳皎日斯丽如彼道暍樾林斯防焉于是残黎乐更生恋乡土农歌于野曰今日予犊兮明日予牧兮以无予尔肉兮商歌于涂曰抱布一丈兮得尺五载麦一斛兮得半鬴今日何日兮无市虎村墟妇子钗钗珥治酒歌曰一亩田收十亩谷不给县前一夕宿今日何日兮收我鸡鹜而诸荐绅士子羡淛人之早得公而复自幸与淛人共得公也引泂酌篇曰浥彼注兹可以餴饎又引烝民篇曰四牡彭彭八鸾锵锵而余闽人也闻之不胜庆忆鸒斯篇曰维桑与梓必恭敬止况之父老子弟乎然而余非止为吾闽庆也为　国家庆也敬南向额手再拜揽笔为之序】
　　薛镕百苦唱和诗序
　　【臣子事君父賔客报知已义一也事济否与身存亡则有天焉沈阳范公被　命督闽闽藩异志久公至未防变起而公死锡山嵇子留山防稽王子防誉华亭沈子天成与三山林子邃庵为范公识千百人中礼遇于幕范公死嵇子王子沈子与俱死死以臣子以賔客不同无愧于君父若知已一而已邃庵防死以年老又闽人不为所忌且念九旬母在因诡言赂得免计公家与在幕五十余人无脱者惟脱一邃庵此则天也当公之被锢也守卒百人邃庵诸子之被锢也守卒六十人各隔絶莫通乃卒中一人独周旋公侧及往来诸子间于是嵇子作百苦吟写禁中状及其愤郁欲飞之情而邃庵与王子沈子和借卒以达公公亦和示四子共五百篇诚壮志声中呜呜俨尔血光对眼出肝胆规画于一圈若交慰勉待有为然者既三载公与诸子死邃庵出是诗及公所着蒙谷自序嵇子所着续离骚双报应嘻笑怒骂诸剧一时传诵至泣下如亲见公及嵇子音容者是公与诸子虽死不死也谁实为之欤且夫公之未济是事也人异其议矣乃吾尝观公治淛爱民若保抱应务若神明及莅闽两月驭将治兵辑吏奠民纪要顿张欢声雷震设当在浙　命下时即疾赴闽逆谋未集权势可收掣两协练绿旗割其刍粮器械杜山冦之盟絶奸宄之路彼知无援计莫可施即不调回　京师亦慑心拱手俯伏而不敢动至往返　阙下数月到闽彼既集我乃方鲜西逆蛊煽民志惊摇一发遂裂嗟乎岂天靳公以全闽之功抑闽当涂炭必故摧之而后定耶此则天之不可解者也迨大师入闽南方帖服　天子念公忠　特防拾公蜕莫知者越数旬有自言知蜕所在问为谁则曰我前守卒许鼎是也常左右公问来何迟曰我従大师南征方归故迟耳因以证防庵邃庵熟视曰诚然百苦吟所由与公唱和者赖是也于是拾公蜕某所报　命许鼎同赴京受千金赏以归嗟乎假非许鼎则公蜕何收非邃庵则百苦吟何得此公所以蒙难一时而偿千古不偶也岂非天哉岂非天哉吾愿为臣子者务殚力以报君父利害生死则聴之己矣不尽人事徒委天自解免毋乃诬与推之客报知已亦奚弗然百苦唱和诗俱在宜反覆而深绎之哉初公来闽时介于蔡佥宪以书币属王君龙泉徴予予方读书江右虽赴命未及知已之感不忘也因与邃庵同寓禹航详其事敬胪数言于诸公之后】
　　林侗李忠定公新旧年谱合刻序
　　【每读宋史有二大憾事亦天下人心所同然抑余特致私恨于其间者何哉葢景徳澶渊之役真宗不専任冦莱公而惑于王钦若之小人不耻城下之盟契丹得饱飏以去更为注之谤莱公卒死放地此天下之同憾也顺治庚子嵗余侍亲令于秦尝过下邽莱公故里拜公祠后家大人擢守开州为澶渊旧地州署为真宗驻跸处前丽谯额曰披云楼亦当日所命名谓契丹既退如披云雾覩青天也又前为回銮碑勒石记功夸张盛事此钦若诸小人所为不足深论州署东有莱公祠芜没己久仅存北门锁钥石坊家大人欲待期年后鸠工庀材勒画像而新俎豆艰归不果悠悠数十年每念及未尝不喟然兴叹也靖康建炎之际徽钦二帝于围城危急时稍知用李忠定公敌退事平即贬窜以去至于宗社不守父子俘囚髙宗始悟召之为相仅七十五日又不能与黄潜善汪伯彦诸小人同立于朝及秦桧主和议三经谪逐忠定终而宋遂至于亡此又天下之同憾也公闽邵武人葬于官桐口大家山距防城三十里康乙丑春闻有毁公墓而盗其石者随与陈叟发曽家弟佶走谒墓下墓甎砌幸无伤为荆棘故掩而墓外之石已尽发闻旧有享堂公手勒二帝赐诏勅列堂中明季燬翁仲石兽立水田间心伤者久之里中诸李氏多自托忠定公后子诘其何以不能守先茔因讼盗于官得全余石剪荆榛复祀典由是都人士始知公墓去会城不远也因出公文集读之集固不全窃怪其无年谱乃以公弟奉议郎纶所作行状三巻参之宋史订之诗章编为年谱上下两巻呉门诸君谓宜梓行戊寅夏嘉兴朱彞尊先生至闽云于内府录得忠定公全集有年谱然无若君之详核有据盍并梓以传遂以内府旧本遗子已落其首页次页首行所载始于哲宗元祐七年壬申公年一十嵗则亦以宋史卒于庚申五十八嵗为继也与予所编事有详畧惟年差一嵗其薨于叔弟之居与楞严精舍为不同耳因并录之其梓行与否则视吾力若何耳若夫公之忠勤大节抱伊吕之畧而不能建中兴非公之不幸宋之不幸也于潜善伯彦辈何尤焉黄潜善亦闽人予已已冬有事洪塘至一山村有村农逡巡道左状貌怪诡谓予曰诸山皆吾家物予曰尔何人乃有此曰吾祖宋丞相黄潜善也旧居为丞相廰国朝初燬于盗今子孙衰防仅存数人予愕然曰潜善尚有后乎尔祖坟安在则云在小箬山中翁仲石兽犹存吾曽一至其地后人将不识矣嗟夫潜善之生亦岂偶然一潜善已足以覆宋之天下况复继以秦桧侂胄诸贼哉附记于此见君子小人之进退即世道升降消长之端夫岂一身一家之事已耶】
　　书
　　梁虞谏陈寳应书
　　【东山居士虞致书于明将军使君节下流离世故漂寓贵乡将军待以上賔之礼申以国士之眷意气相感何日忘之而沈痼弥留愒阴将尽常恐卒填沟壑涓尘莫报是以敢布腹心冐陈丹欵愿将军留须臾之虑少思审之则瞑目之日所懐毕矣夫安危之兆祸福之机匪独天时亦由人事失之毫厘差以千里是以明智之士据重位而不倾执大节而不失岂惑于浮词哉将军文武兼资英威不世往因多难仗剑兴师援旗誓众抗威千里岂不以四郊多垒共谋王室匡时报主宁国庇民乎此所以五尺童子皆愿荷防而随将军者也及髙祖武皇帝肇基草昧初济艰难于时天下沸腾民无定主豺狼当道鲸鲵横击海内业业未知所従将军运洞征之鉴折従衡之辨策名委质自托宗盟此将军妙远圗发于衷诚者也及主上继业钦明睿圣选贤与能羣臣辑睦结将军以维城之重崇将军以裂土之封岂非宏谟庙畧推赤心于物者也屡申文诏欵笃慇懃君臣之分定矣骨肉之恩深矣不意将军惑于邪説遽生异计所以疾首痛心泣尽继之以血万全之策窃为将军惜之虽疾侵耄及言无足采千虑一得请陈愚管愿将军少戢雷霆賖其晷刻使得尽狂瞽之説披肝胆之诚则虽死之日犹生之年也自天厌梁徳多难洊臻寰宇分崩英雄互起龙战虎争窃号假名鋭精持不可胜纪人人自以为得之然夷凶剪乱拯溺扶危四海乐推三灵眷命揖譲而居南面者陈氏也岂非厯数有归惟天所在当璧应运其事甚明一也主上承基明徳远被天纲再张地维重纽夫以王琳之强侯瑱之力进足以摇荡中原争衡天下退足以倔强江外雄长偏隅然或命一旅之师或资一士之説琳则瓦解氷泮投身异日瑱则厥角稽颡委命阙庭斯人天假之威而除其患其事甚明二也今将军以藩戚之重拥东南之众尽忠奉上戮力勤王岂不勲髙窦融宠过吴苪析珪判野南面称孤其事甚明三也且圣朝弃瑕忘过寛厚得人改过自新咸加叙擢至如余孝颀潘纯陀李孝钦欧阳頠等悉委以心腹任以牙爪胸中豁然曽无纎芥况将军衅非张綉罪异卢谌当何虑于危亡何失于富贵此又其事甚明四也方今周齐隣睦境外无虞并兵一向匪朝伊夕非有刘项竞逐之机楚赵连従之势可得雍容髙拱坐论西伯其事甚明五也且留将军狼顾一生亟经摧衂声实亏丧胆气衰沮髙瓖向文政留瑜黄子玉此数人者将军所亲信首防两端唯利是视其余将帅亦可见矣孰能披坚执鋭驱马深入系马埋轮奋不顾命以先士卒者乎此又其事甚明六也且将军之势孰如侯景将军之众孰如王琳武皇灭侯景于前今上摧王琳于后此乃天时非复人力且兵革以后民皆厌乱其孰能弃坟墓捐妻子出万死不顾之计従将军于白刃之间乎此又其事甚明七也厯观前古鉴之往事子阳季孟倾没相寻余善右渠危亡继及天命可畏山川难恃况将军欲以数郡之地当天下之兵以诸侯之资拒天子之命强弱逆顺可得侔乎此又其事甚明八也且非我族类其心必异不爱其亲岂能及物留将军身縻国爵子尚王姬犹且弃天属而弗顾背明君而孤立危急之下岂能同忧共患不背将军者乎至于师老力屈惧诛利赏必有韩智晋阳之谋张陈井陉之事此又其事甚明九也且北军万里远鬬锋不可当将军自战其地人多顾后梁安背向为心脩旿匹夫之力众寡不敌将率不侔师以无名而出事以无机而动以此称兵未知其利夫以汉朝呉楚晋室颖颙连城数室长防百万拔本塞源自家圗国其有成功者乎此又其事甚明十也为将军计者岂若不远而复絶亲留氏秦郎快郎随遣入质释甲偃兵一遵诏防且朝廷许以铁劵之要申以白马之盟朕不食言誓之宗社闻明者鉴未形智者不再计此成败之效将军勿疑吉凶之机间不容发方今藩维尚少皇子幼冲凡预宗枝皆蒙树况以将军之地将军之才将军之名将军之势而能克脩藩服北面称臣者乎宁与刘泽同年而语其功业哉岂不身与山河等安名与金石相敝愿加三思虑之无忽气力绵防余无防感恩懐徳不觉狂言鈇鈛之诛其甘如荠】
　　宋李侗初见罗豫章先生书
　　【侗闻之天下有三本焉父生之师教之君治之阙其一则本不立古之圣贤莫不有师其肄业之勤惰涉道之浅深求益之先后若存若亡其详不可得而攷惟洙泗之间七十二弟子之徒议论问答具在方册有足稽焉是得夫子而益明也孟氏之后道失所传枝分派别自立门戸天下真儒不复见于世其聚徒成羣所以相传授者句读文义而己耳谓之熄焉可也夫巫医药师百工之人其术贱其能小犹且莫不有师儒者之道可以善一身可以理天下可以配神明而参变化一失其传而无所师可不为之大哀邪恭惟先生乡大服膺山之讲席有年矣况尝及伊川先生之门得不传于千五百嵗之后性明而修行完而洁扩之以广大体之以仁恕精深防妙各极其至汉唐诸儒无近似者至于不言而饮人以和与人并立而使人化如春风发物葢亦莫知其所以然也凡读圣贤之书粗有识见者孰不愿得授经门下以质所疑至于异论之人固当置而勿论也侗之愚鄙欲操祓篲以供扫除防年于兹矣徒以习举子业不得服役于门下先生想不谓其可弃也且侗之不肖今日拳拳欲求教于先生者以谓所求有大于利禄也抑侗闻之道之可以治心犹食之充饥衣之御寒也人有迫于饥寒之患者遑遑焉为衣食之谋造次颠沛未始忘也至于心之不治有没世不知虑者岂忧心不若口体哉弗思甚矣然饥而思食不过乎菽粟之甘寒而求衣不过乎绨布之温道之所可贵亦不过君臣父子夫妇长幼朋友之间行之以仁义忠信而己耳舍此之不务而必求夫诬诡谲怪可以骇人耳目者而学之是犹饥寒切身者不知菽栗绨布之为美而必期乎珍异侈美之奉焉求之难得享之难安终亦必亡而己矣侗不量资质之陋妄意于此徒以祖父以儒学起家不忍坠箕裘之业孳孳矻矻为利禄之学两终星纪虽知真儒有作阃风而起固不若先生亲炙之得于动静语黙之间目击而意防也身为男子生在中华又幸而得闻先生长者之风十年于今二十有四嵗矣茫乎未有所止烛理不明而是非无以辨宅心不广而喜怒易以摇操理不完而悔吝多精神不充而智巧袭防焉而不浄守焉而不敷朝夕恐惧不啻犹饥寒切身者求充饥御寒之具也不然安敢以不肖之身为先生长者之累哉圣学未有见处在佛子中有絶嗜欲捐想念即无住以生心者特相与游亦足以澄汰滓秽洗涤垢坋忘情干慧得所休歇言踪义路有依处日用之中不无益也若曰儒者之道可防为一所以穷理尽性治国平天下者举积诸此非自愚则欺也众人皆坐侗以此而不知侗暂引此以为入道之门也仰惟先生不言而饮人以和接物而与之为春未占而孚无有远迩此侗所以愿授业于门下以求安身之要故吾可舍今我尚存昔之所趋无涂辙之可留今之所受无闗键之能碍气质之偏者将随学而变染习之久者将随释而融启之迪之辅之翼之使由正路行而心有所舍则俛焉日有孳孳死而后已个当守此不敢自弃于门下也】
　　陈瓘与曽布书
　　【瓘闻之古贤未尝无过周公孔子顔渊皆有过也子路阃过则喜所以为圣贤之徒成汤改过不吝所以为百世之师故曰过而能改善莫大焉匹夫改过善在一身大臣改过福及天下阁下徳隆功大四海之内咸所賛颂然谓阁下无过则不可尊私史而压宗庙缘邉废而坏先政此二者阁下之过也违神考之志坏神考之事在此二者天下所共知而圣主不得闻其説蒙蔽之患孰大于此瓘之所撰日録辩一篇己进之于上阁下试一读之则所谓尊私史而压宗庙者可见矣瓘去年所论陜西河东事未尽详悉近守无为奉行朝廷诏勅乃知天下根本之财皆己运于西邉比缘都司职事看详内降劄子因述其事名曰国用须知亦己进之于上阁下试读之则所谓縁邉费而壊先政者可见矣主上修继述之效阁下乃违志坏事以为继述自今日己往其效渐见所以误吾君者不亦大乎效之速者尤在于邉费熙宁条例司之所讲元丰右曺之所守举朝公卿无如阁下最知其本末今阁下独擅权柄首壊先烈弥缝壅蔽人未敢议它日主上因此两事以继述之事问于阁下将何以为对当此之时阁下虽有腹心之助恐亦不得髙枕而卧也且邉事之费外则帅臣内则宰相帅臣知一方之事而己虽竭府库之财而倾之不可责也至于宰相之任则异乎此矣岂可以坐视天下匮竭而恬不加意因壊先政因务蔽蒙阁下欲辞其过可乎瓘比缘禀事阁下之言指尚书省为道揆之地瓘谓阁下此言失矣三省长官宜守法而已若夫道揆乃天子三公之事岂太宰之所得预乎两年日食之变皆在正阳之月此乃臣道大彊之应亦阁下之所当畏也宜守而揆岂抑畏之谓乎周官曰居宠思危今天下旱蝗方数千里天变屡作人心忧惧邉费败壊国用耗竭而阁下方且以为得道揆之体可谓居宠而不思危矣阁下于瓘有荐进之恩瓘不敢负是以论吉凶之理献先觉之言冀有补阁下若阁下不察其心拒而不受则今日之言谓之负恩可也负与不负在瓘察与不察在阁下事君之位无髙下各行其志去就得而夺之乎瓘去年九月三日上封章皆乞奏知东朝所以尊人主而抑外家也钦圣未见察则瓘被贬黜后来慈意开悟则瓘得牵复人主察臣之尽忠钦圣知忠言之有补母慈子孝主圣臣直此国家两全之道庙社无疆之福也今钦圣纳忠之美未白于天下而谏官不二之心得罪于庙堂脇持之风甚于去嵗乖离之论唱自大臣所以厚钦慈者果在此乎瓘前言辞都司之命而阁下未许其去者阁下必有以处瓘矣此士大夫之所共谕也主上念钦圣纳忠之意察孤臣不二之心奨劝之恩至深至厚瓘欲择死所以图报效无负于人主无愧于外家一身之安危岂暇恤哉然则今日之言安知不见察于阁下也阁下深思而己瓘不敢供要职重取烦言又不忍嘿嘿而去惟阁下留聴幸甚】
　　朱熹答郑自明书
　　【曩恨未见今兹幸得窃读感叹之余敛袵敬服尝窃论之以为非独忠谅恳切有以过人于才辨知畧亦非人所能及不知比刘元城陈了翁辈何如耳上圣聪明开纳如此一旦感悟去防辈如反覆手尔太平万嵗虽老且病尚庶防及见之幸甚补郡情章虽郁公议然得以此间暇进徳修业益久大之规天意亦有非偶然者矣更愿深自培养以厚其基笃志讲学以濬其源使诚意充积而锋颖潜蔵义理着明而议论条畅则一日复进而立朝其所以动悟启发者决不但今日之所就而止也葢前日文字剀切但论事多而论理少数羣小之奸欺虽详而于人主之所以端本源修徳立政之意有未备也此其所以然者失于逆料聴者谓之迂阔而不敢言亦自于此理讲之未精不免于自以为迂阔而不足言葢今日之病只此一病最大若药之未效则其他小之症不必泛投汤剂以缓药势而所用以攻病根之药亦欲一君二臣三佐五使多少缓急次第分明乃易见效今既杂治他症而所用以攻病根又未免互有得失病其可瘳乎亦己尝为令弟言之归当一一禀白不审尊意以为何如衰鄙不足以及此猥蒙不鄙见使与议其间亦和感时论之至此不觉颠倒而忘其愚耳此外则伯恭所告读书取人之意亦所宜深留意者葢吾人所立己如此彼天而无意于右宋则已若有此意异日之事岂得而辞其责哉然则今日吾人进徳修业乃异日国家拨乱反正之所系非但一身之得失荣辱己也惟髙明深念之然讲学之方未得面论犹颇以为恨也熹之出处不得为时轻重诸公幸聴其辞固幸不尔则受命而复请祠又不得则当申审奏事以卜可否又不得则引疾乞闲此于进退固自以为有余裕者未审老兄以为何如但申审状中欲少露久违轩陛愿得一望清光之意使知本无羞薄诏除之心不知可否幸为筹度留数字于曺留处令寻的使附来见教为望或不必然即依常格冩去也李士文之文字果佳甚慰人意老兄亦当勉其进修以俟时也向来一畨前辈少日粗有时望晚东出处往往不满人意正坐讲学不精不见圣门广大规模少有所立即自以为事业止此不求长进了荆公所谓末俗易髙险涂难尽者亦可念也人材衰少风俗頽壊之时士有一善即当扶接导引以就其器业此亦吾辈将来切身利害葢士不素养临事仓卒乃求其人非所以为国家远虑而能无失于委任之间也陈官处更有胡明仲侍郎读史议论亦多切于事理不知尝见之否若未可就借看发人意思也】
　　陈淳与赵寺丞论淫祀书
　　【淳窃以南人好尚淫祀而此尤甚自城邑至村庐淫之名号者至不一而所以为庙宇者亦何啻数百所逐庙各有迎神之礼随月迭为迎神之防自入春首便措置排办迎神财物事例或装土偶名曰舍人羣呵队従撞入人家逼胁题疏多者索至十千少者亦不下一千或装土偶名曰急脚立于通衢拦街覔钱担夫贩妇拖拽攘夺真如昼刼或印百钱小榜随门抑取严于官租隂阳人不同途有何説欲人之必迎人有何见知之必欲迎凡此皆游手无赖生事之徒假此以括掠钱物凭藉使用内利其烹羔击豕之乐而外唱以禳灾祈福之名始必凂乡秩之尊者为签都劝缘之衔以率之既又挟羣富室为之羽翼谓之劝首而豪胥猾吏又相与为爪牙谓之防干愚民无知畏祸惧谴皆黾勉倾囊舍施或解质举贷以従之今月甲庙未偿后月乙庙又至后月丙庙丁庙又复张颐接踵废塞向墐户之用为装严祠宇之需辍仰事俯育之恩为养哺土偶之给钱既裒集富衍遂恣为无忌惮既塑其之夫妇被以衣裳冠帔又塑之父母曰圣考圣妣又塑之子孙曰皇子皇孙一庙之迎动以十数像羣舆于街中且黄其伞龙其辇黼其座又装御直班以导于前僭拟逾越恬不为恠四境闻风鼓动复为俳优戏队相胜以应之人各全身新制罗帛金翠或阴策其马而縦之谓之神走马或阴驱其簥而奔之谓之神走簥男女聚观淫奔酣鬬夫不暇耕妇不暇织而一惟淫之玩子不暇孝弟不暇恭而一惟淫之敬一嵗之中若是者凡防庙民之被扰者凡防畨前后有司不能明禁复张帐幕以观之谓之与民同乐且赏钱赐酒是又推波助澜鼓巫风而张旺之至扵朝岳一防复鄙俚可笑岳泰山鲁镇也立祠于诸州也何因国朝以帝封之帝以气之主宰者而言非有人之谓也而人其貌也且立后殿于其后也何谓自开辟已有是岳而以三月二十七日为岳生之辰者又为何据阖境男女混杂昼夜朝礼入门则羣恸谓为亡者祈哀以为阴府缧絏之脱庆侍者亦预为他日之祈谓之朝生岳自以为报亲而不知其为辱亲自以为修善而不知其陷于恶与前迎者同一律皆蠧害风俗混乱教化之尤者也某愚区区欲望台慈特唤法司开具迎诸条令明立榜文并朝岳俚俗严行禁止仍颁布诸乡下邑而齐一之于以解人心之宿惑而有风移俗易之美省民财之妄费而有家给人足之道实为此厚幸】
　　陈淳与傅寺丞论淫戏书
　　【某窃以此邦陋俗当秋收之后优人互凑诸乡保作淫戏号乞冬郡不逞少年遂结集浮浪无圗数十辈共相唱率号曰戏头逐家裒敛钱物豢优人作戏或弄儡筑棚于居民丛萃之地四通八逹之郊以广防观者至市防近地四门之外亦争为之今秋自七八月以来乡下诸村正当其时在在滋炽其名若曰戏乐其实所闗利害甚大一无故剥民膏为妄费二荒民本业事游观三鼔簧人家子弟玩物丧恭谨之志四诱惑深闺妇女出外动邪僻之思五贪夫萌抢夺之奸六后生逞鬬殴之忿七旷夫怨女邂逅为淫奔八州县二庭纷纷起狱讼甚至有假托报私仇击杀人无所惮者若漠然不禁波流风靡岂不为仁人君子徳政之累欲望台判按榜市曺明示约束并帖四县各依指挥散榜诸乡保甲严禁止絶如此则民志可定民财可纾民风可厚民讼可简阖郡四境被贤侯安静和平之福甚大幸也】
　　蔡清答当路陈民情书
　　【福建多山路山路多险隘如今浦城县仙霞等岭及福清县常思岭上官常所经行犹或诧为险峻抑不知此犹通衢大路也其险甚处上有悬崖峭壁百千仞下则有不测之坑谷泉防其中声如震雷而仅以盈尺之板或半腐木枝架其上以渡甚可危也又或林木防翳披一罅而入数十百步不见天日与探虎穴无异其出也木叶草刺黏带满襟裳当时平无事行者无喧呼追迫之声犹若未甚害不幸如去年漳贼温文进倡乱不三四日抵安溪县县民匆卒委弃赀产犇入泉欲従陆行则恐贼伺其隘万一无生姑投溪舟而人众利先溪舟小不足任载胥及溺皆无辜之民也可胜痛哉夫桥梁道路亦王政一端诸葛公仓皇立国于蜀日不暇给犹以此为务今职方内地皇风清穆百余年而此等事有司视为度外设使温文进辈稍有黠鼠之智不离穴以即平地则官军虽数十万其如不得方轨不得成列之径路何恐亦未能絶如此之易也虽幸无虞而行旅之出于其路者犯涉艰危亦有司君子所当留心者窃意可于嵗事稍丰之日令有司督谕当地大姓或照里分相地势所便以次分治之非必大动工力大扺皆有成路如旁岸之径原用木度则去其腐且小者易以坚且阔者或架方槁于其上又善矣其木石则取之左右无穷也若林木丛翳处则刋之焚之使兽蹄稍逺行人不至卒与虎狼遇也今之大姓家有余赀而滥费于淫祀何限此等在在有之若令舍彼为此督谕有方葢未必不幡然乐趋也未必皆劳鞭棰也如民力不足虽佐以官钱亦可其于有事之日兵民尤为大助】
　　明郭造卿与将军戚光言指挥使童干震死事书【闽苦倭久矣借明公一鼓而殱之俾复见乎太平幸甚因追念往事孰司封疆而令荼毒至此哉乃有为封疆死而湮没不称者心甚悯焉嵗乙卯倭陷海口且阅月鸠兵数千无敢以一矢相加遗泉州指挥童干震奉檄来独提兵出屯于里尾距海口十里许□茅为营不入民舍与士卒同卧食每日请战辄为尹防将刘备倭所阻至贼攻镇东亟甚乃涕泣固请援之约尹刘分三道薄巢以解其围童当中先尹故以酒遣刘迟而陷之死时童交锋举炮为号贼有号万人敌者童手断其臂贼气夺因连斩数级生擒者二久之二道兵闻炮不援贼侦知之遁而复战童部寡不支且却且战至覆釡山谓所部曰吾世受国恩分死于此矣尔曹速去无俱毙也部感其义不忍离因搏一贼践而刃之为反刃中势以死时兵五十耳自已至申死者二十五人次日部下舆尸至邑门外士夫弟子员恸哭而赙之还其丧行路皆为流涕壮哉丈夫所谓忼慨赴敌感愤亡躯耻战阵之无勇期灭冦而朝食者非耶顾碧化犹丹而英防靡托孤忠未吊而故老咨嗟此烈士所以隳心而望风为之饮泣者也若海口镇东实其死事地祠尤不可阙迩于梦中谈之幕府岂其精怆相感而当血食于兹区耶宜檄下泉州征其死事故实达之两台为请赐庙庶抱忠者奋激而兴也】
　　周之夔上章司理乞止上司劝借及海务书
　　【人情汹汹不逞之徒乗上司劝借之令千百成羣要挟富室不得不俛首捐糈此非有严示维之于后则逺乡去官逺者鱼肉更甚也要以闽中原仰上府及海船米相济今海冦充斥船米不来上四府各各禁籴米又不下加以数年水旱不齐稻皆半收富室蓄积仅足自支果非蔵匿髙价今自此一借之后上户中户囊并如洗矣距新冬尚三四十日倘他米不至官无处法刁民借之又借富民应无可应乱在旦夕矣况乡村不齐假令每乡并有大户犹之可也如彼乡中饥民多大户少如之何又如并是饥民无一大户更加之何况所借者不必贫大率素无赖力能倡乱者耳无上司之令已自躭躭思逞有上司之令适足以増长其气势耳名曰借之实徒与之耳更可哀者环海之民其地非礁石则淤泥原无寸粒寸菜可恃自有生以来并倚入海捕鱼为命也今海贼在在动即遭杀遭掠生路既絶比邻又无上户可借良者卖妻鬻子之外有待毙而已不则走而従盗耳近郭之害如此环海之害如彼内之加饷加不巳外之海报日再动摇富者人人自危贫者人人思乱欲索国之不亡不可得也即以红夷一节言之使接济之禁早严则红夷经年坐困食尽当自退也今也海中小冦到处刼掠以济之吾奸民甚盘内地米以济之名曰彼鋭大难敌然火药亦吾奸民市之也真红夷实不下二百余人大半皆海贼为之奔走恐吓也红夷与倭为一红夷来则倭当至因红夷絶吕宋则吕宋又有后患澎湖者淡水所出也凡海上出入者到此必取水红夷据其水利则他夷皆当与之结好前者言折城出洋皆虚词耳城实未折也船实未去也小夷四五船挟市而受其恐吓至此假令彼举国而来当如之何琉球贡使现在倘知吾国虚实以情受日本而日本踵红夷之求市也当如之何某意救荒却敌当宜别有防一一惟奸民之是殉何可令众庶见也士大夫宜言而不言畏得罪也小民无繇自言于上畏挠令也嗟夫事巳至此某何惜以奄奄欲死之身间为台台一言之乎伏惟台台以天地之心垂水火之救如何従中上下维挽使闽缓旦夕之祸而朝廷稍无南顾得毕力于奴酋于黔蜀岂惟闽哉】
　　国朝陈常夏与王太守论保费衙役冦盗三事书【漳民死于流离死于饥饿死于盗贼总为借粮滥又有保费繁苛更畨酷虐无时休息官府尊严但称急公二字衙役鸷险重以欺冐百端使残黎号呼无所控诉惟弱者填沟壑黠者附緑林也至于包保防保则害遍于穷乡其事又牢不可破公祖父母虽知之而莫救之防宗陈两宪伯明示严禁竟不得着实举行意清平治源之道固有在乎原夫耕种之民输纳国课市肆之民答应官办此古今定例无容改易漳自乙未破城市井邱墟王师初临既无里班可输钱粮又无铺户可办物件一应军需器用服食诸项不得不诸寨及地方稍静民还旧居无奈渐诸保后安恬日久钱粮之额征十倍而行家大贾颇竒嬴若使粮饷取于里班物件征诸铺户凡杉竹油铁及服食器用之物铺户按月轮办官长照价给发民安其业而官亦赖其用不亦率由古制无所偏枯者哉乃商贾之家多所倚傍官府承意不敢以行户相待而奸胥蠧役视村民为竒货设有保费名目遂使官不论文武位不论尊卑物不必土产事不必公干兵丁差役硃票入保先索差礼轿钱次必设席待饭稍拂其意鞭挞捆吊或死或伤莫敢闻问一日之间票十余事一室之内差十余人鳏寡独无所丐免逃遁死亡烟火为空而折价之事起焉为利日深搏击不穷其大者如籴米豆买杉木等件估价収银阖乡为之倾家其小者如取柴炭牲果马槽截刀之所值尚防而差费辄先数两甚至各营割青草沿乡折银难延一刻而防保之説兴焉而包保之利动焉葢漳民疾苦奔走于钱粮之滥既日不暇晷矣又重以保差盈门逆刑峻法縦有金如泉亦难当此杂噪也故依傍势力年纳保谷数百石名为防保或贿嘱胥役月纳保银数十两号为包保其初稍得休闲尚以为便迨年复一年民力愈竭民命就殱耕种所収但入防保者之手至田主不能取半粒以纳官租负贩所随供包保者之家至妇子不敢市半菽以谋釡甑今盗贼廓清诸事渐息在保中可无杂费而防保之谷包保之银终不能免通漳计之逐年所耗之谷至数十万石逐年所耗之银亦至数万两其于军需国计无禆丝毫仅竭百姓之身家以肥权贵奸胥之囊槖有心者可不为变计哉某于癸卯年赴部台公呈防部台问保费为何物则保费之名天下不经见明是漳中特设者窃谓革际保费之名便可省包防之害也近闻泉州刘太守于各村设有循环簿某日某兵丁某差役下乡索取何物奉何票答应何事皆着胆明簿上于每月三十日将簿送府即于此月初一日防公衙门将簿查看其诈冒多索者随有纪法民咸称便某谨将二示抄阅未知漳中亦可仿而行之乎傥保费既革而防保者征谷如故则明公亦不须与权贵为忤也但查一保之中必有奸人为权贵之线索抑勒细民以助杰恶拘提一二立置重法地棍肃清豪右亦当敛手矣又何胥役尚敢自私哉此令可行是一年之内留数十万谷于民间富庶之风拭目俟之救度残黎端望于新政伊始茍能清本澄源其效亦易见者也凡胥役多狡狯者为之故天下无循谨之下人但视官长束法有章耳约而论之在于生其所畏也原胥役之在衙门其本官得以法治之上台得以律访之其乡民被害者亦得以事实告之故往年胥役騺险未尽縦横则以衙门长在无别路为之薮泽无强徒为之应援而一经院访性命垂毙其心恒惕惕然恐有三尺随其后也夫三尺即不及之而尚能使其心惮之豺虎之性亦觉减一分矣今权贵鼎盛所在薫灼差役横恣骤侈私囊随投入权门充买员职威势日尊坚牢不破后辈沿袭奸刁百出有今日供牛马明日遂欲投刺相望者本官且不能自保何论细民哉而偶为访犯只追賍银无施重法故各衙门防约凡值访犯通合众力鸠金相助称完之外逍遥如故况今之所被访者多系畧取一二以备故典其巨奸剧恶未尝一问姓名也为胥役者安往而不得横恣乎癸卯年防李部台严禁蠧役规避着令本衙门効劳不许别去部台寛厚日久虽禁示严切而奉行者希今积习太深老祖台亦岂能一旦革易之但根本不清诸法俱乱天下皆巳光华岂漳属长为昏黒哉姑以事件论之漳中为害最大在借粮在索保思滥固系粮房而府胥亦与有责者原各县粟夫皆当开报米石总额及公事合用总单申文到府房科禀官批下准派及事完之后又复造报开销此上下相维共知法纪故无滥混之愆也近各处衙役朋比作奸将之时胡乱申文并无总额开单申报及比追之时催督勒完并无収单给与存炤以至混収之后玩忽上台并无支销全局明是以欺匿米石科敛无度民穷就死莫之省忧老祖台留心庶务宪法一新乞严饬该房通行各县凡应草谷等件各炤旧例将本县总额及应公用若干炤米均匀申详报府批允到县将文书内事件挂示开比其里班业户遇期称纳者不论多寡给与官票如纳银无票者准里班业户赴台呈告即提经承重处比完之日将给何营攴销何事拖欠何户造报开除文册申台查验庶规条尚在上下皆得相通乎至包保之府县胥役皆是一则累而上之衙门愈尊则役愈肆而所包者倍侈论包保之害固视防保者畧轻然使胥役无故而受穷民之金非所以为治也而复有府差到县之事往年府上差役向各县取物县官当堂给赏不过数钱之间自齐公祖厚衙役行票赴县自拘里班索礼至十余千日费皆定千钱且今日票取明日票催一物所用差拘叠复如海澄县取红纱纸仅仅二两之数而差费直至十八千钱计银三十五两有竒矣沿袭成规虎狼塞道是兵丁差官管图保差而外又多此一伙民力防何能消受其刻削乎而又有词讼买票之事漳俗好竞狱讼繁多差役买票于房科皆费十余两提犯开票先索赀本至审完结局以家赀为轻重若能设法轮差不许赴房买票且定犯人送差之礼酌在何数此虽细事然所以留百姓之膏脂者不可谓浅鲜矣而又有私刑之事原各衙门差役拘提民犯轻则绳之重则锁之跟其赴官齐审鞫耳未闻官法未加差刑巳烂也今日大衙门太多兵卒差官动捆细民吊之拷之随其生死府县衙役遂依此例凡开票之时即狼力吊捆送礼满愿徐释其痛入城之后未许见官另禁私室酷虐百端哀号莫救积弊有年亦不以为怪矣而又有混拘之事凡涉钱粮并无奉票亦不拘欠户凭其已意散拘不相干戚属或责以代赔或难以跟要有同至县庭者立禀本官重加鞭朴此风日盛村落如沸而混拘生员更为得计生员非甚饥寒犹欲稍存体面不敢赴官日求解脱而混拘妇女尤为长策妇女不堪挞辱其亲邻必竭身家以相劝留总为官府不察但知粮务为苛急之门胥役太横日以拘累为财源之计完欠无分控诉无路不知长此安穷也或谓漳中势禁力格积弊如山虽亷范再生无着手处某谓势家兵士法纪不得而问之若胥役日供奔走岂难行我风规者明公纲纪全部似当定为宪法使十邑奸胥皆知怖畏不但府中数役矣古有劝农之政贵五谷而重耒耜是以尽四海而成桑麻也夫上之所贵民相与贵之上之所重民相与重之教化之效捷于应声今漳中繁有盗贼将捕削除之乎民有相视而笑耳以某年少时所闻身为盗贼者尝惧人知之也一赴公庭刑罚有加焉故虽有奸徒尚思畏忌也今刽人之肉剸人之腹茍命驾出山视都阃为等闲列肆贩卖若突然自称巨寇惟恐冐巨寇之不真耳且膏梁子弟其足迹未尝一至山椒意之所至混报入册闻上台亦稔知此情而故为寛大谅是济世别有深心非浅人所能深晓但见功名富贵世所艳慕不可必得者至漳中而如取如携挥戈作贼青云在望讵能淡其侈心哉加以胥役不法粮保繁苛村落巳虚而敲朴未厌负贩细民空手哀号生涯阻促则饥仆载道夫前或为劝之后或为驱之矣愚民攘攘何能深思大义乎幸部台出示严禁不许山贼招抚漳中宦途颇塞其半又防王提台遣员缉巡不许兵士抢夺市井穷户渐得生活然啸聚不轨之徒犹所在见告则以风声俗习入人之隠未可一旦革易耳夫移风易俗真良有司之事也一省之柄在于部台一郡之柄则在良刺史矣以郡城言之北门十里而外自倒亭以至福清达于北溪地方延袤百余里皆弓箭长刀森列宿莽南门十里而外自莲花以至程溪马坪地方皆掠寨屠村烟火絶断长泰则明火刼于县前乡村之中无夜不杀数人南靖则絷人直逼郊邑五里之外庐舍尽成邱墟平和县南胜五寨屠戮杀命焚燬十余家此五月间事也龙溪县十一都夜刼文村自遗弓箭藤牌于道次早横行无忌来索原物此七月间事也防两镇遣将驱除福清一带颇问耕耘南胜诸村亦屯卒伍但革面革心经理良法当有出于捕削除之外者愚生管见固不足以知之而哀吁之诚或自忘其迂鄙矣今与明公约畧言之窃意治盗之法其先在正风俗乎数年以来盗贼充斥无扫荡之威又欲使村里细民拱手而受絷维或愚民无知有御寇杀寇者即认为某营兵士沙石为之飞走草木为之崩摧贼势日张贼党愈盛转相接引倾动耳目明公欲还醇反朴似当焕然一新使村落之间自坚守望御贼者无罪杀贼者有赏百姓共知为盗贼者亦官府之所恶也则意味渐薄庶防不戒自戢哉又其次在清家甲乎昔日为宼者或遁身瀚海或结巢深山今乃安处室庐之中妇子如故也耕桑无改也而党与聨属星罗棋布传集顷刻屠刼千家若以古者保甲之法行之乡里之中便自相觉察矣此辈何所容其縦横哉其法着每家各设木牌一座誊系某县某图某户里班户丁据实造册互相保结并无迯粮避役潜踪往来等情保长具结于约正约正具结于本县约束有条赏罚不紊不特走险者无所潜踪即逃粮者亦当还里也又其次在禁私屠乎屠沽为细民之业官府所以通贸易列市肆使熈熈者尺寸之利而虑其有缺也然至椎牛一道専与盗贼相为表里葢牛非出诸贼手则利不深自权力之家开设屠市奸兵黠民多刼牛畜以应之失牛者虽知而不敢问其党日以繁其事日以兴是雈苻之奥区不在山泽而在郊原市井之内也若将官不任屠杀则四郊之外皆无鼓刀以行者即或聚而剽刼亦迟回观望蚤夜鼠伏岂能呌呼俦取人家筐箧如自探诸奚奴者哉又其次在肃营伍乎今之列炬数十掠厚赀而满志者率皆强弓劲矢坚甲利戈夫民间则安有此物也闾井知之而相戒缩舌即长官知之亦寛容以待夫长此则安穷也某所见十年前之事漳中只有总帅韬斧钺而不怒其士卒持守法律与营幕相望故村落之外各安其生今穷乡僻野驻防者棊置貔貅之众视田畯多数倍焉而焚杀抄掠视为家常茶饭也夫岂情形易识而矩度固难施哉明公近日下垦荒之示读者感泣矣思盗贼不治则耕耘日散又何能谋开垦之力乎今日朝廷最重盗案而漳郡之事不得上闻以儒生而言及此抑亦罪戾之薮也】
　　陈常夏与马邑侯书
　　【近读明示约保不许防免都隅欲得均可谓法明令具救时苦心者也但漳中胥役玩法日久部台屡示严如氷霜而弃为故纸者不知防十度矣愿足下行之坚决使百姓实被恩施焉今窃以催科一事言之原催科之法以一里长而统十户丁以一见年而统十里长龙溪比较惟比见年是使一户而纳百余户之粮也值见年者管图索其百金才肯拘票噫此百金将安出乎昔仅比正供犹可节次追完今杂十倍于原额征求多起于仓卒见年所綂大者载米千余石小者亦数百石其中有豪强之家推托无赖贫窭之户拖延日深见年为累力不能支虽杖毙无益公帑而遂有转徙他乡逃入深林者有之葢以百余石之粮而比于一见年之手即防銕有术未能答应无差也额不完吏胥又进多之説欲以补不完之额因而髙下其手互为隠匿谓民间逋欠而实吏胥侵渔矣官民两病仅以肥奸胥之腹乃复混于绅衿搆殃于儒当道无所觉察其实长此安穷哉救今之弊一曰比十班户长如海澄故事令见年拘各户长认状取保次带各户长依期聴比使百余户齐赴公庭无旁溢之费皆以其力输纳诸官间有杂派亦令百余户趋义急公轻而易举无独困见年之弊可免逃亡数百辈矣一日立绅儒户册如江南故事按都图之内属文武乡绅者即立宦户属贡监生员者即立儒户比较之日随其名下责以输纳既不如平日寄户累受者之家亦不至派书舞文死于混派者之手功令森严人人奉法吏书无所搆其奸险矣自是正供催诸户长杂派亦索之粮书有田者随其多寡督其供纳无粮之人必其穷困最甚者也兵兴以来寇贼滋盛民鸠工筑寨动费数百金后寨□浩繁至输金数百求得毁散噫民至不自衞其身甘与强盗杂处当事之人可无变计乎愚谓免寨费使民可以避盗蠲保费使民不至为盗漳民其稍有瘳也至于山冦縦横迫处郊市戢定之法在指顾间耳傥不尤疎妄当复着而言之】
　　福建通志巻七十
<史部,地理类,都会郡县之属,福建通志>
　　钦定四库全书
　　福建通志卷七十一
　　艺文【四】
　　记
　　唐濮阳宁闽迁新社记
　　【大中十年夏六月公命迁社于州坤凡筑四坛坛社稷其广倍丈有五尺其髙倍尺有五寸主以石坛风师其广丈有五尺其髙尺有五寸坛雨师广丈而髙尺自初献迄终献専一室有厦横附二室皆南乡备牺币西乡之楹凡二室龟砖瘠道凡十有三条其萦折则三百九十有七尺缭垣凡百堵其髙逾寻苞巨榕凡二十本南北行延崇甍展阶揭双扉以东乡具扄钥焉其外北东辟二室有厦其南立双表及建功以十七日戊子起冬十一月庚子毕谨按闽故坛坫南邪西隙蚌蠏汚辏负蒲苇之豪家禽野牧触践无禁至祈报时率戒闽候官责办与胥哗庄权事其晴也虽重营不免于濡泻其雨也必撑蓬以防渎神劳人未尝有寤者元侯闗西公既莅闽其春由郡仪即社喟然顾曰吾向理苏厥坛惟更仍嵗穰穰苏人宜之今闽饶讹期将丕革首在兹乎由是择谨事者行故坛西躬取其地受之节饩严帑非隐者除鸠工以棹畚斵材以陶坯肩有欢謡杵无怨筑故擘钱垂十万不徭一丁不敛一户而爽洁开拓四坛镂焉夫迁社于州坤右位也不书稷风雨尊社也礼称诸侯为百姓立社曰国社而厉山氏之农弃緅隆焉共工氏之后土勾龙兼飨焉风秩雨班光照旧典盖先圣王尊以示本均以行政未之改也惟我元侯敬恭乎上抚临于下戢苛薙慢显晦咸宁繁条隂森如肃其飨自然克灵克序德致元侯而施于一方也是月牙将翁行全牍其绩归成于公公曰坛倚浮屠祠争出眉睫吾患将来有醉浮屠或易于迁徙焉茍非镌琢则本末无所彰遂以记征百僚宁宁不得辞且拜命之辱谨用二十九日戊辰献记云】
　　独孤及福州都督府儒学治记
　　【世与道交相兴丧之者在人非庚桑楚不能使畏垒大壤向化微文翁蜀学不崇闽中无儒家流成公至而俗易民赖德施古今一也初成公之始至也未及下车礼先圣先师退而叹堂室湫狭斆学荒堕惧鼔箧之道寝子衿之诗作我是以易其地大其制新其栋宇盛其俎豆俎豆既脩乃以五经训民考教必精诵必时于是一年人知敬学二年学者功倍三年而生徒祁祁贤不肖竞劝家有洙泗户有邹鲁儒风济济被于庶政大厯十年嵗在甲寅秋九月公薨于位于是羣吏庶民耆儒诸生雨泣庙门之外若有望而不至号曰岂不欲斯文之渐渍于东瓯之人欤不然何锡厥化而不遐公之年也吾党瞠然呜呼曷归判官膳部员外郎兼侍御史安定皇甫政殿中侍御史颖川韩贽监察御史河南长孙绘率门人部从事州佐县尹相与议以公之功绩明示后世谓及常同司谏之列宜备知盛德善政见托论譔以实録刻石曰公讳椅字某皇帝之诸父宗室之才子寛裕岂弟孝慈忠敬庄而成式文而强力治王氏易左氏春秋酌其精义以辅儒行故居处执事著书属词非周孔轨躅不践也天宝三载应选辩论为安阳县尉中兴之后厯御史尚书郎谏议大夫给事中十余年周厯三台言中彞伦动中大本上交不谄下交不渎家贫不乐清近求为京兆少尹无出守农又移典华隂兼御史中丞华隂之近者安逺者来天子以为才任四岳十二牧之职大厯七年冬十有一月加御史大夫持节都督福建泉汀漳五州事领观察处置都防御等使八年夏四月龙斾六辔至自京师闽越旧风机巧剽轻资产货利与巴蜀埒富犹无诸余善之遗俗号曰难治公将治之也考礼正刑节用爱人颁赋遣役必齐其劳逸视年丰耗量入以制用削去事之烦苛法之掊尅者吏不奉职民不率教则惩以薄刑俾寖迁善由是人知方矣公将安之也初哥舒晃反书至公屦及于门遽命上将帅戈船下濑之师西与钟陵军防先拔循潮二州以援番禺推诚誓众士皆奋勇既而大憝就戮五岭底定民是以康繄我师是赖人无奸宄冦贼之虞矣公将教之也考頖宫之制作为此学而寓政焉躬率羣吏之稍食与赎刑之余羡以备经营之费而不溷于民也先师寝庙七十子之像在东序讲堂书室函丈之席在西序齿胄之位列于廊庑之左右每嵗二月上丁习舞释菜先三日公斋戒肄礼命博士率胄子修祝嘏陈祭典释菜之日美器用备笾豆在堂尊罍在阼公元端赤舄正辞陈信是日举学士之版视其艺之上下审问慎思使知不足教之导之讲论以勗之八月上丁如初礼嵗终博士以逊业之勤惰覃思之精麄吿于公敛其才者进其等而贡之于宗伯将进必以乡饮酒之礼礼之宾主三揖受爵于两壶之间堂下乐作歌以发德鹿鸣南陔由庚嘉鱼南山有台以将其厚意由是海滨荣之以不学为耻州县之教达于乡党乡党之教达于众庶矣公薨之二年太常议按公叔发修衞国之班制以交四邻故易其名曰文孔文叔其勤家风夙夜不懈衞人铭其彞鼎以公尊教劝学德洽荒服乃奏諡曰成诏赠礼部尚书而刻金石之礼则阙而未备今也敢播德馨贻之无穷其铭曰维公之文肃恭且仁宣力事君润饬经术底绥斯民公之武鳏寡不侮刚亦不吐率众勤王戡厥丑虏易俗移风经始頖宫百堵皆兴孔堂崇崇四科以班乃侯乃公秩秩祀典锵锵礼容大昕鼓箧学士萃止褒衣乃屦登降以齿从公于迈乐我泮水我闾我里讲论资始比屋为儒俊造如林缦胡之缨化为青衿公宜难老为学司南斜日吿防实天匪忱翽翽和鸾兮不闻遗音愿言思公兮如玉如金镂余列于此石以塞罢市者之心】
　　欧阳詹乌石山石佛像记
　　【万物阗阗各由袭沿无袭无沿而忽以然茍非妖怪实为珍庆斯石像者其珍庆欤始孕灵韫质兆朕未见则峩峩巨石岩峭山立镇郡城之前阜压莲宫之上界海若鞭而莫动天时泐而终固皇唐天宝八年五月六日清昼忽腾云旁涌骤雨来集惊飊环骇轩訇杳防雄雄者雷騞然中震迸火喷野大声殷空岑岭躨跜潭洞簸荡须臾风雨散云雷収项劈轮囷斩然中辟南委地以柹落北干霄而碣树不上不下不西不东亭亭厥心隐出真像三十二相具八十种好备列侍环卫品觉有序庄严供养文物咸秩端然慈面俨矣仪形似倚雪山而授法如开月殿以趺坐异矣哉不曰博闻乎未聆于既往不曰多智乎防测其所来且物之坚莫坚于石况高原广袤又羣石之杰一朝派剖中有雕琢其为造物之初致有相而外封乎其为有石之后入无间而内攻乎噫不可以人事征请试以神化察巍巍释氏发挥道精其身既倾其神不生等二仪以通变齐四大而有力教于时有所頽靡人于教有所忸怩则为不可思议以煦以吹故示此无迹之迹难然之然俾知我存存我之门经曰千百亿化身盖随感而应兹身者则千百亿之一焉昔诸佛报见皆托于有命有命则有生有生则有灭曷若因其不朽之物凭乎不动之基形既长存法亦随是与夫为童男而出世假长者以来化元元之徼则虽一永永之利则不侔可以礼足而悔罪寄影以安乐予则求福不囘者焚香跪仰或从释子之后故于巉巉之余仞聊书其所由来贞元六年七月十五日记】
　　欧阳詹泉州北楼记
</div>
    <div class="pagination">
<a href="福建通志_page224.html">上一页</a><span>...</span><a href="福建通志_page220.html">220</a><a href="福建通志_page221.html">221</a><a href="福建通志_page222.html">222</a><a href="福建通志_page223.html">223</a><a href="福建通志_page224.html">224</a><span class="current-page">225</span><a href="福建通志_page226.html">226</a><a href="福建通志_page227.html">227</a><a href="福建通志_page228.html">228</a><a href="福建通志_page229.html">229</a><a href="福建通志_page230.html">230</a><span>...</span><a href="福建通志_page226.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
