<!DOCTYPE html>
<html>
<head>
    <meta charset="UTF-8">
    <title>山西通志 - 第 686 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 686 页/共 700 页</h1>
    <div class="content">　　不分山骨与牛形岩洞腹空石脊平恨杀农夫鞭不起一犁好雨误春耕
　　题明仙寺　　　　　　　　　　彦　龄
　　路转花溪不踏尘仰头人语半天闻到门不计山重数但觉衣襟有白云
　　留题南赵古庙　　　　　　　　胡巨源
　　麟皴老树鐡生斑神宇荒凉野壑闲地僻无人秋寂寂一川红影夕阳间
　　代王城　　　　　　　　　　　李溥光
　　一脉金波唤作泉孤城小小带疎烟从容三让登车后黼黻炎刘四百年
　　文谷道中　　　　　　　　　　小仓月【释】
　　星河空翠扑人衣细路东风却水西青嶂马蹄三峡晓淡烟花木子规啼
　　晋溪
　　灵祠金璧水云间泽国苏民玉一泉几防白鸥红蓼岸渡头烟月洞庭船
　　明
　　漳川秋晚　　　　　　　沈安王朱铨鉌
　　漳川绿水抱新堤风月无边任品题独把钓竿归兴晚夕阳野鸟傍人啼
　　宿沁水山店　　　　　　　　　张　昌
　　屋头山色晴烟重枕底溪声客梦凉却羡主翁无世虑石牀高卧咏沧浪
　　登玉清宫四首
　　曾是瑶台醉月人锦袍犹带碧桃春神仙有路谁知处复向蓬莱问玉眞
　　黄金百链本来眞物外寜知别有春袖却当年修月手广寒宫里伴闲人
　　沁水南来带浅沙江边仙馆并川斜道人不解红尘事闲坐苍苔数落花
　　怒风挟雨卷飞沙雨过琳宫月已斜天气晚凉宜客卧隔墙香是紫薇花
　　段干木祠　　　　　　　　　　王　翰
　　杀妻吴起非良将食子乐羊眞鄙人争若先生无一事西河能解虎狼秦
　　瑶台夜月
　　一迳穿云小洞天楩楠千尺宿风烟清溪绕屋归来晚
　　月满瑶台秋满天
　　栢塔秋风
　　一塔崔巍驾碧空森森翠栢起秋风云深宝殿无人到咫尺仙居未许通
　　禹城朝雨
　　一天踈雨乱山低谁唤扁舟过小溪何处锵锵响琼玉飞泉只在禹城西
　　□寺晚钟
　　梵宇峰头鎻暮烟寒钟初动月娟娟衲僧讲罢归来晚一百八声霜满天
　　秦楼夕照
　　楼阁参差倚翠微蹇驴防醉抱琴归清高自得林泉趣千朶芙蓉照夕晖
　　巫谷晚晴
　　积雨初收巫谷春蹇驴何处共寻真白云东望瑶台近千树碧桃和露新
　　条山积雪
　　踏遍溪桥不见梅高吟天地静无埃举鞭可是瑶台路自怪曾骑白凤来
　　涑水横桥
　　涑水西风晓雨收马蹄蹀躞过溪头扁舟谁唱江南曲鴈落平沙烟水秋
　　并州寒食　　　　　　　　　　浦　源
　　梦入故园千里逺觉来寒食在并州垂杨不是相思树那得花开便白头
　　双花岭　　　　　　　　　　　王达善
　　桦树亭亭立涧隈两僧遗迹已成灰夜深风响岩前叶疑是双笻步月来
　　度桑干
　　三月清氷洁似银黄沙两岸不知津可怜一片无情地水亦年年解渡人
　　题玉龙洞
　　千尺危桥跨两崖土龙飞去殿崔嵬试教偷眼看沙漠马上人如一蚁来
　　春日嘉溪　　　　　　　　　　耿　防
　　嘉溪春暖栁垂丝上有黄鹂深处啼挟弹或惊公子过翀云飞去夕阳西
　　蔺相如　　　　　　　　　　　高　啓
　　危计难成五步间置君虎口卒全还世人莫笑三闾懦不劝怀王防武闗
　　云中曲　　　　　　　　　　　卢　柟
　　高闗塞头杀气横居延川内少人行黄沙欲没李陵墓明月长悬苏武城
　　题延寿寺壁　　　　　　　　　李　濓
　　虎头山下枫林月雁尾溪边野寺钟底事逢僧耽话久万峰沓沓白云重
　　宁武闗
　　城边无日不风沙白草黄云万里赊夜夜城头听觱篥吹残陇水又梅花
　　兴让里　　　　　　　　　　　薛　瑄
　　岐阳日色正辉辉才被余光便息机郤把争田为弃土顿令江汉总思归
　　后土祠
　　一木为桥渡断溪山风山水冷凄凄千年古庙藏崖下万里黄河正在西
　　宿长平吊贾鲁
　　长平驿是相公家不见当时富贵花只有苍苍乔木在至今犹宿夕阳鸦
　　沁水行台初春睡起　　　　　　于　谦
　　雪消土润草痕青烟暖风柔栁带轻啼鸟一声来枕上梦回春意满山城
　　题留耕亭巻二首　　　　　　　邢　让
　　方寸良田遗后人仁耕义耨可终身不须嵗嵗占风雨管取丰登过四邻
　　白玉黄金谩作堆他年徒为子孙危遗安有道春常在惟有襄阳老父知
　　云中即事　　　　　　　　　　王　越
　　二月山城雪尚飞年年草色见春迟不知上国闲桃李开到东风第几枝
　　宿武乡铺　　　　　　　　　　乔　宇
　　前林昏黑引松明忽听雷鞭殷地声恰有邮亭堪寄宿空山风雨夜三更
　　平定郗家泊　　　　　　　　　王　琼
　　数清泉石际生潺潺流出佩珂声古今游客知多少谁识无穷造化情
　　蒲州普救寺别景良弼　　　　　王云凤
　　古寺秋风酒一杯河声山色坐中来相擕更上高原望多少园亭画里开
　　过强记村有感　　　　　　　　刘　龙
　　花时舆入赵家村邀我尝春老瓦盆南望故庐刚二里夕阳谁为倚柴门
　　条山铺吕子与苏守设酒相待吕出所赋桃花
　　诗因漫成五首　　　　　　　康　海
　　谁谓峰隂春事迟亭台处处有花枝芳花自惜春风好不道衰翁鬓已丝
　　弱栁迎风太不禁夭桃夹岸笑春深朝辞函谷寻君至羡尔春山方独吟
　　十年一见复逡巡百嵗如斯岂是频不向邮亭饮美酒桃花笑杀五陵人
　　自别承明二十年春风三过武亭川条山更听桃花曲何啻华阳脩竹篇
　　絶壁香来花已飞背岩云暗湿罗衣知君习静栖山郡笑我寻春却钓矶
　　过寿阳次韩昌黎韵二首　　　　陆　深
　　又从东北望长安玉宇琼楼高处寒四月炎凉浑未定一杯闲啜小龙团
　　无心是处梦魂安古栢台深五月寒自笑青山老居士松牕闲杀旧蒲团
　　云中曲送人十首　　　　　　　李梦阳
　　自从虏逼鴈门闗汉家四野多空垒行子遥遥看独戍桑干水氷暮沙起
　　壮士驱车出汉闗马头丝络紫金环莽莽黄云迷代北凄凄白雾满燕山
　　季冬饮马长城窟沙砾飞扬带白骨榆台岭边闻鬼啼犹是今年战亡卒
　　黑防徤儿黄貉裘匹马追胡紫塞头相逢不肯通名姓但称家住古云州
　　城上黄旗张暮天元戎宅内鼔阗阗底事邻悲并巷哭云州明日是新年
　　紫水东来入黑河纥干山下雪花多小儿拦街吹觱篥妇人能唱海西歌
　　白登山寒低朔云野马黄羊各一羣冐顿曾围汉天子胡儿惟说李将军
　　黄毛爱子出打围昏宿李陵古台下忽传烽火入边城城中将军夜秣马
　　战士黄须立道傍自言曾射左贤王可怜绩无人论赠与青裘白马郎
　　北风吹日马毛僵腰间角弓不可张逢君莫唱云中曲腊月云中更断肠
</div>
    <div class="pagination">
<a href="山西通志_page685.html">上一页</a><span>...</span><a href="山西通志_page681.html">681</a><a href="山西通志_page682.html">682</a><a href="山西通志_page683.html">683</a><a href="山西通志_page684.html">684</a><a href="山西通志_page685.html">685</a><span class="current-page">686</span><a href="山西通志_page687.html">687</a><a href="山西通志_page688.html">688</a><a href="山西通志_page689.html">689</a><a href="山西通志_page690.html">690</a><a href="山西通志_page691.html">691</a><span>...</span><a href="山西通志_page687.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
