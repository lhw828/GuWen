<!DOCTYPE html>
<html>
<head>
    <meta charset="UTF-8">
    <title>嘉定镇江志 - 第 41 页/共 124 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉定镇江志 - 第 41 页/共 124 页</h1>
    <div class="content">隋志京口东通吴会南接江湖西连都邑亦一都会　唐元和郡县图志　西北至上都二千六百七十里　西北至东都一千八百一十里　东南至常州一百七十里　北渡江至扬州七十里　正北微西至宣州四百里
杜佑通典　东至晋陵郡一百七十五里　南至宣城郡四百五十里　西至广陵郡六合县四百五十三里　北至广陵郡六十三里　东南到晋陵郡一百九十六里　西南到宣城郡界四百五十里　西北到广陵郡六十三里　东北到广陵郡界四十五里　去西京二千六百四十二里去东京一千七百九十八里
宋祥符图经　东西一百六十里　南北二百一十七里
九域志　去京一千七百五十里　东至江十里　西至本州岛岛界四十里自界首至江宁府一百四十里　南至本州岛岛界二百十七里自界首至江宁府二百里　北至江二里　东南至本州岛岛界一百二十里自界首至常州五十一里　西南至本州岛岛界八十里自界首至江宁府一百里　东北至江八里　西北至本州岛岛界四十里自界首至江宁府一百五十里
乐史太平寰宇记　西北至东京一千四百里　西北至西京一千八百二十里　西北至长安二千六百七十里　东至常州一百七十里　南至宣州四百五十里　西至扬州六合县四百五十三里　北渡江至扬州六十三里　东南至常州一百九十六里　西南至升州一百八十里　西北隔江至扬州一百八十里　东北至扬州四十三里
今之郡境宜并依寰宇记书东至行在所七百二十里
丹徒县　东西五十里　南北七十里
丹阳县　东西五十三里　南北六十五里
金坛县　东西一百里　南北九十里
嘉定镇江志卷二
　地理〔二〕
　　城池
唐太和中王璠为浙西观察使凿润州外隍事见本传又稽神录云璠廉问丹阳因沟其城凿深数尺得石有铭 【事见刺守类】 【事见刺守类○(钞本作事见官类刺守)　案此书之例有一字之子目(如公廨门内仓库之类)而无一字之总目(自卷一地理至卷二十二拾遗皆两字以上)若刺守之上更有总目当是两字不得仅一字也且刺守二字互见他卷者数处皆但言刺守而不更言官类(卷十五督护徐龛注云详见刺守褚裒之下判官王澹注云事见刺守卷十六押衙赵翼注衙将刘浩注并云详见刺守)至卷一叙郡注则云并具刺守类尤刺守为总目之明证疑此句本无官字传写者误衍之而又倒类字于刺守之上耳】 又通鉴干符中周宝为镇海节度筑罗城二十余里然则缮城浚隍其来久矣
　　　丹徒县
罗城周回二十六里十七步高九尺五寸今颓圯旧有一十门东二门北曰新开南曰青阳南三门东曰德化正南曰仁和西曰鹤林西二门南曰奉天北曰朝京北三门西曰来远东曰利涉次东曰定波 【按太平广记周宝治城隍至鹤林门内得古冢又本传宝至青阳门出奔则唐干符间已有鹤林青阳二门】 新开来远久废今仅存八门东曰青阳西曰登云还京 【淳熙戊申守臣显学张子颜改朝京曰还京】 南曰鹤林仁和通吴 【奉天号通吴】 北曰利涉定波
按王庄定存还镇江诗倦客归来故国春北楼千尺绝飞尘江山豪伟增人气城壁萧条类此身又登北固诗晚登北固顶俛视南徐城废垒何茫茫山川迥纵横葢当时所覩如此积废弗治因仍逮今辅以诸军私开土门出入自便启闭非时所谓限中外戢奸暴谨讥征者寖弛亡禁嘉定甲戌守臣待制史弥坚乃创修罗城诸门废土门之可废者固围周密邦人赖之记曰重门击柝以待暴客着于易折柳樊圃狂夫瞿瞿咏于诗城郭关扃之设所以严邦守杜奸萌也南徐会府内拱行阙北门筦钥委重在兹军民庐井星列棊布子城仅周府寺而外无罗郭旧尝筑垣设门薄示禁防自御前分屯七军十有七寨其倚郭者各为门以便出入而居民参错亦阑出自如千径万隧散无有纪郡之西北直际大江无复横草之限剽劫阛阓往岁荐有鼠聚鸟散踪迹易失为守者葢通病之将大筑其城则役巨费广熟视而莫敢议将补其疏缺而罗络之则东罅西隙漫不得其要领因循废弛以至于今余来守是邦深惟重闭之义目营心度念之不忘会有旨开浚漕渠及归水澳乃以余力疏甘露港凿转般护仓壕引水环于西北届水之所止而立之门曰通津循水而东作门于北固亭之北曰甘露亭之南曰跨鳌于是向之际江而往来者始有限制遂周视其余而经理之凡旧城之圯者墙而塞之因军民之便相地势之宜作新门于所必由之涂其傍轶捷出不可墙者西南则废薛家池门沟断之而门其两端曰东山曰虎蹲稍南则撤鹤林东篱门垣屋之而更其名曰放鹤东南则废妙喜寺土门保伍之而移其门于马巷因之为名曰马巷门前军夹刺门及搭材队门幽僻特甚奸宄所囊橐也则又沟之以绝其所趋后军北草门与东土门相比则塞之以归于一葢新作之门七废者五诸军穿垣而出因之以为城门者十有一前军曰山门曰东寨门后军曰马军东土门曰范山门曰东寨门曰南寨门中军曰南土门左军曰西水门曰南寨门右军曰高山门游奕军曰西山门地之旧门见于图经者八东曰青阳南曰通吴曰仁和西南曰鹤林西曰登云曰还京北曰利涉曰定波凡门有二十六悉置州兵司启闭以谁何之然后异户殊辙涣焉四出者莫不会归于经涂虽未能增高浚深壮金汤之势然昭明限阈使民有所底止视昔固有间矣夫申关讥谨封守郡之常职也而废置之自则不可以不严既以其事闻之于朝兹庸详书俾来者有考
子城缺 【子城缺○(钞本无此三字)　案戴氏守梧谓当补此三字今考子城为内城罗城为外城上文既载罗城则此处当述子城矣况他卷每言子城(卷六放生池下云在子城西南卷十二户部大军三仓条下云北仓在子城西)而元志卷二城池门亦详载子城皆可为戴说之证】 
　　　丹阳县
县城(缺)
云阳东西城舆地志云在故延陵县今延陵镇西三十五里与句容分界之处东西城相去七里并在渎南二城即吴楚之境也又唐图经 【孙处元所撰】 云西城有水道至东城而止并陈勋所立
按建康实录吴大帝赤乌八年使校尉陈勋作屯田发屯兵三万凿句容中道至云阳西城以通吴会船舰号破岗渎上下一十四埭上七埭入延陵界下七埭入江宁界于是东郡船舰不复行京江矣晋宋齐因之梁以太子名纲乃废破岗渎而开上容渎在句容县东南五里顶上分流一源东南流三十里十六埭入延陵界一源西南流二十六里五埭注句容界西流入秦淮至陈霸先又堙上容渎而更修破岗渎隋既平陈诏并废之则知六朝都建康吴会漕输皆自云阳西城水道径至都下故梁朝四时遣公卿行陵乘舴艋自方山至云阳见唐图经葢隋大业中炀帝幸江都欲遂东游会稽始自京口开河至余杭
　　　金坛县
县故城周七百步高一丈五尺唐长寿改元新筑至万岁通天中甃以砖甓后废
　　坊巷
叙(缺)
　　　丹徒县
城内有七坊曰崇德曰践教曰静宁曰化隆曰还仁曰临津曰太平皆仍故号其巷名则有吴司马巷有顾著作巷有车尚书宅巷刘太尉宅巷与所谓刁家丰家焦家葛家洪家严家车家步家皆随姓氏称之其余则有隆巷长巷夹道巷递铺巷上河下河巷大井小井巷南瓦子巷北瓦子巷石石达桥巷以至城隍火袄则因祠庙清风东海则因城门榷务税务则因务教场船场则因场燕醑则因楼萧闲则因堂或因僧寺或因军营又有因居人所鬻之物猥以为名凡八十余处自顷罹兵乱坊额不存干道庚寅守臣秘阁蔡洸尝植表诸坊巷大书高揭之其后废坏漫无存者 【其后废坏漫无存者○(钞本此下有嘉定以下一段)　案钞本下文云嘉定癸未守臣龙图大卿赵善湘云云考元志卷十五宋太守门赵善湘注云嘉定十四年十二月至十七年召癸未为嘉定十六年正善湘守郡之日然史弥坚令卢宪修志在嘉定九年以前至十六年则弥坚与宪皆已去任所著府志无由载善湘之事此必嘉定续志之文也今移入附录之内】 
　　　丹阳县(缺)
　　　金坛县(缺) 【丹阳县缺金坛县缺○ (钞本无此八字)　案宋嘉定时镇江府所属三县丹徒丹阳金坛是也(元至顺时亦然)各子目下自当分述三县之事(如此卷城池门之类)今坊巷门内止载丹徒县而丹阳金坛二县俱无下文之桥梁津渡亦然此三门者皆各县之所必有而此志竟无之必本有而佚脱也(元志此三门内丹阳金坛俱有)今特各补八字于后以存原书之梗概他卷之一县有而二县无二县有而一县无者并仿此例即或其县内本缺此门非志书之缺亦必注明其缺以归画一(如卷十一陵墓门内分陵墓二小子目金坛县本有墓无陵而陵内亦必补金坛县缺是其例也)】 
　　桥梁
叙(缺)
　　　丹徒县
 千秋桥
在府治之西晋王恭作万岁楼于城上其下有桥故以千秋名隐士胡世隆诗曰万岁楼边谁唱月千秋桥上自吹箫元建是桥贯横木于底以捍桥址嘉定甲戌待制史弥坚既浚漕渠横木阻舟抉之则圯夏五月重建
　　　　嘉定桥
在千秋桥之南旧名利民桥 【以其当八达之衢最为民便故名】 宋淳熙间郡守钱良臣重建名钱公桥 【文惠钱公良臣守是邦甃为砖桥架亭其上邦人名之曰钱公桥其后亭圯】 嘉定初郡守赵师（睪廾）复甃以石乃易今名俗呼为禁方桥
　　　　清风桥
在嘉定桥之南宋景佑间郡守文正范公希文重建俗呼为范公桥 【民怀范公之德故名苏子瞻怀刁景纯诗有伤心范桥水之句】 嘉泰开禧间郡守辛弃疾复甃以石
　　　　长桥
在清风桥之南宋嘉定乙亥秋重建
　　　　折桥
在府治之南旧尝受漕渠水折旋而入于石（石达）自（石达）废漕水不复入矣
　　　丹阳县(缺)
　　　金坛县(缺)
　　津渡
叙(缺)
　　　丹徒县
西津渡去府治九里北与瓜洲渡对岸杜牧诗金陵津渡小山楼一宿行人秪自愁潮落夜江斜月里两三星火是瓜洲 【诗人指京口曰金陵按张氏行役记甘露寺在金陵山上李约初至金陵于李锜坐屡赞招隐寺标致是也】 
按李德裕为浙江观察使于蒜山渡严勒津逻捕绝请亳州浮屠圣水者蒜山渡今西津渡也
　　　丹阳县(缺)
　　　金坛县(缺)
嘉定镇江志卷三
　风俗
晋殷仲堪作季子庙记云英风澡俗令德在民唐刘禹锡和李卫公北固诗云风俗太伯余衣冠永嘉后李宗谔引旧经亦云本太伯之化有谦逊之风至今士大夫崇靖退贵风气下逮民庶亦循理乐业而不好竞封内如中古焉世乃以京口为用武之国而论风俗者率援隋志鬬力之戏为证夫击楫椎锋执戈卫社固忠臣志士所期自奋者而概指鬬力之戏为风俗若将陋之则不可今师帅之居曰静治曰坐啸曰道院嘉与邦人相安于简靖而有能崇教化以护养之顾不休哉
齐志京口自宋氏以来桑梓帝宅江左流寓多出膏腴隋志京口一都会其人并习战号为天下精兵俗以五月五日为鬬力之戏各料强弱相敌事类讲武
唐韩滉镇浙西以贼非牛酒不啸结 【以贼非牛酒不啸结○ 
【钞本酒作马】 
　案下文但言禁屠牛而不言禁乘马则此句不当作牛马矣新唐书作牛酒今据以改正】 乃禁屠牛以绝其谋毁佛寺道观四十余所以其材缮置馆第又以佛寺铜钟铸弩牙兵器
李德裕观察浙西锐于布政凡旧俗之害民者悉革其弊南方信禨巫惑鬼怪父母厉疾子弃不敢养德裕欲变其风择乡人有识者谕以孝慈大伦患难相收不可弃之义使归相晓敕违者显寘以法数年恶俗大变除淫祠千余所撤私邑山房千四百舍寇无所廋蔽天子下诏褒扬
徐州节度使王智兴聚货无厌以天子诞月请以泗州置僧尼戒坛以邀厚利江淮间民皆曹辈奔走德裕劾奏云户有三丁必令一丁落发意在规避王徭影庇资产臣于蒜山渡点其过者自正月以来一日百余人比到诞节计江淮以南失六十万丁壮不为细变有诏禁止
按本府普照寺乃自泗州移供白衣善友者纷然意皆源流此时然李卫公能俾所部之民不渡蒜山而北数十年来江淮之民乃渡蒜山而南趋于本府假白衣善友以自名岂惟规避王徭又诳诱众人之衣食外以资给浮屠中又自为奸利卫公有鬼能无遗恨乎
会要长庆三年德裕奏应百姓厚葬及于道途盛陈祭奠兼设音乐等闾里编甿罕知教义生无孝养可纪殁以厚葬相矜器备僭差祭奠奢靡仍以音乐荣其送终或结社相资或利息自办生业储蓄以之皆空习以为常不敢自废人户贫破抑此之由今百姓等丧葬祭奠并不许以金银锦绣为饰及陈设音乐其葬物涉于僭越者并勒毁除结社之类任充死亡丧服粮食等用伏以风俗之弊诚宜改张缘人心同莫有循守纔知变革寻则隳违臣今已施行人稍知劝若后人不改风化必清
宝历二年亳州浮屠诡言水可愈疾号曰圣水转相流闻南方之人率十户僦一人使往汲拟取之时病者断荤血危老之人率多死水斗三十千取者益它汲转鬻于道互相欺訹百姓渡江者日数十百人德裕严勒津逻捕绝者具奏言昔吴有圣水宋齐有圣火事皆妖妄臣于蒜山渡已加捉搦若不绝其根本终恐无益黎甿通典扬州人性轻扬而尚鬼好祀长淮大江皆可拒守永嘉之后帝室东迁衣冠违离多所萃止艺文儒术斯为之盛今虽闾阎贱品处力役之际吟咏不辍葢因颜谢之风扇焉
寰宇记于润州云吴越之君皆好勇故其人好用剑自永嘉南迁斯为帝乡人性礼逊谦谨婚嫁丧葬杂用周汉之礼
　 攻守形势
叙(缺)
齐志南徐州镇京口吴置幽州牧屯兵在焉丹徒水道入通吴会孙权初镇之尔雅曰绝高为京京城因山为垒望海临江缘江为境似河内郡内镇优重
吴孙权赤乌八年遣校尉陈勋将屯田及作士三万人凿句容中道至云阳西城 【凿句容中道至云阳西城○(钞本道字下有自小其三字)　案景定建康志卷十九破冈渎注引建康实录与此志所言正同而无自小其三字钞本有此三字则上下文义不贯元志卷七所引亦无此三字今删】 通会巿作邸阁
献帝春秋云刘备至京谓孙权曰吴此去数百里即有惊急赴救为难将军无意屯京乎权曰秣陵有小江百余里可以安大船吾方理水军当移据 【吴先都京后都建邺京口亦谓之京】 
黄初中魏人来寇曹丕出广陵临大江兵十余万旌旗数百里帝使诸将谋以拒守将军徐盛设计自武昌至京口烽烟相望 【广陵京口对岸吴时疆界殊狭长江之外非其所有故沿江守备特严考吴志载庾阐杨都赋注曰烽火以炬置孤山头皆相望或百里或五十三十里寇至则举以相告一夕可行万里孙权时合暮举火于西陵皷三竟达吴郡南沙按宋志南沙吴名沙中晋以为县宋南沙曲阿等县皆隶晋陵】 吴使孙河屯京城河因赴宛陵为妫览所杀其子韶年十七收河余众缮京城起楼橹以御敌孙权闻乱引兵归吴夜至京城下营试攻惊之兵皆乘城传檄备警讙声动地权使人喻止明日见韶甚器之拜为校尉食丹徒曲阿二县自置长吏一如河旧韶为边将数十年得士卒死力常以警疆场远斥候为务先知动静而为之备故鲜有败焉魏人撤兵远徙江淮之地不居者各数百里权称尊号自武昌还建邺韶乃朝见权问青徐诸屯要害远近人马众寡魏将帅姓名韶尽识之乃加领幽州牧
晋郗鉴咸和元年刺徐州苏峻反鉴将赴国难遣夏候长等间行谓温峤曰今贼谋欲挟天子东入会稽宜先立营垒屯据要害防其越逸断贼粮运然后静镇京口清壁以待贼攻城不拔野无所掠不百日必自溃矣峤深以为然及陶侃为盟主鉴率众渡江与侃会于茄子浦会王舒虞潭战不利鉴与后将军郭默还丹徒立大业曲阿庱亭三垒以拒贼贼将张健来攻大业城中乏水默窘迫突围而出三军失色参军曹纳以为大业京口之捍一旦不守贼方轨而前劝鉴退还广陵以候后举鉴责纳不忠将杀之会峻死大业围解及苏逸等走吴兴鉴遣李闳追斩之降男女万余口时贼帅聚众数千浮海钞东南诸县鉴遂城京口率众讨平之 【庱亭在丹阳县东与常州武进分界昔孙权射虎伤马之地韵书庱音丑拯反吴中亭名大业在丹阳县界漕渠东】 
蔡谟领徐州刺史闻石季龙于青州造船数百掠缘海诸县朝廷以为忧谟遣徐元等守中州募得贼大白船者赏布千疋小船百匹是时谟统七千余人所戍东至土山西至江乘镇守八所城垒凡十一处烽火楼望三十余处随宜防备甚有算略 【土山与蒜山相属江乘实南琅邪郡寄治自东至西防守如此严密则蔡谟镇京口之规模可想】 
刘牢之代王恭镇京口时杨佺期桓元将兵逼京师牢之率北府之众驰赴京师次于新亭元等受诏退兵牢之还镇京口
隆安中孙恩浮海奄至丹徒战士十万楼船千艘建康震骇牢之东讨自山阴使刘裕由海盐来援裕兵不满千人涉远疲劳而丹徒守军莫有鬬志恩率众皷噪登蒜山居民皆荷檐而立裕率所领奔击大破之投崖赴水死者甚众恩狼狈仅得还船浮海北走郁洲裕略战大破之
元兴初刘裕破卢循何无忌潜劝裕于山阴起兵讨桓元土豪孔靖曰不如待其已篡于京口图之裕从之刘迈弟毅家于京口亦与无忌谋讨元无忌告裕遂与毅定谋裕托以游猎与无忌收合徒众得百余人诘旦京口城开无忌着传诏服称敕使徒众随之即斩桓修以徇众推刘裕为盟主总督徐州事以孟昶为长史守京口义军斩元骁将吴甫之进至罗落桥又斩皇甫敷元大惧使桓谦屯东陵裕与毅等进突谦阵军大溃元走裕入建康屯石头城
何无忌为卢循败于寻阳刘裕方北伐至下邳闻之虑京邑失守卷甲兼行过江至京口众乃大安裕至建康募人为兵治石头城卢循至淮口中外戒严裕屯石头诸将各有屯守裕子义隆始四岁裕使咨议参军刘粹辅之镇京口
宋文帝元嘉二十六年幸丹徒谒京陵大赦三月乙丑诏曰京口肇祥自古着符近代襟带江山表里华甸经涂四达利尽淮海城邑高明土风淳壹苞总形胜实唯名都故能光宅灵心克昌帝业顷年岳牧迁回军民徙散廛里庐宇不逮往日皇基旧乡地兼蕃重宜令殷阜式崇形望可募诸州乐移者数千家给以田宅并蠲复高祖遗诏京口要地去都邑密迩自非宗室近戚不得居之刘延孙与帝室本非同宗不应有此授时司空竟陵王诞为徐州上深相畏忌不欲使居京口迁之于广陵广陵与京口对岸欲使腹心为徐州据京口以防诞故以南徐授延孙
齐永泰元年王敬则反邱仲孚为曲阿令敬则前锋奄至仲孚谓吏民贼乘胜虽锐而乌合易离今若收船舰凿长岗埭泻渎水以阻其路得留数日台军必至如此则大事济矣敬则军至值渎涸果顿兵不得进五月诏左兴盛刘山阳胡松筑垒于曲阿长冈沈文季为持节都督屯湖头备京口路敬则急攻兴盛山阳二垒台军不能敌欲退而围不开各死战胡松引骑兵突其后白丁无器仗皆惊散敬则军大败
隋军济江陈护军将军樊毅谓仆射袁宪曰京口采石俱是要所各领锐卒数千金翅二百都下江中上下防捍如其不然大事去矣诸将咸从其议会施文庆等寝隋兵消息毅遂不行 【详见杂录】 
唐刘展之叛江淮都统李峘与副使润州刺史韦儇浙西节度使侯令仪屯京口展素有威名驭军严整淮东节度使邓景山为展军所击众溃展引兵入广陵峘辟北固为兵场插木以塞江口展军于白沙设疑兵于瓜洲多张火鼓若将趋北固者如是累日峘悉锐兵守京口以待之展乃自上流济袭下蜀犯润升上元二年正月田神功使范知新等将四千人自白沙济西趋下蜀自将三千人军于瓜洲济江展将步骑万余陈于蒜山神功以舟载兵趋金山会大风不得渡还军瓜洲而知新等兵已至下蜀展遂败
李希烈之乱韩滉为镇海军节度使乃闭关梁禁牛马出境毁道佛祠修坞壁起建邺抵京岘楼雉相望以为朝廷有永嘉南狩事造楼船三千柁以舟师由海门大阅至申浦乃还时陈少游在扬州以甲士三千临江大阅滉亦总兵临金山与少游会焉 【申浦在常州江阴界通江以春申所封之地得名】 
南唐卢绛画策诣后主上疏陈京口至涧壁数要冲之地宜立栅屯戍广设备御利害数十事陈乔因表为本院承旨使督百卒任所陈利便经营制置颇见干绩俄转沿江诸营兵马监押兼巡检绛于是召募士卒少年便于舟楫狎习水道者得马雄等数十人立为偏裨校使督卒伍日习水战节以金鼓麾以旗帜部分次序进桨退棹旋运如飞皆如节制时有一舟应节稍迟即斩其长复试之可使泝逆流蹈巨浪累于海门遮获越人船舫百余艘盐数万石献于金陵后主赏其功拜上柱国后授凌波军都虞候及王师攻秦淮口水栅绛数引战棹破之江南诸将忌绛功名出已右说后主遣绛出援丹阳绛自金陵率所部舟师八千计百艘为八字列阵而行突围曹彬等识绛所部开围出之既至京口舍舟登岸麾兵三战越人三北其围遂解乃以为润州节度使
开宝八年九月王师初起江南以京口要害当得良将侍卫都虞候刘澄旧事藩邸国主尤亲任之擢为润州留后及吴越兵至国主寻命卢绛自金陵来救吴越兵少却绛方入城围复合平润州李煜欲出降陈乔张洎以为金汤之固未易取润平始谋遣使入贡求缓兵九年正月曹彬遣郭守文以煜来归
建炎三年二月癸丑金兵至瓜州诏以吕颐浩为资政殿学士充江浙制置使又命奉国军节度刘光世守镇江府丁巳颐浩除签书以精兵二千回镇江节制刘光世以下捍瓜州渡九月江淛制置使韩世忠驻军江阴宰执请以镇江隶世忠而常苏图山诸处控扼官军并隶御营使司上曰善
四年四月兀朮入寇回至镇江韩世忠已提兵驻扬子江焦山以邀之时敌众数万世忠战士才八千敌遣使与世忠约日会战世忠募海船百余艘进泊金山下仍植一旗书姓名表其上预命工煅铁相联为长绠贯一大钩徧授诸军之强健者平旦敌拥千舟噪而前比合战世忠分海船为两道出其背每缒一绠则曳一舟而入敌不得渡复遣使愿还所掠及献马五千世忠不听时挞辣所遣之兵在仪真江之南北两岸皆敌众而世忠据中流与之相持敌以轻舸绝江而遁世忠曰穷寇勿追先是世忠视镇江形势无如龙王庙者敌来必登此望我虚实因遣将苏德以二百卒伏庙中又遣三百卒伏江岸遣人于中望之戒曰闻江中鼓声岸下人先入庙中人继出数日敌至果有五骑趋龙王庙庙中之伏闻鼓声而出五骑者振策以驰仅得其二有人红袍白马既坠而跳驰得脱诘二人者云即兀朮也是举也俘获杀伤甚众敌所遗辎重山积又获龙虎大王舟千余艘
绍兴八年五月枢密副使王庶措置江淮遂移张俊下张宗颜将七千人军淮西巨帅古将三千人屯太平州分韩世忠二军屯天长泗州使缓急互为声援以刘锜军镇江为江左根本
三十一年金兵号百万犯瓜洲淮南制置刘锜退屯镇江而锜病已剧李横刘汜等不利上以御营宿卫使杨存中措置守江中书舍人虞允文亦自建康驰至镇江时江岸有车船二十四艘敌巳瞰江恐临期不堪驾用存中允文同淮东总领朱夏卿镇江守臣赵公称相与临江按试命战士踏车船径趋瓜洲将迫岸复回敌兵皆持满以待其船中流上下回转如飞敌众相顾骇愕曰南军有备如此遂杀亮而退师
嘉定镇江志卷四
　田赋 【田赋○(钞本此后有明朝以下一叶余)　案明时事不但嘉定志不应载即至顺志亦不应载而钞本二志内均有明时之事(至顺志卷十五有明时本府一段)故严氏元照以为当删今考乾隆镇江府志载丁元吉成化志序云永乐中先伯考兰室先生续修之又卷三十七儒林门云丁礼字思敬丹徒人以耆年辟知南阳府所著有郡志三余集兰室吟稿据此则永乐镇江志乃丁礼之所撰也(嘉庆丹徒县志卷三十二书目类有明丁礼镇江府志卷五户口类云右永乐成化二志皆与元志不合则永乐志为丁礼所撰审矣)钞本此段述明朝事一叶中四言永乐三年分(下文课程门内有明朝事一段亦四言永乐三年分)则丁氏之撰志必在永乐三年矣据十驾斋养新录永乐大典成于永乐五年疑嘉定至顺永乐三志皆在大典之中后人钞嘉定至顺志者误收入永乐志数条耳(张氏鉴云京口耆旧传王万全子遇见科举类而耆旧传内无科举类此必元志原文永乐大典混收入耆旧传也然则永乐志混入嘉定志至顺志其致误之由亦若是耳)惟永乐志亦久失传弃之究属可惜故今于二志内言明事者归于附录之内俾时代不致混淆而明志之仅存者亦不致于湮没焉】 
叙(缺)
　　屯田
三朝史志云江淮两浙承伪制皆有屯田免役后多赋与民输租第存其名则其来久矣
绍兴元年二月己巳诏遣吏部郎官益都仇悆往镇江府究乏粮之实上谓宰执曰刘光世一军月费廪给万数如此宜速为屯田之计
祥符图经载丹徒丹阳金坛延陵四县屯田凡大麦一千一百二十七石 【丹徒县五百五十九石丹阳县三百八十三石金坛县九十八石延陵县八十七石】 小麦六百三十九石 【丹徒县二百五十六石丹阳县二百七十四石金坛县五十五石延陵县五十四石】 丝八千九百二十两 【丹徒县二千九十八两丹阳县二千八百一十二两金坛县三千二百九十一两延陵县七百一十九两】 绵一百一十八两绢五疋绸三疋罗一疋麻皮一十四觔又租麻皮七千五百二十觔大麦五百四十九石小麦二百八十八石 【以上八色皆出丹徒县外三县无】 又粳米一万四千二百一十三石 【丹徒县二千六百二十八石丹阳县二千八百二十一石金坛县二千四百八十九石延陵县六千六百七十三石合四县以较总数尚余三百九十八石】 钱二十六贯 【丹徒县六百丹阳县一十七贯七百金坛县七贯七百】 
今丹徒丹阳金坛三县元管屯田一十六万一千六百五十亩 【畸数不书】 计租米二万三千二百一十二石除已佃外尚有未佃之数 【丹徒县元管一万二千六百七十五亩租米二千八百一石今已佃田一万二千二百八十九亩租米二千七百三十石余未佃丹阳县元管三万八千四百八十五亩租米七千四百九十四石今已佃田三万一千五百五十六亩租米六千一百五十石余未佃金坛县元管一十一万四百八十八亩租米一万二千九百一十七石今已佃田一十万三千一百九十一亩租米一万一千三百三十六石余未佃】 
官庄营田干道庚寅三县营田稻子共一千八百四石今丹徒县营田夏料 【今丹徒县营田夏料○ 【钞本此段后有今丹徒县营田夏料一段】 　案此一段三行有余共一百二十余字钞本下文又有一段与此全同必系传写重复今删】 【钱八百四贯大麦二百五十一石】 秋料 【钱一千二百三十贯稻子五百八十六石】 丹阳县营田夏料 【钱二千一百九十六贯大麦二百九十三石】 秋料 【钱四千四百三十八贯稻子二千九百四十六石】 金坛县营田夏料 【钱六百二十九贯大麦一百三十六石】 秋料 【钱一千五百二十二贯稻子一千一百四十二石】 
　　军田 【军田○(钞本作军营)　案卷十兵防详言军营之制不应复见于此且此处叙及正文但言田不言营又总目为田赋则此当作军田审矣】 
建炎间洞庭杨太最为剧盗太年幼为么故曰杨么其后张浚岳飞平之收伏杨么等败残之军无所归着遂以逃荒之田令其力农时号杨么子军因名军庄后军兵拨附大军其田召农民为之耕种今东西两庄共田七千六百一十四亩置监庄一员专委县尉提督庄课每岁夏秋二料检收检放不定
东庄夏料 【大麦田六百五十亩小麦田六百三十三亩】 秋料 【稻田二千七十六亩大豆田五百三亩荞麦田一百六十二亩】 
西庄夏料 【大麦田一百八十八亩小麦田四百一十一亩】 秋料 【稻田二千八百四十七亩大豆田七十三亩荞麦田六十五亩】 
</div>
    <div class="pagination">
<a href="嘉定镇江志_page40.html">上一页</a><span>...</span><a href="嘉定镇江志_page36.html">36</a><a href="嘉定镇江志_page37.html">37</a><a href="嘉定镇江志_page38.html">38</a><a href="嘉定镇江志_page39.html">39</a><a href="嘉定镇江志_page40.html">40</a><span class="current-page">41</span><a href="嘉定镇江志_page42.html">42</a><a href="嘉定镇江志_page43.html">43</a><a href="嘉定镇江志_page44.html">44</a><a href="嘉定镇江志_page45.html">45</a><a href="嘉定镇江志_page46.html">46</a><span>...</span><a href="嘉定镇江志_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
