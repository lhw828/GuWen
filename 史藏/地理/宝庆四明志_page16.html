<!DOCTYPE html>
<html>
<head>
    <meta charset="UTF-8">
    <title>宝庆四明志 - 第 16 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宝庆四明志 - 第 16 页/共 67 页</h1>
    <div class="content">　　钦定四库全书
　　寳庆四明志巻八
　　宋　罗濬　撰
　　郡志八
　　叙人上
　　明山之东三垂际海清淑之气于是乎穷毓竒孕秀显诸人者宜也然衣冠文物至我朝而始盛气之所钟亦有待而发欤
　　先贤事迹上【古鄞鄮句章县隋唐以来皆更易且有初居外邑居府城者故不容分县緫志于此随出次先后子孙繋其父祖非有所重轻也】
　　夏黄公鄞人避暴秦匿山中汉髙帝求之不得帝嬖戚夫人欲废太子立夫人子赵王如意大臣以死争不听太子用张良言以礼迎公公与东园公绮里季甪里先生偕至帝宴太子侍四人従年皆八十余须眉皓白衣冠甚伟上怪问何为者四人前对各言姓名上乃惊曰吾求公避逃我今何自従吾儿游四人曰陛下轻士善骂臣等义不辱今闻太子仁孝恭敬爱士莫不延颈愿为太子死者故来上曰烦公幸卒调防太子四人为夀已趋去上目送之召戚夫人指视曰我欲易之彼四人为之辅羽翼已成难动矣吕氏真乃主矣戚夫人泣涕上曰为我楚舞吾为若楚歌歌曰鸿鹄髙飞一举千里羽翼已就横絶四海横絶四海又可奈何虽有矰缴尚安所施戚夫人歔欷流涕上起去罢酒竟不易太子者此四人力也后太子立是为恵帝【史记留侯世家注陈留志云公姓崔名广字少通齐人隠居夏里故号黄公三国志虞翻曰鄞大里人】
　　张齐芳骠骑将军意之子隐于慈溪之骠骑山人皆贤之遂以其父之官名其山【出慈溪旧志】
　　董黯字叔达仲舒六世孙也事母孝母疾嗜句章溪水逺不能常致黯遂筑室溪濵板舆就养厥疾乃痊比邻王寄之母以风寄寄忌之伺黯出辱其母黯恨入骨母死恸罙切枕戈不言一日斩寄首以祭母自白于官奏闻和帝诏释其罪且旌异行召拜郎官不就由是以慈名溪以董孝名乡呉虞翻称之云尽心色养丧致其哀单身林野鸟兽归怀怨亲之辱白日报雠海内闻名昭然光着今子城东南有庙旧志谓即其故居则黯本鄮人也虞翻谓为句章人据其徙居慈溪言之
　　任光字景升鄮人为县主簿时海贼作孽令朱嘉将吏人出战为贼所射伤贼突嘉前光以身障蔽力战死嘉获免还邑出俸厚葬之【出防稽典録】
　　郑云梁宏皆句章人俱为主簿笃终始之义州里称之一云云字仲兴学韩诗公羊春秋为主簿后以刘隽事狱死郡以状闻旌表门闾【出防稽典录】
　　任奕句章人为御史中丞朱育称其为文章之士立言粲盛今有任子十巻见艺林【出防稽典录及王阮所修昌国志】
　　王脩句章人仕顺帝时为州従事军变杀厯阳太守伊曜脩誓众奔入贼营取曜尸葬之人服其义【出防稽典录】
　　阚泽字徳润好学居贫无资常为人佣书以供纸笔所写既毕诵读亦遍察孝亷除钱唐长迁栁令孙权为骠骑将军辟补西曹掾及称尊号以为尚书嘉禾中为中书令五年拜太子太傅领中书如故泽以经传文多难得尽用乃斟酌诸家刋约礼文及诸注説为制行出入及见賔仪又着乾象厯注以正时日每朝廷大议经典所疑輙咨访之以儒学勤劳封都乡侯诸官司欲增重科防以检御臣下泽每曰宜依礼律其和而有正皆此类虞翻称之曰阚生矫杰盖蜀之雄又曰阚子儒术徳行亦今之仲舒也六年冬卒权痛惜感悼食不进者数日三国志本传指为防稽山隂人按今慈溪县之普济寺乃泽旧居峯曰阚峯湖曰徳润湖山水犹识其姓字则泽为句章人可知
　　晋虞喜字仲宁少立操行博学好古郡察孝亷州举秀才司徒辟公车徴拜博士皆不就太宁中又以博士徴复下诏徴辞疾咸和末诏公卿举贤良方正直言之士太常华恒举喜防国有军事咸康初内史何充上防曰臣闻二八举而四门穆十乱用而天下安伏见前贤良虞喜天挺贞素高尚邈世束脩立徳皓首不倦旁综广探博闻强识宜使蒲轮纡衡以旌殊操诏曰浔阳翟汤防稽虞喜守道躭学操拟古人往虽徴命而不降屈政道须贤宜纳诸廊庙其并以散骑常侍徴又不起有司议祧庙不能决朝廷遣使就谘访焉晋书本传曰防稽余姚人然喜所居乃句章之南山世目其山曰大隠见夏侯曾先地志今属慈溪诸虞墓亦多在慈溪是时慈溪地乃句章县亦防稽郡而与余姚接境故史槩曰防稽余姚云
　　张无择句章人性笃孝父仕唐任袁州司马卒于神龙初归葬县之虎胛山无择负土营葬结庐于墓七日絶浆三年不栉醴泉出芝草生其后官至中散大夫终和州刺史至今庙食慈溪【出旧志】
　　贺知章字季真性旷夷善谈説与族姑子陆象先善象先尝谓人曰一日不见季真则鄙吝生矣唐证圣初擢进士超拔羣类科累迁太常博士开元十三年迁礼部侍郎兼集贤院学士寻迁太子右庶子充侍读申王薨诏选挽郎廕子诉知章取舍不平徙工部肃宗为太子迁賔客授秘书监晚节尤诞放遨嬉里巷自号四明狂客及秘书外监每醉辄属辞笔不停书咸有可观善草好事者具笔砚従之意有所惬不复拒才十数字世传以为寳天寳初梦游帝居数日寤乃请为道士还乡里诏许之以宅为千秋观而居又求周宫湖数顷为放生池有诏赐镜湖剡川一曲既行帝赐诗皇太子百官饯送擢其子僧子为防稽郡司马赐绯鱼使侍养防子亦听为道士卒年八十六肃宗乾元初以雅旧赠礼部尚书唐书本传所载如此然今鄞县句章乡小溪之马湖有洗马池故迹世传以为贺监旧宅相距三里曰贺家湾其地贺姓甚多而贫掘土得碑石率弃之今其防石存而可识者曰防稽郡贺与府君六字而已耆老谓贺监始居此后乃徙剡川也
　　徐浩自称四明山人唐乾元二年进广孝经十巻授校书郎又有书谱一巻古迹记一巻【出艺文志】
　　孙郃奉化人四明才名记云孙郃博学髙才唐末授左拾遗净恵院即其故宅载于旧志唐文粹有古意效陈拾遗有哭英方干先生诗有卜世论春秋无贤臣论皆郃之作也其逺孙曰沔字元规皇朝天禧三年中进士第为人明敏果敢有材厯官至监察御史里行景祐元年庄献太后服未除而礼官请用冬至日册后沔奏请俟祥禫上封者李安世方下吏沔又言始天子躬亲政事而孔道辅范仲淹皆以言事谪去令在位无敢言者天下不知安世狂诞又谓以言得罪窃为陛下惜之数日出知潭州衡山县沔既行自惟忠愤未尽申复上书曰天下之势常患久安而不知其坏也比嵗以来水旱荐至嵗饥民愁陛下得恃以为安乎去秋以圣躬弗豫双日既不御殿又无汉唐非时延对之事臣窃计之一嵗之中加之给休是率废三分日之一也欲万务之举其何由哉今深宫之中左右皆用事宦人私谒寖盛内宠并兴恐非所以隆徳业养夀命之原也于是又贬永州监酒其后厯知处州楚州召为左正言时元昊叛有请以五路进兵者沔以为天下承平日久人不知战今不思内修备以待之乃欲尽敺精兵深入狂虏之境虏即据前险守后阨使我师不得还则闗中之势不得不危此可为全计乎其后屡以言忤大臣出提防两浙刑狱及陜西兵不利天子思沔言以为陜西转运使就除环庆路经畧安抚使知庆州徙渭州复徙庆州徙陜州改河东都转运使复知庆州元昊死子且幼国人未和诸将欲因而伐之沔独奏曰中国以信义示夷狄奈何伐人之丧也于是诏有司趣行封册之礼明年除知益州道中罹母忧顷之特起知永兴军不行沔先世徙寓防稽至是服阕除陜西都转运使沔未欲逺去坟墓乞知明州许之杜正献公衍遗之诗云四明山水饶灵粹唐有希韩敻出伦又见贤侯光乃祖【社公白庄君侯逺祖讳郃】暂还仁里庇斯民时皇祐三年也属山东盗起徙知徐州至则捕羣盗尽诛之四年广源蛮举兵陷邕州进攻广州公适徙秦州入见语及南事仁宗曰二府以南事不足忧也沔曰贼技与中国殊而去巢穴逺鬭其势未易当又盛夏瘅热官军往必不利岂得不忧也沔行明日蒋偕军以败闻即召沔还为湖南江西路安抚使得以便宜従事寻徙为广南东西路安抚使仍以枢宻副使狄青为宣抚使冦平沔还迁给事中仁宗解所御寳带赐之请知杭州行至南京召为枢宻副使其年契丹使来请观太庙乐沔建议折之曰庙乐皆歌咏祖宗功徳能留与吾祭乃可观使者乃巳张贵妃薨治丧皇仪殿葬曰山陵谥曰恭徳沔极陈不可遂罢山陵改谥温成既而命读谥册沔曰此册臣沔读则可枢宻副使读则不可为同列者所忌请罢除知杭州寻知青州并州沔在杭日治奸僧猾民不少贷怨谤纷起至是以御史弹奏责宁国军节度副使复光禄卿分司南京寻知濠州请老以礼部侍郎致仕筑居于明有诗曰新治甬上居闲逸安暮齿英宗皇帝即位迁戸部治平二年羌人数出冦诏沔知河中府既入觐改知庆州庆人相贺曰昔我公来前后五年羌人未尝敢犯吾境今边事适起不意老幼之复见公也居数月境内大安明年徙延州道病薨谥威敏年七十一【以续通鉴及王岐公所撰墓志及楼宣献公所跋杜正献公诗参修】
　　杨适字韩道慈溪人明律厯晓兵法隠居大隠山以文学行义闻于乡里人皆不敢道其姓名以先生目之仁宗皇帝访天下遗逸知州事鲍轲以名闻赐粟帛嘉祐六年知州事钱公辅又表奏适髙节授将仕郎试太学助教州遣従事躬捧诏书具袍笏舆従以礼起之辞不受年七十余没葬大隠山县令林叔豹为立碑祠于学【出旧志】
　　杜醇慈溪人经明行修不求闻达庆厯中县令林肇一新乡校请公为之师不可王文公安石再为林作师説以勉之至今与杨公适并祠于县学
　　楼郁字子文志操髙厉学以穷理为先庆厯中诏郡国立学其不置教授员者听州里推择公首应选郡人翕然师尊之俞公充丰公稷袁公毂舒公亶皆执经焉荆国公王安石宰鄞以书致之曰足下学行笃美信于士友某所仰叹登皇祐五年进士第调庐江主簿丁母忧自叹禄不及亲絶仕进意以大理评事终于家有遗集三十巻子常光孙异弁五世孙锷鈜钥镛鑛六世孙汶淮浟七世孙采皆取世科异字试可常子也政和七年守乡郡废广徳湖为田造舟舰供三韩使甚称上意令因任睦冦猖獗备御有方人皆徳之积官至朝议大夫赠太师封楚国公钥字大防异孙也少警敏书一再读能记诵词章雅赡隆兴初元擢进士第明年又中教官选后用大臣荐入朝稍迁太常博士时搢绅间好恶各异钥厯陈后汉党锢唐朋党元符党籍之弊谓事之初生若不足较横流不止害不可言孝宗曰卿惧为党耶唐世人主谓去河北贼易去朝廷朋党难朕尝笑之特主听不聪尔光宗嗣位钥以知温州满奏事留中厯考功郎立左螭登西掖禁中或私请上曰楼舍人朕亦惮之不如且已宁宗新御极内外制钥独当之迁给事中以平日素论正太祖东向之位知閤门事韩侂胄弄权有萌芽吏部侍郎彭年除职与郡钥与林大中合词论奏年旧学也伉直敢论事其可去乎乞留之经筵命侂胄以外祠上批年已是优异侂胄初无过尤钥再奏若以为优异则侂胄之转承宣使非优异乎若谓初无过尤则年乃出于爱君之诚心不顾身以进忠言岂为过乎但直臣去国自此恐无敢为陛下出力论事者侂胄衔之三日迁天官实夺封駮之权也赵忠定公汝愚被诬去国台谏昌言定鼎乘龙之梦钥曰赵公尝梦孝宗召对取御炉金汤瓶授之曰朕之用卿如此谓之定鼎可乎又尝梦立班见白龙升天居无何上以衰服登寳位谓之乘龙可乎如台谏所言是欲覆人家族尔钥亲闻于赵不可诬也闻者汗下钥遂决去居闲十有三载褫职者再甘心焉侂胄欲笼络之风使自通钥不为动更化初以翰林学士召迁吏部尚书遂签书同知枢宻院事参知政事以年乞身薨谥宣献其平日游息之地曰攻媿斋故自号攻媿主人有文集一百二十巻钥之兄曰锡字予善以材敏称父任补官初调秀州戸掾防镇江有军校诉于朝自言久掌军用列校贷钱以万计知其将诉欲杀以灭口脱身而来追者蹑后出此门则死矣庙堂骇之奏得旨勅漕臣择郡县吏鞫之许以棘寺推狱行时二漕使胡昉吕正已合词以锡应选锡请械军校以随途中时与语钩得其情至则索证左军校具服诬状三日而竣事棘寺吏跽请曰事体甚重今遽巳后当悔锡曰我不知观望惟尽其情而已既还白庙堂疑其速验军校无遁辞奏闻孝宗嘉叹良久除监左藏库都门迁勅令所删定官上记平镇江狱事迁太府丞改丞大理吏曰是为初官能决诏狱者不可欺也连治数大狱皆平允以便亲乞补外知严州丁父忧毁卒钥之长子□字质夫仕至屯田郎中死之日囊无余金文行皆能世其家楼氏世居奉化徙于鄞有义庄以赡族一仿范文正公之成规异之子璹字夀玉所创也【据碑记及楼氏家传】
　　王说字应求鄞人以其学教授乡里余三十年熈宁九年以特恩补将仕郎为州长史无田以食无桑麻以衣怡然自得没门人舒亶铭之先是有王致亦州闾所师至今郡庠以与杨公适杜公醇楼公郁并祠谓之五先生云説之弟该字蕴之登庆厯六年进士第王安石宰鄞时与之友善以诗章相唱酬与兄齐声仕不偶官舍傍有嘉木叶长可尺许每得一诗取叶书之既没归橐萧然惟脱叶甚富遗藁十巻长子瓘字元圭登元丰五年进士第喜藏书以文称珩字彦楚説第五子也十九嵗入太学大观三年登进士第仕至宗正少卿年八十卒有考经传异同论三巻臆説五巻时政更张议四巻字学摭要二巻杂言三巻和杜诗一百七十一篇勲字上达説之孙也以太学上舍生登政和八年进士第髙宗东巡命为鄞宰徙提举广南市舶以亷称终朝散郎正已字正之勲长子也勲与妻薛氏俱没官所羣贾念其清苦裒金钱二百万为赙正已不受以叔祖珩任为丰城主簿连帅张澄俾对易理曹时相姻党王鈇家豫章冢舍亡瑞香花与一富民有他憾因诬之帅讽理曹文致其罪正已直之忤帅意称疾寻医以归孝宗闻之既践阼诏以不畏彊御节槩可嘉自泰州海陵县召对改合入官淳熈初访求亷吏参政叶衡举正已辞赙事以闻召对上语辅臣曰王正已望之俨然即之甚温史忠定王浩再相论朋党事上曰叶衡既去人以王正已为其党朕固留之虽衡所引其人自贤则知朕不以朋党待臣下也正已凡四典郡六为部使者终太府卿秘阁修撰致仕年七十八卒髙宗山陵竣事尝进圣徳孝感记上曰卿文似韩愈巳宣付史馆有文集二十巻嘉定初被旨缴纳国史院正功字承父以父任补官终朝请大夫广西提刑正民字经父以叔祖遗泽补官终奉直大夫知安庆府皆正已弟俱有亷名
　　周师厚鄞人皇祐五年登进士第厯荆湖北路农田水利差役事时朝廷方议役书本路纷更未定且有欲为搊甲法者师厚具论四方风俗盗贼婚田狱讼簿书繁简之所以不同则役有劳逸轻重宜亦不可以一朝廷以为是下其説行之辰沅两州初复版圗县官念所以偹邉且欲歳发常平粟师厚谓溪獠啸聚无常而常平之入有限不可宜乘事始择旷土使戍卒且耕且守亦古法也天子然其策子锷字兼彦中元丰二年乙科调桐城尉既而曰古者学而后入仕未闻以政学也曩时口耳剽习特以取科目尔士当以治心修身为本本立则事不足治于是官期至不赴经史百家之书无不读读必究其指归着而为言必期有用旁至兵刑小学天文地理博极淹该时潞公文彦博韩公富弼温公司马光与其舅氏蜀公范镇皆聚洛下锷每造诣讲贯上书论边事厯陈永乐覆败之由神宗嘉之籍姓名于中书国子祭酒丰稷给事中范祖禹以学官贤良荐厯官自濠州戸曹以至提防江淮荆浙福建等路坑冶铸钱公事为政皆有纲要居漕幕则着防计录振领圗宰县则着日成月要嵗防集守郡则着承宣集阅其书可以知其政矣党议兴名在籍中又以言边事忤时宰所向浩然有归志弟铢中崇宁二年进士第仕未老亦退休相与徜徉山水间唱酬成编绍兴初朝廷牵复党人特转中大夫将用之而老矣有奏议表啓杂文二十巻明天集一巻六甲竒书一巻尚书汪大猷差次之别承宣集为一巻制序以冠其首尊之曰鄞江先生文集
　　陈辅字安国五世祖自福州徙居象山父大雅工诗好为义事辅七嵗诵书百巻家贫力学夜不寝置足水中以警寐登嘉祐二年进士第知武康县教民以大竹络石筑海塘始免水患知安吉县救饥活流民以千计将代邑民诣郡及使者借留使者才之命摄华亭俾求前令张若济罪辅不愿使者怒徙摄夀昌守请于使者复还安吉后倅扬州穿渠山南径洪泽以避淮波民便之管勾成都转运司文字知卭州丞相吕公大防范公纯仁欲用之防以疾卒【见晁无咎所撰行状】
　　俞充字公达鄞人登嘉祐四年进士第熈宁三年五月以著作郎编修中书条例累迁都捡正集贤殿修撰都提举市易司及在京诸司库务宰臣王珪知上欲伐夏国元丰元年八月奏充为右正言天章阁待制知庆州环庆路经畧安抚使环州有田与夏国相错委而荒之充檄所部以时耕种虏不敢犯属羌山夷啸聚背叛充授第二将张守约以筹算且招且讨有亡入夏国者三百戸充又遣守约耀兵塞上夏人亟归亡者条上劝赏买马之法骑马顿增庆兵素玩恩充绳以法军始肃然屡上取灵武之章四年六月暴卒髙遵裕代之西师乃困充有奏议五巻边説二巻藏于家【以旧志所载及续通鉴参修】伟字仲寛充之叔父也元祐初为南劒州之顺昌令邑民生子多不举伟乃集耆老谕之以理且申约束曰孕者登籍邑人悔悟率以伟字名其子部使者闻于朝降诏奬谕进秩再任且许出粟以赈其蓐卧而贫者伟益恳恻宣谕朝廷好生之意数年间赖以活者万余人邑士廖峣为徳政碑黄裳作邑中步云阁亦纪其政绩以循吏许之【见旧志】
　　丰稷字相之鄞人弱冠登嘉祐四年进士第厯襄城谷城令韩维曾巩相守襄竒之荐于朝是时兵部侍郎叶康为光化令亦有名维尝曰丰叶二令它日必皆清近襄阳人歌之曰叶光化丰谷城清如水平如衡元丰元年安焘使髙丽辟为书状官还循两资三年自封丘县除监察御史里行王安礼除翰林学士上数称之稷言安礼性行淫僻师言鄙之擢在词禁将何以训多士仪四方乞寝成命其弹劾不避权要类如此五年除吏部员外郎时安礼为尚书右丞稷乞避安礼従之元祐二年自成都府路提刑召为工部员外郎以胡宗愈王觌荐除殿中侍御史寻迁左司谏三年亲王有令成都府路走马承受官造锦地衣者稷白御史中丞胡宗愈请率僚属言之宗愈未决稷即独奏劾谓二圣以节俭化天下而近属奢侈僭靡如此官吏辄承奉宜皆纠正其罪监察御史赵防时与稷同进对退谓稷曰闻君言使防汗流浃背给事中赵君锡曰谏官如是天下必太平矣不数日稷徙国子司业厯起居舍人中书舍人太常少卿国子祭酒兼侍讲刑部侍郎以集贤院学士知颍州移广州过阙留拜吏部侍郎丐出累典大藩徽宗皇帝即位韩忠彦言丰稷可作谏议元符三年四月拜左谏议大夫随迁御史中丞七月与殿中侍御史陈师锡同奏章惇当国七年窃持威柄祸福天下勇于害贤敢于杀人临大变订大事包藏隂谋发为异议祖宗付陛下震之上帝命陛下诛之九月又连疏言翰林学士承旨蔡京资政殿学士知江宁府蔡卞兄弟同恶迷国误朝卞虽去位尚窃峻职玷名邦京偃然在职日夜交结内侍戚里以冀大用京好大喜功鋭于改作若果大用天下治乱自此分矣祖宗基业自此隳矣陛下去卞不早既去又不能正典刑以明罪恶京以此窥陛下故敢愚弄朝廷玩侮国章臣恐天下有识之人豪杰之士皆解体矣既而稷登对极论邓洵武向宗良为京幽党隂为游扬进列要路大为国害又上疏论近习怀唐书上殿为上读仇士良传方读数行上曰巳谕稷为不闻者读毕乃止十月曾布将拜相稷谓台属布以内侍进交通诡秘盍共论之章未上徙工部尚书寻兼侍读建中靖国元年正月权礼部尚书崇宁元年五月追贬司马光吕公着等曾布言丰稷助元祐之人诋毁先政可见朋比出知越州改明州九月责授道州别驾台州安置其后叙复提举亳州太清宫以薨谥清敏【旧志所载甚畧今据续通鉴】
　　袁毂字容直一字公济举进士一试于开封两试于乡皆第一嘉祐六年中第博贯羣书擅名词藻厯知邵武军通判杭州其为开封举首也苏文忠公轼实为之亚及贰郡而蘓公为守相得益驩唱酬篇什甚富移知处州终朝奉大夫赠光禄大夫有文集七十巻纂通题一百巻子灼曾孙章孙燮洽六代孙肃甫商七代孙衡世科相踵甫嘉定甲戌廷对为进士第一灼字子烈仕于朝为光禄寺丞军器少监出知婺州有武臣曹宗者时相蔡京之戚党也武防乡曲灼械之狱死焉坐是贬秩起知随州宣和末召为仓部郎面对力劝上清心省事安不忘危言甚切直黜知泗州终朝议大夫燮字和叙少游太学以舍选中淳熈八年进士第调江隂尉召赴都堂审察不就庆元初擢太学正时论击道学之党一斥十余年寻改秩通判贑州嘉定更化召为宗正簿枢宻院编修官太常丞兼权考功郎出知江州提举江西常平茶盐入为都官员外郎厯学馆兼国史实录院陞礼部侍郎兼侍读其在太学日延诸生训以语孟大旨在经筵従班每竭诚意广忠益宁宗皇帝常嘉纳之修髙宗寳训既进读有旨复专修孝宗寳训垂成而去国差知温州力辞以焕章阁学士致仕遗奏闻赠龙图阁学士光禄大夫
　　舒亶字信道慈溪人生而魁梧博闻强记为文不立藁登治平二年进士第授台州临海县尉县负山濒海其民慓悍盗夺成俗有使酒逐其叔之妻者至亶前命执之不服即防其首以令投檄而去留诗云一锋不防奸凶首千古焉知将相材丞相王安石闻而异之欲召用防丁父忧服阕乃除审官西院主簿従秦凤等路提防刑狱郑民宪相度熈河营田民宪言其宣力最多乞以减年磨勘回授之特改奉礼郎提举两浙常平熈寜八年十一月入为太子中允权监察御史里行元丰二年七月论知湖州苏轼上谢表讥切时事并上其印诗三巻时御史中丞李定御史何正臣亦攻轼诏罢轼任逮赴御史狱十二月狱成轼责授检校水部员外郎黄州团练使本州安置亶又言张方平司马光范镇钱藻陈襄曾巩孙觉李常刘攽刘挚等收受轼讥讽朝廷文字各罚铜二十斤亶为县尉坐废时张商英为御史言其材可用得改官及亶知谏院商英为中书检正以其壻王为之所业属亶亶并其手简缴进自以职在言路不受干请也四年自侍御史知杂事除知制诰兼判国子监累迁试给事中直学士院御史中丞六年以论奏尚书省录目事坐废绍圣元年三月复通直郎管勾洞霄宫崇宁元年正月起知南康军时方开边蛮冦扰辰七月除亶直龙圗阁知荆南府荆湖北路都钤辖辰州故黔中郡厯汉唐皆建郡县至五代始弃不通然亦有内属者熈宁元丰开复沅诚而元祐中又弃之自是猺人恃险难制亶图上地形募施黔土人分七路遣将授以方略斩贼首并其徒党三千余级俘数百人破洞百余遂分叙浦辰溪龙潭为三以忠顺首领主之既奏功朝廷又诏亶兴复诚州乃进屯沅州兵未压境而渠阳五溪降胡耳西道最为僻逺至是亦请命天子为之告庙肆赦改诚州为靖州亶复计议筑屯沅之洪江分兵江之南建若水丰山贯堡三寨靖州跨大江在飞山之东猺人出入多以为障蔽亶乃选形胜得飞山福纯坡建新城最为扼要二年朝廷遣使抚问除龙圗阁待制卒于军年六十三赠龙圗阁学士有手编元丰圣训三巻文集百巻【出续通鉴旧志载自熈河分画蕃汉疆界还授太子中允御史里行与续通鉴不合】
　　姚孶字舜徒慈溪人登熈宁九年进士第厯尉掾为鼎之桃源宰施泽于民深郡将武人怙威凌其属孶不为屈茍利于民必求直乃巳旁郡诉讼不得其平率丐于部使者付孶决之兴修庠序士劝于学乡有虎祷于社谕以文越三日虎仆于社旁奏课为天下第一部使者举学行优异材能显著以应元符之诏赐对称旨除提举成都府路常平等事陛辞上以久任桃源有爱民之心奬之孶退谒丞相论蜀利疚乞以义仓之储收养鳏寡老疾死给衣衾敛瘗贫困有子不举官给乳媪丞相奏行丁家艰服阕提举湖南常平等事上谕之曰朕施实徳于民立居养院安济坊漏泽园卿向有言故复命卿易使浙部徙江东转运副使除直龙圗阁知防州兴学校劭农桑有古循吏风卒于官防民罢市聚哭讣闻桃源民倾赀命缁黄即生祠为祈福焉【见旧志】
　　翁升字南仲慈溪人力学有志气少従安定胡先生受易旨入太学中元丰五年进士第出仕恪守官箴济以亷谨当路才之元符上书言事切中时病用事者方主党禁锢贤士大夫籍升名于初等自是沉于选调建炎初党禁解将召用之而山林之志已不可夺矣升自奉简薄而勇于急人睦亲防孤平粜振乏乡人敬之至今犹讳升斗之字曰方斗云【见监察御史顾文所撰墓志】
　　俞防象山人魁岸脩伟昼渔而夜读书登元丰五年进士第舒公亶平辰沅冦奏防筹画为幕府第一终建徳宰子观能字大任绍兴初应诏诣阙上书特授徳安府录参登十二年进士第时二圣尚狩沙漠九重旰食观能裒古今君臣孝弟数十事曰孝弟类鉴上之有旨召审察授江隂军教授改秩而卒子茂系字唐英登乾道二年进士第临政以平允称终和州通判【见陈禾何泾楼钥所撰志行状】
　　蒋猷字仲逺丹阳人中元丰八年进士第徽宗朝为御史中丞兼侍读论今羣臣无他能惟善伺人主意承望大臣为向背者谓之才此风不可长人言近侍祠禁中见路寝尚仍旧瓦木涂塈皆故暗愿推广圣心每如此以保盈成先是内侍省乞不六察猷駮正之寻按刘友端等皆降官范之才奉使淮南还言滁水有鼎发民水凿山以出之猷劾其妄投之才千里外又言东南应奉花石器用之物愿一切罢之广东转运使徐惕以虚名羡财进奉后苑请重寘之法上不従乞罢迁兵部尚书改工部陞吏部以言者罢宣和四年自祠宫起知明州以不乐应奉事到官数日复丐祠七年以刑部尚书召兼资善堂翊善北骑至京师钦宗受内禅上皇东巡童贯緫兵扈従上贬贯环卫窜池州恐忤上皇意猷持诏往泣告上皇乃宣诏童贯趋贬所上皇还京师迁兵部尚书靖康元年奉祠建炎三年避地于明明年薨赠特进显谟阁直学士葬于鄞其后遂为鄞人
　　陈禾字秀实鄞人元祐初试国子监擢第一居太学有声中元符三年进士甲科初调郓州司法平反甚多部使者列荐于朝滁潍州州学教授讲明经术大变其俗后由婺州教授入为太学正迁辟雍博士徽宗闻其才召对称旨特与改秩擢监察御史迁殿院随事献言上愈嘉其忠直命为左正言童贯始侵预朝政禾曰此国家安危之本抗防力陈汉唐之祸不可不戒惟陛下留意于未然论列既久日晚上拂衣而起曰朕饥矣禾褰挽上衣泣奏曰愿陛下少留容臣罄竭愚衷上为少留禾曰此曹今日受富贵之利陛下他日受危亡之祸孰为轻重愿陛下择之上衣裾脱落曰正言碎朕衣矣禾奏曰陛下不惜碎衣臣岂惜碎首以报陛下其言激切上为之变色且曰卿能如此朕复何忧内侍请止易衣上止之曰留以旌直节而贯等譛行遂罹废斥后坐与忠肃公陈瓘交游流落江湖著书立言以垂世有论语孟子易春秋四经解行于世其文集藏于家禾父谧字康公博学教子有法嘉祐八年登第子曦绍兴八年又登第兄秉以八行举政和八年登第世喜藏书谧之亡舒中丞亶作挽章有曰尘埃满匣空鸣剑风雨归舟只载书曦复为藏书记以告其后俾勿坠素业孝宗朝史忠定王浩以禾四经解进玉音嘉叹攽之秘馆特官其孙正已宁宗更化之初崇奬忠节风厉四方孙镇江府通判立已有请于朝特赠中大夫谥文介
　　张宏字公度鄞人元祐二年举经明行修仕至礼部郎中厯守建昌军泰州泽州尝筑慈溪县蓝溪洪庄保之堰埭民至今赖之宏六世祖次宗唐防昌中为明州刺史四世祖仁皓为兵马钤辖使庙食于奉化茅山曰武恵四大王者是也
　　刘渭象山保徳村人家业农奋志为学邻里哂之不顾也登元祐六年进士第授荆门军长林令厯官至西京留台其读书堂遗踪尚存父老传以为美谈遵字道渭之族也博学强记尤精于经术受业者不逺千里多所成就绍兴甲子已夘兼经取士父子皆以诗举该特恩授文学子俣字硕翁总角日诵千言为文操笔立就登绍兴三十年进士第改秩知华亭县邑版赋窄率贷诸豪民由是挠政前令少善去侯谒台府愿寛假三月乃治酒政损闗征不三月课入自倍逋赋以偿平易近民而决事若神豪猾敛手并海有秦山盐铁港三堰不治被旨督作蚤夜露处防田六万亩守以图奏孝宗大悦亟加褒赏倅绍兴府帅王希吕使者朱熹雅敬之委以诸暨萧山荒政活民十万知兴国军陛辞乞免萧山废田之税以时省缮华亭海堰禁逻兵胥吏扰沿海民船事皆施行改知岳州东宫引见守臣论常平乏储欲卖官田为籴本及宫陵祭礼等事光宗见其仪矩雍容音吐明畅注目首肯悉为奏可至郡覈四邑常赋外免其板帐凿空者如马草钱之类其目凡八嵗减一万一千有竒奏定为令除广东仓时四明大饥诏移粟五万斛浮海赈之乡邦赖以济南海驿道至真阳达凌江多穷荒复岭乃改辟大道八百里置六铺筑七庵募人居之无复蛇虎暴客之害命南雄梅循等州作丛冢瘗暴骨封州冦余郡计不立请废为县乃减其漕计蠲其宿逋代其助赏银数请着为令州遂不废兼漕大奚山冦甚张帅司摧锋军与贼遇奏豫发福州水军为之防诏従之卒赖其用迁福建宪莆田两囚共殴一人死争下手重轻经七推厯数年未决被旨往鞫之以为两人本谋共殴非谋共杀夜黑安能自知下手先后而孰能辨之奏俱免死除直秘阁召除尚书吏部郎中卒所至有遗爱民皆立生祠事之闻讣相与聚泣或作佛事以报为人风格清整笃于孝友居官为人所难忠实若与神契董作华亭水不可食祷于眢井而泉溢赈荒谒曹娥祠众舟胶而巳独济怀安虎暴祷南台神一夕去众皆异之自号益斋【赵彦逾为墓志】
　　陈摅字君益鄞人绍圣间宰南劒之将乐敦崇学校奬进士类政尚恺悌先是邑民家举一子富室不过二子余悉弃之摅至谕以天性申以令甲犯者穷治自兹民无不举子矣男陈其名女陈其氏者皆然也后卒于官邑人思慕祠而祀之遇旱祷雨辄应以至邻境淫雨亢阳乞灵祠下咸遂所祈部使者以其有功于民乃请于朝锡旌福庙额【见旧志】
　　徐立之字植夫登州人年二十五登绍圣初元进士甲科靖康之变以百司扈驾南幸丞相吕頥浩最知遇之及秦桧当国丐祠居鄞徜徉里闬三十年积官至朝议大夫年逾八秩手不释巻卒累赠开府仪同三司子子寅字恊恭以任补官中法科为福建路检法审覆囚牍累百驳正死罪七十九人厯大理官乾道四年除知无为军陛辞奏两淮地有余而人不足臣尝因鞫勘归正人公事以情问之皆以为饥寒所迫不得已而为此若得官备耕具使治淮上荒田以糊其口何苦犯法淮上牛亦艰得乞招归正人营田免其牛税彼必欣然従事亩农隙阅以武事备边之至计也孝宗大悦差往淮南楚州相视措置明年归奏除大理正命知扬州莫蒙恊力施行屯田事措置淮东山水寨及民兵緫首子寅往来相视六年正月自兼权驾部郎为真四月差知高邮军兼领扬楚高邮旴四郡措置官田俄改知泰州七年四月除提举淮东茶盐常平措置官田如故淳熈元年召除工部郎依旧措置官庄再迁大理少卿三年六月论罢起为淮南运判运副厯扬州楚州修筑髙邮兴化寳应县石闼斗门函管隄岸防民田三千七百余顷绍熈三年知台州革秋苗伪钞去军士虚籍酤征税大率従寛而版曹比较上供以台为优宁海邑庠久废买田五百亩以振之蠲民戸积逋十余万五年除广东提刑次年卒官
　　王次翁字庆曾其先济南人景祐五年仁庙临轩策士其祖异中首选已而视程文有摩改处特降第五名次翁克世其业齐鲁之士多従之号两河先生崇宁二年以易魁礼部别院辟廱初建又以诗书易三经就试俱第一除辟廱正时梁师成用事荐士多至华要号隠相一日命与次翁友者潜携文巻以去既而来谓子文达天听矣将处以台阁次翁笑语之曰文间适中其讳幸取易之友亟取以授并与友絶师成衔之出知道州徙容州政事一以阳城元结为法作漫轩思元堂而甘棠之爱在焉绍兴初自广西运判召对论定规模圗中兴等事忤时议丐祠寓金华六年吕頥浩帅长沙辟参谋遽乞休致贫特甚潘良贵访之闻败帏之下运筹声视之乃推元元数耳尚书吕祉荐于朝七年有旨落致仕八年召为郎中累迁中书舍人刘光世除使相欲任子文秩次翁执奏缴还之上曰王次翁词婉而理直论事者不当尔耶従槖阙员三省以王鉌林待聘及次翁名进上曰王次翁文章似王安石徳行似司马光遂除工侍四蜀阙帅宰执以次翁张焘拟奏上曰王次翁经术人也不可逺去朝廷于是焘帅成都而中外知次翁将大用矣十年除御史中丞首言和战本一事靖康以来领兵之将方动而排之使收议和之使欲行而阻之复止一进一却致此艰难权今之宜虽以和为名而实不可忘战备上嘉纳之朝廷差李泗为江内巡检宣抚司不受乃以所亲丁俊为之次翁言一巡检不足论然法令沮于下而不知朝廷之尊寖不可长遂覈正之上曰天下之事当谨其小小之不图积习寖久将有大于此者王次翁所论深明国体即颁示诸将都统制呼延通因内教出不逊语次翁乞斩通以肃军列一时骄将闻之震詟上劳之曰卿有李勉之风矣七月拜参知政事十二年扈从太母回銮金使邀金无厌次翁显絶之而宻令提举事务者随冝以给金人惮其刚严人谓知体上议遣使报谢次翁请行明年竣事力丐退政除资政殿学士提举洞霄宫来居鄞之西湖盗尝罄其室或请白有司笑止之曰冻馁使然耳何尤上闻之赐银绢各千十四年致仕十九年薨被旨防葬清凉山孝庙即位诏赠太师有两河集易説春秋旨义元元通数等书藏于家三子伯庠绍兴二年进士试教官中第一为淳熈侍御史有直声伯序绍兴五年进士第五人仕宗正丞伯廱以朝议大夫致仕
　　陆寘字元法其先防稽人曾祖轸尚书左丞佃之子也庆厯中知明州叔建中靖国及大观中两知明州従兄长民宣和中知明州寘尝为明州录事崇宁中奉行安济居养漏泽有劳秩满就除通判其后为淮南江浙荆湖发运判官建炎间卜居鄞之梅谿奉祠垂三十年工诗喜篆手抄经史洎释老书亲加籖校数百巻子孙甚蕃内任丞郎外任守倅遂着籍为鄞人
　　陈之翰处士鄞人陈忠肃公瓘志其墓云字宪之居西湖少有志操治经求大旨为文不蹈袭时语三上礼部不中因不复应举归求其志大观二年徽宗皇帝诏举遗逸鄞之贤士大夫闻而相与语曰此可以得宪之矣州及部使者用众论荐于朝天子官之知公行实而善朝廷之得士者非特鄞之贤士大夫而已
　　林暐字公着鄞人尝任迪功郎韶州司戸曹事恂恂孝谨轻财好施大观间忠肃公陈瓘寓居于鄞暐独厚之虽其徙谪他所问遗常不絶建炎四年州燬于兵暐未暇葺舍宇首捐钱数十万理学宫且辍田半顷为养士费太守以风郡人黉宇始渐仍旧贯
　　王庭秀字颖彦先世居鄞父徙慈溪庭秀与黄庭坚杨时之徒游従其为学旁搜逺绍不茍趋时好造诣深逺操植坚正发于文辞深茂宏达以其绪余従事科举政和二年登上舍第既改秩以侍御史李光荐为御史台检法官在宣和靖康建炎间进言于朝皆发于忠义自察院迁殿中台纲益振出知筠州召为吏部员外郎擢左司郎官迁检正与宰相议多龃龉以直秘阁奉祠而归长子璧生而颖异不凡七嵗日诵千言一过辄不忘以宣和六年丙科登第少年气鋭负才宏硕方勇赴功名之防悉焚前所为举子文披阅羣籍无不淹该适朝廷方复博学宏词科首冠其选天不假年终于一待次通判士论惜之【出旧志】
　　汪思温字汝直鄞人父洙以春秋之学知名政和二年思温由太学上舍中乙科既改秩知余姚县髙宗登极提举江西茶盐厯郎曹出知衢湖二州入为太府少卿知临安府迁两浙计度转运副使复还太府绍兴二十七年致仕积官至左朝议大夫爵文安县开国男余姚濒海有堤久而圮思温修复之并海田免水患者六十里烛溪湖二斗门髙下不等东西争利思温相地冝彻而平之灌溉均五乡钱唐渡舟人冒利捆载而行半渡弭檝邀利暴风猝至举舟尽溺操舟者独无恙思温曰若不戮此軰杀人未艾也悉捕繋论杀之更造大舰十数每一舰受若干人制号如其数以五采别异之置吏监渡给号登舟即过数而号与舟不类皆不受人给直有定例除十之一以备缮舟自是人不病涉防龙山河复旧闸啓闭出纳如外沙之制舟檝皆便之乡有义庄以给仕族亲丧之不能举孤女之不能嫁者自思温割田倡之也年八十一终子大猷字仲嘉既补官复中绍兴十五年进士乙科乾道元年以大宗正丞兼吏部尚书郎又兼戸部右曹轮对孝宗谓辅臣曰防通详雅有议论今日有用之材也权刑部侍郎取建炎以后续降指挥二万余条删其繁重定其当否编为条册上嘉赏之同列以彊盗率不处死无所惩艾请依太祖旧法赃满三贯者皆斩大猷曰太上与民更始非以刃杀人者一切贷死已议为法六项犯者依死处防非此而但得财惟再犯者死可谓寛严得中矣此辈知有可生之路但志得财所全尚多若不分首従虽不杀伤悉皆抵死则凡得财鲜不及三贯者此法既立未必能禁其为盗彼先以死自处则被盗者将无噍类为盗者无复全人究其极而计之死者益众矣同列请取案例大猷以见定一案闻奏用六项法则死者十七人用见行法则才四人若如旧法则百七人俱死遂従其议借吏部尚书为六年贺金国正旦国信使郊礼行充卤簿使除敷文阁待制奉祠起知泉州进直学士知隆兴府茶冦赖文正起湖北大猷遣副緫管贾和仲讨之和仲轻敌败事大猷自劾再命落职南康军居住至四年自便渐复职绍兴二年致仕庆元五年进敷文阁学士六年薨年八十一方贬谪时或风使通权贵书不听南康之行亲故恐其婴抱大猷揖之曰使某年近六十以恩科得官今赴星子一尉岂不为我贺其旷达类此三子仲曰立中登嘉定甲戍科为太府少卿知徽州卒
　　林保字庇民鄞人登政和二年上舍第两従广西帅辟主管机宜文字时方郡县蛮境将士率俘平民冒赏保覈正之全活为多歴官知兴国军改提举两浙广南市舶皆不拜家居十余年安贫著书尝评论夏少康迄唐肃宗得失号中兴鉴上之髙宗皇帝勅书褒荅绍兴七年上命左司谏陈公辅荐可备台諌者公辅奏保问学渊源持论不阿操守可观丞相秦桧隔之止除提举江东常平茶盐九年入为国子监丞迁比部郎建议正大成殿武成殿十位侑坐之礼自是享武成王始不废牲牢修定明州乡饮酒礼奏闻颁行天下累迁权吏部侍郎假本曹尚书充十五年贺金国正旦使初显仁皇太后南归沿涂应奉权增顿次自后南北修聘往来辄循其例又有请起两淮税者保使回具言淮民凋敝状顿既复旧税议亦格冬引疾以敷文阁待制奉祠十九年卒年七十一累赠特进有文集三十巻孙祖洽字元礼以任补官由盐官县入为干办诸军审计司每言理财在节用正其圗籍窒其渗漏不必趣迫其民财用自足尝取绍兴乾道淳熈用度多寡之数比拟参定四方无虞之时反增于戎马未息之日条具为书未及上因知武冈军陛辞奏曰当今百度修明惟财赋不足上轸宵旰之忧推原其故皆由用度日增孝宗慨然曰诚如卿言诏取索以闻戸部隔不行时论惜之自武冈除常州上谓宰执曰此人善治财赋任满进财赋本末上曰人皆谓常州财赋不足今林祖洽巳及八分以上遂除司农丞其后提防六路坑冶緫领湖广江西京西财赋除湖南运判入为中书门下省检正诸房公事兼国用司同参计官陞司农卿緫领淮东财赋自太平州除权戸部侍郎嘉定二年再为淮东緫领四年正月除戸部侍郎厯知建康府婺州皆振其职六年以焕章阁待制奉祠十一年陞寳文阁致仕卒年七十九
　　朱翌字新仲政和八年赐同上舍出身厯官至中书舍人南渡以来建太学载韩厥于祀典皆翌发之徽宗皇帝实录翌所纂也在朝敢言事尝奏论信外国太坚待金使太厚排众论太切姑息诸将太深待大臣太严立志太弱忤权臣意一斥十四年起知严州宁国平江府撙节浮费积缗钱四十万于平江高宗皇帝视师江上后守献之有诏嘉奬自祠宫起知太平潭泉三州皆不赴年七十乾道三年卒累赠少师翌世家安庆府怀宁县晚卜居于鄞有灊山文集四十巻
　　薛朋字彦益登政和八年进士第厯官监登闻检院兼权工部郎又兼权吏部知兴国军奉祠除知衡州未上而卒子居实字去华守莆阳更新学宫提举福建路常平茶盐救荒有绩自祠宫召对除仓部外郎陞郎中厯淮西漕使淮东帅阃卒于扬州子扬祖字元振厯官知漳州召为大理丞迁刑部郎中以疾请外得池州丐祠以卒漳旧有土城髙不过五尺祖以修筑请于朝未之行也及为郎面对申言此州当闽广往来之冲而城壁不立往时沈师窃发以无备故可为覆车之戒乞以臣任内桩积钱趣办宁宗乃诏守臣赵汝譡经画如其言漳人頼之
　　曹粹中字纯老定海人中宣和六年进士丙科为庄简公李光壻光与闻绍兴国论丞相秦桧欲一识粹中粹中时待次无为校官曰吾已有差遣见丞相何为退谓其妻曰吾观而父与秉权者势不两立岂久居此者由是仕不偶自号放斋以著书为乐桧死方以举主脱选调有诗説三十巻行于世
　　夏承字元茂鄞人以太学上舍免省中崇宁五年第靖康间任开封少尹北骑犯阙大尹徐秉哲散文牓根括皇族冀以免死承奋身力争潜令诸厢毁弃文牓放散苛留之人绍兴二年臣寮疏列其事国事方殷未及褒表隆兴初有旨承系忠义之人送史馆编录姓名特赠三官二年赠左朝议大夫
　　蒋璯字季庄晚居慈溪宣和间鄙王氏之学耻赴科举闭门穷经不事干谒亦不妄与人接髙侍郎闶居鄞城一嵗率数次访其家相对小室昼夜讲论告去则送之数里或问闶曰蒋君不多与人周旋而独厚于公公亦惓惓于彼愿闻其故闶曰某终嵗读书偶有疑而未判与阙而未知者每积至数十辄一扣之无不迎刃而解蒋之所长他人未必尽知也况有行义乎
　　卞大亨字嘉甫泰州人初由乡举入太学升舍有声靖康间携二子走行在丞相范宗尹以遗逸荐绍兴中隠居象山之钱唐特恩调怀宁簿无仕进意手植万松婆娑成隂行吟其间自号松隠居士好左氏传迁固史耽老杜诗喜怒哀乐一寓于诗素习养生导引术医药占算尤极其妙解衣推食赈防饥寒手制药饵恵利甚博着松隠集二十巻尚书类数二十巻改注杜诗三十巻传信方一百巻子圜字子车亦有声太学号卞夫子登绍兴三十年第授扬州倅卒





　　寳庆四明志巻八
<史部,地理类,都会郡县之属,宝庆四明志>
　　钦定四库全书
　　寳庆四明志巻九
　　宋　罗濬　撰
　　郡志九
　　叙人中
　　先贤事迹下
　　张邵字才彦歴阳人建炎二年使金国誓不辱命拘絷于宻州柞山寨土牢者半年刘豫逼以伪命不从又囚繋东平府狱逾嵗转徙燕北饥寒濒死移书挞揽告以天意人心向背之所在又寓书阿卢五以勤兵逺战非金人之利绍兴十三年始得归与时宰忤投闲于鄞没桃源乡乌石山子孝曽字主叔以大理少卿没于中山府侄孝祥字安国生鄞县方广院之僧房绍兴二十四年为进士第一终显谟阁学士孝伯字伯子隆兴元年进士终参知政事
　　髙闶字抑崇唐宰相智周后世家广陵髙祖賛襄始居鄞闶幼颖悟不凡八嵗诵经史通其义或问得时则驾出何书闶曰非史记老子乎客惊异之谓其父钦臣曰此儿当兴君门户弱冠入辟雍继升太学初课试文格尚对偶闶特变为古文一时文格遂复元丰元祐之旧建炎初中上舎优等绍兴改元赐进士第释褐诸公方欲荐引丁内外忧服阕执政交章称闶议论简正明于治体可居经筵劝讲之地五年令内殿引见改左承奉郎除正字论荐举之与天下之势最急者在机会又请止赐新进士中庸篇而儒行篇虽间与圣人意合实出汉儒杂记非圣人格言乞勿赐又请预严水战之备皆防聴纳后摄礼部外郎因上殿奏事论及和气上曰朕见士大夫议论以为轻徭薄赋安民心寛民力可以召和闶曰臣以为此召和气之一事耳而其本乃在人君有以感之心正则气正气正则天地之和气应矣上是其説后自浙东参谋除国子司业引见奏曰陛下复兴太学此帝王盛徳事上曰太学兴复欲得学问渊源徳行纯正者为师表故命卿因言臣在京师见太学辟雍皆有御书阁今当依祖宗例建阁以藏御书愿时洒宸翰加惠多士上许之其任司成论事为最详兼权中书起居二舎人乃除礼部侍郎以忤秦桧意出为筠州遂请挂冠居乡每对士大夫惟举前言往行可师法者未尝及时政得失人物臧否泛观经史诸子百家而絶意荣进不戚戚于阨穷年五十七终【见旧志】
　　史浩字真翁鄞人祖父诏以孝友睦婣任恤中和之行举于朝不就浩少卓荦有大志敏悟絶人力学至忘饥渇寒暑叔父木优于学浩以为师朝夕质问疑义反覆切到读书一经目终身不忘自经史百家至浮图老子之书靡不通贯年四十登绍兴十五年进士第为余姚尉有黠贼聚党剽刼出没不常监司名捕之六年弗获浩设计擒其魁党九人诣县令怪其不言亲获浩曰捕盗职也彼戮而我受赏吾心安乎令叹曰处心如此其不待举主改官必矣任满诣行在时仲父才为右谏议大夫给事中林一飞来致宰相秦桧意言已留国子监书库官拟令侄矣浩白仲父曰秦似难与同处且浩以省试前十名于法令当受教官可不安分乎明年桧薨又明年仲父罢签书枢宻院事又明年浩以中书舎人吴秉信荐自温州教授召为太学正再迁国子博士轮对髙宗皇帝器之温顔访问浩乃言曰小臣敢冒万死毕愚忠闻两郡王皆聪明臣谓宜取其最贤者寖别异之以繋人望上颔首两王者普安王【孝宗皇帝】及恩平王璩也上方遴选辅翼之人遂迁秘书郎间三日命兼二王府教授大臣奏王府教授必召对乃除上曰朕已见其人矣浩常力勉二王以孝每诣府讲书普安王必召三王子入閤侧聴【长庄文太子愭次魏惠宪王恺季光宗皇帝】上书兰亭序二本赐二王批其后曰依此进五百本浩曰此赵鞅书训戒之辞之意也谓二王君父之命不可不敬从数日问普安王曰见书浩曰能溢其数尤见顺承之意又以问恩平王曰未暇浩惊曰郡王朝参之外何日非暇而至违命乎已而普安王书七百本上之璩卒无进一日上赐二王宫女各十人浩又谓二王曰是皆平日供事上前者以庶母之礼礼之不亦善乎月余浩问普安王曰如教授言又问恩平王不应上寻召诸宫人入具言普安王加礼如此恩平王无不昵之者上由是益贤普安王诏立为皇子封建王以浩为司封员外郎建王府直讲建王以内知客龙大渊曽觌善饮酒多置酒防之浩因讲周官酒正曰周官一书大抵于财无不防者独于膳羞曰惟王及后世子不防及酒则曰惟王及后不防不言世子葢世子之饮亦在所防也何者酒所以为礼亦所以为祸世子奉君则当忠奉亲则当孝茍以狂药动荡其心于忠孝能勿愆乎彼方求其主鬯以奉宗庙元良以正四方酒正于此安得不节之以数而防之于嵗终也建王瞿然起曰谨受教自此节饮大渊觌由是衔怒上以浩辅导皇子裨益良多特迁宗正少卿完顔亮侵淮上议亲征建王上奏请将兵为前驱浩方疾作闻之惊超亟具衣冠趋府取左氏春秋里克论申生及汉书四皓论孝惠将兵事为建王读之且举唐肃宗事言艰难之时父子岂可跬步相舍建王大感悟即使草奏痛咎前失又以劄子上皇后上大喜语大臣曰史浩真王府官也未防亮死上幸江上视师建王从行浩与之俱驾还建王为太子浩迁起居郎兼太子右庶子髙宗寻下内禅诏孝宗践阼四日迁浩中书舎人又六日兼侍读上问今设施何先浩对莫如保固边鄙收拾人才顷秦桧辅政妬贤嫉能所废黜多名士今以礼召之士气必伸而得其用治斯举矣张浚已召张焘辛次膺皆执政材也上从之浩又言周葵任古胡铨张戒王十朋请悉召之寻迁浩翰林学士张浚以召至浚位特进爵和国公上将以为江淮宣抚使拜少保浩曰浚名重当世久为秦桧所抑既大用之恩礼宜加厚乃进少升魏国公于是上有经略中原之意浩草浚制云诵宣王任贤使能之诗朕喜得将明之助鉴光武略地屠城之戒公宜以安集为先意欲令先固边疆无浪战也上语浩中外臣僚朕不能徧识卿疏其所长以待选用浩疏三十四人后上每有除授皆于是乎取多至宰相执政侍从岳飞忤秦椿死于棘寺藁墙角浩请追复元官以礼改録用其后又奏赵鼎李光前朝望臣以无罪窜贬而卒请尽复职名且官厥后上悉从之浩参知政事上皇使内侍召至赐食谕曰卿在皇帝潜藩备殚忠力皇帝孝爱卿辅导之功也今得卿为辅弼吾亦安心又曰卿皇帝亲臣凡事宜直前规正不可回忌尚书户部员外郎冯方见浩曰上命修玉津园浩即坐作奏恐损恭俭之徳上即批赐已令临安府不得修造方犹在坐共叹上从谏之美方曰以方所见此等小事且放过无害恐久必厌倦浩曰人君一嚬一笑繋天下休戚子必待天下进花石如宣政间乎浩则不然若信吾説无小无大不贰此心茍不见信一旦逐去予心无憾矣江淮沿邉诸郡竞招诱山东人皆髙其官爵厚其钱粟以来之朝廷竟日为之换授官资拨给禄赐无巳时浩上奏大略谓汤文得天下之心非谓天下之民先归汤文之国也使民先归其国则七十里之亳百里之丰何以容四方之人而亳与丰之地方且疲于赡养日益穷蹙又何暇修文徳以格逺人哉今北兵日为奸谋以挠我日纵流民以困我沿边守臣由之不知日以招来为事自去冬用兵以来归正之官已满五百皆髙官大爵动欲添差现阙归正之民不知其数皆竭民膏血惟恐廪之不至骎骎不已布满东南蚕食既多国用益乏已来者不获优恤必有悔心方来者待之茍薄必有怨心终亦何所济今説者必曰不如是不足以繋中原人心夫内修政事教化既明风俗既厚百姓家给人足使彼之士民愿立于朝愿为之氓而不可得然后一旦兴师恢复土宇皆为王臣则其心乃大悦如汤之后来其苏武王之一怒而安也茍吾之政化未施财力先屈国尚未可保安能繋中原之心乎臣闻弃实而务名舍近而谋逺见利而忘害此三者天下之大古今之至戒也夫自淮泗之北燕赵以南幅员万里皆我故疆乗中原爱戴之心一举而取之天下孰敢以为非今既未能乃区区招集逋逃之人以为繋中原人心此臣所谓弃实而务名一也自去嵗北兵扰乱之后两淮荡然驱逐杀戮不可胜计恸哭之声至今未巳此皆当如饥渇如焚溺日夜图之者今未见大有措画而庙堂之上率尝以大半日力整防归正人宣抚司沿边诸军帅司州郡又可知矣此臣所谓舎近而谋逺二也北人初来扶老携幼莫不皆言去虎狼归父母呜咽流涕以手加额不知者观之真若可喜然廪给禄赏少不厌其无涯之心则怨詈并作未必不刺取国事归报敌境况其间往往本心有为间探而来者此臣所谓见利而忘害三也愿陛下宻饬沿边守臣其有至者谕以久逺之计曰国家议战与和皆为汝辈久此陷没欲图拯济若为战计则他日得我故地汝皆吾民又何必舎坟墓弃亲戚而来若为和计则干戈既戢汝等无战争徭役之苦四海一家往来无碍朝廷亦岂遂忘汝等宜各安本土以俟议定则彼将无所怨而敌闻之亦知我国有人矣自是葺藩篱保形势寛民力以固邦本募勇士以益军籍政修而教兴国富而兵彊机防之来岂有穷巳一举而得中原大开明堂受朝贺此成汤文王已试之明效也浩之在翰林也议于瓜洲宣化采石为城坞堡塞以防敌骑冲突置军人妻女于坞中屯战舰其下使事急有势援贼不得遽窥大江既参政事复伸前説且为转般仓上以冯方为提举修筑之浩又议开运渠自瓜洲通扬州自采石通和州皆以其土积北旁植榆栁以障敌骑他日可以运粮又议于沿江淮及上游荆襄久任守臣以山水寨总首为兵官各扞御一郡凡有要害并力设险以守之各举所亲之有材勇者以为异日用且徙其家城中以仆御为防守不假有司资粮惟每嵗春秋大阅厚加赏赐仍许以他日有警止守一州不必出境临战庶防固守藩篱藩篱既固乃遣王师攻讨四出为掎角之势首尾相应则我诸军出战如蛟龙乗虚空而上茍不如欲则退居所筑城堡如九重之渊上深然之命方就治其事既而张浚辟方为督府参议官事遂寝浚奏请进兵取山东浩兼知枢宻院力陈不可事少止隆兴元年正月拜尚书右仆射同中书门下平章事兼枢宻使浚以枢宻使都督江淮军马复有山东之请浩以兵力未盛民力未苏财力未足遽舎内以事外未见其利宜徐召张浚来议上从之四月浚至乙亥与陈康伯及浩俱在上前浚请上即日降诏幸建康上顾康伯康伯无语乃顾浩浩曰万乗一动有名则可以臣观之其动有三一曰亲征二曰劳军三曰移跸臣谓今日皆未可也名曰亲征则敌必以大军应我无故而招致数十万人寇边何以应之谓之劳军则用度当如上皇时上皇曩嵗之行帑藏耗费郡县供亿诸司诸军往来馈遗葢费緍钱数百千万姑计内藏一库所出已千四百万緍他可知已今复为是六军闻之必喜茍所赐不能尽如前日之数必皆怨望是可已而不已者若曰移跸其于进取固为顺便第在今日则又有未安者更须熟议上不悦曰移跸只是移跸又复何议浩曰未审陛下自与六宫往亦奉上皇以俱若奉上皇则建康未有徳夀行宫又未知上皇行止之意若何臣料上皇未必肯行也上皇不行陛下安得与六宫往傥陛下自行乃是亲征非移跸也若今亲征俟有功乃回乎不待有功而即归乎必俟有功功不可必则卒未有回銮之期茍无功而还则与上皇视师之行无以异亦复何益以是思之三者皆未可也抑臣闻之古人不以贼遗君父今必俟上临陈乃能成功安用都督哉况留上皇于此而陛下逺适千里之外不得朝夕侍左右敌以一骑犯淮则此间骚然少有奔窜上皇能不动心乎陛下父子慈孝如此今日岂可跬步相离上始悟谓浚曰都督姑先临边俟有功绪朕何敢惮行今未须下诏浚曰陛下当以马上成功岂可懐安以失事机浩曰今日陛下事体与汉祖以匹夫创业之时不同既退浚问何谓不同浩曰汉髙帝崛起草野以图帝业得之则为天子失之则为匹夫何顾借之有上皇以祖宗二百年天下授之上当出万全岂可尝试而图徼幸欲为汉髙轻易之举一有蹉跌悔何及哉间六日浚奏欲取山东浩问浚曰不知江上之兵今有防何曰二十万浩曰以防人守江淮以防人之山东浚曰留其半以其半行浩曰陆行乎舟行乎浚曰用舟浩曰若舍舟遵陆必弃其舟茍不弃舟须兵守之当防人乎浚曰一二万浩曰因粮于敌乎使人运粮乎浚曰运粮浩曰舟既不可弃运粮之人复当防何浚曰一二万浩曰如是则攻伐之师止六万人敌必不以为恐且淄青齐郓等州虽尽取之未伤于敌敌若犯两淮荆襄为牵制则江上之危如累卵矣都督是时在山东乎在江上乎警急应援所用何人若无其人则虽留十万之众亦无益也明日复奏对未决又明日浚奏督府乏用浩问顷日何以取办浚曰第取之民间如燕山钱免夫钱之类皆旧例也可令长吏谕之尔曹不捐财助边敌至皆为所有不如以与国家还以保庇尔民民见利害岂得不从康伯与浩同奏曰必欲取于民臣等皆当丐退上知不可乃给空名告身五百俾之鬻爵自是连日奏对一日浩与浚对坐待漏院幕次康伯以病告不至浩谓浚曰今日鋭意欲用兵岂非以祖宗大雠未复必欲一举空朔庭以洗中外积年之愤然而医人之国当观其时审其势方今上新即位内政未立而遽动干戈于边鄙则财用必竭人心易摇是徒慕复雠之名初无其实也莫若先为不可胜以待敌之可胜浚曰此言良是但浚老矣浩曰晋灭吴杜预之功也而当时归功于羊太傅以叔子立规模而元凯成其功也相公若为后人立规模使后人借是以有成则亦相公之功何必身自为之及奏对浚不复言边事寻内引朝辞乃力请于上曰臣早间再与史浩议其意已不可回恐失机防惟陛下英防上由是不由三省枢宻院径以金书牌自命诸将出兵外廷莫之知也浚乃还建康上一日谓浩曰兵当以义为先今朕为二圣不共戴天之雠而举义莫大于此者当无不克浩曰为此举兵谁不曰义然以臣愚见当更兼徳与力言之譬有人焉邻家侵夺其先人之田庐为子若孙义固当复然彼得之者益富我失之益弱而吾之徳既未盛力又不彊茍欲取之不惟无成恐复有损尔泰誓有云同力度徳同徳度义葢力同始可度徳徳同始可度义左传谓犯五不韪而伐人为丧师之宜实以不度徳不量力为首然则又焉能克哉故虽文王犹曰大邦畏力小邦懐徳况其余乎今彼于徳义固不足力则有余故败盟犯顺如此我若以不共戴天之故不暇益厥徳不待壮其力而冒昧以往誓不俱生此匹夫之报仇也五月戊戌浩得邵宏渊状言准御前金字牌奉圣防择日进兵谨具知禀事大惊始知是月甲午师巳渡淮矣以示康伯曰国之大事在祀与戎今出兵巳数日吾人俱以宰相兼枢宻事而不得与闻将焉用相乃见上求罢政力请再三不从先是龙大渊曽觌积怒于浩金安节周必大又缴其知閤门事词头二人皆浩所荐大渊觌愈憾浩以情告上始有允意问曰丞相每言不可用兵兵固不可用乎对曰非不可也乃未可耳自绍兴和戎天下咸谓假和以为战计耳然日观朝廷之上凡所施为有制礼作乐文饰太平之事无枕戈尝胆图报大雠之心二十年间苟且度日内外宴安上下逸乐遂成徒和矣将何以上回天意下感人心乎今陛下新立奈何亦无所施设遽欲成不世之大功于一旦哉臣料今日之师必不克也上黙然浩乃拜辞而退又三上表乃除观文殿大学士知绍兴府又辞得提举洞霄宫浩罢十有四日符离失利大军十三万人一夕奔溃死者不可胜数资粮器械委弃殆尽六月浚上表自劾上哀痛之降诏罪巳浩上表张浚忠义有余今此小挫出于不度彼已然其心惓惓忠于为国古人不以一掩大徳陛下若抆拭用之责其后效自此必详谛熟审不敢妄也乾道四年除浩知绍兴府六年丐祠丁太夫人忧八年判福州淳熈元年丐祠四年召为侍读上在位寖久多阅士大夫论奏往往熟烂疎漏少当上心者近习窥指益毁儒生因劝上以右武浩独深言其不可于是进读三朝寳训一日读至太祖皇帝开寳五年命侯陟董淳周渭刘商英往京东京西四路相度田稼检察公事四人者小臣皆儒士故太祖特举而用之浩因奏曰五代惟専用武朝无儒者故相尚为威虐败乱接踵及太祖皇帝英武开国独降意屈于儒士夫二帝三王之道固不寄于长枪大剑之人必讲于圆冠方屦之士自战国秦汉圣人之道不而治道益卑千有余年然后道术复明文治熈洽实我太祖崇儒重道之力上自是不复有厌薄儒者之意矣开府仪同三司曽觌郑藻辈颇为缙绅所指目遂渐兴朋党之説浩极论奸邪欲陷正人不为朋党之説则无以尽逐之人主于聴纳之际不可不察上大悟党论遂沮浩常言吾无以报国独知荐贤耳在经筵援故枢宻直学士陈襄为讲官荐士故事举石陈仲谔汪义端石斗文沈铢等皆疎逺下士上皆召用之五年三月拜右丞相故事大臣毎进拟得防退即批付诸曹施行自龚茂良罢政曽觌言其进熟多挟私以脱取上防上乃令以所得防审奏事多留滞浩曰此非祖宗旧规是明示天下以不信大臣尔大臣不足用何不退斥而直为此形迹也上然之免审奏于是四方士大夫待除授求见者八百人浩日见百客八日而毕不两月八百人皆去十月枢宻院以殿前司军籍阙请使自招人三千以充之由是诸军竞掠人于市人皆奔窜行都骚然被掠者往往防指以示不可用防百官以防庆节诣明庆寺祝夀市人遮道言者数千浩奏已掠者请悉纵遣众乃散而北闗之郊掠人犹未已军人秦忠杨忠因聚众擅入民家刼取财物民既争护又有夺军人旗杆者得之送大理寺明日上命军中勿复招人棘寺迎合枢宻院意以为市人陆庆童者非被掠而助百姓谢三六敺军人十一月上欲以秦忠杨忠陆庆童皆从军法处斩浩曰诸军掠人而夺其财故至于閧则起此衅者军人也固当以军法施行若陆庆童者特抵拒之人耳可同罚乎况百姓自有常刑岂可一旦律之以军法必欲重其罪流之其犹庶防也上大怒不可浩曰陛下惟恐诸军有怨言故必欲两平其罪以安其心不思百姓不得其平其出怨言亦可畏也陈胜吴广言等死死国可乎此岂军人语上变色震怒厉声曰如是则以朕比秦二世也浩曰自古百姓怨其君者非一如时日曷丧予及汝皆亡岂特秦二世为然上拂袖起入径降防宻院施行浩力求去位复以醴泉观使兼侍读其后有言陆庆童之寃者上亦悟曰史浩当时力争朕不用其言甚悔之八年八月罢侍读辞归上燕之内殿浩因言时务八事又露章荐鄞县主簿薛叔似等十五人十年八月以太保魏国公致仕浩再罢相在经帷尝书车攻诗序陈述孟轲乗势待时之説以賛恢复之图又书唐太宗语治安中国而四夷自服岂非上防复陈其説愿以治安中国为本则复中原如运诸掌既归有示以张浚行状者浩曰此心天实知之主上实知之不恤后世之无闻也光宗即位进位太师绍兴五年薨諡文惠宁宗即位追封防稽郡王以其子弥逺实賛更化又两追封越王更諡忠定配享孝宗庙庭长子弥大字方叔登乾道五年进士第贤肖其父终礼部侍郎次弥正字端叔终浙东提刑今丞相弥逺字同叔寳文阁学士弥坚字固叔其第三第四子也木字继道与荐书贡辟廱建炎三年金人至木载其姑姉妹凡五族百余口逃于海倾资给之悉免于难平阳县主簿王敏着隂骘记浩为立石其后取科第登仕版骎骎方盛云
　　魏杞字南夫自焦山徙居于鄞以祖鉌致仕恩补官中绍兴十二年第知常州晋陵宣州泾县皆有能声歴官至宗正少卿隆兴初金人声言南牧而意在寻盟丞相汤思退荐杞有専对材假礼部尚书充使杞母向氏既老勉以尽节行次盱眙金遣赵秀恭等于境上往复啇防杞于言辞称谓凡闗国体者必致毫厘之辨未防北兵数十万骤至杞竟护礼物舡抵髙邮金复索信使面议杞复奉命北行北兵胁之于道不为动比至朔庭乃絶供具以困之杞慷慨陈义卒定和议正敌国之礼嵗币损五之一乾道元年使还除起居舎人累迁给事中【阙】陈居仁【阙】论幸臣曽觌龙大渊怙宠孝宗曰只为文臣太胜要当扶而正之又奏圣虑甚至但又不可过恐复致偏胜摄礼部郎中尝奏论台阁冝多用明习典故之士上曰知名之士试举一二居仁奏如周必大洪迈久在禁林不在臣言李焘莫济岂应弃之侯国上欣纳丐外得徽州还朝入对上褒谕曰新安之政甚好从臣台谏屡为朕言除户部右曹迁枢宻检详诸房公事歴左右司中书门下省检正诸房公事淳熈十一年借吏部尚书贺金国生辰还除起居郎明年兼权中书舎人察官奏旅榇之殡寺院及十年无子孙祭省者许自与焚爇居仁缴纳请増为二十年必经涉郡邑为之勘验得实方许埋仍标识以待其家寻访上大悦从之曰台谏给舎多成一律如此方见和而不同前郊祀四日为真奏论上有恩惠而小民不与名为寛逋负足以惠顽民耳名为赦有罪足以惠奸民尔愿尽放天下五等户身丁四等户一半从之一日面对谓陛下亲细故而忽逺犹事末节而紊大体愿深思汉明帝黄老养性之言俯从唐刘洎多记多言之谏举纲要以御臣下省智虑以頥精神上嘉之次日语辅臣居仁之言甚忠卿等相与持守簿书细故可省即省不必繁琐自今亦当少降指挥中书务清方是朝廷之体卿等熟复其言可也尝兼直学士院上临朝曰官欲择人信非虚语向来中书或用三人今内外制独陈居仁当之略不见其难十五年丁内艰去国服阕歴知鄂州建宁府镇江府福州凡典五郡皆有惠政庆元三年召赴行在疾作以华文阁直学士奉祠而归卒今中书舎人卓其子也
　　赵粹中字叔达世家宻州诸城父左朝散大夫濬始居防稽卒于鄞遂为鄞人粹中与弟大猷同登绍兴二十四年进士第歴官至太常寺主簿进恢复机宻十论制狄权鉴四十巻富强要防十巻给舎看详云学问渊源议论详确迁太府丞累迁吏部侍郎出知池州湖州奉祠年六十四卒先是孝宗皇帝在位之十三年粹中谓庙议未定考三代六经之制旁引汉魏晋唐之规参订本朝名臣奏议萃而成编上之谓太祖当居第一之室永为不祧之祖太宗当居第二之室永为不祧之宗遇祫享当奉太祖居中东向昭穆旁列未果行遗表犹曰推艺祖肇造之功早正东向之位念中原沈沦之久无忘北伐之功后八年定庙议如其制始发之者粹中也有文集十巻奏议二巻梅堂杂志五巻史评五巻【见宣献公楼钥所撰行状墓碑】子竴字立之六嵗而孤事所生母孝以父遗泽补官授永丰主簿改南康户曹毎恨禄不及亲期至皆不赴该庆寳登极恩不愿循转安恬养素笃志好古诸子百家之书无不淹贯文章自成一家家俭约而防孤赈贫无吝色郡守胡榘雅敬之合郡人之辞闻于朝乞旌擢以厉风俗寳庆三年十一月有防特循一资竟不受年四十七终
　　赵彦逾字徳老登绍兴三十年进士第仕至工部尚书晚以资政殿大学士典乡郡召除提举万夀观兼侍读进观文殿学士以年乞身开禧三年薨年七十八累赠太师吉国公【本家未到行状今用圹志修入】
　　郑锷字刚中自福州徙鄞躬孝友之行该贯羣经旁通子史百家文备众体尤以词赋得名开门授徒来者云委登绍兴三十年进士第仕至屯田郎官宁宗在英邸兼小学教授尝进劝戒元后特加赠且官其子沅
　　王休字子美象山人肄业蓬莱山僧庵中至雪积其背而不自觉登乾道二年进士第为黄岩尉锄治奸豪人称铁面少府歴知洋州金州除利路转运判官成都路宪漕二使以户部郎为湖广总领入朝累迁至礼部侍郎以华文阁待制致仕在金州创西津浮梁平鬼愁滩罢茶鬻茶引分西城汉隂平利三邑纲马损均敷之数在利路举行荒政修栈阁由益昌至大安军二千余间在成都伐石为眉山堰汉嘉西门石梁所至民徳之今工部尚书其子也
　　李子列奉化人官修武郎才智卓絶慷慨好义建炎三年冬金兵至明年正月已未破明州诸县悉遭焚燬子列率义勇援兵社夫凡一千一百八十四人拒敌庚申乙丑丁亥三战于泉口招贤等路敌不敢进奉化独全敌去兵罢犒给之费余万缗皆子列身任之事定虚张功伐冒赏者甚众子列独不言士大夫常诵其事蔡文懿公幼学云渡江之初帅守弃城者相踵也而子列独以身捍一邑然则安危之势岂不以其人哉推是而言士之抱负愈伟则功名之所及愈大观子列之事亦可以兴起矣敌方盛时有王从侍二亲避地南来闻义勇所聚投之众见其北音以为奸细将杀焉子列察其士族曰无害善良问知其为三槐家益善遇之从后知信州每语人微子列吾家无噍类矣子列事亲孝父尝庆夀百客皆集壻刘氏独不至问之则以逋租三数百万繋有司子列即如数载钱输官取壻以归其宏略类如此今其家资产不逮前而显达骎骎元白其孙以称以制其曽孙也
　　沈焕字叔晦世家定海后徙鄞年二十四举于乡补国子监为选首居太学不茍同毎语人曰天子学校当隆师亲友循规蹈矩以倡郡国慕临川陆九龄之贤从而学焉乾道五年省试第二调官歴余姚尉扬州教授八年召为太学録以昔所躬行者淑诸人蚤暮延见学者孜孜诲诱长贰同僚忌其立异防充殿试考官唱名日序立庭下孝宗伟其仪观遣内侍问姓名众滋忌之或劝其姑营职道未可行也焕曰道与职二乎适私试发防引孟子立乎人之本朝而道不行耻也言路以为讪已请黜之在职才八旬得髙邮军教授而去后充浙东帅属髙宗山陵充修奉官移书御史请明示丧纪本意使贵近哀戚之心生则茇舎菲食自安不烦弹劾而须索絶矣于是治并縁为奸者追偿率敛者支费顿减嵗旱常平使者分择官属振防焕得上虞余姚二县无复流殍诸司交荐十五年用尝格改宣教郎知徽州婺源县三省类荐书以闻上犹简记特许升擢遂通判舒州归徯官期益笃为已之学奉亲孝自疑性刚大书戴记深爱和气愉色婉容于寝室其存心养性率类此史忠定王浩创义田于防稽凡仕族有亲丧之不能举孤女之不能嫁者佽助有差焕白王率好义者行之乡里得田数百畆月増嵗益遂为无穷之利虽病犹不废书拳拳以人才国事为念年五十三卒周文忠公必大闻之曰追思立朝不能推贤善予愧叔晦益者三友叔晦不予愧也昔曽子论毅之士仁为已任死而后已孟子谓明善以诚身诚身以悦亲悦亲以信于友乃获于上若吾叔晦所谓任重道逺诚其身以获乎上者非耶序而铭之忠定王悼之尤切一时名贤亲炙其言行者多志之以世称之曰沈先生有文集五巻嘉定十六年宁宗官其子省曽今天子即位追赠朝奉大夫直华文阁諡曰端宪焕之祖子霖字泽夫贡辟廱调惠州博罗县主簿无仕进意号逍遥翁父铢任承务郎签书镇东军节度判官防公事俱以明经为乡里师表铢尝问道于焦先生义方之训尤严故诸子皆修饬有闻少子炳字季文年未四十弃去屋师象山陆九渊务穷性理赵忠定公汝愚以遗逸举之史忠定王浩使子弟师之固穷终其身
　　杨简字敬仲慈溪人登乾道五年进士第慕象山陆九渊九渊长二嵗简师事之自为一家之学施之政事人笑其迀而自信益笃赵忠定公汝愚去国狡者造无端语文致其罪国子祭酒李祥抗章辩之简时为博士请列劄不许遂上书言昨者危急变骇不可具道军民将溃社稷将倾陛下所亲见汝愚冒万死易危为安人情妥定汝愚之忠陛下所深知不必深辩臣为祭酒属日以义训诸生若见利忘义畏害忘义臣耻之亦斥去嘉定元年召除秘书郎累迁将作少监出知温州以驾部外郎召歴将作监丐祠累加寳谟阁学士寳庆二年薨简居徳润湖滨以湖在慈邑易名慈湖宗其学者不称其官皆称曰慈湖先生淳祐壬寅秋郡守陈垲出公帑钱六十万米二十斛命邑令曹邰建祠于学得隙地成徳堂右为堂三间泊水过廊各三间像设有严为慈湖之学者有乡校肄业士论韪之
　　髙元之字端叔韩武烈王裔其父始着籍于鄞元之少贫借书以读凡天文地理稗官小説隂阳方技之书靡不究极佛氏大藏经五千巻读再过尤邃于春秋采诸儒所长凡三百余家删防为一书间出巳意号义宗専务明经自三而下不尽可工文苦吟尝谓离骚之学防亡为九篇曰愍畸志曰臣薄才曰惜来日曰感回波曰力敶曰危衷曰悲婵娟曰古诵曰绎思读者叹其精深悲其志事亲孝浣濯炊爨必躬教授乡里置田不半顷割十畆遗亲党轻财如此父奉化之察防结庐墓侧在万竹间着万竹先生五上春官特恩不就年五十六庆元三年卒宣献公楼钥铭之有义宗一百五十巻易论诗説论语后汉歴志解各一巻扬子发挥三巻诗三千杂著五百号荼甘甲乙藁藏于家
　　舒璘字元质旧字元【缺】六世祖居明之奉化父黻登绍兴庚辰进士第终通直郎璘弱冠捧乡书入太学时张宣公官中都璘每请益有所开警继与兄琥弟琪从象山陆文安公游琥琪顿有省悟璘则曰吾非能一蹴而入其域也吾惟朝于斯夕于斯刻苦磨厉改过迁善日有新功亦可以弗畔云尔朱文公及吕成公兄弟相与讲切防意合同尝徒步之金华谒文安公中途寓书于家曰敝牀疏席总是佳趣栉风沐雨反为美境其所养可知乾道八年以上舎赐第两授郡学官不赴继为江西漕属或忌璘所学望风心议及与璘处了无疑间分教新安士习顿革是邦大比诗久不预宾送而学防无璘作诗礼讲解家人习自是其学浸盛丞相留公正谓璘为当今第一教官尚书汪公逵为司业首欲荐璘或谓璘举员巳足逵曰吾职当举教官舎新安将谁先卒剡荐之璘虽受知于人未尝徇俗称门生暨宰平阳邑大事殷酬应亹亹尝曰防杂而着时郡政颇苛及璘以民病告辞严义正守为改容秩满授宜州倅致仕卒年六十有四璘姿禀粹和学术正大尝自言渊源所自曰南轩开端象山洗涤老杨先生【谓文元公父庭显】琢磨璘融防诸公之学且乐于教人尝曰师道尊严璘不如叔晦【端宪沈公焕】若啓迪后进则璘不敢多逊嘉定初朝廷革文选前辈程文以范后学璘文实冠编首正献袁公燮谓璘笃实不欺无毫发矫伪文元杨公简谓璘不失圣门忠信之主本宣献楼公钥谓璘之于人如熈然之阳春其为诸公钦服如此徽学有祠而祠于乡者惟奉川淳祐五年冬制帅集撰龙溪顔公頥仲访璘遗像乃合端宪文元正献三公祠于泮水是为四先生祠【详见杨简素变所撰墓志祠堂记】
　　烈女
　　冀国夫人叶氏父家慈溪归鄞邑史简年二十五而寡四壁萧然有弱子幼女未防子又丧夫人日夜抱幼女泣曰天乎天乎夫何使我至此极耶尚冀幸遗腹生男子庶防有托果如所欲于是毅然有不可夺之志或谓夫人曰生事窘甚一襁褓之子遽可保乎夫人曰固也非不知可以再嫁而再嫁者非女所宜宁死耳非所愿也况吾熟视儿眉目精爽异日当起家万一不育而终无所依吾岂不安于命哉恶衣菲食杜门自守俾女组绩教子读书人不堪其忧夫人葢自若也逮其子长勉从乡先生游夫人每戒之曰纵观圣贤之书而操笔作语为士者孰不能要当慕古人行已为贵尔其子愈自刻励遂以问学徳业为士大夫称道夫人年弥髙资产寖饶衍而益务俭约待妯娌和而有礼御仆妾严而有恩赒人之急无吝惜鞠养遗女凡数人使各得所归年八十六政和八年卒子名诏字升之以孝友睦婣任恤忠和之行举于朝不就孙才曽孙浩五世孙弥大弥逺弥忠弥悆弥逊弥谨弥忞弥应弥巩六世孙岩之嵩之佺之皆登进士第才终签书枢宻院浩终右丞相弥逺今为右丞相其余位侍从卿监任监司郡守者方盛而未艾人皆谓夫人守义积善之报以孙曽赠典凡十八封至冀国
　　安人邵氏名道冲字用之武经郎林延龄之室家定海母朱氏方娠梦丹云金篆在霄汉间生而敏慧未齓知书少长观汉书资治通鉴至成诵归于林姑嫠居亡爱子斥匳具营丧无靳色姑疾经年医禬备至人称其孝延龄仕不进一闲十三年邵安之觞咏琴奕以相娱从宦四方览西湖荆溪秦淮之胜及亲宾往还随事赋长短句脱略脂粉气习殊无滞思又喜繙内典手书法华圆觉金刚等经阅灯録有所省辄賛以偈颂子谦防稡所作成编藏于家
　　孝行
　　韩退之作鄠人对以毁伤肢体为害义而待制仇公悆守四明録杨庆之事其説曰匹夫单人身隔草莽轨训之理未宏汲引之徒多阙而乃行成于内倩自天使稍知诗书礼义之説推其所存出身事主临难伏节死义岂减介之推安金藏哉葢退之所责谓不可以训世而仇公则嘉其心耳今得如杨庆者又五人童女之孝亦出天性故附见焉
　　杨庆鄞人父病贫不能召医乃剔股肉啖之良巳其后父母每病辄以为常自绍圣至宣和刲肝割乳以为馈亲者凡五最后母病不能食庆取右乳焚之以灰和药进焉入口遂差久之乳复生如故毎胜日辄以笋舆载其母行数十里祷于阿育王山佛祠年六十余视聴聪明负担行逺如四十许人宣和三年守楼异尝以其事闻于朝不报姑名其坊曰崇孝绍兴七年守仇悆申前请十二年有防旌表门闾蠲免赋税绍熈初守林栗为一新其门台
　　孙之翰字文举慈溪金川乡之鸡鸣山人少志乎学母疾革刲体取肝为粥以进越夕母如醉自醒乃底于宁守赵伯圭将闻于朝文举曰本心救亲他无所觊守不夺其志年六十六卒于嘉泰二年五磊山
　　张超昌国县状元桥东人家鬻素食为业超自幼孝年十九父荣患气疾寖笃医药祷禳俱无效超乃对佛炷香刲脇取肝煮粥以进不逾日父病愈实乾道二年十二月二十六日也守赵伯圭举杨庆例命县厚加优恤赵师夔岳甫皆尝申赏赉焉其后父母以夀终富都乡第六都之虞家岙嘉泰四年令葛洪援赦令与免一切科赋徭役仍封植其父母墓禁采樵者
　　吴璿定海人父璋以邉功补副尉璋妻宋氏病璿刲股疗之而愈年九十三乃终璿与妻杨氏更病男安礼安时皆刲股以进安礼疗其母且至再焉璿七十九乃终杨氏尚在年八十九矣前守李沐以闻于朝嘉泰三年有旨长吏常切存防府命县令王百揆建崈孝门以旌之后令商逸卿赵汝□重修
　　童八娘鄞之通逺乡建岙人居小溪朱氏崇孝庵之侧一日虎防其祖母女手曳虎尾祈以身代虎为释祖母防女以去时侍郎林栗侍亲官于此目击兹事既而来守以闻于朝未报而奉祠去【土人曰八娘】
　　僊释【非郡人而事迹着于郡者附见】
　　朱棣字彦诚鄞人初本江南士子靖康初携家逃难伏林莽冒谿谷行抵明越之界万山嵯峨望一石室壁立千仞规舎其中忽有老父曰此圣公岩也神人居之上每有金皷声且毒蛇猛兽守其窟乌可往棣不顾曰吾止平地而遇寇必无幸者匿此中未必犯于是弃担持糒沿崖鱼贯而进居旬有五日絶无可怖者而冈岭秀出泉石清洗真僊者所居殆忘其归望岩窦数有异光心颇疑之因梯竹以上得一黒匣缄鐍甚圄一剑横其外啓之中有书与印言役鬼治病之术冦退奉之以去设坛而事之自是役鬼物如反掌最异者能追魂胗脉人有病妻则胗其夫父则胗其子有祟则以法治之无祟吞符亦安合沙郑瓉尝伺其作法往观焉见其据案而坐运指于袖噀水于口以桃茢麾使而鬼物自至讯鞫论报若官府然问曰此何法也棣曰非法也周天大数也大衍斫为成变化而行鬼神也夫天地日月五星列宿与夫山川草木飞潜动植之属不逃乎是况于人乎况于鬼神乎儒者知成变化之数而行鬼神之数未之知也成变化者数之方也行鬼神者数之圆也棣妻戴氏姙幼子神降于奉化张氏家言上帝使续棣法某日则生戴亦梦一道士颡有珠曰上帝使为而子代天行法俄入于怀如期不血而生皮发指甲犹三易其名曰定郑瓉摭其实记之葢乾道七年也
　　僧本如明州人姓林住台州白莲院号神照大师卒梦所居梁木尽坏体闻异香人见云端有一衲子比发函如生爪发俱长矣塔近地一日生莲花赵清献公抃为作行业记
　　僧奉真鄞人善医熈宁中名闻东都沈存中笔谈载其一事云天章阁待制许元为江淮发运使奏课于京师时欲入对而其子疾亟瞑而不食惙惙欲逾宿矣使奉真视之曰脾已絶不可治死在明日元曰观其疾势固知不可救今方有事须陛对能延数日之期否奉真曰如此似可诸脏皆已衰唯肝脏独过脾为肝所胜其气先絶一脏絶则死若急防肝气令肝气衰则脾少缓可延三日过此无术也乃投之药至晚遂能张目稍稍复啜粥明日渐苏而能食元极喜奉真笑曰此不足喜肝气暂舒耳无能为也越三日果卒奉真之为医也其胗视之妙不差铢分沈公不妄许可其所録如此则奉真殆和缓之流亚欤奉真号善济其法之元觉元觉之法琮及了初皆能续其焰驰声一时相葢三世活人无虑千百数侍郎髙闶尝跋沈公笔谈后亦叙其受之大略云
　　颠僧明州人不得其名佯狂颇言人灾福王君仪年弱冠寓陆佃门下力学工文至忘寝食一日颠僧来托宿佃曰王秀才虽设榻不曽睡可就歇息明日僧夙兴见君仪犹挟防牕下一灯荧然睥而言曰若要官须四十九嵗君仪闻之颇不怿其后累应书不偶直至年四十八又梦颠僧笑而谓曰明年做官矣时颠僧迁化已久而来年又非唱第之年君仪叵测明年佃入与大政首荐君仪遂除湖州教授君仪尝谓予念欲游四明求僧遗事为作以报之而未能
　　僧普交鄞县之万龄乡毕氏子也幼颖悟未冠从释初往钱塘南屏山聴天台教观因修懴悔佛事遇道人于途问曰师之懴罪为自懴耶为懴他耶若自懴罪罪从何来若懴他罪他罪非汝乌能懴之交不能对归语南屏亦不能决遂愤然辞去乃造泐潭泐潭知其为法器见入门即诃之拟问则杖之交不敢复进一日忽呼曰我有古人公案要与商量何不自室中来交拟进泐潭喝之交豁然有省即以偈呈曰有人问我解何宗一喝须教两耳聋满杓黄虀饱吃了生涯只在鉢盂中自是机辩迅发学徒争归之归隐天童山八年偶寺阙主僧郡僚邀之甚力交不得遁居之宣和六年三月二日沐浴留偈辞众而逝后七日开龛如生阇维获五色舎利交修持清苦履行孤洁嗣法者三十余人皆能交之道而阐扬于时忠肃公陈瓘尝賛之曰拶破黄龙第四闗世人犹问生縁法有塔铭中书舎人黄年撰
　　僧法忠鄞县之万龄乡姚氏子也母初梦神僧托宿于家觉而有孕既生两足有文若篆书之木字父母竒之生不茹荤七嵗依州之崇教院道英和尚出家博识强记出乎天性诸部经论黙究其义或笑其憨而试之以隐奥辩驳澜翻旨趣超卓咸以忠虎子名之将歴访诸方有挽而止之者曰达磨之门真吾所行之地子休矣乃参天童交和尚交见而喜曰子吾宗之法器也俾往谒雪峯需和尚后抵舒州龙门佛眼和尚佛眼称之曰将知他日葢天葢地老朽之所不及忠掩耳而去自是耆徳改观而语句大播丛林游南岳卜筑于妙髙峯下庵之左有石如卧牛榜其居曰牧庵述宗教正心论十巻补寒山诗三百篇元谈渔父并行于世葢已自利而利他也藩帅争邀致之复住南木雪葢公安二圣大沩黄龙凡六处禅学辐凑奔走如市随其根器方便接诱最后在黄龙遗嘱徒众并书颂曰六十六年游梦幻中浩歌归去撒手长空咄跏趺而逝寺东之香源洞平日持一木斧以垂接人于是同瘗焉号曰聨光之塔
　　僧正觉姓李氏隰州人年十一得度十四受戒具十八游方至汝州香山成枯木一见器重之复造丹霞淳禅师忽有悟入向公子諲请住泗州普照寺向时漕淮南尝梦僧导至一古寺金其榜曰隰州及觉至问其里曰隰州也悟所梦大敬之自此七坐道场名振丛林建炎三年应请住天童未防北兵犯明境内诸寺皆散遣云游觉独曰明日敌至寺将一空幸其尚为我有可不与众共之乎已而敌至登塔岭以望若有所见遂敛兵而退秋毫无所犯人皆叹以为神助天童众旧不满二百觉之来其徒争凑如飞走之宗麟鳯乃逾千二百主事者以粮不继告觉曰人各有口非汝忧言未既阍人报嘉禾钱氏船粟千斛及门矣绍兴八年被防住灵隐寻复还旧山二十七年十月六日示寂东谷塔诏諡宏智禅师塔曰妙光参政周公葵铭之觉善为文初若不经意下笔即成中书舎人潘公良贵请铭大用庵亲书之石曰与三祖信心铭相先后矣有语録真賛诸集其徒
　　僧智连字文秀姓杜氏鄞之龙山人赐号觉云法师年十八受戒具时目为僧中鳯雏从圆照授天台教义徙从智涌顿悟圆宗年三十为延庆第一座始开讲席辩才宏放落落风生四众耸服更主五刹类皆碎于兵烬之余卒化瓦砾为寳所在延庆十年施利山积一毫不以自奉其所创立云栋雪脊杰然城隅望之如帝释天宫然毎曰此有为功徳耳要当洪宣祖道张大法门故虽事兴建而讲贯不休一时名胜多乐与游丞相史越忠定王尝与剧谈见其贯穿禅律纚纚不倦惊曰师禅律并通连曰冰泮雪消同一水耳又问华严般若似过于繁荅曰支离所以为简易也于是肃然敬异之相与往来尤厚丞相沈公该来镇谓可表正一方纪纲诸刹遂处以僧职革易宿徐而不暴沙弥受戒费省什九至今徳之隆兴癸未十二月十八日示寂城南祖塔之侧参政楼公钥时为永嘉学官评之曰师之所存心大而行宻体卑而道尊恭而不劳博而不杂寂用之涯不可测也
　　僧宗杲赐号佛日大师自称妙喜庵绍兴辛酉忤秦桧勒返初服窜南中丙子桧死被防北归还其僧械乃受请住育王参学之人数常千百丛林之盛无与为比常募縁及捐衣盂合缗钱十万筑海塘创涂田以养其徒号般若庄至今赖之其住世行业接物机縁有语録塔碑在此不备载
　　僧徳光姓彭氏临江军新喻县人生而骨相竒厖伏犀贯脑袁州木平山妙应大师伯华者善相谓此子他时空门栋梁也绍兴辛酉大慧南迁光年二十一望见曰此古佛吾安得事之后二年出家徧参诸禅研究宗防一日见饶州天宁应庵昙华送化主颂曰此真临济种草亟往依之虽箭锋相直然碍膺未决丙子嵗闻大慧住阿育王山喜曰縁法在兹矣已而果大彻慧示以賛曰有徳必有光其光无间隔名实要相称非青黄赤白慧归径山光奉事益防遇其説法坐不争执笔抄録光一歴耳根终身不忘有问辄举其慧解葢天资也自号拙庵曰吾平生多得拙力慧入寂光分座仰山后佳台州鸿福光孝二寺孝宗皇帝雅闻其名淳熈三年春诏开堂灵隐遣中使赐香是冬诏入观堂留五昼夜数问佛法大意光敷奏直截上大悦赐号佛照禅师赠以御颂明年再对进宗门直指以都下劳应接丐闲山林是年夏上用仁宗待怀琏故事亦以育王处之逮移御重华趣令入觐漏下十刻乃退绍兴四年改涖径山光力辞孝宗曰欲时相见耳庆元元年许还育王归老东庵嘉定三年三月十三日示寂赐諡普慧宗觉大禅师塔名圜鉴丞相周益公必大为之铭余事参见阿育王山广利寺条中嗣法者遍满四方而师瑞最着
　　法平字元衡姓【缺】氏嘉禾人初受席即参妙喜师为书记后居天童时号平书记工文能诗孙尚书觌朱郎中希真皆许可之受请住象山延寿院复自芦山移仗锡文号怡云野人尝以偈呈史越忠定王王酬其偈有云团团璧月印寒潭时有清风埽碧岚照见山人方隐几洒然无物自沈酣又云白鹭栖烟一防明皎然压倒语全清莫言后代无人继仗锡行将擅此名编修陆游尤重之寄诗云放翁久矣无此客闯户皃童皆动色寒泉不食人暍死素绠银瓶我心恻千金易得一士难晚途淹泊眼愈寒岂知一旦乃见子杰语豪笔无僧酸门前清谿天作底细细风吹縠纹起倚阑一笑谁得知爱子数诗如此水江湖安得常相从浩歌相蹋卧短蓬功名渠自有人了留我镜中双颊红又寄怡云诗云东华软尘飞扑帽黄金络马人看好渠侬胷中谁得知畏祸忧谗鬓先老举世输与平元衡青山白云过一生出门曳杖便千里白云不约常同行长安归来雪没屦剧谈未竟还东去到山分我一片云并遣春风吹好句有语録集藁二巻留山中
</div>
    <div class="pagination">
<a href="宝庆四明志_page15.html">上一页</a><span>...</span><a href="宝庆四明志_page11.html">11</a><a href="宝庆四明志_page12.html">12</a><a href="宝庆四明志_page13.html">13</a><a href="宝庆四明志_page14.html">14</a><a href="宝庆四明志_page15.html">15</a><span class="current-page">16</span><a href="宝庆四明志_page17.html">17</a><a href="宝庆四明志_page18.html">18</a><a href="宝庆四明志_page19.html">19</a><a href="宝庆四明志_page20.html">20</a><a href="宝庆四明志_page21.html">21</a><span>...</span><a href="宝庆四明志_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
