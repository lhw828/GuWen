<!DOCTYPE html>
<html>
<head>
    <meta charset="UTF-8">
    <title>八闽通志 - 第 157 页/共 184 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>八闽通志 - 第 157 页/共 184 页</h1>
    <div class="content">　　朱祐字逢言。邵武人。永乐间以国子生授兵部职方司主事，调绍兴府通判，凡有便于民者必力为之。宣德癸丑大饥，故事，仓粮请而后发，祐径以畀民。秩满，士民上章请留，又七年乃去，稚耆咸拜送，有泣下留其靴者。尚书郭琎荐知汉阳府，郡旧无官庾，军民涉江支纳，数遭覆溺，乃请立仓城中，军民便之。正统丁卯，绍兴父老诣京乞除祐守本郡，此至而祐已得请致仕矢。

 隐逸
 〔宋〕
　　丁时习字行可。邵武人。父廷彦为太学录，以忤蔡攸辞归卒。时习初试有司不合，遂弃举子业，僦含掩篱，玩读经史，晏如也。乡朝贵有以书荐子有司，俾自持谒，时习叹曰：“使我能俯仰人，不烦书矣。”屏去弗视。晚年节益高，文益奇。妻危氏同甘苦，未尝以贫窘见辞色。子百之、千之，每夙兴供洒扫，具蔬食毕即受业，恭谨终日。杜来为之立传。

 〔元〕
　　李应龙字玉林。郁之后。博学多闻，有节操，为时师表，至元间荐为白鹿洞书院山长，及漳州路教授，俱不赴。所著有《春秋纂例》、《孝经集注》、《四书讲议》。

 寓贤
 〔宋〕
　　陈瓘字莹中。沙县人。崇宁二年，坐元祐党人，诏除名勒停，自袁州移邵武军安置。同时有谢文瓘，陈州人，亦坐元丰中论新法及尝贻吕公著书，再调邵武军。
　　范如圭字伯达。建阳人。绍兴末，起知泉州，坐裁正南外宗官被谮，仍领祠。僦舍邵武以居，学者多从质疑。

 艺术
 〔国朝〕
　　廖寿山建宁人。业轩岐术，以活人为心，而不利所直，人赖以生者众，远近德之。洪武十七年，举为本邑训科。

 列女
 〔宋〕
　　龚氏二女慎仪女也。开宝初，慎仪守歙，以不从卢绛之乱，举家遇害，独二女被虏以行。至县之王堂香岩寺，绛恣饮，以二女幼不设防，二女遂缢于寺后之小阜。后人名其死所曰“烈女台”。
　　吕氏建阳县人。归邵武饶伟，生子干甫晬而寡。持守门户，奉承宾祭，辑和上下，内外无闲言。后干登进士第，知怀安军。吕氏年五十六卒，赠宜人。
　　叶氏二女泰宁人。绍定己丑，寇犯邑，二女与嫂□氏义不辱于贼，及以衣裙相结，皆投于溪而死。邑人邹应博为立祠，匾曰“三洁”。
　　叶氏祖詥孙女。适邑人萧玠，生二子，曰舜咨，曰舜申。早孀居，家贫纺绩教子。后二子居官廉洁，所至有能声，皆其训也。叶自幼俭约，子贵，尤服布素，勤女工如贫时。子劝止之，叶曰：“富贵而忘贫贱，可乎？”平生无疾言遽色。卒年一百岁。

 〔元〕
　　黎氏邵武傅君之母。孀居，事姑甚谨，每定省必察其饥寒，夜则抱衾侍寝，若是者余四十年。天历戊辰，姑年九十有九，是岁腊前三日，黎氏病革，姑问之，黎曰：“老人善自养，三日后则为百岁人矣，有诸孙在，请勿为虑。”言既而卒。其姑戚然，三日而卒。
　　黄氏泰宁邑士元实之女。至正癸巳，乡恶小为乱，元实遇害，黄氏被发跣足，奔父死所，抱尸哭踊。贼怜其色欲污之，黄氏骂不绝口，亦遇害。
　　危氏光泽丘朱温妻也。至正庚子夏，寇陷杉关，危氏被执，骂贼不辍口，于是夫妇俱遇害于监恨岭。
　　李氏光泽上官成一之妻。至正末，江西寇陷光泽，邑民依乌君山之玉隆宫以居。邻寇乘机入山剽掠，李氏被贼执缚，驱迫以前行，经龙床石崖，壑深数百尺，李氏力曳所缚绳，与贼俱投崖而死。
　　陈氏光泽危萱妻。至正末，西寇陷杉关，驱掠乡民男女，栅于里之金灵山，既而尽歼其民。陈氏与萱俱被执，行至隐将岭，贼索金帛不惬其欲，萱被害，胁陈氏去，陈氏骂曰：“强盗!汝杀吾夫，恨不能杀汝，复肯从汝耶？”亦被害。子方七岁，伏父母尸不起，血流满身，盗义之，弗忍杀，遂携而去。

 〔国朝〕
　　丘氏邵武陈文清妻也。永乐初，侍文清从戎福州，文清以公事适延平，遇疾卒。丘时年十七，子永宗生甫四月，讣至，遂抱永宗奔延平，亟殖归葬27邵武，誓志不再适，纺织以事舅姑。人有欲夺其志，辄泫然涕下，自是无复敢言者。永宗在大学。以其事闻，得特旨旌表其门。后永宗官至河南阳武令。
　　李氏建宁县危安童妻。年十七适安童，生一女甫三岁，而安童以邑庠生贡成均，授广东陵水县知县。行时语李曰：“二亲俱老，远不可致养，又无兄弟，汝可为吾养乎？”李曰：“诺。”后安童以事远谪，卒配所。讣闻，哀毁几绝。舅姑怜其少，欲令再适，李闻之痛哭以死誓。舅寻得疾而哑，姑亦多病，家愈空乏，李勤纺织以营衣食，舅姑俱八十余以天年终。孀居四十余年，始终一节，乡党称之。
　　王氏、江氏邵武徐氏二妇也。王之夫曰存，江之夫曰忠。正统戊辰，同避寇于里之扫帚寨。闻贼将攻寨，妯娌相与涕泣谋曰：“万一危急，惟有死而已。”一日贼果至，王抱幼女投崖，江继之俱死，惟江子福昭悬崖树间得不死。俄顷寨破，妇女多被虏辱，存、忠兄弟亦被伤。贼退，始收二妇尸归葬，乡人至今哀之。

 仙释
 〔唐〕
　　龙湖禅师名普闻。唐僖宗第三子。往湖南石霜寺参禅，及去，付之曰28：“汝逢乾即止，逢陈则住。”来邵武，问其山曰大乾，问居者曰一道土姓陈，师悟，遂结庵居焉。一日，师聚徒说法，有老人在旁，师问之，对曰：“某此山之龙，因病行雨不职见罚，愿师救之。”师曰：“可，易形来。”俄为小蛇，引入净瓶，覆以袈裟，忽云雨晦冥，雷电绕空而散，蛇自瓶出，复为老人，谢曰：“非借师力，则腥秽此地矣。山中无水，当以水报。”乃爪石成穴，涌泉一泓。后师跨虎而去，不知所终。

 〔宋〕
　　冯观国邵武人。游方外，遇异人得内丹之法，自称无町畦道人。寓宜春二年，言人吉凶尽验。或有诮其醉狂者，观国以诗谢之，曰：“踏遍红尘四百州，几多风月是良俦。朝来应笑酡颜叟，道不相侔风马牛。”绍兴中端坐而逝。郡守李观民为塑其像于诒平观。
　　徐熙春郡城人。宋熙宁初，梦铁冠道人仪容修伟。既寤，至城南五峰院后遇所梦者，自云姓蔡，使武夷，遗以五花草，食之甘美，自此不复粒食，惟饮清泉。约以某日会武夷，至期而往，蔡已先至，徐以水深不能渡，止于金身院修炼，尸解而去。
　　黄希旦长乐里人。号支离子。居九龙观修炼，倏然29有出尘之志。熙宁五年，作五福宫成，希旦以戒行清净，召至嘉师30。后二年化形于太乙宫，后复见于蜀。有诗寄友人曰：“昔游西太乙，今日返成都，若问去来事，云藏月影孤。”
　　校　注
　　1　光绪《邵武府志 人物》作“父勗”。
　　2　光绪《邵武府志 人物》作“颖思所以报之”。
　　3　光绪《邵武府志 人物》依《宋史》作“进《运历图》”。
　　4　光绪《邵武府志 人物》作“卒年八十有三”。
　　5　光绪《邵武府志 人物》作“皇祐五年”。
　　6　似应作“右元祐”。
　　7　光绪《邵武府志 人物》作“绍圣元年第进士”。
　　8　光绪《邵武府志 人物》作“以族祖荫补官”。
　　9　光绪《邵武府志 人物》作“子公裕、公颖”。
　　10　光绪《邵武府志 人物》作“文彦博荐之”。
　　11　光绪《邵武府志 人物》作“上官恺，字彦明，凝长子有三子，憕居其次”。
　　12　光绪《邵武府志 人物》作“均再从子。”
　　13　光绪《邵武府志 人物》作“弟善傍、善仪、善侃、善佐、善艧俱登第”。
　　14　民国《福建通志 选举》和光绪《邵武府志 人物》均作“隆兴元年特奏名”。
　　15　民国《福建通志 选举》和光绪《邵武府志 人物》均作“淳熙五年特奏名”。
　　16　光绪《邵武府志 人物》作“下兑廷尉，窜英州”。
　　17　光绪《邵武府志 人物》作“咸咨以决事”。
　　18　光绪《邵武府志 人物》作“尝受学于杨时”。
　　19　光绪《邵武府志 人物》作“梁瑑”。
　　20　光绪《邵武府志 人物》无“俯意信句”四字。
　　21　光绪《邵武府志 人物》作“集贤院定谥曰贞文先生”。
　　22　光绪《邵武府志 人物》注：“此比较务当是比较酒务”。
　　23　光绪《邵武府志 人物》作“领兵讨李全，屯兵淮安城下，攻破土城”。
　　24　光绪《邵武府志 人物》作“遇盗于安集县”。
　　25　光绪《邵武府志 人物》作“乡人为敛尸葬之”。
　　26　光绪《邵武府志 人物》作“妻王氏亦偕敬无违”。
　　27　光绪《邵武府志 人物》作“扶柩归葬”。
　　28　光绪《邵武府志 人物》作“语之曰”。
　　29　光绪《邵武府志 人物》作“翛然”。
　　30　光绪《邵武府志 人物》作“召至京师”。

卷之七十一

　　人物
兴化府

 名臣
 〔宋〕
　　潘慎修字成德。莆田人。南唐礼部尚书承祐之子。少以父任仕南唐为水部郎中，开宝末，副李从镒入贡求援兵1，捷书至邸，吏促从镒入贺，慎修曰：“国且亡，当待罪，何贺也？”太祖嘉其得体。后归宋，历太常博士、直秘阁，景德初，以老求外任，真宗爱其儒雅，不听，擢谏议大夫、翰林侍读学士。初，寇准数毁慎修，及准守邓，有告其不法者，诏慎修验治，乃密疏准材堪将相，所坐皆诖误，不足罪，时称长者。子汝土，直集贤院。
　　陈靖字道卿。莆田人。父仁璧，仕闽为奉礼郎，闽灭，赴陈洪进2，辟从事，迁泉州别驾。开宝中，劝洪进纳士，为通诚款于朝，太祖嘉其忠，擢膳部员外郎、泉州录事参军。靖初以林居裔聚众游佯，负险倡乱，密告转运使杨克让讨之，授泉州德化县尉，参议军事。至道初，为太常博士，会议均田法，靖请“检荒地及逃户田而官籍之，募人耕种，数岁而后授之”，命为京西劝农使。会郡议不协，罢。真宗立，复上其议，亦不果行。历江南转运使，乞省李氏横赋十七事，诏为罢其尤者。平生建划尤详于民事，尝取所陈表章，目曰《劝农奏议录》，上之。官至左谏议大夫，以秘书监致仕。熙宁初，谏官以其奏议上闻，诏藏之中书，复宣索所著《经国集》。特赠左仆射。
　　李欣字公愉。曾祖丹，唐宗室，咸通中令莆田，卒，因家焉。祖崇为校书郎，朱全忠既篡唐，崇弃官归。欣太平兴国末第进士。为阶州推官，自知州以下皆坐买马得罪，欣独免，由是以清慎知名。后知仪州，忽一日传寇至，民将避去，欣笑曰：“狂寇敢犯我耶？”已而果渭州兵讨虏还耳，移知福州，士民相与祠之。历两广、京西转运使。始仁宗为太子，欣处师儒之职，及即位，赐玺书褒问，除卫尉卿，迁谏议大夫。
　　方慎言字应之。莆田人。咸平中第进士。仁宗朝为殿中侍御史。丁谓贬，命籍其录，得士大夫书悉焚之，不以闻。知泉州，大发仓廪以代民3，鳏寡孤独倍加赈恤，又奏蠲其丁税，全活者众，至有育子以方儿为名者。为两浙转运使，钱塘江决数十里，叠石筑堤，外加滉柱以杀潮势，得玺书褒奖。入为右谏议大夫，俄出知广州。弟慎从，景德中登第，历宰六县有政声，寻知潮、嘉、潭三州，官至都官郎中。
　　方偕字齐古。莆田人。祥符中第进士。中丞杜衍荐充推直官。澧州逃卒佣民家，一日诬告民事摩驼神，岁杀十二人以祭，逮者三百人，久系不决，偕令卒疏所杀主名，按验皆无状，卒以诬论。迁侍御史。南京鸿庆官灾，引汉罢原庙故事，请勿复修。鄜延帅劾其副赵振不救塞门寨之陷，遣偕按问，为言众寡不敌状，振得减死。出安抚江南三司，岁出乳香、绵绮下州郡配民，奏罢之。入为三司判官，寻兼御史知杂事，纠大臣不才者数人，擢天章阁待制、江淮发运使，终光禄卿。
　　蔡隐字君谟。仙游人，后居莆田。天圣中第进士甲科。庆历中，知谏院兼修起居注，与欧阳修、余靖、王素号“四谏”。政事有急者，至一夕三上疏，权幸畏敛，裨益为多。以亲老知福州，遂为福建路转运使。复古五塘以溉民田，奏减闽人五代时丁口税之半。复修起居注。唐介以直言贬春州，独论其忠。知制浩兼判流内铨，吕景初，吴中复、马遵坐论事徙他宫，封还词头不草制。其后屡有除授，非当者必皆封还之。迁龙图阁直学士，知开封府，再知福州，以经术教人，礼遇周希孟、陈襄、郑穆、陈烈，仍荐于朝。徙知泉州，皆有惠政。召为翰林学士、三司使，除端明殿学士，知杭州。丁母忧卒，淳熙中谥“忠惠”。有文集三十六卷。
　　余象仙游人。庆历中第进士，为光禄丞。当仁宗时，王安石已有盛名，象言安石议论诡辩，名实眩耀，虽为一时之文人，终为异日之巨蠹。出通判宜州，至官，又疏论安石若果用，必有纷更之失。英宗立召见，除屯田员外郎，寻出通判宣州。州人诣阙，乞象领州事，英宗以问司马光、吕公著，对曰：“余象乃陛下之汲黯，内则面折庭争，外则卧治，社稷臣也。”官终礼部郎中。
　　黄隐字从善，初名降。莆田人。第进士甲科。元丰中，侍御史召对，神宗问以学术，时尊尚王氏，而隐以司马光对，不称旨，元祐初，守国子司业，力排王氏新法，取《三经》板火之，为吕陶等所攻，出守泗州。历监司郡守凡七任，坐尊司马氏学，入元祐党籍。靖康初，追赠直龙图阁。
　　陈侗莆田人。绛之子。嘉祐中，与弟睦相继第进士。英宗命辅臣韩琦等举馆职，侗兄弟顶焉。富弼知汝州，辟侗从事。后弼执政，召试除馆阁校勘。历知陕州、湖州，迁卫尉少卿。熙宁中，以秘阁校理除浙西提刑，召为监察御史。会欲改官制，令即秘阁校雠《六典》，除起居舍人。使高丽还，除纠察在京刑狱，兼知审官东院，转文馆修撰，判尚书刑部官行制，进鸿胪卿，出知潭州、广州，官至宝文阁待制。
　　朱绶4字君贶。仙游人。治平中第进士甲科。元祐中召对，言治道以正心诚意、知人安民为先。邹浩贬，以赆金特厚，追一官。徽宗立，除谏议大夫、给事中，时范纯礼、刘安世、吕希纯、张舜民屏黜，马涓送吏部，江公望出补郡，悉为论列。除宝文阁待制，知真定府，俄落职，入元祐党籍。子宗，字成德，与同县叶确皆蔡京里姻，相与策其必败，朱尝诣其门。绍兴中，除大理少卿，出为福建转运副使。召对陈便宜十事。孙元飞，字彦实，仕宦三十年不营一金之产，惟喜积书。官至福州通判。朱熹为记其归乐之堂。
　　傅楫字元通。仙游人。治平中第进士。哲宗朝为太常博士，定北郊之议。迁端王府翊善，坐赆邹浩金免官。徽宗立，擢监察御史，论内侍刘瑗，不报。除起居郎、中书舍人。徽宗以旧学多所咨访，每以遵祖宗法度、安静自然为献，曾布由是忌之。建中靖国初，见时事更张，曰：“祸其始此乎？”首引去，以龙图阁待制知亳州。从子希龙，以不附二蔡入邪等，仕终漳浦令。
　　陈大卞字仲循。仙游人。治平中进士，为威武军佥判。与章惇旧，惇当国，屡招不往。以有事明堂得封二亲，拜且泣曰：“吾不能与时俯仰，邑勉从事，为吾亲耳。”遂致仕。子显仁，徙居莆田，踵世科，尝上其父所著万言书。官至大名府少尹。
　　陈次升字当时。仙游人。熙宁间第进士。绍圣中，除殿中侍御史。论章惇、蔡卞奸恶，及请修德求言以应天变。时方编元祐章疏，次升力争之，又论卞客周穜，惇、卞益恶之，迁左司谏。宣仁有追废之议，力辩其诬；吕升卿察访岭南，又谏止之。既而为卞等所挤，坐谪。徽宗立，召为侍御史，首论惇、卞、曾布、蔡京之恶，皆罢黜。迁右谏议大夫，献体道、稽古、修身、仁民、崇俭、节用六事，除给事中，以宝文阁待制知永昌府。崇宁初，入元祐党籍。刘安世称其有功于元祐诸臣。
　　王回字景深。仙游人。熙宁间第进士。元符中，为睦亲府讲书，与邹浩友善。皇后刘氏立，浩将论之，以告回，回曰：“事宁有大于此者？移孝为忠，亦大夫人素志也。”及浩南迁，敛交游钱与治装，往来经理，且慰安其母，事闻，逮诣诏狱，居之晏如，御史诘之，对曰：“实尝与议，不敢欺也。”因诵浩所上章几二千言，狱上，除名停废。徽宗立，召复元官，未拜而卒。蔡京为相，列名党籍。
　　方会字子元。莆田人。峤之从孙。熙宁中第进士，徽宗时帅越州，上其所撰《水战法》。在越凡五年，越人安其平易之政。政和中召还，入对，除给事中兼编修《国朝会要》。迁工部侍郎，以宝谟阁待制试太子詹事，提举醴泉观，编修《六家谥法》。书成，加太中大夫。
　　郑济字与梁。莆田人。元丰中第进士。徽宗时权吏部员外郎，有选人合改官，吏沮革不行，济引元丰法请与改秩，而不识其面。蔡京客石预欲荐以台职，辞。积四年，迁卫尉少卿，已而竟为京党所挤，出补外。
</div>
    <div class="pagination">
<a href="八闽通志_page156.html">上一页</a><span>...</span><a href="八闽通志_page152.html">152</a><a href="八闽通志_page153.html">153</a><a href="八闽通志_page154.html">154</a><a href="八闽通志_page155.html">155</a><a href="八闽通志_page156.html">156</a><span class="current-page">157</span><a href="八闽通志_page158.html">158</a><a href="八闽通志_page159.html">159</a><a href="八闽通志_page160.html">160</a><a href="八闽通志_page161.html">161</a><a href="八闽通志_page162.html">162</a><span>...</span><a href="八闽通志_page158.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
