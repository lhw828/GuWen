<!DOCTYPE html>
<html>
<head>
    <meta charset="UTF-8">
    <title>咸淳临安志 - 第 174 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳临安志 - 第 174 页/共 177 页</h1>
    <div class="content">昔年曾泛西湖流今君更住西湖头人生多事未得往地上有天何处求朱楼照影钟磬晓画船落手芙蓉秋鲤鱼赤鳞应不少待与水仙相伴游
　　　　　晁之道
　　　　　　杭州思归
丘壑情无尽田园兴有余何当厌泽国不奈忆君庐庭户草应长江山木已疏何时整归棹八月洞庭湖
　　　　　黄山谷
　　　　　　钱塘旧游
薄宦飘然笑漫郎瑟洲花草弄幽芳莫教景物添春色转觉山川是异乡南北峰（上山下品）空入梦短长亭舍自相望湖边山寺清明后想见兰开禊水香
　　　　　陈后山
　　　　　　过杭留别曹朝奉
陈蕃解榻为留连俯仰徒惊岁月迁敢意斯人奈风雨多情于我独山川可怜颜貌非前日依旧穷秋似去年后夜相思隔烟水梦魂空寄过江船
　　　　　郭功父
　　　　　　钱塘行
东南会府惟钱塘高门双开南斗傍门前碧瓦十万户晓色满城烟雨香圣祖神宗造区宇应命最先吴越王不经兵火二百载地饶沃衍民康强莲花红白西湖芳南山翠影临沧浪琼楼宝塔照日月尘埃不到炎天凉画船罗幕尽高卷白玉美人游冶郎年年中秋海潮过万顷银山面前堕少年轻命争弄潮手掣红旗逆潮簸闻君此行承辟书伯乐能求汗血驹四时风物闲吟啸十郡兵民归卷舒公闲蓄德聊自养承平功业还吾儒况君登朝未四十谨勿出处穷欢娱谨勿出处穷欢娱临渊履冰佩琼琚
　　　　　赵循道
　　　　　　泛州晚出北关
舟泛寒塘静人归一叶闲影疏行处柳青远望中山道在身从老诗穷意觉闲到家秋敛足有谓掩柴关
　　　　　　上竺真辩师
一别支公仅两年山房高隐尚恬然心清已澈灵泉奥行峻应磨峭壁坚俗眼不来青嶂里孤峰谁认白云边更期香火深寒夜坐使飞花坠九天
　　　　　陈安行
　　　　　　西湖感旧
苏公堤畔采莲船蘸碧楼台动管弦山色湖光宛如昔心情不似十年前
　　　　　唐太守彦猷
　　　　　　杭州舟中送客
山雨霏微不满空画船来往疾轻鸿谁知独卧朱帘里一榻无尘四面风
　　　　　蔡天启
　　　　　　杭州次周大夫韵
使君诗句益超然文阵收工是昔年本是东南遗爱守聊从（上山下品）谷甚臞仙莫嫌供给难留客只为湖山已自贤好请东封西狩颂老来词格似甘泉　湖边莲叶已田田闻道花开胜去年君不御兮应有恨风其吹汝未应仙韵词合继菑公作郡守谁如白傅贤却使诗翁闲着笔滔滔长句涌言泉　只占西湖不占田六莲重到欲忘年惭无佳句追和靖聊取幽芳荐水仙对面文章能发兴脱身朝市已称贤江边五月梅天雨拟附齐船过冷泉
　　　　　孙雄飞
　　　　　　钱塘感兴
百年承袭地和气媚芳尘车马当吴会山川与楚邻酒楼弦管暮花市绮罗春风俗真佳丽多应笑鲁民
　　　　　参寥子
　　　　　　和湖上晚归
漾舟归路兴何赊水木低凉一道紏菱蔓蒹葭都卷尽芙蓉烂漫独开花　云披雾卷仰昭回试望翻经古石台应有秋香生桂树吹风肯傍暮船来
　　　　　　次韵古上人湖上步月
寻常西湖月云雾多袭明兹宵实昭晰似慰诗人情低昂见列宿戢耀非光荧起余二三子微咏哦新声杖藜山前去鸡犬寂不鸣兰皋宿鹭群回首时自惊君看南北山气象真峥嵘参差烟树藂一一含余清上人江南秀邂逅意所倾夜阑劝复路浩兴殊未盈
　　　　　　次韵吴承老推官观开西湖
伟人谋议不求多事定纷纷自唯阿尽放龟鱼还渌净肯容萧苇障前坡一朝美事谁能纪百尺苍崖尚可磨天上列星当亦喜月明时下浴晴波
　　　　　　清明日湖上呈秦少章主簿
水边花雾晓氤氲春入西湖两岸深治叶倡条他自媚朽株枯木我何心秋千索转朱楼角博塞声喧碧柳阴年少故人方感慨未应从俗强浮沈
　　　　　　寒食日苏翰林同马中玉提刑过访有诗示怡然并余余次韵
使君薄珪组富贵良易足一麾下东南千里争拭目援毫赋山水词力泻溪谷胜游便杖履聒耳厌丝竹西湖破春冰晓涨翻晴渌相将二使轺导从还屏逐后先度岩壑颉颃追鸾鹄乐事殊未央酒行宜局促风流俄醉舞坐客瞻颓玉嵇阮真达生秦唐谩歌哭斜阳绝湖去两桨凌波速却寻元龙居隐隐隔乔木到门呼主人展画满高屋夕鼓来远近雨声飘断续篮舆入城市夹道闹灯烛盛事在余杭他年见图录
　　　　　　次韵周开祖大夫泛湖见访
漾漾清漪十里闲画船人似镜中安雨催菡萏幽香发风触蒲萄细浪寒高岸乌纱来静院倒挥白羽傍层栏吟毫所遇无遗景天乞词源比海宽
　　　　　　次韵文饶同自龙井出资国泛舟以归北山
踞虎奔犀列万形奇观真巳过南屏萦云细路杳无尽落石飞泉静有声十里平湖初卷葑一天秋色共扬舲停桡共过孤山寺寂寂林僧半掩扃
　　　　　　访勤上人
断桥苍壁倚溪斜赤叶枫林噪晚鸦可怕岭云埋径路会寻流水到君家
　　　　　　戏招李无悔秀才
淋漓一雨过秋山洗出西湖小霁天炯炯鱼鳞含倒景飘飘羊角卷荒阡野塘白芡珠盈斗幽浦红蕖锦绕船冷炙残杯当已厌好来波际弄婵娟
　　　　　　雪霁寄彦瞻
西湖漫天三日雪上下一色迷空虚层峦沓嶂杳难辨彷佛楼观疑有无饥雏乳兽失所食飞走阡陌空号呼中园却羡啄木鸟利觜自解谋朝晡晓来钟鼓报新霁天半稍稍分浮图试凭高楼肆远目千里颠倒罗琼琚逡巡夜月出海角光彩猛射来城隅方壶员峤只在眼绰约怳晤神仙居咄哉浩景似欺压谓我不足为传模风流江左杜从事气格豪赡凌相如安得飘飖跨鸾鹄手指栗尾来为书
　　　　　　照阁奉陪辩才法师夜坐怀少游学士
（□爰）鸟投林已寂然芭蕉过雨小楼前云依绝壁中闲破月自遥峰缺处圆照坐不须红蜡炬可人惟有蕙炉烟校雠　御府图书客畴昔还同此夜禅
　　　　　　次韵景文会朱充仁大夫魏敏中朝奉于望湖楼长句
高楼冠浮云下瞰百顷湖清漪照两岸秀色含菰蒲骚人富笔力领略惊须臾短长随万象肯议鹤与凫二客各英妙温温古为徒从公文字饮所乐非歌呼酒酣挹诸山高下如迎趋篮舆复迤逦远访飞来孤炎蒸近亭午天地如大炉石泉饮吾庐快意犹过屠松门彻九里始见灵山隅佳名自开皇籍甚闻中区幽芳不时艳地胜乃滋濡招提数四海雄观宜且无归途憩寿星寒碧森万株萧骚聒众响孰辨笙与竽抬眸瞩新榜蔚蔚气自殊将军恋清绝劝客颓玉壶道人烹露芽满盏浮云腴倘无方外姿未可同此娱
　　　　　　题小溪
城根野水绿逶迤袅袅轻舟掠岸过欲采芝兰无觅处野花汀草占春多
　　　　　杨次公
　　　　　　西湖参寥山房
我爱参寥一味闲岩房占得画屏闲斫开东庑数枝竹放入西湖千里山石底酌泉清彻骨门前逢客强为颜白云幽鸟应相信出本无心倦即还
　　　　　丘道源
　　　　　　钱塘
南屏高瞰府城西画舸千艘共醉迷四柱台边烟是幕百花桥畔葑连堤龙檀咽路迎轝隼绮绣登山污粉题暮色沉沉郛郭闭宝灯辉映梵天低
　　　　　　登西湖北楼
寻游心绪忍阑珊高处重登始是观晚吹开三面碧晨曦收住一天寒南屏洞户萝阴合东极鳌峰雪浪漫远近声形穷不得离朱师旷漫凭栏　澄霁无涯混一区似开尘网到华胥图抨水墨烟昏处国占清凉月上初云梦泽宽城邑远华严川好酒肴疏祇期摆脱名缰了来约真仙傍此居
　　　　　王性之
　　　　　　送开公归径山
白头住世我无日破衲出家师妙年衮绣门庭犹自妄瓶盂踪迹不离禅鸡催晓月人奔渡雁唤西风叶满船梦境相逢便相别万峰秋色正磨天
　　　　　许表民
　　　　　　晚宿江涨桥
鸟径青山外人家苦竹边江城悬夜锁鱼市散空船岸静涵秋月林昏宿水烟又寻僧榻卧夜冷欲无眠
　　　　　郑毅夫
　　　　　　钱塘观灯
碧海芙蓉彻夜开乱花前后尽楼台坐看万里河汉外移下一天星斗来醉客倚栏吹玉笛美人弄镜插香梅谁能飞入月宫去捉住嫦娥不放回
　　　　　王深父
　　　　　　回浙江有感
候潮门外浙江西曾忆浮舟自此归万古波涛今日是一身踪迹昔人非愁侵壮齿头先白泪入秋风眼易眵日暮彷徨不能去连堤疏柳更依依
　　　　　汪龙溪
　　　　　　过临平二首
一别九霄路风烟长满衣已成身老大无复世轻肥天阔鸟双下山寒人独归晓来何处雨春水半岩扉　睡起凉生岸钩帘坐小窗麦风能起柂梅雨不鸣江往事心长折归途影自双依然蒲柳地人老故先降
　　　　　　余杭道中
过境全疑道若穷萦纡百转曲回通人行山顶半天上舟绕溪流乱石中狱讼已无前世号衣冠犹有古人风纔归又见争相庆共听歌谣万室同
　　　　　王中书希吕
　　　　　　湖山十咏
瑟瑟轻冰拆御沟沟边柳色弄春柔数声啼鸟破幽梦断送西湖寻旧游　石罅微泉咽浅沙沙头细草换年华疏篱酒旆管春事倚马短（木阎）梅着花　山南山北异阴晴雨脚垂垂日脚明落尽桃花春事退柔桑深处一鸠鸣　冥冥细雨不成泥十里平沙快马蹄总为好山牵醉眼不知纵辔过西溪　雨挟东风作嫩寒短墙围水柳藏烟游人不出西湖静白鹭飞来在画船　雨后桃花脱瘦红钩窗平揖竹闲风文书满案不经意心在西湖山水中　山光拥翠落杯中水色天容上下同身入蓬山人不悟碧桃无数倚春风　露葵抱蕊未全开翠竹阴凉蔽绿苔贪看青林飞白鸟丁丁啄木又惊回荷花过眼作鲜妍小艇初疑久自便日日孤山山下路红菱白藕不论钱　窗外平畴交远风豆花成实谷苗丰向来河朔经行地尽在江南烟雨中
　　　　　西湖僧顺怡
　　　　　　竹诗
城中寸土如寸金幽轩种竹只十个春风谨勿长儿孙穿我阶前绿苔破
　　　　　　又林下诗
久从林下游颇识林下趣从渠绿阴繁不碍清风度闲来石上眼落叶不知数一鸟忽飞来啼破幽寂处
　　　　　赵忠简公鼎
　　　　　　趋三衢别故人时　车驾幸杭州
伧父何由习楚风家山俱在古河东相逢憔悴干戈后追数悲欢梦寐中掺袂又成千里别放歌空念一樽同他年倘有加餐字试问渔舟鹤发翁　飘零泽国几春风又触惊涛泛短逢四海未知栖息地百年半在别离中功名元与世缘薄兵火向来吾道穷独倚危楼凄望眼青山无数浙江东
　　　　　高九万
　　　　　　湖上访僧不遇
乱花飞絮趁长髯未访西湖竹里庵行尽白云三十里诗人又在白云南　乘兴寻僧入翠微山中无限野蔷薇主人不见从谁赏折得繁枝自插归
　　　　　　夜步天街书所见
赛罢祠山赛二郎酒行明日欲开张愚民可是多忘本香火何曾到杜康
　　　　　　喜杜仲高移居清湖
笑携鸡犬入城居无复游从叹阔疏河水通船堪载酒桐阴近屋可修书饭香休忆辛田米羹美何惭丙穴鱼我亦买山湖上住效芹时拟贡园蔬
</div>
    <div class="pagination">
<a href="咸淳临安志_page173.html">上一页</a><span>...</span><a href="咸淳临安志_page169.html">169</a><a href="咸淳临安志_page170.html">170</a><a href="咸淳临安志_page171.html">171</a><a href="咸淳临安志_page172.html">172</a><a href="咸淳临安志_page173.html">173</a><span class="current-page">174</span><a href="咸淳临安志_page175.html">175</a><a href="咸淳临安志_page176.html">176</a><a href="咸淳临安志_page177.html">177</a><a href="咸淳临安志_page175.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
