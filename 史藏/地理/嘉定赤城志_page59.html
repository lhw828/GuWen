<!DOCTYPE html>
<html>
<head>
    <meta charset="UTF-8">
    <title>嘉定赤城志 - 第 59 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉定赤城志 - 第 59 页/共 82 页</h1>
    <div class="content">　　　　　广教院
在县南三十五里旧名石佛汉干佑二年建国朝大中祥符元年改今额
　　　　　净安院
在县西四十里唐咸通九年建晋天福初僧德伦重建四年赐额
　　　　　广严院
在县西四十里唐干符间建国朝大中祥符元年赐额
　　　　　香严院
在县南四十里唐开元元年建会昌中废大中复建国朝大中祥符四年赐额有富文忠公遗华严颙师及王乐道张隐之论道帖更兵火弗存
　　　　　护法院
在县南四十五里旧在凤城山下唐大顺二年建国朝治平三年徙今地仍赐额
　　　　　普济院
在县南五十里旧名安济唐光化元年建国朝治平三年改今额
　　　　　净慧院
在县南四十五里太平兴国元年建今佛殿仅存
　　　　　梵安院
在县东南五十里旧名保安开宝中建太平兴国二年改今额
　　　　　广济院
在县东南六十里旧名福寿唐咸通元年建国朝大中祥符初改今额
　　　　　资善院
在县东南六十里庆历元年重建仍赐额
　　　　　演法院
在县东南六十里旧名茶院端拱中建庆历三年改看经院治平三年改今额
　　　　　灯明院
在县东南六十里晋隆安二年建国朝大中祥符元年赐额
　　　　　兴教院
在县南七十里旧名兴国治平三年改今额
　　　　　资福院
在县南七十五里旧名瑞峰唐大顺中建国朝大中祥符二年改今额【按殿记云大顺建寺时即赐额未详】
　　　　　小明因院
在县南八十里唐咸通五年建国朝大中祥符九年重建
　　　　　妙严院
在县南七十里治平三年建仍赐额
　　　　　普照院
在县东南一百二十里唐干符元年建国朝治平三年赐额
　　　　　梵兴院
在县东南一百二十里旧名法兴梁正明元年建国朝治平三年改今额
　　　　　净居院
在县东北一十五里唐咸通二年建国朝大中祥符元年赐额
　　　　　宝严院
在县西桥外唐大和元年建旧在县东二十里后徙今地国朝治平三年赐额今废
　　　　　灵云院
在县西南三十里唐大和七年建国朝治平三年赐额今废
　　　　　永宁院
在县西南三十五里唐干宁三年建国朝治平三年赐额今废
　　　　尼院二
　　　　　明因寺
在县东三里旧名妙喜梁天监中周豹二女舍宅建唐会昌中废大顺中复建国朝大中祥符元年改今额绍兴十一年尼慧渊复新之寺有华严阁额乃今上御书
　　　　　传法尼院
在县南八十里旧名明师唐干宁三年建国朝大中祥符元年改今额
　　　天台
　　　　禅院一十有五
　　　　　万年报恩光孝寺
在县西北五十里唐大和七年僧普岸建【旧经云隋大业二年建】初晋兴宁中僧昙猷憩此四顾八峰回抱双涧合流【八峰谓明月娑罗香垆大舍铜鱼藏像烟霞应泽】以为真福田也遂经始焉会昌中废大中六年号镇国平田梁龙德中改福田国朝雍熙二年改寿昌建中靖国初火崇宁三年重建号天宁万年绍兴九年改报恩广孝后改广孝为光孝先是太平天禧中累赐袾衣宝盖及御袍屐诸珍玩甚众故有亲到堂【以仁宗赐衣时口宣有如朕亲到之语故名】妙莲阁览众亭淳熙十四年日本国僧荣西建三门西庑仍开大池香积有釜极深广世传阇提首那尊者所铸东南十里有岭曰罗汉巨杉偃蹇絜之大百围凡供五百大士必于是邀请云【丁可福田庄记云耕而食生者所以为养浮图氏作乃衣食于持砵其说行其与多斯民以耳目为信向手茧足榾榾朝夕辍口腹欢喜以为养释氏安焉于是议者始以不耕少释氏伊庵权师来天台主万年方外禅衲云阗雾合师谓其徒了性曰来者多食指奈何吾观大舍之阳罗汉之麓淖泥之坻去寺数里两山阴阴雪棘风林夹径深深老木千寻伏虺匿蝮行迈寒心汝其屏除丛灌攘剔芃朴高可以艺下可以植大舍之左平田之东泄口之上去寺一舍四山低回不险既夷土膏水深原田每每菅莽苯（艼去丁改尊）风雨丛滋汝其薙翳荟刜蓊郁可以经理沟塍井画疆场于是巨室豪举具以为宜接轸踵毂委赀散金迤逦风靡赞善无数性曰原隰奥区无有垠堮施者有限疲人力于一役如其惫乃访故老寻废址筑庄于泄上曰福田为屋一区堂庑库庾两序具备存施钱千缗为毋以倡子岁又赢焉因农隙广陇亩其本不摇而力有余地岁浸久且将雕镂谽岈尽为阡陌高下封畛棋分绮错利可既哉性以其说求记于可且曰万年旧得额曰福田今以名庄示反本也镵施者姓氏于碑阴示不忘本也可曰吾固不肯夫总总之不耕汝知本哉三叹而为之记　杨杰题妙莲阁云天台有新阁胜地近塔庙灏浸碧琉璃沿洄出山峤莲生淤泥中白玉有明窍华实相表里光色互炳耀处空不染着烈火岂能燎宝藏诸如来端坐演法要青目付上坐不待举花笑芬香初洞达宿痾已能疗净土托珍苞机感愿力召二时有开废一本常寂照不读智者书乌知此莲妙　罗适题云华顶西边天姥东妙莲开阖对群峰清含银汉三千界香透金庭第八重画栋有声啼海燕澄波无影睡天龙夜深讲罢何人见云在青山月在松　张舜民题云休论雪窦与云峰且看天台剑戟丛万水千山来阁上一花六叶见池中谁将色界填空界不离香风席祖风有底妙莲谈不尽却成赋笔与兴公　郑伯熊题罗汉岭云苍髯白甲老烟云万木丛中独挺身一柱擎天须此物执柯他日属何人】
　　　　　景德国清寺
在县北一十里旧名天台隋开皇十八年为僧智顗建先是顗修禅于此梦定光告曰寺若成国即清大业中遂改名国清李邕记所谓应运题寺是也唐会昌中废大中五年重建加大中【额乃柳公权所书】国朝景德二年改今额前后珍赐甚伙合三朝御书几百卷后毁于寇独顗手题莲经与西域贝多叶一卷及隋旃檀佛像佛牙仅存建炎二年重新之寺左右有五峰双涧号四绝之一上有三贤堂【谓丰千拾得寒山也】锡杖泉香积厨有歌罗大神像寺前有新罗园唐新罗僧悟空所基东南有祥云峰拾得岩东有清音亭其最高处有更好堂寺后岩有瀑布循涧而上尤为奇胜僧徒虑人至植丛棘以障之【刘长卿送李使君寄题云露冕新承明主恩山城别是武陵源花间五马时行县户外千峰常在门晴江洲渚带春草古寺松杉深暮猿知到应真飞锡处因君一想已忘言　皮日休题云十里松门国清路饭猿台上菩提树怪来烟雨落晴天元是海风吹瀑布　陆蒙和云峰带楼台天外立明河色近罘罳湿松间石上定僧寒半夜楢溪水声急　杜荀鹤题云一到天台寺高低景旋生共僧岩上坐见客海边行野色人耕破山根浪打鸣忙时向闲处不觉有闲情　周贺宿诗云一宿五峰杯渡寺虚廊中夜磬声分疏林未落上方月幽涧忽生平地云高鸟背泉生静景远人当烛想遗文暂来此地歇劳足望断故园沧海濆　毕守士安题云三四百年寺今来国又清若非逢圣祚徒自有嘉名月殿五峰色风松十里声不缘君命朿便好脱尘缨　陈尧佐题云南越第一寺偶来心地真却嫌桥下水流去入红尘　章守得象题云松韵萧骚十里清入门毛骨冷如冰题诗已有丹青笔悟法应多黑白僧风雨只疑双涧瀑星辰长认上方灯来游不是忘机客谁到云峰第一层】
　　　　　护国寺
在县西北二十里旧名般若周显德四年建盖僧德韶第九道场国朝大中祥符元年改今额后钱太师忱家乞为香灯院加广恩【钱惟演题云峻极压沧溟清居聚百灵重门深閟邃绝涧远沉冥客问无生法人游不死庭何当谢簪组鸟道驾飞軨】
　　　　　太平兴国寺
在县东北二十五里白云峰侧旧名云峰梁干化元年建盖智顗第六道场后更名善建前对香垆峰又有宴坐石石鼓石床看经台皆顗经行处也上有雷峰堂国朝太平兴国五年改今额
　　　　　天封寺
在县北五十里陈太建七年僧智顗建初顗入山见一老父告云师卜庵遇盘石可止其后果如所告遂结庐焉因自号灵墟盖第五思修地其注涅盘经处号智者岭中有卓锡泉北望一峰摩云即华顶也隋开皇五年赐号灵墟道场汉干佑中改智者院国朝大中祥符元年改寿昌寺治平三年改今额旧有瑞云阁【陈侍郎公辅诗云晴云漠漠水潺潺危阁春归白日闲若问祖师消息处眼前环列是青山】
　　　　　净慧寺
在县西九十里芦峰旧名宝慈唐干化元年僧景（王舀）建盖天台十大剎之一也旧为隋高僧飞锡处及是（王舀）卓庵已而造寺燃柏香密祷以烟至处为址焉国朝大中祥符元年改今额
　　　　　慈云院
在县西北三十五里旧名安国云居晋天福元年建盖僧德韶第二道场国朝大中祥符元年改今额隆兴初并入护国今复兴有双松亭【晁守公为诗云云间龙躩千寻干地底雷奔万仞泉寄语庐山旧游客个中端不减栖贤】
　　　　　宝相院
在县西北二十五里旧名保国华严吴越时僧德韶建国朝大中祥符元年改今额【天圣中雪窦欢禅师主此有偈颂衲子多传之】
　　　　　净明院
在县东北二十里按旧经本名高明唐天佑七年建今考所藏钱氏遗墨乃清泰三年号智者幽溪道场今殿前有石经幢刻云天福二年舍入幽溪禅院可验也国朝大中祥符元年改今额
　　　　　西竺院
在县西北五十里旧名国泰唐大中十年建盖僧智顗着止观之地前有溪流或号幽溪道场国朝大中祥符元年改今额
　　　　　禅智院
在县北五十里旧名文殊晋天福二年建国朝治平三年改今额
　　　　　净明院
在县西北五十五里旧名通圆定慧周显德四年建盖僧德韶第一道场国朝大中祥符元年改今额
　　　　　福善院
在县西北七十里寒石山旧名崇福梁开平元年建盖寒山子栖遯处周显德中改圣寿昭仪孙氏重新之由明岩北五里而上四山耸秀水流乱山间锵如佩环院宇周阿并置岩下窗扉轩户开阖于烟云紫翠中故南山之标胜者推寒明二岩国朝大中祥符元年改今额宣和中重建云【洪适题云峭壁插青冥层岩覆化城空中清磬发幽处慧灯明万瓦是云气四檐无雨声丰千不饶舌此地孰知名】
　　　　　明圣院
在县南一十里旧名保寿观音周广顺元年建国朝治平三年改今额
　　　　　大明院
在县东北九十里旧在墺西名菩提大同周显德五年建后徙今地国朝治平三年改今额
　　　　教院一十有二
　　　　　崇善寺
在县北五里赤城山下晋大元元年建先是兴宁中僧昙猷依岩造寺号中岩后以多赤蚁徙平地国朝大中祥符元年改今额政和八年又改玉京观未几仍旧放生池在焉【旧经作太康初建寺按高僧传昙猷兴宁中至台岭若以为太康则是猷前已有寺百余年矣　唐许浑题中岩云苍苍松桧阴晓月露西岑素壁秋灯暗红垆夜火深厨开山鼠散钟尽陇猿吟行役方如此逢师懒话心　周朴题云浮世师休话晋时灯照岩禽飞穿静户藤结入高杉存没诗千首废兴经数函谁知将俗耳来此避嚣谗　夏竦题云丹壁排空峭四浓上真应此驻灵踪烟沉晓日明孤顶云破余霞出半峰岩下法师曾伏虎洞中天子屡投龙他年翠辇东巡守玉牒终须受大封】
　　　　　大慈寺
在县北二十九里旧名修禅或名禅林陈时为僧智顗建【旧经云齐中兴二年建】盖顗思修初地及定光授记银地之所【定光所居号金地此号银地皆以土色名之】直寺门巽隅号佛陇顗第二宴坐处隋刱国清乃更寺为道场唐会昌中废咸通八年重建国朝大中祥符元年改今额其法堂曰净名以顗尝讲是经故也又有顗所供普贤及手书陀那尼经隋朝所赐宝冠尚存有漱玉亭又有虞世南所书华严经绍兴中为秦丞相桧取去【叶清臣题云佛陇山沉茂草平林间犹作诵经声一心三观休分别秋静山高海月明　陆焕题云天下纷纷吹战尘我来佛陇悟修身依然猿鹤如相识知是山中几世　人　洪适诗云振策快秋晴伽蓝倚翠屏看云不留瞬对竹已忘形银地声千载虹桥拱百灵至今钟磬响如讲净名经】
　　　　　显宁崇报院
在县东二百五十步旧有接待院绍兴五年内侍陈良弼丐为荐福之地遂赐今额
　　　　　东定慧院
在县东北一十五里旧名传教干德元年建五代时僧希寂演天台教于此大中祥符元年改今额县西有普贤院亦号定慧今呼为东西定慧云
　　　　　天宫院
在县西二十里旧名旃檀瑞像吴越时僧德韶建号第十一道场国朝祥符元年改今额
　　　　　真觉院
在县北二十三里隋开皇十七年建僧智顗葬焉龛前置双石塔号定慧真身塔院今绘像与所赐方袍尚存国朝大中祥符元年改今额
　　　　　普庆院
在县东北三十里旧名保兴福庆晋天福四年建国朝治平三年改今额
　　　　　慧觉院
在县西三十里旧名大觉普光盖僧德韶第十三道场国朝大中祥符元年改今额
　　　　　无相院
在县西南三十五里旧在瑞龙岩北名戏龙唐咸通二年建时有僧师简以杖扣卧龙起雨故名远近胜概凡十【瀑布潭石门径咸水涧瑞龙天柱香垆紫凝应泽五峰宝陀罗汉二岩】国朝大中祥符元年改今额治平中徙今处【杨杰为之记】
</div>
    <div class="pagination">
<a href="嘉定赤城志_page58.html">上一页</a><span>...</span><a href="嘉定赤城志_page54.html">54</a><a href="嘉定赤城志_page55.html">55</a><a href="嘉定赤城志_page56.html">56</a><a href="嘉定赤城志_page57.html">57</a><a href="嘉定赤城志_page58.html">58</a><span class="current-page">59</span><a href="嘉定赤城志_page60.html">60</a><a href="嘉定赤城志_page61.html">61</a><a href="嘉定赤城志_page62.html">62</a><a href="嘉定赤城志_page63.html">63</a><a href="嘉定赤城志_page64.html">64</a><span>...</span><a href="嘉定赤城志_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
