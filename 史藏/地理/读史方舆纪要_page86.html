<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 86 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 86 页/共 479 页</h1>
    <div class="content">
　　邳、徐之境，皆跨淮北，上接山东，所以联络中原，翼蔽肩背也。

　　其名山，则有钟山，

　　钟山，在江宁府城东北朝阳门外旧《志》：在城东北十五里，诸葛武侯所云钟山龙蟠者也。一名蒋山吴大帝祖讳钟，因改曰蒋山，以汉末秣陵尉蒋子文逐贼有功，死，葬于此，因名，亦曰金陵山，亦曰北山，一名紫金山庾阐《扬都赋》谓时有紫金，故名。山周回六十里，高百五十余丈，负北面南。其东则达青龙、雁门诸山，北连雉亭山青龙山，在今江宁府城东南三十五里。雁门山，则在城东南六十里。雉亭山，在城东北四十里，一名骑亭山，西临青溪山，南有钟浦水，流入秦淮。《丹阳记》一作《金陵新志》，明张铉撰：京师南并连岭，而蒋山嶷峻，实作扬州之镇。晋咸和三年，苏峻反于历阳，自横江济，从南道出蒋陵胡氏曰：蒋山之陵阜也，战于西陵钟山南，吴大帝陵也，亦曰孙陵，台军败绩，峻遂攻青溪栅，入台城。齐永元二年，崔慧景自京口向建康，拔竹里见句容县。东昏侯使中领军王莹督军据湖头玄武湖头，筑垒，上带蒋山西岩，以拒慧景。万副儿因说慧景曰：今平路皆为台军所断，不可议进，惟宜从蒋山龙尾上，出其不意耳胡氏曰：自山趾筑道陂ヌ以登山，曰龙尾。从之，分遣千余人，鱼贯缘山，自西岩夜下，鼓叫临城中即西岩下垒中也，台军惊溃。遂入北篱门，屯乐游苑。宫门闭，东府、石头、白下诸城皆溃《齐纪》：永明中，惠文太子立楼观于钟山下，号曰东田。又于东田起小苑，营城包巷，弥亘华远。建武二年，诏罢东田，及毁苑中兴光楼。梁太清二年，侯景迫台城，邵陵王纶自京口入援。景遣兵御之于江乘。赵伯超谓纶曰：今若从黄城大路黄城，当作江乘。又《金陵志》：上元县东北清风乡有黄城村，必与贼遇，不如径指钟山，突据广漠门，出敌不意，城围必解。纶从之，夜行失道，迂二十里，及旦，营于蒋山。景见之，大骇，悉送所掠妇女珍货于石头，具舟欲走。纶御军无法，寻为贼所败。梁末，徐嗣徽引齐军潜至钟山，侯安都与齐将王敬宝战于龙尾。既而齐师潜逾钟山，陈霸先分军顿乐游苑东及覆舟山北，断其冲要，齐师败却。陈祯明末，隋师来伐，贺若弼自广陵济江入京口。司马涓言于后主，请北据蒋山，南断淮水谓秦淮水。不从。既而弼趣建康，分兵断曲阿之冲而入，进据钟山《一统志》：钟山龙尾上有贺若弼垒，去府城二十里，与陈兵战于白土冈，乘胜至乐游苑。遂夜烧北掖门，入台城。《唐六典》：蒋山，江南道名山之一也今峰岩泉壑，其得名者，以数十计。朱子曰：天下山皆发源于岷山，钟山实其脉之尽者。盖自六朝以来，东南名胜，钟山其最著矣。国初败元人于方山营，进败元人于蒋山，直抵集庆城下，遂克之。《金陵记》明陈沂撰：钟山磅礴奇秀，比诸山特高，林木郁葱，泉流清冽。山之阳，陵寝奠焉。俯视群山，气象雄伟，钟祥衍庆，有繇来矣。嘉靖中，诏改山名曰神烈山，以表功德云。

　　梁山、

　　梁山有二：东梁山，一名博望山，在太平府西南三十里。西梁山，在和州南六十里。夹江对峙，如门之辟，亦曰天门山。《郡国志》即《元和郡县志》：天门山，一名蛾眉山。《春秋》昭十七年，楚获吴乘舟余皇处也。两山岸江，相望数里，为大江之关要。晋人伐吴，王自武昌顺流东下，吴主遣将军张象帅舟师万人，御之于梁山。象望旌而降，遂直指建业。东晋时，王敦作乱及桓温专命，皆自上流移镇姑熟。说者曰：夺梁山之险也。宋元嘉二十七年，北魏主焘军瓜埠，声言欲渡江，宋于南岸分军守御，置戍博望。三十年，元凶劭弑逆，武陵王骏讨之，自寻阳东下。劭党萧斌，劝劭勒水军自上流决战，不尔，则保据梁山。劭不能用。孝建元年，江州刺史臧质以南郡王义宣叛，宋主命柳元景、王玄谟帅诸将讨之，进据梁山洲，于两岸筑堰月垒，水陆待之。质至梁山，亦夹陈两岸，与官军相拒。义宣至芜湖，质进说曰：今若以万人取南州，则梁山中绝时柳元景自采石进屯姑熟，为梁山后援；万人缀梁山，则玄谟必不敢动。下官中流鼓棹，直趣石头，此上策也。义宣不能用。质因西南风急，遣兵攻梁山西垒，陷之。既而义宣至梁山，顿兵西岸，遣其将刘谌之与臧质进攻东城，为玄谟等所败今两山有却月城故址，相传即玄谟所筑。大明七年，祀梁山，大阅于江中，立双阙于山上。齐建元初，魏人入寇司、豫二州，缘淮驱略，江北居民惊扰。诏于梁山置二军，南州置三军以备之。永元元年，陈显达举兵江州，东昏侯使将军胡松等拒之于梁山。梁敬帝初，江州刺史侯拥兵上游，不附于陈霸先。霸先遣将侯安都等帅舟师立栅于梁山以备之。继而齐兵亦出栅口栅江口也，见和州，向梁山。霸先将黄丛逆击破之，齐师退保芜湖。霸先复遣将沈泰等共据梁山，寻亲如梁山巡抚诸军。唐武德七年，辅公┙叛，遣其将冯慧亮等帅舟师屯博望山，仍于梁山连铁锁，断江路，筑却月城，延袤十余里，旋为李孝恭所败。宋南渡后，置寨于此。绍兴三十一年，金亮南侵，至和州，以梁山泺水浅，议改舟以渡，不果。今有官兵戍守。李白《梁山铭》曰：梁山博望，关扃楚滨；夹据洪流，实为要津；天险之地，无德匪亲。守建康者，西偏津要，梁山其最矣。

　　采石、

　　采石山，亦曰采石圻，在太平府西北二十五里。渡横江，西至和州二十五里，东北至江宁府八十五里，亦谓之牛渚圻。《舆地志》陈顾野王撰：半渚山北，谓之采石。盖大江东北流，牛渚、采石俱列江东岸。采石去牛渚不过里许，故牛渚圻通谓之采石。《元和志》：采石西接乌江即和州江，北连建业。戍城在牛渚山上，与和州横江渡对。其地突出江中，自昔津渡处也。秦始皇东巡会稽，道丹阳，至钱塘，即繇此渡。后汉兴平二年，孙策渡横江，攻刘繇牛渚营，尽得邸阁粮谷战具。其后孙权使孙瑜自溧阳移兵屯牛渚。自是以后，常为重镇。黄武中，使全琮屯牛渚。孙皓建衡二年，谋伐晋，大举兵从牛渚西上，旋引还。又以何植为牛渚督，作横江坞。晋咸宁五年，伐吴，遣王浑向牛渚。及王繇武昌东下，晋宿牛渚部分。明日，前至三山见江宁府。永嘉元年，陈敏据建业，扬州刺史刘机等出历阳讨敏。敏使其弟宏据牛渚拒之。成帝咸和三年，苏峻据历阳以叛，济自横江，登牛渚，望蒋山。咸康元年，石虎南游，游骑至历阳，诏戍牛渚及慈湖、芜湖以备之。永和中，谢尚镇于此，亦曰采石戍。隆安二年，豫州刺史庾楷以历阳叛，谯王尚之大破楷于牛渚。宋元嘉二十七年，魏主焘入寇，军瓜埠。宋分军戍采石，又陈舰列营，周亘江畔，自采石至暨阳六七百里。孝建初，义宣作乱，柳元景军于采石。齐永元初，陈显达自寻阳东下，败台军于采石，建康震恐。二年，崔慧景逼台城，豫州刺史萧懿方讨寿阳，屯小岘，闻警，即帅数千人自采石济江，顿越城见应天府。亦曰南洲津。梁普通六年，置南津校尉于此。大通二年，侯景攻历阳，历阳太守庄铁以城降，说景曰：今宜急趣建康，若朝廷遣羸兵千人，直据采石，虽有精甲百万，不能济矣。景遂引兵临江，时羊侃请以二千人急据采石，梁主不从。侃叹曰：今兹败矣。先是，梁主闻景叛，遣将军王质巡江防遏，至是，陈昕言：采石急须重镇，王质水军轻弱，恐不能济。诏即以昕代质戍采石，质去采石，而昕犹未下渚秦淮渚也，景谍知之，大喜曰：吾事济矣。遂自横江济采石，袭陷姑孰，至慈湖，建康震骇。承圣初，王僧辨等讨侯景，至芜湖，景将侯子鉴据姑孰南洲以拒之，既而僧辨至姑孰，子鉴帅步骑渡洲，于岸挑战，败奔建康南洲，即采石矣。梁主方智初，齐人纳萧渊明为梁主，王僧辨迎之于历阳，渊明自采石济江。既而陈霸先杀僧辨，废渊明，与齐人相持。绍泰二年，齐谯、秦二州刺史徐嗣徽等袭采石，执戍主张怀钧。陈末，隋军临江。樊毅曰：京口、采石，俱是要地，各须锐兵五千、金翅二百，缘江上下防捍，如其不然，大事去矣。既而韩擒虎以兵五百人，自横江宵济采石，而陈以亡。隋置牛渚圻镇。唐贞观初，改镇为戍。文德初，杨行密谋取宣州，议约和州、升州兵，自采石济江侵其境，而行密从庐州济江，自西道击之。宋开宝七年，曹彬败江南兵于采石矶，先是樊若水尝渔于采石，以小舟载丝绳维南岸，疾棹至北岸，以度江之广狭，遂诣阙，请造舟为梁以济师，繇是大军长驱，如履平地。绍兴末，金亮南侵，两淮皆陷，遂筑台和州江岸，挥兵渡采石王应麟曰：和州东二十里有西采石，其下为杨林渡，即金亮督兵渡江处，为虞允文所败。明初，自和阳渡江，诸将欲向牛渚，太祖曰：牛渚敌营所在，备必密，先登采石，敌不知所备矣。遂克牛渚，下太平。今采石矶临江为险，有官兵驻守《志》云：昔人于此取石，因名。又牛渚山下名燃犀浦，相传温峤燃犀水处也。陆氏游曰：古来江南有事，从采石度者十之九，从京口渡者十之一。盖以江面狭于瓜洲也今洲渚纡回，采石形势，又复一变矣。详见川渎大江。

　　岘山。

　　岘山有二：大岘山在和州含山县东北十三里，小岘山在含山县北二十里。《舆地志》：小岘在合肥之东，大岘在小岘之东。是也。胡三省曰：六朝都建康，自历阳西趣寿阳，自寿阳东向建康，大小岘为往来之路要，而小岘尤为险厄。《纪胜》《舆地纪胜》，宋王象之撰：小岘一名昭关，两山峙立，为庐寿往来之冲。范雎曰：子胥橐载而出昭关。即此。刘宋孝建初，荆州刺史南郡王义宣作乱，豫州刺史鲁爽据寿阳应之，引兵趣历阳，前锋为薛安都所败，乃留军大岘，使鲁瑜屯小岘，既而食尽引退，安都追斩爽于小岘，进克寿阳。泰始二年，豫州刺史殷琰举兵寿阳以应晋安王子勋，诏山阳王休等讨之。休军历阳，遣将刘π进军小岘，合肥遂来降。齐永元二年，裴叔业以寿阳降魏，东昏侯使萧懿进讨，懿将步军三万屯小岘。梁天监初，魏小岘戍主党法宗袭大岘戍，破之。二年，魏扬州刺史任城王澄复遣将分道寇大岘，拔之。四年，豫州刺史王超宗将兵围魏小岘时梁置豫州于历阳，今和州，为魏将李叔仁所败。五年，常睿攻魏小岘，拔之，遂进至合肥。承圣元年，时侯景据建康，齐人屡侵景边地，景遣其党郭元建帅步军趣小岘，侯子鉴帅舟师向濡须，齐人引却。陈大建五年，遣吴明彻等北伐，鲁广达破齐师于大岘。唐《元和志》：大小二岘，淮南襟要之地也。宋绍兴十一年，王德复和州，兀术退屯于昭关，德击败之。三十一年，金亮南侵，自涡口渡淮，守将王权弃庐州退屯昭关，又自昭关退保和州，淮西大扰。隆兴二年，金人入濠、滁，王彦弃昭关走，两淮几陷。祝穆曰：昭关之口，两山壁立，可以守御。绍兴间，张浚尝因山筑城，置水匮以遏金人。盖形险可恃也。明季，贼犯凤阳，尝分兵守小岘。盖惧金陵援师也。其山长二十里，水绕山下，为往来者必经之处。

　　其大川，则有大江、

　　大江，自江西九江府彭泽县流入界。江北岸为宿松县及望江县，又东北至安庆府城西南，江南岸为东流县，以至池州府城西北，经桐城县境南桐城县属安庆府，铜陵县城北铜陵县属池州府，而入庐州府无为州界及太平府繁昌县界，自此益折而东北，江西岸为和州，东岸为芜湖县，太平府天门、采石之险在焉。又东北经江宁府界，江北岸则六合县、江浦县，以至扬州府之仪真县瓜洲镇，江南岸则江宁府以及句容县北境，至镇江府京口闸，与瓜洲南北相对，为渡江之津要。自此引而东，南岸经丹阳县常州府境及江阴县城北，又东为苏州府常熟县之北境，北岸则历泰兴、靖江、如皋县境，又东历通州之狼山，与常熟县福山对境，又东至海门县入于海海门县，今堙于海，而靖江则孤悬于江中靖江县在江中，本属江南。今城北新沙平阔，直接江北泰兴县，而江在城南矣，崇明则翼峙于江口，此境内江流之大略也。吴纪涉曰：长江自西陵以至江都，五千七百里，疆界虽远，而险要必争之地，不过数四，犹人有八尺之躯，靡不受患，其护风寒，亦数处耳。北魏陆睿曰：长江浩荡，敌之巨防也。宋吴表臣曰：古来都建康者，以大江为要会。大江之南，上自荆、鄂，下至常、润，不过十郡。十郡之间，其要不过七渡：上流最紧者三，荆南之公安、石首二县俱属荆州府，岳之北津即府西北三十里之三江口；中流最紧者二，鄂之武昌，太平之采石；下流最紧者二，建康之宣化镇、江之瓜州。《宋会要》一作《中兴会要》，宋梁克家辑：绍兴二年，命沿江岸置烽火台，以为斥堠，自当涂之褐山、东采石、慈湖、繁昌、三山至建康之马家渡、大城冈，池州之鹊头山，凡八所。又绍兴七年，叶梦得言：建康、太平、池州紧要隘口，江北可济渡处，凡一十九处。咸淳十年，汪立信言：沿江之守，不过七千里，若距百里而屯，屯有守将，十屯为府，府有总督，其尤要害处，辄三倍其兵，无事则泛舟长江，往来游徼，有事则东西齐奋，战守并用，互相形援，以为联络，率然之势，此上策也时宋已失荆襄，故滨江之备切。王应麟曰：塞建平之口建平，今荆州府归州，使自三峡者不得下；据武昌之津，使自汉水者不得进；守采石之险，使自合肥者不得渡；据瓜步之冲，使自盱眙者不得至，此守江之策也。明时，以大江当金陵肘腋，而江南财赋渊薮，转输所必资，增置营军，特命大臣经理，上自九江，滨于大海，设险置防，皆为重地。嘉靖间，倭寇充斥，东南糜烂，于是江防、海防之议益起，沙洲浦渚，节节为防，详且密矣。然而机变无方，风帆迅疾，未可绳以守株之见也。唐顺之曰：江口蓼角嘴见废海门县、营前沙见崇明县，南北相对，海面阔百四五十里，此江防第一重门户。江北周家桥见扬州府，与江南岸山相对山，见镇江府，江中有顺江洲，为两岸分界。周家桥南至顺江洲，江面止六七里。顺江洲南至新洲夹，江面止七八里。新洲夹至山，江面不过十四、五里，此为江防第二重门户。京口、瓜洲，南北相对，江面不过十八里，此江防第三重门户也今瓜洲渡江至京口，江面不过七里有奇。余详川渎异同。

　　淮河、

　　淮河自河南固始县而东流入界，经颍州南，霍丘县北，颍上县南，又东经寿州北及怀远县城南，又东经凤阳府城及临淮县城北，又东北经五河县城东，盱眙县城北，泗州城南，又东北至清河县南合大河，又东经淮安府城北及安东县城南，而入海。长淮南北大小群川，无不附淮以达海者，而涡、颍、汴、泗诸水，则尤要害所关也。《春秋》襄三年，晋会诸侯于鸡泽见直隶广平府，使荀会逆吴子于淮上。三国魏黄初五年，谋伐吴，为水军，亲御龙舟，循蔡、颍蔡、颍二河也浮淮，如寿春。六年，复伐吴，帅舟师自谯循涡入淮，至广陵。晋永和中，姚襄屯历阳，夹淮广兴屯田。殷浩恶其强盛，迁之于梁国。自南北分疆，往往以长淮为大江之蔽。陈人失淮南，遂为隋人所并。唐末，杨行密与朱温亟战于淮上，温不能度淮。杨氏遂能以淮南之境，与中原抗。五代周取淮南，而李氏之亡不旋踵矣。宋王德曰：淮者，江之蔽也，弃淮不守，是为唇亡齿寒。绍兴三十一年，金亮南侵，诏刘等备清河、颍河、涡河口。开禧二年，金人以韩胄败盟，遣仆散揆等分道入寇，一出颍、寿，一出涡口，一出清河口。时丘为两淮宣抚，或劝弃庐和，为守江计。曰：弃淮，则与敌共长江之险，吾当与淮南俱存亡耳。又宝庆三年，李全据楚州，赵范言：有淮则有江，无淮则长江以北港汊芦苇之处，敌人皆可潜师以济。江面数千里，何从而防哉？真氏曰：淮东要害在清河口，淮西要害在涡颍口，欲固两淮，先防三口。杨氏万里曰：固国者，以江而不以淮；固江者，以淮而不以江也。余详川渎异同。

　　黄河、

　　黄河，自宋神宗时决于澶州，合南清河而入淮，自是淮北遂被河患。五六百年之间，川原故道，几几尽失其旧矣。而国家漕运，又藉黄河以相灌注，故补救之法，万绪千端，犹虞无济。今大河在境中者，繇河南归德府永城县界，流经徐州砀山县北，又东至丰县南，又经沛县南及萧县北，至州城东北，而合于泗水。盖夺汴水入泗之旧道也。入泗以后，遂夺泗水之经流，从吕梁洪而东经邳州宿迁县之南，桃源县之北，至清河县而合于淮，东注于海，并夺淮河之经流矣。详见川渎异同。

　　清河、

　　清河，即泗水也，亦曰南清河。源出山东泗水县东五十里之陪尾山，四泉并发。西流至县北八里，始合为一。又西经曲阜县，北过兖州府城中，至济宁州城东，分南北流。北流入会通河，南流自鱼台县南入徐州境，经沛县东，至州城东北，又东南流过邳州宿迁县南，又东经桃源县北，至淮安清河县西北三十里三汊河口，分为大、小二清河。又南达于淮《志》云：大清河繇清河县治东北入淮，小清河繇县治西南入淮，相去仅五里，谓之清口，亦曰泗口，亦曰淮口。《禹贡》曰：浮于淮、泗。《周礼·职方》：青州，川淮、泗。《汉志》：泗水过郡六鲁国、山阳、济阴、沛、楚国、泗水，行千一百一十里。景帝三年，吴楚七国反。周亚夫击之，坚壁昌邑见山东金乡县，使弓高侯等弓高侯韩当也，将轻骑出淮泗口，绝吴楚兵后，塞其饷道。吴楚粮绝，卒以败散。后汉初平四年，曹操击败陶谦于彭城，进攻郯见山东郯城县，坑杀男女十万口于泗水，水为不流。晋大宁初，徐州刺史卞敦镇泗口，闻石勒寇彭城、下邳，退保盱眙，淮南大震。二年，勒将石瞻复寇下邳、彭城，取东莞、东海，兖州刺史刘遐自彭城退保泗口。永和五年，石季龙死，国乱。褚裒上表请伐赵，即日戒严，直指泗口。八年，殷浩北伐，亦屯军于此。太元三年，苻秦围彭城，谢玄等驰救，军于泗口。义熙五年，刘裕伐南燕，帅舟师自淮入泗。十三年伐秦，自淮、泗入清河此清河谓济水。宋元嘉七年，遣到彦之等将兵复河南地。彦之自淮入泗，水渗水下漉为渗，日行才十里，自四月至秋七月，始至须昌今见山东东平州，乃溯河西上。泰始三年，徐州刺史薛安都以彭城降魏，魏将尉元等入彭城。宋张永等引兵攻之，不克而退。会天大雪，泗水冰合，永等弃船步走。尉元与薛安都前后邀击，永等大败。尉元以彭城兵荒之后，公私困竭，请发冀、相、济、兖四州粟，取张永所弃船九百艘，沿清运载以赈新民，魏主从之此清水谓济水及泗水也。元尝言宋人图淮北，必自清、泗趣下邳，是也。既而宋主复遣沈攸之击彭城。攸之以清泗方涸，运粮不继，固执以为不可。宋主强遣之。尉元大败攸之于淮清口，攸之退走淮阴。齐建元二年，遣领军李安民巡行清、泗诸戍以备魏。梁天监五年，将军蓝怀恭与魏将邢峦战，败于睢口睢水入淮之口，峦进围宿预。怀恭复于清南筑城清水南也，峦与杨大眼攻拔之。陈大建十年，吴明彻北伐，围彭城，堰泗水灌之。周将王轨驰救，引兵据淮口，结长围，以铁锁贯车轮数百，沉之清水，以遏陈船归路。又于两端筑城，一旬之间，水路断绝。明彻乃决堰，乘水势退军，冀以入淮。至清口，水势渐微，舟碍车轮不得过，为轨所擒。陈主大惧，因命樊毅都督清口上至荆山缘淮诸军。毅遣军度淮北，对清口筑城，军士弃城还。唐乾宁四年，朱全忠大举击杨行密，分遣庞师古等将徐、宿、宋、滑之兵壁清口，将趋扬州。或告师古营地污下，不可久处。不听。行密拒之于楚州，壅淮上流，分军潜渡淮袭之，汴军仓皇拒战，淮水大至，行密济淮夹击之，斩师古。汴军遂溃。周显德四年，克唐泗州。唐人以战船赴援，泊洞口，闻泗州败没，退保清口洞口，见盱眙浮山。周主命步骑夹南北两岸而进，水军复自中流追之，大败唐兵于楚州西北。宋绍兴五年，韩世忠镇楚州，州控扼清河口，恒屯重兵戍守。三十一年，金亮南侵，遣其臣李通造浮梁于淮水上，将自清河口入淮东，又以舟运粮至清口。时刘在扬州，移军驻清口，使善没者凿沉其舟。金人不得进，乃繇涡口度淮。隆兴二年，金将纥石烈志宁自清河口入淮。魏胜拒战于淮阴，败绩。金人遂陷楚州。开禧二年，金人分道入寇，一出颍、寿，一出涡口，一出清河口。既而金将胡沙虎自清口渡淮，围楚州。淳十一年，蒙古忽必烈置经略司于河南，分兵屯田，西起襄、邓，东连清口、桃源，列障守之。既而泸州叛将州属四川刘整复献策于蒙古曰：清口、桃源，河、淮要冲，宜先城其地，屯山东军，以图进取。朝廷闻之，命于清口择地利筑城备之。胡文定公曰：欲固下流，必守淮、泗。真氏尝言淮东要害在清河口，是也。今大河南徙，夺泗流而合于淮清口，当河淮交会之冲，形势至重。且国家岁漕，东南数百万，悉繇清口而北。此诚南北咽喉所系，不可一日忘备矣。

　　肥水、

　　肥水，出庐州府西北四十里鸡鸣山吕忱《字林》：肥水出良余山，俗谓之连枷山，或以为独山，即今庐州府西二十里之大蜀山也。《寰宇记》：肥水出府西南八十里之蓝家山。《南畿志》：肥水出府西南七十里之紫蓬山。今以王象之《纪胜》为据。北流二十里，分为二：其一东南流过府城东，又东南七十余里，而入巢湖。其一西北流二百里，至凤阳府寿州城东北，又西流十余里，至州北入于淮。《尔雅》：归异出同曰肥。王象之曰：古者巢湖水北合于肥河。故魏窥江南，则循涡入淮，自淮入肥，繇肥而趣巢湖，与吴人相持于东关。吴人挠魏，亦必繇此。司马迁谓合肥、寿春受南北湖，盖此水耳。建安十四年，曹操至谯，引水军自涡入淮，出肥水，军合肥。晋太元八年，苻坚入寇，陷寿阳，谢玄等拒之。坚军逼肥水而阵。玄遣使谓秦人，愿移阵少却，使晋兵得渡，决胜负。坚欲乘其半渡击之，挥兵使却。秦兵一退，不可复止。玄等引兵渡肥水击之，秦兵大败。义熙十三年，刘裕伐秦，遣王镇恶等自淮、肥向许、洛。宋景平元年，魏人入寇淮南，时庐陵王义真镇寿阳，遣其将沈叔狸将兵屯肥口以备之。齐建元二年，垣崇祖守寿阳，魏人来攻。崇祖欲治外城，堰肥水以自固。议者谓郭大难守，且自有肥水以来，未尝堰也。崇祖曰：若弃外城，敌必据之，外修楼橹，内筑长围，则坐成擒矣。守郭筑堰，是吾不谏之策也。乃于外城西北堰肥水，堰北筑小城，周为深堑，使数千人守之。魏人力攻小城，谋破肥堰。崇祖登城，决堰下水。魏军皆被漂溺，遂退走。又永元二年，魏取寿阳，陈伯之引兵攻之，防淮口甚固此淮口，汝水入淮之口也，在颍州东南，去寿阳不过百里。魏汝阴太守汝阴，今颍州傅永将兵救寿阳，去淮口二十余里，牵船上汝水南岸，以水牛挽之，直南趋淮，下船即渡，遂入寿阳，击伯之军于肥口，大破之。梁天监五年，常睿攻魏合肥，案行山川，曰：汾水可以灌平阳。即此是也。乃堰肥水，堰成水通，舟舰继至，既而使军主王怀静筑城于岸以守堰，为魏所拔。魏人乘胜至堤下，且来凿堤，睿亲与之争。魏兵却，因筑垒于堤以自固，又起斗舰，高与城等，四面临之，城遂溃。陈大建五年，王琳以齐兵屯寿阳。吴明彻攻之，堰肥水以灌城，城中大困。遂克之。说者曰：肥水经寿阳城外，引流入城，交络城中，堰肥水以灌城，其势顺易也。十一年，周人侵淮南，梁士彦至肥口，与韦孝宽合军围寿阳，克之。隋唐以来，肥水皆为寿州津要。《六典》：淮南道大川曰肥水。五代周显德二年，周主至寿州城下，营于肥水之阳，命诸军围城，既又遣侯章等攻其水寨，决壕之西北隅，导濠水入肥，寻克其城。夫庐、寿二州，为江淮形势之地，而肥水又为庐、寿战守之资，今水陆变迁，肥水故道几不可问云。

　　睢水、

　　睢水，汴水之支流也汴水，详见河南大川。《水经》注：睢水出陈留县西浪荡渠《汉志》注：睢水首受莨荡水，皆汴水也，其下流过睢陵县故城北睢陵，今见盱眙县，而东南流经下相县故城南下相，今见宿迁县，又东南流入泗。今自河南开封府陈留县东北四十里与汴河分流，东南流经杞县北，又东经睢州北及宁陵县之南，又东经归德府城南，又东至夏邑、永城县南永城以上，皆属河南，而入徐州之砀山、萧县界。过县南，又东历徐州南境，宿州北境，过灵壁县北，又东出睢宁城北，至宿迁县东南，而合于泗水今为大河经流。亦曰睢口，亦曰小河口，以睢水亦兼小河之名也。《春秋》僖十九年，宋襄公使邾子用曾阝子于次睢之社。此水之社也。汉二年，汉王率诸侯兵入彭城。项羽击汉军于睢水上，水为之不流。汉三年，楚汉相持荥阳、成皋间。彭越为汉游兵度睢水，与项声、薛公战下邳，大破楚军。后汉建安十五年，曹操军谯，治睢阳渠。盖因睢水而作渠渠今在河南陈州、睢州之间。宋泰始二年，沈攸之奉诏攻彭城，至焦虚，去下邳五十余里下邳，即今邳州。下邳戍主陈显达引兵迎攸之，至睢清口泗水曰南清河，故睢口为睢清口，为魏将孔伯恭所败。梁天监五年，将军蓝怀恭与魏邢峦战于睢口，败绩，峦进围宿预。盖南北交兵，睢口常为兵冲矣。明建文四年，何福拒燕兵，相持于小河之上在今灵壁县。弘治十六年，河决张秋。白昂自归德小坝导水经睢宁，至宿迁小河口，入漕河济运，即此睢水也。《汉志》：睢水历郡四谓陈留郡、梁国、楚国、临淮郡也，行千三百六十里。《元和志》：睢水势虽小而流长，于梁楚间，实为衿束之处。

　　涂水、

　　涂水，即滁河涂，音除。源出庐州府合肥县东北七十里废梁县界《历阳志》：滁河出废梁县厅事侧，呼为龙潭。《寰宇记》：滁源出慎县西暴秃古塘。慎县，即梁县是也，东流过滁州全椒县南六十里《通释》：涂水南去和州亦六十里。又东至滁州东南，为三汊河。又东入江宁府六合县，为瓦梁河。东南流至瓜埠口，而入大江瓜埠，见六合县。《三国志》：吴赤乌十三年，作堂邑涂塘，以淹北道堂邑，即今六合县。涂塘，即瓦梁堰。又今滁州，古曰涂中。晋咸宁五年，诸军分道伐吴，琅邪王出涂中。咸和元年，议欲作涂塘以遏北寇，祖约闻之曰：是弃吾也时约镇寿春，在涂塘外也。因谋为变。大元四年，苻秦寇淮南，谢石帅舟师屯涂中。元兴元年，桓玄东下，遣将冯该攻历阳。豫州刺史谯王尚之众溃，逃于涂中，为玄军所获。北齐于六合置秦州，以州前江浦通涂水，乃伐大木栅水中，以备陈人。陈大建七年，吴明彻攻拔之。《唐六典》：淮南大川曰滁水《五行志》：太和八年，滁州大水，溺万余户，即滁水也。五代时，南唐于涂水上立清流关见滁州，又立瓦梁堰，为东西瓦梁城。周显德三年，南唐何延锡言于其主曰：六合西二十五里，有堰曰瓦梁，水曰涂河。繇河而上数百里，巨细骈比，辐辏吴堰按：吴堰，瓦梁堰之别名，以孙吴始作此堰也。又瓦梁城，一名吴王城。今其地亦名姜家渡，中阙横断，群山回环，不止鱼三州氓三州，滁、和及雄州也。南唐时，置雄州于六合县，海四百里，其实据天经而绝地纬之要者，请修筑之。功未就而罢。宋景德元年，废瓦梁堰。知全椒王尝言：吴堰众流辐集，群山回环，东西相望，底若大陆，如瓦之口，丸泥可封也。绍兴十一年，金亮南侵，屯重兵滁河，造三闸，储水深数尺。虞允文败金人于采石，命别将张深守滁河口，扼大江之冲。开禧二年，金人南犯，仆散揆屯瓦梁河，控真、扬诸州之冲，张旗帜于沿江上下，江表大震。明初下滁、扬，元人扼瓦梁垒，我师力战，克之。盖自昔控扼之地也。薛氏宋薛居正撰《五代史》，今未见曰：孙氏割据，作涂中东兴塘见后东关，以掩北道。南朝城瓦梁城，塞涂河为渊，障蔽长江，号称北海。大抵淮东之地，沮泽多而丘陵少。淮西山泽相半，无水隔者。独邾城白沙戍见湖广黄州府入武昌及六安、舒城走南硖见安庆府桐城县二路耳。古人多于川泽之地立塘焉，以遏水溉田。在孙氏时，尽罢县邑，治以屯田都尉。魏自刘馥、邓艾之后，大田淮南。迄南北朝，增饰弥广。今舒州有吴陂堰见安庆府潜山县，庐江有七门堰见庐州府舒城县，巢县有东兴塘，滁、和州、六合间有涂塘、瓦梁堰，天长有石梁堰，高邮有白马塘，扬州有邵伯埭、裘塘屯俱分见本处，楚州有石鳖塘今见宝应县、射陂即射阳湖，见淮安府山阳县、洪泽陂亦见山阳县，淮阴有白水屯同上，盱眙有破釜塘今曰洪泽浦，安丰有芍陂见寿州，固始有茹陂见河南固始县。是皆古人屯田遏水之迹，其余不可胜纪。大要六安以东，有芍陂之险；钟离以东，无非湖浊之地；西自皖东至扬，则多断流为阻。故自前世征役，多出东道。如吴邗沟，魏广陵周鹳河亦见山阳县，率资焉水之利，南北所通行也。惟庐、寿一路，陆有东关、濡须、硖石此亦谓桐城县之南硖石之厄，重以陂水之艰，最为险要。《宋会要》即《中兴会要》：绍兴三年，命江淮南引塘泺，开畎浍以阻金兵。朱氏黼曰：吴大帝筑堂邑涂塘，以淹北道，王凌请攻讨，而司马懿不许。诸葛恪一城东兴，以遏巢湖，而魏之三将数十万之众，皆覆没于堤下。则堰水以固圉，未为非策也。

　　运河、

　　运河，亦曰江南河，即隋大业中所开。唐、宋因之，以转漕东南。《宋志》：运河自秀州杉青闸见浙江嘉兴府至平江府盘门，在大湖之际，与湖相连。而阊门至常州，有枫桥、浒墅、乌角溪在苏州府西北五十里、新安溪在无锡县南三十里、将军堰在无锡县南一里，皆通大湖。惟五泻闸通江阴军即今之高桥，在无锡县北十里，河港势低，水易走泄，又旧闸损坏，急须修筑。不独潴水可以通舟，而无锡、晋陵间所有阳湖，亦当积水，则四傍之田，无旱之患矣。惟常州至丹阳，地势高，虽有奔牛、吕城二闸，别无湖港可以潴水。自丹阳至镇江，地形尤高，虽有练湖，亦浅涸不能济远。运河浅狭，莫此为甚，治所当先也。其镇江闸口，亦易淤塞，尤宜通利。今自浙江嘉兴府北，溯流入界，逾江浮淮，以达于河，而接山东鱼台县境，回环千五百五十余里，供输数百万，皆取给于此繇浙江嘉兴府之运河，四十里而至吴江县，又五十里而至苏州府城南。转而西北，九十里至无锡县，又九十里至常州府城东。繇城南而西，一百有十里至丹阳县，又九十里至镇江府城东。自城南而西，出京口闸，以入于江。渡江八里，即瓜洲镇。自瓜洲而北四十里，至扬州府城南。繇城东而北，一百有十里至高邮州，又北一百二十五里至宝应县，又一百里至淮安府城南。自城而西五十五里，出清江浦，以入于淮。渡淮而北，五里至清河县，又西七十五里至桃源县，又一百二十里至宿迁县，又一百三十里至邳州，又经睢宁灵璧境凡一百二十里而入吕梁洪，又六十里至徐州洪。转而北，凡一百五十里而至沛县，又北五十里入山东境。此江南漕河之大略也。详见川渎漕河。

　　洮湖、

　　洮湖洮，音姚，俗读滔，一名长荡湖荡，通作塘，在江宁府溧阳县北二十里，镇江府金坛县西南三十里，常州府宜兴县西百里。虞翻、韦昭、周处、郦道元，皆以洮湖为五湖之一也。湖周一百二十里《志》云：东西二十里，南北三十五里，西通石臼、丹阳等湖，东通太湖。中有大坯、小坯二山，皆水环四面，望之若浮，亦名浮山俗作巫山。巫，即浮音之转也。今小坯山亦名白石山。汉十一年，征黥布于淮南，布败走江南。汉别将追击之于洮水南北，皆大破之，即洮湖矣。晋咸和三年，苏峻既败，苏逸以万余人自延陵湖将入吴兴，将军王允之追获之于溧阳延陵湖，或曰亦即洮湖也。隆安二年，王恭举兵京口。其将刘牢之还袭恭，恭奔曲阿。故吏殷确以船载恭，将奔桓玄于横江，至长荡湖被执时殷仲堪亦自江陵举兵东下，桓玄为前锋至横江也。刘宋泰始二年，会稽长史孔觊发兵应寻阳时晋安王子勋举兵于寻阳，义兴太守刘延熙等亦据君应觊，宋主遣庾业代延熙为义兴。业至长荡湖，即与延熙合，于湖口夹岸筑城，与延熙遥相应援。宋主使任农夫击之。农夫自延陵出长荡攻业，破之，遂进克义兴。盖湖密迩金陵，为东南捷径，诚战守要地也。宋德初，转运判官赵淮起义兵，据长荡湖[C048]山[C048]，读偶。见溧阳县，图复建康，不克。《金陵志》即张铉《金陵新志》：芜湖县河东接太平府南六十里之黄池河，又东接溧水县西南之固城湖、丹阳湖，及县南之石臼湖，流会长荡湖，而入太湖。自东坝筑，而丹阳石臼湖诸水俱西流入大江，与长荡湖相隔矣。《水利论》明伍余福著曰：金坛、武进、宜兴之间，有地名夹干，东抵宜兴县西北之氵鬲湖，北通长荡湖，西接五堰。盖长荡湖之水，东接荆溪而入太湖。昔人引之北泄于氵鬲湖，又泄氵鬲湖之水北入武进县西南之大吴渎、荡口渎、白鱼湾、高梅渎及白鹤溪，而接于运河，下流归于大江。单氏谔谔，宋人，著《吴中水利录》所云“上接氵鬲湖而运河有功，下达荆溪而震泽无害，为宣、润、常三州之深利”者也。今日就湮塞。盖水利之不讲久矣。

　　太湖、

　　太湖，在苏州府西南三十里，常州府东南八十里，浙江湖州府北二十八里。其滨湖之县，曰吴县、吴江、武进、无锡、宜兴、乌程、长兴，纵广三百八十三里，周回三万六千顷。或谓之震泽。《禹贡》曰：三江既入，震泽底定。是也。或谓之具区。《职方》：扬州，薮具区《尔雅》亦谓之具区。《山海经》：浮玉之山，北望具区。或谓之笠泽。《左传》哀十七年，越伐吴，吴子御之笠泽，是也。或谓之五湖。《职方》：浸五湖。《越语》：越兴师伐吴，至于五湖。又范蠡曰：与我争三江五湖之利者，非吴也耶？《史记·河渠书》：于吴则通渠三江五湖。《吴世家》：越王涉江袭吴，去城七里而军。吴王闻之，去晋而归，与越争于五湖。又范蠡乘舟出五湖口，太史公登姑苏望五湖。是也《山海经》注谓之三山湖，又谓之洞庭湖。张勃云：五湖者，水周行五百里，故名。虞翻曰：大湖东通长洲松江，南通乌程溪，西通义兴荆溪，北通晋陵氵鬲湖，东南通嘉兴韭溪，水凡五道，故曰五湖翻又云：太湖有五湖，氵鬲湖、洮湖、射湖、贵湖及大湖为五湖。盖大湖之小支俱连太湖，故太湖兼得五湖之名。陆龟蒙云：大湖上禀咸地五车之气，故一水五名。是皆以大湖为五湖也。韦昭曰：五湖者，胥湖见下、蠡湖见无锡县、洮湖见前、氵鬲湖见常州府就大湖而为五。郦道元曰：长荡湖、射湖、贵湖射贵湖，今常州府之芙蓉湖也。当时或分为二，又虞翻亦以射、贵为二湖也、氵鬲湖与太湖而五此即虞氏之说。司马贞则曰：具区、洮氵鬲贞以洮、氵鬲二湖为一湖、彭蠡见江西大川、青草、洞庭俱见湖广大川为五湖。李善曰：洞庭、彭蠡、震泽、巢湖见庐州府、鉴湖见浙江绍兴府为五湖。夫《国语》明言吴伐越，战于五湖矣。《河渠书》：于吴则三江五湖。《晋书》：桓玄补义兴太守，叹曰：父为九州牧，儿为五湖长。此五湖即大湖之明徵也。《史记正义》曰：五湖，菱湖、游湖、莫湖、贡湖、胥湖也，皆大湖东岸五湾。今大湖之中，亦自有五名：一曰菱湖莫之东，与徐侯山相值者为菱湖，周三十五里。相传吴王种菱处。徐侯山，在苏州西北四十里滨湖，一曰莫湖莫西北与菱湖相连，周五十里，一曰胥湖南连莫湖，东逼胥山，周六十里，胥山在苏州府西南六十里，当大湖口，亦曰胥口，一曰贡湖长山西北连无锡老岸者，曰贡湖，周百九十里。长山，在苏州府西五十五里滨湖，一曰游湖在长山之东，周五十里。《姑苏志》明王鏊辑：贡湖、游湖、胥湖、梅梁湖、金鼎湖为五湖梅梁湖，在西洞庭山之东北。相传孙吴时进梅梁至此，沉于水。王鏊曰：在夫椒山东。金鼎湖，在梅梁湖西。相传吴王尝沉金鼎于此。王鏊云：在杜圻之西，鱼查之东。又有东皋里湖，在西洞庭山之东。王鏊曰：在林屋之东。是也。《名胜志》：菱、莫、胥、贡、游五湖之外，梅梁、金鼎、东皋里别为三小湖，今总名为太湖。杜圻、鱼查，皆湖中小山也。《吴地记》唐陆广微著：五湖，大湖东岸五湾也。古者水流顺道，五湖溪径可分。后世蓄泄不时，浸淫泛滥，五湖并而为一，与具区无以辨矣。宋叶梦得曰：水弥漫而滩浅者，薮也；洼下而钟水者，浸也。太湖多滩浅处，有菱芡蒲鱼之利，故曰薮，以富得民。《吴郡志》宋范成大著：太湖东西二百余里，南北百二十里，周五百里，中有七十二峰，为三吴之巨浸。盖震泽之西北，有建康、常、润数郡之水自百渎注之旧《志》：百渎，在宜兴者七十四，在武进者二十六，凡四十余里。今皆湮塞，西南则有宣、歙、临安、苕诸水自七十二缕注之七十二缕，在乌程者三十有九，在长兴者三十有四，今亦湮塞。《吴江志》云：诸缕皆源于湖州嘉兴境内，经吴江县西南而北注太湖。盖旧道巳堙。《志》虽列载其名，要非实录矣。其旁近州邑之水，类皆以太湖为壑，源多流盛，惟赖三江导之入海而已王鏊曰：东南诸水，皆归大湖，其最大者有二：一自宁国、建康等处入溧阳，迤逦至长荡湖，并润州金坛、延陵、丹阳诸水，会于宜兴以入；一自宣、歙天目诸山，下杭之临安、余杭，湖之安吉、武康、长兴以入，皆繇吴江分流入海。入海之处，地多冈碛，且潮沙易淤，故大湖之水，易噎而难泄，奔腾激荡。浙西恒多水患，苏、松承其下流，剥肤为甚。唐长庆四年，太湖决溢。宋景初，范仲淹知苏州，以州地滨震泽，田多水患，募游手疏五河五河，常熟之白茆、许浦，昆山之茜泾、下张、七鸦也，导积水入海。元中，单谔议置五堰于溧阳，开百渎于宜兴，置斗门于江阴，分列千桥于吴江，以经理太湖之水。绍兴二十三年，谏议史才言：浙西民田最广，平时无甚害者，太湖之利也。近年濒湖之地，多为兵卒侵据，累土增高，旱则据之以溉，而民田不沾其利，涝则远近泛滥，不得入湖，而民田尽没，望尽复太湖旧迹，俾军民均利。明年，大理丞周环言：临安、平江、湖、秀四州下田，多为积水所浸，缘溪山诸水，并归太湖，自太湖分二派：东南一派，繇松江入海；东北一派，繇诸浦注之江，今泥沙淤塞，宜以时浚决，俾水势疏畅，实四州无穷之利。二十八年，转运使赵子氵肃等言：太湖者，数川之巨浸，而独泄以松江一川，宜其势有所不逮，是以昔人于常熟之北，开二十四浦二十四浦，谓许浦、白茆、福山，及黄泗、奚浦、西成、东成、水门塘、崔浦、耿泾、鱼覃、邬沟、瓦浦、塘浦、高浦、金泾、石撞、陆河、北浦、千步泾、司马泾、野儿、钱泾、黄莺漕，是也，疏而导之江。又于昆山之北，开一十二浦十二浦，谓掘浦、下张、七鸦、茜泾、杨林、六鹤、顾泾、川沙、五岳、蔡浦、琅港、参浦也，分而注之海时嘉定县太仓州未置，昆山之地，东至于海。三十六浦，渐为潮汐泥沙所积。其开江之卒亦废，于是民田有湮没之患。天禧、天圣间，漕臣张纶尝于常熟、昆山，各开众浦。景间，郡守范仲淹亦亲至海浦，开浚五河。政和间，提举官赵霖复尝开浚。今诸浦湮塞，又非昔比，宜大加开浚，诏如所请。元时亦尝浚治，以浙西为财赋之本，特设水利之官，以董浚治之役，而未有修其职者。弘治七年，工部侍郎徐贯议浚吴江长桥水口，导太湖之水，散入淀湖、昆承、阳城等湖，而开吴淞江下流及大石、赵屯等浦以泄淀湖之水，开白茅、白鱼洪、鲇鱼口诸处俱在常熟县东北以泄昆承湖之水，开七浦、盐铁等塘常熟、昆山、嘉定、太仓，俱有此塘以泄阳城湖之水，使太湖下流，分入江海。又议开湖州泾，泄天目诸山水，自西南入太湖；开常州百渎，泄荆溪之水，自西北入太湖；又开各斗门，以泄运河之水，繇江阴入江。寻复湮废。嘉靖初，抚臣李充嗣复议开七十二，以治太湖上流，浚赵屯、大盈诸浦，以泄吴淞下流，功亦未集。说者曰：固五堰以清上源，浚三江以清下流，则太湖可保百年无事。盖五堰者，所以堰金陵、宣歙诸水，使自芜湖入江者也五堰始于杨行密，本作此为拖船馈粮之计，宋人遂因之，以节水入江，今东坝其故址也。见江宁府溧阳县广通坝。元末，五堰废坏。明初复修东坝故址，于是宜兴百渎之流益减，所患三江旧迹，日就沦废而已。夫太湖居江浙数郡之中，无事时为财赋所资，有事时即要害所寄也。唐武德三年，李子通为杜伏威所败，自京口东走太湖，收合亡散，袭败沈法兴于吴郡，遂取其地。五代时，吴越、南唐，往往相持于此。明初平张士诚，亦自宜兴出太湖，先取其湖州。盖自昔用兵者出奇之地。谈地利者，可不加之意哉？

　　三江、

　　三江，皆太湖之委流也，一曰松江，一曰娄江，一曰东江。《禹贡》：三江既入，震泽底定。释之者曰：松江下七十里分流，东北入海者为娄江，东南流者为东江，并松江为三江。《史记正义》：苏州东南三十里名三江口。一江西南上七十里至太湖，曰松江。一江东北下三百余里入海，曰下江，亦曰娄江。一江东南上七十里至白蚬湖亦曰白蚬江，见吴江县，曰上江，亦曰东江孔氏上下之说，据三江口而立言，似一淞江而分上下二流也。《吴地记》：松江东南行七十里，得三江口主太湖分流处而言，则七十里；主苏州而言，则三十里，正相合也。今故道大抵湮没矣。《记》云：淞江，一名笠泽，一名松陵江，一名吴淞江。自太湖分流，出吴江县城东南之长桥，东北流合庞山湖在苏州府南二十里。又东北经唐浦苏州府东二十五里，折而东南流，为直浦亦名甫里，去唐浦十余里，在昆山县西南三十六里。又东南流，历淀湖在昆山县南八十里，松江府西北七十二里，合五浦赵屯、大盈、顾会、崧子、龙盘等五浦。详松江府而入上海县境地名宋家桥，在县西北。又东南流，与黄浦合合处在县东北三十六里。又迤逦至吴松口在嘉定县东南三十六里，去上海县五十余里，入于海。此松江之大略也。娄江，亦名下江，自太湖分流，出吴江县西北鲇鱼口在吴江县西北十八里，北流入运河在苏州府城南。一云自府西三十里木渎口，出胥门外石灰桥，而合运河。盖皆非旧流也，经城东，为娄门洪，又东至渎墅湖在府东南二十五里，又东为陈湖在府东南三十五里，又东阳城湖、巴城湖之水入焉阳城湖，在府东北二十里，下流在昆山县西三十五里。巴城湖，在县西北二十里。历昆山县南在县南九里。俗亦谓之三江口，误也，至太仓州城南州去昆山县四十里，州西南诸水悉入焉。又东为刘河口俗亦名刘家河。刘，即娄之讹也。在州东南七十里，入于海。此娄江之大略也。东江，一名上江，亦自太湖分流，经浙江嘉兴府境，至海盐县乍浦入于海乍浦，在海盐县东北二十五里。今嘉兴府诸湖荡之水，过嘉善县，北流入松江府之泖湖在府西三十五里，又北会吴松江今东会黄浦而合吴松江，入于海《吴志》：东江自大姚分支，过淀湖，东入嘉定县界，又东合上海黄浦。自黄浦复东北，经嘉定之江湾，又东北流，亦名吴淞江者，为东江也。按：大姚，一作摇城，在苏州府城东南葑门外三十八里。淀湖，在大姚东南五十里。此皆附会之辞，非东江故流也。此东江之大略也。《昆山志》：东江自太湖分流，出白蚬湖，入急水港，繇薛淀湖东南入海。说者曰：捍海塘筑，而东江之流绝海盐县之捍海塘也。理或然矣。《国语》子胥曰：吴之与越也，三江环之，民无所移。《战国策》黄歇曰：吴攻齐人于艾陵，还为越王擒于三江之浦。《三国志》孙策曰：以吴越之众，三江之固，足以观成败。自孔安国泥于《禹贡》中江、北江之文，而三江之疑始起。韦昭则误以松江、钱塘江、浦阳江为三江浦阳江，今见浙江大川，郭璞则又以岷江、浙江、松江为三江。王安石云：一江自义兴，一江自毗陵，一江自吴县。苏轼则云：彭蠡之下，一江自分为三江。近代或以钱塘、吴松、娄江为三江永乐中，嘉定人周程上言三江水利，其说如此。祖述其说者，纷纭错出，要无当于《禹贡》之本旨也。夫三江之通塞，系太湖之利病；太湖之利病，系浙西之丰歉；浙西之丰歉，系国计之盈缩，未可置之度外也。然而三江之浅淤，非一日矣。宋元嘉、梁大通之间，议者常以松江壅塞，欲导吴郡之水，从浙江入海，不果。唐时水利修举，太湖之患尚鲜。宋天禧以后，或议开浚诸浦，或议修筑堤堰，而三江之故道滋晦景中，范仲淹尝言修围、浚河、置闸，缺一不可。盖浦港利用浚，海口利用闸，圩岸利于坚厚也。其后言水利者，大抵祖述是说。政和中，提举赵霖亦奏三说曰：开治港浦，置闸启闭，筑圩裹田，三者兼资并济云。宝元初，以吴淞江壅塞，转运使叶清臣请疏盘龙汇及沪渎入海沪渎，见上海县。熙宁三年，郏言：大湖汪洋浩荡，导其水入海者，止三江耳。三江已不得见，仅藉吴松一江，必俟开广而深通之，庶几有济。崇宁二年，提举徐确疏吴淞江下流，凡七十四里。大观初，舍人许光凝言：太湖在诸郡间，必导之入海，然后水有所归。吴人谓开一江有一江之利，浚一浦有一浦之利，望疏涤江浦，以除水患。诏简按三江故迹以闻。三年，两浙监司请开吴松江，及浚浦港，修堰闸。工部谓：今所具三江，或非禹迹。又吴松江散漫，不可开淘，命诸司再行相度。政和六年，诏平江三十六浦内三十六浦，详见前太湖，自昔置闸，随潮启闭，今久湮塞，致积水为患，其令守臣讲究利害，导归江海，依旧置闸。寻罢。隆兴二年，诏两浙运判陈弥作开浚常熟、昆山诸浦，以分导吴淞江水时浚常熟之许浦、白茅、崔浦、黄泗等浦，昆山之茜泾、下张、七鸦、川沙、杨林、掘浦，凡十浦。今茜泾诸浦，分见太仓嘉定境内。元至元十三年，宣慰朱清浚娄江入海，以通海运。二十九年，时吴中屡遭水患。吴执中言：吴淞江旧传可敌千浦，今东自河沙汇见华亭县，西至道褐浦见昆山县，两岸涨沙，渐与岸平，其中仅存江洪一线。虽有上海新泾、太仓刘家港，岂能尽泄诸郡之水？宜亟行开浚。大德八年，议者以吴松江入海口故道，潮沙久淤，凡湮塞良田百有余里，况海运亦繇是而出，宜为浚治。于是复疏大湖、淀山湖，及浚吴松江海口故道时都水监任仁发请疏吴淞江，西自上海县界旧江，东抵嘉定石桥浜，迤逦入海，长三十八里有奇。十年，复浚吴松等处漕河。时都水庸田使麻合马嘉上言：太湖为利甚大，而泛滥之害亦不轻。近年以来，因上源吴江州一带桥洪塘岸椿钉坝塞，流水艰涩。又因沿江水面，并左右淀山湖、泖诸处，权豪种植芦苇，围裹为田，边近江湖河港，隘口沙滩，滋生茭芦，阻截上源太湖水势，以致湖水无力，不能汛涤潮沙，遂将江口淤塞。今太湖不入松江，而北流入至和等塘即昆山塘，经繇太仓出刘家等港注于海。并淀山湖之水，望东南流于大漕港、柘泽塘在华亭青浦县界，东西横泖。泄于新泾、上海浦，注江达海。故议者谓吴松江渐成废疾，不可救疗。今莫如开广上源石塘桥洪水洞一百三十余处，使水流通快。其淀山湖迤东湮塞河道，东西横泖等处，疏浚深阔，以泄淀山湖、长泖等水，及将平江、昆山、嘉定应有湮塞河道，亦行挑浚，分泄太湖水势，注刘家港入海。其豪强占据各处围田，鱼簖茭芦葑稗阻水去处，尽行起除禁止。仍令于吴松江地面，嘉定州、松江府、上海县等处，将通潮河港，谕民于港口多设水窦，以时启闭，泄放湖水，庶松江旧道可通矣。至治中，复议浚太湖入海故道，及常熟、昆山、嘉定、华亭、上海河道，凡七十八处。泰定初，又议浚乌泥泾、大盈浦，以通吴淞下流乌泥泾，见上海县。后至元初，都水任仁发言：太湖之西，诸山环峙，地形高阜，而南北东三处江海之岸，亦多冈脊，地形高，太湖潴于其中，势若盘盂。言治水者，皆知水性就下，当导之使通。不知治水之法，须识潮水之背顺，地形之高低，沙泥之聚散，隘口之缓急，寻源溯流，各得其当，而后水可治也。至正初，复浚吴淞江，兼浚各闸旧河直道，以通利积水。其后亦数议浚治。国朝永乐二年，嘉兴、苏、松水患特甚，诏户部尚书夏原吉治之。原吉言：江南诸郡，苏、松最居下流，常、嘉、湖三郡土田高多下少，环以太湖，绵亘五百余里。纳杭、湖、宣、歙诸州之水，散注淀山等湖，以入三江。顷浦港堙塞，汇流涨溢，伤害苗稼。拯治之法，宜浚涤吴淞诸浦港，泄其壅淤，以入于海。吴淞江向袤二百余里，广百五十余丈，西接太湖，东通海。前代屡疏导之，以当潮汐之冲，沙泥淤积，旋疏旋塞。自吴江长桥至下界浦即昆山县之夏驾浦，约百二十余里，虽稍通流，多有浅窄。又自下界浦，抵上海县南跄浦口，可百三十余里，潮沙壅障，茭芦丛生，已成平陆，欲即开浚，未易施工。臣相视得嘉定刘家港，即古娄江，径通大海；常熟白茅港，径入大江，皆广川迅流，宜疏吴松江南北，两岸安亭等浦港安亭镇，在昆山县东南四十五里，引太湖诸水入刘家、白茅二港，使直注江海先是元泰定中，郡人周文英议弃吴淞涂涨之地，专事刘家河、白茅浦，以故水入海。原吉盖祖其说。又松江、黄浦乃通吴淞江要道，今下流壅塞，难即疏浚。傍有范家浜，至南跄浦口范家浜，见华亭县。南跄浦口，见上海县，可径达海，宜浚，令深阔，上接黄浦，以达泖湖之水。此即《禹贡》三江入海之迹。俟既开通，相度地势，各置石闸，以时启闭。每岁水涸时，修圩岸以御暴流，则事功可成矣。从之按原吉治水，时多艳称之。议者谓：原吉浚白茅，欲以泄湖水，不知白茅势高于湖，终不足以泄震泽之水。又凿夏驾浦，掣吴淞江水北达娄江，不知娄江虽通，仅自复故道，而新洋、夏驾二浦，横冲松江之腹，是反为之害也。又浚上海范家浜，掣吴淞江南达黄浦入海，不知松江为东西横流，大水势顺流驶，黄浦为南北纵流，小水势逆流缓，导南北之纵浦，夺东西之巨流，是通其小而塞其大，计一时之近功，忘百世之远图也。其后三吴多水患，实原吉创垂未善云。宣德七年，苏州守臣况钟言：苏、松、嘉、湖之地，有太湖、庞山、阳城、昆承、沙湖、南湖昆承湖，见常熟县。沙湖，见苏州府。南湖，见嘉兴府联属，广袤几千余里。其水东南出嘉定吴淞江，东出昆山刘家港，东北出常熟白茅港，年久淤塞，请以时疏浚。正统五年，抚臣周忱修治吴淞江正流自原吉浚黄浦以导淞江，淞江故道，直流百里，遂淤。民因开垦成田，忱立表江心，督民开浚，故道复通，又挑浚昆山顾浦，以泄涨溢。天顺二年，抚臣崔恭浚大盈等浦，以出吴淞之水时恭访得吴淞江利病，因分江为三段，督工挑浚。昆山县自夏驾口至白鹤江，挑四千六十六丈。上海县自白鹤江至卞家渡，挑四千六十七丈。嘉定县自卞家渡至庄家泾，挑五千五百六十七丈。出旧江凡万三千七百七丈。成化十年，抚臣毕亨亦议开松江时复浚夏驾浦至西庄家港。弘治七年，工部侍郎徐贯治吴淞江，又开浚帆归浦至分庄七十余里帆归浦，在昆山南四十余里。分庄嘴，在青浦县北三十里。是年，水利佥事伍性浚吴淞中股四十余里，并浚顾会、赵屯诸浦。八年，抚臣朱复议浚三江下流。正德四年，吴中大水，科臣吴岩请疏浚下流及修筑围岸略曰：太湖潴数郡之水，而三江导之入海。若下流淀淤，众水必至泛滥。如白茅港、七浦塘、刘家河，苏州东北泄水大川也。吴淞江、大黄浦，松江东北泄水大川也。其间各有旁港支渠，引上流之水归其中，而并入于海，则源委治矣。又浙西之田，高下不等，随其多寡，各有成围。吴越以来，夙称膏腴。宋臣范仲淹尝言：江南围田中有渠，外有门闸。旱则开闸，引江水之利；涝则闭闸，拒江水之害。旱涝不及，为农美利。是知围田全仗岸塍，岸塍常利修筑，水涨则增其里，水涸则筑其外。务令坚固高阔，可通往来。随其旱涝，而车戽出入，则先事有备，而田皆成熟矣。嘉靖元年，以抚臣李充嗣言：浚吴淞江，自夏驾浦龙王庙至嘉定县旧江口，计六千余丈。二十二年，按臣吕光询上言水利，一曰广浚疏以备潴泄。三吴泽国，西南受太湖、阳城诸水，形势尤卑，而东北际海冈陇之地视西南特高。昔人于下流疏为塘浦，导诸湖之水，繇北以入江，繇东以入海，而又引江潮流行于冈陇之外。是以潴泄有法，而水旱皆不为患。今惟黄浦、刘河颇通，而大湖诸水，源多势盛，二江不足以泄之，冈陇支河，又多壅绝。于是高下俱病。治之之法，先其要者，宜治淀山等处茭芦之地，导引太湖之水，散入阳城、昆承、三泖等湖。又开吴淞江，并大石、赵屯等浦，泄淀山之水，以达于海；浚白茅港，并鲇鱼口见常熟县等处，泄昆承之水，以注于江；开七浦、盐铁等塘见昆山、嘉定等县，泄阳城之水，以达于江。又导田间之水，悉入小浦，以纳大浦。使流者皆有所归，而潴者皆有所泄，则下流之地治矣。一曰修圩岸以固横流。苏、松、常、镇，居东南下流，而苏、松又居常、镇下流。秋霖泛涨，风涛相暴，则河浦逆行田间，冲啮为患。宋王纯臣尝令吴民作田塍御水，而郏亦云：治河以治田为本。盖惟田圩渐坏，而岁多水灾也。一曰复板闸以防淤淀。河浦之水，皆自平原流入江海。水缓而潮急，沙随浪涌，其势易淤，不数年即沮洳成陆。岁岁修之，则不胜其费。昔人权其便宜，去江海十余里，或七八里，夹流为闸，平时随潮启闭，以御淤沙；岁旱则闭而不启，以畜其流；岁涝则启而不闭，以宣其溢。《志》称置闸有三利，是也。隆庆三年，抚臣海瑞言：吴淞江氵曳太湖之水，由黄浦入海，今水利不修，潮泥日积，太湖因之奔涌。臣按行故道，请加浚治。于是浚吴淞江，自黄渡见嘉定县起，至宋家桥在上海县，凡七十里。万历六年，御史林应训复疏黄渡以西，至昆山千浦，以辟吴淞上流。十五年，水利副使许应逵复浚吴淞江，功卒不成。说者谓吴淞江昔为中江，其泄震泽之水，直而不迂，比二江尤切。若但开吴淞江，则水势自定。近代以来，泖淀之水，尽趣黄浦以入海。吴江东北所泄太湖之水，悉从新洋江氵曳于娄江，而松江乃有漫水之目矣。然则浙西之患，未有已也。

　　大海。

　　海自苏、松而淮、扬，上达山东。《春秋》哀八年，吴徐承帅舟师将自海入齐。《国语》：夫差会晋公午于黄池，越王勾践命范蠡、舌庸率师沿海溯淮以绝吴路。即今海道也。孙吴嘉禾元年，遣将军周贺等乘海至辽东，从公孙渊求马。贺还至成山今见山东文登县，魏将田豫邀击杀之。明年，公孙渊遣使称臣于吴，吴主权大悦，遣张弥等报使，渊斩弥等首送魏。吴主欲浮海伐之，群下力谏而止。赤乌元年，魏遣司马懿等击公孙渊，渊复遣使称臣，求救于吴。既而渊灭，吴督军使者羊[A155]击魏辽东守将，俘人民而还。晋咸和五年，石赵将刘徵率众数千浮海而南，东南诸县多见杀掠。隋开皇八年，伐陈，分遣青州刺史燕荣等由东海道入吴，击败吴州刺史萧于包山，悉平吴越之境。宋末，李全据楚州，欲遣海舟自苏州洋入平江、嘉兴觇畿甸。其后，元人资此为馈运通途。国朝洪武中，滨海置戍，以防倭寇。及嘉靖中，倭寇突，犯苏、松、淮、扬之间，几无宁宇。于是防维益密。今自金山卫而东北，为柘林堡、青村所，又北为南汇嘴、川沙堡，又北为吴松江。此皆苏、松之喉吭。吴淞而南，虽有港汊，每多砂积，贼可登岸，兵难泊舟，实兼水陆之险。于此防御，至为切要。吴淞而北，为刘家河，为七鸦港，又东为崇明县七鸦，而西为白茅港，为福山，又折而西北，为扬舍，为江阴，为靖江，又西为孟河，为山。此皆江南岸之险，舟师备御之地也。江北岸则东起料角嘴、大河口，以及吕四、卢家等场，沿杨树港、海门里河以上今多堙于海，达通州、如皋、泰州，则逼近扬州矣。逾海门而北，则为徐步营在旧海门县北，又北则为掘港见如皋县，又东北则为新插港旧在海门县西北。转而西北，则金沙、盐城、庙湾庙湾，见山阳县、刘庄亦见山阳县、姚家荡在盐城县。又西北则蛤蜊、麻线等港俱在山阳县，而至大海口矣大海口，即淮河入海处，在淮安府东。贼繇狼山江而西，则三江口在扬州府东南，为登犯之径。若越海门而北，则必犯大海口。大海口有水陆路，南通庙湾，与刘庄、姚家荡，俱为大镇，贼每觊觎。若安东海州之东北，有大北海，不惟道里迂远，且沙碛甚多。掘洪、新插港之东，亦有北海，沙碛亦多，不堪重载，为备稍缓矣。《海防考》：江南之要害四：曰金山卫，以迫近海塘，北接吴淞口也。曰吴淞口，以苏、松二郡之要害也。曰刘家河，繇太仓入犯之径道也。曰白茆港，自常熟入犯之要口也。江北之要害三：曰新港即三江口，以逼近扬州也。曰北海，所从以通新插港，又有盐徒聚艘于此也。曰庙湾，以其为巨镇，而可通大海口也。明翁大立曰：海防惟有三策：出海会哨，毋使入港，此为上策。循塘距守，毋使登岸，此为中策。出水列阵，毋使近城，此为下策。不得已而至守城，则无策矣。

　　其重险，则有东关濡须、东兴附见。

　　东关，在庐州府无为州巢县东南四十里，东北距和州含山县七十里。其地有濡须水，水口即东关也。亦谓之栅江口，有东西两关西关，在东关西十里七宝山上。东关之南岸，吴筑城。西关之北岸，魏置栅。李吉甫曰：濡须水出巢湖见庐州府，东流经濡须山、七宝山之间濡须山，在和州含山县西南七十五里。七宝山，在巢县东南三十里，两山对峙，中有石梁，凿石通流，至为险阻，即东关口也。濡须水出关口，东流注于江。相传夏禹所凿。三国吴于北岸筑城，魏亦对岸置栅。建安十七年，吕蒙守濡须，闻曹公欲东兵，劝权夹水口立坞。诸将皆曰：上岸击贼，洗足入船，何用坞为？蒙曰：兵有利钝，战无百胜，如有邂逅，敌步骑蹙人，不暇及水，其得入船乎？权曰：善。遂作濡须坞胡氏曰：濡须坞在巢县东南四十里。亦曰偃月城，以形如偃月也。十八年，曹公至濡须，与权相拒月余。权乘轻舟入堰月坞，行五六里，回环作鼓吹，操不敢击。二十年，操军居巢，孙权保濡须坞，操攻之，不克，引还。权使周泰督濡须坞。吴黄武元年，魏人分道来侵，使曹仁以步骑数万向濡须，吴将朱桓拒之。诸将以兵少，惧不敌。桓曰：胜负在将，不在众寡。兵法称客倍而主人半者，谓俱在平原，而士卒勇怯等耳。今仁千里步涉，士马罢困，桓与诸军共据高城，南临大江，北背山陵，以逸待劳，为主制客。此百战百胜之势也。及战，仁果败去。七年，魏主睿复使贾逵向东关以侵吴，不克。黄龙二年，于濡须坞复筑东兴堤，以遏巢湖，其后攻魏淮南，败以内读纳舰，遂废而不治。及废帝亮即位，诸葛恪更作东兴大堤遏巢湖，左右结山，侠夹同筑两城，使全端留略守之。魏遣诸葛诞、胡遵来攻东关，作浮桥以渡军，于堤上分兵攻两城。城高峻不可拔，为恪所败。魏军还，桥坏，死亡甚众。宝鼎三年，吴主出东关，谋侵晋，不果。晋平吴，东关废。东晋咸和三年，祖约以寿春叛。毛宝攻约军于东关，拔合肥戍。梁天监二年，魏扬州刺史元澄表称：萧衍频断东关，欲令氵巢湖氵巢、巢同泛溢，以灌淮南诸戍。吴楚便水，且灌且掠，淮南之地，将非国有。寿阳去江五百余里，众庶惶惶，并惧水害。脱乘民之愿，攻敌之虚，虽混一不能必果，江西自是无虞矣。魏主因委澄经略。澄遂分兵寇东关诸戍。三年，将军赵祖悦与魏将陈伯之战于东关，败绩。大清三年，侯景陷台城。合州刺史萧范以合肥输于东魏，将兵出东关，屯濡须，以待上游援军。大宝二年，侯景攻巴陵，败还建康。荀朗自巢湖出濡须邀景，破其后军。承圣二年，齐主洋使其将郭元建治水军于合肥，将袭建康。王僧辨军于姑熟，遣将侯等筑垒于东关以备之。与元建战于东关，齐人大败。既而齐纳萧渊明于梁，至东关，梁将裴之横拒之。齐克东关，斩之横。王僧辨大惧，遂谋纳渊明。太平二年，陈霸先遣将徐度出东关，至合肥，烧齐船三千艘。陈永定三年，王琳奉梁永嘉王庄出屯濡须口以击陈。明年，琳至栅口栅口，宋白曰：即濡须口。见和州栅江，陈将侯御之于芜湖东关。春水稍长，舟舰得通，琳连结齐人，引巢湖之众，舳舻相次而下，军势甚盛，寻为所败。大建五年，遣吴明彻等北伐，别将任众军于东关，克齐东西二城即诸葛诞所筑二城，齐州郡望风降下。十一年，周人侵淮南，遣樊毅将水军自东关入焦湖焦湖，即巢湖。唐废东关。宋置戍于此。张浚曰：武侯谓曹操四越巢湖不成者，巢湖之水，南通大江，濡须正扼其冲，东西两关，又从而辅翼之，馈舟难通。故虽有十万之师，未能寇大江也。绍兴十一年，兀术陷庐州。刘至东关，见其地负山面水，遂引兵据之，以遏虏冲。三十二年，杨存中议省江淮州县。给事中金安节言：庐之合肥，和之濡须，皆古人控扼孔道。盖形势之地，攻守百倍。且濡须、巢湖之水，上接店步见合肥县，下接江口，可通漕舟，乞择将经理。从之。张氏┉曰：自古倚长江之险者，屯兵据要，虽在江南，而挫敌取胜，多在江北。故吕蒙筑濡须坞，而朱桓以偏将却曹仁之全师；诸葛恪修东兴堤，而丁奉以兵三千，破胡遵七十万。转弱为强，形势然也。又曰：无为军巢县之濡须及东西关，山川重复，盖昔人尺寸必争之地。大约巢湖之水，上通合肥，濡须正扼其冲，东西两关，又从而辅翼之。故虽有十万之师来寇大江，据要害以临之，敌未能以得志也。《通释》：东关亦曰东兴，其地高峻险狭，易于控御。天下有事，诚必争之地也。

　　【按】江南以江淮为险，而守江莫如守淮，昔人论之详矣。宋吴氏师道曰：吴据荆、扬，尽长江所极而有之，而寿阳、合肥、蕲春，皆为魏境。吴不敢涉淮以取魏，而魏不敢绝江以取吴。盖其轻重强弱，足以相攻拒也。故魏人攻濡须，吴必倾国以争之；吴人攻合肥，魏必力战以拒之。终吴之世，曾不得淮南尺寸地，故卒无以抗魏。及魏已下蜀，经略上流，屯寿春，出广陵，则吴以亡矣。唐氏庚曰：自古天下裂为南地，其得失皆在淮南。晋元帝渡江迄于陈，抗对北寇者，五代得淮南也。杨行密割据迄于李氏，不宾中国者，三姓得淮南也。吴不得淮南，而邓艾理之，故吴并于晋。陈不得淮南，而贺若弼理之，故陈并于隋。南得淮，则足以拒北；北得淮，则南不能自保矣。刘氏季裴曰：自古守淮，莫难于谢玄，又莫难于杨行密。淝水之役，谢玄以八万人当苻坚九十万之众。清口之役，杨行密以三万人当朱全忠八州之师。众寡殊绝，而卒以胜者，扼淮以拒敌，而不延敌以入淮也。孙仲谋以江守江，杨行密以淮守淮，晋人以淮守江。胡氏安国曰：守江者必先守淮，自淮而东，以楚、泗、广陵为之表，则京口、秣陵得以遮蔽；自淮而西，以寿阳、历阳为之表，则建康、姑孰得以遮蔽。长江以限南北，而长淮又所以蔽长江也。又曰：淮之东，根本在广陵，而山阳、盱眙为门户；淮之西，重镇在合肥，而钟离、寿春为捍蔽。自古未有欲守长江，而不保淮甸者。淮甸者国之唇，江南者国之齿。叶氏曰：自古保江，必先固淮。曹操不能越濡须，苻坚不能出涡口，魏太武不能窥瓜步，周世宗不能有寿春，以我先得淮也。王氏希先曰：三国鼎立、南北瓜分之际，两淮间常为天下战场。孙仲谋立坞濡须，曹操先计后战，不能争也。谢幼度师于淝上，苻坚拥众山立，不能抗也。沈璞守一盱眙，佛狸倾国南向，往复再攻，其城不能下也。张氏虞卿曰：前世南北战争之际，魏军尝至瓜步矣，石季龙掠骑尝至历阳矣，石勒寇豫州，至江而还。此皆限于江，而不得骋者也。周瑜谓舍鞍马，事舟楫，非彼所长。赤壁之役，果有成功。至于羊祜之言，则以南人所长，惟在水战，一入其境，则长江非复所用。有如瑜者为用，则祜之言，谓之不然可也；无如瑜者为用，则祜之言，不可不察也。胡氏宏曰：昔人谓大江天所以限南北。而陆抗乃曰：此守国末务，非智者所先。何也？杜预尝袭乐乡矣，胡奋尝入夏口矣，贺若弼尝济广陵矣，曹彬尝渡采石矣，则其险信不足恃也。虽未足恃，然魏武困于居巢，曹丕困于濡须，拓跋困于瓜步，苻坚困于肥水，皆不得渡，则其险亦未可弃也。设险以得人为本，保险以智计为先。人胜险为上，险胜人为下。人与险均，才得中策。王氏彦恢曰：建康自古用武之地，然必内以大江为控扼，外以淮甸为藩篱。夫大江以南，千里浩邈，决欲控扼，非战舰不可。大江以北，万里坦途，欲扼长驱，非战车不可。至于舒、庐、滁、和，良畴百万，并力营田，措置军食，此又战守之先资也。 
　
 
　

　
读史方舆纪要
　
　

卷二十 

卷二十
　　◎南直二

　　◇应天府东北至镇江府二百里，西南至太平府一百三十五里，西至和州一百三十里，西北至滁州一百四十五里，东北至扬州府二百二十里，至北京二千五百五十里。

　　《禹贡》扬州之域。春秋时吴地旧《志》云：《左传》长岸地也。按昭十七年，吴伐楚，司马子鱼战于长岸，大败吴师。获其乘舟余皇。杜氏曰：长岸，楚地。或以为在今无为州滨江。此不言所在之地，盖传疑耳。战国属越，后属楚。楚威王初，置金陵邑相传因地有王气，埋金镇之，故名。秦改曰秣陵，属鄣郡。汉初属荆国，后属吴，又属江都国。元封初，属丹阳郡《丹阳图》：自句容以西属鄣郡，以东属会稽郡。元封二年，始改鄣郡为丹阳。后汉因之。孙吴自京口徙都此，改秣陵曰建业建安十六年，孙权所改。晋平吴，移置丹阳郡，兼置扬州治焉时改建业曰建邺。元帝都建康建兴初，避愍帝讳，又改建邺曰建康，改丹阳太守为尹。宋、齐、梁、陈因之。隋平陈，郡废，于石头城置蒋州。大业三年，复曰丹阳郡。唐武德三年，置扬州。七年，改为蒋州。八年，复为扬州，置大都督府。九年，扬州移治江都以金陵诸邑，分属宣、润二州。至德二载，置江宁郡。乾元元年，改为升州时又置浙西节度使治焉。上元初，州废。大顺元年，复置。唐末，杨氏于升州建大都督府。五代梁贞明三年，徐温徙镇海军治升州。六年，改为金陵府。石晋天福二年，南唐李氏都之，改为江宁府谓之西都，而以江都为东都。宋复为升州。天禧二年，升为江宁府建康军节度仁宗初封升王也。建炎三年，改为建康府时建行都，置行宫留守。元为建康路至元二十三年，自杭州移江南诸道行御史台治此。天历二年，改为集庆路《元史》云：以文宗潜邸故也。国朝定都于此，曰应天府，领县八。府前据大江自金陵北向，则大江当其前，南连重岭牛首、雁门诸山，凭高据深，形势独胜。孙吴建都于此，西引荆楚之固，东集吴会之粟，以曹氏之强，而不能为兼并之计也。诸葛武侯云：金陵，钟山龙蟠，石头虎踞，帝王之宅。王导亦云：经营四方，此为根本。盖舟车便利，则无艰阻之虞；田野沃饶，则有展舒之藉。金陵在东南，言地利者，自不能舍此而他及也。晋咸康中，苏峻入建康，郄鉴自广陵起兵赴难，遣间使至寻阳，谓温峤曰：或闻贼欲挟天子东入会稽，当先立营垒，屯据要害，既防贼越逸，又断贼粮运，然后坚壁清野以待贼。贼攻城不下，野无所掠，东道既断，粮运自绝，必覆溃矣。峤从之，峻繇此败。宋元徽二年，桂阳王休范自寻阳举兵东下。萧道成曰：昔上流谋逆，皆因淹缓致败，休范必远惩前失，轻兵急下，乘我无备。今应变之术，不宜远出，若偏师失律，大沮众心。宜顿新亭、白下，坚守宫城、东府、石头，以待贼至。千里孤军，后无委积，求战不得，自然瓦解。我请顿新亭，以当其锋。征北守白下时张永为征北将军，领军屯宣阳门时刘π为领军，为诸军节度，破贼必矣。从之，休范果败。梁敬帝初，徐嗣徽以谯、秦二州附于齐，引齐兵入石头，攻建康。陈霸先问计于韦载。载曰：齐师若分兵先据三吴之路，略地东境，则时事去矣。今急通东道，转输分兵，截彼之粮道，则齐将之首旬日可致也。霸先从之，齐兵败却。隋末，杜伏威据丹阳，雄于江东，其后辅公继之，几成东南之患。唐武氏之乱，徐敬业等起兵扬州。其党薛仲璋曰：金陵有王气，且大江天险，足以为固。不如先取常、润，为定霸之基，然后北向，以图中原。进无不利，退有所归，此良策也。敬业从之，至于败亡。盖迷于事机，而地利不足恃矣。杜佑曰：自孙吴以金陵立国，其后晋宋踵其成辙，犹能北问中原。下逮梁、陈，虽疆土渐蹙，而声教所通，尚为四方系望，岂非东南都会恒在建康欤？宋胡安国曰：建康以三吴为东门，荆、蜀为西户，七闽、二广为南府。李纲曰：建康控引二浙，襟带江淮，漕运贮谷，无不便利。然必淮南有藩篱形势之固，然后建康为可都。后唐李氏有淮南，则可以都金陵。其后淮南为周世宗所取，遂以削弱。又言万乘所居，必择形势以为驻跸之所。举天下形势而言，关中为上。以东南形势而言，则当以建康为便。卫肤敏曰：建康外连江淮，内控湖海，实为东南要会。张浚曰：东南形势，莫重建康，实为中兴之本。张守曰：建康自六朝为帝王都，江流险，气象雄伟，据要会以经理中原，依险阻以捍御强敌，可为行都，以待恢复。而吴芾亦言于高宗曰：建康控带襄汉，经略淮甸，请留此以系中原之望。张邵亦言：有中原之形势，有东南之形势，今纵未能遽争中原，宜进都金陵，因江、淮、蜀、汉、闽、广之资，以图兴复。李光曰：建康之地，进可以战，退足以守。自建康至姑熟一百八十里，其隘可守者有六：曰江宁镇，曰砂夹，曰采石，曰大信，其上则有芜湖、繁昌，皆与淮南对境。其余皆芦┠之场，或崎岸危矶，水势湍悍，难施舟楫，莫若预于诸隘屯兵积粟，竭力固守，时会一至，即北向以清中原。王应麟曰：金陵倚山带江，九州天险。胡三省曰：建康控制长江，呼吸之间，上下千里，足以虎视吴、楚，应接梁、宋。盖宋人不能忘情于中原，故规画建康，为最详也。明太祖初起兵，冯国用进策曰：金陵龙蟠虎踞，真帝王都，愿先拔金陵而定鼎，然后命将四出，扫除群寇，天下不难定也。太祖从之，遂以廓清六合。然而用金陵者，亦不可不知其方。陈先尝谓太祖曰：集庆右环大江，左枕崇冈，三面据水，以山为郭，以江为池，地势险阻，利于步战。若南据溧阳，东捣镇江，西扼太平，据险阻，绝粮道，自可不战而下。故太祖定太平，即命徐达等克溧水、溧阳、句容、芜湖，乃攻集庆。而燕王破盛庸于浦子口见江浦县，诸将请径薄京城。王曰：镇江咽喉之地。若城守不下，往来非便，先下镇江，彼势益孤矣。会镇江守将来降，乃趣京师。先之言，安在不可与郗鉴之策相衡而论哉？

　　今府城，即明京城，亦即六朝时故都也。旧《志》云：吴大帝筑都城，东晋至陈皆因之。其城近覆舟山，去秦淮五里，内为宫城《建康宫阙簿》：吴大帝所筑苑城也。东晋以后，亦曰宫城，亦曰台城，亦曰苑城。宫门周六里一百十步，有门六所谓台城六门也。宋武陵王骏讨元凶劭，劭兵败，闭守六门。梁侯景叛逼建康，梁主分遣韦黯等屯六门。又湘东王绎谓王僧辨，六门之内，自极兵威，即此：南曰大司马门《宫苑记》：大司马门，南直宣阳门。《梁书》：侯景攻台城，纵火烧大司马门及东西华诸门，又斫东掖门，羊侃击却之。既而梁主幸大司马门，又太子纲遣孟恭自大司马门出荡，恭降于景。其门内曰云龙门，则殿前正门也。晋咸和三年，苏峻逼台城，羊曼勒兵守云龙门。宋景平二年，徐羡之等废立，引兵入云龙门。元嘉末，元凶劭弑逆，从万春门入，其党张超之等驰入云龙门及斋阁，拔刃径上合殿。齐永明末，中书郎王融欲矫诏立竟陵王子良，以子良兵禁诸门，萧鸾亟驰至，排云龙门而入。既而鸾弑郁林王昭业，自尚书省入云龙门。时国子祭酒江学攵被召入宫，至云龙门，托药发，吐车中而去。又东昏侯末，王珍国等谋行弑，其党开云龙门，引兵入殿。梁天监二年，谢フ诣云龙门，诏见于华林园。是也。《建康实录》云：宫墙第二重东面门，曰云龙门，对第三重宫墙之万春门，似误，东曰万春门吴宫东门曰苍龙门，后改为万春门，在东面南头、东华门《宫苑记》：晋之东掖门，后为东华门。西曰西华门《宫苑记》：晋西掖门，后改为西华门。《梁书》：太清三年，侯景攻台城，伪求和，诏盟于西华门外、大阳门在西面南头。晋太和六年，桓温废立，帝奕步下西堂，乘犊车出神虎门，或曰即大阳门也。《梁书》：陶弘景脱朝服，挂神虎门。又侯景再攻台城，邵陵世子坚屯大阳门，其书佐董勋等于城西北楼引景众登城，城陷。《实录》又云：神虎门宫墙第二重西面门，亦曰神武，对第三重宫墙之千秋门。《宫苑记》：宋元嘉二年，于苑城东西立万春、千秋二门。齐改万春为云龙，千秋为神虎，似误，北曰承明门宋桂阳王休范之乱，萧道成在新亭，以台城危逼，遣兵自石头济淮，从承明门入卫宫省，既而道成党王敬则弑苍梧王，道成入自承明门。梁侯景围台城，江子一等开承明门出，与诸弟皆战死。是也。又有南掖、左掖、右掖、北掖及端门、止车诸门，盖宫门名云。晋桓玄篡位，闻桓谦等为义师所败，遂出南掖门西遁。齐永元初，始安王遥光叛据东府城，左将军沈约驰入西掖门，尚书令徐孝嗣等共出南掖门。二年，崔慧景等作乱，其将崔恭祖突入北掖门，乃复出，既而恭祖劝慧景烧北掖楼，慧景不从，时萧懿屯南掖门，处分城内。三年，萧衍围宫城，别将杨公则屯领军府垒，北楼与南掖门相对，城中以弩射之，既而衍克台城，公则率麾下陈于南掖门。梁天监初，齐东昏侯嬖臣孙文明等，率其徒入南北掖门作乱，烧神虎门总章观，入卫尉府。敬帝初，徐嗣徽据石头，引齐兵至阙下，侯安都守台城，开东西掖门出战，大破之。陈祯明末，隋将贺若弼来伐，烧北掖门而入。是也。《建康记》：六朝宫门正南曰端门。梁时又置石阙于端门外，又有东宫城在台城东，其南门曰承华，东门曰安阳，西门曰则天，或曰奉化。宋元凶劭弑逆，呼左卫率袁淑停车奉化门，即西门也。一云：台城六门，大司马门、阊阖门、万春门、广莫门、大通门、千秋门也。外为都城，周二十里十九步，有门十二晋自元帝渡江以后，诸城门皆用洛阳旧名，宋、齐、梁、陈皆因而不改。《通释》：晋初有宣阳门，至成帝作新宫，始修都城，开陵阳等五门，与宣阳门为六，似十二门，又后所增置。唐许嵩《建康实录》：都城三重，外重六门，宣阳、广阳、津阳、清明、建阳、西明也：正南曰宣阳门本洛阳南面西头第二门名也。晋太宁二年，王敦将沈充、钱凤渡淮，突犯宣阳门。咸和三年，苏峻作乱，庾亮率众将陈于宣阳门内。隆安二年，王敦、殷仲堪，自京口、江陵，举兵逼建康，诏谢琰屯于宣阳门。元兴初，桓玄逼建康，至新亭，会稽世子元显陈于宣阳门外。三年，刘裕讨玄入建康，焚桓温神主于宣阳门外。宋桂阳王休范之乱，萧道成将张敬儿斩休范将杜黑骡于宣阳门。齐永元末，萧衍东下，王茂等败东军于大航，长驱至宣阳门。梁太清二年，侯景渡朱雀航，入宣阳门。是也。宣阳之南五里，曰朱雀门，又南六里，为国门。见后朱雀桁，宣阳之东曰平昌门《宫苑记》：晋宫城北面最东曰平昌门，宋曰承明门。恐误，又东曰开阳门。宣阳之西曰津阳门《实录》云：宋元嘉二十五年，改开阳曰津阳。恐误。正东曰东阳门，东阳之南曰清明门，之北曰建阳门亦曰建春门。齐明帝末，王敬则起兵会稽，以奉南康侯子恪为名。子恪从吴郡自归，达建阳门。是也。正西曰西明门一名白门。宋元嘉二年，讨徐羡之等杀害营阳、庐陵之罪，羡之承诏至西明门外。齐东昏侯末，闻萧衍克江郢，云：须来至白门，当一决。既而衍使陈伯之屯西明门。梁元帝初，王僧辨等讨侯景，景军败，诸军逐北至西明门。景至阙下，不敢入台，遂东走。敬帝时，徐嗣徽引齐兵逼建康。陈霸先出西明门，大败之。是也。《金陵记》：建康西门曰白门，以方色名也。西明之南曰广阳门初曰陵阳门，后改。梁大同七年，吏部尚书蔡撙除交趾并韶为广阳门郎，韶耻之，遂还乡里作乱，之北曰阊阖门《实录》：宫城南面次东为阊阖门，后改为南掖门，俗谓之天门。陈时谓之端门，恐误。北面之东曰广莫门晋咸康初，石虎南游，游骑至历阳，帝观兵广莫门以备之。咸安末，妖人卢悚晨攻广莫门，诈称海西公还，繇云龙门突入殿庭。宋元嘉三年，讨传亮废杀之罪，杀之于广莫门。齐崔慧景之乱，自钟山西岩而下，入广莫门。是也。又《宋纪》：元嘉二十五年，新作阊阖、广莫二门，旋改广莫曰承明门。盖作都城之阊阖，宫城之广莫，非此门也，西曰大夏门《宫苑记》：都城十二门：南四门，最西曰陵阳，后改广阳；正门曰宣阳；稍东曰开阳，后改津阳；最东曰清明。东面二门，东曰东阳，北曰建春，后改建阳。西二门，南曰阊阖，北曰西明。北四门，西曰大夏，中曰玄武，齐时改宣平；稍东曰广莫，陈改北捷；最东曰延熹。今考之，与正史不合。又《建康实录》与《宫苑记》所载，宫城及都城诸门，参错不一，姑削之。又自晋以来，于秦淮南北两岸，设篱门五十六所，谓之郊门，亦曰篱门《宫苑记》：东晋以后，建康城之外城，惟设竹篱，而有六门。齐高帝建元二年，命改筑都墙，俗仍谓为篱门。永元初，始安王遥光举兵东府城，诏左兴盛屯东篱门。明年，崔慧景作乱，复遣左兴盛拒之于北篱门。又萧衍东下，至新林，分遣陈伯之等据西篱门。又有国门，梁天监七年作，在越城东南，亦曰望国门。侯景入犯，使羊侃领千骑顿望国门，是也。侯景入台城，前朝宫阙，大都灰烬。陈时复加修葺。至隋师入建康，宫殿陵园，城垣庐舍，悉皆平荡。六朝旧迹，蔓草荒烟，无仅存者矣隋开皇九年，平陈，诏建康城邑宫室，并平荡耕垦，更于石头城中置蒋州。唐又废州，以其地属润州，其后始更置州郡。杨吴时，改筑城垣，跨秦淮南北，周回二十五里《五代史》：梁贞明六年，徐温遣陈彦谦城金陵。后唐长兴三年，徐知诰复广金陵城，周二十里，为八门，东、西、南、北四门而外，溯秦淮而东者曰上水门，沿秦淮而西者曰下水门，西之南曰栅寨门。旧凿城立栅，以通古运渎。元时亦置闸，以泄城内积水入江，俗呼为窗子口，又西南为龙光门云，内为子城周四里有奇，亦曰牙城，有东、西、南三门，而无北门。李氏从而都之晋天福二年，徐知诰篡立，改牙城曰宫城，大抵承杨吴之旧。宋南渡后，虽设行宫留守，而无所增加宋于子城内置升州治，后为建康府治。绍兴二年，以府治为行宫，增筑子城曰皇城，而规模皆如旧制。明初建为京师，更新城阙，乃益廓而大之，东尽钟山之麓，西阻石头之固《志》云：自杨吴以来，城西皆据石头冈阜之脊。明初亦因其制，北控湖山，南临长干，而秦淮贯其中，横缩纡徐，周九十六里，内则皇城奠焉在京城内之东偏，当钟山之阳。正门曰洪武门南直正阳门，东曰东安门，西曰西安门殿基在宋元东城外，旧燕雀湖地，其西安门以北宫墙，即都城故址，东出青溪桥处也。又有旧内城，亦在京城中。宋绍兴二年，即建康府治为行宫，在东锦绣坊。元至元二十三年，为行御史台治。至正十六年，太祖入金陵，建军府于此，寻为王府。又建为皇宫，比于皇城，大内宫阙成，称为旧内。又今府治在西锦绣坊，本元初故治也。后迁徙不一，明初复改置于此。都城凡十三门，南曰正阳门，正阳之西曰通济秦淮水繇此入城，故上水门也，又西曰聚宝本旧南门，太祖更名。西南则曰三山亦曰水西门，秦淮下流经此，故下水门也，曰石城本旧西门，亦曰大西门，太祖更名。《城邑考》：石城门，即周显王三十六年，楚威王所筑金陵邑城之地也。明初鼎新，京城唯南门、大西、水西三门尚仍旧，而易以新名。北曰太平门，太平之西曰神策，又西曰金川靖难师至，李景隆献门处也，曰钟阜。东曰朝阳门，西曰清凉门。清凉之北曰定淮，曰仪凤后塞钟阜、仪凤二门，存十一门。《都城记》：都城自旧东门外截濠为城，沿淮水北崇礼街地，开拓八里，增南出门二，曰通济，曰正阳；自正阳以东，增东出门一，曰朝阳；自钟山之麓，围绕而西，抵覆舟山，建北出门，曰太平；又西据覆舟、鸡鸣，缘湖水以北，至直渎山而西八里，建北出门二，曰神策，曰金川；自金川北绕狮子山于中，雉堞相向，建门二，曰钟阜，曰仪凤；自仪凤迤逦而南，建门二，曰定淮，曰清凉，以接旧西门焉。其外郭西北，则依山带江，东南则阻山控野，周一百八十里，有门十六。东面之门凡六，曰姚坊、仙鹤、麒麟、沧波、高桥、双桥。南面之门凡六，曰上方、夹冈、凤台、驯象、大安德、小安德。西面之门一，曰江东。北面之门凡三，曰佛宁，曰上元，曰观音。山川环列，气象宏伟，诚东南都会、卜宅开基之胜地也。

　　上元县附郭。在府治东北。本秦秣陵县地。吴曰建业。晋平吴，仍曰秣陵。太康三年，分秣陵北为建业，寻改业为邺。建兴初，又改曰建康。后因之。隋并为江宁县。唐初因之。上元初，改为上元县。今编户二百三里。

　　江宁县附郭。在府治西南。本秦秣陵县地。晋太康二年，分置临江县。三年，更名江宁，在今县西南六十里。后因之。隋开皇十年，徙治冶城，又省秣陵、建康、同夏三县，合为江宁县。唐武德三年，改曰归化。八年，改曰金陵。明年，又改为白下。贞观九年，复曰江宁。上元初，改为上元。天十四年，杨氏复析上元置江宁县。今因之。编户三十六坊厢，七十四里。

　　○秣陵城在府东南五十里。秦县，属鄣郡。《志》云：始皇三十七年，自会稽还，改金陵为秣陵。汉因之，武帝封江都易王子缠为侯邑，寻属丹阳郡。建安四年，孙策渡江攻秣陵。其后，张以秣陵山川形胜，劝孙权以为治所。刘备东过秣陵，亦劝权居之。建安十七年，权自京口徙秣陵，改为建业，而旧治如故。孙皓宝鼎初，山贼施但自秣陵逼建业，诸葛靓迎击之于九里汀。晋永康中，郗隆为扬州刺史，治秣陵。沈约曰：秣陵县本治去京邑六十里，今名故治村。义熙九年，移治京邑之斗场。元熙初，又省扬州禁防参军县移治其处。二年，刘裕受禅，奉帝为零陵王，即宫于故秣陵县。梁绍泰二年，徐嗣徽等引齐兵登芜湖，入丹阳，至秣陵故治，此皆故秣陵城也。胡氏曰：今西州桥、冶城之间，即晋元熙初移置秣陵县之地。《实录》云：在故台城南八里小长干巷内。吴氏若曰：故秣陵北抵句容，西抵建康，防守最切。其南即九里汀，东入秦淮，溉田百余顷。宋置秣陵镇，在今秣陵桥东。元置巡司及税务于此。今为秣陵关。

　　建康城在府治南。本秦秣陵县地。《江表传》：张谓孙权曰：秣陵，楚武王置，本名金陵，地势冈阜连接石头，秦始皇东巡，望气者言金陵地形，有王者都邑之气。故掘断连冈，改名秣陵，今处所具存，宜为都邑。刘备东过秣陵，亦劝权居之。《献帝春秋》：建安十七年，孙权自京口徙秣陵，曰：秣陵有小江百余里，可以安大船，吾方理水军，当移据之，寻改曰建业。吴赤乌十年，缮修宫室，改作太初宫居之。晋平吴，复为秣陵。太康三年，复分秣陵之水北置建业县，为丹阳郡治。建兴初，改曰建业。宋白曰：晋分秣陵为二邑，自淮水南为秣陵，北为建业。是也。隋平陈，省建康入江宁。《元和志》：建康县城在上元县南二里。

</div>
    <div class="pagination">
<a href="读史方舆纪要_page85.html">上一页</a><span>...</span><a href="读史方舆纪要_page81.html">81</a><a href="读史方舆纪要_page82.html">82</a><a href="读史方舆纪要_page83.html">83</a><a href="读史方舆纪要_page84.html">84</a><a href="读史方舆纪要_page85.html">85</a><span class="current-page">86</span><a href="读史方舆纪要_page87.html">87</a><a href="读史方舆纪要_page88.html">88</a><a href="读史方舆纪要_page89.html">89</a><a href="读史方舆纪要_page90.html">90</a><a href="读史方舆纪要_page91.html">91</a><span>...</span><a href="读史方舆纪要_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
