<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 64 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 64 页/共 77 页
  </h1>
  <div class="content">
   [一六]「《名胜志》，巴县治西十里，布图关」　按：今名佛图关。
[一七]「《华阳国志》作有甘橘官」　按：《明一统志》六十九有云在重庆府城一十里，上有石佛像故名。《御览》九百六十六引《水经》有此四字。《华阳志》在「汉世郡治江州巴水北」下。
[一八]「李膺《益州记》，广阳州东七里」　按：「七」，原作「五」，《寰宇记》百三十六引《益州记》，与《御览》五十三同作「七里」，据订。又七里下同有「水南」二字。又「二 」，《记》作「三 」。
[一九]「此《注》后字上当有脱文，言立郡事」　按：沈氏《疏证》云：「《华阳志》涪陵谢本白刘璋，求以丹兴、汉葭二县为郡，治涪陵。」《元和志》：「永嘉后，地没蛮夷。」今按：《寰宇记》一百二十涪州《 》引《华阳国志》云：「涪陵，巴之南鄙，汉兴恒为都尉理，枳县，即今涪州所理是。献帝建安中，涪陵谢本以涪陵广大，白刘璋，分理丹兴、汉葭二县以为郡。璋乃分涪陵立永宁，兼丹兴、汉葭，合四县，置属国都尉，理涪陵。蜀先主改为涪陵郡，改永宁曰万宁，又增立汉复县，后主又立汉平县。」《晋太康地记》省丹兴县，郡移理汉复，领汉葭、涪陵、汉平、万宁等五县。
[二〇]「《寰宇记》，涪陵江中有铜柱滩」　按：《寰宇记》百二十引《周地图记》云云。
[二一]「钱坫增作南入江，是也」　按：标点本《汉志》一六〇三页补「入江」二字，《校记》云：「王先谦说。」
[二二]「蜀先主置羊渠县，晋省羊渠，置南浦县」　按：《宋书 州郡志》巴东下南浦，刘禅建兴八年十月，益州牧阎宇表改羊渠立。羊渠不详，何志吴立。今按：《华阳国志》一巴东郡下云：「建安二十一年以朐忍、鱼复、羊渠、及宜都之巫、北井六县为固陵郡，武陵康立为太守。」廖刻校补汉丰县。又云：「迄吴平巴东后有羊渠，置南浦。」又南浦县下云：「郡南三百里，晋初置，主夷。」与杨《疏》不合。今按：建安十九年蜀先主已得益州，二十一年已有羊渠，非先主所置。
[二三]「赵氏乃以之当彭水，……何其疏也」　按：沈钦韩曰：「彭溪水，旧《志》自新宁雾山坎东南流七十里，经开县南一里，又东南合清江、垫江，经云阳县西四十五里入大江，其入江处曰小江口，去万县六十里。赵一清乃以阆中之彭道将当之，不知保宁府离达州新宁，东西相距五六百里，偶一彭字之同，遂尔混举，与上阳溪同为笑端也。」沈说较熊《疏》为密，故录之。
[二四]「《九域志》，云安县有博望滩」　按：今本无此文。
[二五]「千顷池水一道，西南流为云阳县汤溪」　按：《寰宇记》百四十八大昌县下作「一道西流为云安县阳溪。」《疏》所引出《清一统志》。
[二六]「汤水又南入于江，名曰汤口」　按：《通鉴》胡《注》作「左则汤溪水注之，谓之汤口。」
[二七]「江水又径东阳滩」　按：《华阳国志》朐忍县水道有东阳滩。
[二八]「惠栋《后汉书补注》乃以势为衍文，失之」　按：标点本《后汉书 郡国志》，据王先谦《集解》本引惠栋说以「势者」二字为衍文，未用杨《疏》说存「势」字。今按：杨《疏》校勘之精者，多据《水经注》全书通例，此「势」字当依沔水《注》例不删为是。沔水《注》一有「 水乃 乡溪出山，东南流径通关势南山……高祖北定三秦，萧何守汉中，欲修北道通关中，故名为通关势。」又有「小成固城北百二十里有兴势 ，诸葛亮出洛谷，戍兴势」。皆其例证。
[二九]「据《寰宇记》阳口县为梁置」　按：《寰宇记》百四十八夔州《序》云：「后魏废帝三年，移巴东郡于梁置阳口县理。」
[三〇]「今本作仿洋于山峡之旁，误」　按：「彷徨」犹「仿洋」，字异义同。「峡」误字，当作「岬」。
[三一]「《寰宇记》不载。全氏谓见《寰宇记》者误」　按《寰宇记》百四十八大昌县下：「千顷池分为三道，一道南流为奉节县西瀼水。」全氏所据。熊氏求之于奉节县西失检大昌县，反谓全误，疏矣。
[三二]「谓西峡、巴峡、归峡者，《寰宇记》也」　按：《寰宇记》百四十八作「三峡谓西峡、巫峡、归峡」。
《水经注疏》卷三十四
　　后魏郦道元撰
　　　　　　　　　　　　　宜都杨守敬纂疏
　　　　　　　　　　　　　　　　　　　　　　　门人枝江熊会贞参疏
　江水二戴删二字。
又东出江关，入南郡界。朱此下至谓之乌飞口为上卷之末，又此九字讹作《注》。全、赵仍在上卷。戴改为此卷首，首九字并改《经》。
江水自关，东径弱关、捍关。朱此十字讹作《经》，戴改《注》，全、赵同。赵捍改扞，云：捍关，《国策》、《史记》作扞关，字得通用。捍关， 君浮夷水所置也。会贞按： 君浮土舟于夷水，据捍关而王巴，见《夷水注》。弱关在建平、秭归界。昔巴、楚数相攻伐，藉险置关，以相防捍，会贞按：《华阳国志》一，巴、楚数相攻伐，故置扞关、阳关及沔关。阳关见上卷，此钞变扞关之文，
惟沔关无考。据《后汉书 公孙述》、《岑彭》两《传 注》及《御览》三百三十四引并作巴、楚相攻，故置江关。则今本《华阳志》，沔关为江关之讹。此《注》两弱关又沔关之讹。江、沔、弱并形近也。然此《注》讹文实衍文，盖弱关即江关，不得言江水自江关东径弱关，且以下杂说捍关、弱关，词旨参错，断非原文。细绎此段，乃专说捍关，当本作江水自关东径捍关，捍关， 君浮夷水所置也，在建平云云。校者依误本《华阳志》臆注沔关二字于捍关旁，又臆注沔关二字于在建平旁，久之，俱混入正文，又变沔为弱也。若删去两弱关字，则辞意秩然矣。《史记 楚世家》，肃王四年，蜀伐楚，取兹方。楚为扞关以距之。《索隐》引《续汉志》，巴郡 鱼复有扞关。《张仪传 集解》徐广说同。据《汉志》江关都尉鱼复，岂江关亦有扞关之名乎？然江关、扞关明为二关，安得混而一之？魏王泰、章怀、杜佑并谓扞关在峡州巴山县。[一]《一统志》巴山城在长阳县西，其北为归州，即古秭归地，与此所云在建平、秭归界合。而《寰宇记》云，废巴山县在长阳南七十里，即古捍关。则非江水出江关所径，南字疑是西字之误。惟《史记》以关为楚置，郦氏不引其说，而云 君浮夷水置，又从常璩言巴、楚相攻置。盖疑莫能定也。秦兼天下，置立南郡，守敬按：秦置南郡见本卷后江陵县下。自巫下皆其域也。朱讹作自巫上皆其城也，赵、戴增作东上，改城作域。戴云：此乃注释《经》文入南郡界句。守敬按：《汉志》南郡西至巫县而止，再上则为鱼复，属巴郡矣。当作自巫下皆其域也，今订。又赵至此为三十三卷末。
又东过巫县南，盐水从县东南流注之。朱此十五字讹作《注》，戴改《经》，全、赵同。赵以此为三十四卷首。
江水又东，乌飞水注之。朱此九字讹作《经》，又东作入东，《笺》曰：克家云，当作又东。戴改《注》，改又。全、赵同。守敬按：《寰宇记》，鸟飞山在巫山县西南六十里，言山高鸟飞，不能越也。水盖以山得名，而此作乌，异。水出天门郡溇中县界，守敬按：县见《澧水》篇。北流径建平郡沙渠县南，守敬按：县见《夷水》篇。又北流径巫县南，守敬按：县见下。西北历山道三百七十里，注于江，谓之乌飞口。守敬按：《一统志》以大溪当此水，是也。[二]但大溪出今奉节县西南山谷中东北流百余里入江，源流甚短。郦说出溇中，径沙渠，又径巫县注江无此水道，似以出今宣恩县之水，东北至恩施县东，又以清江北源为逆流，踰山下通大溪也，盖郦所见之图籍有误耳。江水又东径巫县故城南，朱此十字讹作《经》，又别为卷首。戴改《注》，与乌飞口接。全、赵同。县故楚之巫郡也。守敬按：《战国 楚策》，楚地西有黔中、巫郡。《括地志》，巫郡在夔州东百里。《通典》，巫山县，楚置巫郡秦省郡，立县以 南郡。 孙休分为建平郡，治巫城。守敬按：《史记 秦本纪》，昭襄王三十年，蜀守若伐取巫郡。《舆地广记》，秦昭王取以为县。两汉巫县并属南郡。建安中，先主分属宜都郡。孙权又分置固陵郡，见《吴志 潘墇传》。孙休永安三年，分宜都置建平郡，见《休传》。《通典》谓吴置建平郡，在秭归县界，与《注》治巫城异。晋、宋、齐、梁县并为建平郡治，故城在今巫山县北，晋移于今治。城缘山为墉，周十二里一百一十步，东西北三面皆带傍深谷，南临
大江，故夔国也。朱故下有谓之二字，赵同，全、戴删。会贞按：熊挚始治巫城，后徙。见后夔城下。江水又东，巫溪水注之。朱此九字讹作《经》，戴改《注》，戴云，考下文巫溪，即《经》之盐水也。全、赵改同。溪水导源梁州晋昌郡之宣汉县东，朱晋昌作晋兴，全、戴同，赵改。会贞按：宋之宣汉属梁州魏兴郡，齐属梁州晋昌郡，观上卷注称巴水出晋昌郡宣汉县，则此作晋昌郡无疑，赵改是也。今水曰大宁河，出大宁县北界。又南径建平郡泰昌县南，朱又作入，《笺》曰：当作又。戴、赵改。守敬按：晋置县，属建平郡，宋、齐、梁因。在今巫山县北一百二十里。又径北井县西，守敬按：晋置县，初属巴东郡，泰始五年改属建平郡，宋、齐、梁因。在今巫山县北。东转历其县北，水南有盐井，朱水讹作井，戴、赵改。井在县北，故县名北井，建平一郡之所资也。守敬按：《汉志》巫有盐官。后为北井县地。《文选 蜀都赋》滨以盐池。刘《注》，盐池出巴东北新井县，水出地如涌泉，可 以为盐。《方舆胜览》，宝山在大宁县北十七里，山半有石穴，出泉如瀑，即盐泉也。以《晋志》建平郡论，统巫、北井、泰昌、信陵、兴山、建始、秭归、沙渠八县，为今巫山、兴山、建始、恩施等县及归州地。盐水下通巫溪，溪水是兼盐水之称矣。戴云：按此乃注释《经》文盐水。守敬按：所谓互受通称也。此盐水在江北，《夷水》篇之盐水，则在江南。溪水又南，屈径巫县东。县之东北三百步，有圣泉，谓之孔子泉。其水飞清石穴，洁 高泉，朱洁字讹在石穴上，戴、
赵移 字上。守敬按：明抄本作洁 高泉。《御览》七十引盛弘之《荆州记》，巫城东北三百步，有孔子泉，其水甘馨，虽帝浆无以过也。此云洁并高泉即指帝浆。《吕氏春秋 本味》，水之美者，高泉之山。《山海》[《中次十一》]经，高前之山，[三]其上有水焉，甚寒而清，帝台之浆也。《寰宇记》，内乡县高前山，今名天池山。下注溪水。溪水又南入于大江。守敬按：今大宁河自大宁县东南流，至巫山县东南入江。江水又东径巫峡，朱此七字讹作《经》，戴改《注》，全、赵同。守敬按：《方舆纪要》，巫峡在巫山县东三十里，为三峡之一，《水道提纲》，江水东径巫山南麓，曰巫峡。南岸大山，土人亦曰巫山，以在县东者为十二峰也。杜宇所凿以通江水也。守敬按：杜宇使鄨令凿巫峡，通水，蜀得陆处，详见上卷南安县下。郭仲产云：按《地理志》，巫山在县西南，会贞按：《渚宫故事》，郭仲产为荆州从事，同义宣之谋，被诛。《唐志》，仲产有《荆州记》二卷，此盖《记》中语也。巫山在县西南，乃应劭说，师古引之，非班《志》文也。而今县东有巫山，将郡、县居治无恒故也。江水历峡东，径新崩滩，朱此九字讹作《经》，戴改《注》，全、赵同。会贞按：《寰宇记》引盛弘之《荆州记》，沿峡二十里有新崩滩。《吴船录》，自神女庙东二十里，至东滩，东当新崩之讹。在今巫山县东，巴东县西。此山汉和帝永元十二年崩，朱讹作十三年。赵改云：《续汉书 五行志》是十二年。全、戴改同。会贞按：《后汉书 
和帝纪》在十二年，与《续汉志》并称秭归山崩，盖以山在秭归也。观下文，知既崩后，乃有新崩滩之目。晋太元二年又崩。会贞按：《晋书 孝武帝纪》、《五行志》及《宋书 五行志》皆不载此事。当崩之日，水逆流百余里，涌起数十丈。会贞按：《东观汉记》，秭归山高四百余丈，崩填溪水，压杀百余人。[四]今滩上有石，或圆如箪，或方似笥，朱笥讹作屋，戴、赵同。会贞按：屋与箪不类，不得对举，考郑玄《曲礼 注》，圆曰箪，方曰笥。郦氏盖本以为说，则屋当作笥，今订。若此者甚众，皆崩崖所陨，致怒湍流，故谓之新崩滩。其颓岩所余，比之诸岭，朱比作北，《笺》曰：当作比。戴、赵改。尚为竦桀。其下十余里，有大巫山，会贞按：陆游《入蜀记》亦云，新奔[奔崩音同。]滩下十余里有大巫山。非惟三峡所无，乃当抗 岷、峨，偕岭衡、疑。会贞按：岷山、峨眉山见上卷，峨眉又见《青衣水》篇。衡山、九疑山见《湘水》篇。其翼附群山，  青云，更就霄汉，辨其优劣耳。神孟涂所处。朱孟作血，下同，《笺》曰：《山海经》作孟。戴、赵改。《山海经》曰：夏后启之臣孟涂，是司神于巴。守敬按：今本《山海经》脱此巴字。巴人讼于孟涂之所，其衣有血者执之。是请生居山上，在丹山西。守敬按：《海内南经》文。郭景纯云：丹山在丹阳，属巴。守敬按：今本《山海经》误以郭《注》为《经》文，又误巴作居，当据此订正。丹山当在今归州境，或谓在今巴东县西，非也。丹阳城见下。丹山西即巫山
者也。守敬按：《山海经》言，孟涂所居之山，在丹山西。郦氏谓丹山西即巫山。故直定巫山为孟涂所处，而今本郭《注》云，今建平郡丹阳城，秭归县东七里，即孟涂所居，与《经》不合，疑是后人羼入，当以郦说为正。又帝女居焉。[五]宋玉所谓天帝之季女，名曰瑶姬，未行而亡，封于巫山之台。赵改台作阳，云：《御览》[按五十三。]引此文作阳。又李 《高唐赋 注》引《襄阳耆旧传》曰，赤帝女姚姬，未行而亡，葬于巫山之阳。戴改同。守敬按：《渚宫故事》、《御览》引《襄阳耆旧记》并作巫山之台，又与《注》合。精魂为草，实为灵芝，所谓巫山之女，高唐之姬。赵改姬作岨，云：《寰宇记》引《江源记》曰，《楚辞》所谓巫山之阳高邱之岨，岨字与上下文 。全、戴改同。守敬按：《渚宫故事》引《襄阳耆旧记》精魂为草，摘而为芝，媚而服焉，则与梦期，所谓巫山之女，高唐之姬。《御览》引亦有媚而服焉四句，姬与上芝、期为韵。其下文又云，妾在巫山之阳，高邱之岨，旦为行云，云云。赵氏未 《襄阳耆旧记》全文，故有改姬作岨之失。戴亦为所惑。旦为行云，暮为行雨，朝朝暮暮，阳台之下。旦早视之，果如其言，故为立庙，号朝云焉。守敬按：自宋玉以下，全本《襄阳耆旧记》，见《渚宫故事》三，《御览》三百九十九亦节引，与《高唐赋》有异。《寰宇记》，阳云台，高一百二十丈，南枕长江。《吴船录》，阳台在巫山来鹤 上。又云，自巫峡三十五里，至神女庙。《元一统志》，神女祠，唐仪凤元年置。则非故庙矣。而《隋志》甑山县有阳台山。《寰宇记》亦谓阳台庙在汊川县南二十五里，今误传在巫峡中，县令裴敬为碑以正之。其闲首尾一百六十里，
谓之巫峡，盖因山为名也。会贞按：此三句钞变盛弘之《荆州记》文。引见《寰宇记》。自三峡七百里中，两岸连山，略无阙处，重岩 嶂，隐天蔽日，自非停午夜分，不见曦月。至于夏水襄陵，沿泝阻绝，或王命急宣，朱脱或字，赵据《御览》增，戴增同。有时朝发白帝，暮到江陵，其闲千二百里，虽乘奔御风，不以疾也。[六]赵以改似，云：《寰宇记》引此作加。春冬之时，则素湍绿潭，回清倒影，绝巘多生柽柏，赵云：《御览》柽作怪。全、戴改怪。会贞按：宋本《御览》作柽。悬泉瀑布，飞 其闲，清荣峻茂，朱荣讹作荥，戴、赵改。良多趣味。朱《笺》曰：旧本作趣谓。会贞按：《御览》作雅趣。每至晴初霜旦，林寒涧肃，常有高猿长啸，属引凄异，朱属作屡，《笺》曰：《世说[按《黜免》。] 注》引《荆州记》作属引清远。全、赵、戴改。会贞按：《御览》作属引凄异。空谷传响，哀转久绝。会贞按：《御览》作入绝。[七]故渔者歌曰：巴东三峡巫峡长，猿鸣三声泪沾裳。会贞按：自三峡七百里中以下，盛弘之《荆州记》文，引见《御览》五十三。又《类聚》九十五引《宜都山川记》，载一歌曰，巴东三峡猿鸣悲，猿鸣三声泪沾衣。江水又东径石门滩。朱此八字讹作《经》，戴改《注》，全、赵同。守敬按：陆游谓石门滩为天下之至险。在今巴东县东，中有巨漩。滩北岸有山，山上合下开，洞达东西，缘江步路所由。守敬按：《通典》，巴东县有石门山。《寰宇记》，石门山在巴东县东北三十五里，山
有石径，深若重门。《舆地纪胜》引《图经》以为石门关在今巴东县东北。刘备为陆逊所破，走径此门，朱走作是，《笺》曰：谢云，一作走。戴、赵改。追者甚急，备乃烧铠断道。守敬按：《蜀志 先主传》，章武元年，帅诸军伐吴。二年，陆逊大破先主军于夷道猇亭，先主由步道还鱼复。《吴志 陆逊传》，备遁，烧铠断后。孙桓为逊前驱，奋不顾命，斩上夔道，朱《笺》曰：《吴志》作兜道。何焯云：夔字是也，史误文。截其要径，备踰山越险，仅及得免，忿恚而叹曰：吾昔至京，桓尚小儿，而今迫孤，乃至于此。守敬按：《吴志 孙桓传》文。遂发愤而薨矣。守敬按：《蜀志 先主传》，章武三年四月，殂于永安宫。距败归仅数月耳。
又东过秭归县之南。守敬按：汉置县，属南郡，后汉因，吴为建平郡治，晋属建平郡，宋、齐因，梁属信陵郡，即今归州治。
县故归乡。《地理志》曰：归子国也。会贞按：《汉志》。秭归归乡，故归国。《乐纬》曰：昔归典 声律。会贞按：玉函山房辑本，采入《乐纬 动声仪》。宋忠曰：归即夔。守敬按：《后汉书 刘表传》作宋忠。王粲《荆州文学记》作宋衷，《经典释文叙录》同。惠氏栋曰，衷与忠通。《蜀志 许靖传》，南阳宋仲子。裴《注》引《益州耆旧传》言，儒者宋忠，则仲子，忠之字也。《隋》、《唐志》并称《乐纬》三卷，宋均注。又《史记 司马相如传 索隐》、《文选 上林赋 注》并引《乐 图征》及宋衷说，则宋衷亦注《乐
纬》。归、夔音近，古通用。归乡盖夔乡矣。古楚之嫡嗣有熊挚者，以废疾不立，而居于夔，为楚附庸。后王命为夔子。守敬按：《左传 僖二十六年 疏》引《国语》孔晁《注》，叙挚事略同。此郦氏溯夔国之始。《史记 楚世家 正义》以为宋均《乐纬 注》，误。宋《注》但解典乐之归，即夔耳，无缘旁涉后世之夔国。张氏盖即据郦书，误以此为《乐纬 注》文，而又误宋忠作宋均也。夔城见下。《春秋 僖公二十六年》，楚以其不祀灭之者也。守敬按：《左传》夔子不祀祝融与鬻熊，成得臣、 宜申帅师灭夔。袁山松曰：屈原有贤姊，闻原放逐，亦来归，喻令自宽全。乡人冀其见从，因名曰秭归，会贞按：《御览》一百六十七引袁山松《记》，屈原此县人，既被流放，忽然暂归，其姊亦来，因名其地为秭归。此《注》分引流放二句于后归乡县下，而此引姊事较详，盖山松《记》全文也。即《离骚》所谓女嬃婵媛以詈余也。会贞按：《离骚》，女嬃之婵媛兮，申申其詈予。王逸《注》，女嬃，屈原姊也。《说文》贾侍中说，楚人谓姊为嬃。县城东北，依山即 ，周回二里，高一丈五尺，南临大江。古老相传，谓之刘备城，盖备征 所筑也。会贞按：《蜀志 先主传》，章武元年伐吴，军次秭归。[八]《舆地纪胜》，刘备城即今归州城，昔先主征吴，连营七百里，下至秭归，此盖当时所筑。县东北数十里，有屈原旧田宅。虽畦堰縻漫，犹保屈田之称也。会贞按：《名胜志》，屈原宅有二，一在归州东北六十里，即三闾乡也，有玉禾田，相传屈原所
种禾，色如白玉，故名。县北一百六十里，有屈原故宅，累石为屋基，名其地曰乐平里。会贞按：《名胜志》，屈原宅一在归州东百里，即平乐宅，平乐为乐平之误。《舆地纪胜》亦称乐平里，可证。宅之东北六十里，有女嬃庙，捣衣石犹存。会贞按：《续汉志 注》引《荆州记》自县北至有女嬃庙同，是《注》本盛说。《类聚》六、《御览》一百八十并引庾仲雍《荆州记》，[九]秭归县有屈原宅、女须庙，捣衣石犹存。则此又本庾说也。《一统志》引《元和志》，屈原宅在兴山县北三十里。在今县北，女嬃庙在县东北。故《宜都记》曰：秭归盖楚子熊绎之始国，全云：按既曰熊绎之始国，则非熊挚附庸所居矣，自相参辰，何也？守敬按：《括地志》亦云，归州巴东郡东南四里，楚子熊绎之始国也。本此为说。详见下。而屈原之乡里也，原田宅于今具存，朱原田宅讹作屈原宅，戴改，赵据黄本改。守敬按：明抄本作原田宅。《名胜志》引此同。指谓此也。江水又东径一城北，朱此句讹作《经》，无一字。戴改《注》，全、赵同。赵从胡渭增其字，戴增一字。守敬按：江水过秭归县南，则秭归城在江北，又东径此城北，则此城在江南，截然两城，赵增其字，则与秭归混。戴增一字为是。在今归州东南。其城凭岭作固，赵删其字。二百一十步，夹溪临谷，据山枕江，北对丹阳城，赵阳作杨。城据山跨阜，周八里二百八十步，东北两面，悉临绝 ，西带亭下溪，南枕大江，险峭壁立，信天固也。楚子熊绎始封
丹阳之所都也。守敬按：《史记 楚世家》，成王封熊绎于楚蛮，封以子男之田，居丹阳。《正义》引《舆地志》，秭归县东有丹阳城，周回八里，熊绎始封也。《舆地纪胜》，丹阳城在秭归东三里，今屈沱楚王城是也，北枕大江，周十二里。又引《元和志》，在秭归东南七里。陆游《入蜀记》，楚王故城，在山谷闲，城中无尺寸土。在今归州东。《地理志》以为 之丹阳，朱吴下有子字。赵删，阳改杨，云：《汉志》丹阳郡丹阳县，楚之先熊绎所封，十八世，文王徙郢。此是班固误记。宋祁曰丹阳当作丹杨，是也，《晋书地道记》云，丹杨县丹杨山多赤柳，在西。《寰宇记》润州丹阳县下云，本汉曲阿县地。唐天宝元年，复为丹阳县，[一〇]以邑界杨树生丹为名，故今字 木为称。按《宋志》亦 木，作丹杨，乐《记》故以复为释之。何焯校，衍子字，改阳为杨。全、戴删子字同。论者云：寻 楚悠隔， 缕荆山，会贞按：《左传 昭十二年》，子革曰，我先主熊绎辟在荆山，筚路蓝缕，以处草莽。无容远在 境，是为非也。赵云：观子革僻处荆山之语，则枝江为近。郦氏故辞而辟之。会贞按：《续汉志》，枝江有丹阳聚。《史记 楚世家 集解》徐广曰，丹阳在南郡枝江县。《正义》，颍容《三传释例》云，楚居丹阳，今枝江县故城。与秭归之说异。《通典》又谓熊绎初都丹阳，在秭归，后徙枝江，亦曰丹阳。《寰宇记》引《郡国志》同。赵氏盖以枝江尤密迩荆山，故举以为说，不知与本《注》不相应也。又楚之先王陵墓在其闲，朱之讹作子，赵同，戴改。盖为征矣。会贞按：本篇上卷江水又东径故陵北，江侧有六大坟。庾仲雍曰，楚都丹阳所葬。又《括地志》，熊绎墓在归
州秭归县。又《劍南詩 》，歸州光孝寺後有楚冢，近歲或發之，得 玉劍佩之類。江水又东南径夔城南。朱此九字讹作《经》，戴改《注》，全、赵同。会贞按：《舆地纪胜》引此，东下无南字。《寰宇记》，夔子城在秭归县东二十里。《名胜志》，地名夔沱，在今归州东。城跨据川阜，朱无城字，戴同，赵增。周回一里百一十八步，西北皆枕深谷，戴、赵皆改背。会贞按：《名胜志》引亦作皆，盖谓西、北两面俱枕深谷耳，与上东北两面悉临绝 同，改皆作背，失之。东带乡溪，赵乡下增口字，云：乡口溪见下，戴增同。会贞按：非也。夔城在江北，东带乡溪，则此溪自在江北。下乡口溪则在江南，安得混而为一？《名胜志》，归州东乡溪一名香溪，今香溪自兴山县南流入江。南侧大江。城内西北角有金城，东北角有圆土狱，西南角有石井口，径五尺。会贞按：《名胜志》，夔子城内有楚王井。熊挚始治巫城后复移此，朱复讹作疾，戴、赵同。会贞按；《舆地纪胜》引此作复，今订。盖夔徙也。全云：熊挚不得为熊绎后，故封夔，非自巫徙。守敬按：《寰宇记》夔子城亦称为夔子所都，盖初封于彼而灭于此。《舆地纪胜》引《寰宇记》，接引此文，知郦言夔徙，必有所征，故从其说。全氏以今存之书无考，遽驳之，何耶？《春秋左传 僖公二十六年》，楚令尹子玉灭夔者也。朱灭讹作城，《笺》曰：《左传》作灭。戴、赵改。会贞按：《左传》，楚成得臣灭夔。杜《注》，成得臣，令尹子玉也。僖二十六年灭夔，已见上，此复。服虔曰：在巫山之阳，秭归归乡矣。
朱脱山字，全、赵、戴同。会贞按：《史记 楚世家 集解》引服说，有山字，惟脱一归字。江水又东径归乡县故城北。朱此十一字讹作《经》，戴改《注》，全、赵同。守敬按：东晋置县，属建平郡，宋、齐因，梁徙废。在今归州东。袁山松曰：父老传言，原既流放，忽然暂归，戴暂作蹔，守敬按：暂、蹔同。乡人喜悦，因名曰归乡。抑其山秀水清，故出 异，地险流疾，故其性亦隘。《诗》云：惟岳降神，生甫及申，守敬按：《大雅 嵩高》篇文。信与！守敬按：《御览》但引山松《记》流放二句，见前。余谓山松此言，朱山松作袁松。赵云：袁松即袁山松，《晋书》有传。《谢安传》作袁崧，而是《注》前后亦多作袁崧，盖合二字为一，终当以山松为是。可谓因事而立证，恐非名县之本旨矣。县城南面重岭，北背大江。会贞按：城以南为向，以北为背，说见《 水》篇灵泉池下。东带乡口溪，溪源出县东南数百里，西北入县。朱北作南，戴改，赵据黄本改。会贞按：《名胜志》引此同。径狗峡西，峡崖龛中石，隐起有狗形，形状具足，故以狗名峡。会贞按：《舆地纪胜》，白狗峡在秭归县东三十里，又名鸡笼山。《荆州记》，蜀江水中，两面如削，绝壁之际，隐出白石，如狗形具足，故名。天欲雨，则狗形青，居人以此卜阴晴。在今归州东南十七里。乡口溪又西北径县下入江，谓之乡口也。会贞按：水在今归州东南。江水又东径信陵县，守敬按：吴置县，属建平郡，晋因，宋废。在今归州东。南临大江，东
傍深溪，溪源北发梁州上庸县界，会贞按：县见《沔水注》堵水下。南流径县下，而注于大江也。朱脱于字，戴增。赵据黄本增。会贞按：明抄本有于字。《一统志》但云，此水在归州东北准图，郦氏似亦指今之香溪别无水可以当之。
又东过夷陵县南。朱又东上衍江水二字，戴删，赵删同，全误以此七字作《注》。
江水自建平至东界峡，守敬按：下言峡即宜都建平二郡界，此为宜都之西界，即建平之东界，故谓之东界峡。盛弘之谓之空泠峡。朱谓下脱之字，泠讹作冷。赵增改，云：《通典》、《寰宇记》俱作空舲峡。顾祖禹曰，夏秋水泛，必空舲乃可上。然作泠字，于义亦得。《湘水注》有空泠峡。戴增、改同。守敬按：明抄本作泠。盛弘之《荆州记》文，仅引见此。《归州志》，峡有大石，大石左下三石联珠，峙伏水中，舟行毫厘失顾，即糜石上。明万历时，知州吴守忠凿平之，改名通舲峡，在今州东南四十里。峡甚高峻，即宜都、建平二郡界也。守敬按：此为夷陵、秭归二县分界处。自三国至晋、宋，夷陵属宜都郡，秭归属建平郡。《注》本刘义庆《幽明录》，则就宋时言也。其闲远望，势交岭表，朱无势字。赵云：以《寰宇记》校增。戴增同。守敬按：《寰宇记》不载，《名胜志》引此有势字。有五六 ，参差互出。上有奇石，如二人像，攘袂相对，俗传两郡督邮争界于此，宜都督邮，厥势小东倾，议者以为不如也。守敬按：《初学记》五、《御览》五十二引《幽明录》宜都、建平二郡
之界，有五六 ，云云，至争界于此止，与《注》合。《注》宜都督邮三句，与上意相属，此条当全本《幽明录》。惟《初学记》、《御览》奇石作倚石，又《类聚》六引稍略，亦作倚石，然《事类赋》七引作奇石，与《注》同。江水历峡东，径宜昌县之插 下，朱此十三字讹作《经》，插讹作埵，下同。戴改《注》、改插。全、赵同。守敬按：插 岩在今归州东，宜昌县见下。崖间、崖侧指此也。江之左岸，绝崖壁立数百丈，朱崖讹作岸，戴、赵改。守敬按：《宜都记》作崖。飞鸟所不能栖。有一火烬，朱作炉，《笺》曰：当作烬。戴、赵改。守敬按：《宜都记》作烬。插在崖闲，望见可长数尺。赵改尺作丈。守敬按：《宜都记》作尺。父老传言，昔洪水之时，人薄舟崖侧，守敬按：据《宜都记》此下当脱爨字，《寰宇记》引《荆州图记》亦云泊舟崖侧，爨于此。以余烬插之岩侧，至今犹存，故先后相承谓之插 也。朱《笺》曰：《洽闻记》云，空舲峡绝壁上有一火烬，长数尺，名曰插 。相传尧时洪水，行者泊舟崖侧，炊爨，以余烬插之。郑、常盖亦据此《注》耳。守敬按：《御览》一百八十六引《宜都记》，与《注》此条文略同，当是郦所本。江水又东径流头滩，朱此句讹作《经》，脱径字。戴改《注》。全、赵同，并增径字。守敬按：《通鉴》陈祯明元年，隋崔仲方曰，陈于流头等处置船。二年，隋杨素引舟师下三峡，军至流头。胡《注》引此作东至流头滩，[一一]然此篇 各滩皆言径，不言至也。或作虎头滩，顾祖禹斥其误。在今东湖县西一百里。其水 峻激奔暴，朱峻作浚。何焯校改。赵暴改瀑。守敬
按：《通鉴 注》引此作峻，作暴。鱼 所不能游。守敬按：《泗水注》称吕梁悬涛崩渀，孔子所谓鱼 不能游，与此同。行者常苦之，其歌曰：滩头白勃坚相持，倏忽沦没别无期。朱倏作 ，戴、赵改。袁山松曰：自蜀至此，五千余里，下水五日，上水百日也。守敬按：唐人诗，朝辞白帝彩云闲，[一二]千里江陵一日还，则下水一日千里，与山松说同。江水又东径宜昌县北，朱此九字讹作《经》，戴改《注》，全、赵同。分夷道佷山所立也。朱佷作狼，《笺》曰：当作佷。守敬按：晋末置宜昌县，属宜都郡，宋、齐因，梁徙废。在今东湖县西。夷道县见下，佷山县见《夷水篇》。县治江之南岸，北枕大江，与夷陵对界。守敬按：夷陵之地在江北，宜昌在江南，宜昌与夷陵隔江，故云与夷陵对界。《宜都记》曰：渡流头滩十里，便得宜昌县也。朱脱也字，戴同。赵云：据《御览》引此增。守敬按：明抄本、黄本并有也字。江水又东径狼尾滩而历人滩。朱此十二字讹作《经》，戴改《注》，全、赵同。守敬按：《通鉴》陈桢明二年，将军戚昕守狼尾滩。《地理通释》引《元和志》远安县江有狼尾滩。《明史 地理志》夷陵州峡中有狼尾滩，江流至险处。在今东湖县西北九十余里，人滩在其下。袁山松曰：二滩相去二里。人滩水至峻峭，南岸有青石，夏没冬出，其石嵚崟，数十步中，悉作人面形，或大或小。其分明者，须发皆具，守敬按：《御览》六十九引此须作鬓，误。《名胜志》引亦作须。因名曰人滩也。江水又东径黄牛山，朱此
八字讹作《经》，戴改《注》，全、赵同。戴以下句下字上属。守敬按：《隋志》，宜昌有黄牛山。《新唐志》，夷陵有黄牛山。在今东湖县西北八十里，亦曰黄牛峡。下有滩，名曰黄牛滩。守敬按：《类聚》九十四引袁山松《宜都山川记》，自峡口泝江百许里，至黄牛滩。今去东湖尚不及百里。南岸孙星衍曰：《御览》作崖。守敬按：《御览》五十三引盛弘之《荆州记》作崖，误也。《寰宇记》引盛说作岸，《御览》六十九引此，亦作岸。重岭 起，最外高崖闲有石色朱无石字，《笺》曰：孙云，色当作石。赵云：按当作有石色，《荆州记》校增。全、戴增同。守敬按：《御览》引此作有石色。如人负刀牵牛，人黑牛黄，成就分明，既人迹所绝，莫能究焉。此岩既高，加以江湍纡回，朱脱以字，赵据《寰宇记》增。戴增同。守敬按：《御览》引此有以字。虽途径信宿，犹望见此物，故行者谣曰：朝发黄牛，暮宿黄牛，三朝三暮，黄牛如故。朱脱三朝以下八字。赵云：据《御览》引此增。戴增同。守敬按：《御览》引亦无八字，[一三]其引盛说，有作三日三夜，惟《寰宇记》引盛说作三朝三暮。言水路纡深，回望如一矣。朱纡讹作行，《笺》曰：《御览》引此《注》云，言水路纡深回环望如一矣。守敬按：《御览》引盛弘之《荆州记》比《注》此条稍略，《注》盖盛氏全文也。江水又东径西陵峡，朱此八字讹作《经》，戴改《注》，全、赵同。守敬按：《舆地纪胜》引《荆州记》，自夷陵泝江二十里，入峡口，名西陵峡，长二十里。在今东湖县西北二十五里。《宜都记》曰：自黄牛滩东入西陵界，
至峡口一百许里，山水纡曲，而两岸高山重嶂，非日中夜半，不见日月。绝壁或千许丈，其石彩色形容，多所像类。林木高茂，略尽冬春。猿鸣至清，山谷传响，泠泠不绝。所谓三峡，此其一也。会贞按：《类聚》六、九十五、《御览》五十三、《舆地纪胜》并节引《宜都记》，与此有异同。三峡说见上卷。山松言：常闻峡中水疾，书记及口传，悉以临惧相戒，曾无称有山水之美也。及余来践跻此境，朱境讹作意。赵同，从孙 改跻作赍。戴改意作境。守敬按：戴改是也。既至欣然，始信耳闻之不如亲见矣。朱之字讹在耳闻上，赵、戴乙。其 崿秀 ，奇构异形，固难以辞 。林木萧森，离离蔚蔚，乃在霞气之表。仰瞩俯映，弥习弥佳。朱无佳字，《笺》曰：疑脱佳字。戴、赵增。流连信宿，不觉忘返，目所履历，未尝有也。既自欣得此奇观，山水有灵，亦当惊知己于千古矣！守敬按：以上皆山松说。或以为郦语，未审。江水历禹断江南。朱截上六字讹作《经》，惟南字作《注》。戴并改《注》。全、赵同，南字仍下属。戴属此句。会贞按：断江上在今东湖县西北二十余里。峡北有七谷村，朱七讹作北。赵据《寰宇记》引《郡国志》，西陵县有七谷村，改作七。戴改同。会贞按：《名胜志》引此作七。两山闲有水清深，潭而不流。又耆旧传言，昔是大江，及禹治水，此江小不足泻水，禹更开今峡口，水势并冲，此江遂绝，于今谓之断
江也。江水出峡，东南流，径故城洲。朱此十一字讹作《经》，戴改《注》，全、赵同。会贞按：洲在今东湖县治南。洲附北岸，会贞按：《通鉴》晋泰始八年，《注》引此作洲北附岸。《方舆纪要》引同。洲头曰郭洲，长二里，广一里。会贞按：《一统志》，郭洲在东湖县西北三里。非古郭洲也。古郭洲为今东湖县治，以下步阐城知之。上有步阐故城，方圆称洲，周回略满。会贞按：《唐志》，峡州，贞观九年徙治步阐垒。《一统志》，步阐垒亦称步阐故城，即今东湖县治。故城洲上，城周一里，朱《笺》曰：里上疑缺一字。赵增一字，戴增五字。会贞按：《通鉴 注》引作周里，则脱误已久。朱疑缺一字者，谓缺一数目字，非谓即缺字也。赵依增。《方舆纪要》同，泥矣。戴增五字，亦意以为比上城为大而率增耳，究当阙疑。 西陵督步骘所筑也。会贞按：《吴志 步骘传》，黄武五年，都督西陵，在西陵二十年。《陆抗传》，步阐叛，抗令左奕等赴西陵，筑严围，自赤溪至故市。《通鉴 注》，故市即步骘故城，所居成市，而阐别筑城，故曰故市。孙皓凤凰元年，骘息阐复为西陵督，据此城降晋，晋遣太傅羊祜接援朱脱一晋字，戴、赵增。未至为陆抗所陷也。会贞按：《吴志 步骘传》，子阐，继为西陵督。凤凰元年，召为绕帐督，阐惧祸，降晋。晋命羊祜救阐，孙皓使陆抗西行，祜等遁退。抗陷城，斩阐。《御览》一百六十七引《宜都记》，郡城即陆抗攻步阐于此。江水又东径故城北，朱此八字讹作《经》，《笺》曰：宋本作陆抗故城北。戴改《注》，无陆抗二字。全、赵同。所谓陆
抗城也。城即山为墉，四面天险。朱天讹作大，戴、赵改。会贞按：《初学记》八、二十四引《荆州图记》，夷陵县南对岸有陆抗故城，周回十里三百四十步，即山为墉，四面天险。此城在江之南。《通鉴》晋泰始八年，《注》谓在江北，误。在今东湖县东南。江南岸有山孤秀，从江中仰望，壁立峻绝。袁山松为郡，尝登之瞩望焉。故其《记》云：今自山南上至其岭，岭容十许人，四面望诸山，略尽其势。俯临大江，如萦带焉，视舟如凫雁矣。守敬按：《初学》六、《御览》六十并引袁山松《宜都记》，对西陵南岸有山；其 孤秀，人自山南上至顶，[一四]俯临大江如萦带，视舟如凫雁。不如此详。人自山南，此人作今，疑误。山松为宜都郡，《晋书》本传失载。今孤山在东湖县南五里。北对夷陵县之故城。守敬按：秦置县，属南郡。两汉因，建安中，魏武属临江郡，蜀为宜都郡治，吴曰西陵，[见下。]晋仍曰夷陵，[亦见下。]并为宜都郡治，宋属宜都郡，齐、梁因。在今东湖县东南。城南临大江，秦令白起伐楚，三战而烧夷陵者也。会贞按：《史记 白起传》，秦昭王二十八年，[一五]攻楚，拔鄢、邓五城，明年，拔郢，烧夷陵。《楚世家》，顷襄王二十年，白起拔西陵，二十一年，拔郢，烧先王墓夷陵。《六国表》则载楚顷襄王二十年，秦拔鄢，西陵，二十一年，拔郢，烧夷陵。郦氏殆以拔鄢、拔西陵、拔郢为三战，故云三战而烧夷陵乎？应劭曰：夷山在西北，会贞按：《汉志》颜《注》引应说。盖因山以名县也。会贞按：此郦氏释夷陵县之语。王莽改曰居利。 黄
武元年，更名西陵也。会贞按：见《吴志 孙权传》。后复曰夷陵。朱脱曰字，戴、赵增。会贞按：《宋志》晋武帝太康元年复旧。县北三十里，有石穴，名曰马穿。朱曰作白，《笺》曰：旧本作曰。守敬按：此条至下相去数千里止，全本《宜都记》，引见《御览》[五十四，又《寰宇记》引，钞略其辞。]首称自西陵北行三十里，即谓夷陵县北也。《书钞》一百五十八引盛弘之《荆州记》，佷山县北三十里，有马穴。佷山当夷陵之误。《隋志》亦云，夷陵有马穴，在今东湖县北。尝有白马出穴食，朱《笺》曰：食字下疑有禾麦字，乃成文理。《白帖》引《荆州记》正同，但云，昔有马从穴出，因复还入，潜行乃出汉中。赵云：按尝有白马出穴，[句]食，[句]人逐之，自足成文，正不必有禾麦字也。戴删食字。守敬按：《宜都记》作出食。人逐之入穴， 行出汉中。汉中人失马，亦尝出此穴，相去数千里。袁山松言江北多连山，登之望江南诸山，数十百重，朱作里，赵同，全、戴改。守敬按：《名胜志》引此作重。莫识其名，高者千仞，多奇形异势，自非烟褰雨霁，守敬按：《名胜志》引此褰作搴。不辨见此远山矣。余尝往返十许过，正可再见远 耳。朱再见作见其，赵据黄本改，戴作再见。守敬按：明抄本作再见。《名胜志》引此同。江水又东径白鹿岩。朱此八字讹作《经》，戴改《注》，全、赵同。守敬按：在今东湖县东南，江南岸。沿江有峻壁百余丈， 所不能游。有一白鹿，陵峭登崖，守敬按：当作岸。乘岩而上，故世名此岩为白鹿
云。戴改云作岩。守敬按：《类聚》九十五引袁山松《白鹿诗 序》，荆门山临江，皆绝壁峭峙，壁立百余丈， 带激流，禽兽所不能履。北岸有一白鹿，泅过江，行人见之，乘刀竞逐，[一六]谓至山下必得鹿，忽然若飞，超冈而去，于今此壁谓之白鹿山。《御览》九百六引略同此，钞变其辞。江水东历荆门、虎牙之闲。[一七]朱此十一字讹作《经》，又闲讹作门，戴改《注》，全、赵同。赵据《后汉书 注》改闲。全、戴改同。会贞按：《续汉志》，夷陵有荆门，虎牙山，郦氏盖以为据，故先言荆门，后言虎牙。其实江水先径虎牙，后径荆门。今虎牙山在东湖县东南五十里，荆门山在宜都县西北五十里，二山隔江斜对。荆门在南，上合下开，闇彻山南，[一八]有门像，虎牙在北，朱讹作此，赵据《后汉书 注》引改，戴改同。石壁色红，闲有白文类牙形， 以物像受名此二山，朱二讹作三，戴、赵改。楚之西塞也。会贞按：自荆门在南以下，盛弘之《荆州记》文，引见《文选 江赋 注》。《御览》四十九、一百六十七引袁山松《宜都记》稍异。水势急峻，故郭景纯《江赋》守敬按：《赋》见《文选》。曰：虎牙桀竖以屹崒，荆门阙竦而盘 ，朱阙作 ，《笺》曰：《江赋》作阙。赵仍，戴改。又朱盘 作盘薄，戴、赵改同。会贞按：赋作盘 是也，赋下文有惊波飞薄之文，此不得先用薄字，今改。圆渊九回以悬腾，湓流雷呴而电激者也。朱圆作图，湓作溢，《笺》曰：《江赋》作圆，作湓。戴、赵改。汉建武十一年，公孙述遣其大司徒任满、翼江王田戎，将兵数万，朱脱数字，戴、赵增。据
险，为浮桥横江，以绝水路，营垒跨山，以塞陆道。光武遣 汉、岑彭将六万人击荆门，汉等率舟师攻之，直冲浮桥，因风纵火，遂斩满等矣。守敬按：此条本《后汉纪》及《后汉书 岑彭传》。《后汉纪》于建武十一年，载吴汉等击荆门，先追叙之曰，初，公孙述遣任满、田戎云云，则不以为此年事。《岑彭传》明言述遣满等在九年，《述传》同。郦氏概系之十一年，欠分析。
又东南过夷道县北，夷水从佷山县南，东北注之。会贞按：《夷水》篇见后，佷山县见《夷水》篇。
夷道县，汉武帝伐西南夷，朱西字下有南字，戴、赵同。会贞按：明抄本、黄本无南字。《史记 西南夷传》本西南夷分着此，盖郦氏节去南字。路由此出，故曰夷道矣。会贞按：汉县属南郡，后汉因，建安中，魏武分属临江郡，刘先主以属宜都郡，[非郡治，说见下。]吴、晋因。宋为宜都郡治，[见下。]齐因，梁复属宜都郡。在今宜都县西一里。王莽更名江南。朱作湖，《笺》曰：宋本作南。戴、赵改。会贞按：明抄本作南。桓温父名彝，改曰西道。会贞按：此避彝嫌名，与《沔水注》温改夷水曰蛮水同。《晋书 桓玄传》玄兄子俊，降封西道县公，即此，非交州新昌郡之西道也。魏武朱有临江二字，赵同，戴删。分南郡置临江郡。刘备改曰宜都。朱脱改字，赵据孙 校增，戴增同。守敬按：《宋志》引习凿齿云，魏武平荆州，分南郡枝江以西为临江郡，建安十四[原误五。]年，刘备改为宜都郡。
郡治在县东四百步。守敬按：《舆地纪胜》，故临江郡城。《图经》，在峡州南二十里。《通典》，魏武平荆州，置临江郡，戍城则临江郡治在夷陵县地。《寰宇记》引《吴录》，蜀昭烈皇帝立宜都郡于西陵，即夷陵也。则先主时宜都郡治夷陵。《晋书 王浚传》，太康元年，伐吴，克西陵，获宜都太守虞忠。是吴郡亦治夷陵。《晋志》宜都郡先书夷陵。又《御览》一百六十七引《宜都记》，郡城即陆抗攻步阐于此。是晋郡亦治夷陵，惟《宋》、《齐志》宜都郡先书夷道，郡始治夷道。郦氏于刘备改宜都下称郡治在夷道东，盖因宋、齐郡治，牵 先主事于此耳。《方舆纪要》乃以为据，谓先主及吴、晋时郡并治夷道，失之。故城， 丞相陆逊所筑也。守敬按：《舆地纪胜》，故宜都郡城。《荆州记》云，陆逊筑。为二江之会也。全云：按夷水别名清江，其入江也，有泾渭之分，故曰二江之会。北有湖里渊，守敬按：渊在今宜都县西北。渊上橘柚蔽野，桑麻闇日，西望佷山诸岭，守敬按：佷山见《夷水》篇。重  秀，青翠相临，时有丹霞白云，游曳其上。城东北有望堂，地特峻，守敬按：堂在今宜都县西。下临清江，赵云：即佷山清江也。游瞩之名处也。县北有女观山，会贞按：《隋志》，夷道有女观山。据《方舆纪要》，隋之夷道在江北，则山亦当在江北，为今宜都县北境。《一统志》谓在县西北，特就故夷道推言之耳。厥处高显，回眺极目。古老传言，昔有思妇，夫官于蜀，屡愆秋期。朱秋作归，《笺》曰：旧本作愁期，当是秋期之讹。《毛诗》秋以为期也。戴、赵改。守
敬按：明抄本作秋。登此山绝望，忧感而死，山木枯悴，鞠为童枯。守敬按：童枯当童岵之误。《毛诗 传》，山无草木曰岵。然考《尔雅》，山多草木，岵。《说文》亦云，岵，山有艹木也。郦氏未遑深考。乡人哀之，因名此山为女观焉。葬之山顶，今孤坟尚存矣。守敬按：此条本《荆南图副》，引见《类聚》七，稍略。又《御览》九百十引《荆州图经》，宜都夷道县西山顶上，有古墓，名曰女王冢。疑指此坟，而字有讹误。
又东过枝江县南，沮水从北来注之。朱此十四字讹作《注》，戴改《经》，全、赵同。守敬按：《沮水》篇见后。
江水又东，径上明城北。朱此九字讹作《经》，戴改《注》，全、赵同。守敬按：《渚宫旧事》五《注》引《荆州志》，上明、中明、下明谓之三明，明犹渠也。《通鉴地理通释》引《元和志》，上明故城，亦谓桓城，在松滋县西一里，居上明之地，而桓冲所筑，故兼二名。在今松滋县西。晋太元中，苻坚之寇荆州也，剌史桓冲徙渡江南，使刘波筑之，移州治此城。朱此城讹作城也，赵同，戴改。会贞按：明抄本作也城。其地夷敞，北据大江。守敬按：《晋书 桓冲传》，冲为荆州刺史，以苻坚强盛，欲移阻江南，上疏言，南平孱陵县界，地名上明，田土膏良，北枕大江，西接三峡。于是移镇上明，使冠军将军刘波守江陵。不言波筑城事。《波传》亦但云，累迁桓冲中军咨议参军。江汜枝分，《笺》曰：当作江沱。赵改沱。会贞按：《通鉴》晋太元二年，《注》引此作泛。
东入大江，县治洲上，故以枝江为称。会贞按：下引盛弘之云，县旧治沮中是也。此谓县治洲上，故以枝江为称，似初即治百里洲者，与盛说戾。汉县属南郡，后汉、吴、晋、宋、齐、梁因。在今县东。《地理志》曰：江沱出西南，东入江是也。朱作江，《笺》曰：当作江沱。《地理志》蜀郡郫县《注》，《禹贡》江沱在西，东入大江。赵云：按《汉志》南郡枝江县，江沱出西，东入江。师古曰，沱即江别出者也。按此是荆州之沱，朱氏引梁州之沱以相证，可谓 卤矣。又班《志》枝江之沱无南字，恐是世本脱失耳。戴删南字。守敬按：据盛弘之云，县旧治沮中[见下。]则有南字是也。郦氏言江汜枝分，证以《汉志》，盖谓与《志》合。而郑康成独云枝江之沱尾入江，首不出江，意以夏水当荆州之沱。康成生于汉顺帝时，去班氏不过百余年，岂有变迁若此？然郦氏何以不言中闲有通塞之事耶？会贞按：《寰宇记》百里洲下，引《荆州图》洲首派别，南为外江，北为内江。又云，蜀江在松滋县北一里，在枝江县南九里。宋初，松滋，即今县治，枝江治百里洲，蜀江既在松滋北，枝江南，是以洲南之水为江，洲北之水为沱矣。今则大江正流行洲北，而洲南之水微与古异。其民古罗徙。戴改作其民故罗国，盖罗徙也。罗故居宜城西山，会贞按：《汉志》枝江故罗国。《续汉志》枝江本罗国。非始封之罗。《左传 桓十二年》杜《注》，罗在宜城县西山中，后徙南郡枝江县。《沔水注》，夷水东南流，历宜城西山，又东南，径罗川城，故罗国也。楚文王又徙之于长沙，今罗县是矣。会贞按：《汉志》罗县，颜《注》引应劭曰，楚文王徙罗子，自枝江居此。罗为
长沙之属县，见《湘水》篇。县西三里有津乡，会贞按：此语未详所出。观下云，江陵之津乡，今无闻，则枝江之津乡必见于当时图籍。津乡既在旧县西三里，则在今枝江县东。《一统志》谓在今县西，失之。津乡，里名也。《春秋 庄公十九年》，巴人伐楚，楚子御之，大败于津。朱此下有乡字。赵云：何焯据《左传》校，衍乡字。戴、赵删。应劭曰：南郡江陵有津乡，会贞按：《左传》杜《注》，或曰江陵县有津乡，盖本应说。《续汉志》，江陵有津乡。《通鉴》晋义熙元年，《注》引《荆州记》，江陵县东三里有津乡。《后汉书 岑彭传》，津乡当荆州要会。《注》所谓江津也。江津见后。今则无闻矣。郭仲产云：寻楚御巴人，枝江是其涂便。会贞按：仲产《荆州记》文。巴都江州，在今四川巴县。楚都郢，在今湖北江陵。枝江在巴之东，楚之西。故为楚御巴人必由之道。此津乡殆即其地也。朱殆作县，《笺》曰：津乡县旧本作津乡弘，弘字实讹，吴改作县，亦无所据。《汉》、《晋地志》无津乡县也，或是似字之讹。何焯曰：弘疑当作殆。戴、赵改殆。会贞按：《后汉书 岑彭传 注》，津乡，县名，所谓江津也。《寰宇记》，津乡，[原误相。]汉为县，故城在今江陵县东。则吴改津乡县，亦非无本，但是江陵之津乡，非此也。弘为殆字之脱烂。何校至审。盛弘之曰：县旧治沮中，会贞按：《通鉴》晋元兴三年《注》，沿沮水上下为沮中。后移出百里洲，会贞按：《沮水经》，沮水东南过枝江县东南，入于江。此县旧治沮中之证。其移出百里洲，古地志皆不言在何时。《枝江县志》，东晋时，避苻坚之难，移治百里洲。《舆地纪胜》，百里洲在枝江县。《图经》云，其上宽广。
在今县东。接江陵县界。明嘉靖中，为江水冲断，分为上百里洲、下百里洲。西去郡一百六十里。会贞按：郡谓南郡也。南郡在枝江东，此西为东之误。盖此是东去郡，非西去郡也。说见《河水》二析支下。县左右有数十洲，盘布江中，其百里洲最为大也。中有桑田甘果，朱脱有字，戴、赵增。会贞按：《初学记》二十八引《荆州记》，枝江有名甘。又《御览》六十九引《荆州图副》，百里洲出甘、柰、梨、蔗。映江依洲。自县西至上明，东及江津，会贞按：江津见下。其中有九十九洲。楚谚云：洲不百，朱讹作洲下石，《笺》曰：当作洲不百。戴、赵改。会贞按：明抄本作洲不百。《名胜志》同。《寰宇记》、《御览》并作洲不满百。故不出王者。桓玄有问鼎之志，乃增一洲，以充百数。[一九]朱增讹作漕。赵改云：《寰宇记》作增。全、戴改同。会贞按：《御览》亦作增。僭号数旬，宗灭身屠。及其倾败，洲亦消毁。今上在西，忽有一洲自生，沙流回薄，成不淹时，其后未几，龙飞江汉矣。朱《笺》曰：此今上是　盛弘之《荆州记》中语，谓宋文帝也。《隋志》，盛弘之是宋临川王侍郎，撰《荆州记》三卷。赵云：《日知录》曰，凡引前人之言，必用原文。《水经注》引盛弘之《荆州记》，所指今上，则南宋文帝以宜都王即帝位之事，古人不以为嫌。会贞按：《寰宇记》、《御览》六十九、《名胜志》引盛弘之《荆州记》互有删节。今上，《寰宇记》、《御览》作宋文帝，盖追改。县东二里，有县人刘凝之故宅。会贞按：宅在今枝江县东。凝之字志安。兄盛
公，高尚不仕。[二〇]守敬按：《渚宫旧事》五，刘盛公，南郡人，少有肥遁之操。司空桓豁在荆镇，亲诣其庐，必凿垣而去。凝之慕老莱、严子陵之为人，立屋江湖，非力不食。妻梁州刺史郭铨女，朱铨作诠，戴、赵同。守敬按：《宋书 刘凝之传》作铨，《御览》五百四引《传》亦作铨。《晋书》杨佺期、桓石民、桓玄《传》并同，则诠字之误无疑。《宋书 刘道规传》作钤，亦误，今订。亦能安贫。宋元嘉中，夫妻隐于衡山，终焉不返矣。守敬按：此条钞略《宋书 刘凝之传》文。县东北十里，土台北岸有迤洲，长十余里，会贞按：《梁书 蔡道恭传》，齐中兴元年，巴西太守鲁休烈寇上明，道恭西讨，次土台，与贼合战，即此土台也。《方舆纪要》引《荆州记》，迤洲在枝江县东北十余里。又《通鉴》陈祯明元年，隋崔仲方言，陈于延洲等处置船。隋开皇九年，陈吕忠肃据荆门之延洲，胡《注》荆门之下为延洲，延与迤虽形近，但荆门去枝江甚远， 非一地。《一统志》谓迤洲在枝江县东北，一名延洲，若以为即《通鉴》之延洲，非也。义熙初，烈武王斩桓谦处。朱讹作武烈王，《笺》曰：武烈王当是武陵王。赵云：按《宋书》，高祖讨桓玄，玄败走江陵，乃奉王遵为大将军，承制，大赦天下。玄走至枚回洲，斩首传京师。义熙元年正月，刘毅等至江津，破桓谦、桓振，江陵平。何焯云：武烈乃烈武之 。宋临川烈武王道规也。事见本传。朱氏盖未详桓谦复以谯纵蜀师寇江陵之事耳。会贞按：《刘道规传》，谯纵以谦为荆州刺史，谦至枝江，军败，追斩之，不言斩于迤洲，此别有所据。县东南二十
里，富城洲上，有道士范侪精庐。守敬按：《名胜志》，富城洲，范侪所居，后为安宝寺，陈希夷建栖真台于寺内。在今枝江县东北。自言巴东人，少游荆土，而多盘桓县界。恶衣麤食，萧散自得，言来事多验，守敬按：《舆地纪胜》引此，言下有未字。而辞不可详。人心欲见， 然而对，貌言寻求，终弗遇也。虽径跨诸洲，而舟人未尝见其济涉也。后东游广陵，卒于彼土。侪在洲无定止处，朱作本洲，《笺》曰：疑作在洲。赵依改，全、戴删洲字。守敬按：《笺》说是也。在、本形近致误。《名胜志》引作在、本洲，亦非。宿憩一小庵而已。朱作小巷，《笺》曰：疑作小庵。戴、赵改。弟子慕之于其昔游，共立精舍，以存其人。[二一]守敬按：此条未详所出。县有陈留王子香庙，颂子香于汉和帝之时，全、戴此句子香上增称字。出为荆州刺史有惠政，天子征之，道卒，枝江亭中。常有三白虎，出入人闲，送丧踰境。百姓追美甘棠，以永元十六年，朱作十八年，戴、赵同。会贞按：和帝永元只十六年，此八为六之误，今订。立庙设祠，刻石铭德，号曰枝江白虎王君。其子孙至今，犹谓之为白虎王。朱此今讹作世令，赵据《隶释》改，戴改同。会贞按：此条《陈留耆旧传》文，引见《御览》八百九十二、《事类赋注》二十稍略，又《寰宇记》雍丘县下载白虎墓云，今子孙号为白虎王氏，当依此作白虎王，与《鲍邱注》，今犹谓之为玉田阳同。江水又东会沮口，朱此七字讹作《经》，全、赵、戴改
《注》。会贞按：沮水东南流注于江，谓之沮口，见《沮水》篇。楚昭所谓江、汉、沮、漳，楚之望也。全、戴昭下增王字。会贞按：语见《左传 哀六年》，沮作睢，沮与睢同。
又南过江陵县南。全此七字讹作《注》。
县江有洲，赵据《名胜志》改江作北，戴改同。会贞按：枚回洲不得在江陵县北。《名胜志》误。胡渭改作西，较胜，然实不必改也。号曰枚回洲，朱枚作枝，《笺》曰：沈约《宋书》作枚回洲，斩桓玄处。全氏曰：或云枝江所回绕，故亦曰枝回。赵仍枝。戴改。会贞按：《通典》亦误作枝回。考《晋书 桓玄传》、《宋书 武帝纪》、《毛修之传》、《魏书 岛夷 桓玄传》并作枚回，《通鉴》同。《类聚》八十六引伍端休《江陵记》，洪亭村下有梅回村，旧云是梅、槐合生成树，是以名之。今音讹，谓之梅回。梅、枚音同，尤作枚之确据。全氏不知枝为误字，而以枝江回绕为解，失之。《寰宇记》枚回洲在江陵县西南六十里。宋江陵即今县治。江水自此两分而为南、北江也。赵云：《禹贡锥指》曰，袁中道《澧游记》，郦道元注《水经》，于江陵枝回洲下，有南北江之名。南江即江水由澧入洞庭道也。陵谷变迁，今之大江，始独专其澎湃，而南江之迹，稍稍湮灭，仅为衣带细流。然江水会澧故道，犹可考云。小修此义，最为精核。《水经注》澧水自石门以西，与导江无涉。其南江会澧故道，参以近志，东入洞庭，此导江东至于澧过九江至东陵之故道也。一清按：《水经》及《注》则是澧水注江，非江会澧，所云略有差错。守敬按：郦氏言分为南、北江者，以下有故乡、龙、宠、邴里、燕尾诸洲，在江之中，故分为南、北江。观下江水断江
通会之文，是明明谓南、北江合会也。袁小修以今之虎渡口，江水盛涨之时，溢入洞庭，遂傅会为江水会澧故道，胡氏更傅会以洞庭为九江之说，不知自晋以前，江之南、北岸无堤障，江南之水，皆东北流，洈水、油水是也。江北之水，亦夏时泛涨，溢而北出为夏水。后世江身愈高，北岸之水，为堤所障，不复分出为夏水，南岸之水，亦不复北出，此正古今水道变迁。小修文人，不足深求，胡氏专门名家，亦信此燕说，何耶？北江有故乡洲。会贞按：《寰宇记》引《荆南志》，北江呼为蔷薇江。此《注》但叙北江，而下以江水断洲通会一语，东上南、北江之文，或者北江较大乎？故乡洲在今江陵县西南。元兴之末，桓玄西奔，毛佑之与参军费恬射玄于此洲。玄子升，年六岁，辄拔去之。会贞按：《晋书 桓玄传》 玄西奔，毛佑之与参军费恬射玄，及玄子升拔箭并同。惟谓射玄在枚回洲，不言故乡洲。王韶之云：[二二]朱韶讹作昭，戴、赵改。玄之初奔也，经日不得食，左右进麤粥，会贞按：《魏书 岛夷桓玄传》亦作粥，《晋书 桓玄传》作饭，误。咽不能下。朱无能字，戴、赵同。会贞按：《书钞》一百四十四引《晋安帝纪》桓玄败走经日云云至此句止，即王韶之说也。不下有能字，《御览》八百五十九引亦有能字，此脱审矣，今增。升抱玄胸抚之，玄悲不自胜。至此，益州督护冯迁朱督作都，戴、赵同。会贞按：《晋书 安帝纪》、《桓玄传》，《魏书 岛夷桓玄传》并作督，《御览》三百二十三引《晋中兴书》亦作督，则都字之误无疑，今订。斩玄于此洲，斩升于江陵矣。会贞按：《晋书 桓玄传》与王韶之说略同。其云斩玄在枚回洲，异。而《晋书 安帝纪》斩玄于貊盘洲，又异。
下有龙洲，守敬按：《晋书 桓玄传》，何无忌等攻桓蔚于龙洲，破之。即此。《方舆纪要》，广三十里。在今江陵县西南十六里。洲东有宠洲，守敬按：《晋书 王澄传》，澄为荆州刺史，袭巴蜀流人于宠洲。即此，在今江陵县西南。二洲之闲，朱作二渊，《笺》曰：渊当作洲。戴、赵改。世擅多鱼矣。渔者投罟历网，《笺》曰：《荆州记》作投罟挥网。往往絓绝，朱絓作继，《笺》曰：宋本作维。赵改维，戴作絓。会贞按：明抄本作絓，《荆州记》原作絓。有 客泳而视之，见水下有两石牛，尝为罾害矣。故渔者莫不击浪浮舟，鼓枻而去矣。朱枻讹作柂，赵同，戴改。会贞按：鼓枻而去，本《楚辞 渔父》。自龙洲以下，盛弘之《荆州记》文，引见《御览》六十九九百、《寰宇记》、互有详略。其下谓之邴里洲，守敬按：《初学记》八，《吴志》曰魏将夏侯尚围南郡，作浮桥，度景[唐避讳改邴作景。]里洲，在江陵县界。《寰宇记》引《荆州志》，大洲有三，首曰枚回，中曰景里，下曰燕尾。景里洲在南郡西，即今江陵县西。洲有高沙湖，守敬按：《御览》六十六。引《荆南志》，高沙湖在枚回洲下，[原误上。]湖南林野清旷，可以栖托。征士宗炳昔尝家焉。《渚宫故事》，在江陵城西二十里。《名胜志》，在江陵县西北七里。当有脱误。湖东北有小水通江，名曰曾口。守敬按：《御览》六十六引《荆南志》，北有小水，自湖通江，谓之曾口。江水又东径燕尾洲北，朱此九字截上八字讹作《经》，北字仍作《注》，下属。戴改八字作《注》，以北字上属。全、赵同。守敬按：《通鉴》齐永明八年，胡谐
之等至江津，筑城燕尾洲，即此，在今江陵县西南十五里。合灵溪水，守敬按：《文选 郭景纯＜游仙诗〉 注》引庾仲雍《荆州记》，大城西九里有灵溪水。即此水也。《注》 江水东流，先合灵溪水，后径江陵城，适合。在今江陵县西。水无泉源，上承散水，合成大溪，朱成讹作承，戴同，赵据黄本改。守敬按：明抄本作成。《名胜志》引此同。南流注江。江、溪之会有灵溪戍，守敬按：戍在今江陵县西南。背阿面江，西带灵溪，故戍得其名矣。江水东得马牧口，朱此七字讹作《经》，戴改《注》，全、赵同。守敬按：在今江陵县西南。江水断洲通会。守敬按：谓至此江中洲，断南北通会也。江水又东径江陵县故城南，朱此十一字讹作《经》，戴改《注》，全、赵同。守敬按：秦置县，[说见下。]为南郡治，两汉因。吴属南郡，晋复为郡治，宋、齐、梁因。即今江陆县治。《禹贡》荆及衡阳惟荆州，盖即荆山之称而制州名矣。会贞按：《释名》，荆州取名于荆山。荆山见《沮水》、《漳水》二篇。故楚也。子革曰：我先君僻处荆山以供王事。会贞按：《左传 昭十二年》文。遂迁纪郢会贞按：《史记 楚世家》，文王熊赀始都郢。《春秋释例》，楚国都于郢，南郡江陵县北纪南城。《括地志》，纪南故城在江陵县北十五[原误作五十。]里。《方舆纪要》，纪南城即故郢城。后平王更城郢，以此为纪城。郢城见下。今城，楚船官地也，《春秋》之渚宫矣。会贞按：《左传 文十年》，楚子西沿汉泝江，将入郢，王在渚宫下见之。孔《疏》，渚宫当郢都之南。《舆地纪胜》引《元和
志》楚别宫，梁元帝即位于楚宫，盖取渚宫以名宫也。在今江陵县城内西北隅。秦昭襄王二十九年，使白起拔鄢郢，以汉南地而置南郡焉。守敬按：《史记 秦本纪》，昭襄王二十八年，白起拔楚，取鄢，二十九年，攻楚取郢为南郡。《名胜志》襄阳府引习凿齿《襄阳记》，秦兼天下，自汉以南为南郡。《御览》一百六十八引《楚地记》，汉江之南为南郡。《周书》曰：南，国名也。[二三]南氏有二臣，力钧势敌，赵改钧作均。守敬按：钧、均同。《左传 成六年》， 钧从众。杜《注》，钧，等也。竞进争权，君弗能制。南氏用分为二南国也。朱《笺》曰：出《周书 史记解》。按韩婴叙《诗》云：其地在南郡、南阳之闲。守敬按：韩婴说，玉函山房辑本入《韩诗》故。《吕氏春秋》所谓禹自涂山巡省南土者也。守敬按：《音初》文。是郡取名焉。后汉景帝以为临江王荣国。王坐侵庙垣地为宫，戴改垣作壖。被征，升车，出北门而轴折。父老窃流涕曰：吾王不还矣！自后北门不开，盖由荣非理终也。会贞按：荣事自吾王句以上见《史记》、《汉书》本传。《世说 言语 注》引盛弘之《荆州记》有从此不开北门句。又张守节引《荆州图副》云，自此后北门存而不启，盖为荣不以道终也。汉景帝二年，改为江陵县。全云：秦置南郡，即治江陵。高帝元年，改郡名曰临江，以封共敖，而本《表》曰，都江陵。高帝五年，复曰南郡。景帝二年，又曰临江郡，以封子荣。中二年，复为南郡。盖郡名有更易，县名无改移，《注》非是。守敬按：《汉书 王表》，景
帝子哀王阏，二年立，三年薨，亡后。愍王荣，七年立，三年自杀。郦氏失书阏事，全氏亦略之。《通典》，秦分郢置江陵县。《史记 项羽纪》共敖都江陵，亦江陵为秦置之征。而《舆地纪胜》引《元和志》，秦分郢为江阳县，景帝三年，改江阳为江陵。《渚宫故事》，楚有旧郢县，秦分为临江，至汉景，改临江为江陵。似俱可证此景帝改江陵之说。然江陵既见于《项羽纪》，则非景帝所改无疑。王莽更名郡曰南顺，朱无郡曰二字，赵同，戴增。县曰江陆。朱陆讹作陵，赵据《汉志》改，全、戴改同。旧城，关羽所筑。羽北围曹仁，吕蒙袭而据之。羽曰：此城吾所筑，不可攻也。乃引而退。守敬按：《舆地纪胜》引《元和志》，荆州城本有中隔，以北，旧城也；以南，关羽所筑。羽北围曹仁于樊，留糜芳守城。及吕蒙袭破芳，羽还救城，闻芳已降，退住九里。曰，此城吾所筑，不可攻也。乃退保麦城，与此《注》同。然考《吴志 孙权传》，关公自襄阳还当阳，西保麦城，伪降遁去，为潘璋司马马忠所获，未得至江陵也。又《权传》，赤乌九年，朱然城江陵。关公既言不可攻，则其城坚可知，何以不久复筑？此均有可疑者。杜元凯之攻江陵也，城上人以瓠系狗颈示之，元凯病瘿故也。及城陷，杀城中老小，血流沾足。论者以此薄之。守敬按：《晋书 杜预传》详略互异。《渚宫旧事》四，文小异。江陵城地东南倾，故缘以金堤，自灵溪始。守敬按：《类聚》八十九引盛弘之《荆州记》，缘城堤边，悉植细柳。《通鉴》齐永明八年，荆州刺史巴东王子响与百余人，操万钧弓，宿江堤上。《南史 梁始兴王憺传》，天监六年，荆州大水，江溢堤坏。憺亲率将吏，冒雨筑之。皆此堤之证。《一统
志》，金堤在江陵县东南二十里，一名黄潭堤，盖仍故迹也。[二四]桓温令陈遵造。遵 于方功，朱作防攻，《笺》曰：孙云，当作方功，谓以方计土功也。赵云：按《汉书 张汤传》治方中，孟康曰，方中，陵上土作方也。师古曰，古谓掘地为坑曰方，今荆楚俗，土功筑作算程课者，犹以方计之。朱氏言之不详。使人打鼓，远听之，知地势高下，依傍创筑，略无差矣。守敬按：《晋书 桓温传》，为荆州刺史，不载造城事。《旧唐志》，今江陵治所，桓温所筑城也。城西有栖霞楼，俯临通隍，吐纳江流。会贞按：《初学记》二十四引盛弘之《荆州记》，城西百余步，有栖霞楼，宋临川康王置。《御览》六十九引云，[二五]楼下洲上， 竹交荫，长杨傍映，高梧前竦，虽即城隍，趣同邱壑。在今江陵县西。城南有马牧城，西侧马径。会贞按：《类聚》九十七引盛弘之《荆州记》，马牧城在蚌城西三里。《荆州府志》，马牧城旁即马牧口。马牧口见上。此洲始自枚回，下迄于此。会贞按：《寰宇记》引《荆南志》，此洲始自梅回，下迄燕尾。长七十余里。洲上有奉城，故江津长所治，旧主度州郡贡于洛阳，因谓之奉城。会贞按：《寰宇记》，故奉城在燕尾洲上。郭仲产《荆州记》，江津长车[字误。]之领百家，主渡江南诸州贡奉，谓之奉城。亦曰江津戍也。会贞按：《通鉴》胡《注》，江津戍在江陵南。[二六]《方舆纪要》，在荆州府东南二十里。《一统志》仍谓在江陵南。戍南对马头岸。昔陆抗屯此，与羊祜相对，大宏信义，谈者以为华元、子反复见于今矣。会贞按：《吴志 陆抗
传 注》引《晋阳秋》不言屯马头。《寰宇记》引盛弘之《荆州记》，灌羊湖西三十里有马头戍，吴大司马陆抗所屯云云，与此文全合，是郦所本。华元、子反事，见《左传 宣十五年》。《通典》，马头故城在公安县西北。在今公安县东北。北对大岸，谓之江津口，会贞按：马头戍对江津口，亦见《寰宇记》引盛弘之《荆州记》。故洲亦取名焉。会贞按：江津洲不见他书。江大自此始也。朱作江水，《笺》曰：旧本作江火，疑火乃大之 。吴改为水，未安。戴、赵改大。守敬按：《初学记》六引《荆州记》，江至楚都，遂广十里。盖至此江中无洲，南、北江合流，故江大。《家语》曰：江水至江津，非方舟避风，不可涉也。守敬按：出《家语 三恕》篇，今本《家语》方作舫。考《荀子 子道》篇、《韩诗外传》三，并有此说。故郭景纯云：济江津以起涨，守敬按：景纯《江赋》语，见《文选》，济作跻。言其深广也。江水又东径郢城南，朱此八字讹作《经》，戴改《注》，全、赵同。子囊遗言所筑城也。会贞按：《左传 襄十四年》，楚子囊将死，遗言谓子庚，必城郢。昭二十三年，囊瓦为令尹，城郢。《地理志》曰：楚别邑，故郢矣。会贞按：秦置郢县，见《元和志》[《纪胜》引。]属南郡，汉因，后汉省。在今江陵县东北三里。王莽以为郢亭。城中有赵台卿冢，岐平生自所营也。冢图宾主之容，用存情好， 其宿尚矣。守敬按：《后汉书 赵岐传》，岐字邠卿，京兆长陵人，初字台卿。兴平中，卫将军董承遣岐使荆州，督租粮，遂留荆州。建安六年卒。先自为寿藏，图季札、子产、晏婴、叔
向四像，居宾位，又自画其像，居主位，皆为赞颂。章怀《注》，冢在荆州古郢城中。洪适《隶续》但引范《史》，不云得此画像，盖已佚。江水又东得豫章口，[二七]朱此八字讹作《经》，全、赵、戴改《注》。会贞按：《通鉴》晋义熙元年，刘毅等击破冯该于豫章口。胡《注》引此文云，其地去江陵城二十里。在今江陵县东南。至《史记 淮南王安传》绝豫章之口。《正义》，即彭蠡湖口。乃别一豫章口也。夏水所通也。会贞按：本篇下卷接言江水左迤为中夏水，《夏水注》，豫章口东有中夏口，是夏水之首。则豫章口本与夏水近，故为夏水所通也。西北有豫章冈，盖因冈而得名矣。会贞按：《荆州府志》，豫章冈在沙津北。或言因楚王豫章台名，所未详也。会贞按：《湖广通志》，江陵城东南十五里，沙市有章华台。《方舆纪要》亦曰豫章台，今为章台寺。然郦叙章华台于《沔水》篇，此《注》但称豫章则章华之说，盖出后人傅会耳。豫章台未详何王所筑？
校记
[一]　「魏王泰、章怀、杜佑并谓扞关在峡州巴水县」　按：《史记 张仪传 正义》亦云：「在峡州巴山县界。」
[二]　「《一统志》以大溪当此水，是也」　按：沈钦韩《疏证》云：「按溇中故城在澧州安福县西北，疑太远。《一统志》又以出奉节县西南山谷之大溪河当之，非也。」
[三]　「《山海经》，高前之山」　按：郝氏《笺疏》云：「泉前声同。」
[四]　「《东观汉记》秭归山……」　按：《续汉志 五行志》亦云。
[五]　「又帝女居焉」　按：《要删》卷三十四出此文，云：「《御览》五十三引，无又字，当衍。」影印《疏》本未收此《校记》，是也，又非衍文。上文大巫山……神孟涂所处云云，叙毕，接叙在丹山西，引郭《注》毕，接叙帝女，承上神孟涂，故曰又帝女居焉。定稿时当已悟，故《要删》所云衍文，遂删去耳。
[六]　「虽乘奔御风，不以疾也」　按：《御览》五十三引作「不为疾也。」
[七]　「会贞按：《御览》作入绝」　按：宋本《御览》仍作「久绝」（景本二五九页下）。
[八]　「章武元年伐吴，军次秭归」　按：「元」原作「二」，《蜀志》元年次秭归，二年正月先主军还秭归，据此，「二」当作「元」，今订。
[九]　「《类聚》六、《御览》一百八十并引庾仲雍《荆州记》」　按：皆有异文，《类聚》作「归乡县」，《御览》作「伍子胥庙」，讹。
[一〇]「唐天 元年，復為丹楊縣」　按：局刻本「杨」讹作「阳」，漏校改。
[一一]「胡《注》引此作东至流头滩」　按：《通鉴》正文作「杨素引舟师下三峡，东至流头滩。」胡《注》引《水经注》云江水过流头滩云云，是言至者为《通鉴》而非胡《注》。郦《注》则云江水又东径流头滩。祯明元年胡《注》引《水经注》江水过夷陵而东，至流头滩，言《志》乃元年注，涉下《通
鉴》而误耳。
[一二]「唐人诗，朝辞白帝彩云闲」　按：此李白诗，似不必言「唐人」。
[一三]「《御览》引亦无八字」　按：《疏》说不分明。《御览》五十三引作「三日三夜，黄牛如故」，有「八」字，但前四字小异。《御览》六十九则无此「八」字。
[一四]「人自山南上至顶」　按：《初学记》作「顶」，下无「顶容十许人」五字，从略。作「顶」较《注》文作「岭」，似是。
[一五]「秦昭王二十八年」　按：《史记 集解》徐广曰：「昭王二十八年。」
[一六]「行人见之，乘刀竞逐」　按：刀，小船，《诗 河广》所谓「曾不容刀」。
[一七]「江水又东历荆门、虎牙之闲」　按：沈钦韩《疏证》云：「《明一统志》（卷六十二），荆门山在荆州府宜都县西北五十里，大江南，与虎牙山相对。虎牙山在大江北岸，与荆门山相对。（今荆门州亦有荆门虎牙二山。）下有虎牙滩。」
[一八]「闇彻山南」　按：《文选 江赋 注》引盛弘之《荆州记》，「闇彻」作「开达」。
[一九]「乃增一洲，以充百数」　按：《御览》六十九作「乃增一为两以充百数」。「增」犹《论衡》语增之「增」，《广雅 释诂》云：「增，加也。」《说文》曰：「加，语相增也。」
[二〇]「兄盛公，高尚不仕」　按：《注》以盛公为凝之兄。《宋书 凝之传》作「父期公，衡阳太守，兄盛公，高尚不仕」。而《南史 凝之传》作「父期公，衡阳太守。兄盛公，高尚不仕」。两者标点不同，
《南史》与郦《注》合，《宋书》则异。疑当是期公兄，非凝之兄。晋宋人父子之名同之字者多有之，羲，献是也。同名用「公」字，似无其例，记此存疑。
[二一]「以存其人」　按：此「存」字义如《公羊传 襄公二十九年》「正月以存君」之「存」，示不忘也。《礼记 中庸》「其人存」，《疏》云：「存谓道德存在也。」
[二二]「王韶之云」　按：沈钦韩《疏证》云：「《隋书 经籍志》：《晋纪》十卷，宋吴兴太守王韶之撰。」《宋书 王韶之传》：「撰《安帝阳秋》，讫义熙九年，  事，辞论可观，为后代佳史。」可补杨《疏》。
[二三]「《周书》曰：南，国名也」　按：《逸周书 史记解》自南氏有二道至南氏用分为二南国也止。其前无「南国名也」四字，疑有脱误。
  </div>
  <div class="pagination">
   <a href="水经注疏_page63.html">
    上一页
   </a>
   <span>
    ...
   </span>
   <a href="水经注疏_page59.html">
    59
   </a>
   <a href="水经注疏_page60.html">
    60
   </a>
   <a href="水经注疏_page61.html">
    61
   </a>
   <a href="水经注疏_page62.html">
    62
   </a>
   <a href="水经注疏_page63.html">
    63
   </a>
   <span class="current-page">
    64
   </span>
   <a href="水经注疏_page65.html">
    65
   </a>
   <a href="水经注疏_page66.html">
    66
   </a>
   <a href="水经注疏_page67.html">
    67
   </a>
   <a href="水经注疏_page68.html">
    68
   </a>
   <a href="水经注疏_page69.html">
    69
   </a>
   <span>
    ...
   </span>
   <a href="水经注疏_page65.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
