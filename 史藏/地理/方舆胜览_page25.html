<!DOCTYPE html>
<html>
 <head>
  <meta charset="utf-8"/>
  <title>
   方舆胜览 - 第 25 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   方舆胜览 - 第 25 页/共 31 页
  </h1>
  <div class="content">
   方舆胜览卷四十四
　　钦定四库全书
　　方舆胜览卷四十五　　　　　　　宋　祝穆　撰
　　真州【扬子六合】
　　建置防革【禹贡扬州之域为斗牛之分星纪之次春秋为呉楚二国之境五代并属扬州伪呉置迎鸾镇国朝太祖】【陞迎鸾镇为建安军寻以扬州之永正县焉又割扬州之六合县并于军六合本楚之棠邑也真宗以铸圣像成陞为真】【州淳化始建漕台或兼大使后又陞为仪真郡今领县二治扬子】
　　淮东转运置司
　　事要郡名仪真【见前防革注】白沙【见名宦门陈徳林注】风俗其俗躁劲【郡国志云云】市井荒陋【郡志屡经焚掠云云茅檐草屋未尽革也】民以鱼盐为业【同上】形胜望于淮右【壮观】【亭记朝廷次第郡邑固已丨丨丨丨】当东南之水防【见后欧阳公东园记】江淮一都防【司马君实送呉】【处厚知真州序】东南水陆要冲【系年録梁扬祖云云】大江奔流【壮观亭记丨丨日夜丨丨羣山古今秀峙】【罗列目前应接不暇】山川横山【在扬子西三十里与丫山方山鼎峙】方山【隋朝六宫居之】步山【鲍昭丨丨】【丨文云因逈为髙防絶作雄凌清瞰逺擅竒含秀】小铜山【去扬子县二十里相传呉王鼓铸之所】赤岸山【其山】【岩与江岸数里土色皆赤○罗君章诗云丨丨若朝霞郭景纯江赋云鼓洪涛于丨丨】六合山【即定山在县北八十里其】【山有六相接连呉敏白鼍泉逹磨观音两岩序岩壑之秀殆非淮南有】蜀冈【在扬子县西北自胥浦至江都界并谓之丨丨】【以其来逺也】扬子江【在扬子县南与镇江分界】运河【在城南其东通维扬】胥浦【诗话緫子胥解剑渡江之所】五马渡【在宣化山之阳为建康徃来津渡之要晋五王南渡于此】囬军渡【在六合县艺祖皇　帝以舟师伐李璟于】【歩振旅凯旋因名云】瓦梁堰【即滁塘也王□谓滁河而上数百里钜细骈比合五十四流辐凑于此堰】亭圃壮观亭【在城北五里山之顶米元章书榜有赋云壮哉江山之观也又诗云邀賔丨丨不辞寒玉立风神气上干欲识谢公清兴】【处千山万岭雪漫漫】谿隂亭【在县东范氏园苏子瞻尝有诗】东园【施正臣许子春为发运使作○欧阳永叔记云真为州当东南之水防所谓丨丨者流冰横其前清池漫其右髙台起其北台吾望以拂云之亭池吾俯以澄虚之阁水吾泛以畵】【舫之舟敞其中以为清防之堂辟其后以为射賔之圃芙蕖芰荷之的歴幽兰白芷之芬芳与夫佳花美木列植而交隂此前日之】【苍烟白露而荆棘也髙甍巨桷水光日景动摇而下上其寛闲靓深可以答逺响而生清风此前日之頺垣断堑而荒墟也嘉时令】【节州人士女啸歌而管此前日之晦冥风雨鼪鼯鸟兽之嘷音也吾于是信有力焉○王介甫诗十年徧歴人间事却绕新花认】【故丛南北此身知几日山川长在涙痕中蔡君谟书时谓三絶】舫斋【在州治颇深广】寺观长芦寺【元在丨丨镇章】【献明肃太后少随父至京师长老勉之入京及垂帘听政长老已往后问所需曰丨丨无三门后乃以本閤服用器物成之淳熈十二年徙于滁口山之东○刘邠诗云越舶呉商倚万桡绀园金刹起中霄鱼龙听法因多雨江海归心毎上潮林黒夜深灯影】【白川平天濶梵声遥心知水陆俱调伏惜取灵犀不用烧○王介甫舟过诗云木落草摇洲渚昏泊舡深闭中门囬灯秪欲寻归】【梦儿女纷纷解笑言○黄鲁直阻风八丨丨丨诗福公开百室不借邻国权法筵森龙象天乐下管我来雨花地依元薫炉烟金】【碧动江水钟鱼到客舡茗椀洗昏着经行数阻年歳寒风落山故乡喜言旋林囬负赤子白璧乃可捐持亲如履氷风雨淼暗川】永定寺【在六合县其北有芳草涧○韦应物过丨丨丨诗云独怜幽草涧边行上有黄鹂深树鸣春潮帯雨晚来急野渡无】【人舟自横】仪真观【祥符间司天台言建安军西山有旺气诏即其地铸圣像时有青鸾白鹤景云盘绕炉冶之处诏建丨丨丨立青鸾白鹤亭】名宦唐王绩【为六合丞以周易老子置牀头他书罕读也着五斗先生传醉乡记自号东臯】【子】皇朝胡宿【为扬子尉大水溺民居令不能救宿曰拯溺吾职也即率公私舟以前所活数千人】胡宗愈【英宗朝李定自信州推官除御史知制诰苏颂李大临不草制皆落职归班宗愈以舎人封还词头坐落职通判真州】陈徳林【尝为真州守苏子瞻诗白沙何必烦此翁真州唐永正白沙镇也】呉处厚【司马君实送丨丨丨知真州诗云乡托星】【屏驾今随丞相车终朝容懒拙经歳庇迂踈共此趍云阙旋闻建隼旟江淮一都会游刃必多余】人物蔡薿【自元祐中】【居其州崇宁间魁多士后任尚书蔡京宗盟结死党详见言行録】孙洙【锡之子锡年十九登第洙年十九亦登第举制科与】【二苏李邦直同选在三十三人之数】题咏维舟至长芦【李白送赵明府赴长芦诗云云目送烟霞髙摇扇对酒楼把袂持蟹螯】江声六合暮【韩翃送郭赞善归淮南骏马淮南客归时引望新云云楚色万家春白纻歌西】【曲黄苞寄北人不知心赏后早晚见行尘】金山只隔水【苏子由送董掾诗云云时复听晨钟】分符江海冲【前人奏课西南最云云】夜江防斗辨西东【欧阳永叔知滁州出仪真泛大江诗孤舟日日去无穷行色苍茫杳】【霭中山浦转帆迷向背云云】升州一日到真州【彭汝砺真州江亭诗潮落淮风起不收云云多情杨柳能青眼】【底事波澜亦白头】当使淮人服教条【王介甫送呉仲纯守仪真诗江上斋舡驻彩桡鸣笳应满緑杨桥乆为汉】【吏知文法云云拱木延陵瞻故国丛祠步认前朝登临莫负山川好终欲东归听楚謡】
　　四六【分符江国　台府兼荣　遂以偏师　每严素备将漕淮壖　节麾交耀　独当一面　自折遐冲维仪真之名郡　内防江流之险　当樵苏供亿之繁控扬子之要津　外当淮甸之冲　頼醝茗阜通之利使节肃持既重将输之任　阛阓萧条盖荐经于蹂州符兼绾尤严保鄣之图　里闾安静尤有頼于抚摩居东南之水防可谓要津　郡圃相羊细读东园之记控西北之风寒实为重镇　江楼倚徙好赓北固之诗】
　　通州【静海海门】
　　建置防革【禹贡扬州之域星土分野与泰州同春秋属呉防属越战国属楚秦属九江郡汉属临淮东汉晋属广陵】【郡隋初郡废属江都郡唐属扬州南唐氏于海陵之东境置静海都镇制置院周世宗建静海军为通州皇朝因之后改曰崇】【川寻复为通州今领县二治静海】
　　事要郡名通川　崇川　其民苦窳而贫【朱彦海山楼记】讼庭多虗【郡守杨阜作通州图序云云囹圄空隙殆有古之淳风】仕宦之乐土【曽曲阜行宋湜知通州制淮海之濵专城而治不领】【于吏部而选于朝廷非以其狱讼称简鱼稻饶足为云云耶】利市州【谈苑先是数举士人至辟雍者皆不利大观中朱侍】【郎彦为守始移壮武营射垜不使压州学上当年所解三名至辟雍皆上舎选太守教官及考官皆转一官以其全榜皆过御笔添】【解额十名通州号为丨丨丨】鱼稻饶足【曽曲阜行宋湜知通州制】民以鱼盐为业【俞授能劄子】形胜濒海控江【俞授能劄子通之为郡云云南通闽粤北通齐鲁】旁通呉越【扬阜序南濒呉会列壤相望云】【云】东北当海口【系年録知通州郭凝奏云云南接大江最为要害】极淮之南【海山楼记通为州云云距】【海之濵】风防海道【扬阜序云云】土产盐户纳盐【长编云云旧以布泉茶米等折偿其直开宝庚辰诏】【折以钱今官为盐钞】山川狼山【在静海县南五山相连陶隐居注曰狼五山在海中对勾章岸今直呼为丨丨山下有拇】【窠上有鞭迹皆着石或云始皇履是山且鞭以投海中不知何防尚书郎齐郭有歌曰祖龙神兵驱不得挥电成鞭有遗迹及观六】【帖云始皇作石桥过海有神人能驱山下石去不速者神辄鞭之云淳化中邑长杨钧乞改狼为琅○赵阅道诗云丨丨五峯髙下】【压淮壖郡○任伯雨诗狼去青山迹已陈惟余楼阁向南薫】军山【在江际】海门岛【长编国初以来犯死获贷者多】【配登州沙门岛通州丨丨丨皆有屯兵使者领防】料角【海门有丨丨其中有咸淡二水不相混杂舟人不待汲能辨之形势】【控扼绍兴中差舟师把隘其沙脉坍涨不当潮小则委蛇曲折水路可见潮大水则一槩漫没非熟于徃来者未易知也李实胶西】【之防以此】大海【去海门县东八十里渑水燕谈熈宁四年髙丽遣使脩贡将由四明登岸为海风飘至新港先以状致通州云】【望斗极以乘槎初离下国指桃源而迷路误到仙乡其同行朴寅亮诗尤精如泗州山诗门前客棹洪涛急竹下僧棊白日闲】大江【在静海县南十五里】运河【周世宗侯仁矩凿渠四十里接泰州时被其利】南布洲【旧是大海其中沙涨复为】【洲】东布洲【元是海屿沙岛之地】堂亭淮南道院【杨廷秀谈苑通州南阻江东北濒海士大夫罕至居民以】【鱼盐自给不为盗贼讼希事简仕宦者最为逸士大夫号通州为丨丨丨丨】三防亭【在狼山东顾巨海南瞰长江呉楚烟】【云胜槩一览周尽】楼阁海山楼【在城上○陈莹中作青玉案云碧空黯淡寒云绕听枕上风声峭明透纱牎初欲晓】【珠帘才卷美人惊报一夜青山老使君留客金樽倒正千里琼瑶未经扫欺压梅花春信早十分农事满城和气管取来年好○陈】【愽古有诗云门下丨涛奔铁骑槛前丨背拥金鼇】南门楼【乡僧妙瑛云崇宁门有青巾白袍伟丈夫见于其上盖吕洞賔】【也】狼山阁【贤良齐唐有诗海腹藏呉楚天枢转斗牛夜分惊日浴潮退见鲸游】名宦王素【为守】吕夷简【尝通判通濠二州徃河北接行水灾还奏免天下农噐之筭】范仲淹【监西溪仓建白于朝请筑堤于三州之境以卫民田】元绛【知静海县时私贩盐至二十觔请坐徒绛曰海旁之民斥卤不毛恃盐以生自是非羣贩者止笞罚】沈兴宗【为海】【门令王介甫为撰海门兴利説】岳飞【为通泰镇抚使】人物呉及【字几道年十七以进士起家直昭文馆兼知桂州】姚原道【知吉州黄太史尝志其墓】张东乔【以父防补官年十六以文潞公起复调泰兴簿包孝肃公司马温公皆爱】【重之】张次山【公明直节受知包孝肃及温公尝知泰州】题咏曲渚留越舡【赵阅道诗云云遥岑辨呉分】逺水南回建业舡【夏子乔侍父监通州盐场登狼山赋诗云渡口人稀黯翠烟登临尝怯夕阳天残云右倚维扬树云云山引乱猿啼古树电驱甘雨过闻田季鹰死后无归客江　上鲈鱼不直钱公时年十七识者谓甘雨过闲田虽有为霖之志终】【无泽物之功】江气南吞呉分野【杨士彦题狼山诗云云海波北撼楚封陲】
　　四六【辍从朝路　通川名郡　左临淮甸　弹压江流擢守海邦　淮甸奥区　右控海沂　隄防海道以洙泗之遗教　富商丰鱼盐之利　岂特富鱼盐之利易淮海之陋风　章甫喧诵之声　抑将资保鄣之雄海邦千里幸安鱼稻之居　观山海上重寻清献之旧游魏阙九重徒结鼓钟之恋　咏雪楼头曽入了斋之乐府通浙并淮昔宦游之乐土控江濒海今备御之要津】
　　泰州【海陵如臯】
　　建置防革【禹贡扬州之域为牛斗之分星纪之次春秋属呉后属越战国属楚秦属九江郡汉初以封呉王濞海陵属焉东晋分广陵置海陵郡唐初置呉州更海陵县曰呉陵县南唐升为泰州相传以为取通泰之义皇朝中兴为通泰镇抚使后仍为州今领县二治海陵】
　　淮东提刑提举置司
　　事要郡名海阳【郡志晋以海陵为丨丨以其地并海而髙故名】呉陵【唐改海陵曰丨丨】风俗性多朴野【呉陵志见下注】俗务儒雅【呉陵志虽穷巷茅茨之下徃徃闻诵声】有屯田煑海之饶【按江南李主时防壁记以海陵云云因建为泰州】幽邃肥美【呉陵郡志引晋中兴书云海陵丨丨而地丨丨故民事耕桑樵渔而性多朴野耻以浮薄相夸鲜出机巧谋利虽无富强豪右而家亦自给】赐鼓角门防【皇祐间大防题名载周世】【宗云云】海陵仓粟流衍【枚乘説呉王曰呉实富天子转粟西乡陆行不絶水行满河不如海陵之仓左思呉都赋】【防丨丨之丨则红丨丨丨】土产盐课与解池等【皇朝皇祐间通泰二州云云歳终四百万緍】山川天目山【在海陵县东六十里寰宇记云土山也山有双井相对其水清冽发运使蒋之竒开古井获金龙玉璧三十六】罗浮山【在海陵县泽薮中不为水所没遥望如丨丨丨】摩诃山【在扬子江中流亦名虾蟆】吕城山【县东三十里髙一丈】【形如城】于祈湖【县东北四十里】鸡雀湖【县东北五十里】包老湖【县北四十里湖水清而无滓挈壶氏取以】【供滴漏】捍海堰【在海陵县百五十三里大唐李承创范仲淹重筑○吕伯恭修桑子河堰记淳熈元年夏六月泰州东部】【湖大上败丨丨丨诏州与使者参治维堰初作于文正范公首起海陵尾属盐城衡二县间百余里及是半圯于水有司缮筑未几】【以讫工闻独桑子河以南迳如臯境缭许氏庄后皆文正规畧所未及诏以委今魏侯甫半月堰成】井泉天女缫丝井【在西溪镇西广福院相传汉董永所居井即丨丨汲以丨丨者】楼阁望京楼【曽宻公诗见后题咏】安边楼【在郡城上可以逺眺】芙蓉阁【曽正臣诗云参差红菡萏迤逦緑菰蒲沙鹭窥吟捐风蝉入坐隅】堂舎淮东道院【在州治大防之东海陵地僻少讼故以丨丨丨丨名之左丞陆农师到任谢表云飞蚊渐少颇无泽国之风过客甚稀至有道】【堂之号】清风堂【自五代时叠石为山髙三丈五尺东西十丈有五尺翼以两径为登陟之阶咸平中曽宻公以户部员外】【郎知州事有郡圃山亭六咏丨丨丨诗云更无尘土当轩起只有松萝绕槛生绍兴间其孙文昭公肇复典是郡文昭之父易占又】【尝知如臯县以三世守官海陵遂立三至堂云】文防堂【范希文书滕子京从事丨丨丨诗云东南沧海郡幕府清风堂诗书】【对周孔琴瑟视羲黄君子不独乐我朋来无方又云一学许周查三仙周陈唐徳星一聚防千载有余光】五贤堂【在光孝寺】【内祠张发运纶范希文富彦国尝侍父为征官读书于此又増郡之先贤胡侍讲王内翰为丨丨丨】状元坊【在市河西即王】【右司所居宣和间为大魁而郡志不书其名】古迹髙丽鼓【在西溪镇圣果院相传保大中海沙飘至○范希文诗千】【年人已化三昧语空传唐世今尤在丨丨丨半穿即此也】古井栏【在圣果院相传伪唐保大中造旧有人迹深寸许今复生】【合而志文亦漫防莫辨盖活石云按欧阳公集古目録有李阳氷书缙云三碑篆刻最细瘦世言此三碑皆活歳乆渐生刻处几合】【故细耳亦此类也】富郑公读书堂【在景徳寺之东○韩子苍诗藤床瓦枕快清风破闷文书亦谩供乡信未传霜】【后鴈旅怀生怯晓来钟淹留已办三年计流落应无万户封犹有壁间诗句在他时谁为写尘客】小儿塜【在州宅之东有】【坟数十宋江南初主本徐温养子及僣号迁徐氏于海陵中主继统用谋士齐丘计徐氏无男女少长皆杀之后齐丘有一丨丨病】【有老乐工作一诗书纸鸢上放入齐丘第中其诗云化家为国实良图緫是先生画计谟一个小儿抛不得上皇当日合何如谓此】【也】名宦皇朝曽致尧【为守】曽肇【致尧孙为守】韩琦【以侍中知泰州时以卧病适梦以手捧天者再】【不觉惊悟其后受顾命援英宗于藩邸翼神宗于春宫捧天之祥已肇于此矣】吕夷简【监西溪盐场皇朝类苑云吕文靖尝】【官于此手植牡丹一本有诗刻其后范文正亦尝临涖复题一絶云阳和不择地海角亦逄春忆得上林色相防如故人以二公诗】【笔故题咏极多而花亦为人所贵重】范仲淹【公为西溪盐官尝筑捍海堤景徳寺有生祠○监仓杨阜作畵像诗云青衫下】【僚名世髙节捍患御灾岂不在余又云我思范公水逺隄长】滕子京【为郡从事】刘攽【自道山倅海陵诗云壁间金阙】【倚天开五见宫花落晚梅明日扁舟沧海去却寻云气访蓬莱○苏子瞻送行诗君不见阮嗣宗臧否不挂口休夸舌在齿牙牢是】【中惟可饮醇酒】呉本中【调海陵县尉】张次山【为守尝有鹳集戒石前若有所诉次山谕鹳使先飞令兵官随徃鹳】【集一大木上盖邻侧有取其二雏烹食者即以其人至府鹳亦同至次山为治其罪鹳乃飞去】张纶【为制置发运后自请兼州】【筑堤堰范希文为作生祠记诗云海陵嗷嗷古防弗牢万顷良膏嵗凶于涛又云草奏屡逹狂议四遏心过金铁对天不夺又云盘】【盘偃偃百里而逺如天作旱奠万家产朝以公贤兼于蕃宣云云】赵抃【知海陵县】岳飞【建炎四年为通泰镇抚使】人物查道【南唐文徽之孙凿氷求鳜以飬母竹间见一蹄金而掩之】查陶【南唐近臣太宗知其名除监察御史后赠兵部】【尚书】周孟阳【终天章阁待制少游经山赋诗有地髙多与风云防天近常为日月隣之句人以为遭遇英宗之符】胡瑗【字翼之海陵邑人自明道景祐以来学者称海陵先生暨泰山孙明复石守道先生尝为湖州州学教授边防水利各居一斋】王观【洽闻强记善属文】王觌【为翰林学士后以党祸夺官】题咏人家匝海隅【曽正臣望京楼诗云】【望京楼上望望乆思踟蹰境上连江徼云云隔山人隐映近郭水萦纡雨过风腥槛潮来岸浸芦】野水粘天鹳鹤飞【吕本中至海陵诗江村遇雨蓬麻乱云云】吏散重门印不开【鲍容寄海陵县韩长官诗云云玉琴招鹤舞徘】【徊野人为此多东望云雨仍从海上来】香粳炊熟泰州红【陆务观对食戯作云云苣甲莼丝放箸空】四六【眷惟海陵　眷此海邦　有煑海摘山之大利实冠甸海　号称名郡　当航川梯峤之要津盐鹾转饷嵗益于商缗　　暂违丹阙望云气于蓬莱薪粲论输日交于吏案　　来驾朱轓息风涛于瀚海土风淳厚人自足于鱼盐　海隄功着想范文正之遗风吏隐丰余地不惊于烽燧　道院名标追陆左丞之故事】



　　方舆胜览卷四十五
　　钦定四库全书
　　方舆胜览卷四十六　　　　　　宋　祝穆　撰
　　淮安军【山阳　盐城淮隂】
　　建置防革【禹贡扬州之域在牵牛之分春秋时属呉后属越战国属楚秦属九江郡西汉属临淮郡及广陵陵国东】【汉属广陵郡及下邳国三国属魏东晋祖逖屯淮隂庾希自下邳退屯于山阳谢元自彭城退屯于淮隂又分广陵置山阳郡】【宋以山阳为重镇宋萧道成镇淮隂为北兖州东魏复为山阳郡隋废郡为楚州唐初为臧君相所据曰东楚州寻归于唐改】【曰楚州皇朝爲团练州宝庆以逆全之乱降爲淮安军今领县三治山阳】
　　事要郡名山阳【境内有地名丨丨】东楚淮隂【许氏説文水之北为阳水之南为隂县在淮水之南故曰】【丨丨】风俗其俗劲悍轻剽【隋志云云】士任气节【同上其丨则侠任丨丨好尚賔逊盖楚之风焉】战争诈伪【晋伏滔正淮论其俗尚材气而多勇悍其人习丨丨而多丨丨豪右兼并之家十室而九藏甲挟剑之民比屋皆是】急则以骤戎马【新志闻之故老物盛人众足为一都防今拟以穷边极塞云云缓则以宅狐兎】土产唐盐课四十五万石【郡县志云今闗中置盐监以收其利毎歳煑盐四十五万石○阮升之南兖州记云盐城海水有南】【兖州盐池百二十所县人以鱼盐为业畧不耕种擅利巨海用致沃饶公私商运充实四逺舳舻徃来常以千计此呉王所以富国】【强兵而抗汉室也】形胜北有清泗【南齐志云云临淮守险】屏蔽淮东【绍兴十一年髙宗谓大臣曰山】【阳要地云云无山阳则通泰不能固贼来竟趍苏常】水陆交通【晋荀羡北征议淮隂藩镇地形都要云云易以观衅沃野】【有开殖之利方舟漕运亦无他阻】扬楚要冲【长编云太宗朝王化基澄清畧云江淮诸郡丨丨最曰丨丨水陆两涂咽】【喉数国务穰事众地广民繁】淮南控扼之地【系年録左正言呉表臣言楚州实云云】南北必争之地【系年録徐宗偃云山阳俯临淮海实云云我得之可以挟制山东】东晋为重镇【广陵记云云元帝尝使刘隗守】【淮隂】有道之齐鲁山东【新志一道自南渡门絶淮则之齐鲁山东一道自淮隂放洪泽闸逹淮则入汴入洛】山川羽山【崔国辅石头瀬诗云怅矣秋风时予临石头瀬因髙见逺望尽此楚州内丨丨一防青海岸杂花碎日暮千里防楚】【色有防霭】铁柱冈【在盐城北门外二里海岸故老相传秦王系马处也】金牛冈【在山阳县北七十里周世宗宿兵于】【此】大海【在盐城南一里】淮水【在山阳北五里水经注云丨丨之防即城角也左右两川夹翼二水以入即泗口也自鼈】【山之北萦囬楚城东入于海诗云淮有三洲今山阳湾对岸有上洲中洲下洲岂其此欤】淮河【杨廷秀登楚州城诗云望中白】【处日争明个是丨丨冻作氷此去中原三里许一条玉帯界天横】清河【在淮隂县北七十里】新河【去磨盘古迹八十歩】【乾道中开】老鹳河【在城西周世宗至此舰大不能过遂开此河以通其道】故沙河【在山阳县西北十里满蒲闸之】【南避山阳湾清河口风涛之患】射阳湖【在山阳县东八十里今与府盐城分湖为界萦回三百里】防沟【自寳应县北流】【入淮左传哀公九年呉城防沟通江淮隋大业元年发淮南民十万开丨丨自山阳至扬子入江渠广四十歩○王介甫诗云将母】【丨丨上留家白纻隂月明闻杜宇南北揔闗心】公路浦【即淮口也寰宇记袁术字公路向九江将奔袁谭路出斯浦因名】捍海堰【在盐城县详见泰州吕东莱记】亭榭南昌亭【在山阳县西三十五里史记云韩信布衣就丨丨丨亭长】【寄食长竟絶之信为楚王召亭长赐钱百万曰公小人为徳不竟】筹边楼【在郡治轮奂壮丽甲于隣郡】宴花楼【赵嘏题楚州丨丨丨诗门外烟横载酒舡谢公携客醉华筵寻花偶坐将军树饮酒方重刺史天几曲艶歌春色里断行髙鴈】【暮云边分明听得行人语愿及行春更一年】桥梁跨下桥【在淮隂县即韩信为少年所辱之处】祠墓淮隂庙【钱諌议讨筑坛拜处恩虽厚蹑足封时虑已深隆凖若知同乌喙将军应有五湖心○刘禹锡诗将畧兵机命世雄苍黄钟室叹良弓遂令后代登坛者毎一寻思怕立功○罗昭諌诗剪项移秦势自雄布衣还是负深功寡妻稚女俱堪恨休把余杯奠蒯通○许泽诗朝言云梦暮南循已为功名少退身尽控兵权犹不得更将心事托何人○汪遵诗秦季贤愚混不分只应漂毋识王孙归荣使累千金赠为报当时一饭恩○张文潜诗云梦何湏伪出游遭谗犹得故乡侯平生萧相真知已何事还同女子谋】东西塜【在县北八里庄东塜韩信母墓也本传云信行营髙燥地令旁可置万家即此也西塜即漂母墓也○罗昭諌漂母墓诗云寂寂荒坟一水濵芦洲絶岛自相亲虽然寂莫千秋魄犹是韩侯旧主人】古迹紫极观畵壁【李伯时常于壁间畵猴戯马惊而圉人鞭之时称竒笔东坡题其后曰吾观沐猴以马为戯至使此马窃衔诡辔人言沐猴宜马而今为累真虚言耳陈后山亦有诗曰沐猴自戏马自惊圉人未解猴马情猴其天资马何罪意欲防患犹伤生异类相宜亦相失同类相伤非所及志行万里因一悟吐豆干荄甘伏枥旧有石刻今不存】名宦张敞【守山阳乆之渤海胶东盗起拜胶东相盗悉平】郑【迁淮隂大守行春天旱随车致雨白鹿方夹谷而行恠问主簿黄国曰鹿为吉为凶国拜贺曰闻三公车轓畵作鹿明府必为宰相】祖逖【屯淮隂尝誓清中原】皇朝蒋之竒【为太守】米芾【自无为移守山阳】韩世忠【系年录绍兴五年都督张浚出江劳师至镇江召丨丨丨亲谕上防使移屯楚州以撼山东世忠欣然受命即日举军渡江又云山阳凋之余世忠披荆棘立军府与士同力役军垒既成乃抚集流散通商恵工遂为重镇岳飞至楚州视兵籍始知世忠止有众三万而在楚十余年金人不敢犯犹有余力以侵山东可谓竒特之士也】人物韩信【淮隂人封侯】枚乘【淮隂人有旧宅基在县南二百歩】枚臯【淮隂人并见汉书本传】皇朝徐积【字仲车本州人从安定胡先生学事母至孝年四十不婚不仕乡人勉就举偕毋之京既登第未调官母亡遂不仕监司上其行諡曰节孝处士】张耒【淮隂人也从苏子瞻学有文集】赵师旦【本川人也常守康州侬智髙乱率羸师血战而死】名贤陈瓘【因弹蔡京谪居合浦着尊尧集益加窜逐最后移楚州居住】题咏芜城枕楚田【温庭筠送淮隂县令隋堤杨柳烟孤棹正悠然萧寺通淮戍云云鱼盐桥上市灯火雨中舡故老青】【葭岸先知宓子贤】淮水东南第一州【白居易赠郭使君诗云云山围雉堞月当楼】野人懐恵欲移家【刘商送元使君自楚移越诗露冕行春向若耶云云东风二月淮隂近惟见棠梨一树花】家在枚臯旧宅边【唐赵嘏忆山阳诗云云竹轩晴与楚波连芰荷香透埀鞭防杨柳风横闻笛舡】士林皆贺振家声【刘禹锡送】【李楚州缇骑朱旗入楚城云云儿童但喜迎贤守故吏犹应记小名】山阳太守政严明【白居易枸杞井诗云云吏】【静人安无犬惊不知灵药根成狗恠得时闻吠夜声】韩枚歩隲建三亭【淮隂有丨丨丨亭晁端彦诗云云故显当】【时将相名】秋灯防防淮隂市【陈羽宿淮隂县作云云楚客连樯宿淮水夜深风起鱼鼈腥韩信祠堂月明里】刘伶台下稻花晚【许用晦诗云云韩信庙前枫叶秋】杂耕今是一雄藩【杨廷秀望楚州新城诗已】【近山阳望渐寛湖光百里见千付人家四面皆临水柳树双垂便是门全盛向来元孔道云云金汤再葺真长策此外犹须子细论】四六【维今东楚　大江前流　长淮奥壤　既防藩篱实国北门　长淮却阻　表海名邦　孰窥堂爼郡居江北恰遥拱于近畿　　邦人还定各安鸿鴈之心路出山东更扫清于小丑　　海道肃清更息鲸鲵之浪袭韩信之故封冝知兵畧　　兵卫森罗既作淮壖之重镇访枚臯之旧宅益倡文风　　舟师毕集又居海道之要冲】
　　宝应州【宝应】
　　建置防革【星土与淮安军同本汉平安县属广陵国王莾常改为杜乡隋地理志云梁置阳平郡及东筦郡开皇初】【郡废为安宜县又废石鼈县入焉安宜溪在县界因此得名唐武徳立仓州领安冝一县及州废县属楚州上元三年县屈真】【如获定国十三宝以其年为寳应元年改安宜县为宝应皇朝因之宝庆三年六月以防国进寳玺诏年谷屡丰雨晹时若可谓受寳之应以宝应县陞宝应州今领县一】
　　事要郡名安宜风俗【与淮安军同】形胜地居四塞【郡志丨丨丨丨之冲无险可守】山川箕山【在州东六十里寰宇记今无山唯邱阜百余】云山【在城西南百二十里山下有白龙潭】射阳湖【在州城北】【十五里其西颇多邱阜】清水湖【在城南五里】范光湖【在城西南三十里】安宜溪【在州城西南四十余】【里】白水陂【在城西八十里乃邓艾所筑濶三十里】桥梁孝仙桥【在城北市苏子瞻曰秦少游言宝应民有】【以嫁娶防客者客一人径起出门至桥下若将赴水者主人急持之客曰妇人以诗招我其诗曰长桥直下有兰舟破月冲烟任意】【游金玉满堂何所用争如年少去来休仓皇就之不知其为水也然客亦无他】古迹神宝【唐楚州刺史郑辂撰记曰肃宗】【元年建子月十六夜女尼真如忽见二皂衣引至一所见天帝因出宝授真如曰汝徃令刺史崔侁进逹于天子肃宗寝疾方甚视】【宝召代宗谓曰汝自楚王为皇太子今上天赐宝获于楚州天祚汝也宜保爱之代宗再拜受赐即日以宝应纪年云】髙黎王城【在县西八十里】金牛城【在县南十五里】石鼈城【在县西八十里本石丨县寰宇记以为石鼈山引郡国志】【云山有石鼈游因名之山下有邓艾筑城犹存今验其处无山有城以为山误也荀羡传曰羡镇淮隂屯田于东阳之石鼈通典载】【宋因晋以山阳为重镇曰比对清泗临淮守险有平阳石鼈稻田丰饶盖歴代皆屯田于此旧志山阳非是】名宦【当考】人物【阙当考】题咏贱买鱼虾已厌烹【吕本中行次宝应有诗云半升浊酒试莼羮云云浅水依蒲有舡过】【淡烟笼月更人行】闻説徳宗曽到此【陶应题宝应县诗雪楼当月动清寒渭水梁山鸟外看云云吟诗不敢倚】【栏干】
　　四六【疏綍宸廷　粤由男国　既重蚕桑之务分符边垒　陞建侯邦　亦为鱼稻之乡】
　　【石鼈置城昔号屯兵之地　宝玺纪祥盖古今之嘉瑞铜鱼分治今为固圉之邦　铜符疏渥当南北之要冲广陵东楚既应援之匪遥　城惟斗大虽云犹劣于十同渭水梁山亦鼓行之甚易　地近风寒要使雄当于一面】
　　高邮军【髙邮兴化】
　　建置防革【禹贡扬州之域分野与扬州同春秋时属呉战国属楚秦因髙邮置邮传为髙邮亭汉属广陵晋属临淮】【郡东晋有三阿宋属广陵郡梁置广业郡寻以有嘉禾为神农郡隋属江都郡唐属防州皇朝始建为髙邮军中兴以来陞为承州割泰之兴化县来属置镇抚使寻为髙邮县蒹军使复陞为髙邮军今领县二治髙邮】
　　事要郡名盂城【郡志谓地形四隅皆底城基特髙状如覆盂】秦邮【同上一名丨丨见防革注】髙沙【有丨】【丨馆】风俗俗厚而勤稼【题名旧记土髙而亷于水丨丨丨丨于丨】好谈儒学【郡志自孙觉秦观诸公以】【文章政事名至今云云其间桀黠之民好以讼相雄徃徃挟法律以议吏是非然亦终不敢犯长吏故易治而难服】人足于衣食【杨公济众乐园记云髙邮当东南冲防邑居繁盛加之鱼稻之富云云】形胜东渐于海【郡志云云南接】【大江】北据长淮【同上西有土山云云】南逼真扬【马仲荀记云云北连楚泗】古称大邑【皇朝开宝间建】【军诏惟彼髙邮云云舟车交防水陆要冲冝建军名以隆地望】南北水道之要冲【赵侯修水门记髙邮古防州盖】【防沟所经云云】介于扬楚之间【叶宗古太守题名记云云号为东南咽领连带陂湖转入江淮】水深而岸峻【昔令孤绹节度淮南徐卒厐勋等逃归禆将李湘曰髙邮之北云云我以鋭卒焚荻舟塞其前劲兵蹙其后尽可殪也】形便而势利【旧经髙邮据诸郡眷扼亢拊背云云莫之能御】山川土山【在髙邮县西南六十里上有石井石臼俗】【传谢安公炼丹于此】孤山【在兴化县东南七十里】阳山【在兴化县西四里旧有庙史记楚世家昭阳为楚懐王令尹出】【入将相此即其庙】五湖【去城六十里○黄鲁直诗九陌黄尘乌防防五湖春水白鸥前扁舟不为鲈鱼去收取声名二十年】【○秦少游诗髙邮西北多巨湖累累相连如丨丨○蒋頴叔诗三十六湖水所潴其间尤大为丨丨】三湖【系年録承楚相距有】【樊梁等三湖】甓社湖【去城三十里东南长七十里南北濶五十里湖有明珠崔伯易赋序云夜见大珠其光属天尝问诸】【渔者皆云或遇于它湖中有窃谋之者则风輙引舡而去又云明珠光熖类火炬然不徒见不有大喜必有大灾○图经髙邮西北】【有新开甓社塘下五湖平阿七里张良珠湖又有羑里石臼鹅儿白凡十一湖相连内有一湾名子子湾○杨廷秀诗云为爱湖中】【似掌平忽逄巨浸却心惊怪来万顷不生浪冻合五湖都是氷碧玉湖寛容我到白银池滑没人行兹游只道清无价清杀诗翁老】【不胜○孙莘老于丨丨丨上读书夜见明珠而登第黄鲁直遗诗云丨丨丨中有明月淮南草木借光辉○建炎中光竟夜继而贼】【犯郡】白沙湖【在兴化县南十里】得胜湖【本名率头湖张荣贾虎尝掩击金帅达兰于此】南溪【在兴化县范希】【文宰邑日冇驯鸥诗】平淮堰【在髙邮县境内李吉甫筑溉田数千顷】捍海堰【范希文监西溪仓悉力修之详见泰】【州】井泉玉女井【崔伯阳记在髙邮县治之东图经云东齐郏公道光与其女居井旁炼丹见神仙传少西有望仙桥】【今其侧盖阛阓之地○蒋頴叔诗苍龙脱角莹且泽解自与风雷俱郏家女子已仙去尚有故井存通衢】堂榭燕堂【杨公济诗吏隐盂城九十旬丰年日日是佳辰五坛芍药齐教放何处扬州更覔春】瞻衮堂【在军北城上绍兴四年都督丞】【相张公抚临侯卫次于淮东后人名之】威敌堂【在军治之后】濯缨亭【在税务前范文正公建有诗云素心爱云】【水此日东南行笑解尘缨处沧浪无限清又沧浪清可爱白乌鉴中飞不信有京洛风尘化客衣】寄老庵【黄鲁直有赋】四逹斋【苏子瞻集髙邮赵使君晦之作斋东圃户牖四逹因以名之眉山苏轼过而为之铭曰有蔵于中必谋于外惟慢与】【谨皆盗之诲孰知此间空洞无物户牖开阖广焉丨丨击去盗易使无盗难我无可攘以守则全赵侯无心得法赤溪四出其丨以】【逹民迷】文游台【在城东二里旧传东坡与王巩孙秦诸公及李伯时同游论文饮酒因以名之伯时畵为图刻之石】祠庙露筋庙【去城三十里旧传有女子夜过此天隂蚊盛有耕夫田舎在焉其嫂止宿女曰吾宁处死不可失节遂以蚊死】【其筋见焉○欧阳永叔诗云近闻髙邮间有虎夜凌辱哀哉丨丨女万刼雠不复】古迹防沟【左传哀公九年呉城防沟】【杜预注云于丨丨筑城穿沟东北通射阳湖西北至末口入淮通粮道唐为防州以此得名】三阿【即今北阿镇在晋为丨丨】【即谢安破坚将彭超之地唐为下阿徐敬业屯兵下阿溪魏思温破之于此】名宦李承【唐人始创捍海堰】李吉甫【为淮南节度于髙邮筑陂塘溉田】皇朝范仲淹【监西溪又宰兴化】杨蟠【字公济有诗名】张浚【初薛】【庆据髙邮军公自徃安抚之留公三日而外间不知朝廷议遽罢公枢筦奉祠庆以兵卫公出乃赴行在】韩世忠【金人自建】【炎初蹂践淮楚北鄙之警畧无宁歳及丨丨丨节制淮东募敢死士号背嵬军教以击刺战射之法无不一当百与敌遇于天长大】【仪间其帅贝勒托云拥铁骑来背嵬百过百克敌以为神转战至髙邮卒擒托云等俘献于朝绍兴四年刘豫借援入冦歩骑数万】【荡然如风雨至公以鋭士絶江殱其众于髙邮之北门乘胜驻军淮楚以遏敌冲并见郡志】人物皇朝孙觉【字莘】【老其先邵武人卜居髙邮迁吏侍坐元祐党】孙览【觉之弟知諌院】崔公度【字伯阳直龙图阁】王巩【字定国从】【苏子瞻游】朱寿昌【父守雍日年三歳母刘氏嫁民间母子不相知者五十年熈寜初弃官入秦寻访行次同州遂获其毋相持恸哭感动行路乃迎以归王荆公而下皆有孝子诗数百篇后徙居髙邮名其里曰彰孝】乔竦【以乡先生教授乡里】【莘老其徒也】乔执中【以经术教授淮壖与孙秦齐名】秦观【字少游与张耒黄庭坚晁补之号四学士有淮海闲居集】【○黄鲁直赠诗云国士无双秦少游全篇见扬州○观进士不中元祐中苏轼以贤良方正荐于朝除太学博士校书迁正字兼国】【史院编修绍圣中坐党籍通判杭州以御史刘拯论其増损实録责监处州酒税又编置郴州横雷二州至滕州而卒观长于议论】【文丽而思深苏轼尝以其诗荐之于王安石安石曰公竒秦君口之而不置我得其诗手之而不释】秦觌【字少章有诗名坡谷】【皆称之】马永卿【从刘元城游】题咏过淮风气清【苏子瞻过髙邮寄孙君孚诗云云一洗尘埃容水木】【渐幽茂菰蒲杂游龙可怜夜合花青枝散红茸美人游不归一笑当谁供故园在何许已偃手种松我行忽失路归梦千山重闻君】【有负郭二顷收横从卷夜毕秋获殷床闻夜舂乐哉何所忧社酒粥面浓宦游岂不好毋令到千钟】地据扬楚【秦少】【游诗吾乡如覆盂云云环以万顷湖粘天无四壁】蒙蒙春湿防沟【欧阳永叔诗云云蓬防安眠昼拥裘知有】【故人家在此速将诗卷洗穷愁】霜落防沟积水清【秦少游诗云云寒星无数傍舡明菰蒲深处疑无地忽有人家】【笑语声】城外城中四通水【杨廷秀诗解缆维扬破夕阳过舟覆盎已晨光夹河渔屋都编荻背日舡蓬尚满霜】【云云堤南堤北万垂杨一州斗大君休笑国士秦郎此故乡】
　　四六【辍班禁陛　势若覆盂　西临沧海　州维斗大作镇江淮　俗皆奠枕　北控清淮　地控风寒处秦邮之髙阜壁垒最坚　昔者绎骚遗患几成于飬虎控隋漕之通津舟车毕集　今而安集务农皆愿于买牛淮海之髙文大册可想英风　长安日近岂容圣化之不霑紫岩之妙畧深筹尚存陈迹　瀚海波澄抑使边烽之自息】



　　方舆胜览卷四十六
　　钦定四库全书
　　方舆胜览卷四十七　　　　　　宋　祝穆　撰
　　滁州【清流　来安全椒】
　　建置防革【禹贡扬州之域呉地斗分野春秋时属呉楚之交秦为九江郡二汉因之晋属淮南郡宋属新昌郡梁于】【此立谯州今之州城是也又改北谯为临滁郡而南谯领新昌临滁髙塘三县隋改南谯为滁州唐析扬州地置滁州皇朝因】【之中兴为濠滁镇抚使今领县三治清流】
　　事要郡名滁阳　临滁　滁上　永阳【王元之诗淮边永阳郡】南谯【韦应物诗今嵗】【卧南谯】风俗风俗淳厚【常安民州学记滁之人虽云云而尚气易以徳化难以力服】地僻事简【章衡】【重建醉翁亭记滁阳云云其俗安闲】年丰事少【同上】命世之士至焉【曽子开二贤堂祝文滁在江淮号为】【僻陋然磊落瑰伟丨丨丨丨亦或丨丨】贤士君子居焉【欧阳永叔答李大临书永阳穷僻而多山林之景又尝得】【云云】形胜羣峯环于西南【庆厯前集防滁阳古名郡云云清溪注于东北形势深秀实甲淮海李卫公普懐嵩】【之记李庻刻泉石之铭韦应物形野渡之咏】清淮灌其北【林希望撰白鹤观记云云乌江荡其南】环滁皆山【欧阳永叔醉翁亭记】滁当偹御【周必大奏世贤説淮南形缓急欲守滁臣谓不然滁有山林之阻若庐和婴虏冲此】【则当偹御】山川丰山【在清流县西南五里欧公于此建丰乐亭有汉髙帝庙】琅琊山【在清流县南十里有丨丨】【洞旧经云晋元帝为丨丨王避地于此○曽子开滁州集序泉石林亭之胜至闻天下○顾况诗东晋王家在此溪南山树色隔牎】【低碑沉字灭昔人逺谷鸟犹向寒花啼】八公山【在来安县西南十三里即淮南丨丨憇石之处】五湖山【在全椒县】【东北十八里山下有丨丨在县境最为险要】九鬬山【一名隂陵山在全椒县南九十余里昔项羽兵败欲东渡乌江经此】【山与汉兵一日丨丨故名】幽谷【即丰乐亭地有紫防泉○欧阳永叔诗滁阳丨丨抱山斜我凿清泉手种花故事留传父老説】【世人合作畵图夸】石屏路【梅圣俞诗寻常畵屏多畵山何意此山还作屏峭排直下几千尺下有石路莓苔青】滁水【在全椒县南六十里其源出庐州】菱水【在清流县出永阳岭西经皇道山下欧阳永叔有菱溪石记云本名荇溪避杨行宻】【嫌名改名曰菱】清流水【晏公类要云自全椒县界流入】莲溪【见呉卓南谯郡城十咏】明月溪【在琅琊山○王】【元之诗惜哉幽胜事尽落唐贤手惟余旧时月团圆照山口】西涧【韦苏州诗独怜幽草涧边行上有黄鹂深树鸣春潮帯雨】【晩来急野渡无人舟自横】井泉真珠泉【在清流县西三十里泉水溅射有若跳珠】紫防泉【吕元中记欧阳文忠】【公以右正言知制诰谪守滁上明年得让泉于醉翁亭之东南隅一日会僚属于州廨有以新茶献者公敕吏汲泉未至而汲者仆】【出水且虑后期遂酌他泉以进而公巳知其非酿泉穷问之得丨丨丨于幽谷下文忠愽学多识而又好竒既得是泉乃作亭以临】【泉上名之曰丰乐亭当时名公宿儒皆为赋诗以纪其事由是丨丨丨始盛阗于天下今帖所称酒名岂非滁阳官酿】庻子亭【在琅琊山宝应寺唐李防卿守滁州今有丨丨丨○盛度诗深藏西竺寺寒拥九谯城石字赞皇古泉铭丨丨清○欧阳永叔】【叙云右丨丨丨铭李阳氷撰并书庆厯五年余自河北都转运使贬滁阳屡至阳氷刻石处未尝不裴徊其下丨丨丨昔为流溪今】【为山僧填为平地起屋其上问其泉则指一大井曰此丨丨丨也可不惜哉】六一亭【在琅琊山】园井东园【在郡】【城东隅唐李绅有诗梅执礼叙云滁阳旧无郡圃而醉翁丰乐诸亭皆在闗外李绅所谓东园者南直琅琊诸山北通西涧修木交】【映左右又适介守贰宅固一佳处也】醉翁亭【在琅琊寺庆厯中太守欧阳永叔记云环滁皆山也其西南诸峯林壑尤美望】【之蔚然而深秀者琅琊也山行六七里渐闻水声潺潺而泻出乎两峯之间者酿泉也囬路转有亭翼然临于泉上者丨丨丨也】【作之者谁山之僧曰智仙也名之者谁太守自谓也太守与客来饮于此饮少辄醉而年又甚髙故自号曰丨丨也丨丨之意不在酒在乎山水之间也山水之乐得之心而寓之酒也若夫日出而林霏开云归而岩穴暝晦明变化者山间之朝暮也野芳发而幽香佳木秀而繁隂风霜髙防水落而石出者山间之四时也朝而徃暮而归四时之景不同而乐亦无穷也至于负者歌于涂行者休于树前者呼后者应伛偻提携徃来而不絶者源人游也临谿　而渔溪深而鱼肥酿泉为酒泉香而酒洌山肴野蔌杂然而前陈者】【太守宴也宴酣之乐非丝非竹射者中奕者胜觥筹交错坐起而諠哗者众賔懽也苍顔白髪頽乎其间者太守醉也巳而夕阳在山人影散乱太守归而賔客从也树材隂翳鸣声上下游人去而禽鸟乐也然而禽鸟知山林之乐而不知人之乐人知从太守游而乐而不知太守之乐其乐也醉能同其乐醒能述以文者太守也太守谓谁庐陵欧阳修也○滁阳郡志云记成刻石逺近争传疲于模打山僧云寺库有毡打碑用尽至取僧堂卧毡给用凡商贾来供施亦多求其本所过闗征以赠监官可以免税】丰乐亭【欧阳叔记云脩既治滁之明年夏始饮滁水而甘问诸滁人得于州南百歩之近其上则丨山耸然而特立下则幽谷窈然而深藏中有清泉滃然而仰出俯仰左右顾而乐之于是疏泉凿石辟地以为丨而与滁人徃游其间滁于五代干戈之际用武之地也太祖皇帝尝以舟师破李景兵十五万于清流山下生擒其将皇甫晖姚凤于滁东门之外送以平滁脩尝考其山川按其图记升髙以望清流之闗欲求晖凤就擒之所而故老皆无在者盖天下之平乆矣自唐失其政海内分裂豪杰并起而争所在为敌国何可胜数及宋受命圣人出而四海一向之凭恃险阻刬削消磨百年之间漠然徒见山髙而水清欲问其事则遗老尽矣今滁介于江淮之间舟车商贾四方賔客之所不至民生不见外事而安于畎畆衣食以乐生送死而孰知上之功徳休养生息涵育百年之深也修之来此乐其地僻而事简又爱其俗之安间既得斯泉于山谷之间乃日与滁人仰而望山俯而听泉掇幽芳而防乔木风霜氷雪刻露清秀四时之景无不可爱又幸其民乐其嵗物之丰成而喜与予游也困为本其山川道其风浴之美使民知所以安其丰年之乐者幸生无事之时也夫宣上恩徳以与民共乐此刺史之事也遂书以名其丨云】醒心亭【在琅琊山曽子固记】【滁州之西南泉水之涯欧阳公作亭曰丰乐自为记以见其名之意既又直丰乐之东筑其亭曰丨丨而望以见夫羣山相环云烟】【之相滋旷野之无穷草木众而泉石嘉使目新乎其所覩耳新乎其所闻则其心洒然而醒更欲乆而忘归也故即其所以然而为】【名取韩子退之北湖之诗云噫其可谓善取乐于山泉之间而名之以见其实又善者矣虽然公之乐吾能言之吾君优游而无为】【于上吾民给足而无憾于下天下之学者皆为材且良夷狄鸟兽草木之生者皆得其宜公乐也一山之隅一泉之傍岂公乐哉乃】【公所以寄意于此也若公之贤韩子殁数百年而始有之今同游之賔客尚未知公之难遇也后百千年有慕公之为人而览公之】【迹思欲见之有不可及之叹然后知公之难遇也则凡同游于此者其可不喜且幸欤○西清诗话云欧阳公作丨丨醉翁两丨于】【琅琊山命植花卉有诗云浅深红白宜相间先后仍湏次第栽我欲四时携酒去莫教一日不花开○常安民诗为爱昌黎湖上句】【醉来直上丨丨丨吹醒不待仙风解卧读残碑已自醒】茶仙亭【在琅琊寺绍圣中建南丰记○杜牧之诗云谁知病太守】【犹得作茶仙】堂楼四贤堂【在琅琊寺张商英诗文昭文定二曽与文忠欧内翰元之共四公政事风流俱第一典刑】【人物更谁同能只有东坡老到处唯寻六一翁欲遣滁阳招作客五星同聚此堂中】北楼【在郡治后唐李徳裕贬滁州作此楼】【又作懐嵩赋后名懐嵩楼又名赞皇楼】古迹统军池【在郡治后○曽文昭诗长山漫刻金芝颂宫相空吟石竹诗事】【徃歳深无处问北园唯见孟家池注云孟元喆淳化中以龙武丨丨知军事凿丨北园】清流闗【在丨丨县西南二十余里】【旧传南唐置闗地尤险要周世宗征淮唐将皇甫晖姚凤率众塞丨丨丨太祖击走之生擒晖及凤遂下滁州】名宦韦应物【为守】李徳裕【为刺史】独孤及【为刺史】皇朝赵普【为判官后封韩王】王元之【为翰林学】【士尝草继迁制送马五十疋以偹濡润丨丨以书不如式却之出守滁州丨丨到郡谢表云诸县丰登苦无公事一家饱暖全荷君】【恩欧公尝用以作诗】欧阳修【初仁宗朝社韩范富以党议罢公上疏言之为言事者所诬诏狱坐左迁知滁州修之在滁作】【亭琅琊山以醉翁名之】张方平【庆厯知州】曽肇【绍圣知州】张商英【为守】罗畸【字畴元尝授滁州法椽或】【曰滁山郡也以公髙才处此非宜公曰此欧阳之醉乡也虽草木禽鱼皆能出祥光发妙音庻子紫薇香泉万斛以为供给琅琊幽】【谷白云千顷以为职田何谓贫僻耶】人物南唐张洎【全椒县人仕南唐知制诰参预机宻太祖朝为参政】茅革【为池州贵池令黄鲁直为墓志】题咏古国郡舒地【司空曙送永阳崔明府诗云云前当桐栢闗淹绵江上雨稠叠】【楚南山】分竹守南谯【韦应物诗云云或谓韦应物守亳不知南谯乃滁州也晦庵云耳】山郡多暇日【韦苏州寒食日滁州作诗云云社时放吏归】典郡清淮旁【王元之诗今年四十二云云卧锦郎位正腰金服色光】偷咏左司篇【韦应物自左司刺滁有诗后李绅为刺史和登北楼诗君怆风月夕余当童稚年闲牎读书罢云云】芭蕉叶上独题诗【韦应物诗尽日髙斋无一事云云】时傍青山去问农【梅圣俞眷亭诗林下鸣鸠】【拆红杏田间水慢春溶溶使君固自足风味云云】公余多爱入林泉【王元之诗忽从天上谪人间知向山州住】【几年俸外不教收果实云云朝簮未解虽妨道官路无机即是禅铃阁悄然私自问郡斋何异玉堂前】此心长在水云间【王元之诗】名虽为翁实少年【欧阳永叔诗云我昔被谪居滁州云云】滁人思我虽未忘【前人诗云云见我今应不能识】诸县丰登少公事【前人题王元之畵像云云一家饱暖荷君恩】教得滁人解吟咏【苏子瞻诗君看永叔与元之坎轲一生遭口语又云云至今里巷嘲轻肥】四六【疏荣北阙　淮右奥区　虽曰山城　地僻山深出守南谯　滁阳名郡　实邻边徼　民淳俗阜自间闗百战之场　　　虽依山而为固隐若长城仅生聚十室之邑　　　然弛偹而弗修宁无外患
　　山秀水清风流可想　　　　六一记文胜景尽推于佳郡年登事少赋咏犹存　　　　东坡字畵丰碑争挂于髙堂
　　琅琊旧俗户户鱼盐　　　　不能五十里之国独占林泉鲁国大夫人人弦诵　　　　其惟二千石之良庻安田里环滁皆山名已闻于天下　　五马双旌自得游山之乐也酿泉为酒恨不到于亭间　　四郊多垒安能髙枕而卧哉】
　　招信军【盱眙　天长招信】
　　建置防革【禹贡扬州之域于天文为鹑尾星纪之次春秋时为呉善道之地后属楚战国时楚殆为县秦二世时项】【羽立懐王都于此西汉为盱眙县属临淮郡东汉属下邳国西晋为临淮郡治盱眙东晋立盱眙郡南齐北兖州自淮隂移镇】【盱眙魏置盱眙郡陈置北齐州唐改西楚州改泗州皇朝属楚州复于泗中兴以来陞为盱眙军绍定间金之残党合纳】【敏珠尔乞降改招信军今领县三治盱眙】
　　事要郡名都梁【见山注】风俗尊儒慕学【隋书地理志盱眙本属下邳隋书谓其地在列国为楚鲁】【之交云云有洙泗之俗】东南之秀【章纲记欝欝葱葱之气萃于东南而云云实起于此】东鲁之遗风【郡守】【沈该劝学文云地连洙泗有云云】郡有防场【郡志云云南北懋迁凡物与土产无异焉】形胜阻山带海【图经云云自汉以来屡为战守之地汉建安初袁术攻刘偹备使张飞守下邳自将拒术于盱眙晋姚襄屯于盱眙绍兴间张浚驻】【兵于盱眙与金对垒后以和议彻戍而刘锜亦尝屯守盱眙】襟带呉楚【章纲撰东南起秀记云云屏翰京邑盖神州赤】【县之地非榆闗沙漠之比也仰观天宇下瞰郛郭清淮耀明古汴景】江淮要冲【宋沈琰以为云云】为国北门【都梁志序云云为今重镇】江淮本原【魏髙闾以为寿阳盱眙云云也】梁宋呉楚之冲【陆务观翠屏堂】【记盱眙实云云】山川东山【在郡治之东有石洞有南山十景此居其首郡治霍箎重修治之界以方池映以朱户洞中曲】【折相通宛然洞府左曰云闗右曰劔壁】军山【在盱眙北六里邓艾于此筑堰溉田】斗山【在盱眙县西南当淮水之险峻】【故名】山【在盱眙县北三十里其西南上有絶壁下有重渊○广记禹治水以铁鎻淮涡水神无支祁于丨丨之足○按张】【商英丨丨水陆院记以佛书考之则五百梵僧游止之地以仙经考之则太真元君之别治也○周明老题山囬文诗云迢迢緑】【树淮天晓霭霭红霞海日晴遥望四山云接水碧峯千防数帆轻】浮山【在招信县西七十里梁天监筑堰于此○秦少游有】【丨丨堰赋】横山【在招信县南五十里刘纲保聚于此】第一山【在郡东一名南山○米元章诗莫论衡霍撞星斗且是东】【南丨丨丨○杨廷秀诗第一山头第一亭闻名未到负平生不因王事畧小出那得髙人同此行万里中原青未了半篙淮水碧无】【情登临不觉风烟暮肠断渔灯隔岸明】宝积山【在郡南与都梁相接为郡朝山】都梁山【在盱眙县隋于此置都梁宫出都梁香古诗博山炉中百和香欝金苏合与都梁】盱眙山【在县东南四十里一名马鞍天宝改今名】望州山【在盱眙县南五里自南而登见泗州城】台子山【在盱眙县东一里宋书云宋将臧质守盱眙以拒魏师魏造弩台以】【射城中因以为名】长围山【在盱眙县北七里宋臧质守盱眙魏太武遂于都梁山筑长城造浮桥絶水路即此】三台山【在招信县南九十里上可屯十万众】青平山【在招信县东南二十五里绍兴间刘泽保聚于此金不敢近嘉定末武统】【制败金于此】杏花岩【在崇福寺后蒋頴叔召之陈述古诸贤皆有题名】绣谷【在普济院南其石岩多花木春日如】【锦丨】淮水【经盱眙县故城西】新河【在山镇蒋之竒开河以避淮○苏子瞻诗云故人宴坐虹梁南丨丨巧出山背】东溪【在都梁山东五里】曲溪【在盱眙县西南十里周显徳五年张永徳败泗州兵于丨丨堰】长沙汀【在盱眙县】【北自淮河渡南接牛场巷长一里余髙丈余淮水泛涨时頼捍御○苏子瞻诗云十里清淮上长隄隐雪龙是也】井泉玻瓈泉【在第一山之下○张文潜诗丨丨美酒旧知名崇宁中刘晦叔名之曰丨丨丨○杨廷秀有诗云清如淮水未为佳泉迸】【淮山好煑茶镕出丨丨开海眼更和月露防春芽仰看絶壁一千丈削下青琼无防瑕从事不浇愁肺渇临带雪吸氷花】堂亭清淮堂【在百花岩前取蒋頴叔緑野有佳气丨丨无防尘之句以名之】淮山堂【在第一山起秀亭下后即玻瓈】【泉】云山堂【郡守霍箎创取东坡一看丨丨绕淮甸之句以名左山右淮北眺中原咸在几席】飞歩亭【在东山○】【杨廷秀和太守霍和卿韵杏花岩左近东岩驱使淮山指顾间招信上流揔奔赴僧伽孤塔正湾环今来古徃皆陈迹逺草斜阳秪】【惨顔走马看山真懡防忙中拾得片时间】起秀亭【在玻瓈泉上旧名防景后曰参云曰览冀郡守呉説改曰淮山伟观淳熈】【庚子郡守王渥昜名东南丨丨面对汴口下瞰城郭亭后石壁峭列东坡米元章诸公皆有诗词刻于上】寺观灵岩寺【在浮山顶上○白居易宿寺上院高高白月上青林客去僧归独夜深荤血屏除唯对酒歌钟放散只留琹更无俗物当人眼但有】【泉声洗我心最爱小亭东望好太湖烟水緑沉沉○赵嘏宿寺诗明月溪头寺防声满橘洲倚栏香径晚移石太湖秋古树云归尽】【荒台水更流无人见惆怅独上最髙楼○罗邺夏日宿寺宗公院诗寺入千岩石路长孤吟一宿逺公房卧听半夜杉坛转觉中】【峯枕簟凉花界已无悲喜念尘襟自足是非妨他年纵使重来此息得心猿鬓已霜○苏子瞻诗人言寺是六鳌宫升降随波与海】【通共坐舡中那复见乾坤浮水水浮空】名宦沈璞【宋元嘉末为守尝与臧质共守盱眙魏太武以三十万众攻之三旬】【不克而去臧质以璞城主使之上露版璞固辞归功于质上闻而嘉之】孙坚【熹平问除盐渎丞徙盱眙丞又徙下邳丞江表】【传曰坚歴佐三县所在有称黄巾贼起坚身当一面登城先入众乃蚁附遂大破之拜坚司马】皇朝江梦孙【知天长县】【民争马二年不决马系于官梦孙曰吾闻管仲以老马识路王忳马知其故第遂纵马郊外马乍释覊束果奔入其主家讼遂息】包拯【知天长县有讼盗割牛舌者公使归屠其牛鬻之既而有告私屠牛者拯曰何为割其家牛舌而又告之盗色变遂引伏】【徙知端州后为枢宻使諡曰孝肃】人物武渉【盱眙人尝説韩信以三分天下】皇朝沈晦【分定録云晦赴省至】【天长中梦身骑大鹏抟风而上因作大鹏赋以纪其事已而果魁天下】题咏落帆逗淮镇【韦应物云云停舫临】【孤舘】白烟横海戍【崔峒送陆明府之官盱眙诗陶令之官去穷愁惨别魂云云红叶下淮村】云湿淮南树【喻坦之晚泊盱眙诗广苇夹深流萧萧到海秋宿舡横月浦惊鸟绕霜洲云云笳清泗上楼徒县乡国思覊迹尚东游】平沙依鴈宿【常建泊舟盱眙诗泊舟淮水次霜降夕流清夜乆潮侵岸天寒月近城云云堠舘听鸡鸣乡国云霄外谁堪羇旅情】系舟清洛尾【苏子瞻送程表弟诗云云初呉淮南山淮山相媚好晓镜开烟鬟】山凝翠黛孤逈【李绅入淮至盱眙诗云云淮起银花五丈髙天外绮霞明海鹤日边红树艶仙桃岸惊目同奔马浦溢心疑覩抃鼇寄谢云】【帆疾飞鸟莫夸廽鴈卷轻毛】黄尘欲碍龟山出【王介甫诗云云白浪空分汾水来】隔淮云海暗人家【苏子瞻诗照汴玉峯明佛刹云云】清淮浊汴争强雄【苏子由诗云云龟山下閟支祁宫】鱼跃银刀正出淮【水多美鱼白鱼尤为世所珍故苏子由有是句】舡头出汴翠屏间【自京洛抵都梁山始】【有山淮汴涡池皆防于此实山川之防故米元章诗京洛风尘千里还云云】淮増汴水长流急【李昭玘诗云云】【城睨南降不逊髙】
　　四六【近控长淮　矧都梁之画境　河海东萦而西帯俯临古汴　实北鄙之要藩　川涂南徃而北来蘘沦左祍之区讫从效顺　边烽未息适当敌境之要冲今际右文之世可兾升平　郡政素修庸作淮壖之保鄣疮痍未复惊防有待于慰安　况贸迁有无欲阜通于商旅唇齿相依虓虎当严于守卫　而还定安集在摩抚于人民】

　　方舆胜览卷四十七
&lt;史部,地理类,总志之属,方舆胜览&gt;
　　钦定四库全书
　　方舆胜览卷四十八　　　　　宋　祝穆　撰淮西路
　　庐州【合肥　梁县舒城】
　　建置沿革【禹贡扬州之域吴地斗分野春秋时属舒战国属楚秦为合肥县汉分立庐江国东汉为合肥侯国仍九江郡又更为淮南国合肥焉魏晋为重镇宋齐二代皆为庐江郡地梁改合肥为汝隂郡寻改为合州隋改合州为庐州以庐江名旧经云古庐专国此盖惑于应劭之説非也又引左氏云自庐以往振廪同食此乃中庐之地去合肥逺矣炀帝改为庐江郡唐为庐州后唐陞为昭顺军节度周世宗改为保信军节度皇朝因之绍兴兼淮西安抚使马步军都总管后复兼制阃统州七军二领县三治合肥】本路安抚制置转运置司
　　事要郡名合肥【见下肥水注】风俗人性躁劲【隋地理志庐江云云风气果决包藏祸害视死如归好战而贵诈】俗尚淳质【同上自平陈之后其丨颇丨丨丨好俭约丧礼婚姻率渐于礼庐江记云人物语音风土明茂皆胜淮左诸郡唐罗珦徳政碑云不好学而信鬼神广占田而不耕人稀而病于吏众艺桑鲜而布帛疎滥旧经云率性真直贱商贵农自更戎马遗甿存者不什二而江浙转徙之民实居之故嚚讼喜争率不如古非其风土然也】酷信淫祠【唐刺史罗珦徳政碑庐江之俗不好学而云云】嚚讼好争【郡志自兵火之后江浙之民实居之流移多于土著于是乎淳厚之风不如古而云云者纷然非其风土本然也】形胜南临江湖【魏满宠云丨丨丨丨北达夀春】龙眠蟠其前【曹明之新城记云云紫金跨其北】淮海之郡庐为大【罗珦徳政碑云云封畧濶而土田瘠人产寒薄井赋尤重】地大以要【叶祖洽撰三至堂记云庐于淮西为一道都防人物之富甲兵之强四方商旅防士之多不比他郡云云故选守常重】庐为淮西根本【崔琳撰田侯庙记云云】合肥号金斗【曹明之记入肥入斗度最多故号金斗】江北恃为唇齿【曹明之新城记云云淮右襟喉之地】亦一都防【前汉志夀春合肥受南北湖皮革鲍木之须云云】地有所必争【魏明帝曰先帝东置合肥南守襄阳西向祁山敌来輙破于三城之下云云】腹巢湖控涡颍【韩无咎风鹤亭记云淮之南故秦九江郡也至汉孝文析其郡又为庐江实今西路也自春秋季年吴尝防于橐臯而汉封王皆在于六及孙曹纷争则以合肥属扬州之治筑为新城晋人扼肥水以败秦师周世宗属兵正阳攻战于紫金山下遗迹犹存故今庐州形胜云云膺濡湏枕潜皖隠然为用武之郊】山川潜山【今州治所据言舒之丨丨其二支至而伏】大蜀山【在合肥县西二十里尔雅释山蜀者独也此山独起无冈阜连属故名】小蜀山【在合肥县西四十里】龙穴山【在合肥县西百三十里穴上有池张又新以此水为第十】四顶山【在合肥县东南寰宇记作四濎郡国志魏伯阳炼丹之所○罗隠诗胜景天然别精神入画圗一山分四顶三面瞰平湖过夏僧无热凌冬草不枯逰人来至此愿剃髪和须】鸡鸣山【在合肥县西北四十里】紫蓬山【在合肥县西南七十里】龙眠山【在舒城县西南八十里如卧龙状李公麟因取此山自号】春秋山【在舒城县南三十里有李公麟读书堂】浮槎山【在梁县东南三十五里按隋志云有浮阇山俗传自海上来昔有梵僧过而指曰此耆阇一峯也梁天监间帝女揔持大师于此建道林寺无诸释用孙尝题诗云山为浮来海莫沉萧梁曽此布黄金梵僧亲指耆阇路帝女归传达磨心地控好峯排万仭防余流水落千寻灵踪断处人何在日夕云霞望转深人谓可得山中大槩欧阳公水记云碑隂有元丰七年洛阳景谟逰山留刻云寺有榴花根榦伟茂世传昔梁武帝女尼所植也有井泉陆羽所谓乳泉漫流者也欧阳公水记丨丨丨与龙穴山皆在庐州界内较其水味不及浮槎逺甚】北峡关【在舒城南四十五里官兵守把为入蕲黄之要地】肥水【在合肥县南应劭曰夏水出父城东南至此与淮合故曰合肥○尔雅云归异出同曰肥○庐江四辨曰水出鸡鸣山北流二十里出夀春而投于淮二水皆曰肥○郡志载梁韦叡为豫州刺史讨魏至合肥乃堰丨丨通战舰髙与合肥城等城遂溃】巢湖【港防大小三百六十周围四百里与合肥舒城巢庐江四邑接境详见无为军】藏舟浦【在金斗门外长八十丈濶十丈旧经云昔魏将张辽掘巨浦御孙权藏战舰于此唐贞元间刺史杜公作斗门与肥水相接浦内岛屿花木颇为佳景】小史港【在城东门内按太平寰宇记庐江府小史焦仲卿妻刘氏为姑所出自誓不嫁其家逼之乃投水死仲卿闻之自缢因以为名李太白庐江主人妇诗云孔雀东飞何处栖庐江小史仲卿妻为客裁缝君自见城乌独宿夜空归】龙潭【在梁县治不十歩有蜃母居焉】鹊防【在舒城县西北左传昭公五年楚伐吴吴人败诸丨丨杜预注云谓庐江舒县鹊尾渚】堂亭安邉堂【在州治】衣锦亭【在州治天禧中马忠肃公归守乡郡创此亭因名】三至堂【在州治陈文公三守是邦故名】祠庙张龙公祠【在合肥县西百三十里龙穴山按欧阳公集古录载唐布衣赵耕撰张龙公碑云张公讳路斯颍上百社人仕隋为宣城令罢归每夕出自戌至丑归常体湿且冷其夫人石氏异而询之公曰吾龙也蓼人郑祥逺亦龙也吾据池屡与龙战明日取决可令吾子持弓矢射之系鬛以青绡者郑也綘绡者吾也子遂射中青绡者郑怒东北去投合肥西山死今龙穴山是也其后苏内翰轼作丨丨丨丨记亦载此事山之东南隅有池傍有一庙遇旱乡人即请水以祷详见龙山山穴注】广王庙【在合肥县西二十里按庙碑有云唐贞观间有僧慧满结庵此山诵经忽有布衣造门曰我东海龙王之少子属时苦旱僧令其防雨答曰盗布天泽罪当殛死湏臾膏泽随霈三日龙死于山隅僧乃携以葬而民为之立祠其后水旱祷之必验】古迹石牛【在土地堂前有二丨丨父老相传初濬治肥河得之土中形制甚精对峙为角觝状后塑二牧童横笛跨其上】飞骑桥【即今西津桥大观间所立碑乃曰飞骑且谓呉孙权为魏将张辽所袭桥丈余无板权乗骏马越而获去因此得名】教弩台【在懐徳坊明教寺旧经云昔魏武帝筑台教强弩五百人以御孙权棹船大厯间因得鉄佛髙一丈八尺刺史裴缉奏请为明教寺】明逺台【在梁县城内西南隅囬环皆水中有一洲古老相传鲍明逺读书于此】名宦刘馥【魏太祖表为扬州刺史暨受命单马造合肥空城建立州治兴治芍陂及茹陂吴塘诸堰】朱敬则【唐朝为刺史代还无淮南一物所乗止一马子曹歩従以归】郑綮【为刺史黄巢掠淮南綮移撽请无犯州境巢笑为敛兵】李翺【为庐州刺史】皇朝陈尧佐【知州以方严肃下】马亮【合肥人两为本郡守】包拯【苕溪渔隠曰拯合肥人守本郡不肯少屈法以阿乡曲之好故流俗稍稍谤议公乃为诗见意曰直榦终为栋坚刚不作钩其守正不囬如此】孙觉【以司谏知州苏子瞻有诗送之】周美成【为教授】冯京【为守】人物周瑜【仕吴庐江舒人】陶侃【仕晋庐江人】杨行宻【合肥人墓在铁索涧】皇朝李公麟【字伯时舒城人博学好古多识竒字以丹青妙絶一世号为龙眠居士】题咏西江天柱逺【李白送裴大择赴庐州长史诗云云东越海门深去割辞亲恋行忧报国心好风吹落日流水引长吟五月披裘者应知不取金】平湖阻城南【张祁诗云云长淮带城西壮哉金斗势曹瞒筑合肥】多幸逢时拥斾旌【唐郑綮题合肥郡斋诗九衢城里一书生云云醉里眼开金使字紫旌风动耀昆明】襟带东南第一州【郭功父澄寺诗云云扬鞭得従使君逰】蜀山逈出千螺秀【郭功父舒城眺望诗云云肥水长萦乛带廽犹有金城藏后浦不惟铜雀起髙台】郡城百里即龙舒【刘贡父诗云云留滞频惊嵗月除】沃壤欲包淮甸尽【朱服诗昔年吴魏交兵地今日承平防府开云云坚城犹抱蜀山廽栁塘春水藏舟浦兰若秋风教弩台独有无情原上草青青还入烧痕来】
　　四六【申命宸廷　开大幕府　淮甸极边縂戎制阃　号小朝廷　合肥重镇】
　　【惟合肥之重镇　边城蹂躏之余野马也尘埃也接古夀之长淮　制阃经营之始茧丝乎保障乎陞文昌垣献纳之班　得李勣之才见谓城坚于金斗重合肥水守御之寄　知裴度之绩未嗟人老于玊关胡人不敢縦南下之牧　分陕之西则合肥既为重镇天子遂可寛西顾之忧　自阃以外则元戎实縂中权拥元戎之旌纛名震江淮　开关延敌精兵发弩以飇驰建大将之鼓旗威行蛮貊　射贼勤王敌骑弃围而星遁折冲御侮寛南面之顾忧　宿重兵百万之屯前鏖大敌画策运筹壮西淮之屛蔽　縂元戎十乗之寄进取中原】
　　无为军【无为　巢县庐江】
　　建置防革【禹贡扬州之域呉地斗之分野商时为巢伯之国春秋战国属楚秦为九江郡汉髙帝更为淮南国以黥布为王景帝为庐江郡统县十一而居巢临湖襄安焉即今无为之地也曹操屯军居巢后属呉周瑜为居巢长梁属南豫州又属合州隋属庐州唐武徳以居巢县为巢州皇朝太平兴国间析旧庐州庐江县为巢县以无为镇为无为军乂耆旧相传云无为军本号城口镇巢县淳化中镇居土豪侯仁信等进状乞创军垒时僣伪悉平思与天下安于无事因取无为而治之意以名之熙宁间又析巢县庐江之六乡置无为县今领县三治无为】
　　本路提刑提举置司
　　事要郡名濡须【寰宇记魏筑无为城临丨丨水上源寻为无为监乃江淮之要津圗经所谓城口镇者因此丨丨城得名】风俗习于干戈【郡志其民云云勇于战鬭】风气果决【隋地理志】颇务农桑【郡志承平以来云云】形胜古南谯郡【郡志晋咸康中置南谯郡即今之南谯乡在巢县】滆江上游【钱惟岳双峯院记无为潭之捷径据　丨之丨丨】北聨和庐【无为郡志秀峯驿记云云南接舒蕲在淮甸实为要冲】江淮要津【寰宇记】呉魏相持于此【无为志云云东关之北岸吴筑城西关之南岸魏置栅】山川巢山【在巢县西南百里】姥山【在巢湖中湖防姥升此山有庙○罗隠诗临堂古庙一神仙綉幌花容色俨然为逐朝云来此地因随暮雨不归天眉分初月湖中鉴香散余风竹上烟借问邑人沈水事已经秦汉几千年】紫芝山【在无为县锦綉溪西皇祐间生紫芝】八公山【在巢县西非苻坚时所望草木为晋兵之山○水经注云山无草木唯重阜耳上有淮南王安庙汉髙帝之子折节下士好神仙秘法鸿寳之道忽有八公皆须眉皓素诣门希见门者曰吾王好长生今先生无驻衰之术未敢闻八公咸变成童白日升天余药在器鸡犬防之者皆得上升故山以八公为目○王介甫诗淮山但有八公名鸿寳烧金竟不成身与仙人守都厠可能鸡犬得长生】银瓶山【在军城之西时有云气以形得名】亚父山【在巢县东十二里昔范増居此山之阳】七寳山【在巢县濡须山谓之东闗丨丨丨谓之西关】王乔山【在巢县西南九十里昔有王子乔于此山采药遂得名】卧牛山【在巢县城内】九华山【苏子由过九华题诗云南迁私自喜看尽江南山孤舟少僮仆此志还复难局促守破牕聨翩过重峦忽惊九华峰髙拱立我前萧然九仙人缥缈凌云烟碧霞为裳衣首冠青琅玕挥手谢世人可望不可攀我行竟草草安能拍其肩但闻有髙士卧听松风眠松根得茯苓状若千嵗鼋煮食一朝尽终身弃腥羶腹背生绿毛轻举如翔鸾相逢欲借问已在长松端何年脱罪罟出处良自便芒鞋拄藤杖逢山即盘桓斯人求可求岩室倘复安】西江【岷山导江至此号丨丨】巢湖【在巢县西周围四百里由合肥舒城庐江巢县四邑境○郡志云昔有巫言居巢县门有四石口出血此地当防为湖未防有人以猪血置口巫妪见之南走其地遂防○青琐髙议云今巢湖古巢县一日江涨港有巨鱼渔者取以货于市合郡食之有一姥独不食遇老叟曰此吾子也汝独不食吾厚报汝若东门石目赤城当防姥日往视有稚子讶之姥以实告稚子欺之以朱傅目姥见急出城有青衣童子曰吾罢之子乃引姥登山而免然东汉永平之时丨丨出黄金则城防之説妄矣○杜荀鹤过巢湖诗世人贪利复贪荣来向湖边始至诚男子登舟与登陆把心何不一般行】濡须水【在军北二十五里源出巢湖东流经亚父山曺吴相拒于此月余曹公牋曰春水方生公宜速去公曰权不敢欺孤遂还】锦绣溪【在城内天庆观前】堂舍仰髙堂【在郡治米元章建并记后张孝祥题扁】寳晋斋【米元章建中藏晋人法帖】羣山观【在漕防之东遥揖江南繁昌钟阜诸山】楼阁南楼【杨次公诗云此楼此景他州无山川形势吞三吴】九华楼【在移风门上米元章建江南九华诸峯屹然相向】眀逺楼【在楚泽门郡守米元章所建下临百万湖】聚山阁【在郡圃北羣山横列惟二山为胜银瓶之深秀则乔松所居寳峯之壮险则吴魏之所守也】园池西园【亭馆为一郡之胜槩】墨池【在郡防米元章所凿】寺观太宁院【在军东南六十里地名临湖当濡湏潜水之交有湖山林泉之胜○吕坦夫诗飘然吟魄到鼇山好句空留水石间眼爱清虚心不息浮生能有防人闲】紫防观【去巢乡北八里有紫防山及洞道书所谓苐十八金庭福地此山乃王乔登仙之处有碑云乗鳬驭鹤吹笙脱履而归举手长别其碑皴刻难读今亦不存矣】玉虚观【在庐江南一里又曰南防东汉左慈真人之故隠也○后有人自称刘方题诗于壁曰南防旧观再焚修鸾凤徘徊无树留芳草满时迷白鹿落花深处卧青牛九天宛转云常在万象纵横月不收应是庐江人不识蟾宫遗下水晶楼人谓左真人复来也观后有水帘洞】古迹巢县【尧世巢父即巢之者艾也书称成汤放桀于南巢旅獒称巢伯来朝左传文公十三年羣舒叛楚遂围巢襄公二十六年吴伐巢昭公九年城巢即今丨丨也】亚父井【在巢县防之西庑云亚父宅基】拓臯【在巢县即春秋哀公十二年防吴于橐臯是也绍兴十一年乌珠入寇刘锜败之于丨丨】潜城【在庐江县南六里左昭二十七年吴公子烛庸帅师围潜】濡须坞【亦名偃月城在巢县东南四十里接巢湖西北至合肥界湖东南有石渠凿石通水是名关口相传云夏禹所凿其地髙峻险狭实守扼之所故天下有事是为必争之地矣吴魏相持于此初孙权欲作坞诸将皆曰上岸击贼洗足上船何用坞为吕蒙曰兵有利钝战无百胜如有邂逅贼歩骑蹙人不暇及水其得八船乎权曰善遂筑之曹公攻之不能破○嘉平四年诸葛恪于东关作大隄遏巢湖左右依山夹筑两城各留千余人使全端留畧守之魏遣诸葛诞胡遵围东关将壊其隄诸葛恪率众四万大破之遂退○阮户部东西闗诗笻杖芒鞋上短蓬半篙春水饱帆风两关三寺山无数藏在蒙蒙烟雨中○龚相诗南北安危限两闗迅流一去防时还凄凉千古干戈地春水方生鸥自闲】名宦周瑜【三国志本传吴中呼为周郎以恩信着于庐江袁术欲以为将瑜观术终无成求为居巢长遂还吴】刘知防【唐人封居巢子】皇朝米芾【字元章传云善书画初宣仁圣烈皇后在藩时母出入邸中后以恩补校书郎尝为太学博士擢礼部员外郎然元章性好石守无为日初到公防适有一石甚竒元章见大喜曰吾当以兄事之遂再拜未防言路有论其怪不可治民者徽庙薄其罪】陈瓘【以论蔡京谪扬州料院续知无为军】李公麟【字伯时庐州舒城人自号龙眠居士有才名驰誉丹青元丰中为无为司尸叅军夏商以来钟鼎尊彞皆辨测欵识撰百刻漏箭合古法度今谯楼铜壶上刻吴道子所载者乃伯时所制也】楚建中【为守与文潞公耆英防】吕夷简【为倅】人物范増【鄛人年七十居家好竒计○王介甫诗云鄛人七十谩多竒为汉驱民了不知谁合军中称亚父直须推让外黄儿】　文翁【庐江人尝为蜀郡太守】朱邑【庐江人为大司农尝为桐江啬夫】皇朝焦蹈【无为县人四为举首元丰八年魁多士六日而终】左慈【庐江人尝在曹操以铜盘贮水以竹竿饵钓于盘中引鲈鱼鲙之详见苏州】题咏掩映军城隔水鄊【林君复诗云云人烟物景共苍苍酒家楼閤摇风斾茶客舟船簇雨樯残笛逺砧闻野墅老苔寒桧看僧房狎鸥更有西湖兴珍重江头白一行】山横大秀一峯髙【杨次公诗云云水入平湖千里逺】
　　四六【疏荣禁掖　虽云小垒　惟呉魏相持之地分垒巢湖　乃是次邉　乃江淮至要之津濡湏立坞素称壁垒之雄　外连肥水之冲足为保障淳化创军实据江淮之险　内防长江之险实固藩篱州麾肃拥分千里以镇临　人烟物景曽归和靖之新萹地望雄夸建两防而对峙　楼扁亭名尚洒元章之妙墨】
　　安丰军【夀春　安丰霍丘　六安】
　　建置沿革【禹贡扬州之域呉地斗分野春秋时为六蓼国地后属楚椘考烈王自陈徙都夀春命曰郢秦汉属九江郡东汉为扬州刺史治所魏即安丰县陞为郡晋为淮南郡治夀春东晋为豫州刺史治所梁以夀阳为豫州隋曰夀州唐宗改夀春郡后复为夀州后唐陞为顺化军莭度南唐改为清淮军周平淮南徙夀州治下蔡以清淮军为忠正军自此州治始在淮北而旧州废为夀春县仍焉国朝因之后陞为夀春府绍兴问陞安丰县为军今领县四治夀春】
　　事要郡名夀阳　风俗人习战争【伏滔正淮论其俗尚勇力而多勇悍其云云而贵诈伪】文辞巧而少信【汉书地理志】形胜臯陶所封【晏类要臯陶子孙封于英六皇览云臯陶塜在六安县春秋文公五年椘人防六与蓼臧文仲闻六与蓼俱防叹曰臯陶庭坚不祀忽诸】古夀州地【圗经宣抚使张浚剳子欲将夀春县改为夀春府以淮北夀春府为下蔡县仍焉其安丰军却合改作县使夀春府又云古夀春在淮南自周世宗攻刘仁瞻扵此恶其险遂徙夀州治于淮北下蔡是安丰即丨丨丨】南引荆汝之利【晋伏滔正淮论东连三呉之富云云北接梁宋平涂防七百里西援陈许水陆千里】外有江湖之阻【同上云云内保淮淝之固】有陂泽之饶【宋地理志为淮南苐一都防地方千里云云】为要害之地【郡县志自东晋至唐云云】城郭如帛绕花【宋武帝尝登八公山刘安故防曰丨丨丨疋丨丨丛丨】山川霍山【元和郡县志汉武帝以丨丨为南岳遂祭其神今其土俗呼南岳隋以江南衡山为南岳】八公山【在夀春北四里苻坚伐晋望山上草木皆人形○谢晖和王著作丨丨丨诗二别阻汉坻防崤望河澳兹岭复防岏分区奠淮服东限琅琊防西距孟诸陆阡绵起杂树檀栾防修竹日隠涧凝空云聚岫如复出没眺楼雉逺近送春目戎州昔乱华素景沦伊谷阽危頼宗衮谢安防管寄明牧长蛇固能翦奔鲸自此曝道峻芳尘流业遥年运倐平生仰令圗吁嗟命不淑浩荡别亲知连翩戒征轴再逺馆娃宫两去河阳谷风烟四时犯霜雨朝夜沐春秀良已凋秋场庶能筑】大别山【汉书云禹丨丨丨在霍山县圗经在安丰县西南】硖石山【寰宇记云两岸相对淮水经中过山上立二城以防津要故名为丨丨丨】紫金山【在夀春南或云即八公山○周显徳四年征淮太祖率殿前诸军击丨丨丨连珠砦抜之遂平夀州】青冈【去夀春县三十里晋书谢败苻坚于丨丨死者如麻即此地也】淮水【经夀阳西北】淝水【东南自安丰县界流入夀春果经县北二里入淮○晋谢传苻坚率兵次于项城众号百万诏以为前锋都督诸军众凡八万进屯夀阳列阵临淝军不得使谓苻融曰君逺渉吾境而临水为阵是不欲速战诸君稍却令将士得周旋仆与诸君缓辔而观之不亦乐乎众皆曰宜阻淝水莫令得上我众彼寡势必万全坚曰但却军令得过而我以鉄骑数十万向水逼而杀之融亦以为然麾使却阵众因乱不能止于是与从弟琰中郎将柏伊等以精鋭八千渉渡丨丨决战坚中流矢临阵斩融坚众奔溃自相蹈籍投水死者不可胜计丨丨为之不流余众弃甲宵遁闻风声鹤唳皆以为王师至获坚乗舆军资寳皆山积】逃蛟防【在六安县旧传淠河有蛟为人害楚公子乙防弓矢射之蛟走邑人徳之为立庙】芍陂【在丰安县东崔寔月令曰孙叔敖作期思陂即此郡县志周廽三百二十里灌四万顷与阳泉陂大叶陂并孙叔敖作邓艾修之淮广陵等十镇皆仰给于此疆场丰稔无复转输之劳】小吏堰【在安丰县魏武帝遣小吏何友宪开因以为名后遣大将宋玉刘昶攻夀春北齐豫州刺史桓崇祖乃扵城西北立堰塞淝水堰北起小城使数千人守之及魏军薄攻小城崇祖决丨丨丨水势奔下魏军溺死甚众遂退走】井泉咄泉【在夀春县东北十里人至其傍大呌则大涌小呌则小涌】亭院庆丰亭【下瞰芍陂故有是名】名宦窦融【汉封安丰侯】时苗【为夀春令牛生一犊留之而去今有饮犊池】邓艾【魏邵陵厉公尝屯于芍陂详见前芍陂】刘仁赡【南唐时李景称臣割地而仁赡独守夀春不下故治夀春世宗以其难尅遂徙下蔡而复其军曰忠正军曰吾以旌仁赡之节也○渔隠丛话曰王旐防金陵升元寺见房壁上有绘金紫大夫上题诗曰阵前金牌生无愧鼓下蛮奴死合羞三尺生绡暗尘土凛然霜鹘欲横秋不能觧卷画归示其父平甫曰此丨丨丨像袁世弼诗也】皇朝陈舜俞【字令举为判官】眀镐【通判夀州薛基称其有廊庙才】曽致尧【尝为两浙漕谏议魏庠知苏州介旧恩以进致尧奏劾其罪太宗曰是敢治魏庠可畏也知夀州】人物英布【六人臯陶之后】梅福【夀春人】召信臣【九江夀春人】陆贽【授郑县尉省母归至夀春刺史张镒有名当时大加赏识既别镒以货泉为赆且曰以此奉太夫人一日之膳丨丨悉辞之领新茶一串而已】皇朝吕夷简【字坦老河南人祖祥知夀州因家于此仁宗皇帝朝拜平章事封申国公】题咏风猎红旗入夀春【刘禹锡寄杨夀州诗云云满城歌舞向朱轮八公山下清淮水千骑尘中白面人】
　　四六【简求人杰　涂芝禁掖　昔为男国弹压邉城　竹夀阳　今号侯邦】
　　【眷夀阳之小垒　南控荆湖之地　犊池慕时苗之介当淮右之要冲　北连梁宋之郊　芍陂懐邓艾之功分斗大之一州初无地险　望公山草木之状俨若旌旗御风寒之万里頼有人谋　闻淝水风鹤之声凛如鼙鼓方苻秦率众以来俄而大败　以孤城而当一面始叹其难自夀春移镇之后罕此竒功　及百战而觧重围终知其勇精兵八千而破敌重逢前代之谢强敌百万而觧围盖有当今之杜预】
　　濠州【钟离定逺】
　　建置沿革【禹贡扬州之域呉地斗分野涂山氏之国春秋时为钟离子之国嬴姓徐子之别封战国属楚秦并天下属九江郡汉置钟离县属九江莽曰蚕富县东汉为钟离侯国宋立徐州齐改西椘州隋改濠州皇朝因之领县二治钟离】
　　事要郡名濠州【郡志濠水中有石梁故名】临濠【唐地理志濠州作豪天寳改従濠】风俗性率真直【寰宇志云云贱商务农其食粳稻其衣絁布地带淮濠皆通舟楫】文词并兴【钱文子修学记濠水之上江淮之间庄隠士昔所逰处淮南宾客集而著书流风所被云云非南北二边比】形胜长淮横其北【连南夫修城记濠之为城也丨丨桐栢之流丨丨丨石梁防众水之流环其西两水中注介于城闉】背涡口之曲流【魏王粲浮山赋云云兮望马丘之髙澨遗录云五代时涡口为控扼之地】阻滞带山【郡县志】旧有二城【昔魏中山王英围钟离梁韦叡救之曺景宗募军士赍敕潜行水厎得达东城则知州有东西城旧矣自建炎间连南夫作郡守谓濠水介于两城不合一始决濠水径达于淮而不复介于城中城始为一矣】南北朝为重镇【郡县志】山川涂山【在钟离县西九十五里左传昭公四年禹有丨丨之防杜预注在夀春东北今有禹防村绍兴亦有丨丨未知孰是○苏子瞻濠州丨丨诗川锁支祁水尚浑地埋汪罔骨犹存樵苏已入黄罴庙乌鹊犹朝禹防村左传称鲧化为黄罴○苏子由诗娶妇山中不肯留防朝山下万诸侯古人辛苦今谁信只见清淮入海流】荆山【在钟离县西八十三里梁魏争战时又筑堰以灌夀阳】杏山【在钟离南六十里世传董奉居此山种杏为人治病】画山【在钟离西七十里崔确崔白李従升张藻皆郡人以画名人谓此山炳灵】韭山【在防逺县东北四十里其山多韭系年录钟离人王惟忠尝据山上累石为城民之依者九万余人金人以孙兴知濠州惟忠不従伪命率众归莭制刘位为左军统领】临淮山【一名浮山去钟离九十里山下有穴名浮山洞夏潦不能及而冬不加髙故人疑其浮也○苏子瞻诗人言洞府是鼇宫升防随波与海通共坐船中那得见乾坤浮水水浮空】云母山【在钟离南四十里出云母彭祖取服其上有庙○苏子瞻诗跨厯商周看盛衰欲将齿髪鬭蛇空餐丨丨连丨尽不见蟠桃着子时】横防山【在定逺西北七十里兵火中为屯御之地】濠水【州临丨丨故名西丨丨出镆鎁山东丨丨出濠塘山】淮水【出桐柏山】洺水【出定逺县下流入淮】井泉汉泉【在定逺县世传汉军至此渇因大呼泉遂出】楚泉【在定逺县其流稍防○吕坦夫有诗云地与分防派天方鬭二雄】堂亭威信堂【在郡治淳熙间守王囬陛辞上谕曰守边之道无出威信二字】一品亭【在子城西南隅遗录云王钦若父郁为郡判官作亭后文穆天圣初知濠州亭尚在公之孙仲徽守濠増大之遂名今废】翛然亭【在倅防子城上旧名观澜元祐中王雍为郡丞有言晋简文逰华林园谓左右曰防心处不必在逺翛然临水便有濠濮间趣觉鸟兽禽鱼自来亲人当知濠自是佳处雍喜遂易亭名翛然】三槐亭【在倅防通判王淮名既以三槐在其侧又以王钦若吕夷简曽懐皆为倅故名】短李亭【即四望亭唐李绅分司东路过濠州为作记绅矮小时号丨丨因名丨丨苏子瞻诗頽垣破础没柴荆故老犹言丨丨丨敢请使君重起废落霞孤鹜换新铭】楼防清雅楼【张頔诗观鱼子防芜没梦蝶庄生冢木秋唯有清淮供四望年年依旧背城流】观鱼防【在钟离县西南七里庄子逰于濠梁上见鯈鱼出防従容庄子曰是鱼乐乎子曰子非鱼安知鱼之乐耶庄子曰子非我安知我不知鱼之乐耶○苏子瞻诗欲将同异较锱铢肝胆犹能楚越如若信万殊皆一理子今知我我知鱼】逍遥防【在开元寺后唐开元中刺史梁延嗣累石为防刻庄子像于其上○苏子瞻诗常怪刘伶死便埋岂伊死未忘骸乌鸢夺得与蝼蚁谁信先生无此懐】馆驿水馆【张祜濠州丨丨诗髙阁去烦燠客心遂安舒清流中浴鸟白石下防鱼秋树色凋翆夜桥声袅虚南轩更何待坐见玉蟾蜍】桥梁望仙桥【相传蓝采和登仙时人聚此桥以望石上有蓝采和足迹】古迹梦蝶坊【在开元寺之西○庄子云周梦为蝴蝶栩栩然蝴蝶也俄然觉则蘧蘧然周也不知周之梦为蝴蝶欤蝴蝶梦为周欤】觧带石【在清流门外昔项羽败垓下投薛公薛公不纳觧帯饭石上而去今清流门外有丨丨丨】隂陵【髙适东征赋次灵壁之逆旅面垓下之遗墟嗟鲁公之慷慨闻楚声而悒于歌抜山而涕洟切霸国以狼狈至丨丨以踌躇】虞姬冢【在定逺县南今宿州亦有墓相传灵壁葬其身此葬其首○苏子瞻诗帐下佳人拭泪痕门前壮士气如云仓皇不负君王意只有虞姬与郑君】奕坛【在州西七里石临河刻棋局又凿窊可置棋子上刻唐人诗字甚古】涡口城【去钟离九十里唐李正已反张万福驰至涡口悉发漕船相衔以进贼兵倚岸熟视不动郡县志自贞元后西涡口置两城刺史常帯两城使】垂花坞【在逍遥台南十余歩上有樛藤垂花唐独孤及甚爱之名曰丨丨丨又诗云紫蔓青涤覆酒壶落花时与竹风俱归来自负花前醉笑向防鱼问乐无】乗龙洲【去州二十里在淮水中周世宗征濠夜遣兵持炬乗橐驼絶淮濠兵惊以为鬼乗龙也因以名洲】断梅谷【周世宗征淮以荆涂二山乃濠州之朝冈有王者气命　断之有梅族居此因名断梅山　名】宦张万福【李己己反徳宗以丨丨丨为濠州刺史召谓曰先帝改尔名正者所以褒也朕谓江淮草木亦知尔威名若従所改恐贼不晓卿复旧名万福】独孤及【为刺史嵗饥赈贷隣郡流亡而此州独安】皇朝梅询【询仕于朝尝请守濠王文正公访问之曰欲温故耳文正曰当除一通判伴读于是吕申公夷简通判州事今州治倅防之两间有梅吕读书之所存焉】王旦【王文正公旦吕文靖公夷简尹公洙皆为通守于此元祐四年通判王雍刻石题名甚详近世丞相曽懐亦尝为倅议者谓倅防多贤达】赵抃【清献公】王钦若【文僖公】防酢【定夫先生并为守】人物庄周【为漆园吏墓在开元寺后】鲁肃【呉人字子敬临濠东城人也周瑜为居巢长将数百人徃见肃并求资粮肃家有米两囷各三千斛乃指一囷与之肃尝仕呉为横江将军】皇朝郭延泽【知建州代还致仕居濠州城南传写书籍至万卷号为书藏景徳中遣使诣其家取三馆所阙书至三千卷以进】题咏传语濠州贤刺史【黄鲁直道中寄景珍兼简庾元镇云云隔年诗债防时还】涂山广大纳万国【王韶诗云云帝禹于此分江河】四六【乃眷濠梁　昔为男国　惟其当要害之冲实临边境　今乃侯邦　所以重蕃宣之任得塞翁之马初亦何心　　古称别驾率多公衮之曽逰观庄氏之鱼大过初望　　今得名流可卜缇屛之必贵地当边徼敢论分虎之荣　自浇烽灌燧之余久陶眷泽时急军需何有观鱼之乐　遂凿井耕田之乐殆若中州】






　　方舆胜览卷四十八
　　钦定四库全书
　　方舆胜览卷四十九　　　　宋　祝穆　撰
　　和州【厯阳　含山乌江】
　　建置沿革【禹贡扬州之域于天文直南斗魁下春秋战国属楚秦为厯阳县九江郡汉属淮南国后属九江郡而厯阳为治所后汉扬州移理于此三国呉为重镇晋立厯阳郡宋为南豫州治厯阳后齐立和州隋唐或为厯阳郡或为和州皇朝因之尝兼管内安抚今领县三治厯阳】
　　事要郡名厯阳　风俗取协和之义【刘禹锡防壁记云梁之亡也北齐圗霸功拥正阳侯渊明以归王僧辨来迎防于兹地二国协和故以州名】男夫尚垦辟【同上云云无即山近监之逸女工尚坚全无文章交错之竒】无防人异物以迁其志【同上】形胜内险之地【郭功父含山县记方用兵时而含山为云云当江淮水陆之冲故鋭师宿将尝屯营于此】实为要津【李白天门山铭梁山博望关扃楚濵夹据洪流云云】城髙而坚【刘禹锡记云云亚父所营】常留重兵【刘禹锡曰自孙权距六代云云】上岸击贼【呉欲击楚诸将曰云云洗足上船】呉魏相持扵此【晏类要南岸吴筑城北岸魏置栅云云月余】山川梅山【在厯阳南五十里昔曺操指山上梅林军士渇止盖此山也○王安上诗将军马上设良谋遥望青山指梅树】梁山【郡县志在厯阳南七十里俯临厯水侯景之乱梁王僧辨军次芜湖与景将侯子鉴战于丨丨大破之江东有博望山属姑孰二山隔江相对如门南朝谓之天门山两岸山顶各有城并王元谟所筑自六代皆于此屯兵扞御】厯阳山【在厯阳县西北四十里吴志云丨丨丨石文理成字】八公山【在郡城北耒山之左世説有八仙人围棊防饮于此故名张祁谓仙风对八公盖一郡之胜槩】鸡笼山【在厯阳西北四十里道家第四十福地淮南子云麻湖初防之时有一老母提鸡笼以登此山因化为石今有石状如鸡笼故名○刘禹锡诗鸡笼为石颗眼入泥坑】隂陵山【在乌江西北四十五里即项羽迷失道处】四溃山【在乌江县西北三十里直隂陵山项羽既败于垓下走至东城所従惟二十八骑汉兵追者千余羽乃引骑依此山为圎阵】濡须山【在含山西南七十五里与无为军七寳山对峙中为石梁凿石通水山川险阻最为控扼之雄吴魏必争之地陆士衡论孙权闻曹公来筑此城坞拒之状如偃月详见无为军】华阳山【在含山县北十八里本名兰陵山下有华阳亭因名山有洞曰华阳至和初王介甫逰焉洞有二前洞逰者甚众后洞则介甫所逰寺僧言山岭有天梯洞】石湖关【绍兴辛酉乌珠再犯境张浚以兵五千守丨丨丨敌遂遁去】大江【自岷山西南流过厯阳乌江三县界○刘禹锡诗海潮随月丨丨水应春生】栅江【在厯阳县西南百五十里与无为军分界丨丨口古濡湏口也】厯湖【在厯阳县西三十里今谓之麻湖盖讹为厯字○淮南子云厯阳之郡一夕为湖○刘禹锡诗忆昔泉源变斯湏地轴倾】乌江浦【在乌江县东四里即亭长舣舟待项王处】当利浦【在州城东十二里晋时王濬过三山王浑遣人邀之濬曰风利不得泊遂先入石头故名】横江浦【建安初扬州刺史刘繇遣将樊能于麋屯横江孙策破之对江南之采石往来济渡处】溪【在厯阳西一里其源出金泉寺之山○唐李聪诗水通滴沥落氷崖盖其流虽小而泠然也○王安上诗泠泠一帯清溪水逺逺来穿厯阳市防防出自碧湖中流入楚江烟雾里】井泉沸井【图经在郡西百步郭璞筮云厯阳井当沸○刘禹锡诗丨丨今无涌乌江旧有名】堂亭惠政堂【在郡治堂扁乃孝宗居青宫时亲洒宸翰赐守臣胡昉】三老堂【元祐孙贲建三老即刘挚傅尧俞范纯仁也○胡彦国诗厯阳宾主昔多贤三老风流二十年獬豸冠中曽补衮凤凰池上迭擎天】云防轩【刘莘老诗古木无年嵗新亭记旧楼】衣锦亭【刘莘老诗隂隂佳木与城齐襟袖迎风弄晚曛】凌云亭【刘莘老诗轩宇慿虚出半天忽惊身寄碧云端】水心亭【在三老堂前○唐张籍诗送客特过山口堰看花多向丨丨丨】祠庙西楚霸王庙【在乌江县东南二里号灵惠庙绍兴辛巳金主欲渡江乞杯珓不从大怒欲焚庙俄大蛇绕出屋梁殿后林木中鼔噪发声若数千兵金主大惊左右皆骇散○杜牧诗胜负兵家事不期包羞忍辱是男儿江东子弟多才俊卷土重来未可知○李山甫诗为虏为王尽偶然有何羞见汉江船平分天下犹嫌少可要行人赠纸钱○王介甫诗百战疲劳壮士哀中原一败势难逥江东子弟今虽在肯与君王卷土来○胡曽诗争帝圗王势已倾八千兵散楚歌声乌江不是无船渡耻向东吴再起兵○许表诗千载兴亡莫浪愁汉家功业亦荒丘空余原上虞姬草舞尽春风未肯休】龙洞山庙【游文清九言祷雨辞并序庆元庚申夏不雨燥风挟日播植蕉黄九言涖邑全椒徧祷莫孚或言乌江有龙洞山山出青蛇神龙之裔人多崇之因民之忧越境躬造自汤泉入山未百步有蛇而蓝者遒絶中道从者喜曰龙也凡祷雨类索于山幸遽得之勿失余疑焉夫山川吐云霈为润泽盖天地隂阳之气也人一气相为流通精神恳恻乃有感动龙灵物能乘隂阳变化故言兴雨必求之若可捕也龙其何神挹洞水足矣捕蛇非礼也既至酌奠甫毕忽顾石楯之上翠鳞骧首盘不盈握目光警耀若竚而竢众亦惊怪奉以洁器云隂防行空蒙丝散用彰厥应明日飘润草木又明日檐溜琤四民喜驩炷香再拜饯龙之日遂大倾注溪涧充盈丰登有兆尝观天下至毒螫莫过虺虫江南有号青竹者脩细如筯螫人若针芒死者十九幸而一活肢肤已残今蛇无异青竹唯弗伤人以手掬之夷犹不惧复能吸酒盖形虽同而善恶逺甚兹为龙裔欤古今以来君子小人状貌固同唯交际而情遂见蛇亦然哉蛇本螫类而慈祥若此是尤可敬异也已汤泉主僧道海曰蛇室洞傍弗捜弗获今先五里而见其相迎也又知世虽我捐而神不余斁也既感龙君之廼为辞曰○山防峨兮岩幽望君居兮大江流敛变化兮嵌窦起霈泽兮九州乌焰焰兮旸空鼓坎坎兮阿丘俨裔孙兮戾止吸巵酒兮嬉防谓余不来兮盍防脩瀐泉潴兮石冽老木毅兮枝樛御云气兮显晦灵夭矫兮千秋】古迹厯阳城【刘禹锡厯阳书事一夕为湖地千年列郡名霸王迷路处亚父所封成汉置东南尉梁分肘腋兵本吴风俗剽兼楚语音伧沸井今无涌乌江旧有名土台游柱史石室隠彭铿老君适椘有台存焉彭祖石室在含山县曹操祠犹在须濡坞未平】名宦范増【封厯阳侯】张万福【为和州刺史徳宗谓江淮草木亦知威名】刘禹锡【为刺史○白居易答刘和州诗换印虽频防未通厯阳湖上又秋风不教才展休明代为罚诗争造化功我亦思归田舍下君因厌卧郡斋中好相収拾为闲伴年齿官称约畧同】皇朝范纯仁【为成都转运坐失察僚佐燕逰左迁知和州】刘摰【为守】傅尧俞【以论濮邸出知和州】郑居中【为守】胡宗愈【为守】呉居厚【太守为宰执者凡六人】防酢【知和州因家焉】人物纪瞻【晋朝自丹阳徙厯阳以方直知名】何蕃【和州人朱泚反诸生将従乱蕃正色叱之故六馆之士无受污者韩愈为传】张籍【乌江人与韩愈防有宅在通淮门里报恩寺是也有读书处在县西五里紫极观后桃花坞】皇朝彭思永【明道程先生之母舅也明道年方十二三思永异之许妻以女其鉴裁贤于人逺矣】魏矼【厯阳人为监察御史防金入冦矼劝髙宗亲征罢讲和二字忤秦桧退寓常山僧舍十四年】沈文通【皇祐魁多士】张孝祥【绍兴魁多士】题咏一夕为湖地【刘禹锡诗云云】当利江头防僻州【傅尧俞寄王防之诗云云懐人惟是数登楼】今年送君守厯阳【苏子瞻送吕希道知和州诗去年送君守觧梁云云观君崛鬰负竒表便合劔佩趋明光胡为小郡屡奔走征鞍未觧风帆张】
　　四六【疏恩北阙　捍御边头　既江山登览之稀分垒两淮　控持江面　亦井邑萧涤之甚居四达之冲此为孔道　当吴魏战争之境实异偏州有两山之峙兹乃要津　居江淮来往之冲是为孔道连属邑须濡之城坞犹存　堂标三老既推先达之曽来拱陪京采石之波涛不涌　郡有防魁可谓异才之间出】
　　安庆府【懐宁　桐城　宿松望江　太湖】
　　建置沿革【禹贡扬州之域为斗分野春秋时皖国匽姓咎繇之后亦为舒国桐国之地皆为楚所防战国时属楚秦属九江郡二汉属庐江郡魏为重镇梁置豫州陈曰晋州隋曰熙州后废为同安郡唐初为东安州改为舒州皇朝因之政和陞徳庆军绍兴以康州陞徳庆府改本军为安庆军乂以宁宗潜邸陞安庆府今领县五治懐宁】
　　事要郡名龙舒【郡县志汉为庐江统县十二有皖有潜有舒有丨丨又云舒冇五名舒丨丨庸舒舒鸠舒城其实一也又曰羣舒按合肥志今舒城县属庐州引春秋注且曰庐江南有舒城舒城西南有丨丨当考】皖城【见上】桐城　同安　风俗人性躁劲【隋地理志云云风气果决】风土清美【圗经序】率性真直【寰宇记云云贱商务农】粳稻之饶【圗经】形胜其山深秀而頴厚【郡志云云其川迤而荡平有鱼鼈麦禾之饶】九江之北【潜山赋丨丨丨丨三楚之南】介于夀春合肥之间【郡志舒附楚而廹于吴云云】淮服之屛蔽【朱绰壁记云云江介之防冲】江表得之亦以患中国【徐锴潜山诗序云中国得之可以制江表云云故孙权克皖而曹魏不宁世宗平淮而李氏穷蹙】山川潜山【一名潜岳在懐宁西北二十里魏左慈居此山有炼丹房】皖山【在懐宁西十里皖伯始封之地汉地理志与潜山天柱峯相连三峯鼎峙叠嶂重峦拒云槩日登陟无由东有激水冬夏悬流状如瀑布下有九井有一石牀可容百人其井莫知深浅若　旱则杀一犬投其中即防云雨犬亦流出】龙眠山【在桐城西北六十里又属庐之舒城○黄鲁直诗诸山何处是龙眠旧日龙眠今不眠闻道已随云物去不应只雨一方田】石镜山【在懐宁北其西有石裂皎然望之如玉鉴一名玉照○黄鲁直诗仙人持玉照留在潜峯西】三祖山【在郡西有唐三祖禅师志公塔】主簿山【在玉镜山之东昔唐相毕諴读书于此】司空山【在太湖东北百三十里○李白避地司空原言懐诗南风昔不竞豪圣思经纶我则异于是光皖水濵卜筑司空原比将天柱隣雪霁万里月云开九江春俟乎泰阶平然后托防身倾家事金鼎年貌可长新所愿得此道终然保清真防景奔日驭攀星戏河津一随王乔去长年玉天賔】投子山【刘兴言诗三雄分汉鼎郊野战羣龙将军偶败此投子空山中○周美成诗缅懐鲁将军兵败携部曲来投衲子衣觧甲饭戎菽谁令名此山异代有余辱】浮渡山【在桐城东九十里上有三十五岩其可居可游者三十六西南有独山直上千仞大江环绕望之若浮○夷坚杂志丨丨丨名刹也岩名大通者居半山间视诸岩最胜泉瀑千仭真竒观也】西硖山【在桐城县北四十七里吕防甘宁伐皖张辽救之至硖石闻城已防乃退筑丨丨丨】天柱峯【在皖山髙三千七百丈周二百五十里山东有瀑布汉武帝尝登此山即司元洞府九天司命真君所主也○独孤及诗早嵗慕五岳尝为尘机碍孰知丨丨丨今与郡斋对汉皇南游日望秩此昭配法驾到谷口礼容振荒外燔柴百神趋执玉万方防如今封禅坛唯见云雨晦】大江【在懐宁南百八十里中流与江州池州分界】南湖【在郡南旧名南园三面依城古木参天湖浸甚广】潜水【出潜山】皖水【自霍山县流入经懐宁县北二里又东南流三百四十里入大江】呉塘陂【在懐宁南二十里皖水所注曹公遣朱元光屯皖大开稻田吕防上言皖地肥美若一收熟彼众必増宜早除之乃征皖破之此塘即朱元光所开也○王介甫封舒国诗开国桐乡已白头国人谁复记前游故情但有吴塘水转入东江向我流】堂阁静山堂【在郡圃以王介甫诗命名诗云皖城终日静如山府掾应从到日闲一水碧罗裁缭绕万峯苍翠刻孱顔旧游笔墨苔今老浪走尘沙髩已斑揽辔羡君桥北路春风枝上鸟关关】英辅斋【在太平寺东乃王禹玉读书之地公自舒发解至登台辅守朱绰易此名】天柱阁【在郡圃○郭功父诗羣山奔来一峯起千丈芙蓉碧霄里老松自作孤凤吟潮浪时生三井水】峯阁【在倅防乃王介甫通判日读书之地】擢秀阁【在彰法寺乃陈莹中读书之所自此登第黄鲁直名而书之】亭馆桥公亭【在懐宁北即汉末桥公故居今废为双溪寺】涪翁亭【在山谷寺石牛相对】西溪馆【在城西一里刺史吕渭所创带山夹沼为一州胜处】寺观山谷寺【在懐宁西二十里梁大同二年以山谷名寺东北隅有三祖璨大师塔○王介甫留题三祖丨丨丨石壁云水泠泠而北出山靡靡以旁围欲穷源而不得竟怅望以空归○西北有石牛洞其洞如牛唐李翺诸贤题咏甚多李伯时画黄鲁直坐石牛上鲁直因自号山谷道人仍题诗石上云郁郁窈窈天官宅诸峯排霄帝不隔六时谒帝开关钥我身金华牧羊客羊眡野草我世间髙真众灵思我还石盆之中有甘露青牛驾我山谷路○又书小石桥下有诗云司命无心播物祖师有记传衣白云横而不渡髙鸟倦而犹飞】神霄宫【在桐城县西南五里本为投子　寺政和间改为丨丨万夀宫　名】宦周大夫皖伯【始封于此】朱邑【字仲卿少时为桐乡啬夫防平不苛所部吏民爱敬焉入为大司农后病且死曰我故以桐乡吏其民必爱我死必葬桐乡县人为立生祠今有墓在县西】吕蒙【初魏遣朱元光大田皖城蒙建议攻皖拔之拜蒙庐江太守又见吴塘陂注】陶侃【领摐阳令有能名】独孤及【权载之集其理舒州属嵗饥旱而舒人不知凶年发廪赈贷】李翺【为刺史】麯令【为望江令祷雨即应百姓为之立祠后殁因葬焉○白居易诗我闻望江县丨丨抚惸嫠攀辕不得去留葬此江湄】皇朝樊若水【张编云若水江南人言事不报遂谋北归先钓鱼采石以小舫载丝绳以度江之广狭开寳中遂诣阙自言有策可取江南令学士院试赐及第授舒州团练推官如若水之策造大舰及黄龙船数千艘将浮江以济也】王安石【以殿中丞通判舒州及为相又封舒国】黄庭坚【知州召为仪部贠外郎】防酢【为太守】人物文翁【舒人为蜀郡守】周瑜【字公瑾庐江舒人孙策取荆州以为中防军攻皖防之得乔公两女策纳大乔瑜纳小乔后破曹公于赤壁】李白【安禄山反转仄宿松匡庐间】皇朝潘阆【刘贡父诗话阆字逍遥为诗有唐人风因得罪匿舒州潜山寺为行者题诗钟楼云顽童趂暖贪春睡忘却登楼打晓钟孙仅见之曰此逍遥也今寺僧呼之潘已亾去】李公麟【黄鲁直有送李伯时归舒州龙眠诗则当为舒人又见庐州】名贤徐铉【以直道忤世贬舒三年】徐俯【字师川山谷之甥也崇观间侨居同安】题咏古国羣舒地【唐司空水部诗云云当前桐柏关】溪长二水流【徐师川诗有云久留舒子国惯作北门逰山逺三峯出云云】白水千丈瀑【徐师川诗云云吴塘千顷波】月黒虎防藩【容斋随茟黄鲁直宿舒州太湖观音院诗汲烹寒泉窟伐烛古松根相戒莫得出云云按杜甫课伐木诗序云有虎必昏黒摚突防人屋壁所谓防人者述其土俗耳本无抵触之义盖误用之】松竹二乔宅【黄鲁直筑室皖公城木末置曲栏嵗晚对烟雨人家橘柚门独秀司命峯众邱逊髙寒云云雪云三祖山】龙舒太守人中杰【唐人殷文圭诗云云风韵堂中心似月】二十七峯常对门【徐师川诗云云】当时我自爱桐乡【王介甫封舒国公诗桐乡山逺复川长紫翆连城碧满隍今日桐乡谁爱我云云】行问啬夫多不记【王介甫到舒州答平甫诗云夜别江船晓觧骖秋成气象亦潭潭山从树外青争出水向沙边绿半涵云云坐论公瑾少能谈祗愁地僻无賔客旧学従谁得指南】外邑官闲应得看潜峰【罗隠送宿松县傅坚诗云离江漠漠树重重东过长淮到宿松县好也知临皖水云云春生绿野吴歌怨云霁平郊楚酒浓留取余波待张翰明年归棹一従容】
　　四六【疏荣凤阙　古称佳郡　市邑颇繁　虽号次边出镇龙舒　今号潜藩　里闾不扰　实为重镇矧羣舒之剧郡　唯此邦土之封　近居潜皖之旁控九江之奥区　昔者官逰之壤　宻接光黄之境皖伯古城立咎繇之祀　北连大霍乃司命之别宫潜峯胜地经汉武之防　南眺康庐实众真之灵洞一麾出守宠分刺史之符　考于方志旧为椘国之附庸八柱承天实表元臣之象　验彼民风尚有汉臣之遗爱符分铜虎皆循吏之遗风　久陶圣化非复鲁僖之所惩洞纪石牛有前贤之陈迹　积习仁风乃尝朱邑之见爱濵江为郡古称沙脚之卑　真仙所防司命有集灵之宇建议筑城今号石头之固　禅林特盛祖师开説法之堂】
　　蕲州【蕲春　蕲水　黄梅广济　罗田】
　　建置沿革【禹贡扬州之域楚地翼轸之分野春秋战国并属楚西汉为蕲春县江夏郡三国时属魏吴为蕲春郡晋以为县属弋阳郡东晋改蕲春为蕲阳县避宣太后讳也北齐置齐昌郡及罗州后周改为蕲州隋废为郡唐复为蕲州皇朝因之今领县五治蕲春】
　　事要郡名蕲阳【曹公与乔防战于丨水之丨】蕲春　风俗淳厐近古【李常广济寺记其人丨丨而丨丨】秀民乐扵为儒【同上云云而不轻释其业彬彬好学有邹鲁道风】形胜南距江【王之义蕲州旧治记云云北接光蔡西连黄冈东峙潜皖】左舒右黄【张子师广教院记蕲春古郡云云佳山秀水环络千里有鼔吹白云之胜】濵带江淮【唐大诏令李勣制蕲春之地云云】居江湖絶处【余章三泉堂记云云】占淮壖之上腴【关咏神光观记蕲西故封浠水故邑溪山重复云云】居三楚之中【史记楚文王徙都于郢江陵为西楚云云】土产蕲簟【韩愈谢郑羣赠簟诗蕲州笛竹天下知郑君所寳尤瑰竒携来当昼不得卧一府争看黄琉璃体坚色浄义藏节满眼凝滑无瑕疵法曹贫贱众所易腰腹空大何能为自従五月困暑湿如坐深甑遭蒸炊手磨袖拂心语口慢肤多污真相宜日暮归来独惆怅有卖直欲倾家赀谁谓故人知我意卷送八尺含风漪呼奴扫地铺未了光彩照耀惊童儿青蝇侧翅蚤虱避肃肃疑有清风吹侧身酣寝百疾愈却颠天日常炎曦明珠青玉不足报赠子相好无时衰○白居易寄簟与元九诗笛竹出蕲春霜刀劈翆筠织成防入簟寄与独眠人卷作筒中信舒为席上珍滑如铺薤叶冷似卧龙鳞清润宜乗露鲜华不受尘通州炎瘴地此物闗身】蕲笛【刘禹锡武昌老人説笛歌武昌老人七十余手把庾令相闻书自言年少学吹笛早事曹王曽赏激往年征镇戍蕲州楚山萧萧笛竹秋当时买林恣捜索典却身上乌貂裘古苔苍苍封老节石上孤生饱风雪商声五音随指发水中龙应行云絶曽将黄鹤楼上吹一声占尽秋江月如今老去兴犹迟音韵髙低耳不知气力已无心尚在时时一曲梦中吹】山川蔡山【出大尚书九江纳锡大即此山也】茶山【在蕲水县北每年造贡茶之所】白云山【在城北四里】盘龙山【在城南十五里】凤凰山【在城北罗真人飞升于此】静明山【在城东三十里】三角山【在州北七十里有龙潭】四祖山【在黄梅县北二十五里即大医禅师道塲】五祖山【在黄梅东北二十五里即大满禅师道塲】乌牙山【在黄梅东北五十里有灵峯院白居易张商英碑记存焉】綀岩【在罗田县西三十里有瀑泉】大江【上接黄州过伍州巴河兰溪蕲河下流入舒州宿松界】蕲河【源出大浮山谓之蕲阳口】巴河【源出板石山】浠水【源出于云山】兰溪【在蕲水县产竹之地】井泉三泉【余章丨丨记米芾书凤山之隂兰溪之阳有泉出石罅为兰溪其在寺庭之除为陆羽烹茶之泉其在凤山之隂为逸少泽茟之井兰溪于茶之品第三茶之所防宜王陆二水皆兰溪一源耳在蕲水县西苏子瞻云防清泉寺洗茟泉水极甘○王元之题陆羽泉诗甃石封苔百尺深试尝茶味少知音惟余夜半泉中月留得先生一片心】亭阁四见亭【在州北塔后范忠宣名】涵晖阁【在郡治子城之上○苏子瞻在黄客有道其胜而诵所赋霁容天在水春态栁藏桥之句先生欣然谓以态易色字此葢赋丨丨丨也自是丨丨之名益着○郭功父寄题呈太守章子平诗天垂星斗数寻近地卷云山千里来】名宦贠半千【为刺史】皇朝王元之【元之自黄州移蕲州闻啼鸟问其名或曰此名蕲州鬼元之大恶之未防果卒于蕲苏子瞻作禽言诗云使君向蕲州更唱蕲州鬼我不识使君宁知使君死人生作鬼防不免使君已老知何晚】范纯仁【为殿中侍御史时议濮王典礼出通判安州徙知蕲州】人物吴公瑛【瑛比部安道之子壮年以母忧服除遂致仕归隠温公赠以诗】题咏下车书奏龚黄课【白居易寄蕲州李使君诗云云动茟时传鲍谢风江郡讴吟夸杜母洛城欢防忆车公笛愁春尽梅花里簟冷秋生薤叶中不道蕲州歌酒少使君难称与谁同】春风门外有红旗【白居易送蕲春李十九使君赴郡诗可怜官职好文词五十専城未是迟晓日镜前无白髪云云郡中何处堪携酒席上谁人觧和诗惟共交亲开口笑知君不及洛阳时】松花满椀试新茶【刘禹锡送李蕲州诗薤叶照人呈夏簟云云】
　　四六【疏荣禁掖　蕲阳古垒　内则牧民　当严兵备擢守邉城　淮右极边　外而固圉　庸折边锋虽仰官炉之羡　既郡计之空穷　粤由淮南行鐡以来不胜伪冶之多　亦兵威之单弱　以至蕲口置监而后边尘满目每懐蹂之余　土产无竒簟特称于薤叶郡政劳心尤切痒疴之念　泉源有品茶可试于松花处江湖之絶处据地则偏　坚甲利兵抗方张之兵势当淮甸之极边恃人而险　深沟髙垒得固守之民心】
  </div>
  <div class="pagination">
   <a href="方舆胜览_page24.html">
    上一页
   </a>
   <span>
    ...
   </span>
   <a href="方舆胜览_page20.html">
    20
   </a>
   <a href="方舆胜览_page21.html">
    21
   </a>
   <a href="方舆胜览_page22.html">
    22
   </a>
   <a href="方舆胜览_page23.html">
    23
   </a>
   <a href="方舆胜览_page24.html">
    24
   </a>
   <span class="current-page">
    25
   </span>
   <a href="方舆胜览_page26.html">
    26
   </a>
   <a href="方舆胜览_page27.html">
    27
   </a>
   <a href="方舆胜览_page28.html">
    28
   </a>
   <a href="方舆胜览_page29.html">
    29
   </a>
   <a href="方舆胜览_page30.html">
    30
   </a>
   <span>
    ...
   </span>
   <a href="方舆胜览_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
