<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 358 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 358 页/共 479 页</h1>
    <div class="content">
　　浔溪府东六十里。即余不溪之支流也。自德清县界，分流经南浔镇，入于运河。又山塘溪，即余不溪也。自德清县沿山直北过岘山漾，而至城南，曰山塘溪。《唐志》：元和中，刺史范传正开官池于城东。又城东南有白洲，洲北有芙蓉池。开成中，刺史阳汉公所凿，皆引余不溪灌注之。

　　泾在府西南。《志》云：郡有七十三，在乌程者三十有九，在长兴者三十有四。导苕之流，注于太湖。旧时皆有坝堰，遇风潮涨溢，则塞以捍之。淫雨积潦，则启以泄之，盖节宣所资也。后多堙废。明朝弘治中，工部侍郎徐贯尝浚之。复作石堤七十里，以防泛溢之患，寻复废。○黄浦，在府西南十八里。源出府西南三十五里之黄蘖山。一名黄蘖涧，一名康浦。又东北入于苕溪。《志》云：府东北二十六里有项浦，亦曰掩浦。秦始皇东游会稽，项梁与籍私往观之。籍曰：彼可取而代也。梁掩其口曰：毋妄言，族矣。盖即此处。又今城北奉胜门，俗名霸王门，亦以项籍得名云。

　　凌波塘府东南二十五里。唐宝历中，刺史崔玄亮所开。今府东南四十二里有菱湖，又有菱湖镇，即凌波之讹矣。又连云塘，在府东南七十五里，一名练溪。亦崔玄亮筑塘以溉田处。今溪上有琏市镇，其水皆散入嘉兴府界，下流仍合太湖。○柳塘，在府北三里。孙吴时所开，本名青塘。梁太守柳恽重浚，因易今名。又谢塘，在府西四里，晋谢安所筑。蒲帆塘，在府北二里，唐开成中刺史杨汉公所开。皆苕溪灌注处也。

　　思安塘府西南三十里。又西三十五里至三河，自三河至思安镇四十一里，由此登陆趋广德州，为往来之要道。《志》云：府由水路至金陵，八百有十里。由陆路出广德至金陵，四百八十里而近耳。○宜堰，或曰在府北太湖口。明初克宜兴，遣杨国兴出太湖，破张士信于旧馆。又平宜堰口三十六寨，乃还筑宜兴城而守之。盖先入敌境以震动之，使无暇挠我之营筑也。

　　○乌镇府东南九十里。唐元和初，镇海节度使李反，有将军乌姓者，力抗于此而死，镇因以名。乾宁二年，杨行密发兵救董昌，昌亦遣兵会之，共围嘉兴。钱遣顾全武救嘉兴，破行密乌墩、光福二寨兵。乌墩即乌镇也。明初攻湖州，张士诚遣兵屯城东之旧馆，又遣兵顿乌镇，为旧馆声援。明师击却之。嘉靖十年，添设郡丞驻此。既而倭贼侵轶，镇每当其冲。隆庆初，裁郡丞。万历二年，议者以镇当浙、直之交，与南直之吴江、嘉兴之桐乡界壤相接，湖泽通连，奸宄薮聚，宜添同知，就近防察。今自桐乡县皂林而西，不过二十余里，为往来之捷径。光福，见南直苏州府。

　　南浔镇府东七十二里。以浔溪所经而名。元至正十三年，张士诚筑城于此。明初由湖州攻平江，自南浔至吴江，守将以城降。洪武二年，城废。才八年，置官泽税课局于此。又东十二里为吴江县之震泽镇，亦通涂所径也。○菱湖镇在府东南三十六里。以近菱湖而名。洪武中，置千金税课局于此。又双林镇，在府东南五十四里。嘉靖中，倭贼尝突犯此。又窑墩，亦在府东南。嘉靖中，抚臣李天宠合诸将兵与倭贼战于窑墩，不利。即此。

　　旧馆府东三十里。旧置馆驿于此。明初师克宜兴，遣杨国兴出太湖口，与诸将趋湖州，破张士信于旧馆。既而大兵攻湖州，张士诚遣兵屯旧馆，筑五寨以自固。徐达等分军营于旧馆之东，数败敌兵之援旧馆者。又进败敌兵于升山，余军奔入旧馆之东壁。旋以东壁来降，达率师据之，旧馆兵出战，大败。旧馆亦降，湖州遂下。

　　后潘村府东五十里。元置巡司于此，后废。明初洪武三年，复置后潘巡司。今移于南浔税课局。又大钱河口巡司，在县东北十五里，亦元时旧址。洪武十四年复置，并设河泊所于此。今所废而司仍旧。又琏市巡司，在府东南八十里。洪武中置。府西南三十余里，又有上沃阜巡司，洪武二年置。旋废。○苕溪驿，在府城南，明初置。嘉靖三十一年，迁于城内。又有苕溪递运所，以驿兼领。《志》云：府东三十五里有思溪河泊所，明初置，寻废。

　　南亭在府治西南。下临苕溪。刘宋泰始二年，会稽内史孔觊等举兵应晋安王子勋，使孔ロ屯于吴兴南亭，以拒吴喜之兵。既而喜自义兴引军至义乡，ロ弃军走钱塘。○飞英寺，在府东北二里，唐咸通中建。寺西有舍利石塔，高九层，登之，则川原城郭了如指掌。

　　长兴县府西北七十里。西南至安吉州百里，西至南直广德州百三十里，北至南直宜兴县百四十里。秦为鄣县地。两汉为乌程、故鄣二县地。晋太康三年，分置长城县，属吴兴郡。宋齐以后因之。隋平陈，省入乌程。仁寿二年复置，属湖州。大业初，属吴郡。唐初，沈法兴置长州于此。武德四年，改为绥州，又改为雉州。七年州废。县仍属湖州。五代时，吴越改今名。宋因之。元元贞初，升为长兴州。明初为长安县。洪武二年，复曰长兴。旧有城，相传唐武德七年筑。吴越时修缮。元至正十七年，明师取长兴，元帅耿炳文砖城为守御。后渐圮。嘉靖三十六年增修。万历元年，复缮治。城周五里有奇，编户二百五十七里。

　　○吴王城在县西戍山下。杜曰：即今县郭也。夫差使弟夫概筑城于吴西，城狭而长，谓之长城。晋因以名县。《志》云：晋置长城县，其治在今县东南十八里富陂村，后移今治。又三城三圻在县东北，旁临太湖，为春秋时吴王屯戍之地。《郡志》云：三城三圻者，吴城与斯圻连，彭城与石圻连，丘城与芦圻连。步骑列于三城，水军列于三圻，城与圻相接畛也。

　　故鄣城县西南八十里。秦灭楚，置鄣县，为鄣郡治。汉为故鄣县，属丹阳郡。吴属吴兴郡。晋以后因之。隋废。杜佑曰：今土人谓故鄣城为府头，盖以秦鄣郡治此也。又有晏子城，在县西南百二十里。或曰晏子送女于吴所筑，或曰晏子尝娶于吴。未知所据。

　　义乡城在县北义乡山。晋惠帝永兴元年，分吴兴之长城立义乡县，属义兴郡。刘宋泰始二年，吴喜击东军之应子勋者，克义兴，进至义乡，是也。隋废。

　　○戍山县西三里。一名夫山。吴王使夫于此筑戍城，故名。梁吴兴太守张嵊等亦于此筑城捍侯景。明初，耿炳文点军山上，俗因呼为点军山。又雉山，在县北五里。梁武帝时，童谣曰：鸟山出天子。故江左以鸟名山者皆凿之，惟此山得免。县西南六里又有余干山，《梁陈故事》：梁武帝时，童谣曰：王气在三余。乃于余干、余姚、余杭为厌胜法，不知此有余干山。县南二十三里有余罂溪，东北四十二里有余吾浦。陈武帝果起于此，应鸟山三余之谶。余吾，一作余鱼。周处曰：吴越音转也。

　　吕山县东南二十里。吴将吕蒙、程普讨山贼屯营于此。亦名程山。下有吕山，塘罨、画溪之水，分流经此，入于苕溪。又夏驾山，在县东南三十六里。亦以夏后杼南巡经此而名。上有石鼓，晋隆安中尝鸣，兆孙恩之乱。○尧市山，在县西北四十里。相传洪水时民避难成市处。山高三百四十丈，上有池，方一亩。又西北五里曰斫射山。《志》云：唐贞元间，将军钱景秀平贼郎景于此。

　　西顾山县西北四十七里。《志》云：山一名吴望山，吴王阖闾尝登姑苏台，望见此山。一名顾渚山，吴夫顾赡渚次，以其原隰平衍，可为都邑，因名。傍又有二山相对，号明月峡。绝壁峭立，大涧中流，产茶绝佳，唐时以顾渚茶供贡。其南为大官山、小官山。山北十余里有啄木岭，唐时吴兴、毗陵二郡守造茶宴会于此。《志》云：顾渚之西，曰圆翠岭，路达宜兴。又有溪曰顾渚溪。经县北三十里之水口镇，东入太湖。○乌瞻山在县北五十里。《志》云：其地迥绝，五峰突出，若群乌之瞻视于云表，故名。

　　义乡山县北六十里。晋太守周屺举义兵平石冰、陈敏诸贼，立义乡县于山下，山因以名。其相近者曰苍云岭，一名悬脚岭，为北出义兴之道。有泉出岭北，至山半，分两派而下，绕流而南，复为一。曰合溪。今有合溪镇，在县西二十五里。

　　四安山县西南八十里。四面平广，水流会于苕溪。亦名四安溪，又名周渎。○龙目山，在县西百里。山岭高五百余丈，与南直广德州接界。又有九龙山，在县西南百二十里。山陇回绕如龙，晏子城在焉。东南去安吉州三十里。

　　○太湖县东北二十五里。与南直宜兴县分中流为界。○西湖，在县西南十五里。一名吴城湖。《旧记》：吴王筑城辇土于此，遂成湖。周七十里，溉田三千顷，后堙废。唐贞元中，刺史于諫复浚之，岁获粳稻蒲鱼万计，民赖其利，号为于公塘。又忻湖，旧在县北七里。今塞。又北八里曰包洋湖，东西十五里，南北五里，入于太湖。

　　罨画溪县西八里。一名西溪。县西北诸山之水，汇流为杨店、梓方二涧。经县西北二十里合流，谓之合溪。又东南为罨画溪，经城西，谓之箬溪。《志》云：溪多箭箬也。溪南岸曰上箬，北岸曰下箬。绕城而东注，又东流为赵溪，入于太湖。附近诸溪涧悉流合焉。

　　荆溪县西南四十里。源出南直宜兴县之荆南山，合诸山溪之水，流经县境，又东南注于苕溪。又四安溪，在县南三十里。自四安山引流而东南，广德州境之水，亦流合焉。下流注于苕溪。附近诸溪塘，以荆溪、四安为委输也。

　　蠡塘县西南三十五里。相传范蠡所筑。又皋塘在县西北二十里。其在县南境者，又有孙塘、方塘、胥塘、官塘、荆塘，皆昔时潴水灌田处。今多堙塞。○金沙泉，在顾渚山下，泉出不常。唐时惟造柴笋茶供贡，则取给此水。元至元间水溢，可溉田千顷，因名瑞应泉。又常丰涧，在义乡山下。别为南北二川，合县北黄潭入于太湖，旧常引流溉田，因名。

　　○筋竹关县南六十五里。武康、归安径道也。又有司马关，在县南六十里，路出乌程县。

　　四安镇在县西南四安山下。东去府城百二十里，西去广德州六十里。《志》云：镇隋所置也。大业九年，置鹰扬府，并筑城于此，城有四门。今故址犹存。宋亦曰四安镇，设官以监商税。德元年，以元兵渐迫临安，遣徐垓等分戍四安镇。既而元兵陷四安，遂趋独松关。元亦设税务于此。明初改置巡司。嘉靖中，设公馆为往来冲要。又皋塘镇，在县东北三十里。傍临太湖，亦有巡司。○和平镇，在县南五十里。宋置税务于此。元改巡司。明初废。

　　德清县府南九十里。东至嘉兴府崇德县百有八里，东南至杭州府海宁县百二十五里，南至杭州府九十里，西至武康县二十六里。本乌程县地。晋以后为武康县之东境。唐天授二年，析置武源县，属湖州。景云二年，改曰临溪。天宝初，又改今名。《城邑考》：县初置于下兰山。天宝间，徙百寮山南，即今治也。宋德中，始筑石城。明初废。嘉靖三十二年修筑，周五里有奇。编户二百十里。

　　○奉国城在县治西南一里吴憾山，山亦曰城山。《城冢记》：昔吴王夫差憾越王之伤其父，进军伐之，筑垒于此。唐李光弼将辛孜又于此筑城，击平朱覃、姚廷诸贼，名将军城。吴越时复筑此城屯戍，名曰奉国城。

　　○吴羌山县治东南一里。汉王莽之乱，高士吴羌隐此。上有废城，或曰即羌所筑。一名乾元山，以山北有乾元寺也。又东主山，在县东北四里。梁沈恪居此，侯景围台城，恪以力战功，封东兴侯。里人因名此山曰东主。一名百寮山。稍北有石壁山，山有灵泉，亦名半月泉。

　　德清山在县东四里。本名乌山，即秦时善酿者乌巾所居。唐天宝中，改今名。又上下兰山，在县北五里，南临余不溪。《志》云：唐天授初置县于此。○金鹅山，在县西南五里。下枕溪流，旧有金鹅城。唐广德初，巨盗袁晁陷浙右，刺史独孤问俗率将筑城御之于此。又方山，在县西北十二里。山形方整，《志》以为邑境群山之宗也。

　　敢山县东北二十一里。本名阚山，吴丞相阚泽所居，后讹为敢。有三峰：中敢山，左龙山，右凤山。余不溪经其下，曰敢山漾。○齐眉山，在县北三十里。山高千丈，周四十五里。旧名囚女山。余不溪经其下，曰囚女漾。

　　○运河县东南三十里。自杭州府流入界，又北入嘉兴府崇德县境。《志》云：丘林渡去县三十里，其南即杭州官塘也。又北五里即唐栖镇，繇湖州出东迁，经敢山漾，趋五林港，为往来之通道。

　　余不溪县治东南。一名清溪，即苕溪下流也。自杭州府安溪奉口流入县西南境，会武康县前溪之水，逶迤而北，经百寮、吴匡两山之间，至下兰山东，益折而东北，为苎溪漾。至县东北十八里，为武承塘。亦谓之石塘。南岸为东石塘，西岸为西石塘，逮接数里，入郡界。北至岘山漾，与北流水合，而为溪。《图经》：溪名余不者，以溪水清澈，余流则否也。亦曰溪者，以众水合流，互相荡激，然有声也。○北流水，在县治南。自城南余不溪分流入城，出西水门北流，至沙村，与武康县前溪水合，绕流至府城南，合余不水而为溪。《志》云：城西有马厄河，其地本赤土山之后冈，凿之成河。钱Α尝堕马于此，因名。流合北流水。

　　深溪县西南三十五里。杭州府於潜县东北境之水，流出于此，又东注于余不溪。《志》云：县西南有乌山港、戴湾、杨湾诸水，俱汇于余不溪。

　　○新市镇县东北四十五里。宋元时有镇将守此，并置杜家堡。今为商民环聚处。洪武初置巡司，并置河泊所于此。嘉靖中，倭贼尝突犯其地。今泊所废，而巡司如故。又塘栖市，在县东三十五里，与仁和县接界。水南属仁和，水北属德清。长桥跨踞，为舟车之冲。又下塘巡司，在县东三十里，亦与仁和县接界。宋绍兴中，两浙安抚使奏设寨官巡戍，曰下塘栅巡司。前朝因之。隆庆三年，以五陵港口地当冲要，盐盗出没，因置五陵关，徙巡司戍守，仍曰下塘巡司。○荷叶铺寨，在县东北二十七里。宋嘉定间置，设巡司于此。明初省。又县西有牧马寨，南宋时为牧苑，元废。

　　武康县府西南百二十里。东至德清县二十六里，南至杭州府余杭县百十里，西至安吉州八十五里。汉乌程县余不乡之地。后汉初平中，孙氏析置永安县。吴宝鼎初，属吴兴郡。晋太康初，改永康，又改今名，仍属吴兴郡。宋以后因之。隋平陈，县废。仁寿二年，复置属湖州。大业三年，改属余杭郡。唐初，李子通于此置安州。又改武州。唐武德七年州废，仍属湖州。五代时属杭州。宋还属湖州。县无城，今编户六十五里。

　　○石城山县西南三里。汉末赤眉之乱，邑人垒石城以御寇，因名。《志》云：山峰岩旁出，四面如一。顶平坦，有洗马池。县北五里有凤凰山，山北有牙门城。相传梁侯景之乱，邑人牙门将军沈子春筑城以御寇，因名。又西南里许曰石峤山，山顶石峤甚峻，亦名七里峤。又永安山，在县西五里。孙吴以此名县，亦名银山。○云岫山，在县东十里。有烟霞坞，林麓之胜，冠于境内。

　　封山县东十八里。《鲁语》：仲尼曰，汪芒氏之君，守封禺之山。今县境即古防风氏封守之地也。唐时改此为防风山。又禺山，在封山东南二里，相传防风氏都此。韦昭曰：封、禺，二山名，或以封山为封禺山，误矣。《吴兴志》：禹十二代孙帝禺巡狩时驻此，故曰禺山。○沈壁山，在县东北十五里。山有九峰，迤逦相接。昔有沈氏壁于此，因名。又东北三里曰仙台山，山顶有台，望杭湖之境，如在目前。

　　铜官山县西北十五里。唐改名武康山，世传吴王濞采铜于此。山下有二坎，曰铜井。又计岘山，在县西北二十五里。张玄之云：范蠡师计然所居也。山与乌程县分界，亦曰界岘。又县东南二十五里有计筹山，亦以计然而名。其东南与钱塘县接界，亦名界头山。

　　覆舟山县西南二十五里。《志》云：山高二百三十丈，广二十八里。上有巨石横绝，状如覆舟。一名马头坞。晋咸和七年，石勒将韩雍浮海寇吴兴，遣中郎将赵引败之于马头坞，即此。○天泉山，在县西北三十五里。山有长流水，谓之天泉。旁多沃壤。又西北十五里为铜岘山，高六百五十丈，前溪之水出焉，与安吉乌程接界。

　　高坞岭县西七十里，与安吉州分界。又姚坞岭，在县北三十五里，与归安县分界。○箬岭，在县西南三十五里。《志》云：山多箬竹，亦曰箬岘山。

　　○前溪在县治南。源出铜岘山，流经县西二十一里，曰阮公溪。至治前曰前溪。东流至县东十三里之港，分为二。其一东北出，经县东北二十五里黄陇山，东至沙村，号沙溪，合德清县之北流水。其一东南流，过湛星港，又东流十二里会湘溪，入风渚湖。○后溪，在县治东北。自县北三里乌回山下，汇众山之水，东流出新溪，注于前溪。《志》云：新溪在县东北三里，其北又有新溪。宋淳熙中，令蔡霖以后溪沙碛涨塞，废旧港，徙水道东北注五里，会于县东北十二里之长安溪。又东注沙村溪而合前溪，以通舟楫，公私便之。号曰蔡公溪。

　　余英溪县西十三里。源出铜官山，东南流，合于前溪。《邑志》：前溪即余英溪，盖异源而同流也。又湘溪在县南十八里，西接龙口山泉，经上柏埠，东至罨画溪，入风渚湖。又阜溪在县北七里，发源县西北二十五里之莫干山，东流经三桥埠，又东合黄山溪，入于沙溪。又有双溪，亦出铜岘山，而东入前溪。

　　风渚湖县东南十七里，广九里。亦名九里湖，亦曰巽湖，亦曰封渚湖，亦曰下渚湖。湖中多菱莼，湖旁土粘埴。浙右陶器，多出于此。《志》云：湖即古防风氏所居之地。洪武中，设河泊所，景泰中废。

　　○马头关县南三十里。路出余杭，为往来之径道。○三桥埠，在县北七里。自城北至此，历三桥而至水埠，因名。税课局置于此。又上陌埠，在县南一十八里。其地有相溪，北流合前溪，冈阜高仰，因名。

　　安吉州府西南百二十里。西北至南直广德州百二十里，西至南直宁国县九十里，东南至杭州府余杭县百三十里。

　　春秋时吴地。汉为丹阳郡。后汉因之。晋属吴兴郡。宋、齐因之。梁陈时，属陈留郡郡治今广德州。隋属宣州开皇九年，以安吉县省入绥安县。绥安今广德州也。唐属桃州亦即今广德州。麟德元年，复属湖州。宋以后因之。前朝正德二年，始升为安吉州编户六十四里，领县一。今仍为安吉州。

　　州山溪纠错，西通宣、歙，南卫临安，用兵出奇之道也。杜伏威尝由此以平李子通，淮南尝由此以震吴越，蒙古尝由此以亡宋，明初亦由此以袭张士诚。夫安吉之于浙也，犹头目之不可不卫也。一或不慎，殒越随之矣。

　　○安吉废县今州治。汉故鄣县地，属丹阳郡。后汉中平二年，析置安吉县。晋属吴兴郡。宋以后因之。隋平陈，县省入绥安县。义宁二年，沈法兴复置。唐武德四年，改属桃州。七年，省入长城县。麟德元年，复析置安吉县，属湖州。宋元因之。前朝改置州。县废。《城邑考》：旧城在州西南三十里，今犹谓之旧县。唐开元二十六年，迁于玉磬山东南，后又徙治今城东南四里。元毁。至正十六年，城归于我，总管张俊德始筑土城于今治。明年，元帅费愚重以石。嘉靖三十年增修，有门四。城周六里有奇。

　　穆王城在州南四十里。宋建炎中，岳飞拒寇于此。垒土结营，寇不能犯。飞谥武穆，土人因以穆王城呼之。《志》云：城在州之凤亭乡，有将台遗址。西南至孝丰县二十五里。《州志》：城西北十五里有故鄣城。又西有晏子城，本属长兴。弘治元年，割入安吉境内。

　　○天目山在州西南七十五里。见前名山天目。

　　玉磬山州东北十五里，唐开元中置县处也。山高九十余丈，周二里。又有东晋山，在州东北二里。吴均云：东晋时，尝议置县于此，因名。今名青岘山。又落石山，在州西二里。高二百五十丈，周五里。○白杨山，在州东南二十二里。《括地志》：山峻极，上有两穴，旧尝产锡，此其采锡处也。又铜岘山，在州东三十里。与府境及武康县接界。
</div>
    <div class="pagination">
<a href="读史方舆纪要_page357.html">上一页</a><span>...</span><a href="读史方舆纪要_page353.html">353</a><a href="读史方舆纪要_page354.html">354</a><a href="读史方舆纪要_page355.html">355</a><a href="读史方舆纪要_page356.html">356</a><a href="读史方舆纪要_page357.html">357</a><span class="current-page">358</span><a href="读史方舆纪要_page359.html">359</a><a href="读史方舆纪要_page360.html">360</a><a href="读史方舆纪要_page361.html">361</a><a href="读史方舆纪要_page362.html">362</a><a href="读史方舆纪要_page363.html">363</a><span>...</span><a href="读史方舆纪要_page359.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
