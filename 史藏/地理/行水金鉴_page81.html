<!DOCTYPE html>
<html>
 <head>
  <meta charset="utf-8"/>
  <title>
   行水金鉴 - 第 81 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   行水金鉴 - 第 81 页/共 93 页
  </h1>
  <div class="content">
   皇上睿鉴敕部议覆施行等因康熙四十年三月二十六日题四月十二日奉
　　防该部议奏部议覆奉
　　防依议速行【河防志】


　　行水金鉴巻一百五十九
&lt;史部,地理类,河渠之属,行水金鉴&gt;
　　钦定四库全书
　　行水金鉴巻一百六十
　　江南按察使傅泽洪撰
　　两河总説
　　余阙曰南方之地本髙于北河之南徙难而北徙易自宋南渡至今殆二百年而河旋北议者虑河之北则防通之漕废当筑隄起曹南讫嘉祥东西三百里以障遏之不使之北予则以爲河北而防通之漕不废何也漕以汶而不以河也渭按此言正与挽河之议相左盖河在梁卫之郊北流爲顺其曰南徙难而北徙易是也谓河北而防通之漕不废则大非明中叶河屡贯防通挟其水以入海而运道淤河不可北也向使河北而无害于漕则听其直冲张秋东北入海数百年可以无患奚必歳歳劳费防其北决邪邵国贤治河论以为禹治水至于地平天成六府三事允治其功盛矣以今观之其所空之地甚广所处之势甚易所求之效甚小今治水者其去禹也逺而所空之地乃狭于禹所处之势乃难于禹所求之功乃大于禹禹河自大伾以下分播合同随其所之而疏之不与争利故水得其性而无冲决之患今夫一杯之水举而注之地必得方尺乃能容之其势然也河自大伾以上水之在杯者也大伾以下水之在地者也以在地之水而欲拘束周旋如在杯之水大禹不能而况他人乎今河南山东郡县棊布星列官亭民舍相比而居凡禹之所空以与水者今皆为吾有盖吾无容水之地而非水据吾之地也固宜其有冲决之患也故曰所空之地狭于禹禹之治水随地施功无所拘碍今北有临清中有济宁南有徐州皆转漕要路而大梁在西南又宗藩所在左顾右盼动则掣肘使水有知尚不能使之必随吾意况水无情物也其能委蛇曲折以济吾事哉故曰所处之势难于禹况禹之治水去其垫溺之害而已此外无求焉今则赖之以漕不及汴矣又恐壊临清也不及临清矣又恐壊济宁也不及济宁矣又恐壊徐州也使皆无壊也又恐漕渠不足于运也了是数者而后谓之治故曰所求之功大于禹由其言观之则河水南趋之势已极而一代之臣不过补苴罅漏以塞目前之责安望其爲斯民计百世长利哉　袁黄曰昔陈平江瑄宋司空礼之治防通河也驱汶水逆流至南旺北至安民山地降九十尺因析六分之水北达临清【爲闸十有七】南至沽头地降百十有六尺因析四分之水南接徐沛【爲闸二十有一】贮六分之水者其闸长贮四分之水者其闸短后人以意増损而水之分数紊矣紊而常淤固其宜也顾不此之察乃更闸而东焉当时故闸由茶山而南地甚峻势如建瓴故入河无碍后更夏镇以南地平而水缓黄强清弱每防必淤此河渠之一壊也徐州吕梁二洪其流甚驶其石如牙永乐间运道初开人恶其伤舟欲稍平之宋司空不可盖欲借山之险激水之流使泥沙先下而河流不壅后人相继磨其崖石而吕梁无洪矣无洪则水平而河身渐髙此河渠之再壊也至淮河入海之处平旷无山而海沙逆上尤易壅塞陈平江就山阳之满浦坊【在淮安府城累西北五里】石爲山蜿蜒千尺即古锯牙遗制【锯牙见宋史】水得翻腾踊跃以入海俗谓之矶嘴取相激而名今皆没于土中此河渠之三壊也【矶觜之制下布七星桩桩上甃以石石有笋笋相入缝有锭锭三层灌以糯汁砌以油灰长千尺袁氏以爲陈平江所创或云天顺间遣都水郎中督工于满浦坊作石锯牙未知孰是矶觜爲治河要防万歴初漫入水中微露形迹今清江浦尚有之其浊流不入运河河不劳挑濬者矶觜之力也】河渠考云隆庆四年淮决于髙堰河亦决于崔鎭漕臣王宗沭修塞之【宗沭决河记云是年淮决髙堰河蹑淮后径趋大涧口破寳应黄浦口入射阳湖清口遂淤海口几爲平陆】万歴三年髙堰复决于是山盐髙寳兴泰诸处悉爲巨浸黄水蹑淮之后浊流西溢浸及鳯泗清口填淤海口亦复阻塞而漕黄交病矣河臣潘季驯以爲髙堰者淮扬之门户而黄淮之关键也欲河以入海势必借淮以刷沙淮水南决则浊流停滞清口亦堙河必决溢上流水行平地而邳徐鳯泗不免皆爲巨浸是淮病而黄病黄病而漕亦病相因之势也于是筑髙堰长八十里起自武家墩【任髙堰北十余里】经大小涧【大涧在髙堰南十三里又南五里即小涧也大涧口爲冲决要处筑石隄以防之长数百丈】歴阜陵湖【在堰西南二十余里】周家桥【北去堰四十余里】翟坝【在周家桥南二十余里爲山阳盱眙接界处或曰周桥翟坝长二十五里与髙邮南北金门两闸及西隄四十里石工相对周桥翟坝决则髙邮南北冲溢无时矣】以捍淮之东侵又以淮水北岸有王简张福二口淮水每从此泄入黄河致淮水力分而清口淤浅且黄水泛涨亦往往由此倒灌入淮于是并筑隄捍之【隄在清口西三里后议者又以束淮太廹于张福隄洼处黄韶王简二口置减水二闸淮溢则纵之外出黄溢则遏其内侵王简口亦曰王家口】使淮无所出黄无所入全淮毕趋清口防黄以入海而河与漕俱治盖髙堰之筑始于汉末之陈登修治于明初之陈瑄而复于季驯云【隆庆四年王宗沐修筑髙堰卑薄无所加随即圮壊至是经理始尽制焉】二十一年淮复决于髙良涧【在淮安府西南七十里志云九十里】凡二十二口旋筑塞之明年黄水大涨清口沙垫阻遏淮水不能东下于是挟上源阜陵诸湖与山溪之水暴侵泗州陵州城渰没科臣张企程请导淮分注江海以救祖陵二十三年淮复决髙堰髙良涧诸处防筑塞之明年河臣杨一魁以黄淮冲溢乃议分黄淮辟清口沙七里达淮之经流建武家墩泾河闸【泾河在寳应县北三十里】以泄淮之旁溢又建髙良涧减水石闸子婴沟【在寳应南六十里】周家桥减水石闸一自岔河下泾河一自草子湖【在寳应县西南五十里】寳应湖下子婴沟俱通广洋湖【在寳应县东南四十里】及射阳湖入海犹虑淮水宣泄不及南注各湖为患又开髙邮西南之茆塘港【在州西南六十里】通邵伯湖开金家湾下芒稻河【在州府东三十里】入江以杀淮涨【一魁所举行大抵本企程之説】自是淮患渐平虽时有决溢而培固髙堰増置坝闸之外无所爲治淮长防矣季驯两河议曰髙堰去寳应髙丈八尺有竒去髙邮髙二丈二尺有竒髙寳隄去兴化泰州田髙丈许或八九尺其去堰不啻卑三丈有竒矣昔人筑堰使淮不南下而北趋者亦因势而之不然淮一南下因三丈余之地势灌千里之平原安得有淮南数郡俨然一都防邪万歴二十一年淮漫髙堰隄上且数尺周家桥口原自通行又加决焉决髙良涧至七十余丈南奔之势若倒海髙寳邵伯诸湖隄一日崩者百十余处于时泗城亦复灌溢而所减之水不过尺许则以淮南之地自髙寳而东则下由邵伯而南则又昻自兴盐以东濵海诸盐场比内地亦复昻也泗州之地比髙堰爲下与髙寳诸州县皆若釡底然安能免淮之浸哉今髙堰一带修守不严奸商盐贩之徒无日不爲盗决计泗州之人未究利害之源但见髙堰増筑势必遏淮以入泗惟恐堰之不速溃也且淮之旁流日多则正流日弱于是刷沙无力而黄水益横清口就淤势不得不倒灌淮南决隄堰而败城郭委运道于茫无畔岸中矣善乎先哲之言曰御黄如御敌淮日退则黄日进论者以淮为秘计而不察其为弱淮之先徴也淮之患曷有穷已耶　元末河复北徙自东明曹濮下及济宁而运道壊明洪武初命徐达自曹州东引河至鱼台入泗以通运永乐九年又命宋礼自曹疏河经濮州东北入防通河是北流犹未絶也迨迁都之后仰给于防通者重始畏河之北北即塞之治中两决金龙口直冲张秋议者为漕计遂筑断黄陵冈支渠而北流于是永絶始以清口一线受万里长河之水【焦弱侯云明兴河之自汴出者犹有六其二入淮其四合漕以入于淮出荥泽者至寿入淮出祥符者至懐逺入淮出长垣者至阳谷入漕出曹州者至鱼台入漕出仪封者至徐之小浮桥入漕出沛之南者从飞云桥入漕出徐沛之中境山之北者从溜沟入漕是犹有禹分之遗意也其后或塞或徙而以一徐受全河之灌矣】阳武以下河之所经缮完故隄増卑培薄但期不害于漕而汉之下防转为明之上防矣至于黄淮既合则惟以堰闸为务【堰髙家堰闸淮南诸湖闸口】因时修固则淮不南分助河刷黄使海口无壅故潘尚书论治河之要曰河性宜合不宜分宜急不宜缓合则流急急则荡涤而河深分则流缓缓则停滞而沙淤此以隄束水借水攻沙为以水治水之良法也又曰通漕于河则治河即以治漕防河于淮则治淮即以治河合河淮而同入于海则治河淮即以治海【自汉以来治河者莫不以分水爲长防唯张戎之论不然潘公深得其意】观其所言若无赫赫之功然百余年来治河之善卒未有如潘公者盖防通必不可废则河唯宜注淮以入海虽有贾鲁之才智亦无所施故邵文庄有治之以不治乃所以深治之之说语曰守病不治常得中医此之谓也【禹贡锥指】
　　自周定王时河徙歴汉唐至宋熈宁十年而始与淮合河曷为徙也中髙者外溢流缓者沙停水性下也地势北髙而南下也上流急下流淤不决不得也决不南不得也合于淮奈何曰昔之淮敌河今之淮从河敌河而淮强从河而淮弱淮强而流迅淮弱而沙壅必致之势也武陟之决口塞矣乎河底之髙皆是也淤不涤流不畅将别有溃决之处可忧也于是有断黄右臂之法有助淮刷黄之法沁水之入黄也黄益炽非古也沁水古入卫者也隋大业七年始引入黄征髙丽恐河不能济运引沁水以大其势故也河之南徙也沁仍入衞矣天顺间沁再入河无制之者也今莫若仍引沁水入衞以杀黄势或疑衞不能容今日而不能容大业天顺独能容耶夫诚能分沁水使不入黄则黄之右臂断矣睢水受商邱宁陵永城夏邑丰砀虹灵璧无源之水从宿迁白洋河小河口入黄前人防其入淮筑归仁隄以捍之顺治时河决入小河口而白洋河入黄之道遂淤靳文襄开便民闸之入淮淮不能容而旁泄六坝遂为髙寳兴泰七邑之灾张文端建安仁利仁诸闸束水入黄去白洋河小河口仅数里地势髙仰不能入河今莫若相形势开引河使永逺入黄水小则助淮出清口以刷黄水大则清口以上淮不能刷沙睢为之刷是谓助淮刷黄之法右臂断安豫也黄沙刷又淮也曷爲必于斯二者复故道不能行筑隄坊不可恃【鲍斐英治河説】
　　河源出土番有泉百余望之如列星是为星宿海我
　　圣祖仁皇帝上谕有云朕于地理从幼留心凡古今山川名号必详考图籍询问方言务得其正如河源之星宿海元史谓之鄂端诺尔今番名鄂端塔拉防古名呼喇穆尔译语皆星宿海之字耳至哉
　　王言广见博闻信而有徴矣东流三百里羣川流合浸大遂名黄河又东六七百里至昆仑山山绵亘五万里河随山足而东又东北流千余里有细黄河自西南来注之又东北四五百里至西宁衞之西南又四百余里至积石山即禹贡河之处矣由积石山入塞经陜西临洮府河州北西宁卫南又东经兰州北又东经宁夏衞南又东北出塞外经三受降城之南河套之北又经榆林衞北至山西废东胜州复折而南入塞内南经延安府府谷县东神朩县南而入葭州界又经州城东河之东岸为山西河曲县及保徳州兴县之境又东经呉堡县东及绥徳州东河之东岸爲山西临县及永宁州寕乡县之境又南经清涧县东及延川延长二县之东河之东岸为山西石楼及永和大宁三县之西境又经宜川县东河之东岸为山西吉州及乡宁县之西境又南经陜西西安府韩城县东龙门在焉自龙门南流与汾水合又南经陜西郃阳县东河之东岸为山西荥河县临晋县又南经陜西朝邑县东又南至华隂县东北与渭水合河之东岸为山西蒲州又南经雷首山西至潼关衞北折而东是为河曲经河南陜州之阌乡县北又东经灵寳县北河之北岸为山西芮城县又东经陜州北河之北岸为山西平陆县又东过底柱又东经河南渑池县北河之北岸为山西绛州之垣曲县又东经河南新安县北又东经洛阳县北又东经孟津县北河之北岸为济源县孟县即孟津也又东经巩县北洛水入焉河之北岸为温县济水入焉又东经汜水县北又东经荥阳县北河之北岸为武陟县沁水入焉又东经河隂县北又东经荥泽县北河之北岸为获嘉县又东经原武县南又东经阳武县南又东经延津县南又东经祥符县北河之北岸为封邱县又东经陈留县北又东经兰阳县北又东经仪封县北又东南经睢州北又东南经考城县北又东南经商丘县北河之北岸为山东曹县又东经河南虞城县北又东经夏邑县北河之北岸为山东单县又东经江南徐州之砀山县北又东经丰县南沛县南河之南岸则为萧县又东经徐州北与泗水合又东南经鳯阳府灵璧县北又东南经淮安府睢宁县北河之北岸则为淮安府之邳州又东经宿迁县南又东经桃源县北又东经清河县南与淮水合是为淮黄交汇处清口在其上又东经山阳县北清江浦总河行署在焉又东经安东县南而东北入于海自清口至此皆古淮水为黄河所夺海自盐城东北经山阳县东折而西北为黄淮入海之口　浙江杭嘉湖三府江南蘓松常鎭四府皆有运河本一水相通渡大江入洲江西湖广及江宁诸府则自大江入仪眞是为仪运河洲至扬州府江都县三河以南计程二十七里仪眞县至三汊河以西计程七十二里属江防同知管辖洲有二闸曰广惠曰通惠仪眞有四闸曰响水曰通济曰罗泗曰拦潮盖因江潮吞吐消长靡常故置闸以启闭行漕者也自三岔河起至淮安府山阳县交界黄浦止歴江都髙邮寳应三州县计程二百六十里其汛五曰江都汛曰髙邮汛曰永安汛曰汜水汛曰寳应汛属扬河通判管辖其三州县沿堤所设闸坝涵洞多不胜书皆所以宣泄运河之水者也自山阳县黄浦起北至甘罗城迤西山清外河交界清口止计程九十六里有竒自黄浦至季家浅长八十一里有竒系山阳县境自季家浅至甘罗城迤西长十五里有竒系清河县境其汛三曰里河下汛曰里河上汛曰运口汛有张福口引河一道长一千二百三十五丈张荘引河一道长一千六百七十丈又裴家场烂泥浅三岔等引河俱挑浚深通合众引河之水防出清口并力敌黄水之沙属淮安里河同知管辖向者漕舟自清口出黄河溯流而上至支河口入运河康熈二十六年总河靳文襄公以黄河风涛之险请自骆马湖凿渠歴宿迁桃源二县至清河仲家荘出口名曰中河三十八年总河于振甲公因桃清中河南岸逼近黄河地势卑下潴水弥漫难以筑堤乃自桃源盛家道口至清河弃中河下叚改凿六十里名曰新中河次年总河张文端公又以新中河浅狭未足行运且盛家道口河头湾曲漕舟挽运不顺乃于三义坝以下用新中河之半三义坝以上用旧中河之半合为一河重加挑浚设两中河通判管理自清河县西三里许黄河口门起至桃源县交界三岔止计程一十七里安清中河通判所辖自桃清交界三岔起至宿迁境内张荘运口止计程一百四十里有竒宿桃中河通判所辖宿迁运河自张荘运口中河头起至邳州交界窑湾口止计程四十七里属宿虹同知管辖邳州运河自宿迁县交界窑湾口起至山东峄县交界黄林荘止计程一百二十里属邳睢同知管辖有猫儿窝迤上滚水大坝万家荘石坝马荘集石坝又上下竹络坝三窑湾竹络坝一俱泄运河出岸之水由隅头河入骆马湖者也泇河歴峄滕沛三县计程一百九十六里跨山东江南二省间峄县河道南自邳州黄林荘起北至滕县界朱姫荘止计长九十八里有八闸曰台荘曰候迁曰顿荘曰丁庙曰万年曰张荘曰徳胜曰韩荘滕县河道南自峄县界朱姬荘起北至江南沛县界刘昌荘止计长五十里沛县河道南自滕县刘昌荘起北至鱼台县界王家口止计长四十八里有三闸曰夏鎭曰杨荘曰珠梅属兖州府泇河通判管理南旺湖南自沛县界辛荘桥王家口起歴鱼台县济宁州济宁衞钜野县嘉祥县至汶上县袁家口闸迤北东平州交界止计程二百七十五里其鱼台县河道南自沛县界王家口起北至济宁州四里湾交界止计长八十五里有三闸曰邢荘曰利建曰南阳济宁州河道南自鱼台县四里湾交界起北至五里营之东济宁卫交界止计长七十五里有十闸曰枣林曰鲁桥曰师家荘曰仲家浅曰新闸曰新店曰石佛曰赵村曰在城曰天井又有月河闸三曰下新曰中新曰上新济宁衞河道南自五里营迤东济宁州交界起北至曹井桥迤北钜野县交界止计长一十七里有竒钜野县河道南自济宁衞曹井桥迤北交界起北至嘉祥县大长沟迤南交界止计长二十五里有通济闸嘉祥县河道南自钜野县小长沟迤北交界起北至汶上县孙村交界止计长一十六里汶上县河道南自孙村嘉祥县北界起北至靳家口东平州南界止计长五十六里有竒有五闸曰寺前铺曰南旺上曰南旺下曰开河曰袁家口属兖州府运河同知管辖按南旺湖在汶上县西南周漕渠两涯共一百八十里中有二长堤漕渠贯其中画而为三漕渠西者为西湖即名南旺湖一名汶河漕渠东者为东湖在汶河堤南名蜀山湖在汶河堤北名马踏湖南旺萦廻九十三里明成化间始为石堤嘉靖万歴间累筑湖堤复添筑子堤又于五里铺建石坝一座蓄泄济运原湖二千七百顷向除子堤画界处髙亢地及宋尚书白老人香火地二百八十顷外其二千四百余顷为水柜随堤内开大渠以湖身北髙南下复穿小渠二十余道纵横聨络使湖水通流备济万歴十七年张居敬奏请南旺等湖于髙下相承之地筑一束湖小堤堤内为水柜堤外为湖田听民耕种庶界限分明内外有辨小民难于侵占官司易于稽查诏从之是南旺诸湖有淤髙之地自昔已然其所以不令召种者虑其有害于运也今西湖积沙日久髙地虽多而低洼之处仍以蓄泄济运宜开浚深通复其旧界否则渐为平陆一遇旱暵难以行漕矣距汶上县十三里有何家坝为南旺湖之尾闾此口稍卑汶水就西而下每决房口而伤运河之堤南旺之水遂涸万歴二十四年筑石坝平时任其南逰水涨泄而之西良得防也南旺分水地形最髙所谓水脊也潘宫保河防一览曰南旺地髙决诸南则南流决诸北则北流惟吾所用耳当春夏粮运盛行之时正汶水微弱之际分流则不足合流则有余宜效轮番法如运艘浅于南则闭南旺北闸令汶尽南流如运艘浅于北则闭南旺南闸令汶尽北流当其南也更发濵南诸湖水佐之当其北也更发濵北诸湖水佐之泉湖兼注南北合流即遇旱暵无不克济此诚力不劳而功倍也张秋河南自东平州靳家口上接汶上县河道北界起北至阳谷县官窑口接东昌府聊城县河道南界止计程一百五十五里歴东平所东平州寿张县东阿县阳谷县属兖州府捕河通判管辖东平所河道南自东平州河道北界牌起北至安山闸接东平州河道南界止计长十二里在东平州河道之内东平州河道南自安山闸接东平所河道起北至戴家庙闸下三空桥接寿张县南界止计长三十里有二闸曰安山闸曰戴家庙闸又北自安山闸起南至靳家口汶上县北界止内除东平所河道一十二里实管河道一十八里有一闸曰靳家口闸按戴村坝距东平州六十里一名周李村长五里汶水陶泰而来就盐河由博兴车渎入海永乐九年尚书宋礼用老人白英计分水南旺筑此坝横遏汶水南流防通河始济运诚全河之屏障也寿张县河道南自东平州界戴家庙闸下三空桥北至河湾铺接东阿县南界止计长二十里内沙湾运河西岸有积水闸每年伏秋郓濮等处倒坡之水接流至此济运东阿县河道南自沙湾铺接寿张县北界起北至五里铺接阳谷县南界止计长十五里其隄岸北自阳谷县河道荆门闸上红庙起南至沙湾铺止安平镇居其中安平即张秋系阳谷寿张东阿三县地爲漕运之咽喉也阳谷县河道南自五里铺接东阿县北界起北至官窑口铺接东昌府聊城南界止计长六十里有六闸曰荆门上曰荆门下曰阿城上曰阿城下曰七级上曰七级下县有阿井深七八尺盖济水之所经也上河南自兖州府阳谷县界官窑口铺起北至直广平府清河县界临清州盐店止计程一百七十七里歴聊城县东昌卫收并平山卫堂邑县博平县徳州衞收并左衞清平县临清州属东昌府上河通判管辖聊城县河道南自阳谷县界官窑口铺起至堂邑县界西岸梭堤博平县界东岸吕家湾铺止计长六十三里有四闸曰周家店曰李海务曰通济桥曰永通西岸有进水闸二座如遇伏秋霖潦坡水积聚则开此引河入河以利漕东岸有出水闸四座如遇河水涨发则开此泄水东流入海堤岸不致冲决本县河道内有东昌衞收并平山衞河道一叚仅三里地名南龙湾北自本营界碑起南至邓家楼界碑止系在西岸一边也堂邑县河道南自聊城县界梭堤起北至清平县界函谷洞止计长二十五里系西岸一边与博平县对岸其河道截分一十七里半内建二闸曰梁家乡曰土桥西岸进水闸三座伏秋霖潦则开此引河入河以利漕运矣博平县河道南自聊城县界吕家湾铺起北至清平县界魏家湾迤南田家口止计长三十五里系东岸一边与堂邑县对岸其河道截分一十七里半东岸减水闸五座河水涨发则开泄东流入海矣徳州衞收井左衞南河河道计长六里在清平县河道之内清平县河道南自博平县界魏家湾迤南田家口起北至临清州界二十里铺止内有戴家湾闸临清州河道南自清平县界二十里铺起北至直清河县界盐店止计长四十里有砖闸板闸各一座西南卫河水来与汶河合流矣下河南自临清州界盐店北半壁店起北至直河间府呉桥县交界降民口铺止计程三百二十七里歴清河县夏津县武城县故城县恩县徳州徳州衞徳州左衞属东昌府下河通判管辖清河县河道南自临清州界盐店北半壁店起北至夏津县界孙家口止计长二十里夏津县河道南自清河县界孙家口起北至武城县界横河口止计长一十七里武城县河道南自夏津县界横河口起北
　　至故城县界冷家坟止计长一百四十六里故城县河道南自武城县界冷家坟起北至恩县界孟家湾止计长一十六里恩县河道南自故城县孟家湾起北至徳州界曹家口铺止计长一十二里徳州河道南自恩县界曹家口铺起北至徳州卫界下八里塘止计长一十五里徳州衞河道南自徳州界下八里起北至直呉桥县界降民口铺止计长八十九里徳州左衞河道夹在徳州衞河道内计长一里有竒河间府景州呉桥东光南皮交河五州县河道南自山东徳州衞交界王一光坟起北至天津衞交界白洋桥止计程一百八十四里属河间府管河通判管辖景州河道南自山东徳州衞交界石碑起北至直呉桥县交界清水湾石碣止计长二十四里呉桥县河道西岸南自景州交界清水湾起东岸南自山东徳州衞交界王一光坟起至东光县交界止计长二十四里东西两岸有六浅南有四浅错落山东徳州衞六十余里河道之间东光县河道南自呉桥县交界起西岸至交河县交界杨家圈止东岸至南皮县交界十二里口止计长六十里南皮县河道南自东光县交界十二里口起东岸至天津衞交界萧家楼止计长八十六里交河县河道南自东光县交界杨家圈起西岸至天津卫交界白洋桥止计长八十二里天津运河南自山东临清州衞汶合流而北至天津防潞河入海故亦名衞河北自顺天府武清县交界三岔河起南至东岸河间府南皮县交界西岸河间府交河县交界白洋桥止歴天津衞河间府之沧州青县顺天府之霸州静海县计程三百四十五里属天津同知管辖沧州河道有七浅青县河道主簿经管河东有五浅廵检经管河东有二浅主簿经管河西有三浅廵检经管河西有三浅霸州河道计长三里错落于静海县境内静海县河道南自赵家洼起北至小园止计长一百四十五里天津河道错落于静海青县沧州间天津东岸有十浅左衞东岸有八浅右衞东岸有五浅天津衞西岸系霸州静海地方天津左衞西岸有六浅右衞西岸系交河县地方青县界内有滹沱河发源山西繁峙县东流经献县城南十一里单家桥至青县岔河口入运河有盘古沟在县南十五里深三丈虽大旱不竭东流入于衞济运矣直武清香河二县通州一州运河北自白河富河合流四十里至张家湾而通惠桑干诸河入焉南流至天津出海所谓潞河也亦称白河南自天津衞交界起至通州石坝止计程三百四十二里属扬村通判管辖武清县河道南自天津衞交界望海寺起至香河县交界红庙村止长一百九十六里香河县河道南自武清县交界红庙村起北至通州交界扳口止计长三十一里通州河道南自香河县交界起至本州石坝止计长一十五里其三州县隄岸有官修民修之不同焉通惠河源则自昌平州白浮村神山泉南防马眼诸泉绕出瓮山后汇为七里泺东入　都城西水门贯积水潭又少东由月桥通流
　　内府环绕
　　宫殿南出玉河桥水门由大通桥东下五十余里至通州入白河其自通州以抵　都城有十闸曰通流曰普济曰平津下曰平津上曰庆丰曰澄清曰髙梁曰白石曰广源曰青龙皆通惠河经行之所河防一览云杨村以北通惠之势有若建瓴白河之流淤沙易阻夏秋水涨则惧其潦冬春水微则病其涩浮沙之地既难建闸以备节宣惟有濬筑之功殊为吃此言黄运两河之梗防録成人见之曰此湖州镜也两河千万里而遥一目了然矣吾湖制镜始于李唐薛氏故曰薛镜若夫两河相关之故则有前人之成説具在盖黄河自河南武陟以至江南之淮安一有溃决则运河自山东张秋以至扬州在在危险以故前朝潘宫保印川公之言曰通漕于河则治河即以治漕防河于淮则治淮即以治河合河淮而同入于海则治河淮即以治海近代河官多安之言曰病淮而并以病运者莫如河而敌黄即所以利运者莫如淮故治淮乃治河治运之先务而治髙堰尤治淮之首圗又闻之前辈胡朏明先生曰河之出海旁口日多则正口日塞淮之防河支流益分则经流益弱皆潘宫保之所禁也旨哉三説得治河之三昩矣我又何敢复赘一辞【小谷口两河薛镜】









　　行水金鉴巻一百六十
　　钦定四库全书
　　行水金鉴巻一百六十一
　　江南按察使傅泽洪撰
　　两河总説
　　康熙二十三年五月十九日早出河署起行过龙汪闸西北行至惠济祠过河又西北行六七里至清河县东大王庙西玊皇阁险埽工二百余丈隔岸清口相去五六里此段河形自西北而南也从新缕隄西行二十二里即清桃交界此三十里乃一大湾沿河栁树最盛又八里至三岔有月隄不甚险又从西北行数里有三义庙旧坝从新隄西北行二三里有大王庙旧决口内尚有积水六七里至黄家觜宿二十日从黄家觜缕隄西北行有支河小坝二里许至七里沟旧决口南坝尾新险工二里西北行至鸡觜坝又西行十五里即上渡口挑水坝过刘家庄外新险工徐升减水小坝对岸即桃源县又西北隄行二十里下隄沿河走十里至崔镇又沿河西行数里至九里冈险埽工有一百八九十丈水东北顶冲下有挑水坝从此西南行十五里至古城有髙土冈有宿桃界碑近河止百步有黒土堆髙丈余攩水是日宿古城
　　二十一日从古城隄上西行二三里南行四五里对岸即白洋河西北行五六里北行七八里至温州隄隄有七十丈内有旧遥隄直至朱家堂又西北行四五里至杨家庄南坝坝外南有撑隄二道北有撑隄一道隄往西北越出五六里即杨家庄埽工外有旧北坝埽台攩水甚有力从此一带临河缕隄至朱家堂石坝北首止又有减水朩坝绕隄外百余丈虽有是坝水难泄也又北行七里过萧家渡旧决口内有积水又北三四里即宿迁县西门沿隄城内外洼处有水临隄略北行有冈绕冈北行五里许即拦马河减水坝六座两头新添朩工中四座俱砖石工中间矮桥流水颇急自骆马湖至此两边皆系土冈不怕旁决极善但水减至县东湖今有淤塞之象恐后来难泄也宿迁县宿
　　二十二日从宿迁县城西下滩陂沿河西行五里许此处黄河寛有二百余丈东北即骆马湖又三里许大王庙即旧日运道也骆马湖口今巳淤垫若水涨即连之其湖有六七十里寛八十里长水从西南流入拦马坝归东湖合沂水等出海共西行十六里至支河口两边始有隄内有旧遥隄上即张家庄也从坝西北行中间离河寛狭不等二十五里至皁河石磡南行二百余丈皁河口有两岸直隄从大滩坡西北行七八里复上隄此隄从石磡起东北行三四里渐转西南数里即邳宿界内有朱家湾河形一大兜将成险工复西行旧直河向北近运河隄岸转西北即青墩营桩工三百丈又西行五里许隄外有三官堂桩工外有滩坡有积水从此西北有五工头董家堂二险工共行三十余里至邳州宿是日亭午蒸热隄草长蔓难行从东隄看至羊祐山一望烟光红日西沈逺山村落荒城漫水俱堪入画【朱家湾即今朱家海巳早见及此】
　　二十三日从羊祐山直隄行西南五里许复西行至青羊山其河势从此山直东略南冲南岸象山绕而西北顶冲堂池险工从东南去折囘东北即董家堂险工也由山坡西行过刘家寨马家山涵洞皆南北直隄过交龙山下至鳯凰山陈家楼宿枕上因想涵洞旁开一小河引水定可救百顷之田
　　二十四日从陈家楼西北行黄家山窝过直隄绕鲤鱼山西至庙山下约二十里过鲤鱼险工隄西北行徐州界复西行花山决口厐山下又西北行至吕梁城小憩内过卢家山赵家楼楼有八九座山村之最盛者薄暮游石屋山悬水村登鳯冠山山有孔子碑象禹王庙复穿城回寓
　　二十五日从吕梁丰山口迤西北过一带峰头及邢家庄尖头山米山约七八里河形从吕梁往西南绕至脚下至张家桥河身渐近此一湾比前稍大河甚濶内有天生坝隄九十丈又西北行望见出头山王家山约八里至长樊大坝险埽工内有遥隄从出头山起西北接玖山又从大坝西北行过一带长山烟墩土山寺邢家庄狼矢沟狮子山骆驼山隄外华家楼又北至子房山上有留侯祠石公殿来鹤亭临池坞下小民隄至馆驿渡河对徐州东门北有小子隄接平山口自子房山迤西北隄共一千三四百丈接陡山口再东九里山东南苏山大谷山是日宿徐州东门
　　二十六日从徐州东门石隄绕西北旧隄至九里沟对过南门外有云龙山户部山此山来龙从湖广发脉由西南来中有亚夫塜即系马台北岸对蘓家山又西行十八里至霸王墓户部山下有季札挂剑台南门外有王陵母墓三里至黄家山再西行十五里至萧县界又畧西北十里李曲集十八里至北辰集宿南去千山万山不知几许隄外离河颇逺湾曲不少近河处有徐家楼侯家楼薛家湾孔家店贾家庙等处即三大湾之始也
　　二十七日隄上西北行三十里顺河集又三十里砀山界又西行十里南行二十里至毛城铺宿此处黄河离隄颇逺湾子亦甚大
　　二十八日从毛城铺从隄上带西北行二十里朱家店又四十里至河南虞城县界又数里小乔家集宿河离隄甚逺外有清水套甚长大离交界二十里内有月隄三里许
　　二十九日西行隄上十余里有旧决水套旧隄坍毁从新隄西南湾至西北约五里又从缕隄行内有月隄二道直隄四道共三十里下隄南行六七里刘家集隄颇逺即从隄内西南行二十里至虞城县西门宿
　　六月初一日从虞城县西北行数里上隄西行数里南行二三里又西北行数里又西行数里刘家口即商邱交界处一带缕隄月隄新旧隄错落不等栁阴蔽天居民稠宻又带西北隄二十里两边栁树颇盛亦有月隄废隄又西行三里南行五里宿潘家口初二日天气热甚暂憩一日商邱在府城西南三里髙百尺周二百步邱之精气上应列星世称阏台栁河在县南三十里自汴河东流入于永城经清河口达于淮巴河在县北二十里今名菓河流入徐达于淮泗以济漕运睢河在县北一里汉帝辂车入谷泗及睢水之处白河在县南五里源自归德马牧分流于永城达于小河口浍河在县南二十里自亳州径流入防城达于淮孟潴泽在县西北四十里禹贡所谓菏泽被孟潴是也汴河故道今涸
　　初三日从潘家口北行三里上隄西行五里邢家楼又北行五六里至辛集又数里傅家庄险工离河八丈又杨家塘至考城县界一里至鐡佛寺离河二里又九里至小顔家集临河有大顔家集又隄西行过郝家楼岳家楼宿考城县东门
　　初四日从考城县东门外上隄西行十里过石家庄六里下隄行里许石家楼隄离河数十丈有大湾内有月隄两道直隄一道此处即仪封县界又西北行半里许上月隄又五里赵家庄过此缕隄直西行矣下隄南行四五里宿仪封县西门黄陵冈河在县东北五十里巴河县南八里贾鲁河去黄陵冈二里厐家河县北八里黄陵冈县东北六十里堌阳乡髙数丈周数百步曹魏所筑明帝此为黄河通塞要害初五日从仪封县西北行五六里上隄西行七八里至兰阳仪封交界又西南行数里至兰阳县自仪封绕隄行约三十五里至蔡家水口耿家水口梁家水口管家水口数里至河集又数里至陈畱兰阳交界是日宿曲兴集
　　初六日五更西北行七八里大王庙上隄数里祥符陈留交界十八里过埽头集闻水声甚响下隄东北行四五里至河涯见水满平坡势亦甚溜询土人云陡长三四尺巳三日矣复上隄西南行至康家寨姜家荘四段旧水口又十里进开封府北门宿
　　初七日连日苦旱热极困疲难行
　　初八日进谒河抚王讳日藻号即周系同乡盘桓竟日
　　十一日连日极热难行将王抚军所送豫省图并各州县呈送地图按程布置绘成一图其间名山古迹具载志书不及备録各水源流略志于此溱洧二水之源出密县东北至新郑合金眀池在开封府城西郑门外西北周回九里余周世宗凿习水战东门池在陈州城内东北隅滴泉在宻县天仙庙前石涧水出滴沥如雨昼夜不息鸿沟在河隂县东楚汉分界处北接广武山与荥泽相连圃田泽中牟县西北七里周职方豫州薮曰圃田其泽东西五十里南北二十六里西限长城东极官渡髙者可耕洼者成滙今为泽者八若东泽西泽之类为陂者三十有六若大灰小灰之类其实一圃田泽耳隋隄在杞县北五里阙塞山在河南府城西南三十里左传晋赵鞅纳王使如寛守阙塞即此又名伊阙大禹疏龙门伊水出其间汉服防谓南山伊阙是也一名龙门山唐白居易有龙门铭并序白石山渑池县东北二十里涧水出焉阳城山登封县东一名车岭山洧水所出孟子曰禹避舜之子于阳城即此阳干山在少室正南颍水所出一名耿山龙头山永寜县西四十里上有快风亭下有洛水五渡源出嵩县太室东谷自山顶下流疏二十八浦过大潭中平广多石其水潆纡回流者五故名縁溪聚村称五渡焉洛水源出陜西洛南县冡岭山东北流经卢氏永寜宜阳入嵩县界去城南五里歴偃师至巩县北十里入河名洛口一名洛汭伊水源出卢氏县闷顿岭径永寜宜阳入嵩县界由伊阙而北转折而东防洛水入于河商阿衡之得姓以此水源出谷城山自髙庙沟起与九眼泉合东南流经孟津二十里始入嵩县即山西北注而东南至县复转折而东行始逶迤而南入于洛涧水娄冢山西四十里曰白石山涧水出焉北流注于谷白石山在新安县涧水径七里桥南流转东入洛谷水出嶓冢东流注于洛甘水源出宜阳县孝水源出廆山之隂入涧水相传晋王祥卧氷于此洛汭在巩县洛水入河之处清浊异流亦名什谷黄河在怀庆府城南七十里济源之濝水入焉孟县溴与沇入焉武陟沁水入焉济渎在济源县北三里许济水出王屋山为沇水潜行地下平地发为二源注曰东源出原城东北西源出原城西今东源在济渎庙内西源即今所称龙潭在庙西二里许溴水出济源春秋防诸侯于溴梁即此其源有三一出五指山纸坊一出曲阳西南二源俱流经修武县治南一出晋阳城南溪或断或续至莽山双泉寨发源为白涧水又伏发源修武县治西又东南流经城南与二源合水经注曰溴出原城西北原山勲掌谷按白涧自莽山来或呼莽河沁水在怀庆府城北二里源出沁州谒戾山出枋口附郡城东南流径武陟入黄河乗髙泻浪瀑涨不常丹水在怀庆府东北十里源出髙平县山海经曰沁水之东有林焉名曰丹林丹水出焉预河即小丹河由修武县南门外东流至获嘉入卫河漕运水浅则借以济运天浆水在济源县东南二十里水有二源东北合为一川入于溴尧池水在府西北三十里太行山麓泉畔有尧庙庙前处处有泉匊手可饮滙而东南流苇荷交映可灌粳田二十里入于沁濝水源出王屋西山枋口在济源县东北二十五里沁水倚山回屈至此始长防平原亦谓之沁口载舟荡漾使人胷次浩然山崖多唐宋镌题望仙溪在济西八十里源出王屋山北伏流南入于河锦溪源出济源太乙池在济源西天坛山上济水出此大峪涧在济源西七十里源发王屋山南入河东阳涧在济源西一百四十里南流入河神农涧在温县境内相传神农采药至此以杖画成涧广济河在五龙口即古枋口枋之义从朩司马孚垒石为门水势乗髙注下石门易崩渠旋淤塞河内令袁应泰凿山穿洞悬闸于两崖间启闸受水闭闸障水永无崩塞之患曰广济河凿山引水为渠由济源孟县河内温县武陟至唐郭入于黄河渠濶八丈长百五十里分永孟等二十四堰各有时刻勒石详记温泉有五一在开封府城东北一在偃师县南一在嵩县西一在渑池县东一在新安县西是夜大雨暑气顿减
　　十二日从开封府大街出西门西北行过土城断隄棘针寨后堽上小长隄约三十里从隄西行隄外有彭家店段家庄即黒堽口复转南三四里李盟寨大王庙蒋家寨又西北行二里许至堽旧大王庙此一带河西来直冲一大湾寛有五六里渐注东南又西湾过黒堽工回龙阁至马家寨又里许中牟县交界一路隄岸杂乱河颇逺又行数里至杏树镇宿十三日从杏树镇西行上隄过小薛庙小潭溪此处曽冲决断隄二三道河濶五六里过郝家寨砖寨原武土寨原武西寨即原武县界又隄西行数里原武境隄有冯尚书大寨马家渡俱离河数丈河濶七八里缕隄南行即郑州界又西行四五里见村荘内筑新隄隄外有官庄沿河十余里即缕隄傍河面约有数里寛贾鲁河旧河形在此今改在隄内又三里许至河边花园寨宿是荥泽县界矣
　　十四日从花园寨下河滩西行三里许有淤窝不时坍土河身约四五里又行数里河更寛过荥泽县南门其城即在河边新隄在南向东接到贾鲁河在隄内去县南十里住北闗看埽工有二百余丈从栁园南行约数里上土山坡俱系低洼北望有东西两土城云是楚汉二城中即鸿沟也过此即河隂县界又行七八里至县宿
　　十五日从河隂县西南行二十余里至汜水县界又五十里入汜水县出西门度汜水过虎牢闗又十五里巩县界洛河依北岸山根东北行入黄河有山一带西去西望两山夹水绕南山根沿河行甚湾曲也又行过二山涧有杜工部故里碑进县东门出南门宿
　　十六日从巩县上南山峪中行二十里即绕洛南行五里至黒石渡过洛河绕河行五里入偃师县界南望嵩山烟云缥缈峰峦秀拔层叠而南回顾土山大不同矣绕河西南行渡石梁桥山根曲折土窰连络有寨有垜人家稠宻此为孙家湾又四十里进偃师县东门过二程夫子祠下马进谒云过洛水南去二三里即二夫子故里出西门宿
　　十七日从偃师县西门外行五里许渡河即伊洛合流处东南行二十五里至登封县界又二十余里上嵩山石路崎岖山峦环绕于东南西望苍茫无际北望邙山逶迤遥映伊洛带水林朩郁茂再山髙处为萼岭口视嵩峰罗列如立山冈之上稍西南御砦如屏列山上白云起灭变态百状从西南小路行数里至少林寺防模整惜渐坍圯又绕路看初祖面壁处复东南行毎过髙冈看嵩山时时变幻即御砦亦愈出愈奇髙低逺近在在秀拔南望诸峰又如屏绕真奇观也约二十里至登封县东门宿
　　十八日游嵩岳庙古树参天庙模敞緑琉璃大殿新落成晤曹羽士问及兴废具言火患即大殿屡建屡燬因鼓兴冩中流厎柱图于北壁【二十余年后有嵩山道士来江南向人谈及岳庙向苦于火甲子年有松江周君过嵩适大殿新落成因冩中流厎柱圗于北壁自后火患遂息至今画壁如新】
　　十九日至嵩阳书院耿先生讳介号逸庵由翰林不仕讲学于此就学者甚众书院对聮云道本中庸只是君臣父子夫妇昆弟朋友理岂髙逺须要博学审问慎思眀辨笃行
　　二十日由登封县旧路西北行过郭家十里铺望见少林寺前一派平田又过二十里铺渐渐登髙又五里至萼岭口即登封偃师界下坡陡絶步行五六里始有坦道望嵩髙一带之山宛似岑楼之朩也又五里至叅驾店自萼岭口以北俱是立土山冈山峪有深至数丈土峯壁立不可胜数又数里非旧路矣过分守闗涉马涧水至缑氏镇出西门小憩鹤道观闻轰轰雷声狂风吹雨因急行十五里渡伊水又十里至翟家庄是洛阳第一大镇店也宿刘双槐家二十一日早起行十五里蒙正窰十里潘家寨十余里过洛河从东上坡岸又数里至洛阳东门饭后热甚即歇南门午后散步上邙山游上清宫老君殿小小五间梁柱瓦俱用鐡镕成后有玉皇阁翠云洞下清宫邙山县北五里郡之主山也古名郏山绵亘四百余里起闗中附二华而东层层起伏为状不一随地立石屹然峙河洛之中阙塞山县正南二十五里郡之朝山也两山相对望之若阙元魏胡太后崇信浮屠琢为佛像大小不可胜数
　　二十二日南行里许过洛水四里又西去二里许林朩阴森处即邵康节先生安乐窝也下马瞻谒又南去十里墙垣寛广殿宇轩敞乃曹操闗夫子处瞻拜出南行十里至伊阙有一石台上有方池二丈余池内有水珠上出台边涓涓不絶向三四处防下云旱潦不断上有阁供大禹牌位前有小亭亭左右亦有流泉询人云百果泉乃俗称无考防南上石磴即宾旸洞共有三大石洞俱凿大佛像外有僧舎槛临伊水东岸石壁亦甚峭耸饭后冲热再行风雨大作复囘故道至寓宿上浮桥在县西跨洛水上流即天津桥故处有中浮桥下浮桥皆跨洛水建焉
　　二十三日西行过周公庙因甚早不得进谒三十五里至磁涧人家皆居堡寨窰洞涧水环绕于前人马可涉又三十里至汉函谷闗旧函谷闗在灵宝此为新函谷闗里许至新安县东门访芝泉书院系吕维祺维禧兄弟讲学处午后大雨衣衫湿透山路泥滑难行三十里又过涧水至阙门店宿俗名鐡门瞻渚山县东南二十一里淇水出其隂宻山县南十五里豪水出焉烂柯山县西南三十五里王乔洞即此羣山秀错佳朩繁宻有清溪泄于山峡之间其石如烂朩取石块剖开有树叶痕亦物理之不可解者岩下有数洞内一洞深邃莫测相传樵子王乔遇仙处鳯皇山县西三十里与青龙山相对如阙涧水中流谓之阙门沙崖县北五十五里羣山四拱中有似水自张家庄北流入黄河即马陵川匡渡口县北六十里黄河南岸一名狂口渡观音碛县北六十里黄河滩有巉石自南岸入河数十步壅遏水势
　　二十四日西行三十五里义昌驿十里千秋镇十里担泥镇五里入渑池县出西门过正学坊为眀理学諡靖修曹月川先生立又过盟防台三十里下坡至土壕镇宿马头山东北六十里谷水出焉广阳山县西二十里渑水出于此天池县东南五十里横潦无源鸿雁依焉唐太宗改渑池为天池
　　二十五日从土壕镇西南行二十里至石壕二十五里至峡石北首髙山为崤陵东南有金银山南去髙峰叠出此一路上高岭者五六过溪涧者二三上有石壁崚嶒下临深沟百丈迎面髙峰不计其数路极寛广好行然愈行愈髙矣至陜州界又从西北行二十里为张茅镇路之最高处又二十五里磁钟镇从此渐渐下坡过横渠堡路旁有魏野草堂碑再下进陜州东门城颇大内惟頺垣破屋瓦砾满目荒凉为甚宿酒楼厎柱山城东四十里三门山在厎柱上流百余武槖山州东九十里槖水出焉黄河自潼闗流入陜境自西绕北至于厎柱东入渑界公主河在三门山之左唐开元中凿河通漕以避三门之险百丈许复入河马象河城东二十里水源自梨山流入于河槖水南门外一名永定涧出槖山西流入河其水暴悍益以山涧诸水甚为民害鐡牛城黄河中头南尾北世传禹铸以镇河患
　　二十六日出陜州东门北行上高坡十五里防兴头又东北行上土冈极险峻陡絶难行下马步行下坡二十余里复上坡陡峻更甚沿河行数里初两岸皆土山至此渐见石山其岩峭拔水势曲折汹涌上石坡二里许见中流立大石一块水从南入绕东北流为门中一道西流为神门北一道为人门皆冲激雷鸣南岸多石岩有一岩壁立甚峭上凿峭壁雄流四大字旁有三行小字识年月人名真斧神工也东去百步外又有立石三块又有大小四峰如柱南离数丈有小石亦立两岸石山俱极雄壮洵称大观步行处颇多至防头镇宿
　　二十七日行十五里至陜州城东门绕城北行上坡二里许转西下临黄河北望河北林朩稠宻楼阁参差于北岸山脚下有小城乃山西平阳府平陆县也进北门出南门西行十五里至桥头沟又二十五里至曲沃入灵宝县界此一带官道离黄河五里许岸亦甚髙河即于陜城北绕南带西南渐西至灵宝亦然北岸逶迤防百里皆系极髙土冈北去重山叠嶂髙低无定而南岸从陜州见河至曲沃亦有髙坡遮目人行岸上如常在谷中行也十里至好阳河十里至灵宝县东门绕至南门宿农涧县西一里源出米阳镇藏牛谷鱼腹寺石窟中北流渐大至县西北入河好阳涧县东十三里源出岘头山北流入河二十八日绕灵宝县城西门至北门东北河边上有老君堂即老君故宅复囘西南行三里许入山谷过函谷闗闗前涧水急流入河南去髙山北倚黄河两边髙土冈行如巷内如上髙坡髙山大河俱在左右矣数里下坡渐行地上河离半里许又十里涉柔桑河过柔桑镇入谷南行一望髙山迤逦数十里即女郎山接秦山一带矣行数里阌乡县界又二十余里至达紫营二十里至阌乡县河北即中条山绵绵不防河之曲折不能计数又二十里至盘头镇宿郎水西二十里出自枣乡峪北流于河玊溪涧文峪水西南五十里源出秦山防合入河
　　二十九日从盘头镇行二十里至旧阌乡涉涧水此水百余步即入河十五里上坡四五里到潼闗东门闗城绕山而西闗口下临河河面亦寛北岸土山巳尽河亦北流依滩二里许东望皆髙山北岸皆平地进门上坡城池庙宇俱壮丽但俱坍毁约三里许出西闗绕河里许宿
　　三十日西行离河半里许北岸中条再北望无山矣路旁栁树连绵不絶南去土山绵亘二十里土山尽处见华顶连络秦山数十里峰峦峻峭翠壁嵯峨华顶独耸出诸峯之上渐行渐转十五里到岳庙防模壮金壁辉煌外东西大牌坊中建鳯楼进门西百有老君系青牛古树上如杖下甚拥肿光洁苍古无枝叶而不死前有柏槐树碑碣亦多松柏槐椿葱郁参天大殿寝殿及两边钟鼓楼极髙敞后大院墙有大池最后有万年阁三层极髙耸东西连转藏殿墙角有十字顶楼并有敞轩髙阁看华峰可以及底西望秦岭尽处苍茫无际东望渭水如带黄河直在东北隅矣欲一一登临畅所欲游恨终不能怏怏出庙西行五里至华隂县城甚卑隘出西门宿下午至华山口游岩洞集灵宫等处黄河自龙门南下经本县东北葫芦滩寺南至潼闗折而东注渭水源出陇西首阳县横县北境与朝邑分壤逶迤至寺南东北入河春秋所谓渭汭汭者水相入也【周洽看河纪程】















　　行水金鉴卷一百六十一
&lt;史部,地理类,河渠之属,行水金鉴&gt;
　　钦定四库全书
　　行水金鉴巻一百六十二
　　江南按察使傅泽洪撰
　　两河总説
　　七月初一日雇山轿入山因前大雨水冲坏山路石块垒塞下轿步行崎岖之至过十八盘二十里始抵青柯坪过陡山盘上千尺嶂百尺峡二仙桥元帝殿又上老君犁沟转折至北岭上坐片时下宿道院初二日畧领大概疲极而止悤悤囘寓灯下阅志书有云华山三峰南曰落防峰李白登之叹曰呼吸之气可通帝座恨不擕谢朓惊人句来搔首问青天耳东曰眀星玉女峰西曰莲花峰其间名胜甚多恐悮长行未能作数日盘桓书之以志吾恨
　　初三日从华阴东门东北行十五里渡渭河此河东行不逺即入黄河又北行二十里过洛河不甚濶水亦浊五里至赵渡镇二十里到朝邑县大西门宿河自龙门而南绕于邑左迳跨洛镇金水今废经赵渡镇注洛水经金龙渡注渭水三水滙东南一巨浸也世称三河口洛源出延安子午谷经郏州洛川中部过白水蒲城同州至赵渡镇入于河
　　初四日从朝邑县北行土冈数里上冈入谷时出时入如是者四十里至良女镇冈上人家防续又从土山沟西北行三十里至北当又四十里至郃阳县宿城隍庙是日约行百余里道路纡折上坡下坡有极陡之处且久旱郁热灰土蒙面甚难行也夏阳渡县东南四十里韩信击田豹朩罂渡军处秦晋要津也初五日出郃阳县北门东北沟行渐高复下坡过深沟甚陡有流水上坡甚逺四十里至北良镇又下深沟过涧水上大坡十里至大枣镇有玊皇殿亦土窑石山顶上山系土山壁削如石峰峦起处极耸秀林朩邨寨窑洞亦多望原上层层如盘皆田也又十里到芝川镇系旧韩城县城虽小皆瓦房人烟稠叠镇西南髙阜处有汉太史司马迁墓上有司马庙极雄壮下坡穿城出北门半里许有牌坊系白乐天故宅西面上山林朩葱郁东望黄河仅里许东岸髙冈如山乃山西境也又里许有张太保大茔内多树朩亭台路旁两邉地土膏腴值旱即取井水灌溉井亦多农亦勤人家亦稠密东邉临河处亦有髙原如山直至韩城县城亦壮丽四望皆山澽水芝水环绕入河二十里间风景逈异经月之行未之见也是日宿韩城县澽水出麻羡岭西北来入河芝水出方山东南入河龙门者韩北境之山也禹凿山而壑之以通厥流若门然山海经谓应龙相云故于门上加龙字盖归功于神也宜川县有埽工
　　初七日出韩城北门东北行二十里昝村镇五里潘庄五里后潘庄五里谢村二里临皋村三里李村五里夏余口三里乔南村十里朱头村十里到龙门从县来三十里许东岸汾河入河处一路村庄皆好庙宇亦多乔南村多髙楼云发科甲者此为最盛大约东通大河环转村北从龙门梁山来脉甚壮丽故也朱头村大砖石城亦龙门前之大镇也登大石岩谒禹庙岩石如拳叠覆水上对岸大石岩立髙耸亦有禹庙髙泉乃龙门之口雄壮特甚后覆大山髙峻大斧劈石天工巧妙令人惊爱后面之山亦雄厚西岸梁山麻皮皴法髙峯秀拔一望西北秀山无尽矣水则盘旋而出势亦鋭渡则棹入口内借东壁急溜而下船皆方横出口亦异登岸东南行十里清涧大镇十里到河津县西门宿龙门在县西北二十五里两山壁立东西濶八十步一云禹门汾源东至太行西入于河黄河县西十五里禹坟龙门前里许中流石碛挺然大水不没按禹防稽盖因异俗传之初八日出河津县南门西南行二十里渡汾水龙门在西北东面土原西临黄河十里双营镇南行沿河二十里原上有汤陵西岸髙原即韩城境渐入土谷行数里有破闗口云穆陵闗无考五里有汉武秋风楼有碑今没入河矣又二十五里至荥河县南门宿黄河距城西百丈许汾河县北数里后土祠旁西流于河今移河津葫芦滩南入河
　　初九日从荥河县南行土谷中盘旋屈曲路径如麻五十里下坡至临晋县初行十里许近河渐渐东南南望中条秦岭逶迤西岸髙冈不防即郃阳县境也宿东闗
　　初十日从临晋县南行四十里栲栳镇又西南行三十里至蒲州东闗宿歴山州南六十里妫汭二水出焉上有舜井舜庙黄河在蒲津门外今徙去十里涑水渠州东三十里源出綘县横岭山
　　十一日从蒲州南行二十里渐近黄河绕中悰山头又东南行沿河三十里南望泰华如屏逺甚谷行数里对潼闗又原行四十里至小吕村娘娘庙少坐对岸原内即盘头镇矣河亦寛中多淤滩东行二十里至永东宫镇宿
　　十二日从永东宫东行四十里至芮城县东门岳庙宿
　　十三日从芮城东门东行三十里下深沟上坡十里陌底鎭宿
　　十四日从陌底镇东南行五里许即沿河行矣两岸髙原屈曲之甚对岸乃灵宝东境河亦隘一路河滩行数里下极陡步行三四里行过涧水二道至焦家村又三十里到平陆县宿土城坍圯不堪之甚砥柱峯在三门东迤南中流峭立数仞有老君炉险不可升上流有列石盖于此渡河
　　十五日出平陆东门西南行三里下河滩行三四里上船渡至官道东南绕陜州城行三十里磁钟镇四十五里至峡石驿宿
　　十六日从峡石镇上坡东南行因夜大雨路湿难行二十里观音堂二十五里土壕镇二十里至渑池县绕南门行二十里舗又五里千秋镇宿
　　十七日从千秋镇东行三十五里至鐡门镇宿十八日从鐡门镇行三十里新安县又七十里至河南府宿
  </div>
  <div class="pagination">
   <a href="行水金鉴_page80.html">
    上一页
   </a>
   <span>
    ...
   </span>
   <a href="行水金鉴_page76.html">
    76
   </a>
   <a href="行水金鉴_page77.html">
    77
   </a>
   <a href="行水金鉴_page78.html">
    78
   </a>
   <a href="行水金鉴_page79.html">
    79
   </a>
   <a href="行水金鉴_page80.html">
    80
   </a>
   <span class="current-page">
    81
   </span>
   <a href="行水金鉴_page82.html">
    82
   </a>
   <a href="行水金鉴_page83.html">
    83
   </a>
   <a href="行水金鉴_page84.html">
    84
   </a>
   <a href="行水金鉴_page85.html">
    85
   </a>
   <a href="行水金鉴_page86.html">
    86
   </a>
   <span>
    ...
   </span>
   <a href="行水金鉴_page82.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
