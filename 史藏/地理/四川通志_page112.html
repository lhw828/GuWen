<!DOCTYPE html>
<html>
 <head>
  <meta charset="utf-8"/>
  <title>
   四川通志 - 第 112 页/共 218 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四川通志 - 第 112 页/共 218 页
  </h1>
  <div class="content">
   建武厅
　　玉屏墩【在建武厅西峯峦耸特逺近一览昔建堡于此今存故址】九丝城【在建武厅东险不可登昔为都蛮盘踞四面以丝围之约重九两故名】轿顶山【在建武厅东十里四围如削形类车舆】印欛山【轿顶山下竒峯突兀髙插云表】文印山【印欛山之下尖秀如笔上有白石五片层叠如书与学宫对峙】都都寨【在建武厅东十里峭壁凌霄】
　　直叙永防
　　凤凰山【在叙永厅城西】土保山【在叙永厅城东昔夷人土保居此】鼓楼山【在叙永厅城西】真武山【在叙永厅东】西珠山【在叙永厅西南山形圆莹如珠】海漫山【在叙永厅北延袤八十余里如海水汗漫】疋绢山【在叙永厅西北六十里山顶飞流宛如疋绢】雪山【在叙永厅西五十里髙出羣山林木蓊蔚相传为月溪祖师道塲】红崖山【在叙永厅城北十里髙出万仞土石俱赤六月犹寒积雪不化上有圆觉洞石上镌有十二圆觉菩萨洞门敞豁深六十尺入不烦炬洞前有香泉井山巅有半月泉水皆甘冽盛暑掬之寒可沁骨】洪山【在叙永厅南十里】木案山【在叙永厅东南五十里上有林木下平如案】飞泉崖【在叙永厅西五十里髙百仞许瀑布经冬不歇】流砂崖【在叙永厅北隔江壁立色若丹砂】石笋【在叙永厅西四十里】清水河【在两城之中源自镇雄山洞下通纳谿大江】赤水河【在叙永厅东二百里源出贵州赤水衞通符阳大江】通江溪【源出贵州界经城南十五里防江门峡】姑溪【在叙永厅南十五里源出蛮界流入鱼漕溪】灵湫泉【在叙永厅东一百里祈雨即应】黒林泉【在叙永厅西六十里旱祷辄应】天生池【在叙永廰西北六十里水积四山中不假穿凿】石狮洞【在叙永厅西六十里寒泉流出成溪可溉田百亩洞口一石类狮子状】
　　永宁县
　　寳珠山【在县东】五魁山【在县东】寳正山【在县西上建文昌宫】钟山【在县西髙出数仞其形如钟与鼓山相连】沙子山【在县西】铁冠山【在县西】雷泉山【在县西】张家山【在县西】青龙山【在县南二里山形环绕势若游龙】乌降山【在县西北五十里秀拔霄汉林木蓊鬰】永宁河【在县西南一名水东一名界首西北二百五十里至纳谿入江滩石险恶明洪武二年景州侯曹震鸠工凿石舟楫乃通】漕溪【在县西南八十里】铜鼓溪【在县西北三十里】甘溪【在县南十里】陶公滩【在县东南】金鵞池【在县西南五十里】
　　直雷波卫
　　八仙山【在雷波衞东五里峯峦秀丽积翠流霞】凤尾山【在雷波衞东五里】龙头山【在雷波衞西十里连乌角界】天寳山【在雷波衞西二十里连乌角界】虎帐山【在雷波衞北五里】寳纛山【在雷波衞西北二里】石城山【在雷波衞北三十里层峯耸翠石壁坚如城垒】金沙大江【在雷波衞南二十里源出西番流合岷江】泰沙河【在雷波衞西南七十里流合金沙江江河口静听水石相声如奏乐】
　　黄螂所
　　贝海山【在黄螂所西山形如带秀峯蔚起佳木郁葱】龙湖【在黄螂所南五里湖长二十里阔五里一名龙海渊深莫测相传明时曾出神马故名】大江【在黄螂所东南由金沙江流入绕东西境分流大小汉漕】
　　夔州府
　　奉节县【附郭】
　　卧龙山【在县东北五里武侯屯营于此上建诸葛祠因名有泉清冷】白帝山【在县东十三里髙耸特峙与赤甲山相接公孙述据蜀有白龙自井出因名山并以名城】羊角山【在县东十余里下临大江】赤甲山【在县东北十五里山髙峻不生草木土石皆赤如人袒胛故名或谓汉取巴人为赤甲军屯兵于此又谓古鱼复县即此】白盐山【在县东十七里崖壁髙峻色如白盐与赤甲山夹江对峙蜀之咽喉也类书髙可千余丈俯临神渊土人见其髙白故名天旱燃火推其灰烬下秽渊中则降雨张珖书赤甲白盐四大字于上杜甫诗卓立羣峯外基盘积水边他皆任厚地尔独任髙天】麝香山【在县东南三十里杜甫诗水生鱼复浦云暖麝香山府志山有挹翠亭白居易常游此今有香山寺】石马山【在县东三十里】文山【在县南十三里诸峯秀抜左为天马山】胜己山【在县南十二里峯峦叠香巍然独出众山之上宋郡守王十朋名曰胜己山】七曜山【在县南二百里绵延直抵施南】慈容山【在县西南一百四十里又金子山在县南一百里与施南接界】相公山【在县西一里】官口山【在县西二十里二山雄峙层叠竒秀】象鼻山【在县西北三里】九盘山【在县西北十五里形势九曲相近为佛静山】三台山【在县西北二十里峯峦三叠如三台之象】天门山【在县北十五里】豸头山【在县北十五里】走马岭【在县东北十四里与白帝赤甲二山相近】长松岭【在县北五十二里上多古松冬夏饶风】莲花峯【在县西北五里上有莲池】老虎坡【在县西八十里形状如虎势极险峻】滟滪堆【在县西南二百步当瞿塘峡口水经注白帝城西江中有孤石为滛预石冬出水二十余丈至夏则没寰宇记蜀江心中有滟滪堆周围二十余丈亦曰犹豫言舟子取途不决水脉也谚曰滟滪大如象瞿塘不可上滟滪大如马瞿塘不可下峡人以此为水入蜀记瞿塘闗西门正对滟滪堆堆碎石积成出水数十丈土人云方夏秋水涨时又髙于堆数十丈昔嵗旱石露大半有三足形如鼎】南乡峡【在县西四十七里大江水经焉】瞿塘峡【在县东十三里禹凿以通江府志瞿大也塘水所聚也又秋冬水落为瞿春夏水溢为塘旧名西陵峡乃三峡之门两崖对峙中贯一江滟滪当其口杜甫诗三峡传何处双崖壮此门入天犹石色穿水入云根白居易诗瞿塘天下险夜上信难哉岸似双屏合天如匹练开】大江【在县城南一名岷江一名蜀江又名汶江自云阳县流入县境八十里至县南门外又二十里入巫山界李白诗朝辞白帝彩云间千里江陵一日还即此】清瀼【在县东自栏马坎发源至城东半里南流八阵图入大江宋洪迈夷坚志宣和中夔人龙澄曾于水中获玉印文非世间篆籀澄恍见天神立于旁曰此印乃上帝所寳今守防不谨遂落于此神俄不见澄惧乃奉印投原处入蜀记山间之流凡通江者土人皆谓之瀼】东瀼【在县东发源长松岭南流至县城下东南入大江公孙述于东濵垦稻田号东屯后称青苗阪夔门志东屯诸处宜畴芋区瀼西亦然】龙洞溪【源出西北自海坝至县西八十里入大江府志自拦马坎发源南流入岷江】相公溪【在县西三里以冦莱公得名溪濵有冦公井夔诸水惟此烹茶最佳相近有三岔溪取和夔麪甘美又有和丰溪在县西一里】鱼复浦【在县东南二里汉鱼复县以此名即八阵圆下之沙洲也】清凉溪【在县东十三里瞿塘峡上】莲花溪【在县西北十里宋周行可为夔运使凿池北岭上种莲王十朋诗天池水落花开莲绣衣呼賔倾玉船】天池【在县西北十五里出磨台山泉水涌出浸可千寻杜甫诗天池马不到岚壁鸟才通百顷青云杪层波白石中】圣姥泉【在县东入蜀记瞿塘峡有圣姥泉石上一罅人呼于旁则泉出屡呼则屡出亦异事也】刘封井【在县西蜀旧志汉昭烈养子刘封以退缩败军昭烈用鼓囊之自山顶滚至平地鼓止处涌出泉水因名今在开元寺前一説刘封所凿】盐泉井【唐李贻孙防州都督府记白帝城左五里得盐泉十四今莫测其处寰宇记八阵图下东南三里有一碛东西百步南北四十步碛上有盐井五口以木为桶昔尝取盐近时沙壅冬出夏没旧志七泉井在府东江心八阵图下水可煮盐上温井下温井在龙脊滩南方舆胜览盐泉有绞篊引泉达溪每一笕用一篊嵗十月旦日以新易陈有司作乐以临之井民相庆谓之绞篊又石瓮山下井六曰南井西井北井石渠井浣沙井土窝井南唐志奉节县有永安井俱不可考今按县东南三里江濵沙碛有井四五口夏秋水没春冬始见井水泛沙而出味咸俗呼臭盐井在八阵图下与龙脊滩相近诸説七泉上温下温及盐井五口即此】惠民井【在府治后城内原无井诸葛武侯尝以竹筒引山水入城后人或用木溜宋绍兴中郡守张棁改用瓦筒甃三井以潴水曰惠民乾道中王十朋以国有水钱遂罢之嘉靖中郡守张廷相寻瓦筒旧迹西北自尖山子西南自三岔溪经十余里引水入城注以十池曰利民文徳武功化龙漾翠通济注香扬清太平留润民受其利名为张公井未防废后守许宗鉴濬旧池七处自翟家坪侯家湾引水防于张公井今按城外山腰石笕犹存从正西以竹笕引入府治为化龙旧池分引城西北隅为注香旧池从正北引入协镇衙内为武功旧池余俱淤塞居人多从大江取水】龙脊滩【在县东三里大江中有石长百丈若龙脊夏没冬见】黑石滩【在县东三十里谚云滟滪冒顶黒石下井言其险当戒吴船录瞿塘峡中有黒石滩最号险恶两山东江骤起水势不能平也】
　　大宁县
　　凤山【在县东一里一名东山临溪千仞木石苍翠景物幽绝上有观音岩岩中有月窟云岩钓雪玉环浮玉寳华之胜】石钟山【在县东十五里与二仙山相对上有巨石如钟下有三足烟火之迹宛然父老以为尔朱丹炉】石柱山【在县东二十里一峯削成如巫峡所望剪刀峯与道士峯相连皆竒观也】二仙山【在县东北十七里髙百余丈上下皆峭壁惟一径寛二尺长四五丈凡游者不敢下视有二仙洞一名王子洞方舆胜览洞在盐泉之侧峭壁上有石纹如人相对起伏状洞中有仙骨长丈余洞前有池不竭】绣墩山【在县东北四十里山形如墩顶平旁峻惟一径可通昔人尝避兵于此】寳源山【在县北二十五里旧名寳山府志作寳泉山气象盘蔚大宁诸山此独雄峻上有牡丹芍药兰蕙山半有石穴出泉如瀑即盐泉也】山【在县北六十里上有古庙遗址水泛不湮】永隆山【在县北二百里又万顷山亦在县北广数百里多产大木中有万顷池今不可考疑即太平县万顷池】道士峯【在县东二里】朝阳峯【在县东五里山峯向南】剪刀峯【在县北八里两峯对峙形如剪刀】豹变崖【在县南二里山半石崆豹尝隐于中因名蜀旧志罗汉洞在寳山上有石窻下有石门中有罗汉因名又髙峯洞在县北二十里洞在岭上髙阔丈余四面通透又仙人洞在县北三十五里洞壑幽深莫测所止相传明状元罗洪先尝隠居于此】大宁河【在县东门外源出寳源山南流二十五里至县城转东南流八十里入废大昌县界转入巫山县界流合大江即古之巫溪水也】马连溪【在县西五里一名昌溪旧志马连溪源出县西北十歇塲流经县西至东门南渊合大宁河入江】珍珠【在县南二十五里】白马泉【在县西十里有闗帝庙泉在神座下涌出溉田千余亩流入马连溪昔有白马尝夜害禾稼因立庙镇之马不复出故名】白鹿井【在县北二十五里寳源山麓相传有袁氏逐白鹿于此得盐泉故名】东溪【自县东北三百二十里由陜西平利县界入境南流经马家洞下流转西经香墩山再西流合于西溪】西溪【在县北亦由平利县界入境南流与东溪合为髙峯河西流经下五寨又西入于大宁河】巫山县
　　阳台山【在县城内北隅髙百丈上有阳台遗址类书南枕大江宋玉赋朝朝暮暮阳台之下杜甫诗神女峯娟妙即此】象鼻山【在县东里许俗名江东嘴】驱熊山【在县东二里下有石滩四季湍急水声如熊又名箜篌山】横石山【在县东十里有巨石临江浒】大巫山【在县东三十里一名丹山首尾一百六十里图经云此山当抗峯岷峨偕岭衡岳凝结翼附并出青云传为神血涂所处山海经夏后启之臣曰血涂是司神于巴巴人讼于血涂之所衣有血者执之】寒山【在县东五十里垂岸千层絶壁万丈势甚髙寒荆州记寒山九阪最为险峻】石柱山【在县东六十里其形俨若石柱】南陵山【在县南隔江一名向南山旧南陵县以此名入蜀记山极髙大有路如线盘曲出絶顶谓之一百八盘今由建始正路也黄鲁直诗一百入盘携手上至今归梦绕羊肠】巫山【在县南隔江三里形如巫字因以名县张九龄诗巫山与天近烟景常清荧】鸟飞山【在县西北六十里言山髙鸟不能越也】月明山【在县西三十里月上山先得明】凤凰山【在县北三十里一名百丈坡】女观山【在县东北四里有石如妇形相传昔有妇人夫官于蜀登山望夫因化为石】千丈山【在县东北一百里秀异髙于众山】飞凤山【即废大昌县城池其形如飞凤】磊头山【在县北二十五里废大昌县东四十里】灯笼山【在县东北废大昌县东南六十里】来龙山【在县北废大昌县南三里其左为笔架山】石柱山【在县东六十里废大昌县南七里石笋髙百丈阔三十丈上有水池不盈不涸】玊屏山【在县北废大昌县南五十里】聚奎山【在县北废大昌县西南三里六峯攒聚】羊耳山【在县北废大昌县西南五十里两峯并起宛如羊耳】天赐山【在县西北废大昌县西四十里有城有凤岭】唐帽山【在县北废大昌县北十五里形如唐帽下有泰山塘】金头山【在县东北废大昌县东北四十里山势髙耸冬月积雪不消】巫峯【在县东首尾一百二十里府志沿峡一百六十里屹立江干所谓削出芙蓉也类书峡中有十二峯曰望霞翠屏朝云松峦集仙聚鹤净坛上升起云飞凤登龙圣泉沈佺期诗巫山峯十二合沓隠昭囘俯眺琵琶峡平看云女台苏辙巫山赋峯聨属以十二其九可见而三不知】髻峯【在县南隔江三里两峯相对如髻】琵琶峯【在县西南隔江五里方舆胜览对蜀江之南形如琵琶相传此乡妇女多晓音律】焦石岩【在县东半里锁大宁江口】乌飞岩【府志在乌飞治西南四十里乌飞水经其下又燕子坡在治西北四十里与乌飞岩相对王十朋诗坡名燕子燕思归岩号乌飞乌倦飞】赤溪洞【在县西二十里溪石俱赤其内深阻有重门复洞相传为龙窟祷雨即应赤溪水出焉】巫峡【在县东三十里与西陵峡归峡并称三峡类书一山三峡七百里中两岸连天畧无阙处自非亭午夜分不见曦月絶巘多生柽栢悬泉瀑布飞潄其间髙猿长啸哀啭凄絶故渔者歌曰巴东三峡巫峡长猿鸣三声泪沾裳杜甫诗峡开四千里水合数百源即此】大江【在县西自奉节县流入县境经县南门外东流下入湖广巴东县界】清缸江【在废大昌县东三十里河边有石如缸水泛时以缸中砂石多寡卜年嵗丰歉】乌飞水【在县西南水经注乌飞水出天门郡溇中县北流至沙渠县南又北流经巫山县南厯三道三百七十里注于江】指阳河【在县南三十里】后溪河【在废大昌县东五十五里】巫溪【水经注巫溪水出晋兴郡之宣汉县东又南经泰昌县南又经北井县西东转厯其县南县有盐井其水下通巫溪又南屈经巫县东合圣泉水又南入江府志谓之昌江在县西五十里流经镇龙洞七里浿昌阳渡为大宁河其险不下三峡】羊溪【在废大昌县东西十里成化中通判王正征石和尚战死于此】马渡溪【在废大昌县东南四十里】茹溪【在县北俗谓之小溪战国防庄辛曰蔡灵侯饮茹溪之水注曰巫山之溪是也】清溪【在县东十里北入江陆游云县有清水洞极深洞通山后色黯闇有水人不能入嵗旱于此祷雨】万流溪【在县东六十里自湖广施州衞大溪河发源东北流至万流驿合于大江】圣泉【一名孔子泉县东北三百步下入巫溪王十朋集泉旁虽童子亦知书】孝感井【在县西门外孝子王丈义母墓前四时不竭】楚王池【在县东北三百五十步水味甘美相传楚襄王尝于此纳凉】鸳鸯池【在县东北七十里二池相并两水交流故名】天池【在县西五十里】黒龙池【在废大昌县南三十里半山中昔有龙乗云而下山遂成池】仙女池【在废大昌县西南三十里相传有女人澣衣于此须臾不见】千顷池【府志在废大昌县西三十里波澜浩渺分为三道一东流经县西为井源一西流为云阳县汤溪一南流为奉节县西瀼水】泗瀼【在县西四十里涧水横通大江两山对峙一名错开峡峡中距大江五里有斩龙台】跳石滩【在县东南十五里相传旧江北山顶有石跳落南崖至今险阻】虎须滩【在县西四十五里以其险名杜甫诗瞿塘漫天虎须怒】新崩滩【在县西五十里大溪口之下水经注此山汉和帝永和十三年崩晋太元二年又崩当崩之日水逆流百余里涌起数十丈今頽崖所余比之诸岭尚为竦桀】石柱潭【在废大昌县南二十里从岩岫间涌出相传为龙湫祷雨即应】九水坪【在废大昌县东一百二十里】通城山【在废大昌县西六十里明末大宁今岳震垓为谭贼所陷死之绅士率民兵千余报仇与贼战于通城山】
　　云阳县
　　石城山【在县东二里华阳国志防县有大小石城山】新军山【在县东南十五里】飞凤山【在县南大江南岸巍峩耸峙与县治相对古刻凤凰岩三字山半有瀑布泉注于白玊池产太液元精石】大梁山【在县西北六十里形势横亘如屋梁然】汉城山【在县北三十里云安盐塲之左汉扶嘉隐居其上唐瞿法言杨云外相继飞升于此】马岭山【在县北二十九里汉扶嘉云三牛对马岭不出贵人出盐井旧志三牛山去马岭十里皆近盐井】马鞍山【在县北三十里与三牛山相连】上下岩【在县西五十里大江北岸两崖相去不远其下岩亦名燕子龛】大江【自县西万县流入经城南门外三百步东流入奉节县界】彭溪【自开县合诸谷水东南流至县西六十里为小江口入于大江汉书防县容母水所出疑即此】东瀼河【自县北九龙池发源南流至县东一里入大江】汤溪【在县东接奉节县界入大江谓之汤口后周陆腾讨冉令贤顿军汤口遣军渡江拔其江南八城是也寰宇记千顷池水一道西南流为云阳县汤溪水经注汤溪水厯防县翼带盐井一百所地道记入汤口四十三里有石煮以为盐】天师泉【在县西二里每五月江水涨浊泉水自岩窦间溢出甘洁清冽用之不竭凡九月而止】盐井【在县北三十里邓希明云安塲记塲得卤泉二创自汉髙之来云因访扶嘉开井利民云】横石滩【在县西万户驿旁上有横梁又东有瞿巫滩】庙基滩【在县东六十里上有东阳滩又上有磁庄滩三滩俱险庙基尤甚】
　　梁山县
　　峯门山【在县东十五里其山髙大两崖相峙如门顶有寒泉】蟠龙山【在县东三十里孤峙秀杰突出众山下有二洞洞中有二石龙首尾相蟠故名旁有喷雾崖洞中之泉下注垂崖约二百余丈喷薄如雾宋张商英谓水味甘腴偏宜煮茗非陆羽莫能辨之范成大以为天下瀑布第一】栢枝山【在县南十五里下有丙穴出嘉鱼】逢溪山【在县南八十步】石马山【在县南五里】多喜山【在县南五十里山或夜现神光见之多遇喜故名相传陈曾居此丹炉石枕尚存】五斗山【在县西南三十里下有御史滩桂溪出焉】铜印山【在县西南六十里以形似名】七城山【在县西二十里山有七峯壁立如城】金凤山【在县西五十里杨市之北山南半崖有罅邃然内皆洞明其石上有若图仙女状面貌俨然时若揺动近而视之则不见】白云山【在县西一百里竒峯突出势如卓笔一名笔山】瓦城山【一名石瓦山在县西一百十三里山巅有古人砺刀劒乱石如积瓦焉旧志在县西一百二十里山顶平坦民耕其上往往得古铜片】福利山【在县西北五十里俗名狐狸山明正徳中都御史林俊以其丰腴改今名】小碧山【在县西北七十里孤峯峭直色碧如玉】髙都山【在县北十五里峯峦迤百余里旧有髙都驿唐天寳中进茘枝之路山壤腴而黄民种姜为业】髙梁山【在县北二十里寰宇记山东尾跨江西首劒阁凡数千里望之若长云垂天劒阁铭所谓岩岩梁山积石峩峩即此因以名县】书院峡【在县东五十里峡石市之北每风雨晦明如闻读书声其中有夫子崖子贡坝】寒泉洞【在县西十里胜概不减蟠龙】三寳洞【在县西北三十里门外峯列若寳珠中有石龙鳞爪宛然】蟠龙溪【在县东三十里自蟠龙山发源下喷雾崖东南流一百五十里歴忠州石寳寨入江】桂溪【在县西南三十里源发五斗山北流三十里至县城西又西流七十里入垫江县界以两崖多桂因名唐桂溪县以此名一名髙滩溪又名御史潭】双溪【在县北经寳泉山由东乡入江又玊带溪源出马村龙泉山合流入双溪】化龙渊【在县北七十里旧名落狗洞郡守陈季习更今名】
　　新宁县
　　鸡足山【在县东三十里崛若鸡立麓分五支如鸡距又名鸡山】龙神山【在县东三十里上有龙神庙】八面山【在县东五十里府志在治东二十里山形秀整望之八面皆方相近为文山】豆山【在县东六十里产红豆木因名】凤凰山【在县南二里又冠子山在县南十五里五面山在县南二十里】五诰山【在县南五十里五峯相连形如诰轴】百节山【在县南六十里峯峦绵秀自天池至金坝分为百节故名】石月山【在县南七十里有巨石如月平视似上侧视似下】鼓啸山【在县西南六十里其山多风动揺林木常如吟啸】屏山【在县北十里平顶方麓为邑巨镇俗名卧牛山】寳泉山【在县西十里层峦叠秀下连五井泉味甚甘相近有金山石笋山】峩城山【在县西北三十里相传汉樊哙筑城驻兵于上】天马山【在县北二里】七峯山【在县北五里一峯七支峯峦崒嵂】三角山【在县东北八十里】黄茅岭【在县南十里超影铺】聨珠峡【在县南五十里众山溪水合西北流一百里至达州】七里峡【在县西北四十里众山溪水合西南流六十里合聨珠峡下流达州】龙门【在县北三十里水从石出飞瀑如练灌注千顷】蕉溪【在县西一里】龙泉【在县北二十里】
　　万　县
　　黒象山【在县东十五里闗锁水口其形如象】南山【在县南三里下瞰大江叠翠如屏东与明山相连】羊飞山【在县西南五十里相传昔有人学道于此常养二羊一日戒童子勿放羊童子放之一羊冲天而去蜀鉴云三国时羊渠县盖置于山下】西山【在县西三里上有絶尘龛石壁间有唐人题记宋皇祐中知州马元颖鲁有开元翰相继于山麓濬池种莲栽茘枝杂果凡数百本景物清胜为夔路第一又名太白崖以李太白曾读书于此】天城山【在县西五里四面峭立如堵惟西北一径可登一名天生城相传汉昭烈曾驻兵于此小石城山是也】鱼存山【在县西十里上鋭下广崖面有石形如双鲤】木枥山【在县西一百里昔大禹治水过此见众山漂没惟此山木枥不动故名山顶有池随大江水涨灭类书作水枥山】金碛山【在县西一百二十里】黄芦山【在县西一百二十里接忠州界】人存山【在县西北十五里四面悬崖周围四十里一名万户山】椅子山【在县西北二十里以形似名】铁凤山【在县西北四十里崇冈絶壁其形如凤】石笋山【在县西北八十五里其形如笋】都歴山【在县北三里一峯插天飞鸟不能越又号文笔山】石佛山【在县北五里形如佛像】狮子山【在县北八里形如狻猊四面险絶惟鼻可登】髙梁山【在县北四十里与梁山接界】下崖【在县东二里与古练崖并擅幽胜相传唐末有刘道徴者凿龛以居黄鲁直诗空岩静发钟磬响古木倒挂藤萝昏】岑公崖【在县南三里有洞可容百人石岩盘结状如华盖左为方池有泉涌出崖檐盛夏注水如帘隋岑道愿隐此又名岑公洞唐刺史马冉诗南溪有仙洞咫尺非人间】千金岛【在县南二里近南岸屹立江心髙数丈广百步土人每淘金于此一名黄金岛】古练崖【在县西十里旁有治平寺】磁洞【在县南四十里产石色黒性坚可作砚】大江【自县西重庆府忠州界流来经城南门外东流入云阳县界】苎溪【自县北梁山县界分水铺发源经狮子山下折流十二湾至城西复南流入江以溪旁土肥种苎故名旧志春夏涨潦则并舟为筏以百丈苎绳双拽而渡】鲁池【在县西三里西山之麓南有流杯池俱宋知州鲁有开所凿】龙池【在县东二十里】包泉【在县西山宋元符间知州方泽为铭以其品味与惠泉相上下转运使张縯诗更挹岩前分茗碗旧游彷佛记孤山】蛾眉碛【在县南对江岸侧水落石出碛形如眉多细石色斑可以游戏每正月七日乡市士女至碛上作鸡子卜击小鼓作竹枝歌又盘龙碛旧志在县西】湖滩【在县西六十里水势险急春夏泛溢江面如湖】使君滩【寰宇记在县东二里类书在云阳县西晋杨亮为益州至此舟覆波澜为静蜀人至今犹名使君滩张骞奉使西域于此覆舟亦名愽望滩】新妇滩【在县东南十里岸上有妇人容状故名】长滩井【在县西南一百里水咸现今煎盐】
　　开　县
　　神仙山【在县东一里相传昔有仙人朱衣乗白马登此山唐天寳初置坛号神仙宫】瑞石山【在县东南八里一峯突起上有瑞石】毘卢山【在县东南十里髙二百丈林峦髙耸雄压诸山上有毘卢寺】瑞贤山【在县南三里羣峯秀矗俗呼州面山】射洪山【在县南二十里上有故城址旧传闗索曾射于此】铁凤山【在县南四十里】青冈山【在县西南四十里峯峦崒嵂】大池山【在县西十五里髙百丈顶有大池方广百亩水极清冽】九折山【在县西十五里髙八十丈山形盘旋九折俗名观音山楼阁壮丽明孝亷汪木建亭道于此施茶以便往来憩息】九龙山【在县西二十里有石楠垂云玉环凝香飞虹啼猿磨嵯飞仙青枫共九山峯峦聨峙势相起伏亦名九陇山】鲤城山【在县西四十里三面悬絶东西有城城间有浦多生鲤因名有常渠水流经此山又有城山在县西十五里四面悬絶东向有城】盛山【在县北三里突兀髙耸唐韦处厚知开州有盛山十二景诗韩愈为之序谓其入谿谷出岩石追逐云月杜甫诗拄笏看山寻盛字盖以山如盛字也上有宿云亭隠月岫流杯池琵琶台盘石磴葫芦沼绣衣石瓶泉井梅溪桃防茶岭竹厓为十二景】安乐山【在县北一百里】石门山【在县北一百里山有石穴名盘头洞洞中有水产嘉鱼旧属清水县】熊耳山【在县东南五里以形似名】界顶山【在县东北七十里】崖飞山【在县东北一百四十里髙一百七十丈崖势髙悬如飞鸟一名雁飞山旧志有石塔山在县东北山下有泉分为三道一入夔州一入开州一入达州】登云峯【在县南州面山冈之右髙五丈周十八丈】茶岭【在县北三十里产茶味絶佳不生杂卉】狮子崖【在县北五十里】杨栁洞【在县东二十里泉自洞出极清】雷洞【在县东南五里温井后山侧广徳初雷震而成唐志在万嵗县名灵洞一名东洞】龙马洞【在县西北五十里一名西洞门髙一丈方广二亩内一石塔髙丈许石座髙七尺石罩之又二石龙头角峥嵘牙爪奋怒一石柱挺立一石鼓击之铿然有声上有璎珞下垂如流珠状者数百舒卷不一形象巧于鑴刻石壁下有井方广一丈深不可测有马蹄迹自井中出入错杂稍北又有洞门髙七尺许以火炬照之可行三四里即灭洞口有延真观】积正洞【在县东北二十里】开江【自新宁县雾山坎发源东南流至城南一里下流入云阳县界为小江古彭溪水也】清江【自县东北界顶山发源南流七十里至城东南入于开江古巴渠水也】垫江【自县西南青冈山发源东流五十里入于开江】白水溪【自崖飞山发源南流三十里至县东北四十里入于清江】三潮溪【在清水温汤盐井之侧自积正洞发源至县东二十里入于清江一日三潮冬温夏凉颇为神异又有桃溪自达州大陂溪发源至县西二十里火焰坝与梓水合流注于临江梓水溪自达州太平山发源至火熖坝注于桃溪】温井【在县南其水冬夏常温】温汤井【在县东北五十里有松木柏木龙马三井煎盐输课】瑞莲池【在县西一里青云桥下宋元祐初尝开两头莲元至和中亦开郡守有瑞图遗碑又名睡佛池以盛山影照水中合山水二影视之宛似佛像倒睡状】
　　建始县
　　银山【在县东三十里石壁峻峭白色如银俗呼把系沱后山】禄山【在县东二十里山多鸟兽昔洞蛮恃为廪禄因名】州基山【在县东三十五里隋业州置于此今呼棉花坝后山相近有石柱山】文山【在县南五里崖如笔架中峯孤秀若文字防俗呼龚家崖明都宪林俊改名】景阳山【在县南十里又鹿山在县南二十里】连珠山【在县西南十里五峯相连如贯珠然即朝阳观后脉】猿啼山【在县西十里县志在县西二十五里即云雾观】石乳山【在县西五十里山石层叠多生石乳旧志县在万山中多产麸金而产于石乳山者为最】药山【在县西七十里俗呼五十二坝出黄栢黄连木通贝母诸药品】龙凤山【在县北二十里玊峯禅师卓锡处】当阳山【在县北五十里每日光初出即映照崖上因名】青崖【在县北五十里】千丈崖【在县北八十里绝顶与奉节县分界建界生龙竹奉界生丰竹山同竹异】大石岭【在县北一百五十里】扯着坡【在县北一百十里山势陡峻言车马至此必牵扯乃得上下也】燕子龛【在县北一百二十里其龛干沟之侧方广丈许行者无旅店可栖往往投宿龛中】老龙洞【在县北九十里夏秋水从洞出春冬无水亦行旅投宿之所】石通洞【在县西三里洞门髙厰内有亭台楼阁牀桌梯磴俱生成非人力所凿者为一邑之胜宋黄鲁直尝游此石壁刻有涪翁二字】清江【在县南一百五十里自湖广恩施县界流入又东入湖广巴东长阳县界即古夷水也汉书廪君乗土船从夷水至盐阳山水经夷水经巴郡鱼复县注云水色清照十丈分沙石因名清江又施州清江县水一名盐水源出清江县西南都亭山】龙溪河【自县北当阳陂废源至城南绕东下流复西转入恩施县界一名小溪】
　　石砫司
　　万夀山【在司东四十里周围深沟大箐四面峭壁悬崖此山屹然中立明石砫女土司秦良玊曾修砦堑以保涪酆忠万数万人于此】石砫山【在万丈山右有山如柱直插云端四时云雾倐开倐合司人以此验晴焉】斑布山【在司南一里色如斑布因名】鼓楼山【在司南二里山顶旧有鼓楼】插旗山【在司西一里峭拔壁立状若飞旗上有亭台故址】马头山【在司西五里】石凉山【在司西北六十里形如张盖又谓之石幢山旧石幢闗置此】凤凰山【在司北二里许以形似名下有蛇棒足又名真武山】方斗山【在司北二十里峻极崔嵬三冬积雪如玊上有普贤道塲遗址又名倚天山】万聚山【在司东北五十里众山环聚回合故名】賔河【在府东北司东八十里发源湖广中路司界又名三江溪一出挂子洞一出冷箐溪一出龙嘴山西流至司东沙子闗三水防流八十里环绕司城下流经酆都县界谓之葫芦溪西入大江】鱼泉【在司南一百里石壁中一窟清泉涌出每仲夏鱼从窟出孟秋鱼从窟入】龙潭【在司东四里昔为龙窟岸山耸峙每月落山垇影映潭底景色幽竒司人号为水晶宫】清水潭【自石凉山发源南流至司西北二十里入于賔河】
　　龙安府
　　平武县【附郭】
　　东臯山【在县东五里】金凤山【在县东十五里其土赤色形如金凤故名】九龙山【在县东五十里其地峻险前拒铁蛇闗抵番界一山九岭叠耸如龙】左担山【在县东北一百八十里魏志邓艾入江油左担道诣绵竹华阳国志自景谷有步道经江油左担出涪邓艾入蜀所经也方舆胜览自文州界青塘岭至龙州一百五十里自北而南者右肩不得易所负故谓之左担路】熬盘山【在县东一百八十里白溪口】长春山【在县南渡涪江东五里】伏龙山【在县南渡涪江东二十里蜿蜒蟠伏如龙】君子山【在县南渡涪江东三十里】龙阳山【在县东南三十五里山势起伏如龙上有潜龙阁】箐青山【在县东南六十里重峯叠嶂树木森郁北通青川南溪水出此流入白水又名靖军山蜀汉孔明曾置军于此遗址尚存】响崖山【在县东南一百里产锡方舆胜览有鸣水山在江油县东南上有飞泉触石响应山谷即此】弩牙山【在县东南一百六十五里髙三千七百丈以形如弩牙故名邓艾入蜀屯兵于此】石门山【在县东南六十里左思蜀都赋缘以剑阁阻以石门梁大寳中氐酋杨法琛据黎州附魏益州刺史武陵王纪遣杨干运讨之拔劒阁法琛保石门元和志山在县东一百三十里有石门戍与氐分界去仇池城四百余里唐志利州景谷县西有石门闗即此寰宇记其山有石壁相对望之如门故名】龙血山【在县东南接劒州界】马阁山【在县东南接梓潼县界】十八陇山【在县东南旧唐志隂平县有十八陇山寰宇记在县西南五十里髙千余丈冈峦连属有十八陇因名六陇在县界十二陇在绵州彰明县界】镇南山【在县南渡涪江七里山峯正对府治故名】药丛山【在县南二十里多产药材或讹为落丛东西溪皆出此北流入涪江】延贤山【在县南渡涪江二十里】羊角山【在县南九十里两峯崛起如羊角故名产锡】天池山【在县南一百三十里髙九十丈上有池周围二十三步其水常满号曰天池本名石人山唐天寳六年敕改灵液山又见江油县】马头山【在县西南十里以形似名上有西岳祠】太平山【在县西三里渡涪江】西雪山【在县西三百里春夏常有积雪】羊昌山【在县西北十五里山崖层叠羊昌闗即在其上】仙女山【在县西北九十里相有仙女靓桩游戏于此故名】崆峒山【在县西北二十五里崖谷深险不通行人自雪山中岭分派迤层叠突兀峥嵘】火风山【在县北十五里山势耸峭时有风震撼林木其麓即箭楼山拥抱府城一名旗山】马盘山【在县东南一百十里其形似马盘旋而上后魏马盘县以此名】化豹山【在县东北十五里山势髙耸限隔番寨】羊盘山【在县东北六十里石径九曲如羊肠然】两垭山【在县东北七十里山岭分峙两垭路通秦蜀】大业山【在县东北寰宇记马阁水出此】老君山【在县东北废青川所南二十里】丁平山【在县东北废青川所北二里元平章丁世珍击叛番屯兵于此因名】大雄山【在县东北一百二十里明一统志在青川所北十里山形峻峭迥出羣山即北雄闗也】缨络山【在县东北废青川所西二十里】飞龙山【在县北废青川所东三十里相近东山有北溪出其下经明月闗入涪】界山【在县东北三百里山甚巍峭中通洞子湾】牛心山【在县东南一百二十里形同牛心梁李龙迁于山侧武后时凿断山脉明皇幸蜀有老人苏垣奏龙州牛心山国之祖脉令日防尘乃则天掘凿所致明皇命刺史修填如旧未防诛禄山】玊案山【在县东南一百五十里山有白石如玉案】盖山【在县东南二百里山势险峻】天柱山【在县南二百七十里峯峙如柱】童子山【在县东南一百五十里下即烈女崖】太平山【在县西三里其麓有毘卢龙泉二寺】箭楼山【在县北城枕其半面上建文昌阁桂林书院緑梅庵为一府胜概】烈女崖【在县东南一百三十里海棠铺上旧名兴文阁山路盘陡下流急湍明永乐五年生员严庸妻袁氏哭夫自溺于此诏旌之故名】土门垭【在县东北废青川所北九十里与文县接界又北五十五里即文县之旋麻阁也】石镜【在县东二百里通坝寺前隔溪有石光明如镜】涪江【在县城南自松潘衞小河流入又东南入江油县界汉志涪水出刚氐道徼外南至垫江入汉水经注水出刚氐道徼外东南流与建始水合水出平乐郡西溪西南流屈而东南流入涪涪水又东南经江油戍北又东南经南安郡南又东南至涪元和志涪江南流经州城东又经江油城东水出全寰宇记水在州北一里源出州西北埪峒山下流入州界又南入绵州旧志涪水源出松潘衞风洞顶兴龙泉由小河入县界东南流一百三十里合火溪河又二十里至县西折经县南又东分为二派复合为一又名金盘溪向东曲流五十里合古城髙村二河又二百二十里会众山溪水入江油县界】火溪河【在县西北二十五里源出白马路西番界】木河【在县西一百六十里源发象鼻闗至木坪銕索桥入涪水】古城河【在县东三十里源发銕蛇闗出羊盘沟至古城入涪江】髙村河【在县东五十里源发大黄坪番界至白草铺入涪】杲阳河【在县东一百四十里发源文县碧玉山东流入白水江】白水江【在县东三百二十里发源漳腊公哈口经南坪文县至强家坪入平武界东流一百三十里入昭化县界合嘉陵江魏邓艾入蜀作浮桥于此】青漪江【在县南源出药丛山平羌崖一名平通河东南流一百七十里过江油至彰明县合涪江】大印河【在县南一百四十里源出蜂园沟石泉白草番界至小江河入涪江】石泉河【在县东南二百三十里自石泉界流入东南流七十里合水沙溪至彰明界入涪江】水沙溪【在县南源出水沙坝东南曲流六十五里入石泉河】梓潼水【在县东南又东南入梓潼县界一名马阁水一名岐江水元和志隂平县有岐江水下流即梓潼水也东流经县西南五里寰宇记马阁水在龙州东一百五十里源出大业山东南流入隂平县界】青川溪【在县东又东经劒州入昭化县界水经注清水出平武东北南流经平武城东屈经其城南又经平乐郡东南屈而南经南阳侨郡东北又东南经新巴始平二郡至小劒北寰宇记清水出啼狐山阔五丈自青川县东南入利州界其水清美亦曰啼狐水方舆胜览又作醍醐水在青川县元明一统志青川溪源出西番界东南流经青川所南又东南经府东一百二十里下流合白水入嘉陵江又醍醐水源出府东清潭岭接青川溪入嘉陵江醍醐即啼狐也】邓家渡河【在县南一百九十里发源玉垒山经流邓家渡至青莲坝漫坡渡入涪江】明月泉【在县东南一百七十里】溅珠泉【在县东南一百七十里自石崖泻出喷激如珠】瀑布泉【在县南一百七十里龙阳十景记曰朝阳洞龙门峡明镜潭瀑布泉溅珠泉明月泉太白台巢云阁蹑翠亭云根亭】灵涌泉【在县东三十里自山腰流出民资灌溉】金盘溪【在县东南三百里溪旁多沙石色如金】东溪【在县东十里发源药丛山北流入涪江】西溪【在县东十五里发源药丛山东流入涪江】南溪【在县东南一百九十里发源箐青山经流通坝入白水江】清河溪【在县东十五里冬温夏凉大旱不涸饮之清香】水帘洞【在县东三百二十里洞崖髙峻飞泉下垂千尺如帘】
　　江油县
　　捧珠山【在县东五里】永隆山【在县东十里上有文昌祠为昔人防讲游息之处】龙头山【在县南五里以形似名】太华山【在县西北四十里三峯竒秀有似西岳上有太华观】玊枕山【在县西十里】大匡山【在县西三十里一名大康山又名戴天山杨天惠彰明逸事云李白本邑人隠居戴天大匡山吴曾漫录云白尝读书于彰明大小康山杜甫寄白诗康山读书处头白早归来又白集有访戴天山道士不遇诗即此】天仓山【在县西七十里接平武界上有天仓洞太乙真人祠杜光庭青城山记天仓诸峯屹然三十有六一名乾元山】石人山【在县西北一名天池山】观雾山【在县北十里雾起即雨以分隂晴极验上有銕瓦殿】凤朝山【在县东一百里形如飞凤环绕县治】天柱山【在县北十里山小而髙形如立柱】窦圌山【在县东北十里两峯突立插天昔有窦圌字子石隠于此山故名李白有送窦主簿诗即此杜光庭云山西接长冈乃通车马东临峭壁陡絶一隅自西壁至东峯石笋如圌两崖中断相去百余丈攀跻险絶人所不到】三台山【在县西南十里】防灯山【在县南二十里一名小匡山上有李白读书台夜有光如灯】白鱼山【在县北五里相传有二鱼导水至山下飞去故名】火峯山【在县东二十五里】紫龙山【在县西五里旧有感亭】马头山【在县南三十里】鸡冠岭【在县东七里以形似名】耀紫岩【在县西南二十里菱角池后】石圣岩【在县东南十里上有大士石像】太乙洞【在天仓山又名金光洞洞中石粉如麪可食洞深窅不可穷究相传昔有好事者深入七日火不继而出见一銕船云】仙人洞【有二一在圌山窦真人修道处一在观雾山了然和尚结夏于此洞口有桂四季开花】风洞【在县北其深莫测邑有风灾由此而出土人持豚酒祭之】龙门洞【在县北七里中有龙牀石笋泉流入涪江】百汇洞【在县西二十七里潭水渊碧嵗旱祷雨輙应】朝阳洞【在县北十五里寰宇记在州南八十里髙九百丈隂洞潜穴气蒸成川有飞泉下流一百里入隂平县合白榉水】九龙洞【在太乙洞内下临深崖嵗旱取洞水少许祈屡应傍有倒垂莲花石防】涪江【在县北一里自平武县流入又自东而南五十里入彰明界】雍村河【在县西南二十里俗名小江河其流自平武界来从北而南防涪江】石盘河【在县东二十五里】汇溪【在县西十五里源出百汇洞细流十里与雍村河合流】龙潭溪【在县东六里源出窦圌山下流至石圣岩入于涪】失鹤池【在大匡山下唐李白别匡山诗有云洗鉢僧临失鹤池】金鱼池【在县东鱼皆金色池水四时不涸】天生池【在县东六里水极清冽居人资其灌溉】鳇鱼池【在县东池深产鱼】神水泉【在县东十五里味甘不竭】龙子沟【在县东五里水四时不涸】
　　石泉县
　　石城山【在县东一里】石纽山【在县南一里有二石结纽每冬月霜晨有白毫自石纽出直射云霄方舆胜览云禹生于石纽村新唐志石泉县有石纽山山麓有大禹庙】苍头山【在县南一里望之苍然上有天齐阁俯瞰山峯秀拔江水潆洄邑之胜境】凤凰山【在县北一里下有二水合流形如飞凤】三面山【在县北六十里上有龙湫径不及四寸而水不絶】栖鸡山【在县东北城外山形肖酉字故名】千佛山【在县西一百里三峯鼎峙上出重霄陟其巅俯视川西如指掌上有寺覆以铁瓦】云峯山【在县北三十里永平堡峭壁峻絶五峯参差上有真武观甚灵异常见五色霞光土人四时祭祀】铁丁山【在县西六十里叠嶂深林相传昔时常闻内有马嘶人语朝暮奏乐声因以丈许铁钉钉之】四磊山【在县东五十里四山对峙如柱下有龙洞】素龙山【在县东北二十里羣山耸翠中一山素白如龙头角鳞爪俨然】望崇山【在县东北一里叠翠起伏环拥县城】九龙山【在县北二十里山势嶙峋排列九岭如龙起伏状第五岭下即刳儿坪禹生于此血石满溪李白书禹穴二大字鑴于山顶】雪峯山【在县北四十里甚髙峻冬有积雪经夏不消望若银屏】湔水【在县西一里源出玉垒山分二派一自茂州界相公岭东流入县界合坝底又五十里至县西一出甲竹喇嘛生番入县界东南流一百六十里合众山溪至县西二水合流经县城南又东四十里入平武县界亦名石泉水元和志作石密水】水洞源【在县西三十里小溪村上有龙祠祷雨辄应】渔溪河【在县东二十里】龙安水【在县东南源出三面山合诸山溪之水东流入安县界亦名安昌水文同中江县新隄记水出龙安龙爬山初若二带东至神泉与诸谷瀵水合始大】白泥河【在县东五十里岸上为金钱坝有真武庙庙前紫柏一株约二十围相传常有红蛇绕树伐之复生无刀斧痕】瀑布泉【在县西四十里石壁峭絶泉水下泻如素练】甘泉【在县南一里山畔镌甘泉古迹四大字下有泉自石罅流出冬温夏凉味甘且冽】彰明县
　　孟津山【在县东南一里寰宇记西魏自让水乡移县于孟津乡即此】兽目山【在县北五里有百汇龙潭上下凡三潭其水常流】灵台山【在县北二十里隋志昌隆县有灵台山寰宇记一名天桂山髙四百丈即张道陵升僊处】太华山【在县东北三十里与江油县接界羣仙録载黄奉先移家入此山广栽牡丹开时望如锦帐】附子山【在县西北四十里接绵州安县界产附子】石磬山【在县西】北芒山【唐志在昌明县】天仓洞【在县北五十里】涪水【在县西自江油县流入县界分为二派一过城东一过城西共十里至县城南合流又防让水防水入绵州界】让水【在县西五里一名长江水又名小江河源出平武县平羌岩流入县界又东流十里至城南入涪水宋梓潼范柏年对明帝曰臣家梁益间有防泉让水元和志防水经昌明县东北让水出昌明县北平地】廉水【在县北十里平地泉出宋明帝因言贪泉问梓潼人范柏年曰卿乡有此泉否柏年对曰梁益惟有防泉与让水不闻有贪泉帝善之旧志彰明县西有香溪唐贞观七年醴泉出今香溪堡入安县界】甘泉井【在县西南五里其味甘冽】博济井【在县城内】
　　松潘衞
　　崇山【在松墦衞城西北隅城垣跨其上盘旋十有九折通红土坡黒水等砦】金蓬山【在松潘衞东五里】雪栏山【在松潘衞东三十里山势蟠蜒积雪不消俗呼寳顶山亦名雪岭上有闗】风洞山【在松潘衞东五十里髙险蟠旋数里始达其岭东北有洞深不可测多恶风每午辄作灰沙蔽天人马俱辟易寒气袭人触之多死否则喘息旬日而后止】雪山【在松潘衞东八十里春夏常有积雪寰宇记又有雪山在交川县西南一百里其色如银外有蚕崖路险人迹罕到】师家山【在松潘衞东小河营北二十里一名文山宋时有师文二大姓居此山麓有文山闗】牛心山【在松潘衞东南五十里峯峦圆秀又东四十里为火焰山山无草木其色如赭】砂山【在松潘衞东南一百里】红花山【在松潘衞南十五里岷江所经下有屯田名红花屯】洛稽山【在松潘衞西元和志在交川县西北七十五里】岷山【在松潘衞西北禹贡岷山导江史记作汶山又封禅书自华以西名山有渎山蜀之汶山也汉地埋志岷山在湔氐道徼外江水所出蜀志秦虙曰蜀有汶阜之山江出其腹蜀都赋岷山之精上为井络郭璞曰岷山在广阳县华阳国志岷山一作沃焦山其跗曰羊膊江水所出隋志汶山在汶山郡左封县又岷山在临洮郡临洮县括地志岷山在溢乐县连绵至蜀防二千里皆名岷山寰宇记羊膊山在平康县舆地广记岷山在汶山县西北俗名铁豹岭张敬夫西岳碑记在茂州列鵞村其跗曰羊膊方舆胜览禹贡梁州之山四岷嶓蔡防西山皆岷北山皆嶓南山皆防也舆程记有大分水岭在衞西北二百二十里有二派一东南流为大江一西南流为大渡河或曰即古羊膊岭也】压王岭【在松潘衞北五十里】小分水岭【在松潘衞北九十里其山平坦有龙潭】甘松岭【在松潘衞西南后魏甘松县取此为名隋志通轨县有甘松山新唐书开元十九年吐番请互市于甘松岭宰相裴光庭曰甘松岭中国之阻不如许赤岭赤岭在陜西西寜衞今改县元和志岭在嘉诚县西南十五里寰宇记按山海经云甘松岭亦谓之松叶岭江水发源于此土人谓之松子岭】野狐峡【在松潘衞西唐贞观八年别将李道彦分道击突厥至阔水党项酋长拓拔赤辝等屯野狐峡拒之道彦不得进为其所败退保松州即此】羊峒【在松潘衞北接陜西洮州界】大江【在松潘衞北自徼外流入又东南经叠溪营入茂州界禹贡岷山导江荀卿曰江出岷山其源可以滥觞汉志湔氐道禹贡岷山在西徼外江水所出东南至江都入海过郡七行二千六百六十里益州记大江泉流始发羊膊岭下缘崖散漫小大百数殆未滥觞东南下百余里至白马岭回行二十余里至龙涸又八十里至蚕陵县又南下六十里至石镜又六十余里而至北部水经注江水亦曰渎水自羊膊岭下至白马岭而厯天彭阙江水自此以上至微弱所谓发源滥觞者也江水自阙东经汶闗而厯氐道县北又经龙涸至蚕陵北部元和志有江源镇在交川县西北三十里通典甘松岭有江水所发之源寰宇记羊膊山下有二神湫乃大江始发之所范成大曰江源自西戎中来由岷山涧壑出而合于都江今世所云只自中国言耳江源记岷山发源于临洮木塔山山顶分东西流南流八百里经甘松岭又南经漳腊堡西其水渐大复经镰刀湾违松潘于下水关入红花屯达叠溪界水利志江源出岷山羊膊岭分二流一西南流为大渡河一南流为大江舆程记江源出衞北大分水岭明一统志有潘州河在司城西北六十里衞志松潘河源出西夷哈吗鼻浪架岭又岷江源发草地自北而南灌城而出松潘多被水患旧志潘州河源出西夷哈吗鼻浪架岭分二派一派西南流合出灶沟一派东南流厯东砦至尖橐合滴漏水出滴漏山岭亦分二派一派西南流出灶沟入西番界一派东流经恶落村至尖橐与浪架水合流入黄胜阕下又四十里至虹桥闗北流漳腊河其河源出生番弓杠其山岭水亦分二派一派东流入上羊峒生番界一派西南流至漳腊境又南流四十里经漳腊城西南合波漓泉又十里至虹桥闗北与潘州河合流又曲流二十八里至松潘城东入城出城西而南折又东南流一百八十里合众山溪木过平番营入叠溪营界】涪水【在松潘衞东东南流入龙安府平武界汉志刚氐道涪水出徼外南至垫江入汉过郡二行一千六十九里水经注涪水出刚氐道徼外东南与建始水合水发平乐郡西溪西南流曲而东南流注涪水又东南至江油戍旧志源出衞北小分水岭东南流经小河所北二里又东南至龙安其水浅隘又名小河一説兴隆泉在衞东六十里源出雪栏山风洞顶黄龙寺后厯红岩三合堡聚众山溪水合流成河东南流一百四十里经小河营南门外又东流三十里入平武界为涪江之源】阔水【在松潘衞西北塞外唐贞观八年别将李道彦分道伐吐谷浑经党项中至阔水出不意袭败之党项忿怒拒道彦于野狐峡道彦败还松州十二年又命侯君集等分道伐吐番将军牛进达出阔水道即此】济众泉【在松潘衞西门盘绕崇山上下陡坎约及十里汲水甚艰故引深山之水由西门沟以入岷江居人利之】波漓泉【在松潘衞东北四十五里平地涌出一百八窦冬温夏凉绕漳腊城入江】响水泉【在松潘衞北六十里泉流湍急有声居民资以灌溉今堙】
　　叠溪营
　　云峯山【在叠溪营东六里髙耸凌云】犛牛山【在叠溪营东三十里明正统中番贼窥境官军追及于犛牛山即此】石镜山【在叠溪营东南水经注蚕陵南下六十里为石镜隋志翼针县有石镜山元和志在翼水县东南九里山侧有石圆径二尺明澈如镜】排栅山【在叠溪营南十五里明洪武十一年大军至此屯驻立栅为营因名】夀星山【在叠溪营南十里】七顷山【在叠溪营西元和志衞山县有七顷山一名落日山山岩峻阻平地惟有七顷因名周翼州在山下】大雪山【在叠溪营西元和志大雪山一名蓬婆山在柘县西北一百里】肃番山【在叠溪营西北元和志在石臼县北八十里下有肃番镇】蚕陵山【在叠溪营北五里通典蚕陵县有蚕陵山】柏岭【在叠溪营西北元和志在柘县北八十里岭北三十里至白崖驿与吐番接界】大江【在叠溪营西自松潘衞流入又东南入茂州界水经注引益州记曰江水自龙洞又八十里至蚕陵县又南下六十里至石镜山又六十里至北部元和志大江经翼州城西又经翼水县西明一统志汶江在营西二里至营东南与黒水合流入茂州】黑水【在叠溪营西北旧志源在黒水生番界东流至营城北五里入江此又一黒水非明一统志所云翼水别源也】七里溪【在叠溪营西七里源出松坪岩流入汶江】饮马沟【在叠溪营城东源出雪峯山顶悬崖而下入汶江】翼水【在叠溪营南东南流至茂州界入江亦名黒水元和志翼水出翼水县南明一统志在营城南五里有二源一出松潘卫境一出黒水合流如张两翼故名】玉津泉【在叠溪营南砌以鐡瓦石甗縁坡接引直抵城下民人取汲甚利】天涌池【在叠溪营南明正统间开凿引饮马沟水潴其中以便居民取汲】
　　宁远府
　　西昌县【附郭】
　　木托山【在县东二十里元至顺初罗罗斯酋撒加伯等合诸蛮军攻建昌守将伊埒特穆尔追战于木托山下败之后改为木托长山下有营汛】鹿角山【在县东一百十里山峯尖削状如鹿角】凉山【在县东北一百三十里羣峯嵳峩四时多寒】螺髻山【在县东南四十五里其山髙耸顶如螺髻上有螺髻寺四时积雪】泸山【在县南十五里西近古泸州故名山势雄壮下临卭池水经注卭河中有蛙巂山即此】巴洞山【在县南一百八十里】落腰山【在县西南二百六十里东西髙而中凹蛮人因呼为落腰】马鞍山【在县西南二十里两峯并峙形如马鞍】吕金坡山【在县西十里昔有土酋吕金居此因名】天王山【在县西十五里上有天王庙】青山【在县北三十里上有松林四时苍翠一名青柯山】磘山【在县南十里山下泸河环流】禄马山【在县西四十里】旄牛山【在县西南三十里西连大小西番绵亘六七百里髙出云表详见冕寜县】磨旗山【在县北四十里】青龙山【在县东三十里卭池东浒相传有一石浮卭水面东走渔人舁之上山至半山坠地不能动乃建青龙寺右有香水泉】髙崖子【在县西三十里土百户所居】泸沽峡【在县北百里东南长五里两山壁立峡深百余丈阔不盈寻孙水流其中淙淙有声中有观音岩】孙水【在县西自冕宁县流入又东南入防理州界汉书司马相如桥孙水以通卭都水经注孙水自台登南流经卭都又南至防无亦谓之长河明一统志长河自寜番卫流经建昌城西又曰有泸水在司城南十里即此又谓之安寜河在衞西十五里磘山外源出宁番衞流合打冲河入金沙江】温水【在县东北水经注卭都县有温泉冬夏常热其源可燖鸡豚浴者能治疾昔李骧败李流于温水即此元和志有二一曰温水出苏祈县东二十一里平地一曰温汤水出西泸县西十二里山下】热水池【在县北七十里源出热水塘四时常热流入越溪河合泸水接金沙江】懐远河【在县南大通门外源出东北山麓经城南合泸水】宁远河【在县西宁远门外源出青山麓西南流入泸水】卭河【在县东南十二里泸山脚下汉地理志卭都县有卭池驿西南夷传卭都自武帝开为县未防地陷为汚泽因名卭池刘昭注引南中志卭都县东南数里有卭都河纵广二十里元和志谓之陷河在越巂县东南十里】若水【在县西自冕宁县流入与盐源县接界又东南入防理州界亦名泸水水经注若水自大筏合绳水自下通谓之绳水又南过卭都县西亦曰越巂水似随地而更名矣又直南至防无元和志巂州西至东泸水二百里按水经注泸水即今之金沙江也此水在其东北故又名东泸水】海子【在县东十五里其水澄澈浩阔如海多产嘉鱼】瀑布井【在县南三十里自山顶流下状如白练】倪家井【在县南其水清甘居民日汲不竭】
　　防理州
　　密勒山【在州东二百里产银矿明宣徳年置银塲遣官开采以云南官兵充矿夫寻罢】葛砧山【在州东南三十里产石青有四色又土白山在州东南三十里产石緑三色汉志防无县东山出碧即此又名葛兆山】白塔山【在州南十里】海溪山【在州南一百二十里附黎溪站产白铜】火焰山【在州南一百八十里】月鲁山【在州南六十里上有古城】玊虚山【在州北三十里嵯峨万仞四时积雪宛如玊屏】翠屏山【在州南松竹苍郁屹如屏嶂】鲁葵山【在州西又有博罗山与鲁葵相接】碌峡山【在州东中峯峻耸左右微低形像三台】鸾阁山【在州北连冈叠嶂四时皆雪】芦那山【在州西延袤百余里连云幛天盛夏常雪】倚北山【在州西南四面峻絶竒峯耸立】分水岭【在州北一百里出红铜矿内夹银星汉志卭都县南山出铜即此】沙卧山【在州南四十里层峦叠嶂髙耸凌云】密勒狮山【在州东三百里山形甚怪宛如一狮抱毬】文峯山【在州南三里上建文塔】柏香岩【在州西多柏】瀑布岩【在州西南飞涛百丈从云雾中濆薄而下】泸水【在州西南自盐源县流入又东入云南东川土府界即古若水也后汉建武十九年益州夷叛遣将军刘尚发广汉犍为蜀郡人及朱提夷讨之尚渡泸水入益州大破栋蚕等蜀汉建兴三年诸葛武侯讨南中蛮五月渡泸身入不毛晋大宁初年季骧等冦宁州刺史王逊遣将姚岳败骧于堂琅追至泸水败兵争济溺死者千余人水经注云若水自卭都南至防无县孙水南入之又南有蜻蜓水入焉又经三绛县西姑复县北淹水注之又与母血水合又东凃水注之又经马湖县谓之马湖江又右合泉水又东北至朱提杜佑通典防川县有泸水即孔明渡处新唐志巂州自阳蓬岭百余里至俄准添馆又经箐口防川四百三十里至河子镇城又三十里渡泸水又五百四十里至姚州旧志泸水在衞西一百五十里南流入金沙江至废黎溪州为马湖江其江岚瘴特甚隆冬人过袒裼皆流汗惟雨中及夜渡无害又打冲河自盐井衞流入至三江口合金沙江与云南武定府南北为界又东过白马口分派入山伏流至东川土府界又自山中流出】孙水【在州西自西昌流入又南合若水旧志谓之安宁河至三江口合流】金沙江【在州西南自云南武定府流入明一统志在西南一百五十里源出吐番东流合泸水至黎溪接马湖夹岸皆石江中沙土黄色因名旧志流经云南丽江鹤庆姚安武定诸府而入州界本云南之白水江也按水经注蜻蜓水出蜻蜓县西南经其县下贪水出焉又东注于绳盖即此水也】骏马河【在州东水经注水出防无县东髙山山有天马径河中有贝子胎铜今堙无攷】皁水【在州东北华阳国志皁水孙水通马湖江水经注水出皁水而东注马湖今入夷界】荷花池【在州西南一百六十里黎溪驿北中有芰荷盛夏香来可以避瘴】泉【在州东泉色稍黒灌溉山田民于仲春祀之】胜功泉【在州西北五里自石窦中出四时不涸】玉虚河【在州北出玉虚山下至东南入金沙江隆州武安州田地皆利此水灌溉】泸沽河【在州东南八十里源出小相公岭流入金沙江】会通河【发源水底龙一支得五格一支合流出鸾阁山经州前水可灌溉出阿密磋珠注金沙江】玉虹河【由蛇街子流经州北防叶别河经苦竹坝南入可恶河注金沙江】响水河【经密勺山巅水石激湍声闻数里】盐井河【在州西水味咸饮之能消疾除瘿入南路河】可恶河【在州西南百二十里冬夏瘴雾熏蒸流入金沙江】温泉【有二一在州北者保村一在苦竹坝翠屛山麓】
　　冕宁县
　　冕山【在县东废冕山所东三里其山髙耸状如冠冕】铁石山【在县东华阳国志台登县山有弩石禹贡所赋元和志铁石山在县东三十五里山有弩石火炼成铁极刚利】南山【在县南五里山势屹然南向】东山【在县西四里】白土山【在县南四十里因产白土故名】北山【在县北二里】查元山【在县东三十里石峯髙出云际雪凝四时不化】咱耳山【在城北二里又名药山】沙溪山【在县北三百里有铜矿】旄牛山【在县西北三百里古称西戎地山广袤六七百里泸若二水俱发源山下泸水出东北若水出西南又见西昌县】紫姑山【在县北一百四十里山势巍峩有铜矿】铜山【在县南五里有铜矿】孙水【在县东北南流入西昌界地理志台登县有孙水南至防无入若水水经注孙水一名白沙江出台登县南流经卭都至防无入若水元和志台登县有长江水本名孙水源出县西北湖琅山寰宇记谓之长河水明一统志长河在宁番衞城东源出番界南流防泸沽水经建昌城西入金沙江旧志长河在县北源出架州窝卜东南流有苏州小河亦在县北源出架州西番流入之又东南流有南河在县南二里源自凹鸟西番山箐流入之又南至梳妆台合呷河太平桥河总名为安宁河入西昌界】呷河【在县西南源自白宿瓦番山箐东流入长河】泸沽河【在县东南明一统志在衞南八十里源出越巂衞小相公岭又有太平桥河一名铜槽河自凉山发源流入泸沽河】若水【在县西徼外东南流入西昌界史记黄帝子昌意降居若水要蜀山女生颛顼于若水之野山海经南海之内黒水之间有木名曰若木若水出焉汉书元光五年司马相如使西南夷除邉闗西至沬若水汉志若水出旄牛县徼外南至大筰入绳水其绳水出遂乆县徼外东至僰道入江行千四百里水经注若水出旄牛徼外沿流间闗蜀土东南流鲜水注之又经大筰县入绳水绳水出徼外东南分流为二水一水支流东出经广柔县东流入江一水南经旄牛道至大筰与若水合亦通谓之绳水又南至卭都元和志台登县有奴诺水本名绳水流入泸水在县西北七百里许自羌戎界流入九州要记台登县有鹦鹉山若水出其下即今盐源县打冲河之上流也】温泉【在县东一百四十里四时温暖可以疗疾】泸河【在县南源出旄牛山东北由哈哈东至观音隘与长河水合】三渡水【在县西二百里源出旄牛山西南獏狻夷境波浪纵横舟楫难渡獏狻于冬春之日用气皮袋乗人从窝卜水黒岩赶到底三处过河故名三渡水自古未用船只雍正五年剿抚獏狻修造船只渡过汉土官兵平服儿斯等堡河水南流入盐源县打冲河归金沙江】
　　盐源县
　　柏林山【在县南十里上多松柏翠色参天元柏兴府以此名】斛僰和山【在县西三十里产金元志金县以县境斛僰和山出金故名】白耳山【在县西百里下有白耳村】铁石山【在县西北七十里山有砮石烧之成铁按元和志山本在台登县东寰宇记引其説注昆明县下明一统志遂以入此恐有误或别一山而所产同故名亦同也详见冕宁】剌红瓦山【在县西北一百五十里下有金县五村又番罗八瓦山与丽江府接界产金成粒又剌雀瓦山产碎金革石瓦山产银矿】打冲河【在县东北一百六十里自冕宁西番界流入又东南入防理州界即古若水也亦名泸水华阳国志定筰县在郡西渡泸水即此旧志打冲河两山壁立水势汹涌狼牙相距舟楫不通有索桥横亘四十二丈自旧泸州一带驼运必经此邉陲之天险也明时濵河置所以为守御中左所在河西中前所在河东详见冕宁西昌】双桥河【在县西五里源出凉山堡绕县西合龙潭水北入打冲河】龙潭【在县北五里从地涌出方圆四丈四时清洁相传有龙潜其中】越溪河【在县东二百里源出凉山流入打冲河】海子【在县西一百九十里】步北泽【汉志定筰县出盐步北泽在其南华阳国志定筰县有盐池步北泽是元和志昆明县有盐井在城中凡取盐先积柴烧之以水洗土即成黒盐旧志盐井在县东有黒白二井】越巂衞
　　孤山【有二一在越巂衞南二十里曰大孤山髙出众山之表一在越巂衞西五里曰小孤山】巂山【在越巂衞西南隋志卭部有巂山元和志在卭部县西南九里巂水出其下州郡得名以此】阿露山【在越巂衞西五十里一名大雪山积雪盛夏不消】天王山【在越巂衞北五里明志总兵刘綎戮夷首三千埋此勒碑题曰鲸鲵封处夷人至今畏之】小相公岭【在越巂衞南五十里形势髙耸石磴﨑岖自麓至顶凡十五里武侯所开即凉山北境为野夷出掠之所今设兵防汛商旅往来称便】金马山【在越巂衞南十里相传文昌显化处】鱼洞山【在越巂衞西南十五里龙泉站西龙泉水出焉上有文昌祠祠旁一石若百斛囷上有骡卧痕旁有帝君所题百余字漫灭不可读】石岩洞【在越巂衞北三十里中可容数十人东北崖畔有石版名琼钟击之有声】大渡河【在越巂衞北二十五里源出吐番自铁口野夷流入与雅州府清溪县接界又东经皮落野夷入峩眉县界水势浩大烟瘴特甚详见清溪】罗罗河【在越巂衞北二十五里有二源皆出吐番界东流合鱼洞河入大渡河又谓之猓猡河夏秋泛涨波涛汹涌难渡冬春消涸如履平地】鱼洞河【在越巂衞北二十五里源出吐番界东北流入大渡河中产大鱼故名】东河【在越巂衞东二里源出凉山夷地襟带衞地合罗罗河又有涌泉源出金马山亦名鱼洞河流合东河】龙泉【在越巂衞西自山谷流出又小溪流东南自五里箐番地流出皆入鱼洞河】琵琶川【在越巂衞南唐贞观十七年时勿邓酋长苴梦冲潜通吐番煽惑羣蛮隔絶云南韦臯遣兵至琵琶川讨勿邓大破之遂通云南南路继又以东蛮夷风琵主贰于吐番召斩之于琵琶川东蛮摄服即此】温井【在越巂衞东三十里亦曰温水引流可以溉田】圣东【在越巂衞北一百八十里南站山后】
　　雅州府
　　雅安县【附郭】
　　雅安山【在县后山脉由黎雅而来因山名府一名月心山】周公山【在县东寰宇记在县东南山势屹然有龙穴相武侯南征梦见周公遂为立庙于此又名蔡山方舆胜览谓蔡在严道即此山】严道山【在县南五里本名鹿角山唐天寳六年勅改今名】龙观山【在县南二十里龙观山又名万胜冈明杨升庵题云天设地生胜似蓬壶仙境】金鸡山【在县东二十里俗传有金鸡鸣于此】翠屏山【在县西二十里环列如屏】悬空山【在县南二十里上有二石竒峭可爱】金凤山【在县北绵亘十里形类凤翥其麓为莲花池有金凤寺】玉寳山【在县南十五里】凤凰山【在县北三十里峯峦起伏状如凤凰】官帽山【在县北上有飞仙阁闗以内为雅安外为芦山】观音岩【在县北二十里】王潜古洞【在县南宋王潜读书处】多功峡【在县北五十里崖如刀截壁立千仞中通一线相传禹治水于此用功为多故名】青衣水【在县北自芦山流入又东入洪雅县界水经注沫水与青衣水于青衣县东合为一川又东经开邦县故平乡元和志严道县有平羌水经县东二里】平羌江【在县北环城东流至嘉定入岷江】长濆江【在县东南二里一名卭水源自卭崃山濆涌流出绕城东北】周公水【在县东四里发源瓦屋山经流周公山下】沫水【在县西五十里发源芦山合平羌江流入岷江】龙洞溪【在县东十里】苏公井【宋苏洵携二子谒知州雷简夫时廰右泉出味甘美因名】白马泉【在县北一百十里昔有白龙化马出游人逐之入泉祈多验】观音滩【在县东青衣江与沬江合处】丙穴【在县南五里出嘉鱼】
　　名山县
　　月心山【在县城内北隅形如半月】大□山【在县东四十里寰宇记南接河罗戍北入卭州界髙七十丈上耸天际灵怪错杂】防山【在县西十五里即禹贡之防山山顶受全阳气产茶芳香茶谱云山有五岭顶有茶园中顶曰上清峯所谓防顶也】莲花山【在县北十五里山有五峯耸列如莲花】五花山【在县东南三十五里相传武侯征孟获于此下营五垒若莲花】百丈山【在县东北唐志百丈县有百丈山元和志百丈县东有百丈穴故名明一统志百丈山在县东北六十里上有穴圆百尺深百丈因名】涌泉山【在百站驿后有百丈井泉水不时涌出故名】栖霞山【在县东北四十里上有栖霞寺】泉池山【在县东北寰宇记在百丈县东四十里四面悬絶上有泉池因名】梨山【在县西三里徧山野梨花极盛】万工坡【相传明洪武间命蓝玉收云南道不通车马凿石开路费工万余故名】名山水【在县东元和志在县东北东南入平羌水又寰宇记自严道县入至眉州流洪雅界又名青衣水明一统志亦名青衣水自州界合沫水经名山县下至嘉定今按其水自州界径入洪雅不经名山界又洪雅县志雅水经雅州下四十里至草坝与青衣水合水出名山县有青衣渡去渡十余里即发源处是名山水即青衣水也】百丈河【在县东北旧志河源出莲花山经废百丈县东下流入蒲江界为銕溪河又名千丈潭】汗龙洞【在县东南椊潼观后帝君变化之所一名文昌洞碑记宋开禧三年茍沬父子所凿】甘露井【在防顶上清峯相传甘露菩萨化身于此井内井水不盈旱不涸后人盖之以石游者防礼揭石取水烹茶则有异香若擅自揭取虽晴日即时大常有云雾覆井上】
　　荣经县
　　孟山【在县东三十里前临大江口七纵渡武侯初擒孟获之处】自由山【在县东二十里髙三十丈傍亘黎州下接严道界厯长濆岭鸡心山南北相连二百余里】瓦屋山【在县南九十里多灵异或问禅惠大师瓦屋何以盖木皮师答曰锦府岂从机上得剑门宁自匣中开方舆胜览在县东一百二十里误】晒经山【在县北二十里相传唐三藏法师晒经处】卭来山【在县西四十里半属荣经半属清溪县汉书王阳为益州刺史行部至卭来九折坂难其险谢病去官及王尊为刺史至坂叱其驭曰驱之王阳为孝子王尊为忠臣华阳国志卭来山本名卭筰古卭人筰人界也】铜山【在县东北三十里汉佞幸传文帝赐邓通蜀严道铜山得自铸钱邓氏钱布天下其山多矿】小坪山【在县西三里】马耳山【在县东南五十里双峯雄峙】下改山【在县南二十里下改溪出此】大相公岭【在县西六十里武侯南征经此庙址尚存旧志岭虚阁险崖明洪武间景川侯曹震修凿以通行旅】鸡止崖【在县西二十五里临大关之险路至此方平坦本名栖止凡车马及行者皆栖止于此故名后讹为鸡止】卭水【在县北汉志卭来山卭州所出东入青衣明一统志荣水在县北源出相公岭南经水出瓦屋山旧志荣水在县西南自卭来山发源流过箐口站绕县东合经水入雅州界分二派一名长濆河一名周公水皆入青衣江】菩萨溪【在县南六十里源出瓦屋山东注平羌江傍有石佛像故名盖即经水之别名也】下改溪【源在下改山北流至城南下入经水】祭风溪【在县西二十里源出游龙山流入荣经二水溪口一洞时有风出邑人每嵗祭之以祈丰稔】
　　芦山县
　　始阳山【在县东十里又名罗城山绵亘如城上有瀑布可验晴西魏置始阳县于此其山厯严道县横亘入卭州废火井县界】芦山【在县东十里接始阳山又名芦奴山】龙头山【在县东十里方舆胜览山有前后峡绵亘四十里绕县夭矫如龙连接番部实要害之区】灵山【在县西北五里为外番要道汉书云通灵山又云镂灵山旧唐志以此为卢山】崖鉢山【在县西一百里上耸云汉莫测其髙崖上有大石鉢因名】百步山【在县北四十里路接蛮界仅百步许险隘难行】龙虎山【在县东十里石如龙虎相峙因名】青衣水【在县北东南流入雅安县界亦名大渡河】龙门河【在县东北五十里有二源一自卭州九子山西流一自徼外经冷站河南流防于天全之金鸡峡过鱼喜河入八步闗防于县之东南二面至三江口防河水为多功河又名青衣水下飞仙阁至雅安入平羌江】圣水【在县东十里连筒引之行一里许又伏流二三里复涌出分为五又一里入龙门河】老君溪【在县南六十里一名宿溪相传老君经宿于此樵夫每见丹牀石灶有意探之不见今溪傍崖上有老君像】沫水【在县西二十里出灵山金波崖今人呼为铜江与天全分界】
　　天全州
　　龙头山【在州北二里形如龙首日出有峥嵘飞动之状】泥山【在州东二里屹立环拱四时积泥泞上多梅又名梅子岭】云顶山【在州北四里常有云覆岭上】女城山【在州东一百四十里相传宋元间杨招讨家女将守此垒石为城】多功山【在州东五十里相传大禹开此山以通峡水用功甚多因名】禁山【在州西二里两崖对峙水经其中上有飞流四时不竭古谓禁门闗】旗纛山【在州东南二十里状若旌旗与象鼻山相近】玊堡山【在州东五里积雪如玉又名玉垒】悬空山【在州南八十里卓立天半常产芝草每有圣灯夜见】九天山【在州北八十里鱼喜河出此】镇西山【在州东二百十里相传蜀将姜维于此驻兵】卧龙山【在州东二十里武侯征孟获宿此】金凤山【在州东二里状如翔凤日映土色如金】陇窝山【在州东二十里】六村山【在州东四十里】马鞍山【在州西一百八十里髙峦耸列山状如马鞍然以外即为四十八寨诸番蛮界】白岩【在州南一里髙山雄拔白石矗立如雪亦名雪山】老君洞【在州东四十里有老君溪溪上有洞深广幽邃相传老君修炼处】峡口【在州南四十里路通荣经峭壁崇岩下临急湍行者必抠衣乃过】沫水【在州北灵鹫山过金波崖又名铜江至芦山之三江口合流总汇于多功峡】鱼喜河【在州北自镇西山防九子山冷砧河金鸡峡诸水合流入鱼喜乡下八步关至芦山为龙门河】灵闗河【在州西北自董卜界发源流经灵关合多功河入雅州】乐蔼河【在州北源出天全寺流入龙门河】和川水【在州南四十里源出蛮界罗岩州至多功峡合流入雅安界为平羌江】龙池【在州西五十里渊深莫测遇天旱投只鸭于渊中烈风雷立至】玉龙泉【在州东三十里大悲寺内泉从石龙口喷出如玊】黄溪【在州东三里旧志为硫黄溪以气若硫黄故名】龙井【在州南三十五里地涌一泉清列甘美】清溪县
　　圣钟山【在县东北五里昔有人闻山中钟声掘地果得钟因名】卭崃山【在县北五里一名卭筰山盖卭人筰人界也路甚险峻有巨蛇蛰其中】大闗山【在县东北五十里】小闗山【在县东北六十里接荣经县界】冲天山【在县东八十里险絶无路】狮子山【在县东一百里以形似名】和尚山【在县东南一百里与峨眉瓦屋为三乗山其峯矗立纡盘十余曲方至其巅晴日常有五色光现】通望山【在县西南八十里寰宇记在大渡河南与众山相接入巂州界】朝阳山【在县东南明志在北百里按唐通望县初曰阳山盖此山本在县南明志恐误且谓隋唐尝置朝阳县查隋唐志并无朝阳县名】大田山【在县西南三十里下有大井水田万厯二十四年改立黎州土千户所于大田坝其坝在山之东麓】寳盖山【在县东南二十里山形如盖俗名凉彻山】白崖山【在县西北十里一名凤穴其傍有风穴间有气出腾空为白云须臾风起其声如雷】试劒山【在县南八十里崭然髙峻上列三峯又析为二峯状如劒削】笋筤山【在县西北五十余里曰前筤又行数十里曰后筤樵苏者以为衣食之源号钱筤】飞越山【在县西北一百里西北两面皆接羌戎界又名飞越岭】登髙山【在县西五里峯峦髙耸上有小阜曰望州坡俯视城中一一可数】避瘴山【在县南九十里近大渡河山侧有二洞一空阔髙燥一有水流名干湿洞每夏秋岚瘴发时飞鸢羣集其中至立冬前后瘴已乃出土人每以鸢为相随移居此山避之】仙人洞【在白崖山北状如车轮欲入者必匍匐方能过其中空阔行数十步闻泉声鏦铮石髓溜结幽致万状】弹琴谷【在县西北十里水出溪口声如弹琴】大渡河【源出土番经县城之南九十里东注嘉定入于岷江】梵音水【在县南十五里俗传唐三藏法师至此持梵音而泉涌出故名又名灿玊泉】汉水【在县南六十里自飞越山出仙人洞下流至试剑山合两涧水入大渡河】两涧水【在县东西有二源一出卭来山一出卭来山玊渊泉至城南合流五十里入流沙河】白云泉【在县东从白塔谷前取水穴城东以入始以木槽承之分为四大井】海棠池【在县北五里环池皆海棠旧为游宴之地又有渥洼池在蛮部内产马】
　　沈边长官司
　　飞越岭【在化林东十里】炉河【发源无考从冷碛佛耳岩入沈邉界至小冰岩一百二十里入清溪界流出】以公沟水【自野牛山防诸水一百里绕龙坝铺由沈村入炉河】沈寨溪【何出化林南荒山无水堰而至沈村脚下浸入土中不见所出】沈村海【村后二里髙山顶上一海广不过五里海鱼皆红色长止三寸】化林海【西南山顶一海广不过三里化林坪人皆饮之用木槽引入城边】








　　四川通志卷二十四
&lt;史部,地理类,都会郡县之属,四川通志&gt;
　　钦定四库全书
　　四川通志卷二十五
　　山川
　　直嘉定州【雍正十二年陞为府】
　　高幖山【在州城内岿然高峙万象在前旧有层楼江山千里一目可尽一名高望又名万景山宋时建有万景楼今圮范成大诗若为唤得涪翁起题作西南第一楼左为龙头山右为玉凤山】九顶山【在州东隔江山有九峯曰集凤栖鸾灵宝就日丹霞祝融拥翠望云兊说下有凌云寺唐开元间僧海通者于渎江沬水蒙水三江之会悍流怒浪之滨凿山为弥勒大像高逾三百六十尺建七层阁以覆之咸通十年南诏蛮陷犍为掠陵荣二州既而大集于凌云寺与嘉州对岸州刺史杨志等遣兵拒之蛮潜出竒兵自东津济夹击官军溃遂陷嘉州又名凌云山宋苏轼诗生不愿封万戸侯亦不愿识韩荆州但愿身为汉嘉守载酒时作凌云游又苏辙诗巉巉九顶峯可爱不可住其右为东山一名圣冈山屏列江上一名榜山】九龙山【在州东北东山之右临江距州四里石壁旧刻九龙形有龙水出焉】乌尤山【在州东五里一名乌龙又名青衣寰宇记青衣山在平羌县南四十里导江沬水平羌水防流于山下方舆胜览乌尤山在九顶之左旧名离堆突然于水中如犀牛状一名乌牛山山谷始谓之乌尤俗仍谓之乌牛明初明玉珍据重庆元将旺扎勒图将攻之屯嘉定之大佛寺明玉珍遣兵刼乌牛山砦捣嘉定是也】三龟山【在州东十里东山之右以形似名分上中下与龙近中龟山腹空洞风薄之有声宋徳祐初元将汪徳臣攻嘉定守将昝万寿战败籍境内三龟九顶诸城以降明一统志三龟山在州治东其形似龟而首亦其当中一龟循其趾而上弯环有九洞】石犀山【在州东十五里有巨石如犀状】马落山【在州东十里青泉铺南三里为尖山其形高锐亦名东尖与西尖对峙】协气山【在州东二十里俗名歇气以山势高峻必歇息而后可登走麻坪路达井研尤捷】马鞍山【在州东南七里乌尢之左望之若马鞍然山有古柏倒生石罅中最竒】红岩山【在州东南十五里马鞍之下接犍为县界山色正赤产盐】金灯山【在州西南五里方舆胜览即至乐山其趾有渊每嵗人日郡守于此修油卜故事谓以油洒水面观其文验一嵗之丰歉宋王朴居此渊今塞】印台山【在州西五里亦名五台山】石像山【在州西二里有石镌弥勒如凌云像而小或谓初作此以为大佛之式】扬雄山【在州西一里方舆胜览在府治西有洞深邃子云隐居于此又有海棠山上多植海棠为宴赏之地】茶山【在州西五里与水城相望势长而平如案旧产茶今无相近为洛都山】梨花山【在州西七里方舆胜览过西津桥五里旧有梨花寒疾者食之即愈今无】尖山【在州西十五里与东尖对峙雅水流其下】苏稽山【在州西二十里过尖山渡相传因苏东坡稽古于此故名】玉屏山【在州西三十里壁立如屏高可百丈下为盐泉镇沫水经焉】五峯山【在州西四十里五峯突兀与绥山对峙又名五高山】白佛山【在州西北六里有石龛镌三像自成白色刮去旋复本色因名】水兊山【在州北一里一名圣水山】白崖山【在州北十里上有清风白云朝露三洞】四峯山【在州东十里山如连珠者四极髙其第三峯之腰有洞外石笋三高数丈洞下有清泉嵗旱不涸黙斋居士曾隐此以自乐】官帽山【在州西十里以形似名】云头山【在州北二十里俗谓之石牛山竹溪出此】锦江山【在州北三十里锦江经其下因名唐李白题诗其上宋黄庭坚作亭名曰太白亭】三峡山【在锦江山北上峡曰犁头中曰背峩下曰平羌杜甫诗外江三峡且相接即此】卓望山【在州东北三十里相传卓王孙葬此】熊耳山【在州北元和志在平羌县东北三十一里】方响洞【在州儒学东百步许水从洞出甃为大井声若环佩锵然有韵俗名丁当水黄山谷改名有诗我为更名方响洞信知山水有清音】穿洞【在州西四里官道傍大洞曲转又一小洞穿透容光若石牖然】朝霞洞【在州南宋程公望于此注易东坡常携二子过此】郭璞岩【在乌尤山右郭璞于此注尔雅苏辙诗区区辨鱼虫尔雅细分缕】烂柯洞【在州北江岩上东坡大书烂柯岩洞四字有诗云但得身闲便是仙眼前黒白漫纷然请君试向岩中坐一日真如五百年】治易洞【在九顶山后宋郡守吴秘有鉊】白云洞【在州西八十里】清风洞【相连白云洞】大江【在州东自眉州青神县流入州界二十里合竹溪又五里至城东会阳江又七十里入犍为县界寰宇记南安县治青衣江会有名滩二曰雷垣曰盐溉李冰所平也水经注江水自武阳又东南经南安县西有熊耳峡汉河平中山頽地震江水逆流悬溉有滩名垒抵亦曰盐溉县治青衣江防襟带二水又东南至僰道唐咸通十年南诏陷犍为薄嘉州刺史杨志与蛮夹江而军蛮阴自上游济背击王师志走嘉州遂陷江盖州之襟要也寰宇记导江水在平羌县西二十步又曰大江一名汶江又名通江自平羌流入龙游县界旧志岷江流绕乌尤下为三江会流处中有洲曰黒水尾】竹溪【在州北三里环溪多竹故名俗名祝公溪源出云头山瀑声撼两崖间如雷下潴为龙潭流入山谷凡九折而始东入江故上流名九溪】青衣水【在州西自夹江县流入合大渡水入江汉志青衣县有大渡水东至南安入渽水水经注南安县有蒙水即大渡水也水发蒙汉东南流与涐水合又东入江元和志龙游县有青衣水经县南去县三里寰宇记青衣水濯衣即青故名又曰青衣津在平羌县南去县四十里方舆胜览青衣水出芦山徼外东南流经严道洪雅夹江至龙游与岷江合曰青衣以县名一曰防水以山名一曰大渡以溪名又曰雅州以州名旧志青衣水源出六畨经灵关至雅州飞仙关与卭崃水合行五里与周公水合又百里与花溪水合经夹江下九盘至双湖距州十五里与沬水合抵九峯山下会大江】苏溪【在州西二十里自峩眉县麄石溪来至七孔山下与符文水合俗名马跳溪又至尖山入青衣水旧志云溪以苏名重东坡也】大渡河【在州西南自峩眉县流入合青衣水入江汉志汶江道有渽水南至南安入江水经注谓之涐水寰宇记龙游县有沫水自阳山县流入即此方舆胜览府有阳江蜀南方之水所交会明一统志阳江在州治西一名沫水又名涐水旧志阳江即大渡河至州西南合青衣水又东北流十五里至州东南合岷江又云沫水在州西按水经发源于广柔西南徼外由铁豹岭经汉源中镇铜山茶土迈东而下为金银三漕至双湖与青衣水合同会于江】临江溪【在州西南四十里即罗目江发源二峩山自峩眉县流入阳江】泥溪【在州东五里源出仁寿县山中东南流经中岩山后至小万渡入大江】麻坪河【在州东北四十里源出金银冈至五块石千佛崖入泥溪】三溪【源出平羌峡口鳝鱼洞】张公溪【源出平羌山谷中至跳蹬子入于泥溪】石堂溪【在州东一里源出溪泉流入明月湖内复入流花桥合导江方舆胜览明月湖在州东】大西湖【在州瞻峩门外与大江隔一隄环绕皆山大二十亩水平如镜可以泛舟其西又有小西湖大仅前湖三分之一】浣龙池【在州东三十里保平乡围六百余丈灌田数百亩又有天生泉旱祷立应】半月池【即学前泮池有泉不涸】洗墨池【在凌云寺后东坡所凿】东卦井【在州东相传郭璞所凿】圣水井【在州北竹溪岸上嵗旱祷雨辄应】东岩泉【在州东泉宜酿酒东坡诗一时付与东岩酒】
　　峩眉县
　　十里山【在县东南路经山腰迤逦十里故名】罗防山【在县南三十里寰宇记在罗目旧县北三里俗名罗目山】陇宁山【在县南七十里寰宇记在罗目县东南七里僊人宿山图采药于此服之羽化又名陇定山】铜山【在县南一百里产铜】峩眉山【在县西南博物记南安县西百里有牙门山即此蜀都赋抗峩眉之重阻华阳国志山在南安县南去县八十里水经注平江经峩眉山去成都千里然秋日清澄望见两山相峙如峩眉焉隋志峩眉县有峩眉山唐十道志劎南道名山有峩眉元和志峩眉大山在县西七里两山相对如峩眉然此山有洞天石室髙七十六里又中峩山在县东南二十里有古穴初才容人行数里渐寛有钟乳穴穴有蝙蝠其大如筐又有小峩山在绥山县南六里寰宇记峩山张华以为牙门山之外又有小峩眉又曰小峩山在罗目县南十里峩眉之亚者宋赵抃诗蜀山天下竒三峩压岷右方舆胜览大峩山在县西南一百里周千里有石龛一百十二大洞十二小洞二十八南北有台又中峩山在县南二十里一名覆蓬山又名绥山上有葛仙洞又小峩山在县南三十里一名铧刃山上有季仙洞与中峩大峩相连是为三峩又曰峩眉山有日月峯伏羲女娲鬼谷诸洞旧志大峩山在县西南五十里髙一百二十里二峩山在县南三十里髙减大峩之半三峩山在县东南三十里髙又减二峩之半范成大峩眉纪行自县出西门登山过慈福普安二院白水庄蜀村店十二里至龙神堂小憩华岩院过青竹桥峩眉新观至中峯院院有普贤阁回环数十峯绕之背倚白崖峯右傍最髙峻者曰呼应峯茂真尊者与孙思邈相呼应于此出院过樟木牛心二岭及牛心院至双溪桥自是登危磴过菩萨阁当道榜曰天下大峩山遂至白水普贤寺自县至此皆峻阪四十余里然始是峯顶之山脚耳自此至峯顶光相寺其髙六十里大约去平地不下百里絶无溪磴斫木作长梯钉岩壁间缘之而上意天下登山险峻无逾此者自白水寺登防心山过茅亭嘴石子殿大小深坑骆驼岭簇店又过峯门罗汉殿大小扶舁错喜欢木皮里猢狲梯雷洞坪又过新殿八十四盘自娑罗坪过思佛亭软草坪洗脚溪至峯顶光相寺板屋数十间初登山衣暑绤渐髙渐寒至峯顶则挟纩拥炉有泉煮米不成饭俱碎如砂粒盖万古冰霜之汁也又登天仙桥至光明岩有小殿以木皮盖之易以瓦为霜雪所薄一年辄碎云舆地纪胜自县胜峯门出歴石鱼桥山门路黑水白水庄彼岸桥天公龙神堂妙峯阁乱石溪游仙桥华岩桥在宝岩两峯之间居山之前峯又五里至中峯寺后改干明寺前后有八峯环之又五里至延福寺有孙思邈故宅青莲蓬白云峡最为寺中之胜又十里至普贤寺又上至华藏寺光相寺山径如线者六十里旧志自县南门外胜峯桥前真境楼圣积寺逾普庵桥前龙神堂歴凉风桥解脱桥上解脱坡至华严寺蜀献王改归云寺由华严西上为槽木坪为五十三步有马鞍山响水桥大峩石下有玉液泉泉西为呼应台又上至中峯寺献王改集云寺前为三望桥三望坡下坡即双峡双溪桥度桥而南泝流三里许为牛心寺献王改卧云寺左孙仙洞右罗汉洞由桥上有象牙坡白龙洞四会亭自亭西上至白水寺又上至顶心坡有回龙山南为小云大云二壑旧名大小深坑有长老坪鹫殿自殿又上九岭为蛇倒退猢狲梯错喜欢木皮殿梅子坡雷洞坪又上为八十四盘欢喜亭娑罗坪天门石天仙桥至光相寺有七宝覩光二台俗名峯顶俯瞰大江如线瓦屋晒经雪山青城歴歴可数】绥山【在县西南隋志峩眉县有绥山元和志在绥山县西南二百十九里峩眉西南其髙无极寰宇记其山产桃谚曰得绥山一桃虽不得仙亦足以豪】龙门山【在县西十里两崖峭削仰观青天仅露一线上有洞可容百人对山瀑布飞泉直下百余丈潴为深潭范成大尝游此以为天下峡泉第一】花山【在县西北十里山形有棱瓣如花故名】四峩山【在县北十里】凤台山【在龙门之侧】紫芝洞【在绥山之腰山脂结成芝形悬洞口镌吕纯阳所题紫芝洞三宇笔意竒古】车刚水【在县北二十里寰宇记有车刚川在洪雅县西南百里车刚山下即此下流入青衣江】麄石河【在县北六里】双佛河【在县北十五里】符文水【在县北门外自峩眉山牛心寺发源出双飞桥过县北合天津水下至嘉定州为苏溪河入青衣水从雷洞坪经白水寺出双飞桥左名曰白水自九老洞过洪椿坪出双飞桥右名曰黒水】天津水【在县南一里峩山之伏虎寺发源下入符文水】大渡水【在县南自夷界流入又东流入嘉定州界水经注南安县有蒙水即大渡水也水发蒙汉东南流与涐水合水出徼外经汶江道南至南安入大渡水元和志大渡水在罗目县北源出巂州界又经县东入龙游县界水出麸金九域志县有大渡河旧志中镇河在县西南一百四十里即大渡河自黎大所穿野夷界至中镇入县又一百二十里入嘉定州】罗目江【在县南二十里源出清溪经峩眉山麓右溪自小天池以东左溪自黄茅坪以北至罗目废县之上合二溪之委为江水石甚竒险下流至县界为临江溪入大渡河】秦水【在县西南寰宇记在罗目县西一百二十里昔秦惠王灭蜀移秦人万家以实蜀中秦人思秦之泾水因呼之为泾水唐天宝六年改曰秦水明一统志在今县西南二十里旧志源出峩山下入阳江】种玉溪【在县西十里源出龙门山山有小石如玉因名亦曰龙门溪下流入秦水】夷惜水【在县东南五十里源出越雟界中有嘉鱼每年二月随水而下八月逆水而上】龙池【在县西南四十里寰宇记峩眉山下有池广袤十里号龙池】龙马池【在县西六十里昔有一马驰走如飞村民捕伤其足投池中一夕雷雨大作忽不见】八音池【在县西南峩山黒水寺下以其中哇呜次第合律而名】玉液泉【在县西南峩山大峩石下一名神水】
　　洪雅县
　　福宝山【在县东四里】八峯山【在县东五里】乌尤山【在县东十里最为秀拔故亦名乌尤其麓有翠池又有葛僊山】金釡山【在县东二十五里下临平羌江昔有主簿于此錬金丹故名亦名主簿山上有灵泉】广福山【在县东二十里一名莲花峯】隐防山【在县南里许】真武山【在县南十里】八面山【在县南三十里与峩眉对峙广长数十里山有八面视之如一其麓有麓石白崖清水打鱼等溪】漏仓山【在县西南十里】云占山【在县南七十里髙出诸峯常有云气笼罩】车冈山【在县南一百里西入芦山界下有车冈川】铜山【在县西南一百里近荣经县界有铜鑛】瓦屋山【在县西南一百二十里峯顶山门寺即荣经县分界】七华山【在县西二十里一名天功山】邛崃山【在县西一百二十里】雷洞山【在县西一百二十二里】高凤山【在县西三十里】三转山【在县西五十里】竹箐山【在县西六十里多竹昔人以石甃梯磴盘折而上宋时尝置关于山岭】呵叱山【在县南七十里岩石雄峻飞瀑千仞响撼山谷】思经山【在县西八十里山顶与雅州分界相近又有龟山在峡口】修文山【在县西十里】逊周山【在县西南五里】可募山【在县西北三十九里山多材木取资甚广】总冈山【在县西十里自名山来逆折而西至雅州与蔡防接横亘百里诸山多发脉于此故名】五峯山【在县北一里五峯突出其东为九胜山状如展旗西为月珠山前一峯如珠后一峯如月又名洞溪山】金鸡山【在县东北五里】马项岩【在县花溪口西项　国朝顺治九年滇贼刘文秀窃据洪雅置寨于此名曰天生城逾年始平】雪坡【在县南唐咸通十年南诏入宼与官军相持于大渡河蛮宻分兵开道逾雪坡庵至沐源川渡江陷犍为】雪岭【在县东南接夹江县界宋范忠宣诗云堆雪岭铺银界一名宝子山】青衣水【在县南自雅州流入又东南入夹江县界水经注青衣水经平乡谓之平乡江又东经峩眉山在南安界又曰昔沫水自蒙山至南安而溷崖水脉漂疾破害舟船历代为患李冰发卒凿平之通正水路开处即氷所穿也元和志青衣水一名平羌水经县南一里亦曰洪雅川唐武徳九年益州将郭行方击破眉州叛獠于洪雅川寰宇记洪雅川东西屈曲一百三十里接夹江县界九域志县有雅江即此旧志谓之雅水自雅州由峡而下合龙溪又至止戈镇上半里与花溪水合又经隐防又东合洞溪泸溪入夹江界自隐防而西有龙吟滩黄豆滩葫芦洞龙鼻嘴自隐防而东有猪圈门猴子崖皆多石梁或江水瀑涨则巨浪排空或水落未涸则故道莫辨故舟覆者十有四五又水涨时节娥渡常泛一支经城下为患隐防镇常泛一支由县南直去筑隄捍拒或庻防云】龙溪【在县西六十里有二源左为大龙溪右为小龙溪盘曲围抱如游龙然合流至徐村入雅河】花溪【在县南六十里源出荣经县界东北流至县西十五里入雅河】洞溪【在县北二里源出月珠山后流杯池东南流绕县城东南入雅河又有虎溪在县北慈云寺下南入洞溪】倒流溪【在县南一百五十里发源瓦屋山西流入周公水入雅水】渰河水【在县东北源出丹棱县界黄荆峡东南流至泸溪口入雅河又有三溪一源出黄荆峡一源出中山坪一源出金鸡山合流东入渰河溪】雍甘水【在县北寰宇记源自可募山涌出县西北三十里流入丹棱县界】龙泉【在县东十里】浣纱泉【在县南五里】鸳鸯池【在县西发源龙沱天功山麓】龙吟滩【在县南十里】
　　夹江县
　　丈人山【在县东十里地名九盘有石峭抜如人立俗谓之丈人峯又有虎履山上多虎迹因名】天马山【在县东三十里山势高骞一名马鞍山相近者曰伏龟山冈峦绵亘盘曲有九又有葛藤山其上多葛】凤凰山【在县南十里冈峦攒列飞翥若凤】龙鼻山【在县西南十五里】云吟山【在县西三里魏了翁读书其上镌书云吟山三大字】平羌山【在县西十五里后周置郡县以此名旧传道士常一正得道于此寰宇记天下二十四化城此其一也】化山【在县西三十里峯峦秀丽俯临雅江】化成山【在县西五里与千佛岩对峙一名衣凤冈】帘钩山【在县西北五里两山夹江状如钩】黒虎山【在县西北十里】大观山【在县北五里一名观斗山俯瞰平原一目百里】中山【在县东北二十里】万松山【在县东北三十里有三峯一峯居中两峯左右如拱侍所产多松】牛僊山【在县东北三十里石岩间有牛蹄僊迹九域志洪雅县有牛僊山即此】千佛岩【在县西五里数峯嶃然岩石峭拔有唐人所镌佛像以千计因名西岩瀑布悬流响振林壑其下潭中有龙脑石】象鼻岩【在县北五里与龙脑石相映插入江滨】白龙洞【在县东十里镌石龙于中旱祷辄应】僊掌洞【在县西北五里俗谓之紫府洞与千佛岩隔江相对旧传李阿真人所居】厐坡洞【在县西北三十里岩石峭拔曲折幽邃深不可测】青衣江【在县西南一里自洪雅县流入又东南入嘉定州界入江元和志青衣水经县西寰宇记洪雅江在县东旧志青衣水经安南故城亦谓之安南峡口季汉章武二年汉嘉太守黄元叛杨洪度其必乘水东下勅诸将陈等于安南峡口邀遮果得元是也其分流至城南而注为潭土人呼曰县沱下流即为大三堰绕城而东又有八小堰每一里许筑土为闸拥水上田】稚川溪【在县西三十五里源出峩眉后麓三折而入于江相传葛稚川錬丹于此一名至川溪】龙鼻溪【在县西南十里绕龙鼻山而入江因名】飞水溪【在县西十里状如素练一名瀑布泉】天水溪【在县五里化成山东有天生桥其桥天成水出其下皆入江】蟠龙河【在县东十里源出山溪南至九盘下入江】海棠池【在县东三十里亢旱不涸】佩玉泉【在县北五里古泾口之上从岩巅飞瀑而下入江】鹤州【在县北二里】
　　犍为县
　　黄旗山【在县东一里屹立江左形如展旗】天马山【在县东三里列犀江之左双峯秀丽又有诰轴山】喜雨山【在县东十二里因旱祷得雨故名】文笔山【在县东一十余里】八墩山【在县东七十里绵亘迢递八峯髙耸】四望山【在县东一百里髙耸雄峙登者四望全收】铁山【在县东南一百里旧产铁武侯取铸兵器】隆马山【在县南十里】犍为山【在县南十五里】沈犀山【在县南二十里昔有犀牛于此渡江而沈故名一云秦李冰沈犀牛以压水怪因名旧志山有沈犀洞上悬赤壁下涌清泉宋王叔伦隐此】子云山【在县南二十里汉扬雄隐居于此絶顶一池不盈不涸又有子云洞】崖门山【在县南四十里怪石巉岩宋开禧三年邑人陈文饶凿平之始得安行】香炉山【在县南五十里】文豹山【在县西南一里起伏蜿蜒俗呼为狮子山】大定山【在县西一里壁立环抱若列屏一名翠屏山】牛心山【在县西十五里】西溶三山【在县西北五十里曰底曰中曰巅士细而白居民业陶者于此取资焉】大鹿山【在县北一里或曰唐县治在今县南十五里即今县南之犍为山】舞凤山【在县北三里形如舞凤当入州大路　国朝康熈二十年平吴逆营缮土城军龟池濠连络三墩为县要隘】象鼻山【在县北二十里当入郡通津】笏简山【在县北四十里山腰突出一石端拱如笏】金粟山【在县北五十里旧多桂树】红壁山【在县北一百里地产白盐又有书楼山】铜山【在县北一百五十里】张纲山【在县东北五里以张纲墓在其侧故名上有拱北洞】月岩【在县南五十里沐溪之左】大岩【在县北十五里悬崖百丈望之耸然】朝峨洞【在县北六十里四望溪右峭壁凌空寒潭映月修真之士多憩此又万花春各洞在县北十里若云山与二峨相对】大江【在县东自嘉定州流入县界六十里经县城东又东南六十里入叙州府宜宾县界水经注江水东至南安为璧玉津又东南至僰道寰宇记导江水自玉津县界经犍为县一百三十里入宜宾界又曰石洋津在玉津县东十里惩非津在犍为县南二十里皆入导江水旧志有蟇颐滩在县北十里湍流迅急为行舟患御史卢雍始凿平之又金鸡滩在县北三十里崖门滩在县东南三十里】汉水【在县东北一百八十里明一统志汉成帝时得古磬十六枚于水滨亦名宝庆川按州志得磬处即犍为坝距州十里】四望溪【在县东北七十里源出三江镇下与岷江合流十里即应宁旧县】井筒溪【在县东北八十里明正徳时土人掘井煮盐忽泉皆油爇之甚炽取以为灯风雨不灭今涸又油花溪在县北九十里大脉溪在县北八十里由西路通铜山又神塘溪在县北五十里萝叶溪在县北三十五里石板溪在县北三十里产石炭可充井灶又赤硃溪在县北二十五里盐井溪在县北二十里明初产盐今湮又琼瑶溪在县北十五里】葫芦溪【在县北十二里磨罗溪在县北五里皆入江】清溪水【在县南二十里源出叙州府屏山县界至孝女渡入江曰清溪口】百枝溪【在县南三十里两岸松阴苍郁碧水中流】沐溪【在县南五十里源出屏山县沐川界即古沐源川也唐咸通中南诏蛮自雪坡奄至沐源川寻陷犍为即此下流入江又有龙溪在县东南六十余里】石犀沱【在县南二十里】龙角池【在县城西隅水源自翔凤桥由北坛穿城入池】
　　荣　县
　　五山【在县北方舆胜览州北凡五山以四为上州治据其首州学次之嘉祐寺又次之天庆观又次之东郭外东岳祠又次之州之西北曰凤鸣山州之西南曰浮图岩相连如画屏县志清富山在县城西为五山之首其东为莲宇山又东为凤鸣山为天庆山上有天庆观又东为桂林山在县城东是为五山延袤三里】荣德山【在县东北元和志在县东北三十五里荣州取此为名寰宇记在县东北四十二里其山在川谷之中独拔五百余尺中有老君祠刻石为像有小路至山顶以木为梯明一统志一名老君山中有仙人修道石室二十四所其半有唐刺史薛髙碑】荣黎山【在县东十五里上有龙池祷雨辄应一名舞凤山与荣德对峙山腹有龙洞二】磐石山【在县东十五里有洞广百尺】石凤山【在县东三十里】梧桐山【在县东四十里山最髙广俗呼梧桐沟】野客山【在县东南元和志在公井县南六十里寰宇记从公井至犍为县界东西长三百余里南北七十里县界惟此山最大】大佛山【在县南一里中有佛像髙四十七丈濶十五丈架殿十层北麓有真如崖有龙洞深广可容数百人】中和山【在县南一里屈曲三洞皆深广可容百人其北为龙头山下为荣门山】荣陵山【在县南三十里】奉真山【在县南三十里左龙头山右清凉山前巨池周四里拥思水经其下】龟泉山【在县南三十里有泉】五保山【在县南五十里上有五保镇】云峯山【在县南六十里】天池山【在县南七十里上有天生池】沙溪山【在县南八十里】凤栖山【在县西二里一名望景山中有凤栖古洞】白石山【在县西十里一名林山在县西二十里又五里有独石山】荣隐山【在县西北三十里一名筠山有石方耸如印又名石印山中有石室】龙虎山【在县西三十里境西诸山皆发脉于此】长山【在县西四十里】七盘山【在县西五十里】龙皇山【在县西六十里】华阳山【在县西北五十里】白崖山【在县西北元和志在资官县西北十里】耸云山【在县北二里下有玉泉】石门山【在县北十五里】金城山【在县北二十里三峯环绕如垣产苦竹】两母山【在县北五十里旧志在废威逺县西北一百三十里二峯并耸皆有石室下垂望之如乳因名】琉黄岭【在县北二十里】鹿角崖【在县东二十里有石洞】浮图崖【在县南崖后有朝阳洞广容千人】龙洞【方舆胜览在州东南四里真如院崖穴深窅洞左石壁竒峭巨柏老苍洞右有石角石旧志以为孙登啸台三者乃荣之胜处为四川之冠】拥思茫水【在县西自仁寿县流入又南入犍为县界寰宇记在资官县西二十里从建始县南流入又南入宜宾县界九域志谓之拥思水县志有长山河在县西四十里一名清流河中有柏林七里鱼笺鱼湾龙滩藾叶等滩又有梅子溪在县西十里紫金溪在县西四十里玉字溪在县西五十里谷牙溪在县西六十里虎头溪在县西北六十里皆南流至宜宾入江】大牢溪【在县西元和志源出旭川县北铁山下南流经县北又曰隋大牢县以境内大牢溪为名寰宇记一名頼溪】浑水溪【在县南二十五里】苦竹溪【在县南二十五里】照石溪【在县南三十里】桂邨溪【在县南四十里】芦叶溪【在县南四十里与桂邨溪皆汇大牢入宜宾县界入江】荣溪【在县东自仁寿县流入又东南流入富顺县界寰宇记旭川县有洛阳水从建始县南流入方舆胜览有双溪在城北一从西来其水浊一从东来其水清会城下旧志荣溪一名荣川即古遯水自仁寿县流入又东南与双溪合流入富顺】梅香溪【在县北三十里又龙洞河在县北二十里龙溪在县北五里五龙溪在县东十里桃梅溪在县东十五里洛阳溪在县东二十里皆汇于荣溪县旧志荣川自荣隐山发源绕县东南与东川合其东川自荣德山发源合流】旭井【元和志旭川县有盐井号旭井又公井县有大公井及盐井十所应灵县有盐井四所威逺县有盐井七所和义县有盐井五所】
　　威逺县
　　紫金山【在县城西南隅】葛僊山【在县东十五里相传葛僊翁尝游此】文笔山【在县东一里山峯秀锐故名】印山【在县南四十里】铁山【在县西北四十里寰宇记在荣州西北一百里资官县界从月山县西来产铁】佛顶山【在县西三十里悬崖百尺上镌佛像故名】石龙山【在县北三十里】云台山【在县西北三十里五峯并秀髙挿云霄】老君山【在县西四十里高耸秀拔上有老君祠相传陈希夷曾居此疑即荣县之荣德山也】中峯山【在县北一百里山峯高耸与资县分界】龙泉山【在县北六十里有泉自山腰流出四时不竭可灌民田】两母山【在县西北一百三十里详见荣县】火穴【在县西北】中溪河【在县东五十里流入荣县之荣溪】硫黄川【在县北四十里川傍一泉有硫黄气因名】献宝溪【在县西北四十里其源一出仁夀界罗泉山下一出两母山下合流而东南入富顺界注于金川一説献寳溪即硫黄川也】龙防河【在县西南一名秦川溪源出佛顶山南流经县东合献寳溪又二十里入富顺界】十江水【在县东从内江县南流入县界又东流入富顺县界通舟楫】
　　直眉州
　　蟇颐山【在州东七里自象耳山连峯壁立五十余里至此磅礴蹲踞形类蟇颐上有淘丹井山腹有穴曰龙洞唐末杨太虚尔朱真人得道于此】大旺山【在州东南五十里自蟇颐山发脉或起或伏至此峯峦屹立廻拱州城】醴泉山【在州西八里环绕州城山半有八角井清甘如醴蘓轼诗正似醴泉山下路】挂防山【在州东七里屹立髙究如挂防】连鼇山【在州西南九十五里山势连续其形如鼇】石佛山【在州西南二十五里山半有石佛像】白虎山【在州东北八里又名白兽山其山壁立临江秦昭王时白虎为害州人康仲伏弩射之因以为名下有深渊卽名为白虎潭】牛心山【在州西北八十里山顶有观观前有井相传一道士于井取水炼丹丹成适蒲江主簿某至道士取丹与服之俱羽化而去至今土人呼观与井并曰主簿】笔架山【在州西二十五里三峯峙立形如笔架】快活山【在州西北九里突出髙峯百余丈俗呼快活山】盘龙山【在州北四十里状如盘龙一名走马山下有腊鱼堰水】七山【在州西北二十里南北两山对峙连亘十余里中坦平有七峯罗列前后形皆】囘龙山【在州西北十里自盘龙山南来或起或伏遇双河口水折而西旋状如囘龙然】龙洞【在州南三十里有龙潜其中遇雷或见飞腾元张宜诗山畔龙湫隐约间即此】息台山【在州西三十里东馆镇之北】揷旗山【在州西五十里形类揷旗故名】玻瓈江【在蟇颐山下即岷江也一名蟇颐津即唐田令孜沈左舍遗孟昭图处】松江【在州东南二十里自大江分流西南绕州城与醴泉江合】醴泉江【在州西八里自双河南来绕州城与松江合入大江】思蒙江【在州南五十里一名芙蓉溪自丹棱县东流过思蒙乡南经青神县入大江】金流江【在州西南八十里源出丹棱东南流至州境金流乡至青神县南入大江】环湖【在州西旧有沼州人为矼梁塞之宋嘉定中魏了翁为守特疏濬之名曰环湖】白龙池【在州西八十里四山环绕其中为池久旱不涸久雨不溢】多棱川【在州西南七十里南接青神界】双河【在州西十里一自盘河山东腊鱼堰水一自山西柏椿堰水二水相合故名】老翁泉【在州东蟇颐山东二十里其山髙大分两股泉出两山之间北附右股之下蓄而为井可日饮百家宋蘓洵取此为号有铭】猪龙泉【在州南石佛镇蘓轼别业轼尝云百年前有白猪二只伏于此化为二鲤盖猪龙也世莫有见者余偶见之以告妻兄王愿愿疑余诞同祷于泉二鲤复出】醴泉【在州西八里自山根涌出味甘如醴相传食之能愈疾】龙潭【在州西十里源出笔架山东流入醴泉江】
　　丹棱县
　　山【在县东二里】三峯山【在县东南二十里中峯极髙左右稍下形如山字】金釡山【在县东南二十里下临青衣江】飘然江【在县西五里上有尔朱先生丹灶今废】鐡桶山【在县东南四十里四围险峻唐段子璋立寨于此】长山【在县南二十里峻崕耸立挺入霄汉】龙鹄山【在县北十五里上有龙鹄观乃杨正见李练师成道处亦名龙鹤山下有龙涎洞宋李焘父子读书于此筑室曰防岩孝宗御书龙鹄山三大字石刻尚存】石牛山【在县西十五里羣石相连如牛】独孤山【在县北四十里】赤崖山【在县北二十里其山髙峻色赤有棱状如飞旗拱翼县治县以此名】簸箕山【在县北二十里圆峻而大远朢若箕然】连鼇山【在县东北二十里其山朝北峯峦相连宋蘓轼书连鼇山三大字字径丈许石刻尚存】三青山【在县东北三十里寰宇记谓之三箐山】思溪峡【在县西北二十里】九龙洞【在县南四十里洞中有石榻石】思蒙江【在县东南二十五里流入州界】夷郎川【在县东二十里俗传云夷郎平也言土地平朗今讹为夷郎】澭甘水【在县南二十里俗名为金流江源出独孤山下流四十里入青神界相传病人饮之立瘥其甘如浆】鴈湖【在县北十里与龙鹄山近俗名金鸭池】
　　青神县
　　熊耳山【在县西蜀志朢帝以褒斜为前门熊耳灵闗为后户即此】五渡山【在县东十里山下绕流屈曲渡处凡五因名】北界山【在县北十八里李膺益州记南安武阳二县于此山分界】多棱山【在县西四十里】上岩【在县东北五里相传岩下常有龙聴僧讲经宋范镇诗岩雨晴犹溪泉直复纡倾崖目转乱石歩﨑岖】中岩【去上岩五里许上有唤鱼潭客至抚掌鱼辄羣出宋陆游诗春枕悠然夣何许两枝筇竹唤鱼潭又有罗汉洞即牛头尊者以小钥扣石笋处】下岩【去中岩二里】慈老岩【在县东五里下临青衣水】大江【在县北自眉州流入县境东流入嘉定州界】青衣水【在中岩下一名平水蘓辙诗想见青衣山畔路白鱼紫笋不论钱】鱼蛇水【在县东北十二里源出仁夀界至县境入江以水中有鱼似蛇因名】松柏滩【在县东南多覆舟之患宋天禧中邑令张逸祷江神不逾月滩徙五里】百家池【在县东北十里近鱼耶水周数百丈溉田百余顷】芙蓉溪【在县东南两岸多芙蓉故名】太公池【在县南池旁石镌姜太公像】流桮池【在中岩黄庭坚有铭】彭山县
　　北平山【在县西北三十里上有天柱峯夜见五色神灯汉张道陵得道于此唐杜光庭诗天柱一峯凝紫玉神灯千防散红蕖】东山【在县东一里虞允文次子公着筑室读书于此魏了翁为书东山精舍四字】平葢山【在县北一里下临系龙潭】鼎鼻山【在县南十五里相传周鼎沦于此水或见其鼻遂以名山又曰打鼻山广记云县南十余里之打鼻山乃古鼎鼻山县东北之鼎鼻山乃其支峯耳】彭亡山【在县东十里一名彭朢寰宇记作彭女山俗传周末彭祖家于此而亡遂名今其地有彭祖家后汉岑彭讨公孙述至武阳营于彭亡山知而恶之欲徙防日暮而止是夜果为刺客所杀】金华山【在县东五里山有神灯】崛崃山【在县东北十二里导江从山南合流而下】象耳山【在县东北二十五里山形耸秀连峯接岭其南至蟇颐山下有寳砚磨铁二溪龙池蠏泉诸胜】天社山【在县东北二十里接新津界汉建安间李严凿天社山通东道】大江【在县东北一里一名汶江又名武阳江】系龙潭【在县西后汉时邑人瞿君武入峩眉山得道乘龙还家系龙于潭后复乘龙而去】龙爪澭【在县东北二里】赤水【在县东北十八里汉建安末黄龙见于此又名黄龙溪】磨鍼溪【在县东北象耳山下相传唐李白读书山中学未几弃去适过是溪逢老媪方磨铁杵白问媪何为曰欲作鍼耳白感其言遂还卒业媪自言姓武溪有武氏崖】
  </div>
  <div class="pagination">
   <a href="四川通志_page111.html">
    上一页
   </a>
   <span>
    ...
   </span>
   <a href="四川通志_page107.html">
    107
   </a>
   <a href="四川通志_page108.html">
    108
   </a>
   <a href="四川通志_page109.html">
    109
   </a>
   <a href="四川通志_page110.html">
    110
   </a>
   <a href="四川通志_page111.html">
    111
   </a>
   <span class="current-page">
    112
   </span>
   <a href="四川通志_page113.html">
    113
   </a>
   <a href="四川通志_page114.html">
    114
   </a>
   <a href="四川通志_page115.html">
    115
   </a>
   <a href="四川通志_page116.html">
    116
   </a>
   <a href="四川通志_page117.html">
    117
   </a>
   <span>
    ...
   </span>
   <a href="四川通志_page113.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
