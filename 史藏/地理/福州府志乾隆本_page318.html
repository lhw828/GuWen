<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 318 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 318 页/共 388 页</h1>
    <div class="content">　　胡　定　字正叔，崇阳人。万历初，为提学副使。恺悌爱人，敷教以宽。时士鲜习古文词，定所奖拔，皆蕴藉博雅，不拘拘于举业者。擢浙参政，去，士感其知，勒石道山颂之。[HT6SS]万历《府志》
　　王世懋　字敬美，元美之弟也。嘉靖巳未进士。万历乙酉，以在告起福建提学副使，督闽学。七阅月，八郡考校俱遍。手不停披，口皆成诵。居官清约严谨，人不敢干以私。擢南京太常寺少卿，移疾归，卒于家。万历《府志》参《列朝诗集》
　　赵参鲁　字宗传，鄞人。隆庆五年进士，督学福建。时学使阿执政意，操士如束湿，参鲁一切以宽行之，甲乙多奇中。万历十七年，以右副都御史巡抚福建，行乡约保甲法，闽境少盗。宁德之支提寺，故盗薮也。僧太午请内降藏经，将聚徒其间。过三山，参鲁留勿遣，奸商黄锦辈阑通诸夷，开岛兴界，参鲁捕置重辟。躬行海上下班，搜军实，严海禁，疆事大饬。终南刑部尚书，累加太子太保，致仕卒，谥端简。《明史》参《闽书》
　　陈性学　字所养，诸暨人。万历庚子，为福建按察使，晋右布政。为人宽和，抚下有恩，延接士大夫以礼。时值税使入境之初，人心汹汹，多方调停，民既不扰，税使又蒙其成，遂荐之，为时议所短。其实全闽阴受性学之赐，而台省之臣莫知其由也。万历《府志》
　　谭　启　字继之，大宁人。万历中，为按察司副使。启先为御史，以风采著。莅闽守正不阿。时首辅张居正，素怨同安侍郎洪朝选，抚臣劳堪阿意，罗织其罪，逮狱毙之。启，朝选督蜀学时门人也，力白其冤，不听，即解印绶归。万历《府志》参《福建通志》
　　[HT]钟　昌　字继文，东莞人。万历中，任福建转运使。昌为人简朴恬静，公暇临池赋诗，其视羡金赎锾，若将浼焉。至于疏盐法，祛盐蠹，虽贵势不为夺。及参知滇南，卒于官，几不能殓。《福建通志》
　　袁一骥　字希我，江阴人。万历间，巡抚福建。会税监高寀被命兼管粤税。寀造楼船，治戎器，招亡命，徵集百货，将出与诸夷市，而躬自往粤。民集其门，索市直不与，因群譟，寀所杀伤百十人，射火箭，焚民居无算，复驰人辕门请救。一骥叱曰：“尔虐吾民，何救为？”寀邀至通衢，百姓群将杀寀，一骥谕止之。俄流言以一骥鼓民与寀为难，遂屡疏乞归。士民赴阙请留，温旨褒嘉。闽人祀之九达之衢。《闽书》
　　沈儆炌　字叔永，归安人。万历十七年进士，有文武才。闽督学副使，三年考校，咸颂得人，不徇权贵。寻迁建宁道，纪纲肃然，属吏惮之。四十七年，以右副都御史巡抚云南，有讨贼功。后拜南京兵部尚书。《明史》参《福建通志》
　　郑三俊　字用章，号圆岳，池州建德人。万历二十六年进士。督学八闽，奖拔滞才，搜罗无遗。一切竿牍，屏弗进。与刘宗周齐名。万历《府志》
　　葛寅亮　钱塘人。万历辛丑进士。任水利道，疏浚省会内河淤塞。及转督学，公明严正，品题允当，私窦尽绝。后又筑室武夷五曲，聚徒讲学，学者即其地祠祀之。《福建通志》
　　南居益　字思受，渭南人。举万历二十九年进士。天启三年，擢右副都御史，巡抚福建。红毛夷者，海外杂种，绀眼，赤鬓发，所谓荷兰国也。自昔不通中土，由大泥、咬口留吧二国通闽商。万历中，奸民潘秀引其人据澎湖求市，巡抚徐学聚令转贩之二国。二国险远，商舍而之吕宋。夷人疑吕宋，邀商舶攻之，又寇广东香山澳，皆败，不敢归国，复入澎湖求市，且筑城焉。巡抚商国祚拒之，不能靖，会居益代国祚，贼方犯漳泉，招日本、大泥、咬口留吧及海寇李旦等为助。居益使人招旦，说携大泥。咬口留吧贼帅高文律惧，遣使求款，斩之。筑城镇海港，逼贼风柜，贼穷蹙，泛舟去，遂禽文律，海患乃息。时闽提学钟惺，大通关节，丁父忧去职，尚挟姬妾游武夷山，而后即路。居益疏劾，有云：“百度逾闲，五经扫地。化子衿为钱树，桃李堪羞，登驵马会为皋比，门墙成市。公然弃名教而不顾，甚至承亲讳而冶游。疑为病狂丧心，讵止文人无行。”惺坐是沉废。五年，迁工部右侍郎，总督河道，为给事中黄承昊所论，削籍，闽人诣阙讼之，不听，乃立祠以祀，勒碑于澎湖及平远台。《明史》
　　吴之屏　号谔斋，石门人。万历进士，福建粮储道，寻转督学。杜苞苴，谢请谒，凡试士弊窦，摘发一清。尝建黄榦、陈孔硕特祠，以崇理学。《福建通志》
　　邹维琏　字德辉，江西新昌人。万历三十五年进士。官吏部，疏参魏忠贤，削夺为民，寻下狱谪戍。崇祯五年，由佥都御史巡抚福建。维琏至，察吏安民，御倭弭盗，竭力匡救时艰，至废寝食。然与政府不合，谓其党东林也。明年，值红夷之乱，攻闽之霜山，维琏檄郑芝龙急击之。芝龙以粤寇未靖。自引兵至福宁与战，后期不至，而红夷复操大艘，突入中左，焚我战舰，官军多死伤者。维琏乃还福州，趣发给漳、泉，募战士，犒有功，授诸将方略，以陆兵截岭道，布水兵阻诸港，乘小舟，出奇击贼，诸将皆奋。芝龙自福宁来，亦誓死战，斩获无算。贼遂弃中左，入大洋。维琏因上疏劾芝龙纵夷之罪。芝龙方有内援，上先入其言，下部议维琏罪。亡何，贼复犯石湾、海澄、同安诸处，维琏皆击走之。先后捷上，复自劾不能平贼，为芝龙所误，而吏议已下，竟夺维琏官。是时，维琏方大集舟师，自漳州调发诸军，至铜山与贼遇，苦战凡八昼夜，大败之。生擒酋长数十人，焚其舟舰器械略尽。捷闻，上命只论将士功。维琏破贼，班师还福州，始知罢官。因上疏自明，不报。遂解组归，久之，卒。维琏抚闽三年，山剿海战，颇有成算，大有功于闽。乃为政府以门户谗抑，中外惜之。[HT6SS]《东林传》
　　张肯堂　字鲵渊，华亭人。天启乙丑进士。崇祯间，巡抚福建，诘奸饬吏，风纪凛然。尝题驿亭云：“正人之喜难窥，所可窥者，见良茧佳禾，虽孝肃岂能无笑？仁人之怒易解，所不解者，对奸胥猾吏，纵日知未免生嗔。”时服其格言。及为开府，镇定不阿。明亡，全家赴水死。《福建通志》
　　郭之奇　字正夫，揭阳人。崇祯戊辰进士。任督学，藻鉴文艺，力追古雅，所赏识多英隽之士。又娴于武略，时本省都督缺官，当事破例委任。值闽清诸邑山寇窃发，之奇披韦末□躬行间，直捣其穴，群盗以平。末年，间关镇粤，自缢于桂林府明伦堂。《福建通志》
　　　　国　朝
　　佟国鼐　辽东人。顺治三年，任巡抚，招流亡，安反侧，远近怀服。戊子岁饥，士贼聚众围城，适大兵进讨两粤，留守不满千人。国鼐探知贼情，伏精骑近郊，擒斩渠魁王细居、李夫人等，贼潜遁。又令副将王进、田胜等剿捕郡邑余寇，境内以安。时巡按周世科专任酷刑，每一狱成，蔓延数十家，百姓惴惴，国鼐济以宽仁，多所全活。《福建通志》
　　张存仁　辽东人。顺治初，总督福建。时闽始归命，百务草创，存仁多方拊循，兵民戴之。《福建通志》
　　周亮工　字元亮，祥符人。明崇祯十三年进士。顺治四年任福建按察使，值芝城陷寇，剑南道梗，乃由杉关入闽，驻邵武八阅月，屡著却寇功。既莅省，爬搔垢敝，与民休息。时寇患频仍，告讦者多以通贼为辞，亮工多所平反。六年，擢本省右布政，属汀寇猖獗，檄摄汀南道篆，降贼首曾省复，以次剿平邵武耿虎、建宁陈和尚、延平吴赛娘诸剧贼。旋署漳泉道，海寇郑成功据厦门，率众来攻，亮工缮军需，鸠民兵固守，收葬被难尸骸八十余万，赎陷贼子女千余人。十年，转左布政，前后两署督学，兼摄兵道、海道，寻升都御史。十三年，以罣误赴闽省听质。海贼甘蓝、郝三姓，率千艘从闽安镇入内地，焚掠南台，围会城。巡抚宜永贵从士民之请，以亮工守西南门，贼乘大雨薄城，势张甚。亮工手放大炮，击杀渠帅三人，贼怖，解围去。闽人为建报恩祠，刻石射乌楼纪其事。《福建通志》
　　陈　锦　字天章，沈阳人。顺治五年，授闽浙总督，偕大师入闽。延平向有将军寨，俯瞰顺、永、将、沙四邑，延袤连诸郡，巍峭特甚，寇巢穴其上。总兵王之纲围击不下，锦统大师，集四郡民垒土填坑，高与寨齐，乘以登陴，克之，贼遂平。会岁大饥，郡邑多陷，锦调兵收复，残黎赖之。漳州围急，锦赴援，至江东桥，战失利，退次同安，夜半，为刺客所害。[HT6SS]《福建通志》
　　李率泰　字寿筹，沈阳人。顺治五年，以刑部侍郎偕督臣率兵收复建宁、兴化、同安各郡县，凯还，晋吏部左侍郎。出总制两广，寻改浙、闽。十三年，攻取浙舟山，乘胜由海道克复闽安镇。专督福建，造战舰，备糗粮，布间谍，广招徕。于时，郑鸣骏、郑缵绪、黄廷、周全斌、陈辉等各率众来降。康熙三年，又请进剿，遂克金门、厦门诸岛。屡疏乞休，不许，卒于官。《福建通志》
　　佟国器　辽东人。顺治八年，任福建左布政使。十年，擢本省巡抚。闽自明季，版籍淆乱，兵燹之后，户口散亡，吏胥那移作奸，里民大困。国器檄行郡县，履亩受种，现丁输税，民乃得苏。时海寇披猖，禁旅征剿，飞刍挽粟，刻期猝办。又累疏陈请，拨给淮、浙盐饷协济军食，简选将士于延、建各郡，剿杀贼首吴赛娘、刘飞亮等，招抚陈德容、林忠、蔡昌隆等，山寇悉平。闽人至今颂其功。《福建通志》
　　宜永贵　辽东人。顺治十二年抚闽。明年病瘿。海寇猝薄城下，时大师悉赴漳州，城中骑士仅数十。永贵力疾率士庶登陴，每垛守以一壮丁，十垛领以一庠士，每门率以缙绅数人。永贵昼夜拊劳，与城守王玉璧合力固守，起废弁田胜等，令领骑兵，易服更番，分出七门接战，每多杀获。寇三薄城，皆计却之。尝坐射乌楼，寇悉众攻，炮仆侍役，永贵神色不动，指挥自若。捍御匝月，因发大炮歼其渠魁，围乃解。是役也，四郊烽火，孤城坐困，卒能以少胜众，转危而为安。《福建通志》
　　张　尚　字仙羽，辽阳人。顺治十二年，任福建右布政。寇陷漳州，泉郡震动，进剿官兵，资粮供亿，日费金钱万计。尚沿海往来，备历险阻，亲冒矢石，相机宜，赞方略，卒复漳州。擢右佥都御史，去。闽人思之。《福建通志》
　　陈　瑾　字碧峰，黄冈人。甲戍进士，顺治十四年督闽学。清介绝俗，振拔幽滞，黜险伪之文，公暇与诸生论文讲学。著有《陈子性书》。《福建通志》
　　许世昌　辽东人。康熙元年，巡抚福建。先是，海寇陆梁，沿海诸郡制造战舰大炮，部以浮价驳减二十余万。世昌虑依议核减，势必分派之民，具疏力请准销，又请蠲顺治十二年以前牛角等税加价一十余万，免民屯久荒田粮六十余万，给迁界穷民牛种，劝令开垦田园。复念播迁之后，饥寒疠疫，捐俸委官于七门及近郊各处，赈粥施药，全活数百万人。时有“仁天活命”之谣。《福建通志》
　　金光祖　正白旗人。康熙元年，任福建右布政使。迁界令行，光祖多方抚恤向化新附之众，安置有方。军旅云屯，筹饷给兵，未尝有所阙。至骄弁悍卒，严禁饬之，无敢横肆。阖省赋役均平，里胥积弊以清。《福建通志》
　　赵廷臣　字君邻，河南人。顺治间，以云贵总督改浙闽。莅官宽厚，有古大臣风。康熙三年，以葬母请假，浙闽攀辕乞留，叠疏恳请，情词哀切，暂许归葬，毕仍赴任。七年，抵闽，锄蠹剔奸，政声赫然。甫数月，奉命巡海，偕满洲大臣从福宁入宁波，卒于途。《福建通志》
　　范承谟　字觐公，号螺山，汉军镶黄旗人，大学士文程仲子也。顺治壬辰进士，改庶吉士，历官都察院右副都御史，巡抚浙江，有惠政。康熙十一年冬，加兵部右侍郎兼都察院右副都御史，总督福建军务。先是，吴三桂、耿精忠、尚可喜三藩并议撤回京师，承谟抵任后，吏部侍郎陈一炳奉命至闽，为耿精忠治装。时人心惶惑，兵权久属藩下，督抚兵单，承谟目击心忧。十二年冬，吴三桂果反于云南。时因滇警，民穷思乱，承谟念非省刑薄敛，无以收人心，乃密上封事奏言之。又请复沿海居民界，兴屯田。章屡上，皆切利病。精忠自袭父爵，骄蹇多不法，惮承谟威望，引姻娅少长谊，执礼甚恭，承谟相见，一遵仪制。未几，又有诏止闽藩弗撤，精忠终不自安，遂阴同三桂谋逆。承谟觇其言貌异常，深忧之，欲出巡海峤，赴漳泉阅镇兵，以遥制之，精忠力挠其行。盖督标兵仅三千人，皆习与精忠部曲狎处，脱有变，不足恃也。阅兵之行不果，乃密檄诸道，将以谒新总督为名，各率健儿至，用折逆谋。檄甫行，而精忠反，佯言海寇且至，邀总督议事。左右请擐甲以从，承谟曰：“众寡不敌，躁动奚济？”未几，巡抚刘秉政亦至，促同行。承谟知事有变局，故坦然按辔。比至逆邸，巳露刃蜂屯，遂挺身而前，仰天大骂。贼众环临，重加束缚。时一二叛卒有误持刘臂者，逆党马九玉急叱曰：“巡抚我一家人。”秉政惶恐，斜趋而出。承谟喷血切齿，丑言痛诋。贼众拘之隘室，水浆不入口者八昼夜，舌敝唇裂，龈肉皆腐，骂声渐微，闻者犹狼籍塞耳，嗔目怒视。阅十日，神气反旺，自度不能死，稍进杯水。精忠复迁禁入内，峻堵密棘，防之益固。一日，忽遣逆党刘秉政来说降，承谟杻械被项肘，令两卒扶之下床，刘且进且揖，方冀有所陈说，承谟奋足力蹴之，刘狼狈失故，遂仆地，左右掖之而出。承谟曰：“诸逆无道，自当旋即诛戮。我击之，先褫其魄耳！”在幽系中七百余日，日冠御赐冠衣，辞母时衣，每逢朔望，辄奉时宪书一册，悬北墙上，被械北向拜跪。溽暑时，湿蒸如腻，蓬垢支离，虱虮蚊蚋，攒嘬不休。冬深夜永，雪飚海气，侵入肌骨，甘之如饴。詈骂之余，间作诗文，无毫楮，烧桴存炭，画壁上，得诗若干首，复为文，自叙其生平大概焉。十五年九月，王师破仙霞关，精忠降，饰辞希免死，虑承谟白其实，于九月十六夜，遣逆党来加害。承谟时方侧卧，闻变，微笑曰：“今日方毕吾事。”索御赐冠，贼党召八者夺而掷诸地，复蹴之。承谟怒以械索摔其头几毙。乃披衣露顶，望阙九叩首，遂遇害。一时同死者，自幕客至隶卒，凡五十三人。初，承谟被执，部曲有张福建者闻变，手双刃，大呼夺门，当之者无不立毙，力竭被执。贼爱其勇，欲全之，大骂不屈，卒就死。继而精忠以三十二人坚守承谟，中有蒙古人嘛呢者，为伪散骑郎，谋欲免承谟，事泄，精忠讯之，大言曰：“范公忠臣，尔逆贼。宁与忠臣同死，不愿与逆贼同生。”精忠怒磔之。又有泰宁人许鼎者，义其所为，恒阴左右之，凡所存片纸只字，悉为收藏。精忠既害承谟，令贼党焚尸，弃之山野，鼎预往伏匿，夜分，行乱石宿莽中，觅得烬体，藏于家。明年，负骸潜行，纡折万里，竟达京师。事闻，圣祖震悼，遣内大臣佟国维等三人，御前侍卫二十人，赍大官茶酒，哭临其丧。十九年，精忠伏诛。当赴市曹时，承谟子时崇，亲执刃，寸磔其肉，取其心以祭父。圣祖念承谟纯忠大节，恤典概从优厚，营葬加祭，加赠太子少保、兵部尚书，谥忠贞。《八旗通志》
　　[HT]王国泰　奉天盖平人。初为福州同知，逆藩蓄异谋，国泰每侦之，以告总督范承谟。后佐郡泉州，康熙十六年，迁福建盐驿道。会耿逆初平，海氛尚炽，国泰办应夫船予直，不以扰民。泉州告警，请破贼，募壮勇数千人，授衣粮甲仗，率先士卒，奋呼击贼。泉人素衔其恩，效命恐后。贼大溃，围解。叙功增秩，擢安徽按察使。《福建通志》
　　郎廷相　辽东人。康熙十五年，任福建总督。时逆变初定，余孽犹炽，连营数十里。廷相剿抚互用，沿海诸郡，次第悉平。滇逆遣伪将军韩大任、乐灿等部众十余万，由江右进寇，廷相详谕之以利害，大任等感激输诚，闽疆帖然。前兴、泉、漳三郡士民，为耿逆拘系者以千计，廷相尽省释之，给资以归。《福建通志》
　　姚启圣　号忧庵，其先为浙之绍兴人，由汉军籍康熙癸卯科顺天第一。始任香山县，以诖误去。十三年，耿逆作乱，起为台州郡佐，寻擢温处道。十五年，随和硕康亲王入闽，为福建布政使。闽自耿逆肆残，民不堪命，启圣务有以休息之，豁除浮役，慎持官钥，吏怵然敛手，莫敢为奸。时海氛未靖，启圣每自备衣粮，募壮勇，有澄清海外之志，尝曰：“国家声教无外，今逆藩削平，奈何以台湾一弹丸，廑宵旰忧，使沿海居民不遑宁处乎？”会总督郎廷相罢去，以启圣代之。于是，得为所欲为，而平台之计决矣。十八年，移驻漳州，与台迩，间谍可施。乃大开招徕馆，使随征参议道黄性震董其事，贼降者，无真伪皆纳之，高宴华轩，焜煌于道。令福州同知苏良嗣督造战船，委随征同知林升督粮运。既数月，贼稍有降者，即厚其赐予，宠以礼貌，使闻者心动。先是伪将军朱天贵来归，启圣知其勇，且熟海道，谙贼形势，特疏请以天贵参军事。至则引入帐中，相与卧起，供帐过于自奉。天贵感激，竭诚致命，得其死力，遂增置火炮军器，买上游米石，以图大举。会苏良嗣战船亦报竣，乃夜驰三百里，至闽安镇之五虎门，亲自配舟，调遣精练水师。随又赴漳，使兴化知府卞永誉、泉州知府张仲举往说贼降，而伪行人傅为霖虽约为内应，实心持两端，启圣以计杀之。十九年二月癸未，乘贼懈，遣兵攻破陈洲、观马洲、音山、石码十九寨。甲申，复遣随征游击张定国、都司张玺等引兵直抵海澄城下，招伪总兵苏侃为内应，攻拔之，遂复海澄。丁亥，复金门。厦门贼势穷蹙，退保澎湖。二十年，启圣自以北人乘舟，终非素习，军中不可无帅。具疏上请天子，以内大臣伯施琅为水师提督。既至，与之筹兵料敌，经画方略。于二十二年六月乙酉，从平海进兵，癸巳，克澎湖。七月丙申，郑克土爽率众归诚，海外悉平。朝命加启圣宫保，予世职。凯还后，题复海界迁民，复井疆，又置通省郡邑学田。寻以病卒于官。榇出西郊，士庶跪奠流涕，为祠于洪江浒祀之。启圣美须髯，多智计。其初议平海也，贼遣侦者数辈觇动静，启圣故示以弛缓，会元夕张灯，与文武大僚置酒还珠门楼上，若无意用兵。然漏下二刻，称疾，命属吏行酒，而启圣巳开南关，疾驰至五虎门，调将出师矣。其用兵类此。《福建通志》、《台湾府志》合纂
　　吴兴祚　字伯成，辽东籍，其先为浙江人。康熙十五年，随大师平闽，授福建按察使。十七年，擢本省巡抚。时逆孽方除，海氛犹炽。总督姚启圣锐意削平，兴祚力为赞画水陆挽运，军饷常充。又以重兵悉赴泉、漳，会城空虚，联络采捕渔舟，以备不虞，建复沿海游寨，以资保障。启圣得以专心一力，无返顾忧，以有成功。《福建通志》
　　于成龙　永宁人。康熙十八年，任福建按察使。折狱平允，八郡咸称无冤。迁本省布政使，自奉如寒士，疏水粗粝，极人之所不堪，一切馈送，屏绝弗受。洁巳奉公，清节为天下第一。擢北直巡抚去，民至今称之。《福建通志》
　　张所志　字淡明，辽东人。康熙十八年代于成龙为按察使。刚直严明，谳决不滞，遇冤狱，力昭雪之。闽俗健讼，所志欲矫之，不轻受民一牒，刁风为之息。护理抚篆，值用兵海上，督造战舰，趱运军糈，调度有方，擢江西布政使。《福建通志》
　　佟康年　字晋公，辽东人。康熙十九年，任福建布政使。恤灾伤，施医药，以济人救物为事。闽、候二邑，里役逋粮，拖累有年，康年捐数千金，代为偿补，民甚德之。《福建通志》
　　丁　蕙　字次兰，丰城人。康熙丁未进士。二十一年，提督福建学政。慎甄别，拔单寒优等生员，捐俸奖赏。饬教官及有司设立门簿，毋许生员擅入公门。捐修会城、闽、候暨漳、邵十余县学，文庙先贤名宦祠宇极力增葺，累费至数千金。学舍地租概乞豁免，以苏穷黎。[HT6SS]《福建通志》
　　王　隲　山东人。康熙二十七年，任浙闽总督。甫入境，闻湖广夏包子之乱，即驻节延平，授文武方略，为征讨大师声援。楚氛既靖，赴任会城。时有不逞之徒，窜名行伍，煽惑愚顽。隲密遣将校，擒获杖毙，凶徒解散，四境晏如。性清介，凡两省官弁馈送，手书开示数百言，一切禁绝。又访知边海州县，报垦荒田多不实，及晋大司农，遂力请查勘，豁免递年虚报课银若干万两，民免赔累之苦。《福建通志》
　　高曰聪　胶州人，康熙癸丑进士。二十七年，提督福建学政，端方严正，屏却苞苴，请托不行，兢兢三载如一日。每檄各属，以礼待士，士气骎骎振起。总督王隲深嘉之，尝奏其“校士公明，为天下督学第一。”《福建通志》
　　郭世隆　字昌伯，满洲籍，孝义人。康熙三十四年，总督闽浙。端巳率属，以爱民恤兵为事，毁淫祠数十区。五显岭旧有五显神祠，同日自燔，人以为正气所感。捐俸葺宋儒林之奇祠宇，凡贤裔优免银两，革除者悉复之。后晋刑部尚书。《福建通志》
　　汪　楫　字舟次，仪真人。康熙间，举博学鸿词科。三十四年，迁福建按察使。莅任甫三日，逢热审，楫剖析钦部大狱五十余案，省释坐诬逮系者八十余案，囹圄几空。会大比榜揭，宴“鹿鸣”，一举子直前哭，伏地曰：“某即某案罪人也。为豪贵局陷，赖公昭雪，得至于此！”有奸民以假命诬其缙绅，问官周内之，狱几成，楫立白其冤。骄卒发某将弁阴事，情法难两全，且时以不测挟所司，楫一讯，群魁俯首帖服。勋贵争沙田，以势挟上，官不敢挠，楫坚持不可，负势者胆落。未三月，即擢本省布政使。丙子岁饥，发帑金采买上游米石，并请运台郡积谷平粜，价银归项，国不病而民食充。后内召去。《福建通志》
　　[HT]汪　薇　字思白，号棣园，歙县人。康熙乙丑进士。三十六年，任福建督学道，以崇实学、端士习为首务，考校公明，断绝请托。尝自题文场楹帖曰：“尔无文字当安命，我有儿孙要读书。”卷必亲阅，甲乙评跋，赏识精当。倡议购棘院附近军营废地，易席棚为号舍，毁坊刻淫词，正人心术。秩满去，肖像祀于道山。卒之日，九郡士人聚哭之。《福建通志》
　　梅　鋗　号桐崖，宣城人。康熙丁未进士。四十年，巡抚福建，简重镇静，政持大体。凡海邦名胜，先贤遗迹，加表扬以志景仰。琉球岁来贡，探向有私觌常例，鋗坚却不受，贡使悦服，肖像归祀。古田令陈瑸，慈惠清介，鋗特疏荐举，不次超擢，后亦抚闽。《福建通志》
　　沈　涵　字度汪，号心斋，归安人。康熙丙辰进士。四十二年，以右庶子督闽学政。入仙霞关，仰天誓曰：“某敢有负此心者，不复过此关矣！”念闽理学名儒，后先接踵，疏请杨时、游酢、胡安国、罗从彦、李侗、蔡元定、蔡沈、黄榦、真德秀九贤祠各赐御书扁额，以重师表。试士公明，虽勋贵周亲，罔徇请托，所拔多名宿。每于进谒时，以植品潜修，畏罪怀刑，为诸生诲勉，谆谆于朱子分年读书之法，士习为之丕变。秩满去，闽人创清苕书院，肖像祀之。官至内阁学士，礼部侍郎。卒，士哭之如哭汪薇。《福建通志》
　　李斯义　字质君，长山人。康熙戊辰进士。四十四年，巡抚福建。洁已爱民，兴文造士，所行善政，悉本至诚。念闽地人文日盛，每科应试，多至万人，与布政使高缉睿集议拓贡院旁隙地，复购民居，增号舍千余楹，葺共学书院，拔髦士，延硕师，考业论文。更檄行州县，各立义学，教贫士之无师者。复严溺女之禁，创育婴堂，收养遗孩，檄行八郡，全活甚众。后以酷暑步祷，积劳成病，卒于官。士民肖其像于共学书院祀之。《福建通志》
　　张伯行　字孝先，仪封人。康熙乙丑进士。四十六年，巡抚福建。甫下车，即以表章道学，造就人才为先务。购求宋儒遗书，手为评释授梓。创鳌峰书院，建藏书楼，先后积数万卷，徵八郡佳士，读书其中。每月具饮馔，集诸生考课，口讲指书不少倦。于一切吏事，复剖决若神。闽俗买贫女为婢，凡男子劳役，悉以属之，婢有至无齿不嫁者，或鬻之尼院，得价倍，而弊乃甚于锢婢矣。伯行谕令赎归，间或分俸代为偿而归之，特严幼女为尼之禁，民感其义，俗遂革。伯行性峭介，自奉菲约，官吏化之，率以清节著。民爱之，语曰：“为民如慈母，训士若良师。”寻调江苏巡抚，入为户部右侍郎，洊历礼部尚书，卒谥清恪。在闽所著有《濂洛关闽书》、《道南原委》、《学规类编》、《正谊堂文集》、《养正编》等书，其数十种。《福建府志》
　　范时崇　字自牧，沈阳人，忠贞范承谟子。初为福建按察使，明允哀矜，慈而善断。每朔望诣道山忠贞祠展拜，哀恸不自胜，僚属为之感泣。擢山东布政，晋广东巡抚。四十九年，总督闽浙，周恤民隐，振起人才，尝语人曰：“闽为前人殉节之地，重以两世节钺，主恩深重，愧无所以报称者。”寻入为兵部尚书，士民庆承谟有子，并祠之道山。《福建通志》
　　觉罗满保　号凫山，满洲人。康熙甲戍进士。五十年，巡抚福建，饬纪陈纲，综烦治剧，有开济才。未几，总督闽浙。五十二年，奉命巡海，复游寨，置烟墩，相度机宜，绸缪孔固。六十年，台匪朱一贵等乱作，满保密疏告变，谓抚臣吕犹龙曰：“厦门为控制全台咽喉，当亲往以安人心，为恢复计。绥辑会城，拨济粮饷，请以相属。”五月庚午，由省城疾趋泉州，值澍雨连绵，乘竹兜，从数骑行泥淖中，人莫知其为制府也。至厦门，严申军令，市肆晏然。巳而舟师云集，乃酾酒誓众，声言分路进剿，密授诸将函封，戒以开洋后启视，则令其合攻鹿耳门。盖欲散贼党，以分其势也。贼果分兵拒战，旬日恢复府治，南北二路，以次讨平。捷闻，随调遣能吏安辑流亡，慰抚各庄社民番，台湾遂定。后以疾卒于官。《福建通志》
　　李发甲　字瀛仙，云南举人。康熙五十二年，任福建布政使，以孝弟化民，以清正率属。捐俸修洪山桥，建六柱洋亭，以便行人，道路戴之。未几，擢巡抚去。《福建通志》
　　陈　瑸　号眉川，海康人。康熙甲戍进士。初为古田令，简调台湾。清操绝俗，慈惠利民。公暇引诸生考课，以立品敦伦为先。每夜躬自巡行，询父老疾苦。闻读书纺织，则重予奖赏，有群饮高歌者，严戒谕之。念商艘水丁重困穷黎，详请豁免。寻行取入部，后以四川督学调台湾道，民闻其再至也，扶老携幼，欢呼载道。瑸镇以廉静，番民帖然。官庄岁入，悉以归公，秋毫不染。旋擢本省巡抚，一老苍头衤菐被自随，单骑之任。一切章奏檄移，尽出已手，起居止一厅事。日勿爽治政，夜分乃罢。草具蔬粝，日啖姜少许。捐置学田以赡诸生。五十六年，奉命巡海，自赍行粮，屏绝供亿。诸所经营学宫、贤祠及桥梁、道路、坝闸之类，次第毕举。以劳卒于官。当属纩时，一绨袍，覆以布衾而已。属员入视，莫不感涕，民有相向哭于途者。特赐帑金归葬，赠礼部尚书，谥清端。《福建通志》
　　黄之隽　字石牧，松江华亭人。康熙辛丑进士，雍正甲辰督学闽中。鉴裁精审，谢绝请托。以兴起古学自任，每郡试事毕，辄合才隽士，校其诗、古文词，口讲指画，闻者悦服。后以左袒士子，被论解官。诸生醵金为赆，不受。去之日，送者相属于路，车为不行。
　　高其倬　字章之，奉天人。康熙庚辰进士。雍正四年，由云南巡抚，进福建总督。之任，甫抵浙，闻闽岁祲，即于道奏请截江浙漕米二十万，由海运平粜以赈。继而发帑四出采买，广储偫，禁囤积，民不病饥。盐法自前政改官办，后商人失业，价渐昂贵，其倬仍尽归之商，科条备具，课羡而直亦平减。先是康熙五十六年，禁闽省商舶，不许往南洋诸番市易，违者抵罪。其倬疏请弛其禁，其略曰：“福、兴、泉、漳、汀五府，皆地狭人稠，本地所产，不敷食用。自康熙二十二年平台以来，海宇升平，生齿不可胜计。今五府之内，荒僻之地，已无可开，山泽之利，亦已无馀。惟开洋一途。民之稍富者为船主，为商人，其贫者，为头舵，为水手，一船几及百人，一年往还一次，多者得千馀金或数百金，即水手之类，亦每人可得二三十金。其本身既一年不食本地米粮，又得银而归养其家，下及手艺之人，皆大有生业。洋船一回，开行设铺，又足养商贾之家，且多有带外国米归者。此开洋之利益也。从前诸臣所虑者，大约有三：一云载米出洋。臣查外国皆产米之处，不资中国之米，洋盗多劫米之人，无买米之盗。且洋盗皆在沿海直洋，洋船皆在横洋之内，海中道路不同。似盗米之说，为无足虑。一云透漏消息与各外国。查现今各外国之船，俱许到中国，惟中国之船不许到外国，若透漏消息，彼国来此贸易之人，岂不能相传消息？且广东之洋船，现俱许到外国，独福建之船不许到，岂广东之船全无漏泄？福建之船独虑漏泄？一云外国造船，需用中国船料桅舵，恐闽船卖与之。查外国洋船甚大，其夹板船只，皆用整根之木造成，而闽船皆用板片，彼此木料，不能通用。至于桅舵，闽省之大桅，尚小于外国洋船之头桅，舵之大小亦然，何能相盗为用？臣愚以为洋船应行开禁，至海船回省，请酌量带米而归于闽省，更属有益。”廷议如其所请，并定洋船自暹罗回者，大船带米三百石，中船二百石；自噶喇吧回者，大船二百五十石，中船二百石；自吕宋、柬埔寨、马辰、柔佛回者，大船各二百石，中船各一百石；自赤仔、六坤、安南、宋月居月劳、丁家奴、宿雾、苏禄回者，中船各一百石，著为例。洋禁既开，由是漳、泉诸郡，多高赀富人。其倬性明恕，政举大纲，不矜苛细，遇属吏有恩礼，其清节尤一时无比。七年，改督两江，后征拜户部尚书，道卒，谥文良。
　　王　恕　字中安，四川安居人。康熙辛丑进士，选庶吉士。乾隆五年，授福建巡抚。在任勤恤民隐，培植士气。岁辛酉，监乡试。向例：闱中诸需用物，率分派铺户，吏胥因缘为奸，用一取十，民受重困。恕稔知之，属诸司严督，人吏有犯者不少贷。事必躬亲，毫末不扰诸民，并刊石永禁之，弊遂绝。郡有鳌峰书院，恕亲试诸生，拔其尤异，厚予廪饩。暇则亲临讲明正学，以文行相切劘。复创考志书院，教诸士之与童子试者，一时士习丕变。恕博雅仁厚，以诚信感人，不为操切，所至无赫赫之誉，而去后民思之。
　　潘思榘　字絜方，阳湖人。雍正甲辰进士，先庶吉士。乾隆十三年，任福建巡抚。时建宁贼徒魏现啸聚为乱，捕系二百余人。思榘与同官谳决，奏戮五十人，余论拟如律，不纵不冤。遂严饬所部，崇正道，驱邪教，并禁崇安、上杭、龙岩州、台湾、淡水、鸡笼诸地所产土硫，毋许私鬻，阴制火器，奸宄衰息。其为政，以筹民食，亟赈恤，兴水利，缮城垣为先务。福、郡都会，食繁米少，仰藉延、建转输，下至漳、泉则倚台运。春夏之交，市米稍匮，价辄翔起。思榘力筹常平积贮，奏请动拨台仓协助，民赖以哺。又以台凤二县于乾隆十二年被灾，奏请缓征额粮，并禁客头之私运广东惠、潮者。是年秋七月，漳、泉、台郡初忧旱，继而飓风大作，潮溢，冲坏民田，思榘分拨邻郡仓储，减价以粜。旋奉旨，截江浙漕运十五万石，运闽储备，民于是不饥。十四年夏四月，邵武光泽大雷雨，北溪山水溢入城市，思榘辄令有司赈给，曰：“母以灾小而壅朝廷恩泽。”十六年夏五月，宁化大水，淹及附近之清流，漫入建宁。思榘力请勘恤，民甫安集，而秋七月飓作，大雨若注，拔木飘瓦。罗源、宁德、霞浦、寿宁、福安灾尤甚。思榘冒水履亩分赈，葬流尸，葺坏屋，亲制文祭男妇之溺者，痛哭引咎，百姓观者皆哭失声。民感入肺腑，而思榘亦病矣。其兴水利也，甫下车即从民请，开郡城南直渎新港。福州西湖，晋郡守严高所凿，广二十余里，建闸储水，溉田数万顷。宋、明以来，湖日缩，今所存者十之三。思榘因旱，集民夫，给工价，开挑湮塞，重筑堤一千三百余丈，缮闸二座，葺湖心开化寺，遍植桃柳于堤上，为利最钜。福宁郡之宁德，亦有东西湖，思榘先筑东湖，得良田万顷。而福清之郎官港、法海埔，霞浦之长溪坝，长泰之双圳坡，亦次第构事。又若闽县之仓前桥，福清之渔溪桥，连江之通济桥，辄修治其废坏。其缮城垣，则有福州、永安、宁洋、长泰、惠安、泰宁、厦门、建阳诸郡邑。会城鳌峰书院者，前抚仪封张伯行所建，思榘力为振兴。时入讲堂督课诵，稽行习，口诵指画，娓娓不倦。久之，成《鳌峰讲义》若干卷，多先儒所未发，造就成材器者甚众。又购书籍，加餐钱，设都养，赎黄道周《经解》板，贮院中以资诵习。思榘博物洽闻，湛深经术，公馀不废著撰。在闽著《周易浅释》、《天玉初笺》、《青囊佩觹》、《地学要旨》诸书。又饬修《福郡志》书，每一卷脱稿，亲为裁定。十七年春，以劳卒于位。卒之日，僚吏哭于庭，绅士哭于门，军民哭于道。事闻，皇上轸惜特深，恤典俱一品例，赐谥敏惠，命入京师贤良祠，并浙江、福建二省贤良祠。

卷之四十七
　名宦二
　　

历代郡守、僚佐附。
　　　　晋
　　严　高　太康三年，为晋安太守。时初置郡，诏治闽越故城。高顾视险隘不足容众，遂改筑子城。又凿迎仙馆前，连于澳桥，通舟楫之利。城西浚东西二湖，溉田数万亩，至今利之。正德《府志》
　　　　宋
　　虞　愿　字士恭，余姚人。泰始末，为晋平太守，前政与百姓交关，质录其儿妇，愿遣人于道夺取还之。初立学堂教授。郡出蚺蛇，胆可为药，有遗愿蛇者，愿不忍杀之，放二十里外。一夜，蛇还床下，又放四十里外，复来归。论者谓愿仁心所感。海边有越王石，常隐云雾，相传清廉太守乃得见，愿往观之，清彻无隐。《南史》
　　王秀之　字伯奋，琅琊人。元徽间，为晋平太守。遗书朝士曰：“郡承虞公之后，善政犹存，差得无事。期年求还。或问其故，答曰：“此郡沃壤，珍阜日至。人所昧者财，财生则祸逐。智者不昧财，亦不逐祸。吾山资已足，岂可久留？”人以为王晋平恐富求归。[HT6SS]《南齐书》
　　　　齐
　　邱仲起　字子震，吴兴人。建元初，为晋平郡，清廉自立，褚渊叹曰：“见可欲心能不乱，此杨公所以遗子孙也。”后官至廷尉卒。《南齐书·沈宪传》按仲起，《旧志职官》俱误作仲趋，《名宦》无传，今考《南齐书》补入。
　　王僧孺　字僧孺，东海郯人。齐文惠太子闻其名，召入东宫，直崇明殿，欲拟为宫僚，文惠薨，不果。时王晏子得元，出为晋安郡，以僧孺补郡丞，除侯官令。建武初，有诏举士，扬州刺史始安王遥光表荐秘书丞王日东及僧孺，曰：“前侯官令东海王僧孺，年三十五，理尚栖约，思致恬敏。既笔耕为养，亦佣书成学。至乃照萤映雪，编蒲缉柳。先言往行，人物雅俗。甘泉遗仪，南宫故事，画地成图，抵掌可述。岂直鼮鼠有必对之辩，竹书无落简之谬。访对不休，质疑斯在。”除尚书仪曹郎。《南齐书》
　　　　梁
　　范　缜　字子真，南乡舞阴人。天监初，为晋安太守。在郡清约，资公禄而巳。迁尚书左丞，及还，虽亲戚无所遗赠。《梁书》
　　按：唐福州刺史，俱以福建都团练、观察使兼，传列《名宦》上卷，兹不重见。
　　　　宋
　　杨克让　字庆孙，冯翊人。太平兴国初，以两浙西南路转运使，权知州事。泉州民啸聚为盗，克让在福州，即率其屯兵至泉，与王明、王文宝共讨平之。历官廉谨干局，所至有声。《宋史》参万历《府志》
　　马　亮　字叔明，合肥人。举进士。淳化间，诸路转运使置纠察刑狱官，命亮覆讯，福建路全活者多。迁太常博士，知福州。苏易简荐亮才任繁剧，召还。后以太子少保致仕。吕夷简少从其父蒙亨为县吏，至福州，亮见而奇之，妻以女，世谓亮知人。《宋史》参《闽书》
　　谢　泌　字深源，歙人。太平兴国五年进士。官两浙运使。景德初，移知福州。时郡城澳桥要冲木梁易朽，泌欲易以石，民陈佑等奔走奉命。泌去任后，民不忍忘，而桥竟完。及闻泌卒，相率缟素，曰：“侯，吾民天地也，不张权，不恃势，兄弟争者谕之，顽狠者责之，讼几息矣。”时继守严辟疆尚严，闻其言，政亦为宽。后守元积中书“去思”易桥名。民为立祠，陈烈为记。正德《府志》
　　王　平　莆田人。大中祥符中，知福州。转运使王贽言“福州官田宜课租，如漳、泉例。”平曰：“额外增税，民何以堪？”奏止之。《闽书》
　　王　臻　字及之，汝阴人。天禧中知州事。闽俗：奸者啖野葛诬人，人有抵死者，臻廉其状，奸不得行，人甚赖之。又民间利火作，仓猝辄掠其财以为常，臻捕首恶，杖流之，民乃安，其严明如是。新旧《福建通志》合纂
　　胡　则　字子正，婺州永康人。以进士起家。天圣中，知福州，时张希颜奏请福州官庄田纳二税外，仍输租米，则奏官田多瘠，且滨海有潮患，不宜增税，诏从之。《宋史》
　　章　频　字简之，浦城人。天圣中，知福州。伪闽时，赋民官田岁输租税而已，至是转运使方仲荀谓：鬻之可得缗钱二十余万。频上疏言钱数浩大，田无可输价，诏悉除之。万历《府志》
　　郑　载　天圣中，知福州。先是，知州谢泌、王臻、章频皆贤，而载亦以循良称，民为歌曰：“前有谢王，后有郑、章。”《闽书》
　　方　峤　字次山，莆田人。景祐元年进士。初调平阳尉，改福州司理参军。州民有诬系狱者，守促令引服，峤力辩其冤。改秘书丞著作郎。《闽书》
　　陈　铸　字师回，兴化人。康定初，知南雄。秩满，以母老不复请郡，求通判福州，以便养亲。蔡襄序其行，谓铸之孝足为人子之劝。福州自景祐建学，弦诵无闻，铸亟赞其守，延师增廪以教之，一时学者靡然向风。正德《府志》
　　蔡　襄　字君谟，仙游人。天圣进士。由右正言直史馆，乞便养亲，出知福州。始复古之五塘，又奏减五代时州民丁口税之半。升本路转运使，寻以父丧去。嘉祐初，以枢密直学士，礼部郎中，再知福州。礼士之贤者，以劝学兴善，而变民之故俗。初，闽士专用赋应科举，襄得耆儒周希孟，馆以师礼，具餐钱，设都养，以经术传授。襄亦屡至劝讲，延处士陈烈，尊以师礼，而陈襄、郑穆德行著称，襄折节下之，士乃多通经，习益醇。俗重凶事，奉浮屠，会宾客，尽力丰侈，游民贪饮食，利钱财，来者踵沓，遂有亲亡破产办具，或立券举债，终身困不能偿。襄曰：“弊有大此者耶？”即下令禁止。至于巫觋主病，蛊毒杀人之类，皆渐绝之。择民之聪明者教以医药，使治疾病。条其事，作《五戒谕》教之，闽俗丕变。州民刻石纪其绩。拜端明殿学士。卒年五十有六，赠少师，谥忠惠。《闽书》参正德《府志》
　　曹颖叔　字秀之，亳州谯人。皇祐中，侬智高寇岭南，朝议以闽中兵备久弛，擢天章阁待制知福州。推恩行惠，刬烦去蠹，整肃戎政，治行不下古人。正德《府志》
　　燕　度　字唐卿，益都人。嘉祐中，知福州。会盗起，度请假事权，制摄一道，遂加兵马钤辖，所至善状日闻。正德《府志》
　　元　绛　字厚之，钱塘人。登第，摄上元令。安抚使范仲淹表其才。嘉祐间，知福州，奏罢钱氏无名之征，所莅咸有异政，而无特操。工于文词，为流辈推许。拜参知政事，卒年七十六，谥章简。《宋史》
　　程师孟　字公辟，吴人，进士甲科。熙宁中，知福州，筑子城，浚河隍，建学舍，治行最东南。累领剧镇，为政简而严，罪非死者不以属吏，发隐摘伏如神，豪恶不逞者，痛惩艾之，至剿绝乃巳。以光禄大夫致仕，卒年七十八。正德《府志》
　　曾　巩　字子固，南丰人。熙宁末，以龙图阁知州事。时剑州盗廖恩虽降，余众尚合，旁连数州，巩以计致之，自缚归者二百人。奏增濒海巡简官，自是境内盗尽息。福多佛刹，僧利其富饶，争欲长其徒，巩俾其徒自相推择，识诸籍，以次序录，又禁妇女无入寺。官旧无职田，岁鬻园蔬以供公费。巩曰：“太守与民争利，可乎？”罢之。巩所至州不遣人，至县，县不遣人，至田里，省文移，令行禁止，囹圄屡空，吏民安其政。万历《府志》
　　孙　觉　字莘老，高邮人。元丰中，知福州。闽俗厚于婚丧，用财无艺。觉裁为中法，资装无得过百千，葬埋之费亦率减十五，俗大便之。民欠市易钱，系者甚众。有管下富人，出钱五百万葺佛殿，请于莘老。莘老徐曰：“汝辈施钱者何？”曰：“愿得福耳！”曰：“佛殿未甚坏，佛未至露坐也，孰若为狱囚代偿官逋，使数百人释桎梏之苦，得福岂不多乎？”富人不得已，诺之，即日输钱，囹圄一空。《史取》
　　柯　述　字仲常，南安人。述与弟逑、迪尝贽文蔡襄，襄奇之。嘉祐四年进士，历知襄邑，盗悉奔他境，神宗闻之，召对便殿，书其姓名于屏，擢知怀州。元祐、元符中，两知福州，州旧无贡院，每大比，即庙学中为试院，先圣释奠，反移他所。述择州治东南公廨及废地为院，构堂百二十区，士人便之。《闽书》
　　林深之　字原叔，莆田人。绍圣中，为福州观察推官。时温益知州事，事一委之，深之在告，益曰：“今日废吾手矣。”《闽书》参正德《府志》
　　江　常　字少明，惠安人。靖康初，知福州。时建贼乘流趋迫州城，常登陴呼其酋，谕以祸福，许为腾奏，贼罗拜散去。州卒骄横，喧噪衙门，常得其尤者诛之，士卒始识纪律。[HT6SS]万历《府志》
　　程　迈　徽州黟县人。建炎四年，以朝散大夫，徽猷阁待制知福州。时建寇猖獗，迈请师于朝，命参政孟庾、少师韩世忠讨平之。郡人各为立生祠，因更名武备堂曰：“止戈，”以旌其功。自台门至虎节门，大井有七，岁久多湮，悉令浚之，民获其利。绍兴间，复以显谟阁直学士、左中奉大夫，再知州事。正德《府志》
　　张　守　字子固，晋陵人。绍兴初，知福州。时右司员外郎张宗臣请筑福州城，守奏州人困弊，请俟他年，遂止。闽自范汝为之扰，公私空乏，守在镇四年，抚绥凋瘵，奏蠲所贷常平缗钱十五万。初，伪闽以八州之产分三等，上给寺观，中下给土著流寓。守只留四十余刹，余悉为实封，岁入不下七八万缗，以助军资，余充杂料，当时称便。正德《府志》
　　张致远　字子猷，沙县人。宣和三年，第进士。宰相范宗尹荐其才，召对，擢枢密院计议官。建寇范汝为已降，犹怀反侧，招安官谢响、卢棠受贼赂，阴与之通，致远谒告归，知其情，还白执政，捕棠等付狱，诏孟庾、韩世忠讨之，辟致远为随军，机宜文字。贼平，除两浙转运判官，迁侍御史，请罢榷福建盐，累迁显谟阁待制，知台州，以海寇郑广未平，改知福州。广闻致远来，辄请降。致远选留四百人置营城外，复遣广讨他郡寇，数月悉平。致远鲠亮有学识，历台省侍从，言论风采，皆卓然可观，赵鼎尝称其有士望，他日所守不渝。[HT6SS]《宋史》参正德《府志》
　　薛　弼　字直老，永嘉人。绍兴间，福州大盗起，其党甚盛，诏升弼集英殿修撰，知福州。弼言昔守章贡，有武夫周虎臣、陈敏所属丁壮数百，皆精悍可任剿捕，乃以虎臣为副将，敏为巡检，选千人隶戏下，号奇兵，日给糗粮，责以灭贼，凡四年而贼平。正德《府志》参《福建通志》
　　林　雱　字德甫，莆田人。绍兴中，通判福州，适朝廷计僧口给食，悉籍余财输户部。雱以闽中地瘠民贫，州郡督办烦重，若寺观余财悉籍户部，则州之岁计益敛，复殃民，遂白府帅张澄，乞澄于朝，自计口外，余财充岁计，朝廷如其请。正德《府志》
　　江应辰　字圣锡，信州玉山人。绍兴五年进士第一，隆兴间，知福州。未几升敷文阁待制，举朱熹自代，在镇二年，奏蠲一切苛赋。应辰少从吕居仁、胡安国游，张栻、吕祖谦深器许之。接物温逊，遇事特立不回，以忤秦桧，流落岭峤十有七年。桧死，始还朝。《宋史》
　　赵子潚　字清卿，宋宗室。隆兴初，以龙图阁直学士知福州。岁饥，告籴傍郡，平价济民。进龙图阁学士，移知泉州。《闽书》
　　张次夔　字和仲，浦城人。以荫补官福州理掾。部使者摄州事，以私意挠狱，次夔坚持不可，使者不能夺。迁西安令。参《闽书》
</div>
    <div class="pagination">
<a href="福州府志乾隆本_page317.html">上一页</a><span>...</span><a href="福州府志乾隆本_page313.html">313</a><a href="福州府志乾隆本_page314.html">314</a><a href="福州府志乾隆本_page315.html">315</a><a href="福州府志乾隆本_page316.html">316</a><a href="福州府志乾隆本_page317.html">317</a><span class="current-page">318</span><a href="福州府志乾隆本_page319.html">319</a><a href="福州府志乾隆本_page320.html">320</a><a href="福州府志乾隆本_page321.html">321</a><a href="福州府志乾隆本_page322.html">322</a><a href="福州府志乾隆本_page323.html">323</a><span>...</span><a href="福州府志乾隆本_page319.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
