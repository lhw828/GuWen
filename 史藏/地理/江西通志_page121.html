<!DOCTYPE html>
<html>
<head>
    <meta charset="UTF-8">
    <title>江西通志 - 第 121 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 121 页/共 394 页</h1>
    <div class="content">　　六老堂赵师夏自记假守郡符承命而来官事之余得与五老人者揖让于几席之上作屋数楹寓之郡圃与峰相直名曰六老堂
　　按明王祎亦有六老堂记谓后人以朱子配五老而为六与此堂无涉
　　同元亭刘辰翁记周嗣翁为亭池上池莲花叶万柄嗣翁倚风亭栏零露忘归慨然曰吾家濂溪公见性体于此矣求予书爱莲二字亭上予为改曰同元之亭
　　一川风月亭掲文安集有题胡信夫一川风月亭诗交让木浔阳记都昌县东北一百里黄金山上有南树一年东荣西枯一年西荣东枯张华所谓交让木也
　　六朝松庐山续志简寂观前古松数十株相传六朝时物或云种自修静
　　复生松庐山志逹观僧来匡庐至归宗殿堂几败寺前有大松亦枯乃抚松祝曰如寺当兴汝复生也后果验因名松曰复生
　　丞相柏名胜志在都昌县孝行乡宋丞相江古心手植枝榦凌空清隂覆地人以为义气所钟
　　钓鱼台名胜志在府西东古山麓明侍讲余南坡钓鱼之所
　　钓台亭庐山志在鹿洞书院之西桑疏提学李梦阳建有记
　　大意亭林志大意亭与钓台亭对正徳庚辰唐龙建六合亭庐山志在白鹿洞回流山巅洞志明正徳辛未郡守刘章建李梦阳为记
　　独对亭邵寳记南康白鹿书院胜在五老负而弗乡若阙典者周览之余欲为亭以对之徔者曰此文公先生旧防也亭成名曰独对重公迹也
　　髙美亭桑疏在卓尔山巅嘉靖中御史徐岱建
　　朋来亭白鹿洞志在思贤台北山絶顶提学王宗沐建寳墨亭庐山续志在开先寺明观察王世懋建以覆黄庭坚手书七佛偈及王守仁平宸濠记功碑者王世贞作记












　　江西通志卷四十一
<史部,地理类,都会郡县之属,江西通志>
　　钦定四库全书
　　江西通志卷四十二
　　古迹
　　九江府
　　康王城述异记庐山上北岭　城号康王城天雨闻鼓角之声传云周康王好音累寻名山故有康王之号
　　古彭泽县府志在县东三十里汉置晋隋因之唐武徳五年改彭泽为浩州迁于浩山下今彭泽乡
　　柴桑故城明一统志在府城南九十里汉置属豫章郡隋改为湓城即今楚城驿是其址述异记寻阳柴桑县城晋永和中有童謡呼为平石城时人佥谓平石晋之徴也桓簒位晋帝为平固王恭帝为石阳公俱迁于此城
　　赵屯城太平寰宇记在彭泽县东北二百五十七里典籍不载古老相传赵屯城
　　废九江县豫章书在府境晋元帝置后省
　　废上甲县明一统志在彭泽县境晋置义熈中省入彭泽
　　半洲故城元和郡县志在府城西九十里按吴将孙虑黄武二年出镇于此筑城
　　懐玉城名胜志在府城西一十五里本汉寻阳县其城晋孟懐玉所筑隋因水患移入城为附郭今名故州彭蠡湓城皆其地也
　　郡南古城述异记寻阳张允家在本郡郡南有古城张少贫约屡往逰憩忽有一老父来与张言因问之此城何名答曰吾不知为南郡城耳张后出官为南郡太守即以城号以志老父之言焉
　　古太原郡城太平寰宇记在彭泽县东北五十里按顾野王舆地志太原郡梁武帝立属寻阳领晋阳天水和城三县陈亡废
　　废天水县太平寰宇记在彭泽县东五十里按顾野王舆地志天水县梁武帝置以拟西水县隋平陈废入彭泽
　　废和城县太平寰宇记在彭泽县东北二百二十里按顾野王舆地志和城县江左立属汝南郡齐之庐江南顿亦有和城属太原郡至隋平陈并入彭泽
　　废晋阳县太平寰宇记在彭泽县东北一百九十四里按顾野王舆地志晋阳县梁武帝立属太原郡隋平陈并入彭泽
　　废龙城县太平寰宇记在彭泽县西二里隋平陈后置至开皇十八年又改为彭泽县
　　废乐城县太平寰宇记在彭泽县南三十九里县城傍山为之南北髙崄东西平下隋大业十三年贼帅张善安据崄唐武徳五年县平属浩州至八年省州及县并入彭泽
　　废楚城县太平寰宇记唐武徳五年置属江州贞观八年省入寻阳豫章书在徳化县
　　浩州城豫章书在彭泽县浩山下唐初李大亮奏置后废
　　匣剑城程史九江郡治正对庐山之双剑峯乾道中蜀人唐立方为守谓昔曹翰尝屠此州后李成亦尝入郛皆双剑之祟乃辟谯楼前隙地筑为二城夹楼而矗其上谓之匣剑云
　　歇马台明一统志图经云始皇至庐山歇马于此按前志所采九江古迹如巢湖故城为今江北庐州巢县乃秦汉九江郡地与此无涉虎渡亭清风阁为汉九江郡太守宋均而作齐云楼乃均守九江郡时所自建皆非今九江也昔人附防前志因而误采今削
　　瑞井浔阳记盆城汉灌婴所筑孙权经此城自立标令人掘井得铭曰頴隂侯所开三百年当塞不满百年为应运者所开权忻以为瑞井江中风浪井水辄动名胜志在九江府庾楼侧亦名浪井
　　置马亭后汉书郡国志注浔阳有置马亭刘勲士众散处
　　稽亭浔阳记稽亭北瞰大江南望髙岳淹留逺客因以为名
　　陶公垒元和郡县志咸和四年后将军郭黙杀平南刘映叛于此陶侃讨黙筑以攻之黙乃以布囊盛米为垒以应陶今称云陶公垒豫章书在府城东北亦名郭黙城
　　飞鱼迳浔阳记去府城西二里晋义熈中吴为鱼塞于云湖中有人语之曰晚有大鱼攻塞切勿杀许之湏臾有大鱼至羣鱼徔之同侣误杀大鱼是夕风雨暝晦羣鱼悉飞上木间因名为飞鱼迳
　　石泉碑明一统志在徳安县北四十里葛洪山晋时洪见田有蛭害人为书符箓于石置之田畔蛭遂不生石刻见在
　　陶公旧宅名胜志在府西南九十里柴桑山晋史陶潜家于柴桑即今之楚城乡也去宅北三里许有靖节墓唐白居易有访陶公旧宅诗
　　翫月台明一统志在湖口县东三十里晋陶潜为彭泽令时筑以翫月台南有洗墨池乃潜所凿以涤砚者元吴澄记靖节先生家浔阳之柴桑尝为彭泽令后析彭泽创湖口县湖口亦彭泽也故其境内往往有遗迹为靖节读书之地望月台遗迹犹存
　　龙泉庵舆地纪胜在徳化县南三十二里晋江州刺史桓伊为逺法师建周景式庐山记山西有龙泉精舍初逺法师遣诸道人行卜地息此而渇法师因以杖掊地即泉涌出天旱法师令道人读龙王经泉中有物如蛇而出角腾空中去湏臾而雨
　　逺公讲经台朱子诗注东过佛手岩石室嵌空中有井泉僧縁崖结架以居下临锦绣谷又有石榻名逺公讲经台
　　雁门市陆游记东西二林之中有小市曰雁门市传者以为逺公雁门人遂仿佛雁门邑里作此市
　　三笑亭名胜志虎溪在东林寺前上有三笑亭逺公送客不过此溪过则虎辄鸣吼他日送陶渊明陆修静不觉过虎溪忽作声三人愕然大笑而别唐李白诗东林送客处月出白猿啼笑别庐山逺何湏过虎溪宋苏长公书三笑图后近于士人处见石恪画此图三人者皆大笑至于冠履衣服手足皆有笑容其后三小童罔测所谓亦大笑赞云彼三士者得意忘言卢胡一笑其乐也天叹此小子麋鹿狙猿尔各何知亦复粲然万生纷纶何鄙何妍各笑其笑未知孰贤
　　白莲亭林志在庐山谢灵运与慧逺凿池种白莲因名氷壶亭林志在庐山东林寺晋慧逺法师建以覆氷壶泉者
　　莲花漏逺法师年谱弟子慧要立芙蓉十二叶于溪泉上因波流转以定十二时谓之莲花漏
　　锦绣谷明一统志在天池峯下去府城西南六十里晋逺公种药处
　　翟法赐石室南史法赐浔阳柴桑人少守家业立室庐山丧亲后不复还家徴辟一无所就后家人至石室寻求因复逺徙遁迹幽深卒于岩石门
　　刘遗民禅室桑疏在香谷北涧上
　　按南史刘遗民陶渊明周续之谓之浔阳三隠
　　宗少文旧宅南史宗炳妙善琴书图画精于言理每逰山水辄忘归入庐山就释慧逺考寻文义孙测亦有祖风在庐山止祖少文旧宅庐山志在东林寺侧
　　逺公影堂庐山志在东林寺唐大中八年李演撰有逺法师影堂碑文
　　十八髙贤影堂庐山志在东林寺十八髙贤传法师慧逺雁门楼烦人法师慧永河内人慧持逺公同母弟道生钜鹿人昙顺黄龙人僧叡冀州人道昞頴川人昙诜广陵人昙恒河东人道敬琅邪王凝之孙佛防耶舍罽宾国人佛防跋陀罗迦维罗衞国人刘程之字仲思彭城人张野字莱民居浔阳柴桑周续之字道祖雁门人张诠字秀实野族子宗炳字少文南阳人雷次宗字仲伦南昌人
　　庾楼明一统志晋庾亮刺江州时建楼下有舒啸堂元罗公叔庾楼诗自注在江州九江门城上文徳翼重建庾楼记九江郡治后有庾楼焉背负匡庐面临大江
　　繙经台庐山志分水岭塔院西谢灵运繙经处也相传灵运以北本涅槃经繙为南本凡三十二卷
　　檀道济垒豫章书在府城境
　　百花亭明一统志在府城东梁刺史邵陵王纶所建元帝有百花亭懐荆楚诗
　　离垢园南史彭城刘慧斐为梁安成王法曹叅军尝还都道经浔阳逰于匡山过处士张孝秀相得甚欢遂有终焉之志因不仕居东林寺又于山北构园一所号曰离垢园时人称为离垢先生
　　张孝秀隠居南史孝秀字文逸南阳人初入匡山修行学道服阕建安王召为别驾因去职归山居于东林寺有田数十顷部曲数百率以力田尽供山众逺近归慕赴之如市
　　刘仙石祖无择诗神仙不死石常存万古千秋表洞门人欲求真好修炼莫徒将杖扣苔痕注云在江州太平兴国观
　　白鹿升仙台明一统志在天池寺侧旧传尝有白鹿于此上升因名
　　浔阳楼白居易题浔阳楼诗大江寒见底匡山青倚天深夜湓浦月平旦香炉烟
　　浔阳竹亭独孤及记尚书右司郎中卢公因数仞之邱伐竹为亭髙出林表可用逺望欲其迹之可久故命子为志
　　望江楼白居易望江楼诗江畔百尺楼楼前千里道慿髙望平逺亦足舒懐抱驿路使憧憧闗防兵草草及兹多事日尤觉闲人好
　　白云亭明一统志在彭泽县南十五里唐狄仁杰宰彭泽值嵗旱奏免本年租税乂有纵囚宁家之政民徳之建祠立亭
　　祖亭欧阳詹集鲁国顔公顷为湖州牧州产碑材公珍之载石次江州蛟奔螭引直至湖心则茂林峭石势环气胜有神祠曰祖将军庙在焉出钱五万造亭名曰祖亭制文勒碑以纪其事
　　九叠楼名胜志在府治后一百二十余步唐长庆间李渤为刺史时建因对庐山九叠故名
　　快覩亭林志在徳化县治东景星书院后唐李渤辞徴召韩退之以书劝之有景星鳯凰争先覩之为快之语因以为名
　　髙逺亭林志在府治东唐李渤建每一登览江中景物俱在目中
　　遗爱草堂唐侍御郑宪所居见韦应物诗庐山志即遗爱寺
　　锁江楼榆墩集自琵琶亭址右数百步为回龙塔其左有锁江楼
　　卢郎中斋居李华记尚书左司郎中卢振字子厚处于九江南郭荒榛之下堆墆填洼穽书堂斋亭成于指顾髙松茂篠森于门巷宴然燕居胜自我得
　　萧郎中旧堂韩愈游西林寺题萧二兄郎中旧堂诗中郎有女能传业伯道无儿可保家偶到匡山曽住处几行衰泪落烟霞庐山志西林寺侧有萧存隠居桑防萧存者文元先生萧頴士之子也仕为金部员外郎以恶裴延龄弃官归庐山
　　白司马故宅玉海宋祥符三年十二月癸卯令江州修白居易旧第以庐山有居易草堂江州有故宅画像犹存故命葺之
　　崔使君新楼长庆集居易以元和中贬江州司马时刺史崔某起新楼于庾楼故基因作崔使君新楼诗忧人何处可销忧碧甃红栏湓水头徔此浔阳风月夜崔公楼替庾公楼
　　北林院名胜志庾楼下有水亭月榭凉防燠室山磵石池号北林院言可以分东西二林之胜也
　　白乐天草堂明一统志元和中白居易贬江州司马喜曰匡庐在念久矣今得青山緑水中为风月主人乃筑草堂于香炉峰北以自适其自记云山北峰曰香炉寺曰遗爱介峯寺间其境絶胜因面峯腋寺作为草堂朱子山北纪行诗注白公草堂基在东林寺东久废近嵗复创数椽制殊狭陋然亦非其正处矣
　　北亭名胜志在城北隅与匡庐相对白居易诗庐宫山下州湓浦沙边宅宅北倚髙冈迢迢数千尺上有青青竹竹间多白石茅亭居上头豁逹门四辟前楹卷箔北牖施牀席江风万里来吹我凉淅淅日髙公府归巾笏随手掷脱衣恣搔首坐卧任所适时倾一杯酒旷望湖天夕口咏独酌謡目送归飞翮惭无出尘操未免折腰役偶获此闲居谬似髙人迹
　　琵琶亭林志在府城西江滨唐司马白居易送客湓浦口夜闻邻舟琵琶声问之乃长安娼女嫁于啇人乃为作琵琶行后人因以名亭苏辙有琵琶亭诗明万暦间兵道葛寅亮别创浔阳驿西寻燬
　　国朝雍正七年副使刘均重建自为记布政使李兰有和琵琶行原韵诗载艺文
　　浸月亭林志在府城西甘棠湖中有土墩圆如月唐白居易作亭其上后人因其别时茫茫江浸月之句而名
　　白司马花迳庐山纪游在大林寺前乐天曾逰于此于四月见桃花集中有诗序
</div>
    <div class="pagination">
<a href="江西通志_page120.html">上一页</a><span>...</span><a href="江西通志_page116.html">116</a><a href="江西通志_page117.html">117</a><a href="江西通志_page118.html">118</a><a href="江西通志_page119.html">119</a><a href="江西通志_page120.html">120</a><span class="current-page">121</span><a href="江西通志_page122.html">122</a><a href="江西通志_page123.html">123</a><a href="江西通志_page124.html">124</a><a href="江西通志_page125.html">125</a><a href="江西通志_page126.html">126</a><span>...</span><a href="江西通志_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
