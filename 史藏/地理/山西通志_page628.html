<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 628 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 628 页/共 700 页
  </h1>
  <div class="content">
   元
　　重修段干木祠堂记　　　　　　段　禧
　　匹夫而藐万乘之君逸居而遗百代之名非胸中所蕴大过于人孰能与此若箕頴之巢由首阳之夷齐邈乎不可及已东周以降虽不逮古超然肥遯之士絶世独立长往不顾志节可尚者间亦有之而段干木先生为之最易曰不事王侯志可则也先生以之先生与魏文侯同时文侯战国之贤君言行亦多可取尊儒好士礼义亦至而乃峻拒逺避若将凂焉何邪葢文侯徳业虽隆不能免蔑君之诮才智虽美适足为窃国之资望望去之葢以是与然其卷懐有道超然保身含章深晦人莫窥其际也向使不出乎此碌碌合汚俯首以就功名不过为李克翟璜而已矣安能流芳千载使鄙夫贱妇犹知歆慕在在建祠嗣尹奉祀愈久不替也哉尝记儿时读孟子书至逾垣而避之之语有先大夫指之曰吾逺祖也汝识之恨方童孩未解请其详稍长而嵗时拜扫先茔仰瞻其碑曰段干木之裔惜不载其乡土至治癸亥承乏河东漕倅挈家之官取道京洛抵陜济河北距漕治一舍而宿于安邑之下段偶询名地之由于主人对曰是邑民聚之落名段者二故以上下别之皆段干木先生之旧隠也古有祠遗迹尚存禧急往谒之则曰为黄冠所据求索碑志断裂陆沉矣怅然久之而退翼日趋任受职休沐之暇问途以访上段有祠在其南至元之末县教谕张伟子为文以记之云唐大厯间段咸义者创之金季毁于兵宗人名福者继修之幸同族有人召致偕祭而反明年泰定改元分部河南监禁道出芮城馆于县廨屏绘其境地圗起而观之东西近郊表题段干木之祠三处一在东张一在神林一在段村诘旦按圗歴诣其所东张之祠在宗圣观侧神林暨段村者仅有故基而已神林之基碑壊傍什字画剥蚀漫不可识段村之基宻迩民庐而段族实繁诸段迎劳甚勤接语欢洽如素亲属置酒邀饮序齿列坐觞行一二再揖而告之曰吾祖庙食于安芮两县者凡五其二委诸道流推吾祖介洁之操岂肯苟歆非类惟上段之祠始终兴作出于段宗而世守其祀为无憾顾兹废址兴复无人寜不愧乎禧幸忝末属叨官乡郡不有倡率责其可逭敢谋共搆新祠春秋合集宗人以时荐享报本附逺莫此为急惟父若兄允否谓何众咸恱留宿而别是夏北还课务日廹欲毕前圗则未遑及但遗书谆嘱屡矣三年春秋秩满而祠已告成诸段之力是赖涓日来谢且往落之位先生而安其庐一二耆夀命为辞刻石俾后世有考也义不可让因论古今皆知先生之髙而未知其所以髙者观其今俚俗所谈传闻鄙説容有失实者皆不书而详记经营始末缀其后诸段裒助木石防甓之费督视左右工役之劳具列碑隂系之辞曰彼富不仁厥后无闻或没避世嗣续勿替天地有终先生之嗣无穷
　　双节祠记　　　　　　　　　　孔思遹
　　君臣天地之大经忠孝臣子之大节圣人垂世立敎所以诏天下之为人臣者也夫委质为臣子达而台阁显官下至州县百职治簿书赴期防积日累月中才之人类皆可以无过若夫横流奔溃之冲戎马交驰之际白刃临于前而心不为之动死生在俄顷而色不为之变非气节有大过人者其能如是乎曰临大节而不可夺也君子人与吾于二公见之矣天厯改元陜右搆乱放兵四刼蒲津正当其冲时达噜噶齐中顺公巴扎哈雅及朝散领府事靳公走檄告急枢府调兵三千赴之河东荒歉之余公私并竭无所仰给二公相勉以忠义首捐家财置备粮草料集丁壮与军官并力守御贼不得骋乃遣人说降公使谕之曰圣上以正统登临寳位汝曹独不闻之乎吾受命守此土有死而已勿多谈相拒旬余贼势日盛不幸领军者无死绥之志引兵宵遁贼侦知之率众渡河烧房舍杀掠人民或劝二公避其锋公曰吾守臣也去将安之且如一城生灵何端坐府中俄而贼至俱被执朝散公至额森特穆尔军前抗论不屈死之中顺公至奉元死于省门之外呜呼二公可谓得其死矣人谁无死而公独能于死生患难之际守节蹈义百世之下闻风者有立矣中顺公讳巴扎哈雅辉和尔人自和州转河中达噜噶齐朝散公讳克忠字唐臣自河中江南北行中书省左司都事出知河中府期年政事修举民大和防未防西贼猖獗无兵可战无城可守力屈而死事闻诏赠中奉大夫陜西等处行中书省叅知政事勲防军爵封郡公各赙寳钞三百锭以给塟事官其子五品公朝之于臣下报功防孤之典可谓至矣唐张巡许逺守睢阳以千百就尽之卒战百万日滋之师围守逾年外援不至城破被执巡即死之许逺死于偃师睢阳至今祀之号为双庙以二公死节较之异世而同辙者也欧阳子作五代史五十余年间传死节者王彦章一人而已国家承平日久士大夫涵濡圣化皆能以名节自任迩年以来死事之臣史不絶书何其盛也元统甲戌中顺大夫彭城李公居徳来守是邦览山河之形胜吊古人之遗迹慨然思二公之丰功遗烈惧冺没而无乃与监郡中宪公诸耉暨府僚诸公佥谋树碑诏后之人且为千万世忠义者之劝命思遹为之辞云铭曰嵗在戊辰羣凶狺狺磨牙吻血扇毒烝民时惟二公持节河中力扼其锋不使其东卒溃不支贼遂獗猖封疆之臣城亡与亡事闻于朝防典骈蕃升秩二品晋流薇垣赏延于世生死哀荣来者有考视此刻铭蒲川滔滔中条峩峩二公之忠千载不磨
　　修伏牛山庙碑记　　　　　　　岳　至
　　踞沁西三十里曰伏牛山嘉泽显济王庙在焉庙有泉泉有龙居嵗时郡人祀之以祈水旱按宋康济记元丰六年河东大旱祷于伏牛山龙泉乃雨冬无雪又请泉以祷获瑞雪盈尺部使者上之太常以灵显掲庙额后加侯继封公政和中乃侈王号元初宣抚杨惟忠守郡雨旸或愆祷之辄应遂刻石记灵然二祀皆不载庙始何年惟政和封诰云神显于天圣间姑以天圣元年癸亥迄今皇元元綂元年癸酉计之为嵗三百十有一夫血食一方歴年若此神之徳大矣初神绘于壁威严不足动人至癸未沁人景琳赖神庇村者七佥倡诚捐赀画塑神像落成有日其子资荐能继之凡庸工浩瀚讵能歴举自是神贶愈彰乃砻石将纪其事请于奉议大夫本监郡谔勒哲圗奉训大夫知州魏铸同知沁州事王乌噜及判官常秉彛吏目王谊众喜曰雨泽时至神人交孚景氏父子可嘉乃以状走京师属奎章阁学士院掾魏讵来请记之夫水旱不时故有雩禜而诸侯祷境内山川古之礼也今伏牛山灵殊祀典所载善兴云雨以恵斯民乃一郡之望焉州牧致其敬郡人崇其祀而景氏父子又拳拳事神惟谨岂独为其家哉其心以为郡无饥馑吾亦获安仁人之志也凡牧守能推是心为心视元元之饥犹己之饥政之善者举之弊者革之民无害而气和丰稔可望也其精诚之感虽有水旱之变而兹山之神将不斩其泽矣吾闻沁之诸君芟夷宿纇屏迹豪强民皆获安可谓得为政之要矣予既着神之休又喜州之牧使者有徴且有感也故为书之
　　修尧庙记　　　　　　　　　　王　磐
　　平阳府治之南尧帝庙李唐显庆三年所建嵗逺渐就倾圯有靖应真人姜善信欲更择爽垲重建庙貌请于朝上嘉其意赐银二百锭仍勅有司下太原木给官材二千根皆辞不受勤力节用以身导众凡阅嵗而庙成为地七百亩为屋四百间躭躭翼翼俨然帝王之居殆与土阶三尺茅茨不剪者易观矣经始于至元二年之春落成于至元五年之八月诏赐其额曰光泽之宫殿曰文思之殿门曰宾穆之门赐白金二百两良田十五顷为赡宫香火费仍诏词臣制碑文以纪其成翰林直讲学士臣磐当属词谨按祀典诸前代帝王三年一祭其时以春之仲月其地以当时所居国邑祭伏羲于陈州神农于亳州少昊于兖州颛顼于开州髙辛于归徳府唐尧于平阳府盖圣人之心其于天地万物虽一视同仁不以逺近为亲踈至于父母亲戚所居松楸坟垅所在则亦不能漠然无情与陌路同也是以周公封于鲁而四世反塟于周孔子去齐接淅而行去鲁则曰迟迟吾行也其不以乡党同陌路也昭然矣由是观之因其功徳之懋而有祭祭而必于其乡者圣人制礼縁人情也因其嵗年之逺而有敝敝而改圗其新者知者创物从时宜也善信读老庄之书从方外之教以虚无淡泊为宗以因循自然为用然而喜闻仁义之言乐道尧舜之事前修禹庙数载功成今建尧祠三年有效可谓知虑明敏操寺坚固通方不滞好谋能成者也尧大圣人也徳被羣生泽流万世即欲称道其美是犹褒天地之大誉日月之明无所容其辞矣乃述立庙之本末如此
　　重修律吕神祠记　　　　　　　麻　治
　　浑源州西北七里许有小丘其上律吕神祠三间四架神之源委庙之权舆考无圗记不敢附会长老相传创于元魏修于李唐神谿之水出其阳谿之泉以十数而趵突为最或者濬而堰之水既合湍为碾磨侧置纸房池沤麻泉西引灌溉其利无穷流益逺利益大又雨旸愆期有祷必答人被庥廕嵗从其守土者爼豆为常然而年代绵逺旁风上雨不无损壊游童牧防不无亵凟居民郭世安感焉以为神之福人也如彼而庙之頽圯如此昌言重修和者如一各捐金易财僦工効佣缺者为垣狭者为广朽败者为易置不贪大不拘小不奢不陋仍旧贯为新貌足展祀事既又为栏卫以防游憩之凟心诚役勤经始于至元五年三月十五日越明年五月十五日毕工将落成偕其叔兄显通等稽首来告且曰欲得先生记其梗概于石以贻奉祭者辞不获已谓曰功于民则祀之典故也致祭山川每形诏防时制也神之泽既恵及人物宜郭氏叔侄首倡重修之义以严祀于是因述倡和者于隂云
　　复立武乡县记　　　　　　　　李　义
　　武乡之为县尚矣本汉湼城地至晋乱置焉石赵之兴分上党湼沾二县更置武乡郡于古榆社属焉后魏太和十五年自古湼城徙武乡于南亭川即今治所也隋开皇初郡废县置如故仍析置榆社县属韩州唐贞观中韩州废县属潞州宋太平兴国二年制属威胜军今属沁州是也南连襄垣而驰潞泽北接榆社而走冀寜西隣□鞮而达晋寜东抵辽山而通平定虽云山邑实居要冲然而歴代沿革不同废置有自皇元龙兴兵甲甫定人民荡析至元三年丙寅勅诸县邑编户不满千数者省并之所以裁减纾民力也时本县才七百例罢并治于□鞮厥后以彼疆此界催科有轻重之偏以逺里致期输送有稽违之责官立严程民疲奔命升平渐久户口日増武乡旧民咸思复立为便至元三十年癸已前沁州吏长李浩县吏石赟等建言今县户已及千余可告复立遂询谋于耆老人等同心相应入官陈状至于再四官覈其实然后准告元贞二年丙申奉奏勅防复立即铸章印置官吏修廨宇设市肆县事焕然一新官民交贺咸得其所县境广袤东西二百四十余里南北五十里四乡二十六社军民一千余户于戏是邑也民既庶矣戸既增矣治既复矣上以见国家深仁厚徳涵养元元覆育之恩次以见郡邑循良安集流亡承宣抚绥司牧之功下以见邑人好谋能成见义勇为告复之心邑人嘉尚其事用示将来乃徴文为记愚思是邑之小自并至复仅三十年戸犹增倍推之四海之广兆民之众太平今且百年矣则天下户口之増又不知防千万亿也按春秋之法兴灭继絶者褒之建事立功者赏之盖勉善劝能古今之公论予窃其义而于是记
　　河清记　　　　　　　　　　　程　徐
　　至元辛丑冬十有一月戊辰河清在县济民渡上下监渡董顺言于有司河东宪司以闻御史台上中书明年庚子省臣奏河清为希世瑞宜选官即其所祀制曰可三月丁未中书乃命秘书少监臣程徐受命即斋祓辛亥朝明仁殿丞相立殿前令左丞额森布哈巴圗黙祷以授臣明日上尊酒四卣缟币三端禇币万五千缗礼部下晋寜路治具词臣撰祝文乘传以行晋寜及绛皆遣官从丁夘至垣曲河濵治坛陈爼豆戒诸执事恪职翌日戊辰五皷作率官吏士人将事如仪波流静伏凌风肃然礼讫彻馔投于河文武賔属就列道旁观者如堵咸曰耿休哉乃请纪文刻石以宣上徳以答神贶先是董顺始见河清惊喜以走白不及详其逺近日月徐入晋境道河上辄询来昔所见盖自平陆三门磼津至孟津五百余里皆清凡七日惟氷合者不见云及至祭所悉如所闻且曰河始清时两岸居民不逺百里来汲饮即疾愈挹以酿香冽异常鱼鳖莫遁其形山屋皆倒影呜呼我国家深仁厚泽涵濡百年之久猝尔凶防肆毒寰宇民极涂炭一纪于兹乱极思治是惟其时圣天子修徳得贤相辅弼于内良将驱除于外九重端拱清浄无为润下之水澄澈呈瑞宜也矧今中原底定山东荡平皆调兵于晋河清渺乎晋境亦宜也昔京房王子年皆以河清为圣王之瑞治平之兆岂无谓哉冠秩祀之祝盖欲厚民之生瑞已乎哉徐承乏舘阁寅奉祀事敢摭实以纪若歌颂之作则俟海内平定文臣珥笔者焉
　　姜嫄祠记【县南三十里烟庄存云岭上有冢元至正七年县尉郭道逺重修有记逸名】
　　绛县尉临汾郭道逺来谒曰县之烟庄旧有姜嫄圣母庙世代辽逺肇建不知金防和中进士王藻石刻载尝有伐木得断碑于土中者文字漫漶而不可考而居民香火嵗时特盛祈祷辄应歴年既久风雨凌碎祠宇頽壊里人黄英倡为一新黮黯者鲜倾欹者端缺裂者完改观于畴昔矣愿有文以记嵗月予曰若姜嫄后稷之徳泽山川庙貌之形胜前碑载之详矣奚复赘辞然考诸书之说姑举姜嫄生后稷之异非帝喾之妃乃绛人所祀而记之谓姜嫄出野见巨人迹践之心歆歆娠动如孕及期而生弃生民诗有曰履帝武敏歆朱传谓姜嫄出祀郊禖见大人迹而履其拇遂歆歆然如有人道之感先儒或疑其巨迹之说何也张子曰天地之始人固有化而生者予谓上古藐矣且以论之禹之母曰修己见流星贯昴梦接意感又吞神珠薏苡胸坼而生殷之母曰简狄行浴见鸟堕其卵吞之而生蘓氏谓麒麟之生异于犬羊蛟龙之生异于鱼鳖神人之生异于常人何足怪哉大戴礼帝喾四妃元妃有邰氏曰姜嫄生后稷次妃有娀氏曰简狄生契又次陈锋氏曰庆都生尧四妃娵訾氏曰常仪生挚史记亦云姜嫄帝喾之元妃也或曰帝喾圣夫姜嫄正妃配合人之常道诗曰厥初生民时维姜嫄又曰赫赫姜嫄其徳不囘何故叹其母而不美其父欤郑氏谓当尧之时姜嫄为髙辛氏之世妃乃帝喾后世子孙之妃也若谓帝喾之妃尧稷契皆贤兄弟也尧在位七十载而不能用稷契必待舜为臣而举之又何耶然则非帝喾之妃明矣朱亦云姜姓有邰氏女名嫄髙辛氏之世妃是也诗又曰即有邰家室朱谓尧以后稷有功于民封于有邰即其母家而居之以主姜嫄之祀故周人亦世祀焉邰在京兆武功县去绛千有余里其起庙祀于此岂非因后稷之功追念姜嫄氏之徳久而不忘者欤庙傍有古冢故老相为姜嫄墓亦无可考歴观后世凡匹地者莫敢不母未闻髙辛氏之世妃后稷之母千载而下犹以姓名称之歴代而不更者可谓缺典且尧之二女为舜妃屈原谓娥皇曰湘君女英曰湘夫人前碑为姜嫄圣母者尊周之心事神之义大矣韩愈氏曰祀而遍天下者惟社稷与孔子焉社稷勾龙弃乃配享之姜嫄为母弃为子安有子享天下之祀而母为之过欤况后稷公刘皆以农事开国文武成康积徳累功绍周家八百年之基业皆本始于姜嫄氏欤呜呼绛人祀之未若天下之通祀也兹又望乎明礼者着之盛典是为记
　　监邑仲威公祷雨感记　　　　　陈　敏
　　诚敬之心于此休祥之事着于彼者感应之理也人茍致禋敬极精诚则靡往而弗通靡圗而弗获以祈乎天天祐之以祈乎神神福之故曰皇天无亲克敬惟亲鬼神无常享享于克诚是也至正己亥春四月旱厥麦惟稿厥民惟忧公乃谨斋沐奉香币躬诣卧龙祠以祷之祠距县治两舍许在东山谷中左肱叠嶂右瞰平川檐楹缦廻地势爽垲真神栖之胜所也其神熏蒿凄怆灵变莫测静则韬光于一窟动则施泽于八纮凡逺迩县遇旱干有祷辄应其造化与天地同流者也公至祠下备礼具乐洁粢肥牲防诚恳恳以展礼焉时也绀天如扫赤日方炽祀既涤然而云兴沛然而雨作自午达暮自暮达旦淋淋焉沥沥焉既优既渥既沾既足是以苖之稿者复蘓民之忧者复喜桑麻沃若黍稷毕艺观于野则农夫忭舞听于市则商贾歌讴转饥馑为丰穰变枯焦为润泽葢不惟涤乱世之妖氛亦足以兆太平之景象矣越翌日公复偕监邑长拜珠判簿张绍祖少府冯秉智幕賔李士谦郭彬同寅以谢灵贶展礼如初府委提调乡兵官吴思诚亦预焉于是乡之隠君子张惟礼暨耆艾祁善夫等被公恤民悯旱之恵感佩不已佥叶砻石以纪其迹惟礼乃防溪先生之孙河南江北儒学提举寓堂先生犹子也克董厥役谒余文之余谓昔鲁公敷治化而蝗不入境刘昆革弊政而虎北渡河顔鲁公理寃狱而甘澍遽降韩文公祭衡山而隂云自开是皆以至诚之道感召如斯之应者也今监邑公导民而民服祷雨而雨作岂非诚敬之心致休祥之事者欤然其诚敬则又超轶先哲殆非暴尫巫泛蜥蜴者所能彷佛也于是乎书至正十九年防賔月立石
　　晋师旷庙记　　　　　　　　　张守大
　　洪洞县治之东二十里有聚落曰师流俗相以为晋师旷子野之故里里之东又百余步其遗丘尚存傍立祠为师妥灵之所居民时节荐享罔不防肃水旱灾疫凡有祷必应嵗既久风雨飘剥渐以圯毁至正甲辰里人杨震等相与谋曰祠毁不治日益壊我軰为师遗民世共祀事若弗因其旧而新是圗将何以昭灵贶而答神休哉于是众议协同遂鸠工聚财并力偕作不数月而讫工前堂后寝焕焉一新逺近瞻之巍然壮观既落成佥曰惟是整饰之劳不可无记乃属余以记之余曰师之聪天下之至聪也其于五音六律皆能洞精奥赜妙犹鬼神不可测故孟子亚圣称之按师当悼公平公时迹虽隠于乐官而实防国议若夫忠言谠论匡主裕民之道载诸春秋左氏传者已详见于旧碑余可畧也独其间以师为姓而疑世系无所考者似非也葢师既为典乐太师师则官号也谓之曰师旷犹曰师襄师挚师冕云尔若是者岂尽姓之谓哉厥后之师姓者乃因官以为氏也余闻祀典云有功于民者则祀之昔师之生也为晋贤臣其言行既有益于当时没能福兹土而水旱灾疫有祷斯应又以利乎后世是则师之存没皆有功于民矣祀之诚宜今里人杨震等仰徳承休而能维新祠宇用意辛勤终始不懈于此亦可谓知所报矣故为之记
　　梁令祠记　　　　　　　　　　张载舆
　　大元改元至正之三月大同李公荣祖以留守参赞来知绛州下车初即禋祀百神州治北有孚恵庙冠于山巅形如覆釡中空履之有声下出清泉滙为深泽通渠十二溉田五百余顷大旱不竭民頼以饶又引其余波萦帯园池以为邦侯逰憩之所山西北隅榛荒中得古断碑碑已泐文将磨灭合而观之水瀹手摩始能辨其字画公曰嘻兹为梁轨祠堂记里人薛宗孺所撰也稽诸宗孺之记又皆章章可信即令正平县县尹邵良弼主簿娄永福典史吴弼董其役函碑于孚恵庙壁泐合字完文遂可读且俾绛人不忘其功时修其祀按志隋开皇十六年内军将军临汾县令梁轨以亢阳致灾为忧遂迹泉之故道审势逗絶疏源分派开渠溉田渠成民不吁劳旱不为灾邑人歌颂刻石以戴其赐
　　栢堂记畧　　　　　　　　　　陈　巘
　　绛附郭邑曰正平地多崇冈峻岭西南逦迤二十里有巨坂尤髙峻古栢壁闗也上有秦王堡深沟巨壑絶崖陡险南北断壁截然千仞中有旧途相去百步余下而复上其巅实古闗门遗址广仅一轨歴嵗月久逺霖雨所崩頽山水所灌涤望其途如线骑不可并车不可旋服牛舆马倘失蹶毙矣时山北道亷访使李公致政家居慨然叹曰昔吾大父学士府君尝出赀辟治兹途人多便之今百余年頽复若故吾郡邑贤大夫岂其弗闻而莫治乎抑闻之而未遑有待予言乎于是绛监郡桑节实哩托音亟命正平尹闵侯经营之始于八月二十六甲辰告成于九月九日丁巳旬日之间险隘为坦途马牛负载奔走往来悉称快矣里人贾辅状其事徴文于予将勒珉以示不朽亷使公名思敬字君让世居正平闵侯名道字宗圣河内人
　　孔子燕居庙记　　　　　　　　张　昌
　　襄陵县南有里曰东续其俗敦朴尚义而好礼嵗农毕必延师于学俾善其子弟其子弟多俊髦至正辛丑徳安王君元礼实宰斯邑理务余暇兴学育材一以文教化民乃令里社咸建夫子庙谨毖祀事令下众皆乐趋东续里耆师先行之即度地定基输材鸠工凡柱桷瓴甓鍜砺丹垩不督而集人力既齐曾不逾月而厥功就绪庙为三楹直榱短棁朱户疏牖不痹不侈规制合则而幽爽适宜位先圣于中顔曾思孟四子列侍左右皆弁服塑像象其生俨然肃然人知起敬既成中书分省检校范冕其里人也状其事来速文文诸石昌惟夫子之道至大犹天然然亦在乎日用彛伦行事之际人皆由之而不知苟非建学立校以明之则父子君臣夫妇长防朋友之所以亲义别序信又焉知吾夫子之徳邪既知为夫子之徳则里中人皆得通祀以报其立极之恩者非渎也宜也尔乡人朝夕朔望从师生之列瞻仰圣贤如在其上得无有感于心乎感之深则思之不忘矣昌既喜贤尹兴文之政举又喜里耆之趋善故因检校之请遂书以为记
　　重修通利渠记　　　　　　　　张惟善
　　洪范五行一曰水八政二曰食葢水生于天而成于地善于利物食生于地而用诸天切于养民民食足而后礼让兴礼让兴然后品物遂而天性全此圣人所以庶富且教修六府和三事而为叙九畴之始也我皇元大造区宇建官分职为民立极爰开利物之源以濬养民之本凡机要之列置之以大司农之职属之以都水监之任因天因地务本救荒使率土之民生养于皥皥耕耘之地含鼓于熙熙乐利之天日迁于善而不知其为之所以然而然者盖有年于兹矣河东冀寜之九原古襄五仙之砂里地脉膏腴民俗淳厚爰自宋金里西旧有通利之渠既湮没矣中统至元之初里人州将樊侯率本里同利之人选材者甲之寻其故迹自县城北决引滹水注东北经神山东南起土筑堰横截牧马河流灌溉本里及隣境农田遂成富饶是后浸为洪水侵噬渠道阻隔用功多而效益少土益淤而水益缩加以旱暵相仍实与硗塉无异又二十余年矣至正壬午辉州申侯愿处恭为之部落王凤作其尉云中陈居实賔其幕又明年癸未秀容部落李杰汉卿主其簿共悯是渠之隳废为之恻然合谋公选砂里干人前务副武从隆为之长右前长率旧甲者复通故迹相旧堰东将里西地形髙阜跨石冈创开巨渠一节深以丈底广如之面广加底广之倍上疏其源下濬其流并如深广之度接连村落首尾五十余里支渠小堰经纬分明溉民田无虑若千万畆由是阻者通滞者行凸者夷凹者平无侵噬隔碍之患而有灌溉周流之利矣若夫力役之多寡用水之时刻人心之曲直别有増损旧约并榜示存焉兹不复録今年秋从隆欲文石恳予既答之复考程子之说而告之曰一命之士苟存心于爱物于人必有所济今令簿之职邑抚千家地专百里岂特一命而已也整六案之纲实五事之目广学校恤饥寒治梁道兴水利致一心之中和位一方之天地所谓存心爱物于人必有所济者为如何哉若然是上不负我国家劝农之令典下不废师帅承宣之重寄有以流润泽于无穷也里人共识之是为记
　　禹王庙记　　　　　　　　　　欧阳
　　盛徳必百世祀有庙则人心萃所由来尚矣在昔唐虞之世洚水横流民无底居而天下防不国矣大禹出而治之然后九州以平五行以顺而民生衣食于彛伦攸叙之中迨于今防四千年矣所谓盛徳当祀宜与天地相为无穷也安邑夏后氏之故都邑之人尤重事禹后魏分其东为夏县邑之故墟存焉上有大禹庙四楹创始嵗月莫有纪者且隘陋弗称嵗久将倾泰定甲子初静海县达噜噶齐瑞着致仕家居爰咨于众合谋新之时主庙事台可明与邑人薛政实相其事于是人心翕然富者输财强者输力羣材鳞集五工程能既底法矣庙成有日而瑞着卒遂中寝邑士刘思义慨然曰大禹功徳不可忘也瑞着之志不可以不成廼谂于众而出己资以竟其功闻者以劝财力裕如廼荒度故殿址广植八楹殿之北复作四楹以涂山后配焉左右翼以邃庑严侐宏敞信足以萃人心祀盛徳矣而思义又卒其子大有能继父志自大禹而下举像焉樊君益吉邑佳士也至正甲申秋应江淛行省辟来武林廼状其颠末徴予以记之昔闻龙门之水喷薄激越声如万雷意其疏凿之初其功殆与神明侔也歴代庙祀固宜在焉然安邑山川形势则大行王屋箕山三门在其东龙门壶口在其西其阳则雷首汾隂其隂则平阳霍岳也邑大夫士庶嵗时则具牲牷举粢盛洁酒醴登于庙而左右瞻顾其随山刋木跋履险阻舟车橇梮之载疏凿排决之劳肤肢胼胝过其门而不入者可想像而见也传曰见河洛而思禹功况其故都实治水之功所在而朝觐讴歌归于吾君之子之地其感人思深矣是尤宜为庙食之所在也虽圣人之徳与天地同大死而为神在帝左右然圣人之心不忘天下岂无监视故乡之时乎宜瑞着一倡之而人心之响应者不约而同也乃为歌诗九章补九功之歌以遗夏人俾刻于丽牲之石而歌以侑祀云天地攸产非水不生或失其维物受其殃以淡以洒廼清廼平于皇时功永言不忘维昔洪荒茹毛饮血燧人氏作俶载烹餁洚水既平民出昏垫奏艰奏鲜以炊以焰惟木之生惟民之材洪水汤汤或翳或菑水功告成乃苞乃条斧斤时登民用以优隂阳之精山岳之英乃生五金用冶而成鼎兮象物国器以利荆杨三品厥贡惟贵维土厚徳万物攸载九埜既平既宅既艺于皇圣功万世永頼天地之徳爰在稼穑立我蒸民莫非尔极劳而不伐爰暨于稷洪菑治兮洛书呈兮皇建极兮正民之徳兮民有欲兮亦孔之众兮通百货兮斯利其用兮八政之畴食货其首养丰于老罔匮于少民生斯厚兮
　　赵忠简公祠记
　　初临川王安石为相以新学误宋致天下骚然河南程氏两夫子出而救之卒不能胜既而蔡京为相宗王氏说出程氏学宋遂大壊京客张□敎京亟召程氏门人杨中立用之庶防捄其半及宋中兴赵忠简公鼎为相首罢王安石从祀尊尚二程子书凡其门人之仅存者悉见召用江左乃复振不幸秦桧相忠简公斥程氏门人散亡洎中兴业寖衰又不幸韩侂胄相禁建安朱文公熹之徒之为程氏学者其后禁稍弛宋巳日削皇元焻兴江汉赵氏复能背诵程朱书北渡江私笔以授窦文清公黙黙以眎许文正公衡衡神明其书进以所得相世祖兴礼乐文太平后是四十年贡举法行非程朱学不式于有司于是天下学术凛然一趋于正时相寻定濓洛以下九儒及衡为十人祀孔子庙庭天子从之至顺二年春赵忠简公之六世孙国子助敎筼翁请即解之闻喜县学为忠简祠其辞曰公当宋南渡排王氏邪说崇程子正学以至于今有功斯世甚大宜祠于其乡胄监集贤是其议中书礼部告晋寜路以符属其同年欧阳记之平居读孟子书至承三圣一章未尝不掩卷汗下以为何至是烈也及畧考近世儒者为学之邪正有闗于国家之隆替气运之盛衰民物之荣悴其可徴者葢如是于虖是祠岂细故哉公师邵伯温友胡寅其问学源委措诸行事详见宋史筼翁延祐二年进士卓然有志先生亦可槩见于斯
　　重修崔府君庙记　　　　　　　揭傒斯
　　平定州古上艾距州治东三里曰长乐坊有崔府君庙勅封防国显应王不知何代赐也俗传庙建自宋宣和间重修则金泰和间也州里逺近之人疾疠瘥札水旱灾害凡祷于庙者辄应犹谷之于声形之于影断断然必著者也至正初元自春讫夏六月不雨境内土拆禾稼殆稿民嗷嗷承务郎同知平定州事巴拜字国卿召僚属告曰我軰有此土之寄而坐视其旱年谷不登上匮国家赋入之储下罹人民饥馑之苦可乎廼于是月丁巳斋沐率若干人冕冠跣足走庙焚香罗拜于像前明日雨大降不淫不缩拆者以合稿者以蘓嗷嗷者而怿怿也然禾或秀而未实或实而未坚犹颙然望一雨之至而弗获也复祷于庙如初礼雨亦如初降秋乃大熟家获戸敛公无逋租私有露积明年春父老相谓曰吾民饱食而乐此者伊谁之赐也遂命州人张渊以状来求文以纪州牧之徳以彰神王之灵诗云岂弟君子民之父母彼有司者其能为民之父母矣礼云御大灾捍大患则祀之彼神明者其能救灾恤患矣虽然茍神之灵非诚之至不感也茍诚之至非神之灵不应也神之灵矣诚之至矣斯可以言感应也按府君者祁州鼓城人父母祷于北岳而生府君唐贞观举孝亷仕磁州滏阳令昼理阳夜理隂一日与杨叟奕罢见黄衣执符言曰上帝命以玉珪玉帯冠衣召赴五岳卫兵百余人拜毕奏箫韶之乐又取白马至府君命二子取纸笔曰吾将去矣遂书白字以逝世传以为白字碑安禄山叛上梦府君见曰驾弗别往禄山必灭矣驾还阙立庙封显圣防国嘉应侯武宗朝天下大水祷之即止封防国感应公真宗时封防国真济王今因求记故并着其事以吿邦人抑使后之为州牧者知所敬知所法云
　　雷公山感应碑记　　　　　姚巴延布哈
　　至正二十一年嵗次辛丑春泽沾濡豆麦遍野将欲秀实值久不雨民心忧疑总兵官中书暨有司职事咸以祈祷为事雨将作而复散者累日大同分中书左右司官言曰得雨以为民也总兵官军马供给动以万计一歉则共失之为公私计岂得不敬诚恳于神以纾目前之忧乎五月十一日辛酉率同列斋沐祷雷山润济侯祠焚香九拜期于三日之内必遂所请当备牲醪以酧神恵绘象以肃其威仪立石以记其本末若祷而不应是神居其位而未能御灾捍患礼旱干水溢则变置社稷亦当行国法以彰神之不灵也翌日晡时澍雨如注彻夜达旦霁而复雨苖稼畅茂四民欣忭人人可免忧旱之苦十七日丁夘陈祝币具三牲行三献之礼张伎乐百戏谢拜祠下既而命某叙其事勒诸石尝读周礼春官小祝掌小祭祀成周以降斯礼行之久矣夫风雨雪霜天地之所权也山川薮泽鬼神之所伏也故风雨雪霜之不时则嵗有饥馑人有疾病祷于山川薮泽而除之是风雨雪霜果为鬼神所有也明矣天之髙也地之厚也非髙而不可自理厚而不可自运依于鬼神而能然乎葢天地之间山峙川流孕灵毓秀同一气耳而人之精神与天地鬼神相感应者亦一气耳汤之祷于桑林而雨周克殷而年丰袁安决楚狱而甘雨滂沱郡守祀孝妇而旱不为灾由是观之雨旸愆期果由人事之失而召之亦莫不因人事之尽而得之天人感应之理脗合而无间语曰人定者胜天天定者亦能胜人斯言尽之矣于是乎书
　　潞州重建徳风亭记　　　　　　陈中立
　　潞郡防事之后旧有亭曰徳风规模宏逺矣迄大徳癸卯地道失寜倾毁防尽畴昔典郡者皆惮于复古漫不加省无复登亭处政俾下民竟靡知为向化之地而古人所以设心之盛委于瓦砾深可叹悯至正辛巳冬十月晋阳菊轩张侯曕甫奉天子命来知是州下车未防风行草偃民心翕然公暇登眺遗址慨其衰落欲葺而未遑也越明年春二月河东佥宪王致道按部至郡登亭赋诗以纪诸石有皇王帝伯人何在今古兴亡迹尚存之句张侯伤古之情浩不容遏廼咨于僚友自监郡至于叅谋佥曰构筑崇敞以着为治之严曷不宜乎遂割俸金鸠工谋匠费用皆输于官而匪假民力责上党尉郭崇信董其事夏四月经始五月工集筑以黄壤周以甓亭位巍然俯瞰雉堞榜揭其名内主一外徳风仍其旧也又即隙地左置庖厦右构亭榭若廊庑之供堂闱焉先时旱暵落成之日一雨霑足故复以喜雨扁其右亭稽诸东坡故事世殊揆一观民欣欣然咸曰此雨不降于他时乃赐之于今日以着公之善政感于上所以甘泽应于下俾僚友得以泮奂防息乐于斯亭皆张侯之力也然岂特葺此以为美乎其作新者敬简公生明堂之维严宾幕吏曹之维隆永丰赋府之维盛也其创搆者架阁仪从库之维肃养济囹圄房之维裕肃令宣化楼之维崇也余废复理不能悉举呜呼公之为政何其勤哉郡掾李奉先持状冀文勒石示之悠久义不可辞孔子云道之以徳齐之以礼又曰上有好者下必有甚焉者矣则知言为政者俾民涵濡长养兴于为善在乎抑末推本反躬自修尔岂必道之以政齐之以刑而后为治者乎故曰君子之徳风小人之徳草草上之风必偃其警于为政者深矣若夫从政者不能导徳以政为本不能齐礼惟刑是务但使民逺罪而已其于率民以善使日迁善而不知者何如也大扺理民之要莫大于徳徳莫先于敎徳尊礼义政之至也敎复天性道之至也大徳大敎道无不达治之至也以治推道以道行徳以徳施敎以敎行政化之至也大化所行由于一身以御于家邦信之至也猗与大哉崇信兴化徳敎为本此徳风之所繇立也张侯心存是徳谋作斯亭皆智巧之士所深避而不肯为者也乃不避私论搆完工集天降甘澍民皆忭悦是故独非徳风之化见行又明时泽之恵沛洽岂可与纽于故常病于兴作者同日而语哉君子不息暂劳而圗久逺非不知甘棠之咏而独赋斯干之诗亦春秋之法随壊即理不无望于后人故详书本末以告遂为之记
　　重修会应王庙记　　　　　　　元　凯
　　传曰天子之制诸侯庸节节莫差于僭僭莫重于祭祭莫重于地地莫重于天故常祀则天子祭天诸侯祭土旱干则天子雩上帝诸侯雩封内山川百神节也非僭也雩而不雨则书闵雨也雩而雨则书喜雨也闵雨而与民同其忧喜雨而与民同其乐其惧天灾恤民隠之意深矣若夫视民之忧乐为己度外事者岂为民上者之道哉潞郡在春秋时列爵惟子其五等之侯国乎郡之巽维嶞山天作其封内之山川乎凡遇旱而雩者必于是乎在焉山有庙貎以奠神居神有尊爵以称王号碑石崭然班班可考其雷霆风雨晦防变化有不可得而名言者故歴代崇祀以为雩祷之所至正辛巳冬冀寜张公用台荐来典是郡越明年壬午阖境告旱公戚然曰士当先天下而忧后天下而乐闵勤之职其不在兹乎廼戒寮寀省牲币涓吉旦雩于祠下灵贶响应嵗则大熟又明年嵗癸未当春夏之交弥月不雨公有忧色雩而复应于是官吏庭庆商旅途歌农天野忭咸谓将见自今大有年特书屡书之也乃以三月己丑恭谢祠下顾瞻庙貎檐倾壁败堵隤甃陵甚非所以展礼神之敬乃属其寮吏而告之曰夫有雩必应庇廕一方神之于人恵至优渥也祠宇之壊其可坐视遂捐俸为倡众皆翕然下逮邦民罔不悦随然但以山髙水涸重烦民力为虞时上党监县实从公行公谕之曰山泽通气理之自然神其有灵必获隂祐尔其为我祷之翌日倾悃致词于祠之前相地再拜浚不数仞井泉奔出一时观者且喜且愕曰古人有刺山泉飞拜井水涌者斯其近之矣然后监县公受命涖事董功役课章程周旋惟谨外则壖垣百堵版插并兴増卑窒郄檐瓦圬镘次则应门内门髙下相抗螭陛叠玉兽环铸金中则正殿郁磐长廊囘合隂虬负栋阳马承阿华扁烂金碧之署舞榭腾丹艧之妆轮焉奂焉目睹神裭瞻者谓鲸海珠宫鳌峰贝阙飞堕人间世也然以其非观省之所于干之维度其闲旷构亭三楹题以观稼规模位置绰有思致详具郡士李庭遹之记兹皆不书凡鍜斵镘塈搏埴设色追琢版筑之工俾就直如其素故公无羡费人无留力匠无余技也造端于孟夏之初告终于仲秋之末一乡之甿亦未尝释陇畆而公之志始得焉所谓先天下而忧后天下而乐者舍我公其谁欤是年秋百嘉就实万寳告成乡人将盛合乐而落祭之耆老刘仲等谨状其事迹求予为记以贻将来谨按鲁史以告之曰僖公鲁之贤君不雨而书雨而书圣笔不少假贷然修泮宫复閟宫奚斯董役史克作颂于圣人则絶笔焉葢书者美其有志乎民事不书者喜其不劳乎民力酌古凖今其揆一也观我公之既雩而雨则当大书以侈美之观我公之维新庙貎则当作颂以歌咏之夫何间然之有且前政视祠宇摧圯为余事往往皆囊充稇载而归今公以庙貎兴废为己任只得屹片石于无人之境厥维艰哉自今其往尔民之防于斯息于斯祈且报于斯者摩挲是石尚当如召伯之棠莱公之竹斯可矣故书公名额森布哈讳景岩瞻甫其字也
　　观稼轩记　　　　　　　　　　　李庭遹
　　至正癸未夏四月旱太守张侯暨节判王公祷于五龙山初盥奠礼毕露税于庭有黎庶数人扶杖而前若有进谋者惟兹山去郡二十余里神祠距今千有余年凡旱干水溢有祷辄应固不待言而山之蜿蟺磅礴横亘巽位居髙临下灿若烛照前守每欲为亭以舒眺望筑土为基歴三政而弗克愿因公力以成之且以为斋戒受禧之所公曰今旱干荐臻民力曷瘳其可兴土功乎越二日丁巳雨作己未雨大作五月初吉公率寮属躬谢神休则见其基之缺者塞隆者夷荷锸负畚百夫齐兴公曰嘻今虽有雨而民食未丰其可乎众曰不然雨者神之恵而公之感也苟不因事而葺之其谁肯堂之者公曰基之成矣木于何有众曰南村有废亭其初皆神山木也搆而未饰防三十年灾伤疠疫嵗不遑寜今愿移置于斯则彼之凶可除此之功可成一举而两善并矣公未及答于是或与以榱桷焉或施以瓴甓焉纷纷籍籍不可胜计公不能遏乃谕上党监县欲讷思鸠工僦匠从民所欲益其朽蠧饰以甍甓不逾月而落成亭成而其景益竒望之则层峦叠嶂秀壁苍崖青环翠拥而拔出氛埃者莫不排列乎其前长冈断阜駞峰象脊蛇蟠鳯翥而盘踞夫坤维者莫不阿附于其后髙城深池闾井村落茂林髙木分碁置森罗隠见皆寓几席之下平原沃壤莽苍千里髙黍下禾桑畴麦疃蔚乎大田而咸在乎指掌之中凡昔之晦者明郁者伸潜者露态隠者呈形出没变现千竒万象虽有智者莫能测其状也黎老乃相聚而叹曰嗟乎潞郡居太行之岭其形胜甲天下岂其蕴于古而显于今欤将山林有待而后欤畴昔之守多因仍今之守皆循谨故神降之休地呈其美而民乐其事然则兹亭之建直瞰郡城请以望州名公曰不然亭之故必由人而后兴形之胜必因地而后见是皆已然之陈迹也若夫天而不雨则畇畇原隰化为涤涤山川虽欲为亭以保斯乐得乎今既雨矣麻麦在原禾黍在田环视囘顾稼穑满川今又贫者贡力富者荐贿不召而自至不命而自施则吾与尔为亭而共享斯乐者民之力雨之赐也且夫宣上徳而与民同乐者太守之职也予方将殖尔根耨尔苖去其螟□锄其稂莠以观尔稼之成当名之曰观稼众曰善遂书之时至正三年嵗次癸未八月辛酉朔甲午日也建之者谁太守菊轩侯也记之者谁郡人李庭遹也
　　重修昭恵灵显王庙记　　　　　李干臣
　　葢闻有不世出之功斯有非常祀之报所以褒忠烈而崇节义也昭恵灵显王威徳神勇英烈忠雄诞灵于隋斩除钜不世出之功也歴代崇奉锡命防宠非常祀之报也祭法有谓法施于民则祀者以劳定国则祀者能御大灾能捍大患则祀者惟神其有焉当夫牧守嘉州犍蛟为害隳穴冷源威武奋扬斩蛟而出捄人之瘼活人之命功奋百代而超千防可谓法施于民以劳定国御大灾而捍大患者矣崇徳报功足当之而罔愧矣我元混一区宇典礼修明其于忠臣烈士各立有庙嵗时致祭恩至渥也定襄古名邑北城之冲神之庙在焉歴金宋来为嵗日久以致灵宇摧毁神像萧然识者为之悯痛惜功费多而力未易遂也至正乙酉秋县尹申侯首倡斯义乃属耆旧总管张从善良吏赵伯安张仲恩李伯祥等称觞而询之曰庙貌损壊若是向者欲为葺理顾侯初来政敎未行加以嵗凶民力疲敝荒度土功诚非政之良者今焉颇丰将为是举愿公力为之众皆乐从谋之僚佐交口佥赞因各输已俸为之劝乡曲贤士捐楮帑倾金资者仗义而云屯遂量事期计工佣虑财用羣英协力以就其功勤朴斵树垣墉陶瓴甓百工居肆以成其美复彩缋灵仪朱緑牕户金碧榱题丹其楹垩其壁甃其陛神门翼室泊三灵侯祠悉为一新轮奂焜煌翚飞鸟革观者为之起敬功成属予为记予谓造化之妙莫灵于神礼文之诚莫大于祀徳莫重于兴衰功莫大于补敝且人之立事立功皆智巧之士所深避而不肯为者公軰肯为之亦异于私己自为者矣惜其经画之勤逾年乃成用心劳矣哉可文琰以叙其绩故摭实而为之记爰述乐章俾襄民歌而祀之以妥神云词曰神诞灵来天宫扬麾银汉鞭金龙昂藏浩气摩苍穹威灵叵测万变通下与浊世锄奸凶蠢尔犍蛟敢撄锋青萍奋断冷源红神威广被民无讧魑魅胆摄韬其踪尔来世逺代不同毅然庙食钦英风灵其来止嵓廊崇割牲洁盛仰神功嗟终古兮昭无穷
　　纳哈塔德俊筑圣恵镇新城记　　　　　黄　觉河东陜西等处都转运盐使治曰圣恵初丙申祀姚行简绘圗献于上上可之乃芟莽夷榛立司于池之北湖曰潞州仍命行简专掌盐赋是时盐始有课民获食用也延祐以来易以今名载葺庙貎曰池神曰学宫曰三皇行用库谯楼钟楼馆传场敖隶属之所靡不具万商辐辏为货泉之渊薮室庐聨骈楼阁辉映惜乎散漫纵横无山谿城隍之固加以河南不轨之徒猖狂恣逞阖镇之民宵旰蹙额止以天堑为恃倘有不虞何可以生至正丙申夏擢章佩监卿纳哈塔德俊命总河陜盐使下车日访民所戚莫先城事公喟然曰民惟邦本岂可重戚吾民走伻请于朝乃规材僦工徒步经度奠厥方面以为制度凡民田庐所碍者倍其直以市之于是丁夫星布畚锸云集命吏柴瑄董其纲筑墉构门治各有人公朝省暮视口授心画虽风雨不懈其陴墉凡一千七百丈为门者五每门一则筑土为台崇二丈竒广不及崇二尺袤増崇之三丈甃以陶甓中峙栉木以为涂道重扉严钥石柜铁鐏上构屋四桯戸牖洞达敎卒伍刺伐坐作之法以备非常门内外左右各为军庐八桯又讥察所三桯正北门则塞永丰故渠改流墙外迤逦西南就为城之池其台广袤倍于佗门屋廼四桯旋角碧甍朱槛翚飞跂翼左右夹室二桯其制称是廵警休晏则居之门少东又为水窦一铁櫺石港以通行潦西门之窦亦如之军庐増各门十三桯西门则不及七桯讥察所又増其一墉之四隅构防火屋各四桯以为觇伺防御之所经始八月己巳迄功季冬之末力则鸠兵二千五百人庶民输财赴役者不与会计财费则皆公之规措也越明年三月镇耆士相率诣余请为文以记余惟斯镇也创于丙申周两甲子而成城于丙申吁天使之然邪公尝监乌江州牧创石桥三十里民免病渉之劳至今徳之今为新城囿斯民于永逺安恬之域而民不知劳佗日阖境之民指髙城深隍而思公曰勿堕勿壊此召伯之甘棠也故摭其实而书之
　　増修宣圣庙记　　　　　　　　　张时髦
　　于戏道之大原出于天非圣贤无以传故当元精钟会之机天必生其人以为是道寄使人心传心授以神道设敎开天常而立人纪也否则是道或防乎坠矣羲轩云邈儒先君子论道统相传之次序断自尧舜禹汤文武周公至于孔子而后学者传焉维时见知而得其宗者莫顔子曽子若也顔子卒其道无传曾子以其传授诸圣孙子思而道之精防益以着后邹孟子出扩充之而愈大其承夫自尧舜至孔子率五百嵗而圣人生自孔子至孟子百余嵗间一圣四贤继作世有先后道之在在人心者亘古今犹一日也岂偶然哉故牖我烝黎以廸夫民彛物则之天俾不沦胥于禽兽鬼魅之域者其谁之力欤传曰盛徳百世记曰有功于民则祀之吾夫子徳不逊于禹汤文武周公其功反有贤于尧舜故自魏晋以降由京师而郡县崇广庙貎而通得祀者惟孔子焉则其祀事往圣无以侔其大也稽诸礼释奠先圣先师未始有庙也庙之设肇于汉元加孔子先圣顔子先师始定于开元前宋复跻孟子与顔子并虽百余年莫之或改我元首尊孔子列圣崇祀加諡视昔为备然时属造昧未遑稽古中原庙祀犹古也夫顔子学于孔子孟子学于圣孙子思弟子与师侍坐语道者礼固有之比肩并南面可乎且由孟子而视子思则师也其视曽子则又师之师也弟子端居乎上师降居于下愚知二子必蹵然于防防中不能妥其灵于一堂之上矣设兹学庙固将以明人伦今兹礼法所从以寓而逆置错陈若是又奚以训天下后世乎仁庙当阳武弛文张亟于继述举厥未修之典时则有若一二儒臣相与恢宏化本讲求庙祀佐享位次乃以传道为尊始定兖郕沂邹四国公列位配侑东坐西向实延祐三年着令也前政乃旷久不举今泽之张徳由簿陞令既五稔于斯矣祗慎所职恒以丕阐敎基为政务先虽储需丛沓不暇给其于文教未尝不留心焉今年春将厘正其位粤瞻庙貎廹窄慨然有志于増修顾财用是阙爰暨监县华善判簿仲贤耿致道力协谋一稍入为士民倡邑人竞劝捐资以相佣工僦役□陶甓其营搆则缔结故庙宏敞严防丹艧漆髹于粲一时始称其南面为素王之居也昉事于三月毕工于七月越八日上澣丁巳前一日奉安圣师于新宫俨然南面独尊复命改为曾师像偕顔孟次列诸左师弟祖孙奠厥攸居秩然有序乃祗会邑之良民师儒僚吏以修祀事笾豆既嘉牲牷既腯凡入而预祭者簪佩炜煌瞻仰新庙圣像森列如对如临礼行用币罔不致防宛如亲炙下逮庖厨之贱亦皆有孚颙若歴代旷典昭昭一时佥曰厥猷懋哉一举而众善集修废坠尊国典也尊圣师崇明祀也尚文敎敦化基也有此三善盍纪诸前文举椽髙元善率众干予文勒诸石予世家是邑策名春官尝为其邑大夫义不容诿遂摭其实以为记










　　山西通志卷二百五
&lt;史部,地理类,都会郡县之属,山西通志&gt;
　　钦定四库全书
　　山西通志卷二百六
　　艺文【二十　记六五】
　　明
　　明太祖遣祀恒岳祠祭　　　　　魏士举
　　洪武二年春正月四日羣臣来朝皇帝若曰朕自起义临濠率众渡江宅于金陵每获城池必祭其境内山川于今十有五年罔敢或怠迩者命将出师中原底平岳渎海镇悉在封域朕托天地祖宗之灵武功之成虽借人力然山川之神实黙相予况自古帝王之有天下莫不礼秩尊崇朕曷敢违于是亲选敦朴亷洁之臣赐以衣冠俾斋沐端肃以俟遂以是月十五日授祝币而遣焉臣士举承诏将事唯谨二月十九日祭于祠下威灵歆格祀事孔明砻石镌文用垂悠久惟神收蔵万类奠于朔方典礼攸崇纲维斯在尚期隂阳以和风雨以时物不疵疠民庶乂安是我圣天子所望于神明者而亦神明祚我邦之灵验也本年二月内藏库副使臣魏某谨记
　　重修五龙庙记　　　　　　　　严　
　　城南二里旧有圣应五龙王庙兵变后残毁殆尽洪武二年春不雨祷而雨秋七月不雨祷而雨阖境霑足嵗大熟民乃谋曰圣应吾邑之所庇也革运之初宰官涖政之始有祷辄应弗葺其宇无以荅神庥众皆曰善争出财力乐观其成八月鸠工役正殿与门因其旧而新之左右廊庑凡三十四间悉新成又设支祠二东曰田蚕司西曰地只司门之左曰致思祷而坐息之所也殿之右曰陈设祭而具馔之所也神像烜赫龙位备具内外丹艧焕然五彩落成之日众请志其本末于石余考前进士连紊作重修庙碑不载其所自始圣应之名则元大徳年间礼部所锡也所谓五龙则引上党五龙附会之葢上党五龙之神曰会应无圣应名号及考黎城境内西去县五十里鳌山有苍龙又五十余里陇阜山有昭泽龙西北二十里有岚山龙北去百二十里有石囤龙相望五里间有蜡岗龙皆能出云兴雨而最灵异者昭泽也此黎城境内之五龙昔人合祠于此故名夫龙神物也能巨能细能飞能潜变幻不可测蜕其形于苍茫晻霭之间旁薄乎宇宙而依据乎山川喜则霖雨以泽物怒则为雹为霆以戕之岂黎城一邑为然哉庙而祀之上以荅神明之洪庥下以广民庶之嘉贶于戏盛哉余不敏佐职斯土材不足以大庇斯民而圣应资隂阳之大徳风雨以时物无疵疠功在国家不可以不记乃作祭享之诗曰山川深秀云飞扬神灵晻霭弥穹苍膏雨甘露施四方陇阜之水庆源长鳌峰石囤与蜡冈岚山缥缈参翺翔灵旂斾斾森龙章神来格兮民物康千林枣实百顷桑大田禾黍秋穰穰父老再拜瞻耿光于万斯年永不忘
　　重修神农庙记　　　　　　　　杜　斆
　　国家追祀典示报功也所在建庙嵗享示感徳也洪武三年庚戌六月诏新天下名山大川暨羣神之号辛亥命所司凡圣帝贤王春秋祭祀载于典祭以时仰惟炎帝神农氏之庙在在当祭奈庙建荒僻未获追崇考诸庙址去城东南五十里许里曰安化二里庙寓里七里村山水环抱神仪灵严嵗久罔知建始世传帝尝百草经此里人徳之建庙嵗祭时洪武癸丑乡耆向明軰议于众曰洪荒之世三皇纪箓五帝方兴建我炎帝以火徳王天下民茹草木未知粒食帝则树以五谷教以稼穑农事兴矣民有疾病未知药石帝则歴尝百草遂作方书医道立矣农事兴而民食足医道立而民生夀泽及当时恩垂后世其功徳岂浅鲜也耶吾軰坐视庙宇倾頺垣墉沦没神将安依敬将安施可乎前人何感徳而创之于前后人何背徳而弃之于后兹惟嵗时颇丰贫者输力富者输财俾殿宇垣墉一举而新感徳之报亦可少尽也众悉从之乐事赴工戒期不爽正殿五楹两庑各三楹华以金饰缭以墙垣次第而成遂请予记以垂悠久予曰追崇祀典国家之公也建庙嵗享里人之私也公祀私享虽异报功感徳则一非私创淫祀以惑世诬民者也是以具始末録之以为记
　　壶闗县新筑南池记
　　壶闗踞太行颠地髙亢土峭刚独阙井泉利民会有力者掘井深九仭始及泉虽水脉津津汲挹曾弗满瓶井直抵州境泊他聚落乃积雪凿氷给旦夕用其民尚有饥渇之害洪武丙辰九月三山郭公丞是县兴利除害政教以行忧民渇饥不啻由已越明年丁巳春三月乃会羣吏属耆众而告曰县之治南闗故地尔众向集雨潦苐以澣衣饮畜今洿壤淤塞弃同无用我将即农隙借民力是凿是濬通西郊大泊澄惟供饮食可乎众乃举手加额同一辞曰何民生之幸于是上于州司而允其请乃十日召集近县郭民畚锸齐兴不旬日而池成其漘则防以木栅而防崩啮之患其岸则缭以垣墉而限汚秽之杂坤隅为闸两壁翼张而横板横施俟大雨流行则起之以石硖注防而入水艮隅为门两楹山峙而扄鐍设令众人汲挹则开之由石级上上而出水广则呀焉洼焉廓其有容殆如天造地设深则防焉滉焉渊其不测宛若隂辟阳阖于以免往复逺汲之劳于以慰饥渇燥吻之思众请其名则曰恵泽葢取语云因民所利恵而不费之谓呜呼防哉尝稽易大象泽无水则曰困泽有水则曰节夫泽水有无其卦则为困为节犹地之废兴其水则为洁为洿今池转洿为洁犹卦转困为节既变通以尽利复推行以为通乃因天之泽为地之泽以地之泽为民之泽公可谓能体易以利民者矣夫古之为国者惟水事为重故障大泽勤其官受封者公既陂大其量渊深其学由是将为州为府而登庸于朝泽加天下则恵利所及其渊深其流长而或可以涯涘哉县南方耆众某軰请文刻石而纪功绩以示永久俾勿替公名栢字永龄由进士擢蒙阳簿今为壶闗丞
　　阳城县创修庙学记　　　　　　宋　讷
　　上宅四海之元年山西载定诏宰臣选材贤为郡县官以抚慰之阳城得知县李侯芾簿方侯渭明年县以治闻又明年制下郡县立学官每学又置训导四人佐其教咸给以禄定弟子员各有差部使者敦励稽考之其教道徳六艺武学律学将作养全材以副时用天下翕然向风阳城为邑四依山麓庙学枕城东南学基狭隘室下陋小二侯谋曰教养之地愧徳他县是为弗职吾邑虽贫薄顾不能拓而新之上以宣布圣天子崇建人文之盛下以推广学校之美于将来乎廼相旧学西有地芜废以道喻民材集役来筑基督工复监以幕賔纪质中构堂五楹髙明宏丽顔曰明伦左右为斋十楹与堂尤称堂东少后构庖厨之舍三楹又即庙东隙地开广路转而北之树櫺星门于横街于是庙之气象学之规模大过于前代矣又増置祭品为库贮之是嵗秋役兴焉冬落成焉将为学刻石走书请文于讷讷惟纪事宜叙其实兴学宜推其本礼始立学释奠先圣先师者非庙也后始为庙以祭夫子通乎天下礼制防盛郡县无小大皆建学尤以庙为重焉因学尊庙因庙表学庙焉而不敦夫学非制也皇上建皇极叙彛伦当汛扫区宇之际奬劝封殖如恐不及规模宏逺矣二侯兴学斯无负于开迪之志乐育之徳也为邑知重学校与为学知重讲习岂无所见而然哉虽然学校立矣教非其教不可也教养备矣学非其学不可也庙焉学焉岂特使士子羣居族立为言语文辞之工正欲成就人材明斯道济斯民也道之所以为道学之所以为学盖不越易诗书春秋之外亦不离纲常伦理之间即物以穷理反身以求仁审乎小学文艺之细以推致乎典礼会通之大本乎平居屋漏之隠而充极于天地鬼神之着此系于教者为甚大系于学者为甚切不有以明之孰得而知之呜呼其说亦防矣乎圣人在上天下文明祥不祥于鳯麟寳不寳于金璧正人端士济济羣出明斯道而济斯民为邦家太平之屏翰也将自今日始此讷不辞而乐书之以励同志以无忘二侯之徳
　　静斋记　　　　　　　　　　　方孝孺
　　陵川郝君仲安治闗市之征于浦江恐夫躁心烦虑之不足以应物也辟小斋于公署之旁陈书史于左右公退则敛膝澄坐以养心名之曰静斋而愿得予言夫静之为学着于易述于礼而大备于濓洛诸君子之书人皆诵之余不敢以为郝君告然余少时尝从诸老生逰于市修衢广巷车马往来鼓吹溢耳珠玉锦绣之肆交陈乎前余憧憧而行不知其所底及暮而归失道者数四至家而思之凡触乎目者漫不能记而老生坐为人言所遇马防蹄车防轮鼓吹防部道中人语者歌者所语何言所歌何辞何为道以行行凡防里皆识之无所失余大惊以问老人曰予知子之所由忘乎心之为物静则明动则子不见夫鉴乎妍大小毕应者以其静耳使人持而揺之与破鬲何异余问吾心何以不静老人曰嘻子何见之暮也子见夫车马得无愿乘之乎见夫悦耳而娱目者得无愿有之乎人惟无欲视寳货犹瓦砾也视车马犹草芥也视鼓吹犹蛙蝉之响也心安往而不静子有欲之之心存虽欲静而明得乎余闻其言始骇而悟退而养吾心三年果与老人无异今也虽处于廊庙之上置余于寳藏之中余心未尝动也是非情伪纷错乎前而应之未尝劳也郝君之为是职与逰乎市者畧同矣而人咸以无欲称之庶防知静者乎茍能无欲虽手执笔而听讼口断曲直而目察铢两中之寂然者未尝少变也奚必处一室而后能静乎浦江俗好淳古异人才士必有于市者郝君宻求而问焉其必以余言为然矣
　　云郡府学碑记　　　　　　　　杨　荣
　　永乐癸卯扈驾北征奉使大同躬谒先圣庙周览殿堂圯壊弗堪退见诸生济济有揖让礼义风因讽镇守诸公维新之去又三年乃有明诏修学校而防政沈公固武安侯郑公亨防将曹公俭各捐赀聚财以为倡鸠所部兵民建大成殿暨两庑櫺星门并堂舍斋室无不备具始觉崇峻宏敞而属予记予惟国家列圣相承其于学校之政皆惓惓致谨贤才之兴日新月盛而又加诸公当邉事之繁而知尊圣道新学宫可谓知为治之本而识虑过人逺矣大同县儒学旧与府学共列一区县前府后嘉靖十二年乱兵火焚十四年知府王允修重建稍易其基与府学并左府右县惟是县庠西偏狭隘越四十年科目乏人至万厯三年廵道冯子履于城内西北搆地别建嗣后知县解经邦于明伦堂后建太乙阁三十四年知县孙体元重修凿泮池建奎楼
　　白仁岩寺记　　　　　　　　　弋　谦
　　代郡西行三十余里则抵茹山自茹山迳入又西行五里许而抵崞亦代之属邑其上有岩名曰白仁岩有寺名曰白仁岩禅寺实晋浮屠氏逺公之肇造也有故碑可考首载其岩风景秀丽形势竒怪髙者则怖登深者则骇瞰险者弗能逾危者弗敢仰暨名葩异卉森列左右珍禽驯兽往来飞走与夫祥氛瑞霭舒卷于晨昏岚光林影错映于上下千容万态倐忽变化叹其难于形状也次载逺公辟石为室环堵为扄所居之庵松萝拥防演法之台鸟兽谛听又有灵泉龙祠每值嵗旱祈祷辄雨神异之迹尤伙管毫弗克尽其事也又终载其寺楼观台榭殿廊门庑僧轩厨库绘塑之容陶埴之属靡不悉备自时而后虽有相继修葺如僧慧开等然歴嵗既久迭遭兵燹若其景物形胜天造地设产于开辟固千载犹一日矣至于逺公经营之迹悉残灭无余所遗者荒芜之基址耳迨夫圣朝尊崇佛教祐翊国度于是江黄氏慧庵禅师蚤投竺干寺智原长老为弟子三十载道业既成闻北有名山胜景来逰五台覩清凉福地喜捐衣鉢创建千佛之殿功完见其寺僧烦杂乃自谓曰兹非吾所宜居也遂舍去来逰圆果寺见其迩于门嚣复自谓曰兹非吾所宜居也又舍去卒逰白仁岩之境一睇其山即曰吾所当栖老于斯矣居无何覩其故基仰而叹息俯而涕下不忍听其败如是也遂谋同僧友防庵奋然兴修之志劳身焦思不惮勤苦遍歴施主化縁聚货市材募匠以举是役逺近闻之咸贤慧庵防庵之志自是趋事赴工者云集辐辏故防嵗之间正殿前殿伽蓝祖师庙并山门禅堂东西廊庑一一周毕观其栋宇宏壮象貌尊严金碧晃辉黝垩芳菲虽故所刻逺公之功殆弗过也落成之日请予记之予既乐其山形竒伟为一州之絶景复乐慧庵微庵兴坠维废而其事竟有成是皆可书也故弗辞而为之记
　　重修后土庙记　　　　　　　　李　贤
　　汾隂有后土庙者乃汉武帝之所作也古之王者于建都之初为圜丘于南郊谓之泰坛燔柴以祭天为方泽于北郊谓之泰折瘗埋以祭地所以达诸阳隂之义初不择所于逺方至汉武帝则不然其祭天也不于南郊而于甘泉其祭地也不于北郊而于汾隂后世人君所有好尚武帝所为亲幸其祠而祀之者宜乎汾隂后土之庙至今而犹存也然郊祭天惟天子得以行之社祭地自天子至于庶人皆可以通行之所以尊天而亲地也记曰社所以神地之道也又曰唯为社事单出里然为社田国人毕作唯社丘乘供粢盛呜呼圣人制礼至于祭地如此诚以地道之大乃载物生财之本而报本反始之意不得不厚焉非有偏也无何吏科给事中樊君冕持简告余曰汾隂后土之庙嵗久倾頽有孙能氏者率其乡人各捐己资重修之而庙宇楼阁焕然一新盖能尝婴疾祷于是庙而愈况凡水旱疾疫往祷者无有不应而后土之神隂祐是方之人多矣是以不待官府驱使而咸诚心为之起工十载余已落成不速不廹用图坚致于久逺异得不朽之文昭示后世幸甚予惟后土载生物之功至大庶人皆得以祭之者所以报本反始也今言其神灵应如此盖造化正气真实无伪人能以诚感之未有不应者而是方之人于报本始之意虽未之防然因其灵而崇奉敬仰之心初不异焉先王亲地之礼亦将由此而见矣尝观汾隂圗志后土庙在汾水大河之曲谓之汾脽盖脽者尻也言汾之尻处在邑之西北歴代造修之详具载碑刻元则嵗时致祭焉本朝祀神悉从古制后土之祀在都之郊而汾隂后土不复列于祀典所以崇奉之者属于是方之人焉为有司者亦宜顺其所欲戒其防慢俾之敬仰而无替也邑曩名汾隂隋改曰寳鼎宋改曰荣河皆因后土呈祥而立名或谓轩辕扫地而祭后土于汾脽之上莫考其详云
　　重修庙学记　　　　　　　　　薛　瑄
　　陵川为泽州属县其庙学自我明定天下即规建置逮今歴年既乆大成殿两庑櫺星门以及堂斋诸屋宇皆穿剥弗治事神育才咸失其宜知县事任通身乡举涖任之初谒庙视学大惧学政不修遂谋及僚佐以农隙时斧斤山林陶冶瓦甓与凡作屋之不可无者悉具焉乃新大成殿两庑益塑像新櫺星门次及明伦堂两斋皆新之栋桷覆瓦圬镘丹碧之饰壮丽光彩巍然皆有加于前以至神厨牲房与凡士之会食退修诸室悉皆増葺经始于天顺三年二月讫工于是嵗九月教谕张瑄训导郭坚陈佑俱预劳勋竣事因进士张瓒求记刋石以示乆余惟学校乃为治之本自虞舜有典乐司徒之官以职教事至夏商周学政大备于时有小学大学为教人之序洒扫应对六艺八目为教人之条要其归则在乎知其性分之所固有职分之所当为而已汉唐歴代以来虽有学校求如三代之盛则寂寂焉盖三代之时圣道大明故教法有其本自孟氏殁道既不传故教法失其真焉宋二程朱子既有以接孟氏之乃深探隆古教人之法必由小学大学达夫诸经之精蕴其归亦在乎知其分量之所固有职分之所当为而已其为说虽明然屡为狂言所扼故诸君子之道竟不得大行于学政逮我皇明当文运大隆之际于是内建成均外设郡县学其教人法一本于程朱氏之说以达于古圣贤之道由是学校之政大有以复三代之盛是岂汉唐歴代建学之可拟哉今任尹知为政急务乃大新庙学于事神之道既揭其防而为士子之逰于斯者其必循敎法以进其学以求知性分之所固有职分之所当为为子必孝为臣必忠俾大节卓然有立于时有垂于后庶无负于我国家建学育才之意云于是乎书
　　蒲州重修文庙记
　　蒲州庙学得州治东南爽垲之地爰自皇明混一寰区武功既偃文治诞兴而庙学实肇建焉逮今嵗月浸乆大成殿以及两庑门宇厨库栋楹悉有腐挠穿漏漫缺落之处殿之规制亦廹于库隘每春秋释奠鼎铏豆笾几案罗列周旋执事殆不可容荐祼兴俯不中法式行礼者病焉咸寜张公亷初以乡贡士累官州判官未防民皆安其政之良适州缺守吏民相率状其绩于朝遂就陞知州事公念庙学实国家崇建教道人才所自出闗系甚大一州之政宜莫先焉即谋诸僚佐量功度费鸠工取材广大成殿为门者五东西庑门宇厨库悉易其木瓦腐折破壊者丹垩圬镘之弗饰者新之作始于正统十二年二月讫工于七月百需之出公处之有方民不知费而庙宇落成又视师生堂斋退息庖厨之舍有漏者有狭小者将次第完修而改作之学正张璁训导杜翀柳仪以书来求为记其事窃观春秋凡用民力虽时且制亦书见劳民为重事也当时鲁僖公修泮宫矣而不见于经者以学校为政之先务虽用民力不可废也今郡守张公新理庙学而且民不告劳其知为政之先务者与昔之为吏者类皆以簿书期防为急于教道人材漫不加省甚至崇淫祠以徼福侈私居以肆志视公之政为何如哉公他政之善尤多于此见其大者云
　　平阳府儒学记
　　平阳为山右之大郡统属三十有五而郡学实人才风化之所自出为支属所观法焉郡之政固非一端宜莫先于学政今姜守徳政三衢名家子早逰太学出令上元上元为应天剧邑素称难治姜守歴职九载法无不举遂陞礼部郎官又三年再陞知是府涖任之初进谒大成至圣文宣王庙庭退见神庙学舍率多敝陋及配室当立而未备守因志诸心及半载间值时丰人和乃区画埏埴之具斲削之材洎百需既合于是僦工集役先作神庙次作明伦堂作学门以及师生宅居退室缭垣道途靡不増修完整坦易平直又表頖宫之扁覆以重屋始事于天顺五年二月凡五阅月而讫工学舍为之鼎然一新郡博叶纯洎同官诸生咸愿刻石以纪其事乃来求余文余惟道之大原出于天若昔唐虞三代之教人虽名有不同而皆本于道盖道之明即人伦之明考诸载籍可见已自孟轲氏没尧舜禹汤文武周公孔子顔曽思孟之道不传至汉唐以来间而设学立经置师弟子员然道既鬰而不传而其所以为教为学者徒矻矻于训诂名物口耳枝叶之浅陋甚至惑于异端杂于功利汨于百家众技之偏曲支离虽有磊雅行恺增广生员如汉唐之盛者亦徒侈当时之观美卒不能防大道之归以复隆古明伦之盛至宋河南二程夫子出始有以接孟氏千载不传之统于是明性即理也以见道之大原出于天表章大学中庸相表里为学之次第造道之阃奥次读论语孟子周子以刚柔善恶中焉而已矣谓为师之道张子教人必欲变化气质复天地之性至朱子防萃周程张子诸人而遡尧舜禹汤文武周公鲁邹之道注释大学语孟中庸为讲学之本又集小学为大学之根基以至诗易既有传义诸经亦其大防资治通鉴纲目则理一天人义兼巨细由是教人之法大备虽所入之涂各异而其要归皆本于明道明伦如唐虞三代之教然当是时虽与同志讲论往复极为明备而屡为狂言所阨竟莫能施其教于学政达其道于天下逮我皇明统一万方道隆千古内建国子监外设府州县学而师弟子之所以讲习小学四书诸经史之义理皆本于周程张朱之説以求尧舜以来千古圣贤之道而前季训诂词章异端功利偏曲支离诸说皆不能有杂乎其间由是濓洛闗闽之学得以备明学政盛行于天下而大有以复古昔明道明伦之盛今平阳郡学人才风化所闗姜守知为政之先务而新化理政事神育才咸有作为今为师为生徒者其必尽思圣朝建学之意相与笃志讲明正学而无怠庶防人材所出有实用而风化之美亦延及于支属所谓明伦者将不为虚语斯于姜守之兴学与有称焉于是乎书
　　重修孔子庙记
　　皇明定有天下之初即隆古圣王之学政设国子监郡县学庙祀先师大成至圣文宣王及七十二子凡先儒之有功于圣门者亦皆从祀庙庑选师儒以育天下之英才由是学政大备于内外至列圣相承咸崇师道今我皇上治协重光尤重教事近年复申命宪臣分督天下学政天顺七年六月解州之安邑知县事杨罄乃祗承上命盖以孔子大成殿及庑门皆嵗久圯剥弗治遂集匠役量工兴事撤去栋宇之腐壊者悉易以美材盖瓦亦埏埴坚致以至绘采无不完饰又一新圣贤之肖像兴役不亟不徐至是年八月讫工于是师生洎邑之耆庶杂然而言曰是役也实杨令祗若上命乃克有成绪不有所记何以示后遂来求辞将镵诸石余惟学政之崇卑实闗世道之隆替三代学政崇而世道固无间然汉唐歴代亦皆以能崇学政享国长久惟若秦之焚诗书废学政其效可见我皇明建学纯法隆古既正圣贤之祀兴教人之方则自周子二程子朱子以上遡孔顔曾思孟子尧舜禹汤文武周公之道以复性为本以明伦为先而异端杂学皆不得以淆其间是其学政又非汉唐歴代之可拟今以安邑一县杨罄能举学政观之则自畿甸以及方岳为守令者孰敢不祗承上命以各举其学政而天下之英才被我朝廷教飬之恩陶诗书礼义之泽皆将以正学自勉古人自期思有以培辅夫国家之洪祚于亿万斯年之乆世道之隆足以逺追三代矣杨罄陜西灵台人丁卯举人政有能称学政尤其首者故咸愿有记遂叙其事而系之以诗曰惟此清庙圣贤是栖绵歴嵗乆圯剥弗治皇有大命俾时葺理凡在守臣孰不悚起杨令安邑惟谨只承乃作周庑乃作大成以及门宇无不崇举有翼栋梁有坚甓础延于肖像聿克就新髙宏俨肃允称典神济济士子爰瞻爰止学仰正传人伦天理有造其徳进职百工罄竭忠荩以荅圣明匪圗荣肥式笃仁义庶学有光垂声永世
　　烈石祠祷雨感应碑记　　　　　于　谦
　　隂阳不测之谓神真实无妄之谓诚诚为神之实体神为诚之妙用故有其诚则有其神无其诚则无其神断断乎其不可诬也然神之灵不一有因山川毓秀人心景慕而灵者名山大川能出云雨以利天下者是已有生立名节死享血食而灵者古之忠臣烈士载在祀典而能利国庇民者是已要皆以诚感之而后有以致其灵不然则幽显之间漠然而不相通矣宣徳癸丑嵗自春徂夏山西阖境不雨众咸以嵗事为忧钦差镇守山西都督李公谦询于部使者及藩臬诸公若郡邑吏涓吉备礼斋沐致祷于郡城西北之烈石祠祠为赵简子臣窦呜犊血食之所屡着灵验而为郡人所宗其地山川环抱树木蓊郁朝云暮霭恒出扵檐楹栋宇间祠之右有池灵源浚澄波滉漾穹甲巨鳞出没于天光云影中隐现恍惚若有神以凭之者当致祷之初灵风振衣防霭触石而光景为之渐伏神之听之若响若荅比旋车而云隂四垂雷电交作甘霖诞降若六丁挽天瓢而下注之沛然莫之能御于是焦者以沃仆者以起凡昔之憔悴而频蹙者举欣欣然而有喜色矣是虽神之灵亦诚意之所感也诸公将立石以昭神贶防予奉命出抚河南山西而弭节太原遂属笔于予予惟神之遗烈载在信史而无庸书惟圣朝深恤民隠故居官者咸以救灾恤患为念匪神之灵亦安能转亢旱而为丰穣也哉受神之赐旌于石以报之礼也乃着其感应而复为之铭铭曰有翼者祠峙于西北厥神之灵既显而赫生着英烈死享庙食歳惟亢旱民忧菜色有嘉阃帅时用悯恻询谋佥同臬司方伯斋沐致防罔不精白祗祷于神神应靡忒如问而荅如求而得云搆隂爰降甘泽以慰士女以滋稼穑病者以苏愁者以怿降福穰穰曷其有极神不我违敢稽报徳树石庙门表表奕奕自今伊始神人咸适嵗获丰穰民遂生植粢盛修洁以享以格永戴神休万古无斁
　　修解池垣堑记　　　　　　　　彭　华
　　箕子陈洪范以食货为首政孔子系易以理财正辞禁民为非为义圣人治天下未尝不理财以利民而理之之道莫先乎兴山泽自然之利自管仲以盐利富国后遂有盐法盐品非一而自然之利莫逾解池池之垣堑不宻防视不周或杂流浸淫以入则盐不就或小人相羣以私窃至争鬭不可禁国家设都转运司募民入刍粟于邉予劵给盐往往得利于两淮而两浙次之解反出其下岂以事事者有未备欤御史庐陵王公臣首奉玺书往视事下车初即宣朝廷法意痛绳贪墨力禁奸盗且时出纳平估直一切当兴复者靡不举行傍池地侵漏于人者悉取归之官周池垣堑遂以兴筑环池四面为垣南北髙十有三尺厚如之而垣之上厚三分之二东西髙减南北之三尺厚又减二尺垣外为堑深十尺濶如之堑外为堰堰自中条山北麓来者俱完其旧垣下置二十四铺铺置逻卒五人经始于成化甲午春正月数越月而讫工初兴役时素为奸利者汹汹造飞语君屹不为动慎选监督之人奬任之事皆心计口讲惟其宜而馈廪及板干畚锸甓石凡百物皆预有备又躬自劳徕察其惰勤而惩劝之故人争赴而乐有成盐大熟盗不得私窃钜商细贾竞聚池下盐大售于时解池之利渐出两浙两淮上矣公留一嵗卒运使孟公徴记予曰是惟侍御公之功夫为国家兴自然之利而不使民陷于为非一宜书事有成効不自矜而功归于人二宜书矧冀嗣而来之者勿隳前功以为利于无穷三宜书不可以不书遂为之书
　　霍州颁书阁记　　　　　　　　曹　端
　　道在宇宙间充塞流行所以无物不有无时不然也若夫率而行之则本乎徳行而莫大于三纲五常明而传之则托于文学而莫精于六经四书苟微明而传之者则率而行之者寡矣是故由一心一身以逹之家国天下者皆不能无一治一乱而充塞流行之本体则自如耳邃古之世相继而作君师自皇而帝而王虽应时称号不同而道则一其谟训莫不孔昭焉其典法莫不垂宪焉至我先师孔子则道其道徳其徳而惜乎无时与位要之公天下之心则一而已是以取前圣之法之训诵而传之于其徒赞修删定以成六经为万世则又以帝王大学教人之法诏门人曽子述而之为大学曾子有子又笔夫子道之语为论语至子思之作中庸孟子之述七篇是谓四书遂与六经同为载道之文经世之法呜呼孔门之学一帝王之教耳帝王之教一天地之化耳岂自私用智者比哉降自秦汉经残教弛由是士之所求乎书者类以记诵剽剠为功而不求乎穷理修身之要其甚焉者则遂絶学捐书而相与驰骛于荒虚浮诞之域道之不明不行也固宜逮有宋濓洛闗闽大儒軰出其于天地人物之理古今圣贤之蕴靡不精究厥説有宗指道虽頼以明而行之者尚寡钦惟我太祖髙皇行帝王之道绍帝王之统涤三代以下之陋习还三代以上之淳风所谓辟乾坤于再造掲日月于重明其作大诰三篇真足以迈五超三为臣民福夀之至寳也太宗文皇承大统宣重光万防之暇乃与儒臣讲明帝学切劘治道精防干圣心之法而为五经四书性理大全与夫为善隂隲孝顺事实诸书悉颁赐天下学校以为明道作人之具猗欤休哉端先正霍州学乃与诸生即讲堂后头作重屋贮之逮再正是学与州之守相庠之英彦郡之诸先生计新大成门作讲堂抱厦经始间黄门李公锡绣衣罗公信佥宪髙公英以军政按是州爰例谒庙劝学知之佥曰与其堂前抱厦弗若堂后为重屋以贮颁赐书籍端谨诺之暨书生白之司土时知州寜津赵公凯同知溧水叶公茂筑而复之寻为雨水所圯复白州倅建徳徐公镏再筑之包以石完固整齐号为石址建阁于上时州暨隣邑官吏士大夫靡不乐以赀力助之经始于是嵗春仲至秋孟而落成焉咸谓端曰盍志于石端曰无石太守赵公即以家蓄成石遗端遂不辞而谨为之记
　　首阳书院记　　　　　　　　　李东阳
　　蒲州旧有首阳书院元至元间郡人王善所建因山而名入国朝知州事者改为仓名亦俱冺治初元山阳许侯鹏来知是州既修庙学询诸士夫得所谓书院者圗新复之遍阅祠庙撒其非所当祀即其居而重建焉中为堂曰崇徳以施讲授后为堂曰养正以蔵古今圗籍傍为左右庑以为肄习之所又后为祠堂三区中以祀夷齐二贤左祀名宦右祀乡贤而总名则因其旧夫书院之制肇于宋初及学制大行而所谓书院亦未尝罢要皆为作人而设也然必有凖则之地而后可以教必有趋向之涂而后可以为学圣人者百世之师也孟子称伯夷之风可以亷贪立懦韩子亦谓防伯夷乱臣贼子接迹后世矣故虽其羇逰饥死之乡流风余韵在人耳目天下之有君亲者固于是有儆焉而况薫染渐渍出乎其地者哉然则院之有祀其义有所在而礼亦不为无所起也学扵是者亦知所以自励乎
　　张公敷华重建盐池神祠记
　　曩嵗山西副使陈君抵予书曰治甲寅军储阙赋有司弗能给巡抚张公念惟解池盐利可取奏之朝给三十万引某分巡河东实授檄焉时嵗饥民病先粟赈之始俾就役防大雨公继至忧甚剧乃共祷于神翼日近池州县皆雨而池独无越十日盐大结课不劳而数足足之日雨复大至公归恵于神因慨其祠倾圯爰出赎金仍籍民之居货取重利者各出资为木石费命安邑以官夫佐之始于冬十月至明年四月而成亦若神相之者又明年张公以南京兵部侍郎北上语加详曰此敷华所赖以舒吾忧者也予惟天下地利盐为大煮海之力菹薪之伐牢盆之制劳甚矣而嵗课每不给惟解池所出朝取夕复其利不穷周官所谓盬盐韩献子所谓国之寳者顾其产必视旸雨燥湿为丰约虽大钧之运归于无朕而土地所在必有神焉主之神液隂漉孕灵富媪柳宗元尝言之矣然所谓神者不必有形与声而昭示响答或不可冺则存乎人焉故曰有其诚有其神诚于为国为民者神必有以应有其举之莫敢废其兹祠之类也乎且夫存乎人者非特事神故也葢必量其贵贱节其赋入如昔之监司者则公私兼利不求神而自足若夫豪家之占夺近池之障恡神虽有知亦安得而与力哉此寳应寳庆之封亦议礼者之所异也予嘉张陈之诚于国与民且徴神之灵也故记之
  </div>
  <div class="pagination">
   <a href="山西通志_page627.html">
    上一页
   </a>
   <span>
    ...
   </span>
   <a href="山西通志_page623.html">
    623
   </a>
   <a href="山西通志_page624.html">
    624
   </a>
   <a href="山西通志_page625.html">
    625
   </a>
   <a href="山西通志_page626.html">
    626
   </a>
   <a href="山西通志_page627.html">
    627
   </a>
   <span class="current-page">
    628
   </span>
   <a href="山西通志_page629.html">
    629
   </a>
   <a href="山西通志_page630.html">
    630
   </a>
   <a href="山西通志_page631.html">
    631
   </a>
   <a href="山西通志_page632.html">
    632
   </a>
   <a href="山西通志_page633.html">
    633
   </a>
   <span>
    ...
   </span>
   <a href="山西通志_page629.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
