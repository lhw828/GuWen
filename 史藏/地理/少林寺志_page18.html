<!DOCTYPE html>
<html>
<head>
    <meta charset="UTF-8">
    <title>少林寺志 - 第 18 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>少林寺志 - 第 18 页/共 19 页</h1>
    <div class="content">　　三十六峰拥翠鬟，毗卢阁上藓台斑。 
　　无人更续期句　，宝地珠林尽日闲。 
　　少林寺紧那罗神像 施奕簪 
　　西来佛遣护禅林，跣足裸身当寇侵。 
　　独立高峰目视　，神威凛凛悚人心。 
　　其二 
　　不言不语一憨人，倏变狰狞十丈身。 
　　惊走红巾千百众，功成长作庙中神。 
　　秦槐荫日 高出 
　　独树祗园历岁华，根柯百亩影龙蛇。 
　　游人多作三世梦，时逐旃檀落细花。 
　　五品封槐 李化龙 
　　秃枝老干已龙钟，道是曾御五品封。 
　　谁向山中招大隐，由来扫径在嵩峰。 
　　晚憩少林 赵贞吉 
　　昆仑东下海天回，翠色　岚二室开。 
　　欲访琳堂问仙药，金章疑在碧云隈。 
　　其二 
　　东周鹤与洞箫回，西竺人随折苇来。 
　　尘世未逢浮海筏，青山空绕谪仙台。 
　　少林寺 
　　三十六峰凌紫霞，白云深处有僧家。 
　　影摇绝壁菩提树，香霭空门般若花。 
　　少林杂诗 徐学谟 
　　名香古殿日氤氲，舞剑挥戈送落晖。 
　　怪得僧徒偏好武，昙宗曾拜大将军。 
　　其二 
　　丹崖青嶂灿云霞，殿阁参差帝释家。 
　　宝树珠林生欲满，不知何处有三花。 
　　少室道中望少林 许安仁 
　　少室峰头晓月沉，千家城郭淡阴阴。 
　　五更难唱残星灭，马土看山过少林。 
　　少林 崔伯渊 
　　禅宗一派自西来，五叶花枝从此开。 
　　僧伴白云无个事，香烟朝暮锁青苔。 
　　宿少林 史锏 
　　过客东来宿少林，山僧禅榻冷云深。 
　　天风惊觉三生梦，松杪秋声响玉琴。 
　　登初祖庵 王尧弼 
　　碧树阴森紫气浮，达磨宫殿寄云邱。 
　　当时面壁成何事，此日遗像在石头。 
　　夏日行役晚过少林 怡愉 
　　浮生何事暑中游，绕入禅门暑便休。 
　　对坐老僧浑不语，一轮明月照山头。 
　　少林 范复祥 
　　惬里随缘宿上方，山横烟波月横窗。 
　　诗多不敢都题壁，犹恐闲云笑我惬。 
　　秦槐 刘大受 
　　秦宫一炬久成灰，此寺千秋尚有槐。 
　　封爵宛然同汉柏，祗今谁复问兴衰。 
　　早起踏雪谒初祖 张应登 
　　为访禅师面壁处，芒鞋　鹤强登高。 
　　休惊弟子腰间雪，更有来人雪满袍。 
　　题六祖手植柏 
　　万里携将柏种来，亲从初祖殿中栽。 
　　灵根原是无根树，老干参天不着苔。 
　　少林 夷门散人 
　　苕荛少室出云霞，万壑千层僧作家。 
　　绣参差　流汉月，石门深闭落天花。 
　　结禅孤与青冥上，　迹诸天色界中。 
　　雁塔苍　迷鸟道，龙池迢递起天风。 
　　天清树影入中流，空月寒生杜若洲。 
　　石室僧归传法解，钟声遥度暮山头。 
　　西风吹叶满青山，径路僧从鸟外还。 
　　旧日谈玄人已尽，招提漠漠白云闲。 
　　少林杂咏 沈应乾 
　　甘露台前雷雨飞，壁岩突兀映烟霏。 
　　葛巾野服沾云湿，疑是金牛顶上归。 
　　少室萦回太室西，松风烟萝是丹梯。 
　　攀缘欲探金明草，回首烟霞路又迷。 
　　少林怀古 陈其乐 
　　柳舍新绿喜春回，古柏亭亭万籁来。 
　　永夜明月何处笛，欲从子晋共登台。 
　　西台玉露冰壶水，　竹清光映佛珠。 
　　莫诧程门师道重，禅心偏对雪花孤。 
　　题面壁影烈 
　　一片形存石里孤，谁为点劈费功夫。 
　　可能识得精诚透，休问西天事有无。 
　　面壁庵 体乾道人 
　　心同铁石自天然，面壁工夫历九年。 
　　不是真容生石上，至今谁识达磨禅。 
　　又 
　　达磨面去几千春，难觅庵中旧主人。 
　　莫羡石头遗影在，世间色相恐非真。 
　　少林寺 
　　二室晴云性复还，疏松绝壁掩禅关。 
　　相逢谁是逃名者，可惜青葱一带山。 
　　达磨洞 
　　洞口淡空返照斜，蒲团身坐白云涯。 
　　相看面壁留真偈，风响岩头乱雨花。 
　　由少林登少室顶 
　　翠削孤峰霄汉齐，层云穿尽万山低。 
　　梵音一发长天暮，西北黄河落绛霓。 
　　游少林 赵宸 
　　贝叶未随白马回，禅林早向青山开。 
　　达磨已过流沙去，方丈空留少室隈。 
　　又 杨洞 
　　昆仑磊落驾天回，秀出天心古刹开。 
　　一派寒泉飞岁月，数声灵鹤起山隈。 
　　人间何处访蓬壶，林壑泉香吐丽珠。 
</div>
    <div class="pagination">
<a href="少林寺志_page17.html">上一页</a><span>...</span><a href="少林寺志_page13.html">13</a><a href="少林寺志_page14.html">14</a><a href="少林寺志_page15.html">15</a><a href="少林寺志_page16.html">16</a><a href="少林寺志_page17.html">17</a><span class="current-page">18</span><a href="少林寺志_page19.html">19</a><a href="少林寺志_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
