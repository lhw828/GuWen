<!DOCTYPE html>
<html>
<head>
    <meta charset="UTF-8">
    <title>噶玛阑志略 - 第 18 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>噶玛阑志略 - 第 18 页/共 23 页</h1>
    <div class="content">　　生子，抱之浴于溪中，虽严寒不避，以汗出为度。故番种类终未蕃衍者，以浴时往往即死也。

　　生番死，则置树间，任鸟雀啖之；三日肉尽，则大喜。熟番近亦备棺木，一社之中往吊焉。但服制不以素而以青。番无历日，结绳为记。闻其度岁在二月中。凡与社中往来诸事，俱以结绳为记。番社如有喜庆事，男女俱插鸟羽。

　　黄玉圃番俗六考云：或云，琅峤山后行一日至猫丹，又二日过丹哩溪口至老佛，又一日至大乌万社，又三日过加仔难社、朝猫篱社，至卑南觅社。番长名文吉，辖达里武甲等七十二社。岁输正供银六十八两零。南仔郎港可以泊船。由卑南觅一日至八里扪，又一日至加老突；文吉所属番界止此。至打水安一日，又二日至芝母兰，共五社。又行五日至真加宣社（真加宣社即蛤仔难中社），俱系北路生番。

　　诸罗县志：阿里山离县治十里许，山广而深峻，番剽悍，哆咯嘓诸番皆畏之，遇辄引避。崇爻社饷附阿里山，然地最远，越蛤仔难以南，有猴猴社云，一二日便至。其地多生番，汉人不敢入。各社夏秋划蟒甲，载鹿脯、通草、水藤诸物，顺流出近社，与汉人互市。汉人亦用蟒甲载货以入，滩流迅急，船多覆溺破碎，虽利可倍蓰，必通事熟于地理，乃敢孤注一掷（猴猴今名高高）。

　　番俗六考云：或云、崇爻山后有九社，崇爻社、竹脚宣社（一名即加宣）、描丹社、薄薄社、芝舞兰社、多难社（一名倒咯满）、芝密社、水辇社、筠椰椰社。

　　又云：九社之外，有礁那女吗社、打马郎社、吗老因笼社、巴只力社、龟窑社、伊碎摆社。有至崇爻社者，自倒咯嘓用土番指引，盘山逾岭，涉涧穿林，计程五日夜方至。由民仔里武三日可至蛤仔难，但峻岭深林，生番错处，汉人鲜至。

　　又云：水沙连过潮半日至加老望埔，一日至猫里眉，一日至眉加堞，一日至望加腊，一日至福骨，一日半至买槽无老，又一日半至民仔里武，二日至蛤仔难。由猫里眉二日至斗截，半日至倒咯嘓，过大山数重，四日夜可抵崇爻社，路极崎岖，坑堑险隘，难于跋涉。若阴雨水涨，更难计程。由淡水从山后行，路稍平夷。

　　又云：蛤仔难三十六社，八知美简社一作把抵女简，八知买驿社一作巴抵马悦，礁仔垄岸社一作礁礁人岸，麻里陈辘社一作猫里藤角，辛也罕社一作新仔罗罕，须老员社一作思老完，抵密密社一作芝密佳，笠宛社一作交里苑；未知孰是。

　　番出草，率三、五十人执镖携弓矢，番犬随之，以火蓻草，遍山烈焰。鹿起处，以镖射去，无不立获。倘鹿奔逸，番矫捷如飞，超涧越岭，可以生捦。闻其出时，先卜得多少，或闻荜雀声，即返（荜雀即桃虫）。  
　 
卷十三

　　艺文志

　　艺文志

　　文

　　诗

　　文

　　双衔会奏稿

　　奏为委员勘明台湾噶玛兰山川形势，谨将清查田甲、分划地界、并设官安汛、筑城建署各事宜逐款核议具奏，仰祈圣鉴事。

　　窃照前任督臣方奉旨前赴台湾查办械斗，将查明蛤仔难即噶玛兰地方情形，饬委候补知府杨廷理，带同丁忧巡检胡桂前往查勘，请俟该委员查明具禀，再行会议缘由，恭折覆奏，钦奉上谕：噶玛兰田土膏腴，米价较贱，民番流寓日多，若不设官经理，必致滋生事端。现在检查户口，漳人四万二千五百余丁、泉人二百五十余丁、粤人一百四十余丁，又有生熟各番杂处其中。该处民民，大半漳人，以强凌弱，势所不免。必须有所钤制，方可相安无事。其未垦荒埔，查明地界，某处令某籍民人开垦，某处令社番开垦，尤须分划公平，以杜争端。至所设官职，应视其地方之广狭，酌量议添或建为一邑，或设为分防厅营，俱无不可。其应设官长及营汛等事，该督于回省后，俟杨廷理等查禀到时，即会同张□悉心详议具奏等因，钦此；钦遵转行查办在案。嗣据委员候补知府杨廷理将筹办大概情形开具条款节略，禀送前来，经臣张于兼署督篆时行据藩司景敏以杨廷理所议设官安汛、筑城建署并稽查防御各事宜，台阳远隔，事难悬拟，呈请移饬台湾镇、道、府会同委员杨廷理确核查议。臣汪到任后，检查此案全卷，因事属创始，一切章程虽经杨廷理逐一筹议，其中尚多粗略之处，必须详慎参酌折衷尽善，以期一劳永逸，历久无弊。然非身历其境、确勘详查，仅凭纸上空谈，恐该镇道府亦未必能于杨廷理所议筹核切当。查知台湾道张志绪平昔办事明干，当将应查各意情节逐一指明饬委该道亲赴该处督同杨廷理分别查勘再行妥议去后，旋据该道勘明详细禀复，并据会同台湾镇武隆阿饬台湾府知府汪楠等，请于噶玛兰地方添设分防厅营，逐款会议具详前来。臣等随督同藩司景敏、臬司刘大懿、盐法道觉罗麟祥，将该镇道等所议各款，详悉查核，逐一胪陈，恭请圣训。

　　一、划分地界，以专责成也。查淡防厅属舆图，北自七堵、八堵至三貂岭番社为止。其由三貂社过溪，迤北转东，即嶐嶐岭，向为界外。今噶玛兰既议设立分防厅营，必须划定分管地界，以专责成。应请如该镇、道、府所议，以三貂溪为界，溪西为淡水同知界管，溪东为噶玛兰通判界管。一切命盗及上批自理词讼钱粮仓榖等项，各照所辖地方勘查详办，俾事有专责。仍令于分界处所，竖立界牌，用昭畛域。

　　一、设立文职，以资治理也。查噶玛兰现既收入版图，必须设官经理。据该镇、道、府议请设立管理民番粮捕通判一员，作为该地印官，驻札地处适中之五围地方。命盗杂案及征收银榖等事，统由该通判经理。案件由台湾府审转，仓库归台湾府稽查，以专责成。头围离五围水陆均二十四里，头围应分驻县丞一员，为专管捕官。自五围过浊水溪至罗东，计陆路三十二里，应设巡检一员，为专管捕官。现在罗东荒埔多未开恳，户口较少，政务亦简，新设巡检援照竹堑巡检之例，与印官同城，兼管司狱事务，时往罗东等处稽察。仍俟罗东荒榛尽辟，户口日众，维时应否移驻，随时酌量办理。并据声明，噶玛兰地处极北，离郡窵远，遇有地方重大事件，恐镇、道、府得信较迟，应请责成淡水同知，就近控制。如该地方有结会聚众、分类谋为不轨、洋盗窥伺等要件，一面飞报郡城，一面知会淡水同知，酌量情形，会同艋舺营游击带兵先往策应，俾免鞭长莫及之患等情，应请均如所议办理。其前设各官，应仍照台俸年限，五年俸满，即行升用。武职各员，历俸亦照文职一律办理。后任之员，即于台地现任人员内选补，以收驾轻就熟之效。

　　一、安设营汛，以资巡防也。查噶玛兰与艋舺相近。据该镇、道、府议请该处设立守备一员、千总一员、把总二员、外委二员、额外外委三员、战兵二百五十五名、守兵一百四十名，总归艋舺营游击兼辖守备同通判驻札五围，存城把总一员、协防外委一员、额外外委二员、兵丁二百一十五名。自五围至三围，计程十二里；三围应设一汛，安防兵丁十名。三围至头围计程十二里；头围应派千总一名、兵丁八十名，同县丞驻札防范。该地乌石港洋面，常有匪船游奕，诚恐窜入滋扰，请于港口建筑炮台一座，拨兵架炮防守。口内来往船只，责成县丞、千总就近稽查。其将近头围五里之外地名硬林，高山险峻，由山脚至海边约二百步，大石鳞列，天生门户，为噶玛兰全境咽喉要道；应就地建盖北关一座，派外委一员，带兵三十名驻札防守，专司启闭，盘诘奸宄，毋许溷迹潜入。由北关至嶐嶐岭岩山脚，计程二十五里；嶐嶐岭脚应设一汛，派额外外委一员，带兵二十名驻札防守。其由五围至溪洲，计程十二里；溪洲应派把总一员，带兵四十名驻札巡防。其溪洲至罗东，计程二十里；该处贴近加礼远港口，亦应派弁带兵驻札，但罗东荒埔多未开垦，现无民居，其加礼远港亦无小船出入，似应暂缓设汛，俟二、三年后开垦成熟，在地有人，再行派弁带兵弹压。仍于加礼远港口建筑炮台一座，派兵架炮防守，以杜匪船窥伺。并于东势尽头附近苏澳地方，再建南关一座，以为东势锁钥。所有噶玛兰营战守兵丁三百九十五名，应请调拨延、建、邵、汀四营兵丁，免于在地漳、泉之人各分气类，巡防较为得力。至乌石港沙汕之外，即系大洋，每届南风盛发之际，内地白底艍盗常有窜至游奕，该口港道窄小不能安设水师营哨，应请责成艋舺营水师守备，于每年春夏二季巡哨之便，驾坐本营波字号哨船赴乌石港外洋常川巡哨，遇匪兜捦。似此星罗棋布，水陆要隘，均有员弁专司巡防，营制益昭严密。所有武职升迁，应照文职一律办理。至于三貂港口应设炮台汛守及沿途之灿光寮、三瓜仔、暖暖等处应添设汛防，俾与噶玛兰声势联络，系在淡水厅界内，应由艋舺营派弁带兵轮防等情。臣等查所议设立备弁兵丁额数以及兼辖驻札防守、设立关隘炮台、分别责成巡哨各事宜，俱系按照该地情形，应请均如所议办理。其该营战守兵丁，调拨延平、建宁、汀州、邵武等镇营换回之处，应俟接准部覆，分饬各该营召募。所需内营眷口，另行筹酌，汇同未尽事宜，再行核办具奏。惟是现设之噶玛兰守备既归艋舺营兼辖，一切军政事宜，应均归该营游击考校，转详台湾镇办理。所有武职升阶亦应仍照台地定例办理。又所议乌石港口责成县丞、千总就近稽查之处，查台澎海防事宜，均责成同知、通判管理，噶玛兰既有通行海口，应照台防鹿港、淡水各同知及澎湖通判现办章程，责成通判专管其守口汛弁，专事稽查匪类，以专责成。

　　一、栽竹为城，以资捍卫也。查五围为东、西势适中之地，局面宏敝，山川形势脉络分明，通判、守备均于该地驻札，必须建筑城垣，以资捍卫。据该镇、道、府详称，，现定城基坐北向南，南北相距一百八十丈，东西相距一百八十丈，城身周围计长五百四十丈，东、西、南、北四门建造城楼四座。议请密栽该地所产之九芎树为城，饬令各结首同挑沟筑基各事宜，分段赶办。其建造城楼四座，应饬地方官勘估动项兴建。并据声明，各结首分段筑地，事属急公，俟如法捐筑完竣，由地方官查明姓名，造册详请奖励等情。臣等查噶玛兰甫经开辟，民力未逮，若必责令建筑土城，工料浩繁，急切难于毕事。且淡水厅治，现系竹城，该处自可仿照办理。既经该镇、道、府查明该地所产之九芎树木性坚实，地土所宜，随栽随活，最易长发，数年之后，树木成阴，不独插竹为城，十倍坚固，即较土城亦属力少功倍；应请即如所议办理。所有挑挖濠沟、舂筑城基、栽种树木，饬令各结首分段赶办。其建造城楼四座，应令地方官勘估工料，动项兴建。至各结首急公建筑，亦应饬令地方官查明承办丈尺，分别捐筑多寡，造册详请，量加奖励。

　　一、建造文武衙署兵房及仓廒库局监狱，以资办公也。查五围设立通判一员、巡检兼司狱一员、守备一员、存城把总一员，头围设立县丞一员、千总一员，溪洲安设把总一员，共应建大小衙署七处。城内安兵二百一十五名，连外委、额外外委二员公所，共应建兵房四十八橺。四门堆口四处，每处建兵房三橺，共兵房十二橺。三围安兵十名，应建兵房三橺。头围安兵八十名，应建兵房十六橺。又乌石港口应建炮台一座，炮台之旁应建兵房三橺，以资防守兵丁栖止。又硬枋应建北关一座，外委公所三橺，兵丁三十名应建兵房六橺。嶐嶐岭脚应建额外外委公所一橺，兵丁二十名应建兵房四橺。溪洲除把总已建衙署外，安兵四十名，应建兵房八橺。总共应建兵房一百零四橺。又噶玛兰现垦田园，年征正耗榖四千五百余石，每年除碾给兵米之外，尚剩谷一千七百余石。加之次年征收谷石辘轳收放，存谷总在五千石左右，应建仓廒十橺，以资收贮。又通判署应需架搁库一橺。羁禁罪囚，应设监狱五橺。营中收贮军装铅药，需用库局五橺。据该镇、道、府议请一律建盖，以资办公。需用工料若干，由地方官分案勘估，造册详请，动项兴建等情。臣等查文武衙署，为临民之所，营汛兵房、炮台进口，有关巡防及兵丁住宿，监狱以羁禁罪囚，仓廒为积贮攸关，库局系收贮钱粮、军装、铅药必需之所，俱属紧要，应请均如所请，饬令地方官迅速分案勘估，详请动项兴建。惟查噶玛兰已垦田亩，现据委员杨廷理禀报，系于嘉庆十五年十月初一日开征起，截至十六年五月底止，已征收过正供耗榖四千三百九十七石零，余租番银八千二百六十七圆零等语，是此项征存银谷，系在未设官以前，毋庸开支经费。其应建衙署、库局、监狱、仓廒、营汛兵房、炮台等项，应即以此项征存谷石银两拨给，如有不敷，再行动项给领。并令将续行征收银榖数目，及兴建动用各数，分案造册报查。

　　一、建造坛庙，以妥神灵也。查开辟地方，凡祀典应祀神明，皆应建庙供奉以光典礼，俾小民祈报，亦得藉抒诚敬。除应建文庙、武庙、据该镇、道、府以噶玛兰民人业儒尚鲜，现在淡水厅属，因应试生童较多，另详请设学校，所有噶玛兰童生将来应附入淡水考试，酌量人数，定额取进，以广教化，毋庸在地建造外，据请应于城外择地建山川坛一座、社稷坛一座，需用工料银两，由地方官勘估请领兴建。又天后宫一座、城隍庙一座，所需工料，或官为之倡□，或绅士劝捐，毋庸请销公项等情。臣等查山川、社稷二坛，天后、城隍二庙，皆系祀典所载，应如所请建造。惟山川、社稷二坛，既令地方官勘估请项兴建，而天后、城隍二庙，又议令官绅捐办，非特办理两岐，且恐启科派侵肥之弊。应请将应建四处坛庙工程，核实勘估，一并动项兴建，以昭划一而杜弊窦。

　　一、田园按则升科，征收正供，备支兵糈也。查则壤成赋，以为维正之供。噶玛兰既有垦辟田园，自应照例升科，以供经费。据该镇、道、府详称：委员杨廷理等将颁发弓丈分赴垦户开报之处，逐一丈量，共计田二千一百四十三甲八分五厘四毫八丝六忽；援照淡水厅拳和官庄征租成案，每田一甲应征官租六石，共征租榖一万二千八百六十三石一斗二升九合一勺六抄。仍于六石之内，每甲划完供榖一石七斗五升八合四勺七抄二撮，共征供榖三千七百六十九石九斗零八合七勺四抄三撮；又每甲应纳耗榖二斗四升四合二勺三抄，共征耗榖五百二十三石五斗九升三合六勺七抄二撮。共征正、耗榖四千二百九十三石五斗零一合四勺一抄四撮划除外，实征余租榖八千五百六十九石六斗二升六合七勺四抄四撮。又丈得园三百甲零一厘三毫五丝二忽，亦照拳和官庄成例，每园一甲应征租榖四石，共征租榖一千二百石零五升四合零八抄。仍于四石之内，每甲划完供榖一石七斗一升六合八勺一抄一撮，共征供榖五百一十五石零六合五勺零八撮。又每园一甲，应纳耗榖二斗三升八合四勺二抄，共征耗榖七十一石五斗二升九合一勺二抄。共征正、耗榖五百八十六石五斗三升五合七勺一抄八撮，除划完外，实征余租榖六百一十三石五斗一升八合三勺四抄九撮。总共田、园二项，共征租榖一万四千六十三石一斗八升三合二勺四抄，内划完正、耗榖四千八百八十石零三升七合一勺三抄二撮外，二共实余租厘榖千一百八十三石一斗四升五合零九抄三撮，应请饬令地方官将噶玛兰已经垦成田园，将照科则详请题报升科，年征正耗榖石照数收仓。所有噶玛兰本营应放兵米，即于征存正耗榖项下支给。至征粮设立版串，四月完半，六月全完，严禁浮收诸弊，各照定例遵办，毋庸再立科条等情。臣等查该处已垦田园，既经候补知府杨廷理督同丁忧巡检胡桂亲赴丈量，计田二千一百四十三甲零、园三百甲零，例应分别肥瘠，按则升科。惟先据杨廷理具禀，该地山寒水冷，阴雨过多，复兼沙土浮松，溪水陡涨，泛溢时闻，晚收大半多雨，乘霁刈获，数遭霉变等情；且新入版图，若使分则定赋，窃恐愚民无知，必滋纷扰。据议按照台地佃户自筑埤圳，并淡属拳和官庄之例，请以每甲田征租六石、每甲园征租四石等情，系为限于地势，体恤愚民起见，应请恩施逾格，俯如所请。每甲田征租六石，每甲园征租四石，除划完正耗榖石备给兰营兵食外，余租折征番银，另于下款核议，仍令地方官造册详请升科，以备查核。

　　一、折征余租，以顺舆情，以副支给经费也。查噶玛兰已经垦成田园，除完纳正耗谷石外，尚应征余租榖九千一百八十三石一斗四升五合零。原应一体征收本色，第各村庄社散处沿山一带，道路崎岖，不通水路，挑运维艰。且在地雨多晴少，晚冬谷石易于霉变，难以久贮仓廒。据该镇、道、府请将噶玛兰应征余租榖九千一百八十三石零，每石照屯租之例，折征番银一元，收贮厅库，以一四伸折纹银，为设官后开支经费之用。其续后垦成田园，亦照定例，分别四石、六石起科，除供耗仍收本色外，余租亦循例折纳等情。臣等查噶玛兰地方，雨多晴少，若将余租仍令交纳实榖，不特存积过多，霉变堪虞，且亦无项支放俸饷。今据议请仿照屯租之例，每石折纳番银一元，既属便民，亦可拨充俸饷，且免胥役浮收之弊，洵属妥协，应如所议办理。俟有续垦田园，亦照此例，分别四石、六石起科，除供耗仍收本色外，余租折征番银，以归划一。

　　一、未垦荒埔，应分别原管新分，勒限开透，勘丈征租，以裕国赋也。查噶玛兰埔地，除已经垦成田园外，尚有溪南、溪北，即东、西势，先经占地未垦荒埔二千零六十九甲。据该镇、道、府议请，应给现管之人开垦。自嘉庆十五年四月为始，勒限二年，一律开透，报官勘丈征租。如两年之外，尚有未垦成者，即将荒埔入官，由官另行召垦。至溪南即东势之罗东等处，另丈有荒埔二千五百三十八甲，应分给漳、泉、粤三籍之人垦耕。前项新分埔地，应请以嘉庆十六年二月分定之时为始，无论田、园，勒限三年，一例垦成。扣至十九年二月限满，报官勘丈，入册征租。如过期有尚未开垦者，即将埔地入官，另行召佃垦种。仍将新分埔地，饬送承管之人姓名、籍贯、地名、亩数清册申送等情。臣等查未垦荒埔，为数较多，势难一时全行开透，应如所议，原管荒埔自嘉庆十五年四月为始，勒限两年开透，新分埔地自十六年二月为始，毋论田园勒限三年开透，扣至十九年二月限满，报官勘丈，入册征租，倘届期尚未垦成者，即将埔地入官，另行召垦，仍将原管新分各埔地造具承管之人姓名、籍贯、地名、亩数清册申送督、抚、司、镇、道、府、以备届期查办，免致逾延。至前项埔地既经分定，三籍民人尽皆悦服，亦应如所请，以安民业。

　　一、加留余埔，以资归化社番生计也。查噶玛兰东、西势社番，从前皆不谙耕作，是以埔地任听汉人占垦。迩年以来，投诚归化，与汉人相习日久，多有薙发衣冠者，亦于本社地内耕种。惟番性憨愚，每年耕种，止彀一年食用，不知积蓄储存，若不预为地步，恐荒埔分尽，地不加辟，将来社番生齿日繁，未免生计日缩。是以杨廷理原议，大社周围加留余埔二里，小社周围加留余埔一里，立定界址，毋许汉人越界侵占。兹据该镇、道、府议请，所有东势几穆捞等一十七社，前已饬令通事土目将社番自耕田园沿边栽插树木，作为内界，只准社番自行耕种，不许汉人贌耕。其加留余埔一里、二里之外，沿边亦栽插树木，作为外界，以杜汉人日渐侵占之弊。所留余埔，如现在社番人少，不敷耕种，始准贌给汉人开垦，呈官立案，按年完纳番租，俾社番生计日裕。仍照番田永免升科之例，免其完纳官租，以示体恤。其西势、哆啰美远等二社，群处沿海一带沙洲之上。查西势荒埔，久为民人开垦，不能再留余埔。应将现在余埔，自乌石港口至东势界止，约长三十余里，宽一、二里不等，永为西势番业，不许民人过溪越垦。如番社人少，情愿贌给民人开垦，亦照东势之例，呈官立案，完纳番租，免其报升。庶东、西势社番各安其业，得以日久相安等情。臣等查番社已经归化，必应预为筹给生计，应请均如所议办理，以示体恤，而免争夺之患。

　　一、编设书役澳甲，以资办公也。查噶玛兰设立通判一员，头围设立县丞一员，罗东设立巡检一员，应编设书役以资办公。其乌石港海口，亦应设立澳甲，稽查船只。据该镇、道、府议请，噶玛兰通判应照澎湖通判成例设立典吏一名、书识四名、门子二名、马快八名、皂隶十二名、轿伞扇夫七名、禁卒二名、民壮二十名，头围县丞应照艋舺县丞成例设立攒典一名、书识四名、门子一名、皂隶四名、马夫一名、民壮八名，罗东巡检应照竹堑巡检成例设立攒典一名、书识一名、皂隶二名、弓兵十八名、民壮四名，乌石港口设立澳甲一名；以上应设书役，应俟员缺有人，责成本员照顾召募诚实良民充当。其自三貂溪分界起，至罗东止，道里袤长，应分为若干堡，每堡设立地保一名，专司稽察之处，由该通判酌量道里远近，划分里堡，造册执查等情。臣等查书吏、攒识等役，为办公所必需，应如所请编额设立。并于乌石港口设立澳甲一名，饬令各本员照额召募诚实良民充补，毋许滋弊及多设白役等事。其三貂溪分界起至罗东止，应设地保若干名，并令该通判确按道里远近，划分充补，造册报查。

　　一、编设文武员弁廉俸及兵丁月饷、各役工食，以便支给也。查噶玛兰既经议设官弁兵役，应先筹定俸廉、役食、兵饷，以备支放。据该镇、道、府议请，将通判一员照澎湖通判成例，年编俸薪银六十两、养廉银五百两、役食银三百零三两八钱；头围县丞照艋舺县丞成例，年编俸薪银四十两养廉银四十两、役食银八十六两八钱；罗东巡检照竹堑巡检成例，年编俸薪银三十一两五钱二分、养廉银四十两、役食银七十两零六分；守备一员，年支俸薪、马干、养廉等银三百三十八两七钱零五厘六毫；千总一员，年支俸薪、马干、养廉等银一百九十二两；把总二员，每员年支俸薪、马干、养廉等银一百五十两，共银三百两；外委二员，每员年支养廉银十八两，共银三十六两；外委二员、额外外委三员、战兵二百五十五名，合共战兵二百六十名，每名年支饷银一十八两，共银四千六百八十两；守兵一百四十名，每名年支饷银一十二两，共银一千六百八十两；内除朋扣银二百一十六两外，实支银七千零一十两，七钱零五厘六毛。总共文武员弁廉俸、马干及兵饷、役食，共应支经费银八千一百八十二两八钱八分五厘六毫，除将折征租榖银六千五百五十九两零抵除外，每年约不敷银一千六百二十三两零，应请汇同台营兵饷，按年由藩库核给，运解来台，由府转发噶玛兰通判贮库，按季支给。其各兵加饷银两，例于叛租项下动支，应由营按季赴府库请领。兵丁月米，由厅按月关支。现在抄没叛产租银不敷支给加饷，在于盐埕盈余项下凑拨等情。臣等查所议文武员弁俸廉、各役工食，兵丁饷银，现在应征余租折纳番银，既尚不敷支放，自应由司核给。俟该处荒埔依限开垦征租，经费充裕，彼时即可毋庸内地筹项。应请均如该镇、道、府所议办理。仍饬将各兵加饷，查明叛租项下，如果实在不敷，即于盐埕盈余项下另筹凑拨，由台湾府具详核办。其班兵盘费、红白事赏、运殖、加增眷口等项，应请照内地各营，拨戍兵丁之例核给。至刷给米票，扣除截旷兵饷，会同文员监放之处，悉照定例办理。

　　一、请颁给文武员弁印信钤记，以昭信守也。查噶玛兰设立通判、县丞、巡检、守备等官，必须铸给关防、印信，以昭信守。据该镇、道、府议请铸给噶玛兰管理民番粮捕通判关防一颗、噶玛兰分驻头围县丞关防一颗、罗东司巡检兼管司狱事印信一颗，又噶玛兰守备请给艋舺营分驻噶玛兰守备关防一颗，并据声明千、把等应用钤记，由司颁给等情。应请由部查明铸给，发交便员搭解来闽，以便转发启用。其余千总、把总各官钤记，应仍循例由藩司报明颁给。

　　一、分别添撤隘寮及划定内山地界，堆筑土牛，以杜衅端也。查噶玛兰原设有嶐嶐、大溪、硬枋、白石、干溪、四围山脚、镇平、小员山、大湖、泰安、埤顶溪州等隘寮共十一处，每寮隘丁自五、六十名至一、二十名不等，防御生番。其隘口粮各于附近田甲内匀给，日久相安。惟地势情形有今昔不同，隘寮有应行添减之处，据该镇、道、府议详，以嶐嶐岭山脚现在议设汛防，巡查弹压，所有在地隘寮应行裁撤。又硬枋隘寮一处，现请设立关隘，派弁带兵防守，原有隘寮应行裁撤。又叭哩沙喃口附近葫芦堵，大湖地面，向因无人耕种，未经设隘；今该处埔地已丈明分给泉人垦耕，应于叭哩沙喃添设寮隘一座，由泉人募丁防守。又清水沟一处，尚有生番出没，向未设隘，应添设隘寮一座，由粤人募丁防守，埤顶溪洲、叭哩沙喃各隘声势联络。又鹿埔崁一处现已分给粤人垦种，应设隘寮一座，亦由粤人募丁防守。以上共裁撤旧设隘寮二处，新添隘寮三处，需用隘丁口粮，仍照原附近耕种之田甲内匀给，毋庸官为经理。再以沿山隘寮之外，以五百为率，划定地界，堆筑土牛，凡民人樵采，毋许越过土牛，侵入番界，致肇衅端等情。臣等查台湾各厅、县生番出没靡常，每多杀害民人，是以设立隘寮防守。今该镇、道、府议请分别添撤，均极周妥，应如所议办理。仍严禁三籍民人，无得渐逼番界，致生番无地可容，转致别生事端。并饬该地印官，速于沿山隘寮之外，以五里为准，划定地界，堆筑土中，凡民人樵采，毋许越过土牛侵入番界，致肇衅端；如有过犯，即行按律究办，俾各相安。

　　一、预筹进山备道，以便策应缓急也。查噶玛兰甫入版图，现为漳、泉、粤三籍民人杂处，夙分气类，难保以强凌弱之事。必须预筹备道，以应缓急。兹据该镇、道、府查明，现由淡水三貂过嶐嶐岭抵头围，系入山正道，应以此为往来大路，系在漳人分得地界之内。又一路由艋舺之大坪林进山，从内山行走，经大湖隘，可抵东势之溪洲，系在泉人分得地界之内。又一路由竹堑之九芎林进山，经盐菜瓮，翻玉山脚，由内鹿埔可出东势之叭哩沙喃口，系在粤人分得地界之内。均已设隘募丁防守。除大路外，应将小路二条一并兴修，以作进山备道，并为三貂大路策应等情。臣等查大路系在丁口最多之漳人地内，其小路二处，泉、粤二籍民人适各得其一。现在开垦日广，民人往来日多，自应作为备道，趁此督办兴修，俾漳、泉、粤三籍民人地界内，各有出山之路。即泉、粤二籍之人，得官为作主，亦必乐从，易于集事。应令二籍头人，迅速察看地势，上紧修筑。或由民捐，或应官为资助，由该镇、道、府督同地方官确切查明，即行筹办。

　　一、营销官盐，以裕引课也。查噶玛兰未入版图以前，民间食盐均系采捕鱼船，遭风收泊，将盐散卖。春夏每斤卖钱七、八文，秋冬每斤卖钱二、三十文不等。该处有内地居民，随便收买，居奇转售。今既设官安汛，自应营销官盐，以便民食。惟兰地并无可以开设埕坎处所，又因天多阴雨，不能晒收，必须由府场拨盐运往。据该镇、道、府查明，自府澳船运淡水，须趁南风，其由淡至兰，须趁西北风。船户至兰，并无回货可装，且须守候风■〈日凡〉，一年只能往来一次。中间经过大鸡笼、深澳、三貂各海口，暗礁鳞列，鹿耳门及淡水船户不识海道，必得购募熟谙沙汕之舵工驾驶。以致船户视为畏途，因而脚费增昂。且在地建仓设馆，工伙浩繁。议请每斤卖线十六文，始与课本无亏。并据声明，以一人日食盐三钱而论，年应食盐六斤十二两。兰地现有民人五万四千余丁，年应食盐三千六百余担，加以腌晒各项合算，年可销盐七千担。每担应征番广银三钱三分，共应解番广银二千三百一十两；其银折纹划给兰境兵饷。所有晒价，仍就课本内支销。其需用馆租、工伙等项，由该府筹定章程，另详核办。其内地渔船如系贩私，假捏遭风为名，希图透漏，相应连人盐一并拿究。倘遭风属实，散卖盐斤，作为伙食，亦难遽绳以法，仍令官为收买，催令开驾，不准停留，亦不准岸上居民接引透漏。现值南风当令，一面运盐前往试办。如海道艰于行走，不能到兰，另行更议。倘海道渐熟，运脚可以节省，随时酌量减价等情。臣等查食盐乃民间日用所必需，自应妥为筹议，庶无食贵之患。据议由府场拨盐运往，每斤卖钱十六文计算，现在丁日并腌晒各项年可销盐七千担，每担应征番广银三钱三分，共应解番广银二千三百一十两，其银折纹划给兰境兵饷。所有晒价，仍就课本内支销。于民食、兵饷，实属两有裨益。所定盐价，亦并未浮多。应该均如所议办理。

　　一、编查保甲，设立族正，以资稽查约束也。查噶玛兰远在界外，其地耕种之漳、泉、粤民人，有家室者固多，而无籍游民及犯罪逃匿者亦复不少。今既收入版图，设官治理，必须正本清源，编查保甲，以杜匪徒溷迹。据该镇、道、府议请设官之后，责成印官按照保甲村庄，实力编查，造具烟户清册送查。其单身耕种及雇工、店伙等人，即附入田主、店主户下，责令地保约束，倘有犯罪变名溷迹者，即令该管头人指报。仍于各乡举设诚实总董，协同地保稽查，一家有犯，十家连坐，庶匪徒无从托足。该地漳人最多，泉人次之，粤人又次之。漳州十八姓内，惟林、吴、张三姓最为族大丁多，平日倚恃人众，以强欺弱等事，不一而足。必须佥举族正，秉公约束，庶几返朴还醇。该府杨廷理前经在地选举各姓族正，详请责成约束，二年后并无械斗抢劫等案，即属办理得宜。令该地印官查明详请，赏给顶戴，以示鼓励。倘有阳奉阴违，徇私袒庇，察出随时究革，另行举充等情。臣等履加查核，系为弭盗安民起见，应请悉如所议办理，以靖地方而示惩劝。

　　一、设立通事土目，约束番黎也。查从前岸里、阿史等社熟番迁入罗东地方垦耕，原设通事潘贤文、土目茅格等管束。嗣因潘贤文、茅格犯事正法，里有土目大字一名，熟番人众，恐致照料不周，自应另佥通、土，分头约束。其归化生番，原请佾生潘如正为通事，今潘如正因犯事驱逐。据该镇、道、府详请，设官后，令噶玛兰印官于岸里等社熟番内选举通事一名、土目一名，协同原有土目大字分头管束各社熟番，各安耕凿，毋许欺凌近地生番，致肇衅端。仍于归化生番内选充东、西势通事各一名，约束归化生番，毋许与耕种汉人滋事，庶民番均有管束等情。臣等查番性愚憨，必须约束。现在各番社仅有土目大字一名，照料自属难周。应如所请，另佥通事、土目，分头约束。饬令印官于岸里等社内选举通事一名、土目一名，协同旧土目大字管束各社，毋许生事扰害。并令于归化生番内，东、西势各选通事一名，约束生番，俾免滋事。

　　一、安设铺司，递送文报，以速邮传也。查淡水厅自艋舺迤北而东，向未设立铺站。今噶玛兰设官安汛，日常文报往来，必须安设铺司，以资递送。据该镇、道、府议请于艋舺至三貂，共设七铺，每铺设立铺司一名、铺兵四名，系在淡水厅界内，应由淡水同知筹给工食火炬银两。其自三貂社入噶玛兰境，共设五铺，每铺设立铺司一名、铺兵四名，系在噶玛兰境内，应由噶玛兰印官议定章程，筹给工食火炬银两。俾文报往来，不致迟误等情。臣等查文报关系紧要，难容迟滞，据议设立铺司，以速邮传，应如所请，饬令淡水同知、噶玛兰通判，各于该管地方，按站设立，所有工食火炬银两，各行筹给，仍照定例稽查日行里数，以免积压。

　　一、请拨备公银两，以备地方缓急也。查噶玛兰现在丈出田园，岁征余租银六千五百余两，留拨本营兵饷，入不敷出。内中或有民欠未完，支拨更形竭蹶。据该镇、道、府议请援照台属厅县之例，甲年征存银两，于丙年划饷，庶为期稍宽，得以赶征归补。并据声明，该处离郡窵远，设有地方缓急，一时无项可动。而邻近之淡水厅年征丁耗等项共银五百两有零，厅库亦无项可以济急。似应酌拨备公银两，以为不时之需。查台湾府原存备公银二万两，嗣于乾隆五十七年风灾案内，支给彰化县修理兵房银二千余两外，现存银一万七千余两，日常垫给班兵借支等项，尚不敷用，似不能于府库移拨。应请于司库筹拨银一万两，委解来台，存贮淡水厅库，以备噶玛兰缓急之用，庶几足兵足食，筹备益臻严密等情。臣等查噶玛兰僻处山后，离郡窵远，自应于淡水厅库存贮备公银两，以为不时之需。府库既查无可拨之项，应请俯如所议，于司库拨银一万两解台贮备，以应缓急。仍俟奉准部覆，饬司拨解。

　　以上各条，臣等谨督同司道悉心核议，实系因地制宜，分别筹备，除咨部查照并将其余未尽事宜饬俟新设员弁有人，再行分别查办外，理合恭折具奏，并绘图舆贴说，恭呈御览。伏乞皇上睿鉴，训示遵行。谨奏。

　　覆制军台疆经理书（代）蓝鼎元

　　十月既望，接到宪檄，内开台疆经理事宜八条。翌日又奉谕札，再加四条。具见未雨绸缪，为台地苍生谋善后之策，职等自当遵命，次第举行。亦本胸中未能悉达，不得不略属僚奉上之文，而讲质疑问难之谊。伏惟宪台少加垂察。

　　台湾海外天险，治乱安危，关系国家东南甚巨。其地高山百重，平原万顷，舟楫往来，四通八达。外则日本、琉球、吕宋、荷兰、暹罗、噶■〈口留〉吧、安南、西洋诸番，一苇可杭；内则福建、广东、浙江、江南、山东、辽阳，不啻比邻而处，门户相通，足为藩篱之限，非若寻常岛屿介在可有可无。值兹寇乱风灾之后，民生凋瘵，大异本来富庶面目。然风俗尚多浇恶，奸宄未尽革心，网密则伤，网疏则犯，治安之政，宜严而不宜宽，将安将治之民，宜静而不宜动。

　　伏读宪谕：罗汉门、黄殿庄，朱一贵起事之所，应将房屋尽行烧毁，人民尽行驱逐，不许往来耕种。阿猴林山径四达，大木丛茂，宽长三、四十里，抽藤、锯板、烧炭、砍柴、耕种之人甚多，亦应尽数撤回，篷厂尽行烧毁。槟榔林为杜君英起事之处，槟琅为极边藏奸之所，房屋人民，皆当烧毁驱逐，不许再种田园，砍柴来往。以上四条，防患拔根，至周至决。职等再四思维，一人谋逆，九族皆诛，乱贼所居之地，虽墟其里可也。惟是起贼非止数处，数处人民不上数百家，则亦微有可虑者。人情安土重迁，既有田畴、庐舍、室家、妇子，环聚耕凿，一旦驱逐搬移，不能遍给以资生之藉，则无屋可住，无田可耕，失业流离，必为盗贼；一可虑也。其地既广且饶，宜田宜宅，可以容民畜众，而置之空虚，无人镇垦，则是弃为贼巢，使奸宄便于出没；二可虑也。前次台湾，何人非贼，国公、将军而外，伪镇不下千余，今诛之不可胜诛，俱仍安居乐业；而独于附近贼里之人，田宅尽倾，驱村众而流离之，邻贼之罪重于作贼；三可虑也。台寇虽起山间，在郡十居其九，若欲因贼弃地，则府治先不可言。况琅■〈王乔〉并未起贼，虽处极边，广饶十倍于罗汉门，现在耕鉴数百人，番黎相安，已成乐土。今无故欲荡其居，尽绝人迹往来，则官兵断不肯履险涉远，而巡八百余里无人之地；脱有匪类聚众出没，更无他人可以报信；四可虑也。锢板、抽藤，贫民衣食所系，兼以采取木料，修理战船为军务所必需；而砍柴烧炭，尤人生日用所不可少。暂时清山则可，若欲永远禁绝，则流离失业之众，又将不下千百家，势必违误船工，而全台且有不火食之患；五可虑也。疆土既开，有日辟，无日蹙。台地宋元以前，并无人知，至明中叶，太监王三保舟下西洋，遭风始至此，未几而海寇林道干据之，颜思齐、郑芝龙与倭据之，荷兰据之，郑成功又据之。国家初设郡县，管辖不过百余里，距今未四十年，而开垦流移之众，延袤二千余里，糖榖之利甲天下。过此再四、五十年，连内山山后野番不到之境，皆将为良田美宅，万万不可遏抑。今乃欲令现成村社废为丘墟，设为厉禁，断断不能；六可虑也。曩者诸罗令周锺瑄有清革流民以大甲溪为界之请，凤山令宋永清有议弃琅峤之详；今北至淡水、鸡笼，南至沙马玑头，皆欣然乐郊，争趋若鹜，虽欲限之，恶得而限之。职等愚见，以为人无良匪，教化则驯；地无美恶，经理则善。莫如添兵设防，广听开垦。地利尽，人力齐，鸡鸣犬吠相闻，虽有盗贼将无逋逃之薮。何必因噎废食，乃为全身远害哉？

　　今窃议于罗汉内门中埔庄设汛防兵三百名，以千总一员驻札其地。琅峤亦设千总一员，兵三百名，控扼极边一带。三、六、九期操演之外，准其自备牛种，就地屯田，以为余资，虽险远而弁兵便焉。槟榔林在平原旷土之中，杜君英出没庄屋，久被焚毁，附近村社，人烟稠密，星罗棋布，离下淡水营内埔庄汛防不远，毋庸更议。至各处乡民，欲入深山采取树木，或令家长邻右互结，给予腰牌，毋许胥役需索牌费一分一厘，听从其便。

　　伏读宪檄：添防之制，宜速议定，以便题覆。夫今所宜更议者，惟罗汉门、琅峤而已矣。外此则移八里坌汛千总驻札后垄，为半线、淡水适中之地，及添设文员诸事，尚未举行。其余俱经遵照宪檄，于南路添设下淡水营守备，带兵五百驻札新园；设冈山守备，带兵五百驻札浊水溪埔，扼罗汉门诸山出没窦径；北路添设半线守备一员，带兵五百居诸罗、淡水之中，上下控扼，联络声援；以诸罗山守备驻札笨港，增兵二百名；添设下加冬守备一营，兵五百；郡治添设城守游击一营，兵八百，与镇标三营相埒；再加罗汉门、琅峤各添设汛防兵三百，则全台共计添兵三千六百名，较宪檄前指定之数只多一百。但此三千六百之兵，必须请旨额外添设，就内地各标营分额招募，按班来台，如往例三年一换，然后内地不致空虚，无顾子失母之病。诸罗地方辽阔，鞭长不及，划虎尾溪以上另设一县，驻札半线，管辖六、七百里。鹿仔港虽口岸扼要，离半线仅十五里，不用再设巡检，将巡检设在淡水八里坌，兼顾鸡笼山后。笨港设巡检一员驻札笨港，佳里兴巡检仍还佳里兴驻札，带营目加溜湾。移典史归诸罗县治。南路凤山营县虽僻处海边，不如下埤头孔道冲要，然控扼海口，打豉、眉螺诸港，乃匪类出没要区，当仍其旧，不可移易。添设凤山县丞一员，驻札搭楼，稽察阿猴林、笃佳等处，弹压东南一带山庄。下淡水巡检一员，不许留郡，仍令驻札下淡水，稽察淡水以南各庄及诸海口。台、凤、诸各县各练乡壮五百名，在外县丞、巡检各练乡壮三百名，无事则散之陇亩，有役则修我戈矛；乡自为守，人自为兵，此万全之道也。

　　伏读宪檄：营伍操练宜勤，虚冒旧弊宜除，塘汛分防宜变通。三者皆极切当时弊。有兵不练，与无兵同。兵不能识将意，将不能识兵情，是为乌合。器不与手相习，手不与心相应，是谓生疏。职每诫谕台属标营，定以三、六、九日按期操演，三令五申，如临大敌。又为之捐造仗房、鎗炮、火药，以足其用。其分防外汛之兵，大汛每驻一、二百人，亦令如期操演，查足器械。塘兵专递公文，多人无益，每塘止定三名。小汛之兵，不下数十人，分作二班，赴就近大汛操演，不许懒惰。有操期不至者，大汛记名，逐日造册报查。又不许无故擅离汛防。凡有逃亡事故，立即报移内地调补，不许在台招募一人，以滋弊窦，违者参革员弁。务使地皆实兵，兵皆可用。前此冒名粮之弊，尽数廓清。独将弁书识一项，未能遵谕革绝。盖缘武人不学者多，鲜有亲操翰墨，而兵马钱粮文移册籍非可全凭口说。且自古军中字识，名将不废。若用其人而不给其粮，情理亦未甚协。不揣愚懵，妄为酌议：台镇中营游击及各营守备，应各予书识八名；外营游击各六名；千把总虽系微员，亦不可全无一字，应予书识各一名；水师副将十名；南北二路参将各予八名；总兵书办十六名。使粗足备具文书，不至如从前冒滥，将伙粮尽行禁革，可谓节啬至矣。未审宪台以为有当否？

　　台地少马，无以壮军容而资冲突。今拟镇标三营、城守一营各设马兵六十名，南路、北路二营各设马兵八十名，共该马四百匹，即在添设三千六百兵额之内，请旨配拨。先自内地带马来台，以后换人不换马。或有倒毙，方就台地孳生买补。时或孳生不足，亦向内地采买以来，则无苦累民番之处。

　　伏读宪檄：除奸务尽，附和倡乱之徒，非胁从可比，应将党恶创惩黥其左面，同家属押逐原籍，拘管稽查。复承列单开出名数，深得火烈民畏鲜死之义。台网久漏吞舟，民不知国法为何物；安逸而思为乱阶，甫平而又图复起。所以九月间旧社、盐水港、六加甸等处奸民，职等不敢不便宜行事，枭斩四、五人，杖毙六、七人，以定民心而固疆圉。今尚未三阅月，复有石壁寮、罗汉门一二亡命，布散流言，欲燃死灰，聚党二十八人，遂竖旗为孽。职等分遣搜捕，立获为首莿瓜成、苏清、高三、杨美、王教五人。现今整众搜山，八面焚烈，务必尽绝根底，不留种类。除莿瓜成一名系朱一贵伪国公、应解宪辕、听侯题达正法，其余苏清、杨美及续获诸贼，职等又将于军前权行专擅，竿首藁街，使莠民丧胆，东土永宁。其潜通奸匪、附和接济之人，照宪檄处分，押回原籍。惟是黥面虽羞，毕竟一药即去，似不如馘耳之不可复续，较便稽查。其五月间旧贼已散为民者，非奉宪行及他有所犯，概不问及，所以开更新之路，使安静而不自危也。

　　伏读宪檄：要口设备，议建鹿耳门炮城，水陆分守。窃谓鹿耳门炮城，止用修筑，不必从新建造。盖其港暗礁浅沙，渺茫纡险，非有显然门户可以遵道而行，故须设立荡缨标记，指引迷途，毫厘偶差，立见齑粉；虽不建炮城，固亦未易入也。前此癸亥平台，海潮骤涨，巨舰连■〈舟宗〉而入；今夏大师进剿，潮水亦高数尺；皆赖朝廷洪福，海若效灵，游魂丧魄，夫岂炮城之故哉！且台贼多自内生，鲜由外至。倘赋来自外，则郡治兵将云屯，未易侵扰。若贼起自内，虽隆炮之城至于天，非徒无益，反为漳、泉内地之害。职等所见不广，以为因仍补葺，厥功已多；此次物力困惫，俟他日另议可耳。

　　郡治栽竹为城，价廉功省。职等谨遵宪檄，会同勘度地势。环万寿亭、春牛埔，将文武衙署、兵民房屋、沿海行铺，俱包在内。种竹围一周、护以荆棘。竹外留夹道，宽三、四丈，削莿桐插地，编为藩篱。逢春发生，立见苍茂。莿桐外开凿壕堑。但台地粉沙，无实土，浅则登时壅淤，深则遇雨崩陷，多费无益，止可略存其意。开壕广深六、七尺，种山苏木濠内，枝坚莿密，又当一层障蔽。沿海竹桐不周之处，筑灰墙出地五尺，高可蔽肩，为雉堞便施枪炮。开东、西、南、北四门，建城楼四座，设桥以通来往。

</div>
    <div class="pagination">
<a href="噶玛阑志略_page17.html">上一页</a><span>...</span><a href="噶玛阑志略_page13.html">13</a><a href="噶玛阑志略_page14.html">14</a><a href="噶玛阑志略_page15.html">15</a><a href="噶玛阑志略_page16.html">16</a><a href="噶玛阑志略_page17.html">17</a><span class="current-page">18</span><a href="噶玛阑志略_page19.html">19</a><a href="噶玛阑志略_page20.html">20</a><a href="噶玛阑志略_page21.html">21</a><a href="噶玛阑志略_page22.html">22</a><a href="噶玛阑志略_page23.html">23</a><a href="噶玛阑志略_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
