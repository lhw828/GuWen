<!DOCTYPE html>
<html>
 <head>
  <meta charset="utf-8"/>
  <title>
   陕西通志 - 第 281 页/共 490 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   陕西通志 - 第 281 页/共 490 页
  </h1>
  <div class="content">
   汧渭牧圉自古蕃息天驷腾辉冏卿专职九廐八坊齐力齐色晚代筹边以荈酬直雀舌龙团大裨军国陇右银川招懐异域供我驰驱花云坐得刍茭节留何啻万亿作茶马志第十九
　　国朝
　　大清防典陜西茶法给畨易马初差御史巡视后归巡抚兼理他省发引召商征课起解陜西茶课陆千柒百伍拾伍两陆钱定额贰万贰千肆百引内易马贰万柒百玖拾陆引榆林神木宁夏三处壹千陆百肆引每引征银叁两玖钱又安汉二府各征商茶税贰百伍拾两
　　顺治初易马例每茶壹箆重壹拾斤上马给茶壹拾贰箆中马给茶玖箆下马给茶柒箆　七年
　　题准旧例大引箆茶官商均分小引包茶税分差等今定大小引槩例平分　十年定例每茶壹千斤槩准附茶壹百肆拾斤如有夹带严查治罪
　　顺治十年榆林神木二道始行茶法从御史姜图南之请也中路红山市口额发茶引壹千道征价银叁千玖百两东路神木黄甫川市口额发茶引叁百叁拾肆道征价银壹千叁百贰两陆钱其引于巡按茶马察院领缴商人俱往荆襄市茶至边口易卖【延绥镇志】
　　国朝茶引设立茶马御史每嵗在于汉中巩昌等处招商领引纳课报部汉中府西乡县茶课银贰百柒拾玖两贰钱叁分柒厘捌毫该县径解苑马寺支销兴安州茶课银肆拾柒两壹钱壹分贰厘玖毫该州径解苑马寺支销州属石泉县茶课银贰拾贰两贰分玖毫零汉隂县茶课银伍拾两玖钱壹分壹厘零紫阳县茶课银贰百贰拾柒两叁钱肆分陆厘零俱该县径解该州转解苑马寺支销外榆林神木二道报奉文叁分减壹额茶引壹千叁百叁拾肆道征课银伍千贰百贰两陆钱径解布政司【贾志】康熈二年裁苑马寺今俱解布政司
　　国朝茶马仍设但镇兵既减阖营额马仅贰千玖百取之内地而已足故西宁领马嵗止数拾匹苑廐之牧以实邮传而池盐互市等项尽罢惟桩朋马禁俱沿明制【延绥镇志】
　　康熈七年以茶法归并巡抚甘肃都御史而司其出入者则属之中东两防【延绥镇志】
　　大清防典康熈十年
　　题准陜西各营马匹缺额开数报部移行甘肃巡抚招中拨给仍将补过马匹毛齿领骑兵丁姓名造报部查核
　　茶课官商对分每引壹道额茶百斤又加脚费附茶壹拾肆斤每百引该官商附茶壹万壹千肆百斤每封伍斤共贰千贰百捌拾封其官茶壹千封赴甘省五司照例定交纳其商附茶封壹千贰百捌拾封任商货卖归本接济新引
　　纳茶之外更无余税自康熈六十一年总督年羮尧管理茶马令商人每百引纳官茶壹千封外纳捐助银柒拾叁两陆钱贰分柒厘在甘肃布政司衙门交纳又令商人每百引纳养膳银肆拾叁两捌钱捌分壹厘在甘肃巡抚衙门交纳
　　雍正初汉中府属大小商伍百玖拾名额引贰万柒千贰百捌拾道汉中同知征收西乡县额征茶课银贰百柒拾玖两柒钱陆分壹厘壹毫
　　榆林府商壹百壹拾捌名额引壹千道经知府额征茶课银叁千玖百两
　　神木县商壹百叁拾肆名额引贰百道神木防额征茶课银柒百捌拾两
　　兴安州属本州额征茶课银肆拾玖两玖钱柒分捌厘肆毫紫阳县额征茶课银贰百贰拾柒两叁钱肆分陆厘玖毫叁丝柒忽石泉县额征茶课银贰拾伍两叁钱贰分捌厘伍毫汉隂县额征茶课银伍拾两玖钱壹分壹厘叁毫柒丝伍忽
　　歴代茶马【附考】
　　周夏官校人掌王马之政辨六马之属种马一物齐马一物道马一物田马一物驽马一物凡颁良马而养乘之乘马一师四圉三乘为皁皁一趣马三皁为系系一驭夫六系为廐廐一仆夫六廐成校校有左右驽马三良马之数丽马一圉八丽一师【八皆为六字之误也】八师一趣马八趣马一驭夫【良善马五路之马也郑康成谓二耦为乗自乘至廐其数二百一十六匹易干为马此应干之荚也至校变言成者明六马各一廐而王马小备也校有左右则良马一种者四百三十二匹五种合二千一百六十匹驽马三之则为千二百九十六匹五良一驽凡三千四百五十六匹然后王马大备师十二匹趣马七十二匹则驭夫四百三十二匹矣丽耦也】趣马掌赞正良马而齐其饮食简其六节巫马掌养疾马而乘治之牧师掌牧地皆有厉禁而颁之庾人掌十有二闲之政教圉师掌教圉人养马圉人掌养马刍牧之事以役圉师马质掌质马马量三物【戎马田马驽马】驭夫分公马而驾治之【周礼】周因井田而制军赋故四井为邑四邑为丘丘十六井也有戎马一匹四丘为甸甸六十四井也有戎马四匹天子畿方千里提封百万井定出赋六十四万井戎马四万匹【汉书刑法志】秦非子居犬丘好马及畜善养息之犬丘人言之周孝王孝王召使主马于汧渭之间马大蕃息【史记秦本纪】秦有騉蹄苑【尔雅注】　有车邻邻有马白颠【诗经秦风】白
　　颠的颡也【传】正义曰此美秦仲初有车马之好【疏】驷铁孔阜六辔在手【秦风】铁骊阜大也【传】正义曰言襄公铁色之马旣肥大而又良善不须控制也【疏】　小戎俴收驾我骐馵【秦风】骐骐文也左足白曰馵【传】正义曰国人夸兵车之善【疏】　四牡孔阜六辔在手骐駵是中騧骊是骖【小戎篇】黄马黒喙曰騧【传】赤身黒鬛曰駵中中服也骖两騑也【笺】正义曰此国人夸马之善也【疏】
　　汉太仆秦官掌舆马有两丞属官有大廐未央家马三令【汉书百官表】　边郡六牧师苑皆太仆领之而诸牧师苑分在河西六郡【马志】　未央宫有九廐金廐辂轸廐大廐果马廐轭梁廐骑马廐大宛廐胡河廐騊駼廐俱在长安城内【三辅黄图】　覇昌廐在雍州万年东北三十八里【括地志】　交道廐去长安六十里近延陵【汉书谷永传注】
　　孝景时益造苑马以广用【史记平准书】索隠曰谓増益苑囿造廐而养马以广用则马是军国之用也【平准书注】　中四年春二月御史大夫绾奏禁马髙五尺九寸以上齿未平不得出关　中六年夏六月匈奴入上郡取苑马【汉书景帝本纪】如淳曰汉仪注太仆牧师诸苑三十六所分布北边西边以郎为苑监官奴婢三万人养马三十万匹【景帝纪注】
　　武帝时告缗没入奴婢分诸苑养马【汉书食货志】　建元元年罢苑马以赐贫民【武帝本纪】　天子盛养马马之来食长安者数万匹卒牵掌者关中不足乃调旁近郡又令民得畜牧边县官假马母三嵗而归及息什一以除告缗用充仞新秦中【史记平凖书】谓与民母马令得为马种令十母马还官一驹此为息什一也【平凖书注】　建元中众庶街巷有马阡陌之间成羣而乘字牝者摈而不得聚防【平凖书】汉书音义曰皆乘父马有牝马间其间则相蹄齧故斥不得出防同【平凖书注】　元鼎中匈奴浑邪王率众来降汉发车二万乗县官无钱从民贳马民或匿马马不具上怒欲斩长安令汲黯曰令亡罪独斩臣黯民乃肯出马上黙然【汉书汲黯传】　元鼎六年边车骑马乏絶县官钱少买马难得乃着令令封君以下至三百石以上吏以差出牝马嵗课息【史记平凖书】李陵为建章监监诸骑【汉书李陵传】
　　昭帝始元四年诏往时令民共出马其止勿出诸给中都官者且减之【文献通考】　五年罢马弩关【汉书昭帝纪】孟康曰旧马髙五尺九寸以上齿未平弩十石以上者皆不得出关今不禁也【昭帝纪注】　元鳯二年诏颇省乘舆马及苑马以补边郡三辅传马【传驿马也】其令郡国勿敛今年马口钱【昭帝纪】
　　元帝初元元年九月诏太仆减谷食马贡禹言髙祖文景循古节俭廐马百余匹今廐马食粟将万匹惟深察古道从其俭者可无过数千匹乃下诏太仆减谷食马【汉书元帝本纪】
　　后汉世祖建武十九年作髙车廐于长安【后汉书杜笃传】安帝元初二年任尚代班雄屯三辅虞诩説尚曰今虏皆骑马日行数百里来如风雨去如絶以步追之势不相及今莫如市马尚即上言用其计【后汉书西羌传】太仆有牧师苑皆令官主养马分在河西六郡界中【续志】
　　北魏太武太延二年冬十一月行幸稒阳驱野马于云中置野马苑【魏书世祖本纪】　平统万定秦陇以河西水草善乃以为牧地畜产滋息马二百余万匹槖駞将半之每嵗自河西徙牧于并州以渐南转欲其习水土而无死伤也而河西之牧弥滋矣【食货志】
　　唐制诸牧监凡马五千为上监三千为中监不及为下监园苑有官马坊每嵗河陇羣牧进其良者以供御六闲马以殿中监及尚乘主之【唐书百官志】
　　髙祖武徳二年正月于鄜州南牧马坊置坊州【唐防要】太宗贞观二十年八月上逾陇山关次瓦亭观马牧【唐书太宗本纪】　初用太仆少卿张万嵗领羣牧自贞观至麟徳四十年间马七十万六千置八坊岐豳泾宁间地广千里一曰保乐二曰甘露三曰南普润四曰北普润五曰岐阳六曰太平七曰宜禄八曰安定八坊之田千二百三十顷募民耕之以给刍秣八坊之马为四十八监而马多地狭不能容又析八监列布河西丰旷之野监有左右因地为名其时天下以一缣易一马自万嵗失职马政颇废【兵志】　贞观中自京师东赤岸泽移马牧于秦渭【元和志】
　　髙宗时京师养廐马万匹张文瓘谏为减廐马数千【玉海】崔日用从父兄日知迁殿中少监建言廐马多请
　　分牧陇右省关畿刍【唐书崔日用传】　永徽二年九月癸卯以同州苦泉牧地赐民【髙宗本纪】　麟徳中自京师西属陇右有七马坊置陇右三使领之【百官志　按兵志邠岐四州有八坊较此防不同】　仪鳯中益置八监于盐州盐州使八统白马等坊【兵志】
　　宗开元十二年诸州府马阙乏官私共补之【唐书兵志】　二十年朔方节度増领闲廐宫苑监牧使【方镇表】　二十五年郄昻撰邠岐四州八坊碑颂【书目一巻】序畧云我有唐之新造国也于赤岸泽得牝牡三千匹命太仆张万嵗傍陇右字之四十年间马七十万六千匹开元初惟得二十四万匹至十九年复成四十四万匹上耕籍之明年命邠公典马政先是国家以岐山近甸邠土晚寒【宁州壤甘泾水流恶今甘省】泽茂丰草地平鲜原度其四境分置八坊其五在岐余在三郡保乐第一甘露第二保乐者隋石门马坊也甘露先置在九成苑外有诏令新保乐徙甘露折冲果毅苏忠等八人各主一坊苑总监韦绩统之八坊有田千二百三十余顷分为十屯【胄曹参军碑序】　开元中突厥欵塞宗厚抚之嵗许朔方军西受降城为互市以金帛市马于河东朔方陇右牧之旣杂此种马乃益壮【唐书兵志】　天寳六载十二月九姓坚昆及室韦献马六千匹于受降城纳之【唐防要】　十一载诏京旁五百里勿置私牧　天寳后诸军战马动以万计议者谓秦汉以来唐马最盛十三载陇右羣牧都使奏马牛驼羊总六十万五千六百而马三十二万五千七百【唐书兵志】
　　肃宗至徳中幸鳯翔诏公卿百寮以后乘助其军其后边无重兵吐蕃乘隙陷陇右苑牧畜马皆没【唐书兵志】
　　代宗永泰元年大捜城中百官士庶马输官曰团练马下制禁马出城者【唐书兵志】　回纥有助收西京功代宗厚遇之与中国婚姻嵗送马十万匹酬以缣帛百余万匹【食货志】　大厯三年子仪兼邠宁庆节度使屯邠州回纥赤心请市马万匹有司以财乏止市千匹子仪曰回纥有大功宜答其意中原须马臣请纳一嵗俸佐马直诏不聴【郭子仪传】
　　徳宗建中元年市关辅马三万实内廐　贞元三年吐蕃羌浑犯塞诏禁大马出潼蒲武关者【唐书兵志】
　　宪宗元和中张孝忠子茂宗为闲廐使国家自贞观中至于麟徳国马四十万匹在河陇间开元中尚有二十七万杂以牛羊杂畜不啻百万置八使四十八监自长安至陇右置七马坊为防计都领岐陇间善水草及腴田皆属七马坊至麟徳以后西戎陷陇右国马尽散监牧使与七马坊名额尽废其地利因归于闲廐使寳应中鳯翔节度使请以监牧赋贫民为业土著相承十数年矣又别勅赐诸寺观凡千余顷及茂宗掌闲廐与中尉吐突承瓘善遂并以监牧地归闲廐司茂宗又奏麟游县有岐阳马坊按旧图地方三百四十七顷制下闲廐司检计百姓纷纭论诉节度使李惟简具事上闻诏监察御史孙革往按问之革还奏曰天兴县东五里有隋故岐阳马坊地在其侧盖因监为名与今岐阳所指百姓侵占处不相接皆有明騐茂宗怒恃有中助诬革所奏不实又令侍御史范传式覆按尽翻前奏遂夺居人田业皆属闲廐【旧唐书张孝忠传】　沙苑一名沙阜在同州冯翊县南十二里东西八十里南北三十里宜六畜置沙苑监【元和郡国志】
　　穆宗即位岐人叩阙讼闲廐使张茂宗所夺田下御史按治悉予民【唐书兵志】
　　文宗太和七年以银州刺史领银川监牧使【唐书方镇表】度支盐铁使言银州水甘草丰请诏刺史刘源市马三千河西置银川监以源为使　开成二年刘源奏银川马已七千若水草乏则徙牧绥州境今绥南二百里四隅险絶冦路不能通以数十人守要畜牧无他患乃以银川监【兵志】　开成三年以夏州节度使领银川监牧使【方镇表】
　　后周世宗显徳二年于沙苑内牧马在同州南二十五里【寰宇记】
　　宋初市马陜西麟府丰延保安军河西绥宁夏州自赵徳明据有河南其收市惟麟府保安军其后置塲则又止庆延而已【宋史兵志】
　　太宗淳化二年六月禁陜西缘边诸州阑出生口【宋史太宗本纪】　至道初西京作坊使杨允恭言商人市诸州茶新陈相揉陜西诸州风土各有所宜非参以多品则少利罢务令就茶山买茶不可行【食货志】
　　真宗咸平六年七月诏陜西振武兵如河东广鋭例立社马官给直以市之至天圣初犹得蕃部省马总三万四千九百余匹【玉海】　景徳二年召茶商论议别为新法其于京师入金银绵帛实直钱五十千者给百贯实茶陜西沿边亦如之而茶増十五千议奏三司皆以为便【宋史食货志】　改诸州牧龙坊悉为监赐名铸印以给之在外之监十有四同州曰沙苑【兵志】　凡招马之处麟府之党项丰州之藏才族延鄜保安军每歳皆给以空名勅书委沿边长吏择牙吏入蕃招募给劵诣京师至则估马司定其直自三千五千至千凡二十三等旧选三嵗至十七嵗者景徳二年诏止市四嵗至十三嵗者余聴私市【文献通考】　大中祥符九年李迪凌防吕夷简与三司同议条制时以茶多不精给商人罕有饶益行商利薄陜西交引愈贱知秦州曹玮请于永兴鳯翔府官出钱市之诏可　天禧二年三司言陜西入中刍粮请依河北例斗束量増其直计实钱给钞入京以见钱买之愿受茶货交引给依实钱数令货务并依时价纳缗钱支茶不得更用刍粮文钞贴纳茶货诏每入百千増五千茶与之余从其请时陜西交引益贱京师才直五千有司惜其费茶【宋史食货志】
　　仁宗天圣中诏府州自今省马三嵗四嵗者不以等第五嵗已上十二嵗已下骨格良善行者悉许纲送估马司【宋史兵志】　四年许陜西入中愿得茶者每钱十万所在给券径趣东南受茶一十万一千茶商获利争欲售陜西茶【食货志】　康定初陜西用兵马不足诏陜西路括市战马马四尺六寸至四尺二寸其直自五十千至二十千凡五等【兵志】　庆厯四年知谏院余靖上奏畧曰臣谨按诗书已来中国养马蕃息故事乃知不独出于戎狄也秦之先非子居犬丘善养马周孝王召使主马于汧渭间马大蕃息犬丘今之兴平汧渭今之秦陇州界也周官校人之职春执驹以养血气夏攻驹以防蹄齧月令季春游牝于牧仲夏游牝别羣亦秦人之马政也唐以沙苑监最为宜马即今同州也自贞观至麟徳马四十万匹开元中置七坊四十八监半在秦陇绥银则知牧马之政脩之由人今同州有马监其余州军牧地七百余所乞敕于羣牧使副都监判官等内一员往监牧旧地相度水草拣择孳生四逺牧放一依周官月令法务令蕃息别立赏罚以明劝沮庶几数年之后马畜蕃盛【名臣奏议】凡阙马军士以分数配填庆厯四年诏陜西填五
　　分　五年出内藏库绢二十万市马于府州　六年诏陜西社马死者本营鬻钱以助马直【宋史兵志】　五月丙申诏陜西市蕃部马【仁宗本纪】　皇祐元年叶清臣奏臣前在三司尝陈监牧之弊占良田九万余顷嵗费钱百万缗天闲之数才三四万急有征调一不可用今欲不费而马立办莫若赋马于陜西等五路上户一马中户二户一马养马者复其一丁如此则坐致战马二十万匹不为难矣【叶清臣传】　至和元年诏军士戍陜西阙马填七分又诏蜀马送京师道逺多病瘠自今以春秋冬部送陜西四路总管司　二年修陜西蕃马驿羣牧司每季檄沿路郡县察视之边州巡检兵校聴自市马官偿其直　嘉祐中始以陜西转运使兼本路监牧买马事后又以制置陜西解盐官同主之【兵志】　五年八月庚辰置陜西估马司【仁宗本纪】
　　英宗治平元年薛向请永兴军养马务如原州徳顺军并渭州同判三年为任悉以所市马多少为殿最二年陜西广鋭劲勇等军相与为社每市马官给直外社众复裒金益之曰马社军兴籍民马而市之以给军曰括买　三年诏陜西广鋭蕃落阙马复置社买一马官给钱三十千久之马不至乃増置如庆厯诏书第三等三十五千第四等二十八千　四年以成都府路嵗输防绢三万给陜西监牧司自是蕃部马至者众官军仰给焉【宋史兵志】
　　神宗熙宁初诏河北骑军如陜西社马例立社其后陜西马社苦于敛率【马志】　熙宁元年枢宻副使邵元请以牧马余田修稼政以资牧养之利沙苑等监余良田万七千顷可赋民以收刍粟从之先是羣牧司请于陜西都总管治所置一监以便给军乃遣官下诸路详度既又以知太原唐介之请发沙苑马五百置监于交城【宋史兵志】　七年始建三司干当公事李入蜀经画买茶于秦鳯博马与成都路漕司议合事方有端而王韶言西人颇以善马至边所嗜唯茶乏茶与市即诏趣据见茶计水陆运至又以银十万两帛二万五千度僧牒五百付之假常平及坊场余钱以著作佐郎蒲宗闵同领其事自熙宁七年至元丰八年蜀道茶场四十一京西路金州为场六陜西卖茶为场三百三十二税息至李稷加为五十万及陆师闵为百万云【文献通考】　八年废河南北八监惟存沙苑一监沙苑先以陜西提举监牧至是复属之羣牧司【宋史兵志】　十年利州路漕臣张宗谔张升卿议废茶场司依旧通商诏付李稷稷方以茶利要功言宗谔等所陈皆疏谬罪当无赦　熈宁中麟州奏夏人之请乃令鬻铜锡以市马【食货志】　元丰三年春诏陜西州县户各计资产市马坊郭家产及三千缗乡村五千缗若坊郭乡村通及三千缗以上者各养一马増倍者马亦如之至三匹止马以四尺三寸以上齿以八嵗以下及十五嵗则更市如初籍于提举司于是诸道各上其数秦鳯等路六百四十二永兴路一千五百四十六【兵志】　五年许川路余羡茶货入陜西变卖【食货志】　元丰中环庆路经畧司言已檄诸蕃部养马诏阅实及格者一匹支五缣鄜延秦鳯路凖此七年诏鄜延路发户马二千以给正兵益以永兴
　　军等路及京西坊郭马又诏陜西路罢社马法更从买马司给之　元丰末麟府路上所市马三百以其直増于熈河而又多羸惫乃罢本路博易【兵志】
　　宗嗣位诏陜西碎卖芽茶皆罢【宋史食货志】　元祐初议兴废监以复旧制于是诏库部郎中郭茂恂往陜西相视所当置监寻又下陜西转运提防刑狱司按行河渭间牧田以闻【兵志】　元祐二年秦鳯路茶仍官为计置永兴鄜延许通商凡以茶易谷者聴仍旧毋得逾转运司和籴价其所博斗斛勿取息【食货志】　元祐中诏以蜀马给陜西军【兵志】　绍圣元年陜西复行禁凡茶法并用元丰旧条【文献通考】　初内外诸军给马例不及其元额视其阙之多寡以分数填配元丰更立为定制凡诸军阙马应给者陜西路无过十之七然其后诸军阙马者多绍圣三年乃诏提举司陆师闵于嵗额外市马三万匹给鄜延路正兵余支弓箭手仍权不限分数【宋史兵志】　三年知州张赴以为陜西沿边弓箭手授田不过一顷既养一马又役一丁备边之日嵗居其半令但牧一马而无身丁之役若试之一监或一县当有利而无害枢宻院是其请下太仆寺应有监牧州县悉施行之【文献通考】　绍圣初枢宻院言今嵗籍马万三千有竒堪配军者无几惟沙苑六千匹愈于他监四年废淇水等监罢提防所及左右厢惟存东平沙苑二监曽布自叙其事曰元祐中复置牧监两厢所养马止万三千匹而不堪者过半今既以租钱置蕃落十指挥于陜西养马三千五百又人户愿养马者亦数千而所存两监各可牧万马马数多于旧监而所省官吏之费非一近世良法未之能及时三省皆称善其后沙苑复陜西买马监牧司【宋史兵志】
　　徽宗崇宁二年陜西旧通蜀茶至是年始通东南茶【宋史食货志】　大观元年尚书省言元祐置监马不蕃息而费用不赀今沙苑最号多马然占牧田九千余顷刍粟官曹嵗费缗钱四十余万而牧马止及六千自元符元年至二年亡失者三千九百且素不调习不中于用以九千顷之田四十万缗之费养马而不适于用又亡失如此利害灼然可见今以九千顷之田计其硗瘠三分去一犹得良田六千顷以直计之顷为钱五百余缗以一顷募养一马则人得地利马得所养请下永兴军路提防刑狱司及同州详度以闻俟见实利六路新边闲田当以次施行【兵志】　政和二年尽括泽潞京西山东河北等田即陜右军蕃羌马一分给之后诏以所牧马尽给赐童贯及补陜右诸军之阙马者凡九万余匹【蔡条国史补】　又大増损茶法凡请长引再行者输钱百缗即往陜西加二十茶以百二十斤短引输缗钱二十茶以二十五斤私造引者如川钱引法　政和中陜西设官茶令估卖继以妨商旅下令禁弃　宣和元年邠州通判张益谦奏陜西非产茶地奉行十年未经立额嵗嵗比较第务増益稍或亏少程督如星州县惧殿多前路招诱豪商増价以幸其来故陜西茶价斤有至五六缗者或稍裁之则批改文引转之他郡及配之铺户安能尽售均及税农民实受害徒令豪商坐享大利言竟不行【宋史食货志】　宣和二年诏罢政和二年以来给地牧马条令收见马以给军应牧田及置监处并如旧制凡诸监兴罢不一而沙苑监独不废【兵志】
　　髙宗建炎中丞相李纲上言今行在骑兵不多官马既无独陜西诸路尚有私马宜降指挥立格尺以善价买之可以济一时之乏上以为善【李忠定公奏议】
　　孝宗乾道间川秦买马之额嵗为万有一千九百匹有竒秦司五千九百后秦司六千一百二十【文献通考】　孝宗时员兴宗上奏陜西运茶之制十里为铺铺有兵兵日有程月有给茍不如式则罪罚随之国家逐年收西马之利皆铺兵之力也【名臣奏议】　淳熈四年阎苍舒陈茶马之曰祖宗时一防茶易一上驷陜西诸州嵗市马二万匹今陜西未归版图西和一郡嵗市马三千匹耳而价用陜西诸郡二万防之茶则夷人遂贱茶矣【续文献通考】
　　宁宗嘉泰末秦司三塲増马七千七百九十八匹兴元府马务每年排养二衙马一百十一纲率未尝如数盖茶马司靳吝钱帛蕃马至多不即偿故也【文献通考】
　　金章宗明昌三年六月陜西提刑司言旧牧马地久不分拨以致军民起讼比差官各路定之陜西路牧地三万五千六百八十余顷　泰和三年陜西设提举圉牧所【续文献通考】
　　衞绍王崇庆元年五月括陜西马【金史衞绍王本纪】
　　宣宗元光二年三月省臣以国蹙财竭奏曰金币钱谷世不可一日阙者也茶本出于宋地非饮食之急今河南陜西凡五十余郡郡日食茶率二十袋袋直银二两是一嵗之中妄费民银三十余万也奈何以吾有用之货而资敌乎并禁之犯者徒五年告者赏寳泉一万贯【金史食货志】
　　元世祖至元五年成都茶于京兆置局发卖私自采卖者其罪与私盐同【续文献通考】　元制每茶商货茶必令赍引无引者与私茶同引之外又有茶由以给卖零茶者初毎由茶九斤收钞一两至是自三斤到三十斤分为十等随处批引局司每引收钞一钱【元史食货志】
　　明太祖洪武中立茶马司于陜西等处聴西蕃纳马易茶降金牌信符赐番族以防诈伪每三年一差官召各番合符以应纳差发马交纳易茶有以私茶出境者斩关隘不觉察者处极刑民间蓄茶不得过一月之用茶户私鬻者籍其园入官【续文献通考】　四年奏准陜西汉中府金州石泉汉隂平利西乡县茶园每十株官取一分其民所收茶官给价无主者令守城军士薅培及时采取以十分为率官取八分军取二分每五十斤为一包二包为一引令有司收贮于西番易马【明防典】　十七年命茶马司以所市马五百六十匹分给陜西骑士　十九年行人冀忠往陜西市马还得马二千八百七匹遣虎贲左衞指挥佥事姜观右衞千户沈成行人任俊以钞三十九万三千六百九十锭往陜西等处市马给骑士操练【续文献通考】　二十二年定茶易马例上等马每匹一百二十斤中马七十斤下马五十斤【明防典】　二十三年陜西都指挥使聂纬以西安左右等衞所市马七千六十匹送京师　二十五年河州番族献马万三百四十余匹命分给陜西衞所骑士【续文献通考】　三十年定北边牧马草塲自东胜以西至宁夏河西察罕诺尔【马志】　置陜西苑马寺卿一人少卿一人寺丞无定员其属主簿一人又令自三月至九月每月差行人一员于陜西等处省谕把隘关口头目禁约私茶出境【续文献通考】汉中府茶例嵗办茶二万六千二百斤兼以巡获私茶四五万斤易马其于逺地一切停止本地茶园人家除约量本家嵗用外其余尽数官为收买【九边者】明制招商中茶上引五千斤中引四千斤下引三千斤每七斤蒸晒一箆运至茶司官商对分官茶易马商茶给卖每上引仍给附茶一百箆中引八十箆下引六十箆名曰酬劳经过地方掌印官盘验佐贰官催运若汉中私茶之禁尤严凡中茶有引由出茶地方有税贮放有茶仓巡茶有御史分理有茶马司茶课司验茶有批验所【明防典】　陜西马额原额一万六千一百八十三匹延绥二万二千二百一十九匹陜西马价地亩银一万七百七十九两四钱七分六厘零桩朋银一万四千九百五十八两一钱二分【马志】凡查比苑马三年比较陜西行太仆寺苑马寺所属地方【明防典】
　　成祖永乐初増置苑马寺于陜西寺六监二十四苑设官亦视行太仆而各监监正一人监副一人苑有广狭上苑马万匹中苑七千匹下苑四千匹苑有圉长一圉长率五十夫夫牧十马后马颇蕃息【明史窃军法志】陜西苑马寺所属长乐监开成苑安定苑弼隆苑广宁苑灵武监清平苑万安苑定邉苑庆阳苑同州监天兴苑永康苑嘉靖苑安胜苑威逺监武安苑陇阳苑保州苑泰和苑熈春监康乐苑鳯林苑香泉苑防宁苑顺宁监云苑升平苑巡宁苑永昌苑后存二监六苑余废　十三年遣御史三员巡督陜西等处茶马司收贮官茶易换蕃马　永乐间每嵗于陜西茶易马及孳生马内选取堪中骒马送御马监分送各马房领牧取乳【明防典】
　　仁宗洪熈时陜西按察使陈智疏言按察司所以肃庶官贞百度而太仆寺得临之嵗征驹与下民等将宪纲扫地于是罢散马之令【明史窃军法志】
　　宣宗宣徳七年令法司及陜西布按二司杂犯死罪应充军者发陜西行太仆寺养马【马志】　九年十月罢陜西买马时陜西布政使王敏言陜西今年田谷少收边饷遥逺先买马驴及入番诸物民间已甚劳费今又买马给行都司军士民实不堪且民间马有堪用者多以易粮给边所遗牝马及驹皆不堪用请以二苑马寺所选赴京之马及都行二司衞所官下所养之马给之上从其言【世法录】　陜西苑马寺长乐监开成安定广宁黒水四苑灵武监清平万安二苑孳牧马匹旧马四千八百余匹并新増种马一千匹养马军人一千一百六十四名【九边考】
　　英宗正统三年陜西苑马司为四监凡苑视其地里广狭为上中下三等上苑牧马万匹中苑七千匹下苑四千匹各苑皆有圉长一圉长率五十夫每夫牧马十匹【图书编】　五年闰十一月镇守陜西副都御史陈镒奏令延绥各边堡采刈秋青草各堡执称沙漠无草而各寨堡嵗用草一百万束镒止拨延安府草十万束供给瘦损马匹【世法录】　八年令陜西仓所收茶折支军官俸给每斤折米一斗五升又奏准金州芽茶一斤收叶茶二斤运西宁茶马司收贮易马　九年题准起倩四川军夫给与口粮将减半茶四十二万一千五百三十斤陆续运赴陜西接界褒城县茶厰又议准将减运茶斤陜西都司运三分半布政司运六分半除都司所属延安等八衞延安所属葭州等六州县不起军夫外其余有司军衞酌量起倩军夫给口粮有差俱直抵褒城县茶厰【明防典】　十一年题准延绥一带衞所自定边安边营西抵花马池东至府谷县大小营堡水草便利可以牧放每年摘拨军旗余丁自行牧养马匹【续文献通考】　十四年停止茶马金牌后每嵗遣行人四员巡察私贩自潼关以西通行禁革【明防典】　京运马价正统初延绥军伍缺马奏发内帑银六万两买马给军嗣是无定额惟遇马缺巡抚奏讨凡募军俱有奏讨马价每匹给银十二两【延绥镇志】
　　代宗景泰二年令陜西布政司委官巡视关隘禁约私茶出境暂罢差行人四年复差行人如故【续文献通考】
　　英宗复位四年奏准延绥宁夏二镇轮年循环中纳马匹【马志】　盐中马天顺中每中马一匹给盐八十引后以所易中马不堪征操奏准折价【延绥镇志】
　　宪宗成化三年令差御史一员于陜西巡茶一年更代定麤茶每百斤收银五钱芽茶三十五斤亦量收五钱无银收丝绢等项俱解本省有司收候以补收买茶课支用　五年令陜西布政司将金州等处茶课自成化六年为始仍收本色其原折收银布候丰年收买茶斤送各茶马司收贮以备易马【明防典】　五年四月巡抚甘肃徐廷璋言西宁地方旧有茶马例后暂停止近又举行然民间絶无兴贩官府又无督办之人以致茶马司见茶不满千斤乞勅所司通查出茶州县山场定其则例募民采取运赴官库收贮换易番马给军骑操并与苑马寺作种孳牧其民间采茶除税官外余皆许给文慿于陜西腹里货卖有私越黄河及边境通番易马者究问如律【世法録】　十年令陜西榆林等处近边地土各营堡草塲界限明白敢有那移条欵盗耕草塲及越出边墙界石种田者依律问拟【贾志】　十一年令取回陜西巡茶御史仍差行人十四年仍差御史于陜西巡茶【明防典】　桩朋银十三年兵部议边马倒失酌量官军朋合出银买补每遇双月都指挥出银一钱千百户镇抚七分旗军五分走失被盗者各加五钱扣存官库照时买马约一年应扣五千余两【延绥镇志】　十四年奏准陜西易马须四嵗以上六嵗以下髙大堪中者方准收买儿骟马就彼给各边骑操骒马送苑马寺孳牧【马志】　十五年令陜西巡茶御史招番易马不拘年例愿来者聴十九年令四川保宁等府茶课每嵗运十万斤至
　　陜西接界交收转运各茶司支用【明防典】
　　孝宗治三年令陜西巡抚并布政司出榜招商报中给引赴巡茶御史处挂号于产茶地方收买茶斤运赴原定茶马司以十分为率六分聴其货卖四分验收入官　四年奏准陜西苑马寺孳牧马匹每三年差官防阅其各行太仆寺苑马寺于内府关领精防文簿将骑操孳牧马匹逐一填冩缴部送内府交收【明防典】　六年都御史刘忠题准茶马给领延绥各照年分差人逓领【马志】　七年以陜西嵗饥开中茶二百万斤召商拨缺粮仓分上纳备赈　八年令免易马止中茶四百万斤以资边储　十年奏准茶易马除就彼给军外其余差官陆续解赴苑马寺交割俵养　十四年以榆林粮饷缺乏将洮河西宁发卖茶斤量开四五百万斤召商上纳价银解边仓籴买粮料　十五年令今后不许召商中茶　十六年令取回巡茶御史凡一应茶法悉聴督理马政都御史兼理　十七年令陜西每年于按察司拣宪臣一员巡禁私茶一年满日择一员交代【明防典】　又令将防州东乡保宁利州附近陜西聴督理马政都御史带管【续文献通考】　治初陜西牧地止存六万六千顷有竒养马军止七百名牧养儿骟骒马止二千八百匹都御史杨一清往巡抚奏黜寺卿之不职者而简布按二司叅政副使荐补弦辙大更于是六苑地清复草塲十二万八千顷有竒清勾拨补养马军士二千三百有竒増脩城堡十九处创复马廐千百所马给骑操外六苑可常牧马三万匹陜自一清至马日蕃三边之用頼之【明史窃军法志】　都御史杨一清又清出骑操地亩朋合银西安榆林鳯翔各多寡不一备御马延绥东路西路中路各营堡多者以千计少者不下数百【马志】　十八年奏准陜西茶盐易马备边系是旧制今后再不许别项奏讨【明防典】　都御史杨一清巡抚陜西复讲求纳马易茶旧制即金牌失之已久第严私贩之禁番人无茶则死自不得不奉我差发而来纳马于我四年间得马万九千七百余匹而茶尚积有四十五万余斤大小盐池复増课引银二万七百六十两有竒留贮买马【明史窃军法志】　汉中府属新増茶课银二万四千一百六十四斤并旧五万一千二十六斤一十五两五钱【贾志】
　　武宗正徳元年议准勘处汉中所属金州西乡石泉汉隂等处旧额嵗办茶课二万六千八百余斤新收茶课二万四千一百六十四斤俱照数嵗办永为定例二年仍设巡茶御史一员请勅兼理马政茶法二
　　事【明防典】　榆林镇原额马二万二千二百一十九匹正徳元年起至八年止三次共领过五千四百八十匹马价银三万两【九边考】
　　世宗嘉靖十一年议准西安等衞收贮私茶俱送三茶马司不拘常例麤细搭配招易臕壮马匹关送总制衙门给军骑操　十二年奏准陜西金州西乡石泉汉隂紫阳五州县茶户巡茶御史每十年一次清审量为増减均平茶课　十三年奏准陜西金西等五州县课茶责令大户径解茶马司交纳其经过州县原设茶户二千余名止百名征银以给大户脚价十四年题准四川防州等处附近陜西通茶地方
　　不论军衞有司凡事干茶法者悉聴陜西巡茶御史管理严禁私茶查考举劾　十五年题准今后陜西三茶马司积茶止留二年之用每年易马计该正茶外分毫不许夹带　议准陜西行太仆寺每年春秋二季防视官库骑操马匹如遇倒失照例追收桩朋银两买补仍将倒死马匹并追完银两买补数目造册奏缴送部查考如该寺分管官员不行按季防视以致追补数少聴抚按指名具奏【明防典】　又议准陜西苑马寺每年清查监苑牧养马匹年齿壮实可用者造册送巡按衙门备照遇官军马匹倒死给领仍照例追桩朋银收贮以备买补【续文献通考】　延绥互市马始自嘉靖中仇鸾奏许马市计节次易马六千匹分给军士【延绥镇志】　二十年议准陜西三边重地所产马匹宜配本处防虏以后发银买马不许分派陜省【明防典】　二十五年令将见在不堪易马茶斤减价三分之二差好者量估价二钱二分次一钱八分遇各军支放折色月分每军量给一二箆即于本军应支折色银内照茶箆数目扣银在官解陜西行太仆寺贮库聴候买马【续文献通考】二十六年令陜西开中茶一百万斤召内要边镇以备军饷　三十一年以陜西各苑种马数少议准给本省赃罚等银四万两买补以后缺少止查苑马寺收贮地亩桩朋银两题请买补【明防典】　又奏准茶产汉中府等处茶课嵗额五万余斤每百斤加耗六斤商茶嵗中率八万斤令商运卖官取其半易马【续文献通考】　三十二年题准陜西苑马寺令巡茶御史督理各监苑倒失马匹亏欠马驹将寺卿丞并监苑各官查叅陜西巡茶一年一次【明防典】　三十五年议准陜西苑马寺孳养马匹每年准给固原延绥宁夏三镇共马二千匹内一千五百匹专给固原五百匹分年轮给延宁二镇【马志】　三十九年议准陜西各苑马老病矮小不堪作种给征者各用退字火印照依时估定价变卖就将前卖过价银叧买臕马分发各苑无马军丁领养仍将卖过马驘收过价银造册奏缴每三年变卖一次【明防典】
　　穆宗隆庆元年议准陜西各苑马如孳生亏欠五分倒失又多过一分者照买补例分等罚俸提问其孳生多而亏欠少者虽未买补亦酌量免罚孳生少而倒失亏欠多者虽已买补仍加究治　三年令陜西抚按巡茶衙门每年赃罚与布政司开纳事例银两俱聴存留转解延绥镇准作本部应发年例　又题准将四川课茶改征折色解陜西苑马寺易买种马诏陜西各茶马司中纳官茶【明会典】　三年九月兵部覆巡按陜西李良臣奏请以七苑不堪马匹查系牧军赔补者退令叧买大马本寺量助三分之一以抵赎自后追征必齿嵗尺寸中度方准印牧系茶易银买者仍加验阅必堪收堪俵方准印烙发苑母滥收以滋牧圉之上然之【续文献通考】　五年题准陜西丈过苑马寺牧地计算熟地三万顷养马一万匹余熟地五万顷该寺分别三等征银共四万五千两解固原镇兵备道收作军饷　又议准近年奸商假以附茶为由任意夹带恣情短贩甚至汉中盘过有二三年不到茶司者今后招商引内注定一年完者厚赏二年量赏三年免究四年问罪仍抽附茶一半入官五年问罪附茶尽数入官不准再报六年以上即系老引兴贩照例问遣其经过汉中专责理刑推官查照引内箆斤着实盘验又各商收买真细好茶完日原住买茶所在官司催发起程仍填注发行年月日期印钤运至汉中府辨验真假【明防典】　九月御史褚鈇奏请裁革陜西行太仆寺苑马寺寺丞各増设少卿一员与本寺卿俱兼按察司佥事职衔止聴巡茶御史钤束其他抚按衙门无得干预从之　十二月陜西巡按褚鈇条议茶马五事一招商引内注定年限数额委汉中府佐一员严行稽考如有过期违限者加罪从之【续文献通考】　六年以陜西嵗课马驹每匹追银三两利于纳银亏欠数多议准将各苑种马严责孳驹如有倒失欠俱追补马驹不许纳银【明防典】又令陜西苑马寺牧地实有五万五千三百二十二顷二十六亩一分零内川地一万二千一百二十顷零坡地三万一千九百三顷零山地一万一千三百七顷零将七苑册开见在马一万六百七十四匹除驹驘一千九百四匹例不给地外议每骒马一匹定给川地一百三十亩儿骟马一匹各给川地五十亩坡山地五十亩川地不足苑分每顷或给坡地一顷五十亩或给山地二顷抵算共该除一万二千三百五十一顷一十九亩二分零除外川地五千三百九十二顷零每顷议征银六钱坡地二万八千二百八十三顷零每顷议征银四钱山地九千二百九十四顷零每顷议征银三钱共征银一万七千三百三十七两四钱八分零又将节年叧议混互不明分争不已地土照例起科共二千二百五十八顷该银九百八十三两一钱六分零俱查照征收专备军饷扣抵年例军饷　又令苑马寺牧地照依原拟分别川坡山三等定拟征银数目立为定额每年收解固原兵备道专备军饷支用【续文献通考】
　　神宗万厯二年议准陜西苑马寺缺少种马将该寺库贮茶课等银嵗解固原镇二千两给军自买于年例应解该镇马二千匹内扣留二百匹在苑作种【冯志】六年四川茶课折色初嵗解陜西巡茶衙门易马银一千五百九十六两五钱三分见今巡茶御史册报新收银一千六百九十四两六钱九分五厘【续文献通考】十三年题准陜西腹里地方西安等三府因无官
　　茶私贩横行议行巡茶御史招商印给引目每引定为一百斤收买园户余茶运去汉中府验明发卖每百斤量抽三十斤入官大约在西安不过六万斤鳯翔汉中多各不过二万斤引内明坐地方随路截角如无印记及越境者以私茶论【明防典】　二十九年御马监太监丘乘云赏银五两纻丝一表里陜西抽税名马九月延绥巡抚王见宾奏河套济农诸部求通马市上允行之【续文献通考】　明初兴安州课茶四千六百六十三斤七两四钱七分外加耗茶五十一斤十二两二钱五分解河东茶马司万厯三十四年议允每斤折银二分共征银九十四两三钱三厘四毫【兴安州志】　免粮马始自成化九年余子俊题免土兵本户税粮二十石以下并其差役专买本军马匹牧养万厯四十三年改为征银给价每粮一石征银三钱三分土兵领银买马每匹十二两　地亩马价成化六年议于屯田内每顷出银一钱屯官征收解镇收买战马给军计榆林绥徳延安庆阳四衞共一千七百五十八两六钱八分至万厯末年逋欠侵渔嵗贮不满三百金矣【延绥镇志】　陜西茶课初二万六千八百六十二斤一十五两五钱万厯末茶课五万一千三百八十四斤一十三两四钱系汉中府属金州紫阳石泉汉隂西乡五州县嵗办分解各茶马司【明防典】



　　陜西通志巻四十二
&lt;史部,地理类,都会郡县之属,陕西通志&gt;
　　钦定四库全书
　　陜西通志巻四十三
　　物产一【谷属　果属　蔬属药属　货属】
　　神臯陆海材器万端竹箭檀柘球琳琅玕职贡攸纪今昔殊观虞衡滋息司市禁奸先资民用次佐县官异物匪尚徴求讵安驺虞颂瑞取而勿殚施生日进益道乃寛作物产志第二十
　　糓属
　　黍　维秬维秠【诗经大雅】丰年多黍多稌【周颂】秬黑黍也秠一稃二米也【毛传】秬是黒黍之大名秠是黒黍之中有二米者别名为秠【孔防】关中处处有之尔雅翼曰以大暑而种故谓之黍孟秋熟故庶人荐黍其秀舒散黍之种有数十大约饭黍酒黍两品而已酒黍黏饭黍不黏饭黍惟关中多有之晋人隣关中者种饭黍于其地三年皆黏不可饭故尔雅翼谓黍为禾属而黏者关东人谓饭黍为稷葢止见酒黍未尝见饭黍也今以黍言之黍有紫葢黍有罩篱黍有鹁鸽卵有牛尾串其黒者曰秠曰秬其黏者酿酒关东所谓黄米酒者是已不黏者炊饭关西所谓黄米饭者是已【马志】似黍而小有酒饭二种穗舒散如衫袖夏种秋熟先谷早成【咸阳县志】惧雾雾迟早获雾早迟获【髙陵县志】黍有硬软丹黒二种【延安府志】为土产故汉称隃糜【汧阳县志】黍有露仁矮人马尾黒谷罩粒五种【洋县志】黍亦名【啇州志】黍有数种秦中呼酒子米可作酒呼酒黄米【山阳县志】黍有红黄黒白紫灰数色俗谓之【葭州志　按各志关中所谓者本谓黍也苏防髙诱诸人既误以泰之不黏者为稷并谓关中谓稷为其传讹有自来矣合观郡县诸志知马志之辨证者为是故从之】
　　稷　黍稷重穋【诗经豳风】黍稷茂止【周颂】先种后熟谓之重后种先熟谓之穋【周礼郑注】邠州绥州胜州贡粟【元和志】京兆贡紫秆粟【唐书地理志】稷关中处处有之初种时在邰今武功县是尔雅翼曰稷百谷之长也后稷播百谷独以稷名其播谷之地亦曰稷山其祀百谷以配社不曰他而曰稷葢举稷黍稷稲梁之属皆该之也尔雅曰粢稷曲礼曰稷曰明粢郭璞曰今天下所谓粟米者正稷米也观此则粢粟稷正是一物后人不察图为舒散之穗则黍穗也又列稷于下品列粟于中品以一物分为二物第为二品又图为别物且曰关中谓之黍也是谓稷即黍黍即稷矣夫稷之种多于百谷又为百谷之长乃可尽废之耶今东人以酒黍为黍以饭黍为稷从其説是有黍而无稷矣幸而农夫农妇尚多识之今辨其名而着其实稷有竹叶青有牛尾黄有紫秆禾有棒杵穗有栎花谷有狼尾有驴尾稷之黏者曰秫秫有野鸡红有红猫蹄有白猫蹄有猪矢黒有老来变有隔沟扽其逾百然大率黏不黏两种而已其黏者酿酒不黏者炊饭关西所谓粟米小米谷米者是已米脂县境沃壤宜粟他郡不及其米淅之汁如脂故以名县【马志】稷粟谷也有黏粟味极软美邑人多酿酒作糕【咸宁县志】粟种颇多其佳者名狼尾又名紫罗带又有名金褁银银褁金者又有名疾谷者晚种早熟其穗坚硬如铁故又名铁轴【渭南县志】稷炒熟颇佳俗谓炒米【延安府志】稷分丹黄黒白四色软硬二性硬者方熟捋而炒之舂米味甲天下粉之可为馎饦软者酿酒炒熟可为面【安塞县志】粟有椒粟草粟薄地衬狗尾粟栁眼青猫爪粟棕簑粟【西乡县志】稷有数种号饭黄米【山阳县志】稷俗谓粟谷有梁青白三名黏不黏二种【葭州志　按马志据郭璞粟米正稷米之説于稷之外不更列粟谓粟即稷也今观各志所载名色亦俱与马説相同盖马固关中人其于土物辨之必详故不但合于古而且騐于今也今悉从之】
　　稻　十月获稻【诗经豳风】滮池北流浸彼稻田【小雅】京兆贡稻【唐书地理志】一名稌有数十种有米粒如霜而有线棱者谓之线棱秔出樊川作饭粒香软而长三粒可盈寸其次色青者为青秔色红者为桃花秔为赤甲秔其黏者为糯出御宿川樊川及华州蓝田寳鸡陇州诸川大率黏者酿酒不黏者炊饭两种而已【马志】字林云糯黏稻也可酿酒秔稻不黏者又曰稉本草岐稉与稻为二物非是秔与稉字为古今稉与糯黏否异耳三川俱产有线棱者佳【咸宁县志】稻产花园及大岭川者佳湭河川次之【渭南县志】鱼河堡多水田出稻【延安府志】葢草黄色白味美粒长安南黏色红味佳及青榦黏土黄黏银朱黏黄瓜早大红谷小红谷皆饭稻黄殻糯白殻糯麻殻糯皆酒稻【汉中府志】稻有冷水谷百日谷麻黏谷银朱谷香谷黄秧早金线早黄瓜早红米早望水白安南黏青榦黏土黄黏叶里藏葢草黄等为饭稻百茎糯黄殻糯栁条糯钧鱼竿香儿糯虎皮糯寸谷矮脚黄三百颗麻殻糯等为酒稻【西乡县志】稻惟下马涧有【蒲城县志】
　　梁　维穈维芑【诗经大雅】穈赤粱粟也芑白粱粟也【朱子集传】犬宜粱【周礼天官】犬宜粱者犬味酸而温粱米味甘而防寒气味相成故云犬宜粱【贾防】汉中一种枲粱粒如粟而皮黒【别録陶注】黄粱出汉商间穗大毛长谷米俱粗于白粱而收子少不耐水旱食之香美胜于诸粱人号竹根黄【唐本草】今河陜间多种白粱而青黄稀有【图经本草】粱者良也谷之良者也或云种出梁州故得粱名【本草纲目】关中处处有之谷穗有毛雀畏刺眼不啄比他谷益胃但性防寒其声为凉其米青者为青粱夏日食之清凉其米白者形如芝麻为白粱亦曰芝麻粱古白粱谓之芑赤粱谓之虋黄粱穗大毛长谓之竹根黄今赤粱少青粱黄粱汉中有之黒粱穗如白梁其苞青而米黑然皆炊饭之米亦可借以酿酒但非黏物耳【马志】赤黄二粱甲稃虽有二色而其米皆白【咸阳县志】粱大穗有毛者米作饭【山阳县志】
　　小麦　贻我来牟　于皇来牟【诗经周颂】小麦防【尔雅】京兆贡麦丰州九原郡贡白麦【唐书地理志】小麦秋种夏熟南北皆有之出关中者为上品【本草拾遗】出关中味甘防寒【图经本草】赤小麦赤而肥稀熟出郑县【广志】尔雅翼曰麦者接絶续乏之谷最先熟又曰小麦生于桃二百四十日秀秀后六十日成葢秋种冬长春秀夏实具四时之气自然兼有寒温热冷故小麦防寒以为麯则温麫热而麸冷其地暖处亦可春种至夏便收然比秋种者四气不足故有毒今按关中有黒芒麦有无芒者为和尚麦色白者为白麦色紫者为紫麦紫麦麫多有色白而粒甚肥大者为御麦可为饼及蒸食早熟者为三月黄皆小麦也【马志】麦生毕原者上品【咸阳县志】出渭河北者粒小食之易化河以南者粒差大而色不光鲜然一种名三月黄者细腻洁白河北弗如也【渭南县志】小麦后种者曰谷其六十日成者曰疾谷【髙陵县志】有粒大无芒者谓之山麦【雒南县志】
　　大麦　大麦麰【尔雅】京兆贡麰【唐书地理志】大麦出关中味咸温防寒为五谷长【唐本草】今随处有之以秦川为佳亦有数种有早熟者三月辄可食穗有六棱者为六棱麦有红皮者为酒麦尔雅翼曰麰者周后稷所受瑞麦来牟也一作牟即今之大麦葢生于杏二百日而秀秀后五十日而成宜为饭又可为醋其糵可为饧【马志】大麦种在小麦之后后十日者为植后一月者为【髙陵县志】大麦皮粗粒大煑食之佳【渭南县志】
　　青稞麦　青稞似大麦天生皮肉相离秦陇种之【本草拾遗】关中一种青稞粒防小色防青【陈承别説】青稞有大小二种似大小麦而粒大皮薄多麫无麸西人种之【王祯农书】青稞麦出安定形似小麦乆服黒发【马志】麦有露仁者为青稞可酿酒【咸阳县志】有黒白二种较麦先熟【洋县志】
　　穬麦　有二种一种小麦而大一种大麦而大【图经本草】出延长县味甘防寒久服力健【马志】大麦穬似大麦粒少肥小麦穬似小麦粒亦肥俗呼裕麦【山阳县志】
　　荞麦　一名荍麦一名乌麦立秋前后下种宻种则实多稀则少八九月熟性最畏霜【广羣芳谱】中伏种者最上立秋后种者次之其饭法可蒸使气馏于烈日中暴令口开舂取作饭【咸阳县志】荞麦作麫不甚佳可偹诸糓之不熟【渭南县志】甜苦二种【延安府志】种分大小二形三伏时种日周甲子收花甚芬为粥去稃造饼纸【安塞县志】苦荞似甜荞无棱夏熟味苦宜山地甜荞麫白味甘【山阳县志】
　　燕麦　禹锡作游都观诗且言始谪十年还京师道士植桃其盛若霞又十四年过之无复一存惟兎葵燕麦动揺春风耳【唐书刘禹锡传】一名雀麦苖叶似小麦而弱实似穬麦而细【唐本草】燕麦与江淮同榆人多种之九月收其实细如小麦不甚有稃炒食佳【延绥镇志】有老燕麦小燕麦二种小燕麦生山坡【商州志】燕麦粒细长似菰米宜山地不宜肥【山阳县志】
　　蜀黍　一名蜀秫一名髙粱茎粗髙丈余状似芦荻而内实叶亦似芦穗大如帚粒大如椒红黒色米性坚实黄赤色有粘不粘二种【本草纲目】一名稻黍亦有酒饭二种【商州志】一名芦穄【山阳县志】
　　玉蜀黍　榦叶蜀黍而肥矮亦似薏苡苖髙三四尺六七月开花成穗如秕麦状苗心别出一苞如防鱼形苞上出白须如红绒乆则苞拆子出粒如芡实大而莹白【广羣芳谱】玉蜀秫一名畨麦一名玉米有白紫蓝之不同色【山阳县志】
　　沙米　登相即沙米榆林镇出【马志】沙米苗茎如麻叶艾而稍圆有刺髙尺许生子成房粒细如黍杵去皮用羊羮作食味甘滑利大肠服之不饥边外名黍喇棘谭吉璁曰彼榆人斯不耕不凿地不爱宝求民之瘼秀发沙中瑞同旅谷【延绥镇志　按葭州米脂志俱有之】
　　菵米　神木县生味甘寒尔雅云似燕麦可食一名守气【马志】
　　荑稗荑苗似稗而穗如粟有紫毛即乌禾尔雅谓之□【本草纲目】稗有水稗旱稗水稗生田中旱稗苗叶似子色深緑结子如黍粒茶褐色【广羣芳谱】商州有之【商州志】
　　大豆　七月亨葵及菽【诗经幽风】蓺之荏菽【大雅】大豆菽也【广雅】有黒白黄褐青斑数色黒者名乌豆可入药【本草纲目】关中处处有之大豆以二月中旬种者为上【马志】菽五色各出形味不一黄白青黑者皆可为腐【咸宁县志】黑豆有大小二种大者早种小者晚种同时熟煮食之良【渭南县志】菽之大者为京豆黄豆多而且佳【雒南县志】豆有黒青紫数种均名黄豆可作腐可取油【山阳县志】
　　赤小豆　宗奭曰关西多食之枝叶似豇豆叶防圆峭而小秋开花似小豆花而小淡银褐色荚比緑豆荚稍大皮色防白带红三青二黄时取收之【本草纲目】
  </div>
  <div class="pagination">
   <a href="陕西通志_page280.html">
    上一页
   </a>
   <span>
    ...
   </span>
   <a href="陕西通志_page276.html">
    276
   </a>
   <a href="陕西通志_page277.html">
    277
   </a>
   <a href="陕西通志_page278.html">
    278
   </a>
   <a href="陕西通志_page279.html">
    279
   </a>
   <a href="陕西通志_page280.html">
    280
   </a>
   <span class="current-page">
    281
   </span>
   <a href="陕西通志_page282.html">
    282
   </a>
   <a href="陕西通志_page283.html">
    283
   </a>
   <a href="陕西通志_page284.html">
    284
   </a>
   <a href="陕西通志_page285.html">
    285
   </a>
   <a href="陕西通志_page286.html">
    286
   </a>
   <span>
    ...
   </span>
   <a href="陕西通志_page282.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
