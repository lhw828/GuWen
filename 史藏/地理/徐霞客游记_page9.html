<!DOCTYPE html>
<html>
<head>
    <meta charset="UTF-8">
    <title>徐霞客游记 - 第 9 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐霞客游记 - 第 9 页/共 13 页</h1>
    <div class="content">　　二十七日宻云重布虽不雨不雾而街湿犹不可行予抱膝不下楼作书与署印州同张拒不纳又以一刺投州目管虽收而不即答先是州使君为吾郡钮藩【武进乡荐】余初入滇已陞饶州别驾至是东其辕及月矣二倅皆南都人余故以书为庚癸呼不谓张之扞戾乃尔始悔弹铗操竽之拙也是日买得一野鳬烹以为供
　　二十八日晨起浓云犹郁勃惟东方已开余令肆妇具炊顾仆侯营倅回书余乃由州署西践湿径北抵城隍庙其东为察院其中北向登山数级右为文庙左为明伦堂尊经阁天色大霁四山尽出始全见海子之水当其前是海子与杨林共之即一统志所云嘉利泽也以果马巨龙江及白马庙溪之水为源而东北出河口为北盘江之源者也由中路再上抵文庙之后夹衢西入与文庙前后并峙者为宗境寺【寺建于唐天祐中】寺古而宏寂踞蛇山之巅今谓之黄龙山山小而石骨棱棱乃弥雄山东下之脉起而中峙如锥州城环之为州治之后山者也【昔多小黄蛇故今以黄龙名之】登此则一州之形势尽在目中矣嵩明旧名嵩盟一统志言州治南有盟蛮台故趾昔汉人与乌白蛮会盟之处而今改为嵩明焉州城亦因山斜绕门俱不正其向与寻甸相似
　　嵩明正北由大山峡口入竟日而通普岸严章为寻甸西境正南隔嘉利泽与罗公舘对为杨林北境正东为尧林山踞河之北为下流之砥正西逾岭为旧邵甸县其北之梁王山为老龙分支之处领挈众山为本州西境与寻甸富民昆明分界者也
　　嵩明中环海子田泽沃美其西之邵甸南之杨林皆奥壤也昔皆为县而今省去杨林当大道今犹存所焉出寺下山还饭于店而管倅囘音不至余遂曳杖出南门转而西半里抵塔下大道东南由杨林去余时欲由兎儿关乃西南行一里有追呼于后者则管倅以囘柬具程命役追至而程犹置逆旅寓中因令顾仆返取余从闲道北向法界寺待之法界寺者在城西北五里亦弥雄山东出之支突为崇峯者也路当从西门出余时截冈逾陇下度一竹坞二里而北上山蹑坡盘级而上二里逾一东下之脊见北坞有山一支自顶下垂而殿宇重叠直自峯顶与俱下路有中盘坳中者有直蹑峯顶者余乃竟蹑其顶一里及之西望峯后下有重壑壑西北有遥巘最高如负扆挈领拥列廻环瞻之甚近余初以为嵩明之冠而不知其即梁王之东面也转而东峯头有帝殿冠其顶其门东向余入叩毕问所谓南京师者仍不得也先是从城中寺观觅之不得有谓在法界者故余复迂途至而岂意终莫可踪迹乎由殿前东向下歴级甚峻半里得玉虚殿亦东向仍道宫也两旁危箐廻合其境甚幽再上出天王殿又下半里有一庵当悬冈之中深竹庵门重泉夹谷幽寂窈窕惜皆闭户无一僧在又下始为法界正殿先入殿后悬台之上其殿颇整有读书其中者而主僧仍不在乃下礼佛正殿甫毕而顾仆亦从坞中上东庑有僧出迎询知南京师未甞至而仰观日色尚可行三十余里遂询道于僧更从北径为邵甸行盖杨林为大道最南而迂兎儿为中道最防而坦邵甸为北道则近依梁王最僻而险余时欲观其挈领之势遂取道焉由寺前西南转竹箐中随坳而南一里逾东南之冈出向所来道遂南下山一里抵山下有坞自西北来即前岭头下瞰重壑之第一层也由其南横度而西南二里过一村村南始畦塍相属随塍南下西行畦中一里余望见北冈垂尽处石崖骈沓其东有村庐倚冈上为灵云山西有神宇临壑为白马庙神宇之西有坞自北山廻环而成峡有大溪自峡中东注而出即前岭头遥瞰之第二层也其壑西南始遥逼梁王最崇峯之下盖梁王东突耸悬中霄北分一支东下为灵云峯即白马所倚再分北一支东峙为法界寺法界北壑虽与梁王对夹而灵云寔中界焉故梁王东麓之溪潆注俱从此出也其流与东山之巨龙江相似东西距州城逺近亦相似也溪无桥渉之即西上坡始余屡询途人言渡溪而西必宿大村大村之东皆层岗绝岭漫无村居问去村若干里曰三十余仰观日色当已不及而土人言不妨速行而至再问皆然遂急趋登坡一里有负戴而来者再问之曰无及矣不如返宿为明晨计余随之还仍渡溪入白马庙庙敞甚不堪托宿乃东过骈沓石崖从村庐之后问宿于平云山僧是庵名梵虚僧虽不知禅诵而接客有礼得安寝焉
　　二十九日晨起碧天如洗亟饭仍半里渡溪蹑西坡而上迤五里逾冈脊东望嘉利泽犹在足下西瞻梁王绝顶反为近支所隐不可见计其处正当绝巘之东此即其支冈也冈头多中防之坎枯者成眢井潴者成天池稍西北盘冈一里复西南下一里度中洼之底复西北上遂行山南岭坡间二里复西南下坞中其坞自西北崇中来中有流泉颇急循坞西崖东坠此梁王山东南之流也有岐路直自坞外东南来直西北向梁王山东腋去此杨林往普岸严章径余交截之而西半里渡西崖急流复西北蹑冈上其上颇峻一里蹑峯头已正当梁王山之南矣西向平行岭头一里又西下半里坞有小水犹东南流也一里径坞又西上逾岭半里复下其岭南北俱起崇峯夹之水已西南行余以为过脊矣随之下一里行峡中转而南一里又有水自西北来同坠壑东注而下嘉泽始知前所过夹峯之脊犹梁王南走之余支也越水复西北蹑峻而上一里半抵峯头则当梁王山之西南矣是峯西南与南来老脊又夹坑东北下嘉利泽是峯东北与梁王主峯亦盘谷东下嘉利泽从脊上平行而西一里余出西坳半里始见其脉自南山来者从此脊之西北下伏而再起遂矗峙梁王焉梁王山者按志无其名余向自杨林西登老脊已问而知之云邵甸东北故余取道再出于此正欲晰其分支界水之源也然志虽不名梁王其注盘龙江则曰源自故邵甸县之东山西山则指此为东山矣其注东葛勒山则曰在邵甸县西北髙三十里为南中名山逺近诸峯高无逾此则所谓三十里者又指此为东葛勒山矣但土人莫谙旧名因梁王结寨其顶遂以梁王名之志无梁王名未甞无东葛勒名也其脉自澂江府罗藏山东北至宜良分支东北走者为翠峯之支正支西北走者由杨林西岭而北度兎儿关又北度此而高耸梁王山横亘于邵甸之北其东西两角并耸东垂下临白马溪之西西垂下临牧养涧之东由西垂环而西南为分支则文殊商山之脉所由衍也由东垂走而东北为正支则果马月狐之脊所自发也西垂曲抱而盘龙之源遂濬滇海东垂横夹而嘉利之遂滙北盘宜其与罗藏雄对南北而共称梁王云过脊即渐西降西瞰夹坞盘窝皆丰禾芃芃不若脊东皆重冈荒碛也一坡西垂夹坞中上皆侧石斜卧从其上行二里始随坡下坠一里及坞有小溪自东南坞中出越之西行又半里有村聚在南山下皆瓦房竹扉山居中之最幽而整者是曰大大村始东西开坞梁王山西南之水由坞北西注余所越南坞之水截坞而从之半里越村之西又开为南北之坞有小水自南来经西冈下同破西北峡而下坠当西出于邵甸之北者也路越南来小水遂西南上坡盘坞而上约里许越其巅又西下半里西南度坞其坞自南流者一里又西逾坡脊平行坡上又西一里余始见西坞大开其坞自北而南辟夹甚遥而环峯亦甚宻坞中丰禾云防村落星罗而溪流犹仅如带若续若防焉于是陟降西麓半里抵坞有村倚麓西而庐是曰甸头村即邵甸县之故址也是村犹偏于坞东坞北有中垂亦有聚庐其上其地去嵩明州四十里重峦中间另辟函盖正北则梁王正脊亘列于后东界则老脊之北走者西界则分支之南环者其西北度处有坳颇平是通牧养东北循梁王山东垂而北是通普岸严章西逾岭通富民县即所从来者惟南坞最逺北自甸头十里至甸尾坞中之水南至甸尾折而南去路亦逾山而西遂为嵩明昆明之界焉余旣至甸头村即随东麓南行一里有二潭潴东崖下南北相并中止有岸尺许横隔之岸中开一隙水由北潭注南潭间潭大不及二丈而深不可测东倚石崖西濒大道而潭南则祀龙神庙焉【潭中大鱼三四尺汛汛其中潭小而鱼大且不敢捕以为神物也】甸头之水自北来流于大道之西潭中水自潭南溢流大道之东已而俱注于西界之麓合而南去路则由东界之麓相望而南坞中屡过村聚八里有小水自东峡出西入于西麓大溪逾之南二里则甸尾村横路甸南之坡有岐直南十里通兎儿关正路则由村西向行一里余直抵西界之麓有石梁跨大溪上逾之始随西麓南行半里溪水由西南盘谷而入路西北向逾岭一里登冈头一里下岭西坞中路复转西南行大溪尚出东南峡中不相见也盖其东老脊南自宜良经杨林西岭度而北一经兎儿关其西出之峯突为五龙山则挟滙流塘之水而出松花坝者也再北经甸尾东其突为祭鬼山则挟邵甸之水而西出滙流塘者也西越坞脊四里随西下一里又有水自北峡来有梁跨之其势少杀于甸尾桥下水有村在梁之西是为小河口即牧养之流南经此而与邵甸之水合而出滙流塘者也过村西南上岭盘折山坡者七里中有一洼之窞旣而陡下峡中有小水自西北峡来渡之村聚颇盛村之南则邵甸之水已与小河口之流合而西向出峡至此复折而南入峡中是为滙流塘其潆洄之势可想也从此由西岸入峡其峡甚逼夹翠骈崖中通一水路亦随之落照西倾不见影曲折四里有数家倚溪北岸为三家村投宿不纳盖是时新闻迷不顺省中戒严故昆明各村俱以小路不便居停为辞余强主一家久之乃为构火炊粥启户就榻焉
　　十月初一日晴爽殊甚凌晨从三家村啜所存粥即西由峡中行已乃与溪别复西逾岭共三里而入报防寺仍转东二里而过松花坝桥又循五龙山而南三十里经省城东北隅南行已乃转西度大桥则大溪之水自桥而南经演武塲而出火烧桥下南坝矣从桥西入省城东门饭于肆出南门抵向所居停处则吴方生出游归化寺未返余乃坐待之抵暮握手喜可知也【兄有晋宁王可程以就医随吴来始知方生在唐晋宁处过中秋甚洽也】














　　徐霞客游记卷六下
<史部,地理类,游记之属,徐霞客游记>
　　钦定四库全书
　　徐霞客逰记卷七上
　　明　徐宏祖　撰
　　西南逰日记十一【云南】
　　戊寅年十月初二日余欲西行徃期阮仁吾所倩担夫遇其侄玉湾穆声询甚笃下午仁吾以担夫杨秀雇约至余期以五日后再徃晋宁还即啓行仁吾赆以番帨香扇
　　初三日欲徃晋宁与唐元鹤州守大来隐君作别方生言二君日日念君今日按君还省二君必至省谒见无中途相左也盍少待之乃入玉湾并视杨胜寰知丽江相望已久既而玉湾来顾寓中知按君调兵欲征阿迷然兵未发而路人皆知之贼党益猖狂于江川澂江之境矣玉湾谓予海口有石城妙髙相近有别墅往已买山欲营构为胜地请备车马同行一观予辞以晋宁之行不容迟因拖西期久也又云甸不可不一逰请以腾庄人为导予颔之
　　初四日束装欲早徃晋宁皆言薄暮舟乃发不若再饭而行已而玉湾餽榼酒与吴君共酌之下午由羊市直南六里抵南埧下渡舟既暮乃行是晩西南闘风舟行二十里至海夹口泊五鼓乃发棹昧爽抵湖南涯北圩口乃观音山之东南濒海处其涯有温泉焉舟人有登浴者余畏风寒不及浴也于是挂帆向东南行二十里至安江村梳栉于饭肆仍南四里过一小桥即西村四通桥分注之水为归化晋宁分界处又南四里入晋寕州北门皆昔来暗中所行道也至是始见其田畴广辟城楼雄壮焉入门门禁过往者盖防迷不靖也既见大来各道相思饭而入叩州尊相念更切于是遂宴于署夜寝于下道供帐极其鲜整
　　初五初六初七日手谈内署邀张调治黄从月黄沂水禹甸与唐君大来更次相陪夜宴必尽醉乃已
　　初八日饮后与黄沂水出西门稍北过杨城堡即所谓古土城也其西北为明惠夫人庙祀晋宁州刺史李毅女夫人功见一统志有元碑首句云夫人姓杨氏名娘李毅之女也既曰李女又曰姓杨何谬之甚耶岂夫人之夫杨姓耶然辞不达甚矣人传其内犹存肉身外加髤焉故大倍于人余不信沂水云昔年防伤其足露骨焉不妄也是日州幕傅良夫来拜餽以榼酒【傅江西徳化人】初九日予病欲发汗遂卧下道
　　初十日不止仍卧下道唐君晨夕至榻前邀诸友来视极其睠恋
　　十一日余起复入内署盖州治无事晨邀以入深暮而出是日傅幕复有餽下午傅之戚姜廷材来【姜金谿人】十二日唐州尊馈新制长褶绵被予入谢并徃拜姜于傅署遇学师赵因诣赵斋遇杨学师交拜焉询赵师陆凉有何君巢阿否【赵陆凉州人故询之】赵言陆凉无之当是浪穹人然同宦于浙中相善赵君陞任于此过池州问六安何州君已丁艰归矣四月初至镇逺其所主之家即何所先主者是其归已的但余闻前一僧言贵州水发时城中被难者有一浙江盐官杠二十余俱遭漂没但不知其姓以赵君先主镇逺期计之似当其时心甚惴惴无可质问也
　　十三日州尊赴杨贡生酌张调治以骑邀防金砂寺以其庄田在其西麓也出西门直西行田塍中路甚坦其坞即南自河涧铺直北而出者至此乃大开洋北极于滇池焉西界山东突而濒坞者为牧羊山北突而最髙者为望鹤山其北走之余脉为天城又西为金砂则散而濒海者也东界山西突而屏城南者为玉案山北峙而最髙者为盘龙山其环北之正脊为罗藏山则结顶而中峙者也州治倚东界之麓大堡河涧防流于西界之麓北出四通桥分为两流一直北下滇海一东绕州北入归化界由安江村入滇海径坞西行三里上溪堤大石梁跨溪上为四通桥由桥西直上坡为昆阳道西北由岐一里半为天女城上有天城门遗址古石两叠如雕刻亭檐状昔李毅之女秀代父领镇时筑城于此故名城阜断而复起西北濒湖者其山长绕为黄洞山西南并天城而夹峙者其山圆耸为金砂山此皆土山断续南附于大山者也金砂之西则滇海南潄而入直逼大山金砂之南则望鹤山髙拥而北瞰为西界大山北隅之最其西即将军山耸崕突立与望鹤骈峙而出第望鹤则北临金砂天城将军则北临滇海耳黄洞山之西有洲西横海中居庐环集其上是为河泊所乃海子中之蜗居也今已无河泊官而海子中渡船犹泊焉其处正西与昆阳对截坞西渡止二十里陆从将军山绕湖之南其路倍之由天女城盘金砂山北夹又一里半而入金砂寺寺门北向盘龙莲峯师所建也寺颇寂寞由寺后拾级而上为玉皇阁又上为真武殿俱轩敞而北向瞻湖得海天空濶之势山之西麓则连村倚曲民居聚焉入调治山楼饭而登山凴眺寺中下歩田畦水曲观其家人筑塲收谷戴月入城皎洁如画而寒悄逼人还饭下道不唐君而卧
　　十四日在州署
　　十五日在署夜酌而散复出访黄沂水其家寂然花隂歴乱惟闻犬声还歩街中恰遇之黄乃呼酒踞下道门当月而酌中夜乃散
　　十六日余欲别而行唐君言使人徃省召歌童自是连日在州署
　　十九日夜月皎而早阴霾
　　二十二十一日皆倐雨倐霁
　　二十二日唐君为予作瘗静闻骨记三易稿而后成已乃具酌演优招杨赵学博及唐大来黄沂水昆仲同宴以饯
　　二十三日唐君又遗棉袄夹裤具厚赆焉大来为余作书文甚多且寄闪次公书亦以青蚨赆乃入谢唐君定于明早行
　　二十四日街鼔未絶唐君令人来言天色阴寒酿请俟稍霁而行予谢之及起风色凄其令人有黯然消魂意令庖人速作饭余出别大来时予欲从海口安宁返省完省访南隅诸胜从西北富民观螳螂川下流而取道武定以徃鸡足乃以行李之重者嘱大来令人另赍徃省而予得轻具西行焉方抵大来宅报晋宁公已至下道亟同大来及黄氏昆仲还道中晋宁公复具于道秣马于门时天色复朗觥数行登骑从西门三里度四通桥从大道直西向行半里西上坡从其西峡转而西南上一里半直蹑望鹤岭西岰又西下陟一涧稍北即濒滇池之涯共五里循南山北麓而西有石耸起头北向指滇池有戈介胄之状曰石将军亦石之特为巉峭者其西北有庙是为石鱼庙其西南又有山西突亚于将军者即石鱼山也又西二里海水中石突丛丛为牛恋石涯上村与乡俱以牛恋名又循峡而南二里逾平坡南下有水一塘直侵南山之足曰三尖塘塘南山峦髙列塘北度脊平衍脊之北即滇池牛恋塘水不北泄而东破山腋始知望鹤之脉自西来不自南来也从塘北西向坞入其坞自西而东即塘水之上流也三里坞西尽防有三峯排列其南最髙者即南山之再起者也其中一峯则自南峯之西绕峡而北峙为中峯焉北峯则濒滇池而东度为石将军望鹤山之脉矣中峯之东有村当坞曰三尖村晋宁村落止此西沿中峯而上一里与南峯对峡之中复阻水为塘不能如东塘之大而地则髙矣又平上而西一里逾中之脊从脊上西南直行为新兴道逾脊西北下即滇池南涯为昆阳道而晋宁昆阳以是脊为界焉于是昆阳新旧治俱在一望直下半里沿滇池南山陇半西行二里有村在北崕之下滇池之水环其前曰赤峒里亦池滨聚落之大者而田则不能成壑焉又西由村后逾崖南上既而西下三里有村在南山北麓盘其嘴而西于是西峡中开自南而北与西界山对夹成坞其脊南自新兴界分支北下西一支直走而为新旧县治而北尽于旧寨村东一支即赤峒里之后山滨池而止东界短西界长中开平坞为田一小水贯其中亦自南而北入滇池即志所称渠滥川也由东嘴截坞而西正与新城对而大道必折而南盘东界之嘴以入三里始西歴坞径坞三里随西界之麓北出一里半为昆阳新城又北一里半为昆阳旧城于是当滇池西南转折处矣旧城有街衢阛堵而无城新城有楼橹雉堞而无民庐乃三四年前旧治经宼故卜筑新邑而市舍犹仍旧贯也旧治街自南而北西倚山坡东瞰湖涘至巳日昃亟饭于市此州有天酒泉普照寺以无竒不及停屐遂北行四里稍上逾一东突之岰其山自西界横突而出东悬滇海中路逾其岰中而北下其北滇海复嵌坞西入其突出之峯逺眺若中浮水面而其西实连缀于西界者也乃西转陟一坞共四里又北向循滇池西崖山麓行五里有小傍麓东突南北皆湖山环抱之数十家倚峯而居为旧寨村由西北过一坞其坞始自西而东坞北有山一亦自西而东直瞰滇海中北二里抵山下直蹑山北上一里从崩崖始转东向山半行又一里从东岭盘而北其岭南北东三面俱悬滇海中正东与罗藏隔坞对此地杳僻隔絶行者为畏途焉岭北又有山一支从水涯之北亦自西而东直瞰滇海中与此岭南北遥对滇海驱纳其中外若环窝中骈束户为海口南岭北下之处峻削殊甚予虑日暮驱马直下二里复循坞西入二里西逾一岰由岰而下其西山坞环开中为平畴滇池之流出海就峡中贯成河是为螳螂川二里有村倚坞中南山下过之行平畴间西北四里直抵川上有聚成衢濵川之南曰茶埠墩即所谓海口街也有公舘在焉监察御史按临必躬诣其地为一省水利所系耳先是唐晋宁谓予海口无宿处可徃柴厰莫土官盐肆中宿余问其处尚相去六七里日已暮且所谓海门龙王庙者反在其东二里又闻阮玉湾言石城之胜亦在斯地将晋访焉遂不复前觅旅肆投宿
　　二十五日令二骑返晋宁余饭而蹑屩北抵川上望川北石崖矗空川流直啮其下问所谓石城者土人皆莫之知惟东指龙王堂在盈盈一水间乃溯川南岸东向从之二里南岸山亦突而临川水返舍北而逼南南崖崩嵌盘沓北崖则开绕而受民舍焉是为海门村与南崖相隔一水不半里中有洲浮其吭间东向滇海极吞吐之势峙其上者为龙王堂时渡舟在村北呼之莫应余扳南崖水窟与水石相为容与忘其身之所如也久之北涯村人以舟至遂坐登龙王堂堂当川流之中东临海靣时有赛神者浮舟而至而中无庙祝后有重楼则阮祥吾所构也庙中碑颇多皆成以后抚按相度水利开濬海口免于泛滥以成濒海诸良田者故廵方者以此为首务云出庙渡北岸居庐颇集其北向所倚之山有二重第一重横突而西多石而西垂最高即矗削而濒于江之北岸者第二重横突而东多土而东绕最逺即错出而尽为池之北圩者二重层叠村后盖北自观音山盘礴而尽于此村氓俱阮氏庄佃余向询阮玉湾新置石城之胜土人莫解谓阮氏有坆在东岸误指至此村人始有言石城在里仁村正与茶埠墩对从此有小径向山后峡中西行三里可至予乃不东向阮坆而西觅里仁焉即由村后北逾第一重石之脊北向下路旁多错立之石北亦开坞而中无细流一里随坞西转已在川北岸矗削石之后盖南潄逼川流故取道于北耳其内桃树株被陇连壑想其蒸霞喷焰时令人笑武陵天台为爝火矣西一里过桃林则西坞大开始见田畴交塍溪流霍霍有村落西悬北山之下知即为里仁村矣盖其坞正南矗立石山西尽于此坞濒于川亦有一村临之曰海口村与茶埠墩隔川相对有渡舟焉其坞之东北逾坡坞之西北循峡皆有路六十里而抵省防而里仁村当坞中之北山下半里抵村之东见流泉交道山崖间树木丛防上有神宇盖龙泉出其下也东坞以无泉故皆成芜壤西坞以有泉故广辟良畴由村西盘山而北西坞甚深其坞自北峡而出直南而抵海口村村西所循之山其上多蹲突之石下多空洞之崖有一窍二门西向而出者予觉其异而询之土人石城尚在坞西岭上其下亦有龙泉焉可遵之而上共北半里乃西下截坞而度有一溪亦自北而南中干无水渉溪西上共半里水声防防则龙泉溢西山树根下潴为小潭分防东南去由潭西上岭半里则岭头石涌起有若卓锥者有若夹门者有若芝擎而为防有若云卧而成郭者于是循石之隙盘坡而上坠壑而下其顶中洼石皆环而为城东靣者巑岏森透西靣者穹覆壁立南靣则余之逾脊而下者北面则有石窟曲折若离若合间一石坠空当闗下覆成门而出入由之围壑之中底平而无水可以结庐是所谓石城也透北门而出其石更分枝簇蕚石皆青质黒章亷利棱削与他山防异有牧童二人复引予循崖东转复入一石队中又得围崖一区惟东面受客如门其中有趺坐之龛架板之牀皆天成者出门稍南廻顾门侧有洞岈然急转披之其洞透空而入复出于围崖之内始觉由门入不若由洞入更竒也计围崖之后即由石城中望所谓东靣巑岏处矣出洞仰眺洞上石峯层沓有一老猓猡披兽皮前来引余相与扳跻其上众台错立环中洼而峙其东东眺海门明镜空西俯洼底翠瓣可数而隔崖西峯穹覆之上攒拥尤髙乃下复度南脊转造西则穹覆上崖复有后层分列其中开峡东坠危坑而下其后则土山髙拥负扆于上耸立之石或上覆平板或中剖斜楞崖脇有二小穴如鼻孔蜜渍淋漓其下乃崖蜂所巢也两牧童言三月前土人以火薫蜂取蜜蜂已久去今乃复成巢矣童子竞以草塞孔蜂輙翁翁然作铜鼓声凭览久之乃循坠坑之北东向悬崕而下经东石门之外犹令人一歩一回首也先是从里仁村望北山顶耸石一丛不及晋宁将军之伟然及抵其处而閤辟曲折层沓玲珑幻界莫测钟秀特异信乎灵境之不可以外象求也盖是西倚大山此其一支东窜顶中凹石内露不比他山之以表见竒者第其上无飞流涵莹之波中鲜翦棘梯崕之道不免为兎狐所窟耳老猓猡言此石隙土最冝茶味逈出他处今阮氏已买得之将造庵结庐招静侣以开胜壤岂君即其人耶余不应而去信乎买山而居无过此者下山仍过坞东一里经里仁村东南一里抵螳螂川之北西望海口有渡可徃茶埠而东眺濒川石崕耸削先从茶埠隔川北望于巑岏嵌突中见白垣一方若有新茅结其上者今虽崖石掩互不露其影而水石交错髙深嵌空其中煞有竒胜遂东向从之抵崖下崖根插水有乱石潆之扳陟水石间沿崖南再东忽见石上有防蹑崖直上扳跻峻甚挂石悬崕之迹俱倒影水中方下见为竒又忽闻罄欬声落头上虽仰望不可见知新茅所建不逺矣再穿下覆之石则白垣正在其上一道者方凿崕填路迎余入坐茅中其茅仅逾方丈明窻净壁中无供像亦无爨具盖初落成而犹未栖息其间者道人吴姓即西村海口人向以贾逰于外今归而结静于此可谓得所托矣坐茅中上下左右皆危崕缀影而澄川漾碧于前逺峯环翠于外隔川茶埠村庐缭绕烟树堤花若献影镜中而川中鳬舫贾帆鱼罾渡艇出没波纹间棹影濯浮岚橹声摇半壁恍然如坐画屏之上也既下仍西半里问渡于海口村南渡茶埠街入饭于主家已过午矣茶埠有舟随流十里徃柴厰载盐渡滇池余不能待遂从村西遵川堤行其自茶埠西达平定随川之南崖而筑之盖川水北依北岸大山而西其南岸山势层叠中多小坞故筑堤障川堤之南屡有小水自南峡出亦随堤下注从堤上西行川形渐狭川流渐迅七里有村庐倚堤北下临川堤间有亭有碑即所谓柴厰也按旧碑谓之汉厰莫土官盐肆在焉至此川迅石多渐不容舟川渐随山西北转矣堤随之又西北七里水北向逼山入峡路西向度坞登坡又二里数家踞坡上曰平定哨时日色尚髙土人言前途无宿店遂止二十六日鸡再鸣饭而出店即北向循西山而行三里曙色渐啓见有岐自西南来者有岐自东北来者而中道则直北逾岰盖西界老山至此度脉而东特起一峯当闗中突障扼川流东曲而盘之流为所扼稍东逊遂破峡北西向坠级争趋所谓石龙埧也此山曰九子山实海口下流当闗之键平定哨在其南大营庄在其东石龙埧在其北山不甚髙大员阜特立故自为雄耳山巓有石九枚髙逾于人骈立峯头土人为建九子母庙盖以山为石母也余时心知正道在中疑东北之岐为便道且可一瞰江流遂从之一里抵大营庄则川流轰然在下舟不能从水陆不能从峡必仍还大路逾岰乃得于是返迹从峯西逾岭北下共二里有小水自西南峡来度之复西上逾坡则坡北峡中螳川之水自九子母山之东破峡北出转而西绕山北而坠峡峡中石又横阻而层阂之水横冲直捣或跨石之顶或窜石之脇涌过一层复腾跃一层半里间连坠五六级此石龙埧也此水之不能通舟皆以此石为梗昔治水者多燔石凿级不能成功土人言凿而輙长未必然也石级既尽峡亦北转路从峡西山上随之北行下瞰级尽处峡中有水一方独清潴土人指为青鱼塘言塘中青鱼大而多按志昆阳平定乡小山下有三洞泉出滙而为潭中有青鱼大鱼俗呼随龙鱼岂即此耶北二里峡稍开有村在其下为青鱼塘村北二里西北蹑一岭此岭最髙始东见观音山与罗汉寺碧鸡山两峯东峙又北见遥山一重横亘众山之北西尽处特耸一最髙为笔架山其西又另起一峯与之骈立则老龙之龙山也东尽处分峙双岫亦最髙为进耳山其南岰稍伏而豁则大道之碧鸡闗也两最髙之间有尖峯独鋭透颖于横岭之南是为龙马山其下则沙河之水所自来也惟西向诸山稍伏而豁大道之徃迤西者从之而老脊反自伏处南度始由一里逾其巅又西北下一里则螳川之水自岭之北麓环而西又转而南岭西有村濒川而居置渡川上是曰武趣河昆阳西畍止此过渡即安宁州界武趣之河绕村南曲复转西峡去路渡河即西北上坡连越土垅二重共五里北下有水一塘在东坞中北二里有水一塘在西坞中又北一里半有村在路东又北一里半坡乃北尽坡北始开东西大坞下坡西向行坞中二里有水东北自北界横亘中尖下来是为沙河其流颇大石梁东西跨之河从梁下南去螳川之水自武趣西峡转而北来二水合于梁南半里遂西北至安宁州城之南于是北向经城东而北下焉过沙河桥又西北一里则省中大道自东北来螳大川自城南来俱会于城东有巨石梁东西跨川上势甚雄过梁即安宁城入东门阛阓颇集乃沽饮于市为温泉浴计饮毕忽风交至始持伞从南街西行已而知道禄裱大道乃返至东门内从东街北行半里过州前从其东复转北半里有庙门东向额曰灵泉余以为三潮圣水也入之有巨井在门左其上累木横架为梁栏上置辘轳以汲乃盐井也其水盐苦而浑浊殊甚有监者一日两汲而煎焉【安宁一州每日夜煎盐千五百斤城内盐井四城外盐井二十四每井大者煎六十斤小者煎四十斤皆以桶担汲而煎于冡也】又西转过城隍庙而北共半里出北门风凄凄路无行人余兴不为止冐直前随螳川西岸而北三里半有村聚在西麓后有庙东向临之余不入又北二里半大路盘山西北转有岐下坡随川直北行余乃下从岐一里半有舟子舣舟渡上川东防止复循东麓而北抵北岭下川为岭扼西向盘壑去路乃北向陟岭岭颇峻一里逾岭北一里下其北坞有小水自东北来西注于川横木桥度之共一里西北上坡有村当坡之北路从其侧一里逾坡而北再下再上共三里西瞰螳川之流已在崖下而崖端有亭忽从足底涌起俯瞰而异之亟舍路西向下入亭中见亭后石骨片片如青芙蓉涌出其北复有一亭下乃架木而成者瞰其下则中空如井有悬级在井中可以宛转下坠余心知温泉道尚在北而此竒不可失遂从级坠井下其级或凿石或嵌木或累梯共三转每转约二十级共六十级而至井底井孔大仅围四尺其深下垂及底约四五丈井底平拓旁裂多门西向临螳川者为正门南向者为旁门旁门有屏斜障屏间裂窍四五若窻楞户牖交透叠映土人因号之曰七窍通天七窍者谓其下之多门通天者谓其上之独贯也旁门之南崖壁巉削屏列川上其下洞门另辟骈开三四处皆不甚深透然川潄于前崖屏于上而洞门累累益助北洞之胜再南崖石转突处有一巨石下坠崖侧迎流界道有题为醒石者为冷然笔石北危崖之上有大书虚明洞三字者髙不能爥其为何人笔其上南崖有石横斜作垂手状其下亦有洞西向颇大而中拓然无嵌空透漏之妙虚明二字非北洞不足以当之虚明大书之下又有刻听泉二字者字甚古拙为燕泉笔又其侧有此处不可不饮为升庵笔而刻不佳不若中洞门右有此处不可不醉为冷然笔刻法精妙遂觉后来居上又听泉二字上刻醒石诗一絶标曰姜思睿而醒石上亦刻之标曰谱明谱明不知何人然一诗而何以二标岂谱明乃姜之别字耶此处泉石幽倩洞壑玲珑真考槃之胜地惜无一人栖止大洞之左穹崖南尽复有一洞见烟自中出亟入之其洞狭而深洞门一柱中悬界为二窍有猓猡赤身织草履于中烟其所炊也洞南崖尽即前南来之坞下而再上处也时顾仆留待北洞余复循崕沿眺而北北洞之右崖复北尽遂蹑坡东上仍出崖端南来大道半里有庵当左下瞰西崖之下庐舍骈集即温泉在是矣庵北有一亭髙缀东之半额曰冷然当温泉之上标以御风之名杨君可谓冷暖自知矣由亭前蹑石西下石骨棱厉余爱其石扳之下坠则温池在焉滙于石崖下东倚崖石西去螳川数十歩池之南有室三楹北临池上池分内外外固清莹内更澄澈而浴者多就外池内池有石髙下不一俱沉水中色如緑玉映水光艳然余所见温泉滇南最多此水实为第一池室后当东崕之上有佛阁三楹额曰暖照南坡之上官宇三楹额曰振衣千仭皆为土人锁钥不得入浴既散歩见买浆及柿者以浴热买柿啖之因问知虚明之南尚有云涛洞川之西防曹溪寺旁有圣水相去皆三里皆反在其南可螳川而防也盖温池之西濵螳川东岸夹庐成衢随之而北百里而达富民川东防山最髙者为笔架即在温池东北志所谓岱晟山也川西岸山最髙者为龙山曹溪寺在东陇之半志所谓葱山也二山夹螳川而北流而葱山则老脊之东盘者矣余时抵川上欲先觅曹溪圣水而渡舟在川西岸之不至遂南半里过虚明诸洞下南抵崖处坡曲为坞宜仍循川岸而南以无路遂上昔来大路隅由小岐盘西崖而南亦再下再上一里半一村在坡南曰沈家庄老妇指云涛洞尚在南坡外又南渉坞半里登坡路絶不知洞所在西望隔川有居甚稠其上有寺当即曹溪有村童拾薪川边遥呼而问所谓云涛洞者其童口传手指以川隔皆不能辨望见南坡之下有石崖一丛漫趋之至其下仰视石隙丛竹娟娟上有朱扉不掩登之则磴道逶轩亭幽寂余花残墨狼藉溪间云牖石牀离披洞口轩后有洞门下嵌上有层楼横跨皆西向先登其楼中供观音及仙像香几灯案皆以树根为之多竒古者其南卧室一楹米盎书簏犹宛然在内而苔衣萝网封埋已久寂然径行不辨何人所构何因而废也下楼入洞初入若室一楹侧有一窞下防黒其北又裂一门透裂入有小窍斜通于外见竹影窜入其内即堕黒而下南下杳不知其所底北眺一隘亦有一牖上透第透甚微光不能烛以手扪隘以足投空时时两无所着又时时两有所碍既至其底忽望西南有光灿然转一隘始见其光自西北顶隙透入其处底亦平而上复穹焉髙盘倐然有影掠隙光而过心异之呼顾仆闻答声正在透光之隙其所过影即其影也复转入暗底隙隘崕悬无由着足然而机闗渐熟升跻甚易觉明处之魂悸不若暗中之胆壮也再上一层则上牖微光亦渐定中生朗其旁原有细级宛转崖间或颓或在但初不能见耳出洞仍由前轩出扉外见右崖有石刻一方外为棘刺结成窠网遥不能见余计不能去竟践而入之巾履俱为钩卸又以布防头防网始得读之乃知是庵为天启丙寅州人朱化孚所构【朱壬辰进士】其楼阁轩亭俱有名额住山僧亦有名有诗未久而化成空谷遗构徒存祗増慨耳既下至川岸若一航渡之即西上曹溪时不得舟仍北三里至温泉就舟而渡登西岸川南行望川东虚明崕洞若即若离杳然在落花流水之外南一里又见川东一崖排突亦如虚明其下亦有多洞迸裂门俱向西有大书其上曰青龙洞曰九曲龙宫者隔川望之不觉神徃土人言此二洞甚深篝火以入可四五里俱中黒无透明处此洞即在沈家庄北余前从虚明沿川防来即可得也误从其上行崕端而不知深为怅怅然南之云涛北之虚明既已两穷此洞已去而复得之对崕亦意外之遇也又南一里抵川西村聚从其后西上山转而南又西上共一里遂入曹溪寺寺门东向古刹也余初欲入寺觅圣泉见殿之东西各有巨碑为杨太史升庵所着拂读之知寺中有优昙花树诸胜因觅纸録碑遂不及问水是晩炊于僧寮宿于殿右
　　二十七日晨起寒甚昨録碑未竟僧为具飡乃饭而竟之寺中读书二生以此碑不能句来问余为解示二生因引观优昙树在殿前东北隅二门外坡间今已筑之墙版中其髙三丈余大一人抱而叶甚大下有嫩枝旁丛闻开花当六月伏中色白而淡黄大如莲而瓣长香甚烈而无实余摘数叶置嚢中遂同二生由香积北下坡循凹而北一里半观圣泉泉从山坡大树根下南向而出前以石环为月池大丈余潴水深五六寸余波淙淙由东南坡间防去余至当上午早潮已过午潮未至此正当缩时而其流亦不絶第潮时更涌而大耳二生言穴中时有二蟾蜍出入兹未潮故不之见即碑所云金号曰泉神者矣月池南有亭新构扁曰问潮亭前廵方使闗中张鳯翮为之记二生又引余由亭西上坡西北縁岭上半里登水月庵庵东北向乃葱山之东北凹中矣庵洁而幽为乡绅王姓者所建庭中水一方大仅逾尺乃建庵后劚地而出者庵前有深池泉不能蓄也既复下至圣泉还至曹溪北坡凹二生别而上寺余乃从岐下山一里抵昨村后上山处由村后南行半里又东望东川廻曲中石崖半悬飞楼霞拥即云涛洞也川水已从东蟠曲路由循西山南向下因其山坞自南而转也一里始循南山而东二里则其川自坞北曲而南与路遇既过又循东山溯溪转而北一里乃东向渉南山之北一里乃转东南行一里南渉一西来之峡又南上坡一里与前来温泉渡西大道合始纯南行六里入北城门见二女郎辫髪双垂肩后执纨扇嫣然在前一老妇随之携牲盒纸锭将扫墓郊外【此间重十月朝祭扫家贫不及者至月终亦补行之】纎足姣好南中所见殆无逾此入城一里半饭于东闗乃出逾巨石梁遵大道东北行半里有小溪自东坞来溯之行从桥南东去三里半上坡又一里逾东安哨岭岭不甚峻东北从横亘大山分陇西南下为安宁东第一防城之砂者也过岭东下始见沙河之水自东北来随其坞东入过站摩村共十五里为始甸铺又四里为龙马山屼屼北透横亘大山之南路绕其前而东又四里始与沙河上流之溪遇有三巩石梁东跨其上是曰大桥其水自东北进耳二尖峯西棋盘山南峡来西南至安宁城东南入于螳川者也又半里东上坡宿髙视桥村
　　二十八日平明东行一里半上坡为安宁东界由此即为昆明地坡陀髙下升渉不一以渐而上八里其坞自双尖后进耳山来路遂由南陇上又二里山岰间有聚庐当尖是为碧鸡闗盖进耳之山峙于北罗汉之顶峙于南此其中间度脊之处南北又各起一峯夹峙以在碧鸡山之北故名碧鸡闗东西与金马遥对者也闗之东向东南下为髙峣乃草海西岸山水交集处渡海者从之向西北下为赤家鼻官道之由海堤者从之余时欲逰进耳遂西北下坡半里循西山北行二里有村在西山之麓是为赤家鼻大道由其前北去乃西折而入村村倚山而庐有池潴坡侧大不逾五尺村人皆仰给焉中复有鱼有垂钓其上者亦龙潭之浅者也由池南上坡岭道甚峻半里登岗上稍北而曲有坊当道则进耳山门外坊也其寺尚隔一坑由坊西望见寺后大山环于上此岗绕于前内夹深坑旋转而入若耳内之孔寺中临孔上盘朶边以进取名之义非身履此岗不见其亲切也进坊西向沿坑入半里有岐西逾大山之岰而入寺之路则沿坑南转盘崕半里而西上入寺中寺门东向登其殿颇轩爽似额端不似耳中也方丈在殿北有楼三楹在殿南楼临还坑遥览滇海如太华之一碧万顷而此深逺矣入方丈有辛贡士伯敏者迎欵慇懃僧寳印欲具飡辛挥去令其徒陈履惇陈履温【二陈甲戍进士履忠弟】及其弟出见为供肉食复引去登殿南眺海楼坐谈久之余欲趋棋盘问道于寳印言由坊东下山自赤鼻山寳珠寺上为正道路且三十里由此寺北西逾大山之岰路半之但空山多岐路无从觅耳乃同辛君导余从殿后出北至岰下东来岐路始别去余西上半里逾岰半里西北稍下一里渉中洼洼西复有大山南北横峙与东界进耳后双尖并岰北之巅东西夹成中洼由洼西复循西山之东北行一里循岭北转而西稍下一里渡峡西上其西复有大山南北横峙遂西向横蹑之一里半登其冈见西南随坞有路上逾其脊将趋之有负刍者来曰棋盘路在北不在西也乃循西山之东又北行其路甚微若断若续二里从西山北岰透脊西出始望见三家村在西坞中村西盘峙一峯自北而南如屏髙拥即棋盘山也其脉北自妙髙寺三华山西南来复耸此分支西度为温泉之笔架山分支南下为始甸后之龙马山南环东亘即为所逾之脊而南度为进耳碧鸡者也脊北山复横列东北至宝珠赤鼻而止为三家村东界防山余昔来自金马以东即遥望西界山横如屏其顶复有中悬如覆釡髙出其上者即此棋盘也而不知尚在重壑之内外更有斯峯防之洵西峯之领袖也从岰西转循东山北崖半里乃西下一里行壑中有水北流西渉之半里抵三家村其村倚棋盘东麓路当从村北西上乃误由村南度脊处循峡西南上竟不得路扳蹑峡中三里登一岗有庵三楹踞坪间后倚絶顶其前东瞰滇中乃髪僧禅与僧裕庵新建者禅有内功夜坐头晓露湿衣无所退怖庵中四壁未就不以为意也日已昃迎余瀹茗煮粥抵暮乃别西上跻峯一里陟其巅又西向平行顶上一里有寺东北向则棋盘寺也已入夜啜茗就榻
　　二十九日凌晨起僧为余炊余乃独蹑寺后絶顶晓露甚重衣领沾透顶间无髙松巨木丛草亦不甚深茂髙寒故也顶颇平逈西南石崖矗突性平直而中实可劈为板省中取石皆于此遥负之西北坞中有大壑廻环下有水二方村庐踞其上其水分青白色其西南峡中水则循龙马山东而去当即沙河之源矣东南即三家之流是顶亦三面分水之处第一入滇池两入螳川皆一耳下山饭于寺乃同寺僧出寺门东三十歩观棋盘石石一方横卧岭头中界棋盘纹纵横各九十道其北卧石上大书玉案晴岚四字乃碧潭陈贤笔南有二石平中夹为穴下坠甚深僧指为仙洞昔有牧子坠羊其中遂以石填塞之僧言此山之腹皆空洞但不得其门而入耳穴侧亦有陈贤诗碑已剥不可读乃还寺録昆明令汪从龙诗碑仍令幼僧导之西南观凿石之崖其崖上下两层凿成大窟如厦屋其石色青緑者则腻而实黄白者则麄而刚其崖间中嵌青緑色者两层如带围各髙丈余故凿者依而穴之其板有方有长方者大径五六尺长者长径二三丈皆薄一二寸其平如锯无纎毫凹凸真良材也还从寺前东向下一里过新庵之左直下者一里半过三家村之左渡涧又一里半东逾石山之岰石山乃东界北走之脉至此复突一峯遂北尽焉从岰东坠崖而下渐成一坑随之行三里为宝珠寺未至寺其西坠峡处坑水溃而为瀑悬崕三级下深可十五丈但水细如络丝不如匹练也寳珠寺东向倚山之半亦幽亦敞由其前坠坡直下五里抵山麓为石鼻山聚落甚盛盖当草海之西碧鸡闗大道即出其下也由村转北一里半东北与大道合于是东向湖堤二里半有村当堤之冲曰夏家窑过此遂遵堤行湖中堤南北皆水洼堤界其间与西子苏堤无异盖其洼即草海之余南连于滇池北抵于黄土坡西抵赤鼻山之麓东抵防城其中支条错绕或断或续或出或没其濒北者志又谓之西湖其实即草海也东行堤上一里半复有岗有桥有栖舎界水中央半里复遵堤上东行湖中遥顾四围山色掩映重波间青蒲偃水髙栁萦堤天然絶胜但堤有栁而无花桥有一二而无二六不免令人转忆西陵耳又东二里湖堤既尽乃随港堤东北二里为沐府鱼池又一里半抵小西门饭于肆东过闸桥滨濠南而东一里入城南旧寓问吴方生则已隔晩向晋宁矣已而见唐大来寄来行李书画俱以隔晩先至独方生则我来彼去为之怅怅乃计复为作书令顾仆徃晋宁谢唐君别方生并向大来索陶不退书【陶名涏有诗翰声向官于浙前大来欲为作书闻其已故乃止适寓中有髙土官从姚安来知其犹在皆虚传如眉公也故复令顾仆徃大来索书】






　　徐霞客逰记卷七上
　　钦定四库全书
　　徐霞客逰记卷七下
　　明　徐宏祖　撰
　　西南游日记十二【云南】
　　十一月初一日晨起先作书令顾仆徃投阮玉湾索其导游缅甸书乃作晋宁诸柬湏其返命即令徃南埧渡下午顾仆去予欲入城拜阮仁吾令其促所定负担人为西行计适阮穆声来顾已而玉湾以书来期定于明日晤其斋中余遂不及入城
　　初二日晨起予欲自仁吾处次第拜穆声至玉湾来邀甚急余遂从其使先过之则穆声已先在坐延于内斋欵洽殊甚既午曰今日总府宴抚按当入内一看即出故特延穆声奉陪并令二幼子出侍饮果去而即返洗盏更酌已而报抚按已至玉湾复去嘱穆声必欵予多饮湏其出而别余不能待薄暮托穆声代别而返初三日晨徃仁吾处令促负担人即从其北宅拜穆声留晨飡引入内亭观所得竒石其亭名竹在余询其故曰父没时宅为他人有后复业惟竹在耳亭前红梅盛开此中梅俱叶而花全非吾乡本色惟一株傍亭檐摘去其叶始露面目犹故人之免胄相见也石在亭前池中髙八尺阔半之玲珑透漏不瘦不肥前后俱无斧凿防太湖之絶品也云三年前从螺山絶顶觅得以八十余人舁至其石浮卧顶上不经摧凿而下真神物之有待者余昔以避山顶徧卧石隙乌覩有此类哉下午过周恭先遇于南门内正挽一友同来顾知金公趾为余作送静闻骨诗相与同徃叩之则金在其庄不相值【公趾名初麟字颇肖董宗伯风流公子也善歌知声律家有歌童声妓祖科甲父伟乡荐在昔曽任江西万安令公趾素好客某奏劾钱士晋军门名在疏中黜青衿】其友留至其家割鸡为饷肴多烹牛杂脯而甚精洁其家乃教门举家用牛不用豕也其友马姓字云客寻甸府人父以乡科任沅州守卒于任云客其长子也文雅蕴借有幽人墨士之风是晩篝灯论文云客出所着拾芥轩集相订遂把盏深夜恭先别去予宿其斋中窻外红梅一株盛放【此间皆红梅白者不植】中夜独起相对恍似罗浮魂梦间
　　初四日留晨飡恭先复至对奕两局又留饭过午乃出城以为顾仆将反也及抵寓则方生俨然在楼问何以来曰昨从晋宁得君书即骑而来送君骑尚在当迟一日复徃晋宁问昔何以徃曰徃新兴便道过晋宁看君耳问顾仆何在曰尚留晋宁渡始知方生徃新兴以许郡尊考满求雷太史左右之于廵方使君也【雷名跃龙以礼侍丁忧于家廵方使为倪于义四川人】
　　初五日方生为余作永昌潘氏父子书【父名嗣魁丙子科第十名子名世澄丙子科解元】腾越潘秀才书【名一桂】又为余求许郡尊作书通李永昌【永昌太守李还素】又为予求范复苏【名医士江西人】作书通杨宾川【賔川牧杨大賔黔人原籍冝兴】其展转为予谋胜予自为谋也下午顾仆自晋宁返得唐大来索陶不退书阮仁吾所促负担人亦至
　　初六日造别阮玉湾穆声索其所作送静闻骨诗乃出叩任君任君大来妹婿大来母夫人在其家并徃起居之任固留饭余乃趋别马云客不值留诗而还过土主庙观菩提树树在正殿陛庭间甬道之西其大四五抱干上竦而枝盘覆叶长二三寸似枇杷而光土人言花白而带淡黄色瓣如莲长亦二三寸每朶十二瓣遇闰歳则添一瓣以一花之微而按天行之数不但泉之能应刻而物之能测象如此亦竒矣土人每以社日羣至树下灼艾代炙言炙树即同炙身病应炙而解此固诞妄而树肤为之瘢靥无余焉出庙饭于任返寓周恭先以金公趾所书诗及赆至又以马云客诗扇至阮玉湾以诗册并赆至其弟鏳亦使人餽赆焉迨暮金公趾自庄还来晤知余欲从笻竹徃曰余軰明晨当相送笻竹为桞亭余谢之曰母作是念君在梦乡中余已飞屐头不能待也是晩许郡尊与李永昌书亦至惟范复苏书未至也
　　初七日晨索饭欲行范君至即为作杨賔川书余遂别方生循城南濠西行二里过小西门又西北沿城一里转而北半里为大西门外有文昌宫桂香阁峙其右颇壮又西半里出外隘门有岐向西北者富民正道向正西者为笻竹寺道乃从正西傍山坡南行五里其坡西尽村聚骈集是为黄土坡坡西则大坞自北而南以达滇海者也西行坞塍中二里有溪自西北注而南石梁横其上是即海源寺侧穴涌而出之水遂为省西之第一流云又西一里半有小山自西山横突而出反自南环北路从其北嘴上一里半西达山下有峡东向循之西上是为笻竹由峡内越涧西南上是为圆照由峡外循山嘴北行是为海源有一妇骑而前一男子随而行者云亦欲徃笻竹随之误越涧南上圆照至而后知非笻竹也圆照寺门东向层防髙敞殿宇亦而閴寂无人还下峡仍逾涧北令行李徃于海源余从峡内入一里半涧分两道来一自南峡一自北峡二流交防处有坡中悬其西于是渡南峡之涧即蹑坡西北上渐转而西一里半入笻竹寺寺髙悬于玉案山之北垂门东向斜倚所踞之坪不甚端称而羣环拱林壑萦沓亦幽邃之境也入寺见殿左庖脍喧杂骑来之妇亦在焉余即入登藏经阁望阁后有静室三楹颇幽洁而环墙廻隔不见所入门因徘徊下阁一人迎而问曰君岂霞客耶问何以知之曰前从吴方翁案征其所作诗诗题中见之知与丰标不异也问其为谁则严姓名姒祖号筑居严冡宰【清】之孙也为人沉毅有骨淡泊明志与侄读书于此所望墙围中静室即其栖托之所留余入恳停一宿余感其意命顾仆徃海源置行李余同严君入殿左方丈问所谓禾木亭者主僧不在锁钥甚固复遇一段君亦识余言在晋宁相晤亦忘其谁何矣段言为金公趾期防于此金当即至三人同歩殿右循阶坡而西北则寺后上崖复有坪一方其北崖环前抱与南环称此旧笻竹开山之址也后为僧茔有三塔皆元时者三塔各有碑犹可读还寺公趾与友两三軰至时严君拉余饭顷之住持体空至其僧敦厚笃摰有道行者为余言今日诸酒肉汉混防寺中明晨当斋洁以请遂出前骑来妇坐正殿东厢始知其妇为妓而称觞者公趾拉余及筑居饮于殿东厢坐客各歌然后此妇歌歌不及公趾也既而段去予与筑居亦别而入息阴轩迨暮公趾与客复携酒榼就轩中饮此妇亦至飞斚彻歌二鼓乃别去余就寝寝以纸为帐即严君之榻也另一榻亦纸帐是其侄者严君携襆被就焉既寝严君犹秉烛独坐观余石斋诗帖并诸公手书余梦魂间闻其哦三诗赠余余寝不能辨也
　　初八日同严君至方丈叩体空由南侧门入幽径逰禾木亭亭当坡间林峦环映东对峡隙滇池一杯浮白于前境窅有云林笔意亭以茅覆窻楞明静中有兰二本各大丛合抱一为春兰止透二挺一为冬笋花发十穗穗长二尺一穗二十余花花大如萱其色赭班而形则与兰无异叶比建兰濶而柔磅礴四垂穗长出叶上而花大枝重亦交垂于旁其香馥满亭中开亭而入如到众香国中三人各当窻一隙踞窻槛坐侍者进茶乃太华之精者茶冽而兰幽一时清供得未曽有禾木者山中特产之木形不甚大而独此山有之故取以为名相仍已久而体空新整之然目前亦未睹其木也体空曰此亭幽旷可供披览侧有小轩可以下榻君留此过歳亦空山胜事久之公趾軰来拉就殿东厢共飡鼎食入息阴轩饭严君书所哦三诗赠余余亦作一诗为别出殿别公趾则行李前去为体空邀转不容行余徃恳之执袖不舍公趾筑居前为致辞曰唐晋宁日演剧集賔欲留名贤君不为止若可止余軰亦先之矣师曰君宁淡不羶不为晋宁留此老僧所以敢留也余曰师意既如此余当从鸡山回为师停数日盖余初意欲从金沙江往雅州参峨嵋滇中人谓此路久塞不可行必仍归省假道于黔而出遵义余不信与吴方生别方生执黯然曰君去矣余归何日后防何日何不由黔入蜀再图一良晤余口不答而心不能自已至是见体空诚切遂翻然有不由金沙之意筑居公趾軰交口曰善师乃听别出山门师逺送下坡指对山小路曰逾此可入海源上洞较山下行近既别一里半下至峡中令肩行李者逾南涧仍来路出峡徃海源寺余同顾仆逾北涧循涧北入即由岐东向蹑岭一里逾岭东稍东下半里折而北又半里已遥见上洞在北岭与妙髙相并而东则践危石巉磴而下下险即由山半转而北行半里有大道东向自海源上坡从之西北上半里岭石森立如云涌出再北遂得上洞洞门东向髙穹轩逈其内深六七丈濶与髙亦如之顶穹成盖底平如砥四壁围转无嵌空透漏之状惟洞后有石中突髙丈余有隙宛转逾之而入洞壁亦嵌而下坠深入各二丈余底遂窅黒余坠隙而下见有小水自后壁滴沥而下至底而水不见黒处亦渐朙有樵者见余入驻外洞待之出乃去洞中多野鸽俱巢洞顶见人飞扰不定土人设机取之稍北共半里而得中洞门亦东向深濶髙俱不及上洞三之一四壁亦围转无他岐惟门左旁列一柱又有二孔外透为异耳余从洞前望徃妙髙大路自海源由山下村落盘西山北嘴而西上洞前有如线之路从岭北逾岰而西即从岭头行可省降陟之烦乃令顾仆下山招海源行李余即从洞岭北行期防于妙髙洞北路若断若续縁西山之半其下皆村聚倚山之麓大路随之余行岭半一里有路自下村直上西北从之一里逾岭西头有水一塘在洼中由塘北西下一里山复环成髙坞自南而北坞口石峯东峙嶙峋飞舞踞众壑之交石峯北又有坞自西而东西坞重壑层叠有大山临之其下路交而成蹊望之行半里北下至石山之西又半里西抵西坞之底路当从西坞北崖縁峡而上余误从西坞南崖蹑坡而登一里逾岭脊而西即见西北层岗之上有佛重峙知即妙髙而下有深峡间隔路反折而西南已觉其误循之行一里以为当截峡北渡便可折而入寺乃坠峡西北下半里渉底复扳峡西北上以为寺在岗脊矣而何以无路又半里登脊则犹然寺前环峡之岗与寺尚隔一坑也岗上一塔正与寺门对复从其东北下坑半里由坑底再上北崖则犹然前坞底縁崕处也北上半里岗头有茶庵当道为富民大路庵侧有坊沿峡南循坡半入半里至妙髙寺寺东向前临重峡后倚三所谓三华也三尖髙拥攒而成坞寺当其中髙而不觉其亢幽而不觉其閴亦胜地也正殿左右俱有官舍以当富民武定之孔道土人言妙髙正殿有辟尘木故境不生尘无从辨也瞻眺久之出待行李于茶庵侧久之乃从坡下上询途人徃沙朗道或云仍下坡自普撃大道而去省中通行之路也其路迂而易行或云更上坡自牛圏哨分岐而入此间间达之路也其路近而难知余曰既上岂可复下遂遵大道上坡三里逶迤逾岭头即循岭北西向盘崖行又二里有小石自岭北来与南属数家当其间曰牛圏哨东西之水从此分矣从哨西直下则大道之出永定桥者余乃饭而从岭脊北向行一里稍下渉壑即从壑北上坡縁坡东北上回望壑底西坠成峡北走甚深路东北逾坡其东犹下滇池之峡也又一里半从岭头逾岰而北一里再逾一西突之岰其北遂仍出西峡上于是东沿山脊行又北一里半西瞰有村当峡底是为陡坡其峡逼仄而深陡此村居之最险者岭上随岭东转半里有路自东岰间透而直西遂坠西峡下此陡坡通省之道乃遵之东上半里逾岰东于是南沿山脊行又东半里稍东北下峡中半里有水一池潴路南曰清水塘在度脊之半塘北遂下坠成坑随之北下一里过峡底有东来大道度峡西北上此即自省防走富民间道也随之复从峡西傍西山北行二里又转而西遇负薪者指北向从岐下峡中行半里至其底即清水塘之下流也从峡西縁坡麓行细径断续乱崕崩隤二里半逾涧縁东麓又北一里乃出峡口于是北坞大辟南北遥望而东界老脊与西界巨峯夹而成坞始从畦塍北行一里有溪颇巨自坞北来转而西去余所从南来之水亦入之同入西南峡中路北渡之一里有村聚倚西山之麓髙下层叠是为沙朗入叩居停皆辞不纳以非大路故非昆明之习俗也最后入一老人家强主之竟不为觅米而炊初九日自觅米具炊余散歩村北遥晰此坞东北自牧养北梁王山西支分界东界虽大脊而山不甚髙西界虽环支而西北有石崖山最雄峻又南为沙朗西山又南为天生桥而南属于陡坡东崖之山其山东西两界既夹成大坞而南北亦环转连属其中水亦发于龙潭合南北峡而成溪西注于富民螳螂然不能竟达也从坞西南入峡捣入山洞其洞深黒莫测穿山西出与陡坡之涧合洞上之山间道从之所谓天生桥也然人从其上行不知其下有洞亦不知洞之西透山之中空而为桥惟沙朗人耕牧于此故有斯名然亦皆谓洞不可入有狼虎有妖祟劝余由村后逾山西上不必向水洞迂折余不从既饭南循坡麓行一里半与溪遇遂同入西峡其峡南北山壁夹而成路由溪北沿北山之麓入一里仰见北崖之上石壁盘突其间骈列多门东一门髙悬危瞰势独雄豁磴迹甚微棘翳崖崩莫可着足乃令顾仆并行李俟于下余独扳跃而上久之跻洞东又见一门侧迸余以为必中通大洞遂从其侧倒悬入大洞门其门南向甚穹洞内层累北上深十余丈濶半之内无旁窦即前外见侧迸之门不中达也出洞欲东上侧门念西洞尚多既下欲再探西洞望水洞更异遂直从洞下西趋水洞又半里西峡既尽山环于上洞辟于下水从东来逼南崕捣西洞入路从其北坠冈下余令肩夫守行李于冈上与顾仆入洞洞东向髙十余丈濶半之始渉水从其南崖入水潄其北崖而环之入五六丈水环北崖路环南崖俱西转仰见南崖之上层覆叠出突为危防结为虚楼皆在数丈之上氤氲閤辟与云气同为吞吐从其下循之西入北崖尚明水潄之南崖渐暗路随之西五六丈南崖西尽水从北崖直捣西崖下西崖遂下嵌成潭水呜呜其中作冲激声遂循西折去路乃渉水循东崖北向随之时洞转而北髙穹愈甚延纳余朗若明若昧又五六丈水潄北崖复西转余亦复渉西崖于是水再环北崖路再环南崖竟昏黒不可辨但闻水声潺潺又五六丈复西遇水其水渐深既上不可见而下又不可测乃出出复四渡水而上冈闻冈上有人声则沙朗人之耕陇者见余入洞与负行李人耦语待之为余言水之西出即陡坡北峡山之上度即天生桥间道所从如前之所标记者始恨不携炬竟西从洞中出也言富民有老虎洞在大溪之上不可失余谢之乃西上蹑岭一里半登其脊是为天生桥脊南石峯嶙峋髙耸而出其脉自陡坡东度脊而北间道循其东垂陡坡之涧界其西麓至此又跨洞而北属于沙朗后西山水从其下穿腹西出路从其上度脊西行脊西瞰即陡坡涧水直走而北至此西折脊上之路亦盘壑西坠益信出水之洞即在其下心悬悬欲一探之西行山半者一里见有岐直下岐底遂令顾仆同负嚢者由大道直前余独下趋峡中半里抵峡底水东行一里折而南则后洞厐然西向其髙濶亦如前洞水从其中涌腾而出西与南来之涧合而北去余流入洞二丈后仰睇洞顶上层复裂通于门外门之上若桥之横于前其上复流光内映第髙穹之极下层石影氤氲若浮云之上承明旭也洞中流初平散而不深随之深入数丈忽有突石中踞浮于水面其内则渊然深滙旁礴崕根不能入矣洞顶亦有石倒骞以髙甚反不觉其夭矫其门直而逈而深入而犹朗朗且以上层倒射之光直彻于内也出洞还顾洞门上其左悬崖甚峭上复辟成一门当即内透之隙乃渉涧之西遥审崕间层叠之防孰可着足孰可倒扳孰可以宛转达孰可以腾跃上乃复渉涧抵崖一依所审法试之半晌遂及上层外门更廓然髙穹也入其内为龛为窝为防为榭俱浮空内向内俯洞底波涛破峡如玉龙负舟与洞顶之垂幄悬帔昔仰望之而隐隐者兹如缨络随身幢幡覆影矣与蹑云驾鹤又何异乎坐久之听洞底波声忽如宏钟忽作细响为之神移及下层崖悬级一时不得腠理扳挂甚久有男妇十余人自陡坡来隔涧停睇迨余下问何所事余告以逰山两男子亦儒者问其上何有余告以景不可尽言恐前行者渐逺不复与言遂随水少北转而西行峡中一里渐上北坡縁坡西行三里峡坞渐开又四里坞愈开其北崖逾山南下者即沙朗后山所来道其南坡有聚落倚南山者是为头村路至此始由坞渡溪溪上横木为桥其水即陡坡并天生桥洞中所出西流而注于螳螂川者也从溪南随流行一里过头村之西沿流一里半复上坡西行二里再下坞中半里路旁有卖浆者倚南坡而居则顾仆与行李俱在遂入饭又西盘南山之嘴一里为二村村之西有坞北出横陟而过之半里复上坡随南山而西上倚危崖下逼奔湍五里有村在溪北为三村至是南界山横突而北北界山环三村之西又突而南坞口始西窒焉路由溪南跻北突之坡而上一里半抵峯头其峯北瞰三村溪而下溪由三村西横啮北峯之麓破峡西出峡深嵌逼束止容水不容人故路逾其岭而过为罗鬼岭东西分富民昆明之界焉过岭西下四里连过上下罗鬼两村则三村之流已破峡西出界两村之中而西又有一溪自北坞来与三村溪合并西去路随之行溪南二里抵西崖下其水稍曲而南横木梁渡之有村倚北山曰阿夷冲又从其西一里半逾一坡又一里暗中得一村亦倚北山是为大哨觅宿肆不得又半里乃从西村得之
　　初十日鸡鸣起饭出门犹不辨色西南行塍中一里半南过一石桥即阿夷冲溪所出也溪向西北流路渡桥南去半里又一水自东南峡中来较小于阿夷冲溪即志所云洞溪之流也二流各西入螳螂川度木桥一里余得大溪汤汤即螳螂川也自南峡中出东北直抵大哨西乃转北去而入金沙江有巨石梁跨川上其下分五巩上有亭其东西两崖各有聚成衢是为桥头过桥西北一里即富民县治由桥西溯川南行七里为河上洞先是有老僧居此人以老和尚洞呼之故沙朗村人误呼为老虎洞及抵洞见有刻为河上洞者盖前任县令以洞临溪流取河上公之义而易之甫过桥余问得其道而顾仆与负嚢者已先向县治余听其前独沿川岸溯流去一里西南入峡又三里随峡转而南皆濒川岸行又二里见路直蹑山西上余疑之而路甚大姑从之一里遇樵者始知山上为胡家山道乃土寨也乃复下濒川而南一里路又南上山觇其旁路皆翳复随之蹑山南上愈上愈峻一里直登岭脊而不见洞其脊自西峯最髙处横突而东与东壁夹川流祗通一线者也盖西岸之山南自安宁圣泉西龙山分支传送而来至此耸为危嶂屏压川流又东北坠为此脊以横扼之东岸之山东自牛圏哨岭分支传送而来至此亦耸为危嶂屏压川流又西与此脊对而挟持之登此脊而见脊南山势崩坠夹川如线川自南来下嵌其底不得自由惟有冲跃脊南之路复坠渊而下以为此下必无通衢而坠路若此必因洞而辟径折随之下则树影偃宻石崖亏蔽悄非人境下坠一里路直逼髙西南下其崩削如压危影兀兀欲坠路转其夹岰间石削不容趾凿孔悬之影倒奔湍间犹窅然九渊也至是余知其去路甚逺已非洞之所丽而受其险峭徘徊不忍去忽闻上有咳声如落自九天已而一人下见余愕然问何以独踞此余告以寻洞曰洞在隔岭之北何以逾此余问此路何徃曰沿溪蹑峭四十里而抵罗墓此路之幽閴更非他境所拟矣虽不得洞而觇此竒峭亦一快也返跻一里复北上脊见脊之东有洞南向然去川甚逺知非河上洞而髙揽南山凭临絶壑亦超然有云外想遂披棘扳崖入之其洞虽不甚深而上覆下平倒插青呼吸日月此为最矣凭憩久之仍逾脊北下一里抵麓得前所见翳路瞰川崖而南半里即横脊之东垂也前悮入南洞在脊南絶顶此洞在脊北穷峡洞门东向与东峯夹束螳川深嵌峡底洞前惟当午一露日光洞内之幽阻可知也洞内南半穹然北半仰石外突偃石之上与洞顶或缀或离其前又竪石一枝从地内涌起踞洞之前若涌塔然此洞左之概也穹入之内崆峒窈窕顶髙五六丈多翺翔卷舒之势五丈之内右转南入又五丈而窅然西穹閴黒莫辨矣此洞右之概也余虽未穷其奥已觉幽竒莫过次第滇中诸洞当与清华清溪二洞相伯仲而惜乎逺既莫闻近复荒翳桃花流水不出人间云影苔防自成歳月而已出洞随川西岸遵故道七里至桥头又北一里入富民县南门出北门无城堞惟土墙环堵而已时顾仆不知待何所余踉跄而前又二里有溪自西南山峡出其势甚遥其流亦颇大有梁南北跨之北上坡又五里饭于石闗哨逾岰北下日色甚丽照耀林壑西有大山曰白泥塘其山南北横耸如屏插天土人言东下极削而西颇夷其上水池一方可凿可庐也山东之水即由石闗哨北麓而东去共二里渉之即縁东支逦迤北上八里又逾其岰岰不甚峻田塍叠叠环其上村居亦夹峙是为二十里铺又四里为没官庄又三里为者切闗其处坞径旁达聚三流焉一出自西南峡中者最大即白泥塘山后之流也有石梁跨其上梁南居庐即者切闗也越梁西北上一里复过一村庐又一小水自西峡来又一小水自西北峡来过村庐之西北有平桥跨西峡所出溪上渡其北遂西北上岭盘曲而上者三里有佛宇三楹本坊跨道曰滇西锁钥又西上一里余当山之顶有堡焉居庐亦盛为小甸堡有歇肆在西隘门外遂投之宿
　　十一日自小甸堡至武定府歇
　　季梦良曰此后共缺十九日询其从逰之仆云武定府有狮子山丛林甚盛僧亦敬客留憩数日遍阅武定诸名胜后至元谋县登雷应山见活佛为作碑记穷金沙江由是出官庄经三姚【三姚大姚县姚安府姚州】而逹鸡足此其大畧也余由十二月记忆之其在武定元谋间无疑矣夫霞客徃矣其仆犹在文之所缺者从而考之是仆足当霞之遗献云











　　徐霞客逰记卷七下
　　钦定四库全书
　　徐霞客逰记卷八上
　　明　徐宏祖　撰
　　西南逰日记十三【云南】
　　戊寅十二月初一日在官庄茶房时顾行病已少瘥而孱弱殊甚尚不能行欲活佛寺僧心法来同向黒盐井迂路两日往姚安府以此路差可行不必待街子也初二日初三日初四日在茶房悟空日日化米以供食而顾行孱弱如故心法亦不至
　　初五日前上雷应诸蜀僧返诸僧待明日马街随街往炉头出大姚余仍欲随之而病者不能霍然为之怏怏马街在西谿东坡上南去元谋县二十五里北去黄园三十五里东至雷应山箐口十里西至溪西坡五里当大坞适中处东西抵山共径十五里南抵山逾江共径一百三十里平坞之最遥者也其东南有聚庐曰官庄为黔府庄田茶房即在马街坡北
　　元谋县在马头山西七里马街南二十五里其直南三十五里为腊坪与广通接界直北九十五里为金沙江渡江北十五里为姜驿与黎溪接界直东六十里为墟灵驿东岭头与和曲州接界直西四十里为西岭与大姚县接界其地北遥与防川卫直对南遥与新化州直对东遥与嵩明州直对西遥与大姚县直对东界大山即墟灵驿与雷应山也南自大麦地直北抵金沙江南岸横亘二百里平障天半西界山层叠错出亦皆自南而北县治之支南自楚雄府定逺县东来分支结为县治其余支西绕者由县西直北十五里西溪之口而止是为第一层又一支南自定逺县西分支来与县西之支同夹而北至西溪口东支已尽此支更夹之而北至扁担浪而止是为第二层又一支西自定逺西与姚安府东界分支东来与扁担浪之支同夹而北中界苴林后水所谓西尖界岭也又一支西自姚安府东北分支东来与西尖界岭同夹而北中界炉头溪水即所谓炉头西乱石岗也又一支定逺县西北妙峰山分支东来与乱石岗同夹而北中界河底之水即所谓舌独木桥西山也诸山皆束夹川流北出或合西溪或出苴榷而下金沙故自县以北其西界诸山一支既尽一支重出若鳞次而北抵金沙焉其东界水皆小惟墟灵驿一支较大南出马头山之南经县治东而北与西溪合自是以北溪东之村又倚东界山之麓甚多官庄之北十里为环州驲又十里为能海閙村【濵溪东岸即活佛所生处离寺二十五里其村有木棉树大合五六抱县境木棉树最多此更为大】又十五里为黄园溪西之村倚西界之山麓亦甚多西坡下村与官庄对峙北十五里为五富村又十里为苴宁村又北逾岭二十里为扁担浪于是北夹西溪尽于金沙焉
　　西界诸山俱自定逺夹流分支东北而尽于金沙江其西北又有大山方顶矗峙于北与金沙北岸蜀滇交防之岭骈拥天半从坞中北向遥望若二眉髙列于坞口焉余初以为俱江北之山及抵金沙江上而后知江从二山之中自北而南环东山于其北界西山于其西始知此方顶之山犹在金沙之南也其山一名方山【象形】一名畨山【以地】因其音之相近而名之其地犹大姚县属在县东北一四十里苴之境东临金沙江是此山又从西北北胜州界环突东南界金沙于外抱三姚于中与此西界回合而对峙为门户者也
　　金沙巡司乃金江南曲之极处自此再东过白马口普渡河北口即从乌防山之西转而北下乌防马湖巡司之西其江自北来故云南之西北界亦随之而西北出以抵北胜丽江焉
　　初六日早云气少翳诸蜀僧始欲逰街子俟下午渡溪而宿明晨随街子归人同逾岭既晨飡或有言宜即日行者悟空以余行有伴辞不去而顾仆又以恹恹不能速随诸僧后虽行心为冲冲出茶房西一里半渡西溪溪从此西曲从其南岸随之又一里余抵西山下溪折而北又从其西厓傍山麓随之又北一里余有村当路北遂由其南西向入峡半里涉枯涧乃蹑坡上其坡突石皆金沙灼灼如云母堆叠而黄映有光时日色渐开蹑其上如身在祥云金粟中也一上二里逾其顶望其西又辟一界有尖山独耸路出其间乃望之而趋西向渐下三里抵坞中有水自南峡中来至此绕坞东北去其水不深而濶路北有数十家倚河东岸由其南渡河而西【其处木箕有髙一丈余者云两三年不凋】有枯涧自西来其中皆流沙没足其两旁俱回崖亘壁夹持而来底无滴水而沙间白质皑皑如严霜结沫非盐而从地出疑雪而非天降则硝之类也路当从涧底直入诸僧之前驱者误从南坡蹑岭上上一里见其路愈南而西尖在西知其误乃与僧西北望涧底扳崖下坠一里复循底西行见壁厓上悬金丸累累如弹贯丛枝一坠数百扳视之即广右所见颠茄也【志云枝中冇白浆毒甚土人链为弩药着物立毙】行涧底二里其底转自西北来路乃从西南蹑岭一里半盘岭头西出又一里半西南下坡其处开壑湾环而北渉壑底而西不见有水半里循西坑入见石峡中有水潺潺其峡甚逼水亦甚防一里其峡有自南流而出者下就涉之其流之侧有窞如半匏仰东崖下涵水一盂不流不竭亦潴水之静而有常不与流俱汩者也涉细流西上逾坡半里有植木为坊者上书黔府官庄坡西下半里有数家在坡北其壑亦湾环而北中有田塍数十畦想即石硖之上流得水如线遂开此畦所谓黔府庄田是也时诸僧未及携飡令其徒北向夷家觅火余辈随大路绕其南而西一里又有木坊在西坡书亦如前则其西界也从此西下又涉一枯涧遂西上岭其上甚峻僧乞火至而不泉莫能为炊上岭二里盘峡而西又半里转而南半里一坪北向环洼中亦无水余乃出所携饭分啖之随坪稍南半里复西上其上愈峻二里登冈头以为逾岭矣而不知其上乃东垂之脊也望西尖尚在其北隔一深坑甚遥西尖又有南北二横山亘其两头又自成一界焉从脊向西行其上二里半又南转峡上循而环之又西北上再陟峻岭二里登冈头又以为逾岭矣而其上又东垂之脊也又从脊西向行于是脊两旁皆深坠成南北壑壑蟠空于下脊端突起于外西接横亘之界树丛石错风影飒飒动人疑是畏途时肩担者以陟峻难前顾仆以体弱不进余随诸僧后屡求其少待与俱每至一岭辄坐待久之比至诸僧复前彼二人复后余心惴惴既恐二人之久迟于后又恐诸僧之速去于前屡前留之又后促之不胜惶廹愈觉其上不已也从脊行三里复从岭西上一里遂陟横亘南山之北巅其巅与中突之尖南北相对其巅有石叠垣横界是为元谋东界大姚西界即武定姚安二府所分壤处也路由其间登岭之絶处则有盘石当顶于是从南横之巅南向陟其脊东瞰元谋西瞰炉头两界俱从屐底分坞焉南行脊上二里西向下二里路侧渐坠成峡石坎累累而尚无滴水歴石坡直下一里抵峡中峡西又有逥冈两重自东北而蟠向西南于是陟峡盘冈再逾坡两重共七里乃西南下岭一里始及其麓其坞乃南北大开中有溪界之望见溪西有大聚落是为炉头时诸僧已饥且日暮急于问邸遂投东麓下草卢宿
　　初七日土人言自炉头往独木桥路止四十里不及官庄来三之一余信之诸僧先饭而去余俟病仆同行是早云翳如昨西望炉头大村行半里渡一北流溪又西一里余直抵西界山麓又有一溪颇大自南峡中来渡之北上崖即炉头大村也其溪环村之前转而北去炉头村聚颇盛皆瓦房楼居与元谋来诸村逈别其西复有斜倚循其东麓西南溯流行三里逾一东突之坡乃南下半里涉坞一里又南陟坡而上其坡自西而东突与北坡南向环成中坞溪流北坡前田塍环错于内陟南坡一里见溪东又盘曲成田倚东山为坞由坡西南行一里下坡溪自北而南乃横涉之登其西崖则见所涉之北其溪复自北来有支流自北峡来者小水也从崖西行已复逾溪之南岸溯溪上溪在其北峡有数家倚其南冈从其中西行二里北峡两崖对竦石突如门其北石崖半有流环其腰土人架木度流引之南崖沸流悬度于上亦竒境也路循南崖之腰盘崖西下又半里则其溪又自南而北南北俱削崖峙门东西又危坡夹堑境竒道险渡溪又西上坡半里蹑坡南复逾溪之北崖溯溪上西二里一峯危突溪西溪身自其南环峡而出支溪自其北堑壑而下有岐西渡支溪直蹑西峰者小路也自支溪之东崖陟坡循峡而北入者大道也从大道北上坡半里由坡峡平行一里随峡折而北路缘堑木丛路旁幽箐深崖令人有鸟道羊肠之想一里余峡渐从下而髙路稍由髙而下两遇之遂西涉峡中细流复从峡西蹑峻西上即盘而北乃知是为中悬之冈其西复有峡流自北来无所陟之峡即防于冈前缘冈北上一里左右顾瞰其下皆峡而流贯其中斯冈又贯二流之中始觉西尖之岭峰隆泉缩不若此之随地逢源也从冈脊北向以渐上跻亦以渐转西二里登冈之首望其冈犹自西峰东突而下者盖山脊自西南来至此既穹南山一重即从其北峡中度而北再起中峰又亘为此山一重即从其北岭环支而东又亘为北山一重恰如川字条支东南走而所上者是其中支也从冈首又西向平行二里直抵其西中峰最髙之下乃循其峰之东崖西南上一里半是为乱石冈遂凌其峰之崖下瞰南崖之底即其中度处也峡中之水遂东西分焉由岭崖最髙处西转而下逶迤曲折下四里复从冈上西北行忽见冈左右复成溪而夹之其溪流分大小平行冈上二里即从其端下西渡大溪由河西上坡稍转而北半里从北峡转西遂向西坞入于是溯西来大溪之北循北山西行矣二里半有村在溪南倚南山之坡北山亦至是南突路遂从所突峡中上乃踞峡石而饭又一里盘其南崖从崖转西又一里逾其西坳乃西下坡半里抵坡之西麓其西复开成坞半里路循溪北之山又有村倚溪南之麓与前倚溪南之坡者皆所谓夷村也西行三里一溪自南峡来路亦随之南转稍下渡西来小水从南坡西上二里逾其岰而西北下一里下至壑中其壑南向而大山环其北又有小水东南流当亦下大溪者而大溪盘其东南峡中不见也渡小水又西上一里透西岰出始见西坞大开大溪贯其中自西而东抵所透岰南破其峡壁东去其峡逼束甚隘逥顾不能见西下坡半里抵坞中遵溪北坞西行半里过一小村又西一里忽坞塍间甃砖为衢半里绕大村之前又西半里抵村侧新桥而止是为大舌甸村其坞夹溪为田坞环而田甚辟其村倚山为衢村巨而家甚古盖李氏之世居也村后一山横拥于北又一山三峰递下斜突于西南有小流自其峡中出由村西而南入大溪架桥其上西逾之遂循斜突南峰下西南行二里抵其西垂则大溪自其南直捣其麓乃逾堰东向其麓为水所啮石崖逼削几无置足处歴堰之西上流停洄自南而北路从其西转而南入峡又行南峡一里余则有石梁一巩东西跨溪上是为独木桥路从桥西直南上坡其逾桥而东者乃往省大道是桥昔以独木为之今易以石有碑名之曰蹑云而人呼犹仍其旧焉桥侧有梅一株枝丛而榦甚古瓣细而花甚宻绿蒂朱蕾氷魂粉眼恍见吾乡故人不若滇省所见皆带叶红花尽失其雪满山中月明林下之意也乃折一枝少憩桥端仍由其西上南坡随坡西转盖是溪又从西坞来至是北转而逾石堰是坡当其转处其南又开东西大坞溪流贯之路溯溪之北崖循北山西行一里有聚落倚北山下是为独木桥村有寺当村之中门南向村无旅店有北京僧接众于中乃入宿
　　初八日晨起寒甚顾仆复病余亦苦于行止行一里遂憩水井屯寺中
　　初九日出寺一里半过某家庄半里转南半里仓屯桥二里半洄峡口转西五里王家桥【有小水北来】五里孚众桥【有西北西南二小水】西上山十里至脊转南半里庙山营西下半里庙前打哨西下二里有岐转北岰一里复西随平峡北二里又西下二里至峡底西平行一里半复于峡北上一里转北凹而西又北半里过一峡脊又北下半里又北度一峡底又西上坡一里转而北又一里转而西下一里至脊间又西二里余乃下脊一里余抵其北曰小犵老桥【始有田有池】又西四里抵西山下有村转南一里西过一小岰又半里西南过新坝屯又西半里过新坝桥又西一里转而南二里盘西山嘴转而西北一里余入大姚东门半里过县前又西南去街歇
　　初十日早寒甚出北门半里经南门转而西南上坡一里有桥跨溪上曰南门桥【志曰承恩】过桥南上坡一里登坡倚西山南行三里其坞自南来有塔在坞东北山上乃沿西山南下半里抵坞底又半里见有水贯坞中石梁跨其上是名土桥即姚安水从西南峡中来向东北峡去桥北为大姚桥南为定逺盖以是水为界也从桥南上坡有村为定逺屯入峡渐上一里东转半里上坡半里由坡南转一里是为赖山哨于是南下一里抵东南坡头有岐南行者为姚安府路有海子在其东东行者为赤草峰路逾坡东下一里为赤草峰北村由村转南溯溪行一里度桥而南半里随赤草峰街子南行一里乃东上山一里半逾岭东南下其东又有坞自南而北甚遥下坡半里由西山东麓南行二里村落傍溪左右皆为犵老村【此定逺所属】又东一里半始傍西水岸南行半里东渡小桥遂由东麓南行二里至鹿家村后遂东上山山半有岐路从岐入峡半里渡溪东北上一里至妙峰山德云寺寺门西向南望烟萝后有梦庵亭后五里碧峰庵
　　十一日待师未归藏【宗防慧大师西方合论】
　　十二日饭仍西下山二里南行二里随坞西转二里有桥跨溪上曰梁桥度其北即犵老村尽处也其水自南来入路从村西上岭一里半逾岰西行岭上半里有大道从西南下误从坡上直西半里乃改从岐西南行半里渐下转南又一里乃南下半里抵峡中随峡南去半里有大路随东峡来小水随之西半里入南峡一里有池在峡中又一里半峡分两岐从西南者倚东岭平上一里南逾岰由岰转而西始见西坞大开西南有海子颇大其南有塔倚西山下即所谓白塔也乃西南下坡二里有村在坡下曰破寺屯于是从岐直西小路一里渡溪稍西南半里有一屯当溪中山绕其北其前有止水由其西坡上南行一里是为海子北堤由堤西小路行半里抵西坡下是为海口村转南随西山东麓行名息夷村海子三里海子西南尽有路直抵大山下半里为髙土官家由其西南入峡中上坡一里半有神庙当坡峡间又上半里活佛寺临其后其西大山名龙凤山又名广木山寺号龙华僧号寂空是日下午寂空留止后轩东厢其后有深峡下悬峡外即危峰髙峙庭中药栏花砌甚幽墙外古梅一株甚盛下临深箐外映重峦是夜先订寂空明晨欲早行求为早膳
　　白塔尚在寺东南后支冈上冈东有白塔海子其南西山下又有阳片海子其东又有子鸠海子府城南又有大坝双海子与息夷村共五海子
　　十三日昧爽饭已久待遂饭而下山二里仍出土官家后遂转南行一里过格香桥有小水自活佛寺后峡中来者此峡正与白塔之冈中格而对峙又南二里有冈自西界东突而出路盘其东垂则又一海子滙其东南从海子北堤东向行半里随堤南转一里半抵海子东南尽处遂东南行四里有冈又自西而东突是谓龙冈卫盘冈东皆大聚半里过聚东行一里复南二里曲度干底复南二里则西山一峰复突其南遂渐抵东山则南北成两界焉又南五里而入姚安府北门歇青莲庵青莲碑记曰东烟萝西金秀南青蛉北曲折
　　姚安府南随峡上一百四十里镇南州东逾大山一百四十里定逺县西逾小坡一百二十里北随大坞下一百二十里白盐井
　　姚安东西两界皆大山夹抱郡城当其南西界最辟直北二十里两界以渐而束各有支中错如门户焉中有小水西自镇南州界北来至郡北屡堰为湖下流透北峡之门而出所谓青蛉川也
　　十四日饭于青莲日色已髙循城南一里半为观音寺转北过西门共一里抵旧西门二里半抵西麓是为古寺山以有古寺在山之东半也即志所称祥龟寺也二里逾顶下其西环坞北口则羊片湖在焉西下一里半行坞中一里半有坊当坞中曰羊片屯西过半里转南半里又西南半里抵小山之麓从其南坞西入一里半又西上一里半有岐焉西北者入山樵木所经西南盘岭者大道也盘岭上一里半逾其顶为当波院而实无寺宇乃南来之脊北度而东为古佛寺大山及大姚西界诸山也于是西南下二里有小水南流随之南入箐又东一里半转而西一里半峡始开稍北盘岰一里复西南下坡三里峡中溪自南而北注有桥跨之度桥遂循西山南向溯水行二里饭于村家又南向行二里余其峡自西来转水亦从之于是折而入是名观音箐箐中止容一水西溯之入二里有观音堂其前堰水甚澈其侧石亦防岈又西三里乃南上山甚峻二里陟其脊乃东南下一里抵峡中遂循坡西南下二里抵聚景桥桥上有亭桥下水乃西来小流也过桥三里是为弥兴居集颇盛又南半里转西一里余有公馆神庙在冈上由其前西南半里转而西于是连逾三坡下陟三峡共九重有村悬西坡上是为孙家湾宿
</div>
    <div class="pagination">
<a href="徐霞客游记_page8.html">上一页</a><span>...</span><a href="徐霞客游记_page4.html">4</a><a href="徐霞客游记_page5.html">5</a><a href="徐霞客游记_page6.html">6</a><a href="徐霞客游记_page7.html">7</a><a href="徐霞客游记_page8.html">8</a><span class="current-page">9</span><a href="徐霞客游记_page10.html">10</a><a href="徐霞客游记_page11.html">11</a><a href="徐霞客游记_page12.html">12</a><a href="徐霞客游记_page13.html">13</a><a href="徐霞客游记_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
