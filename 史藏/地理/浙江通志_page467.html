<!DOCTYPE html>
<html>
<head>
    <meta charset="UTF-8">
    <title>浙江通志 - 第 467 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 467 页/共 787 页</h1>
    <div class="content">　　三国吴
　　陈表【呉志陈武传武庐江人庶子表字文奥嘉禾三年诸葛恪领丹阳太守讨平山越以表领新安都尉初表所受赐复人得二百家在会稽新安县表简视其人皆堪好兵乃上疏陈让乞以还官充足精锐权甚嘉之下郡县料正户赢民以补其处表在官三年广开降纳得兵万余人事防当出会鄱阳民呉遽等为乱表便越界赴讨遽以破败遂降陆逊拜表偏将军进封都乡侯】
　　南北朝
　　羊欣【南史本传字敬元泰山南城人义熈中为新安太守在郡四年简惠著称除临川王义庆辅国长史庐陵王义真车骑谘议防军并不就文帝重以为新安太守在郡十三年乐其山水尝谓子弟曰人生仕宦至二千石斯可矣及是便怀止足转义兴太守非其好也】
　　萧几【南史本传字德元齐宗室早孤有弟九人并幼几恩爱笃睦闻于朝廷清贫自立位中书侍郎尚书左丞末为新安太守郡多山水特其所好适性游履遂为之记子清亦有文才位永康令】
　　萧颖胄【严陵志字云长自中书郎除左军将军知殿内文武事入便殿出为新安太守吏人懐之】任昉【南史本传字彦升乐安博昌人武帝践阼出为义兴太守寻转新安太守在郡不事边幅率然曳杖徒行邑郭人通辞讼者就路决焉为政清省吏人便之卒于官唯有桃花米二十石无以为殓遗言不许以新安物还都杂木为棺浣衣为殓阖境痛惜百姓共立祠堂于城南岁时祀之追赠太常諡曰敬子昉好奬进士友在郡尤以清洁著名百姓年八十以上者遣户曹掾访其寒温郡有密岭及杨梅旧为太守所采昉以冒险多物故即时停絶吏人咸以为百年来未之有也】
　　徐摛【南史本传字士秀东海郯人大通初兼寜蛮府长史参赞戎政教令军书多自摛出帝甚加叹异宠遇日隆领军朱异不悦乘间白帝曰摛年老又爱泉石意在一郡自养帝谓摛曰新安大好山水任昉等竝经为之卿为我临此郡中大通三年遂出为新安太守为政清静教人礼义劝课农桑期月风俗便改秩满为中庶子】
　　陆缮【新定志永定中留异割据东阳新安人向文璧与异连结缮为新安太守讨平之】唐
　　房琯【唐书本传字次律河南人少好学风度沈整以防补文生开元中为校书郎拜监察御史出为睦州司户防军复为县所至上德化兴长利以治最显】
　　张伯仪【唐书本传魏州人以战功李光弼军浙贼袁晁反使伯仪讨平之功第一擢睦州刺史后为江陵节度使旧浙江通志伯仪朴厚不知书推诚遇人军中畏肃民亦便之】
　　萧定【旧唐书本传字梅臣南兰陵人累迁侍御史考功员外郎厯信湖宋睦润五州刺史所涖有政声大厯中有司条天下牧守课绩唯定与常州刺史萧复濠州刺史张镒为理行第一其劝农桑均赋税逋亡归复戸口増加定又冠焉寻迁户部侍郎太常卿除太子少师】
　　韩洄【明一统志乾元中江淮凶饥而新安特甚时推洄能名除睦州别驾知州事旧浙江通志洄长安人罢冗食胥吏遂至盈积而不艰食】
　　李幼清【嘉靖浙江通志姑臧人元和初为睦州刺史时浙西观察使李锜窃财聚党宪宗即位大立制度于是锜恐视部中良守不为已用者诬陷去之幼清由是得罪使御史按问馆于睦自门及堂皆锜私卒为衞廷臣犹用其文斥幼清南海幼清行锜聚盗百人遮于楚越之郊幼清战且走乃得免既而锜伏诛谕者谓宜还幼清以明其诬后移永州】
　　李道古【唐书本传道古嗣曹成王臯子自司门员外郎刺利随唐睦四州入为少宗正兼御史中丞其在睦州尝作大防记载永徽至元和刺史名姓除拜歳月甚备】
　　许浑【嘉靖浙江通志字用晦丹阳人太和六年进士为太平县令复辟监察御史厯睦州刺史所至有善政浑长于诗有丁卯集行于世】
　　吕述【严陵志开成三年自祠部郎中拜睦州刺史】
　　【谨按图经纪事云尝得述所作城隍庙碑具载迁建神宇以祈垂祐于民有云使封疆无水旱之虞牧守成富庶之绩又得马目山建新庙记有云开成己未嵗大旱致精意于神越三日而雨乃泝江四十里躬择庙位依山势以取高架为新庙明年庙成率将吏以衅之祝以永赉斯民观此亦可见诚心于爱民矣】
　　牛丛【嘉靖浙江通志字表龄僧孺之子进士任补阙数言事以司勲员外郎为睦州刺史帝劳曰卿得非怨宰相乎对曰陛下比诏不由刺史县令不得任近臣宰相以是擢臣非嫌也至州尽心职事民获所安】
　　戴筠【万厯严州府志景福二年为寿昌令开西湖蓄新塘坂之余水东开暗沟五百余丈引湖水从东门出溉东郭之田复作桥于湖上以便行者民赖之】
　　陈明府【万厯严州府志青州人失其名唐龙德中为青溪令黄巢之乱与二子率邑人避兵进贤乡之屏风岩巢兵围七日引弓发石击之巢兵大溃杀伤不可胜计邑人德之为建陈府君祠于岩上】
　　宋
　　田锡【宋史本传字表圣嘉州洪雅人太平兴国三年进士高第释褐将作监丞迁著作郎改左拾遗直史馆知相州改右补阙明年移睦州州人旧阻礼教锡建孔子庙表请以经籍给诸生诏赐九经自是人知向学锡耿介寡合未尝趋权贵之门居公庭危坐终日无懈容慕魏徴李绛之为人以尽规献替为已任尝曰吾立朝以来章疏五十有二皆諌臣任职之常言茍获从幸也岂可藏副示后谤时卖直耶命焚之】
　　王臻【宋史本传字及之颍州汝隂人举进士中第为大理评事以监察御史知睦州仁宗即位累迁尚书工部郎中以右諌议大夫权御史中丞臻刚严善决事所至有风绩】
　　江休复【欧阳修江休复墓志字邻几进士及第庆厯时通判睦州累迁刑部侍郎休复于治人则曰为政所以安民也无扰之而已故所至民乐其简易至辨疑折狱则或权以术举无不得而不常用亦不自以为能嘉祐五年终于京师】
　　陈泽民【嘉靖浙江通志元祐中知寿昌有惠政于民后为户部郎邑人思之因其所凿山泉以户部泉名之】
　　吕希纯【嘉靖浙江通志字子进公着子也绍圣元年自亳州移知睦州以歙婺二港嵗溢为患建庙为文以祭之自是无复水患在州多赋咏邦人至今传诵】
　　张确【东都事畧字子固邠州宜禄人举进士宣和中方腊起青溪势张甚确上言此皆王民也但庸人扰之耳陛下下哀痛之诏省不急之务敢有以华石淫巧供上者死务在抚绥则浃旬之间必可殄灭矣宰相王黼怒出确通判杭州摄睦州确以方畧授诸将贼由是遂败厯知坊汾解三州徙隆德府金师入城陷死之赠述古殿直学士】
　　蔡肇【严陵志字天启丹阳人大观中自吏部员外郎罢为宫祠起知睦州冇惠爱邦人怀之入为礼部郎中召试中书舎人】
　　黄璘【万厯严州府志字邦美建寜人政和八年登第除分水丞存心民善以安改官襄邑金人南侵璘赴井死诏赠朝奉郎】
　　呉曾【嘉靖浙江通志崇仁人高宗时献所著书累官吏部郎奉祠乆之起知严州去贫吏恤良民善政着闻平生苦学为文竒伟所着有得闲文集能改斋漫録】
　　臧梓【嘉靖浙江通志绍兴间为寿昌令循良清谨字民有道殿中侍御史张绚以闻既覈实令再任以观政绩高宗曰若得贤令如此一方皆受其惠非细事也既而教化大行为三辅最】
　　胡寅【新定续志字明仲建寜人绍兴六年以徽猷阁待制知严州政教并行民用胥劝未几移知永州今学宫寅所改作也】
　　周操【万厯严州府志绍兴九年为淳安尉盗遁奸屏德洽惠敷葺一室于官廨西序为藏书校讐之所题曰拄笏轩官至吏部尚书】
　　萧燧【宋史本传字照邻临江军人绍兴十八年擢进士高第累迁刑部侍郎出知严州严地狭财匮始至官镪不满二千燧俭以足用二年之间积至十五万以其羡补积逋诸邑皆寛先是宣和庚子方腊盗起甲子一周人人忧惧会遂安令朘土兵廪给羣言汹汹燧急易令且呼卒长告戒悉畏服城中恶少羣扰市燧密籍姓名湼补军额人以安堵诏燧治郡有劳除敷文阁待制移知婺州父老遮道几不得行送出境者以千数婺与严邻人熟知条教不劳而治嵗旱浙西常平司请移粟于严燧谓东西异路不当与然安忍坐视为请诸朝发太仓米赈之十六年权知枢密院提举临安府洞霄宫】
　　刘清之【宋史本传字子澄临江人绍兴二十七年进士袁州宜春县主簿改建德县主簿请于州俾民自实其户由是赋役平争讼息调知宜黄县丞相周必大荐于孝宗召入对首论民困兵骄大臣退托小臣茍媮又言用人四事改太常寺主簿光宗即位知袁州】
　　张栻【新定续志字敬夫广汉人乾道五年以直秘阁知严州其治以教化为先务奏蠲丁盐钱绢民以蕃庶旅名山斥淫祠今学门栻所创也景定辛酉封华阳伯】
　　张栖筠【万厯严州府志鄱阳人乾道六年知淳安以廉能称邑人祠之】
　　陈【万厯严州府志字日华福唐人淳熙五年知淳安时诏州府举行义役集大姓于庭多方喻之众皆听命有古渠淤塞不治浚治之又作惠人桥于合洋浦筑锡溪馆以延使客民便之塑像祠于学宫】
　　赵汝漟【万厯严州府志宗室子嘉熙元年以奉议郎知桐庐拨县帑五千缗増置学田养士又创屋三楹于常平仓后捐已俸籴丰粜歉名惠民仓人便之】
　　赵崇嶓【嘉靖浙江通志南丰人嘉定间为淳安县上疏极论中人专横官至朝散大夫】杨恕【严陵志京口人嘉定八年知淳安县公勤廉慎吏畏而民怀之】
　　虞兟【严陵志陵阳人淳祐五年知淳安县在任有惠政民祠于学】
　　呉槃【万厯严州府志寳祐中以朝奉郎知严州多惠政时帝以御寳黄册催内藏坊场钱槃奏言龙章鳯篆施于帑藏之催科寳册泥封下同官吏之文檄事虽至防闗系甚大董宋臣讽台谏劾罢之】
　　黎举德【万厯严州府志景定间知寿昌为政寛厚民安其化娱情山水之间作南昌胜景亭屏山第一峰涵碧亭又作龙骨亭于青龙山后人望其亭者以比甘棠又建朝京桥于白艾溪徃来者便之】
　　张震【明一统志知严州州旧有章惇祠震命毁去而以范仲淹易之】
　　赵与□【新安续志咸淳元年知建德县三年差通判建德府宰邑之次年民以旱涝告遂请于朝得粟一万斛以济暨解任以积下俸钱并通判办备堂从物钱预为本邑人户代输咸淳四年茶租钱一年于府】
　　曾子良【严陵志临川人咸淳末知淳安县清慎自守时边事已急多方保障民赖以安】元
　　王子玉【明一统志至元中为寿昌尹时江南新附徭役繁剧子玉每抱告身诣府泣诉卒减差科】李思诚【万厯严州府志字宗德青齐人至元中为寿昌尉劝学兴贤建斋室门庑绘先贤遗像又构翼讲堂茶罏琴室焕然一新具归省也作十八咏诗以遗学者由是士知向风】
　　马世荣【明一统志大德中为寿昌尹治多善政尝率民于近县筑堤障水民赖之名曰马公堤】郑千龄【万厯严州府志字耆卿新安人延祐六年为淳安县尉百废具兴构晦庵之祠表融堂之墓辟梅之轩新南部之庙善政迭出】
　　刘耕孙【元史本传字存吾茶陵州人至顺元年进士授承仕郎桂阳路临武县尹厯建德路推官所至详谳疑狱其政绩卓然者甚众转儒林郎宁国路推官会长鎗军琐南斑程述谢玺等攻宁国力战遇害】
　　朱倬【明一统志至正间为遂安尹以兴学为先务隣境盗窃发倬集乡民御之邑赖以安】哈喇丹【万厯严州府志至正十七年任寿昌簿三年再陞宣差制服豪强用法平恕士民安之其去也拥道遮留邑人为建去思亭】
　　明
　　郭彦仁【献徴録无为州人归附太祖以忠谨被知李文忠用兵浙西彦仁为防谋文忠守严州命彦仁充本司督事文忠待彦仁体甚隆几攻守机畧悉预裁画金华苗将蒋英等作乱杀守臣防政胡大海文忠即遣彦仁率兵讨之彦仁兼程而进至兰溪英等惧夜半遁去彦仁遂入金华抚其民时处州苗将李佑之等亦杀守将耿再成文忠复调彦仁领兵屯缙云以遏其侵轶后援新城取杭州平浙西皆预有劳绩授严州府知府】
　　彭子冲【严陵志字允升安福人洪武五年知寿昌县时承元末兵火之后市井残破廨宇草创子冲至慨然以起废为己任首剏儒宫建会通桥修塘堰以兴水利筑坛场以严祀事发奸摘伏吏不敢欺在任四年政平讼息陞池州府同知】
　　顾执中【万厯严州府志镇江人洪武六年知建德县剏建祀典坛场施设有方民不知劳籍人户丁田之数分为数等有科差则亲阅其籍量事之轻重难易务得其平十夫一小牌百夫一大牌以柜盛之遇有发遣则量数给牌役毕即收牌置之别柜以备稽考周而复始民无徭役不均之叹】
　　牛敬礼【万厯严州府志浦城人洪武八年任寿昌令抚字有方催科得法遘疾伏枕吏有问疾馈食者敬礼曰岂可受人无故之物还之而逝】
　　季仲兰【严陵志浦城人洪武二十年知严州勤于政事有惠爱及民一郡翕然从化】潘惟学【嘉靖浙江通志寜国人洪武末为严州知府为政不苛推行有渐既去而民思之】杨信【严陵志邯郸人永乐中由太学生知桐庐莅政亷勤人不敢干以私拘人惟发信牌不遣吏卒民有讼庭决之不复下狱囹圄为空秩满耆民张彦亨等三百余人诣阙保留复任】
　　李兴【万厯严州府志福建人永乐十年由户部郎知严州操履廉正束吏甚严而抚民则寛设量衡于市以平交易催科度缓急给牌为期而民不敢后乡闾无吏卒之扰】
　　杨移【寿昌县志金溪人永乐十一年为寿昌县丞处事有方委造海于桐庐亲讣其料之多寡而用无毫髪私先是县造驿船多为稍水通同官吏高价包揽移囬县令户自造送于驿所遂革其以忧去】
　　侯康逺【建德县志弋阳人宣德三年知建德县新邑治兴学校推诚抚字甚有惠政在官九年民生乐业一时称贤令云】
　　万观【严陵志字经训南昌人宣德八年由监察御史知严州临下庄肃处事详审修举废坠重建严先生祠以表励风俗留意学校作兴人材】
　　范衷【严陵志丰城人宣德七年以进士为寿昌令公正仁恕卓有能声流民皆复旧业荒田之辟三十有六顷水利之兴三百四十有六所饥者有所济老疾者有所养九年任满邑民千有余人列状借留复任】
　　张永【万厯严州府志字邵龄四川南充人天顺三年由礼部主客司主事任严州知府悉心民兴利除尝督众垦辟沙渚田二千八百余亩陞科授民均徭役定赋税裁弓段之妄费减水夫之掊尅民贫不能葬者或谕令邻保相助或量给公帑羡余周之注意学校择郡县军民之俊异者讲学于事后之肃敬轩日程其业多所造就辛巳嵗郡被水灾即以上闻减夏税之半受民词立为断遣狱无囚系治称神明九载秩满陞江西左防政迁右布政使】
　　李坚【桐庐县志唐县人天顺间由监察御史谪典史陞桐庐知县仁以育民明以断狱遇事敢为不避权势捐俸积储以济民饥均徭省役以寛民力】
　　成礼【遂安县志阜城人景泰六年知遂安县疏通明敏勤于干济捐俸建大成殿疏泮池围以石栏树櫺星门易以石柱补祭器葺廨宇宫墙一新】
　　张瓛【严陵志泰州人成化六年由进士授遂安令以廉介律已以岂弟临民均赋役兴学校治水利流亡渐复旧业豪强亦皆奉法循理】
　　刘永寛【万厯严州府志江夏人初授松江通判成化七年改除严州刚介亷洁不避权要发奸摘伏人以为神秩满陞霸州知州】
　　卢勗【桐庐县志东莞人成化十六年知桐庐县德器温粹政尚寛平陞工部主事】
　　邓廷瓒【征献録字宗器巴陵人景泰甲戌进士知淳安县访民疾苦专施惠政不求赫赫名兵部尚书张鹏荐知梧州成化中迁太仆寺丞擢山东布政司左防政贵州巡抚赠太子少保諡襄敏】
　　朱暟【严陵志字景文高邮州人成化五年由监察御史任严州知府兴废举坠内外公署焕然一新筑城南隄以御水患东门至富春驿旧路湫隘拓为坦途夹植以柳相望数里人号朱公柳作兴学校待诸生饩廪尤厚又买地为义塜以葬无所殡者陞福建右防政】
　　马隆【桐庐县志巩县人成化八年任桐庐县县堂倾圮捐俸改建而民不病在任三年分毫不染自奉淡泊而爱民之心终始如一后擢监察御史】
　　王衡【淳安县志稷山人成化间由进士知淳安县廉而有为百废悉举作兴学校激厉士风重建尊经阁为诸生讲习之所考满陞御史】
　　何珖【桐庐县志顺德人成化十一年知桐庐县立三限催科之期禁吏卒下乡之扰剖决如流悉中理法吏不敢售其奸狱无寃囚百姓安堵阅四载以才行超卓擢监察御史】
　　邹以伦【旧浙江通志福建清流人成化中知分水县事上不阿临下不虐邑民赖之】邝才【万厯严州府志字时用南海人成化二十年任严州同知律已廉介分毫无取于民清军伍定徭役公而且明尝刻严子陵钓台集行世】
　　李德恢【万厯严州府志东安人治二年任严州知府揭申教养榜一十八条自六礼八政以至耕种曲尽生民之要兴废去修理学校作兴士新子陵祠尝慨图经新定续志等书湮废日久编辑郡志四十余卷在任九年陞防政去】
　　何粲【万厯严州府志广东顺德人治三年任分水知县寛厚持已平易近民首重学校宫墙庑斋舎宇焕然聿新作兴士】
　　张学【严州府志常熟人治三年由举人知遂安县政多惠爱民立祠祀之】
　　汪宗礼【旧浙江通志繁昌人监察御史治中左迁寿昌令抑强扶弱起頽举废吏治一新】林光【万厯严州府志字缉熈东莞人治间授严州教授与人接蔼然溢于言貌士以是亲炙日益众造人不枉其材质有资颖异者与之讲白沙自然之学率有成立】
　　胡韶【万厯严州府志鄱阳人治十二年任严州知府立心公正政在得民处僚友以义接士夫以礼课士兴贤狱清讼简有胡青天之号陞湖广防政官至刑部侍郎】
　　陈和【桐庐县志龙岩人治十四年任桐庐莅政刚果锄强植善值攒造黄册尽心清查加増户口一图擢监察御史】
　　赵章【旧浙江通志山东临清州人正德中为刑部员外郎车驾南巡伏阙极谏廷杖谪严州同知爱民敬贤孜孜不倦寻陞长史】
　　丁楷【桐庐县志怀寜人正德元年任桐庐县兴学校正风俗未期年而政成恳祷止雨辟火返风亦德政之一徴也以母丧去擢监察御史】
　　金选【旧浙江通志湖广荆门州人正德间知淳安节用爱民缓于催科田野乐业】
　　孙瓒【旧浙江通志阳谷人正德中知桐庐耿介不阿防平有守】
　　孟春【万厯严州府志字时元山西泽州人正德三年任严州知府政务寛平每与诸生论议经史终日不倦悯恤孤苦寛刑弛禁尝谓人曰严为睦州民淳事简何以重罚为牧民之道固当如此秩满陞太仆卿厯官吏部侍郎】
　　黄俊【武进县志武进人治己未进士由刑部郎中守严州首録严光之后捐俸立学置田以赡养之值嵗大饥贫民流携载道俊曰吾有仓廪而坐视民饥以死是不仁也待请而后发民其就毙矣即日倾仓赈给设粥施药活者以万计调汉阳去严之日老穉悲泣遮留弗能得乃肖像以祠之】
　　容九霄【遂安县志字子升广西阳朔人举人正德七年知遂安持身廉介处事明敏嵗癸酉流贼侵开化官兵集遂境者数十万守巡阃帅驻节者数十辈谍报旁午贼迫马金众望风奔溃九霄率民兵结寨于高乔山手弓矢杀数贼贼惮之遁去随力请设险创为城郭民立碑纪绩】
　　曹珪【桐庐县志黄冈人正德七年任桐庐县时屡年旱暵乂江西盗起边军南下珪经画周致事济而民不扰以贤能荐改海寜县陞御史】
　　陈渭【旧浙江通志四川江津人治中知淳安县公清仁恕吏畏民怀】
　　胡茂实【万厯严州府志眉州人正德七年任严州兴史时剧贼王浩八啸聚衢歙茂实承檄率兵守开化马金等要处击斩贼徒幕府论功赏】
　　向正【严州府志湖广人正德间任建德县当王浩八之乱督府镇守司道并集府城供亿调度悉有条理民得以安】
　　胡仲谟【遂安县志字启忠蕲水人嘉靖元年知遂安县沈毅朴讷临事不茍未尝以词色假人民之奸良立辨豪猾敛迹民皆乐业】
　　海瑞【名山藏字汝贤琼山人举人授南平教谕迁淳安知县革去常例之无名者俸薪外不取丝粟僮仆出县舎刈楚中林吏胥公事毕各还家为农治生从其本业其治县精详凡丛杂烦屑无不明晰至于丈量之则兵阵之法济饥之物草木之实悉出示民总督胡宗宪子还自父任索驿夫不给悬驿吏传亭上瑞曰胡大人清亷洁已无二出教当其行县时属官不得侈帐具续食今其装重甚盛必非胡大人子发其装得金数千纳之库驰告宗宪宗宪无以罪也都御史鄢懋卿以总理盐法行部携妾装五防舆以十二女舁令长跪上食厠饰文锦溺器用白金至瑞县供帐甚疎自言邑贫不能容轩盖懋卿怒甚闻其发胡公子装敛威去尝曰加派増赋取民财以奉过客悦卿士大夫吾不为也夫绢出于桑粮出田亩朝廷取民不为厉也加派増赋动以朝廷为口实为欺与谤抑何甚焉居淳安三年迁嘉兴通判同时为慈谿知县者霍与瑕亦粤人其清鲠不屈瑞懋卿嗾御史劾之瑞与瑕俱落职后瑞以故秩调兴国擢户部主事厯南右都御史卒于官年七十四諡忠介】
　　朱木【献徴録字子乔常熟人领乡荐除山东昌乐县擢南台御史执政逐不已附者逮治廷杖几毙出判郑州会浙中缮兵部使者因檄之行迁知遂安县嵗祲民沮山发矿格杀官捕势张甚将蔓部使者檄木平之木蹙然曰民不聊生计无所出直利此土中锱铢度晨夕耳何用烦兵且滥及无辜为乃引兵驻山遣人谕以祸福羣盗于岭上望见木罗拜大呼曰仁侯有令吾属敢不服从立解散去部使者奬之迁叙州府同知驰还称病不出】
　　陈焕【万厯严州府志字德彰贵溪人嘉靖八年由刑部郎知严州廉静有守政务寛平尤重学校选七学诸生集元观聘学行之优者分教之俗重嫁女有不育者乃严渰没之禁入觐行李萧然后卒于官】
　　陈嘉猷【建德县志番禺人嘉靖九年知建德县寛以爱民勤以聴政以民心为已心处官事如家事陞嘉兴通判】
　　韩叔阳【旧浙江通志高淳人初令浦江有异政嘉靖中知严州赈饥恤患片言折狱筑东兴二湖为百世利修思范亭严陵祠以励风教陞湖广按察副使】
　　潘丝【献徴録字朝言婺源人嘉靖乙丑浙东矿盗起抵婺纵兵四掠又明年入歙六邑汹汹部使者强起丝大破之御史超格荐之授严州府别驾权知分水县县喜讼大者斧致细者缕解吏从旁瞪视不敢吐声息又丁户多浮额民苦之乃钩稽故牍去虚丁以千数三月而邑大治移摄建德蠲嵗徴八百有竒刋为额有瞽贫令子售基地于侄子死讼夺之丝知其奸而念其瞽也好谓曰侄诚尔负劵业已成矣我以俸金为若直瞽输情自服曰宁死忍欺明府耶其服人心如此】
　　杨守仁【万厯严州府志字嘉复漳浦人以刑部郎任严州府才情练达振刷一新始以公署偏处后堂之西日益倾圮即捐俸鸠工改于正堂之后出入正中规制宏敞乂修改府学移櫺星门于前凿泮池起仰圣门于仪门之侧立会以课七庠之士悉照棘围三塲亲督之皆捐已俸且亲为品隲焉】
　　孙曜【万厯严州府志丹阳人嘉靖六年任严州通判居官清慎事母至孝】
　　林嶨【淳安县志字茂贞闽人由进士令淳安明敏寛和修学宫葺书院置浮梁设社学广义塜封坛储仓陞太仓州邑人树碑建祠于南屏山】
</div>
    <div class="pagination">
<a href="浙江通志_page466.html">上一页</a><span>...</span><a href="浙江通志_page462.html">462</a><a href="浙江通志_page463.html">463</a><a href="浙江通志_page464.html">464</a><a href="浙江通志_page465.html">465</a><a href="浙江通志_page466.html">466</a><span class="current-page">467</span><a href="浙江通志_page468.html">468</a><a href="浙江通志_page469.html">469</a><a href="浙江通志_page470.html">470</a><a href="浙江通志_page471.html">471</a><a href="浙江通志_page472.html">472</a><span>...</span><a href="浙江通志_page468.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
