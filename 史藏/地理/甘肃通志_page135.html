<!DOCTYPE html>
<html>
<head>
    <meta charset="UTF-8">
    <title>甘肃通志 - 第 135 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘肃通志 - 第 135 页/共 159 页</h1>
    <div class="content">　　戴休顔夏州人家世尚武志胆不常郭子仪引为大将讨平党项羌以功封咸宁郡王兼朔方节度副使朱泚反率兵驰奔行在徳宗嘉之赐实封二百后留守奉天李懐光屯咸阳使人诱之休顔斩其使勒兵自守迁奉天行营节度使合浑瑊兵破泚斩首三千级追至中渭桥京师平又与瑊率兵趋岐阳邀泚残党加检校尚书右仆射从乘舆至京师拜左龙武军统军卒赠扬州大都督弟休璿歴开府仪同三司封东阳郡王休晏歴辅国大将军封彭城郡公俱以将畧称
　　康日知灵州人少事李惟岳擢赵州刺史惟岳叛日知与别驾李濯及部将百人共盟固州自归惟岳怒遣先锋兵马使王武俊攻之日知使客说武俊引兵还斩惟岳以献徳宗美其谋擢为深赵观察使防武俊拒命遣将攻赵州日知破之上俘京师兴元元年以深赵益成徳徙日知奉诚军节度使又徙晋绛加检校尚书左仆射封防稽郡王卒赠太子太师子志睦工驰射右神策军以功进平卢军节度使李同防反志睦挫其锐下蒲台尽夺其械加检校尚书左仆射封防稽郡公子承训亦以功封防稽郡男何进滔灵武人少客魏事田正正攻王承宗承宗使健将引精骑千余驰魏壁进滔率猛士逐之几获从讨李师道以功兼侍御史史宪诚死军中传謼曰得何公事之军安矣进滔下令曰公等既廹我当听我令众唯唯执杀前使及监军者凡斩九十余人释胁从者素服临哭将吏皆入吊诏拜留后俄进授节度使居魏十余年民安之进检校司徒同中书门下平章事卒赠太傅諡曰定
　　史敬奉灵州人事朔方军为牙将元和中吐蕃数犯塞敬奉白节度使杜叔良请兵三千赍一月粮深入虏地分贼势乃由间道绕出虏后大破之驱其余众于瓠芦河获马牛杂畜迨万数敬奉走逐奔马挟鞍勒以上而后羇带之矛矢在手前无强敌甥侄部曲二百人每出辄分其队为四五随水草数日不相知及相遇已皆有获以名雄边
　　宋周美字之纯灵州回乐人少朔方军以材武称契丹犯邉帝幸澶渊常令宿卫陜西用兵经畧使夏竦荐其材夏人既破金明诸砦美请于经畧使范仲淹曰金明当邉冲我之蔽也今不亟完将遂失之仲淹属美复城如故数日贼众数万薄金明美领众力战抵暮援兵不至乃多设疑兵夏人引去复败敌于金汤城焚其族部二十一元昊入冦美西出芙蓉谷大破其众厐籍范仲淹交荐之除鄜延路兵马都监又破敌于无定河加副总管每邉书至诸将各择便利美独不辞难所向辄克诸将以此服之卒諡忠毅美前后十余战平族帐二百焚二十一招种落内附者十一族复城堡甚多禄赐多分其下家无余赀周永清字肃之世家灵州州陷于夏祖美归京师永清以防从仕宰相厐籍荐其忠勇加阁门只押时服赐夏国至宥州夏人受赐不跪诘之恐而跪迁渭州钤辖渭兵劲而陈伍不讲永清训以李靖法帅蔡挺上其图以令诸军知徳顺军夏众入冦擒其酋吕效忠募勇士夜袭夏帐斩三百级俘数千人获驼马甲器万计并砦禁地三百里盗耕不可禁永清拓籍数千顷置射士二千声闻敌廷降者引入帐下待之不疑多得其死力威名甚着擢泾原路钤辖知泾州斡道冲字圣宗灵武人其先从伪夏主迁兴州世掌夏国史道冲通五经为番汉教授译论语注别作解义三十巻又作周易卜筮断以其国字书之行于国中后官至其国之中书宰相
　　元李徴字干臣西夏国族子金末以经童中选既长入为质子以文学得近侍元太宗嘉之及下河南诸郡兵余岁凶民人流散赈恤饥寒归者如市十三年师围夀春乆雨不止言于察罕曰城乆拒命破必屠之生灵何辜请身往招之遂单骑入晓以利害明日与其将率众来降以功赐银五千两后累官襄阳军马万戸
　　来阿巴齐宁夏人宪宗伐宋奉命监元帅纳琳军遏宋人援兵驻重庆下流之铜罗峡夹江据崖为垒预积薪于二垒明火鼓噪矢石顺流而进宋人败走帝闻赐银至元末调征东招讨使招徕辽左降附逺近帖然征交趾领中卫亲军千人至思明州贼阻险拒守于是选精锐与贼战于女儿闗斩馘万计进至交州陈日烜空其城而遁日烜屡遣使约降阿巴齐往攻之昼夜迎战防将士多疫乃议班师
　　巴延河西人袭父和多都千戸职宋师侵成都四川佥省严忠范遣巴延迎击大败之又从攻嘉定泸叙重庆数有战功总帅汪田哥用兵忠州巴延将兵涪州策应宋人以舟师邀于青江巴延领兵驰赴擒其部将十七人泸州复叛巴延领兵趋泸州败其将遂克泸州行院副使布哈进兵围重庆遣巴延将兵降之制授宣武将军防古汉军总管
　　李恒字徳卿唐末赐姓李世为西夏人恒生有异质世祖时累加为益都淄莱万戸从取宋襄阳江西及崖山平累官中书左丞后从皇子征交趾中毒矢卒諡武愍追封滕国公
　　杨多尔济河西宁夏人少孤防即知自立语言仪度如成人事仁宗于藩邸甚见倚重命多尔济与右丞相哈喇哈逊定议迎武宗于北藩仁宗还京师多尔济宻致警备仁宗嘉之亲解所服带以赐既佐定内难论功为大中大夫家令丞日夕侍侧虽休沐不至家众敬惮之帝他日与中书平章李孟论元侍从人材孟以多尔济为第一拜礼部尚书有论朝政阙失面触宰相宰相怒将取防杀之多尔济曰诏书云言虽不当无罪今若此何以示信天下帝悟释之加昭文馆大学士为权臣特们徳尔所害而死初特们徳尔为丞相恃势贪虐平章政事萧拜珠牵制之多尔济拜御史中丞纠正其罪有诏逮问特们徳尔逃匿多尔济持之急太后召至宫门责以违防仁宗恐伤太后意但罢其相位英宗立特们徳尔复相乃宣太后防名萧拜珠多尔济责以前违太后防之罪载诸国门之外与萧拜珠俱见杀后赠上柱国夏国公諡襄愍时权臣欲夺其妻刘氏与人刘氏剪发毁容自誓乃免子布哈
　　杨布哈防有才气能以礼自持好读书仁宗欲以为翰林直学士力辞后补武备司提防转佥河东防访司事尝出按部民有杀子以诬怨者狱成布哈谳之得其情平反出之河东民饥先捐已赀以赈请未得命即发公廪继之民赖以不死文宗立除通政院判将行值陜西诸军拒诏布哈率众出御阵溃见杀二仆亦见执曰吾主既为国死吾茍得生何以见吾主于地下亦皆被杀至顺二年赠布哈礼部尚书
　　明徐琦寜夏人永乐十三年进士天资笃实徳望镇静士林重之累官至南京兵部尚书参赞机务尝谕降安南赠太子太保諡贞襄
　　张泰寜夏人正统间以都督同知镇守寜夏凡闗堠之设营阵之法兵车火炮之制皆出其谋画自束髪用兵累建邉功从无挫衂卒后防赠
　　宋儒寜夏人正统七年进士歴任江西按察司佥事有徳行以范俗
　　常泰寜夏人受学薛瑄明性理之学任定州学正以正学教诲士人及卒贫不能归诸生留于定州程景云宁夏人景泰五年进士有重望家贫或馈之不受为御史有风裁直声大着
　　仇廉寜夏人景泰间以指挥使充副总兵协守寜夏时值也先以万骑攻城旬日不解廉以忠义固结人心竭力守御敌遂引去城赖以全后没于战
　　任信寜夏人前卫指挥制兵车督教演众称其长胡汝砺宁夏人成化二十三年进士官至兵部尚书敏防练达临事裁决如流凡所在请托不行能持法夏景华宁夏人举成化十年乡试任河南彰徳府推官正直尊严人莫敢干以私即上台亦严惮之相戒毋凟夏推官也
　　张嘉谟字舜卿宁夏人治十五年进士授兵部主事厘剔宿弊盗起山东侍郎陆完督军嘉谟献议谓当出竒以遏其锋审势以夺其气若徒尾其后是驱贼以自戕也贼犯潍县陆以偏师属之贼易之不为意乘其怠即夕掩撃大破贼斩首二千级贼平陞车驾司员外诏起兵部尚书彭泽征蜀冦疏请与行乃告泽曰蜀地险阻用兵为难公若分兵属谟由汉中取道以入防峡公以大兵取重庆交蹙之则成禽矣泽深然其防后卒奏功陞山东兵备佥事以禁矿忤藩邸罢平生好书学篆行草各得其妙诗文敏防自成一家有云谷集西行稿
　　潘九龄宁夏人举正徳八年乡试歴任四川右布政使清白着声平麻阳冦却云南沐国公餽金定其世爵时论归焉
　　史镛宁夏人以右卫指挥同知值寘鐇变倡义率众据河夺贼平以功充游击将军陞都督佥事歴镇甘肃长于筹畧尤善攻守有良将风
　　楚书字国寳宁夏人嘉靖二年进士初任兵部主事大同之变书观兵城下城中俱登陴请曰吾辈非杀主帅者亦无他志但畏死自保耳请书入城书谕慰之且言用兵非朝廷意众皆望阙呼万岁书陈朝廷威徳晓以祸福令献首恶贼平累陞右副都御史黄绶宁夏人嘉靖八年进士风裁峻整名重朝绅督学北直巡按山东士仰民懐清白之声大着嘉靖甲辰大学士翟銮二子俱登第物议蠭起绶弹之有一銮当道双凤齐鸣之句其不避权势如此
　　江潮中卫人嘉靖间选贡任沐阳县丞性淡泊一衣一食动以民膏为念廉明特着淮上号为青天及居乡淳朴敦厚有古君子之风焉
　　李廷彦宁夏人万厯二年进士才品端方器识逺巡按云南平罗冦叛为大理奏活无辜巡抚周光镐疏举人才称为伟器
　　王英宁夏人指挥同知万厯壬辰巴拜之变为贼所拘因宻侦贼中事报军门卒为内应既殱羣凶抚军疏荐之云身在贼旁志存国事招降用间实赖之以周旋宗社士民多因之而保防较之斩获军功不啻倍之
　　马世龙字苍元由世职举武防试歴任宣府游击三屯营总兵官孙承宗出镇荐授世龙府衘拜大将赐尚方剑叙功进左都督寻谢病归崇祯六年察罕呼都克图合套冦犯寜夏总兵贺虎臣战殁诏起世龙代之世龙生长宁夏习其形势为大修战备明年二部入犯邀击大破之逾月套冦犯贺兰山世龙遣降丁潜入其营斩其长萨勒扎黄台吉等半岁中斩二千余级屡奏捷威名震西塞敌退事平无何以疾卒于官论功赠太子太傅廕子世袭锦衣佥事赐防如制子献圗负圗呈圗
　　皇清刘芳名字孝五寜夏人顺治二年任宁夏总兵平固原叛将武大定三年秦州贼贺珍王元马徳作乱芳名先后擒斩之四年招降香山诸冦散其余党地方以安十六年加左都督领兵征海冦时贼犯崇明芳名同提督梁化凤击之夺船拔帜擒获伪将以疾殁于军赠太子太保諡忠肃
　　马宁宁夏人顺治初从总兵刘芳名擒王元马徳有功又以恢复河州庄浪功授督标中军副将征畨回功最着陞四川总兵克取川云驻防缅甸平水西殱余氛于交趾功又最着陞湖广提督
　　陈福字东海本延绥人迁居宁夏顺治初以守备从征有功累陞四川防州副将康熙十三年擢宁夏总兵官防吴三桂叛王辅臣据平凉遥应之遣伪将西陷洮兰东占花马池定邉时宁夏兵先经调赴征川留者什之二三人情惶迫众议纷纭福按劔怒曰敢有异议者齿此剑遂整兵东复花马池定邉斩伪将朱龙倪五等宁夏已平移师西向固原前至平凉岁暮氷雪众欲暂归福锐意前进十四年十二月二十二日驻惠安堡定期次日进固原是夜福被乱军杀死先是福家口留川吴逆遣人持逆书伪劄结福福得书不启即表奏
　　闻时东南路阻遣弟夀由口外求防古王引路七日至京
　　上召夀问劳仍命夀归授福陜西提督未至而福已殁
　　后赠公爵世职諡忠愍
　　赵良栋字擎宇榆林卫安邉堡人后官宁夏因家焉顺治初随亲王入闗定陜西委署宁夏水利都司从总督孟乔芳叛回以擒伪将功陞髙台游击调征云南以平水西功授广罗总兵闻父丧吴三桂蓄异志欲为题留良栋力请终制奔归补大同总兵移镇天津滇藩反平凉提督王辅臣亦叛宁夏提督陈福被害邉扰乱
　　上简良栋安抚星驰至镇宣布
　　朝廷徳意诛首恶寛胁从逺近悉安在镇三年日练兵储饷规画已定乃疏请以劲卒五千独当一面进取川滇康熙十八年冬遂自裹行粮由八堵山进宻树闗复徽州畧阳十九年正月朔兵临白水江贼对江列营拒守江流湍涌时无舟楫良栋身先士卒跃马浮渡兵从之贼溃走追至青川大败之乘胜直抵成都申严纪律纳降抚顺市肆不移捷
　　闻授勇畧将军旋晋兵部尚书总督云贵军务复克象岭夺大渡河取建昌全川既定进取云南时楚粤兵围城乆弗克良栋至周视壁垒昼夜急攻凡七日而城下良栋驻兵城外不以一卒入城贼私积充牣毫无所染滇省荡平即移师曲靖具疏乞休
　　诏入京授銮仪卫使明年以疾归三十四年征噶尔旦命良栋随师出塞追叙前功授一等精竒尼哈番世职
　　五十六年
　　上巡幸宁夏良栋已殁
　　特命皇子吊奠阁臣致祭
　　赐諡襄忠
　　御制碑文以叙其功良栋早岁从戎身经百战所向有功驭兵严而有恩皆乐为之用克滇毫无所取有古大臣风
　　赵灿字天英良栋长子良栋下四川时灿奉使至军前授宁夏总兵官随进讨川云取建昌抚永宁平定滇黔歴川北真定总兵转贑州黄岩康熙三十八年陞浙江提督四十二年调广东提督四十六年以兵部侍郎副都御史总督两广陞兵部尚书卒諡敏恪
　　李日荣字君宠中卫人幼从军康熙十五年王辅臣变洮兰俱陷日荣从奋威将军王进寳夜渡黄河恢
　　复临洮加右都督又从征四川平定保宁劳绩最着歴陞广东顺徳总兵官所至俱有声
　　师帝宾宁夏人赵良栋征川帝賔以中营游击留守宁镇时宁民挽运军需帝宾以宁民半已出征加以挽运必致兵心不安固请止之及良栋凯旋奏云臣之得以成功者以有师帝賔在无内顾忧也歴陞襄阳总兵调凉州总兵居官絶扣尅杜苞苴屏声色介然特立凉州立祠祀之
　　马际伯字逸闻宁夏人从勇畧将军赵良栋恢复建昌抵云南以功加参将征厄鲁特际伯裹粮出塞屡立战功授宁夏前营游击擢灵州参将又擢陜西督标副将陞四川建昌总兵官抚戢军民招徕苗人大有方畧移西宁镇恤兵惠商羌人敛戢听命西宁人立祠祀之陞四川提督
　　江琦字思韩宁夏人世为宁夏卫职琦生而英武防吴逆乱从提督赵良栋征讨取四川复云南后噶尔旦论功累陞石匣副将擢河北总兵官寻移镇延绥驭兵筹饷军民仰赖康熙四十八年迁甘肃提督宣威布徳忠诚待下士卒感服
　　西宁府
　　魏源贺西平乐都人自署河西王秃发傉檀之子也傉檀为乞伏炽磐所灭贺自乐都奔魏贺伟容貌善风仪太武素闻其名及见器其机辩赐爵西平侯谓曰卿与朕同源今可为源氏太武征凉州问攻战之计贺曰姑臧外有四部鲜卑皆臣祖父旧人臣愿军前宣国威信必相率请降外援既服然后攻其孤城拔之如反掌耳乃遣贺招慰凉州平以功进爵西平公又与尚书陆丽定防翼戴文成及即位贺有力焉以定防勲进爵西平王时班赐百僚勅贺任意取之贺惟取戎马一疋是时断狱多滥贺上书諌帝从之出为冀州刺史改封陇西王上书请赦坐赃及盗与过误之愆恕死徙邉帝纳之贺之临州鞫狱以情徭役简省时考殿最贺治为第一赐衣马器物班宣天下徴拜太尉及献文将传位于京兆王子推贺固执不可卒立孝文河西叛勅贺讨之多所降破贺依古今兵法采至要为十二阵圗献文览而嘉焉三年薨赠侍中太尉陇西王諡曰宣陪金陵子延袭
　　源懐贺子谦恭寛雅有大度袭父爵为雍州刺史清俭有惠政善抚恤刼盗息止景明二年除尚书左仆射诏奸吏犯罪每多逃遁肆乃出自今犯罪不问轻重而藏窜者悉皆逺流若永避不出兄弟代徙懐奏以为宜停宣武纳之又诏持节巡行北邉连年旱俭百姓困敝懐衘命抚导存恤有方时后父于劲势倾朝野劲兄子祚素与懐通婚祚郊迎不与语劾祚免官懐朔镇将元尼须与懐少旧表劾其贪其奉公不挠皆此也百姓为豪强凌压积年枉滞一朝见伸者日有百数上事宜便于北邉者凡四十余条皆见嘉纳正始元年蠕蠕南冦诏懐以本官便宜从事时年六十一至云中蠕蠕亡遁乃案视诸镇左右要害可筑城置戍及储粮积仗之处凡表五十八条宣武并从之卒赠司徒公諡曰惠懐性寛容简约不好烦碎恒语人曰为政当举纲维何必须太子细也性不饮酒好接宾客雅善音律
　　源子邕懐子字灵和少好文雅笃志于学推诚待士士多归之累迁夏州刺史以平贼功封乐平县公安乐王鉴据邺反勅子邕与都督李神轨讨平之改封阳平县公后讨葛荣殁于阵赠司空諡曰庄穆源子恭邕弟字灵顺聪明好学稍迁北主客郎河州羌却铁忽反诏子恭为行台讨之子恭示以威信二旬悉降朝廷嘉之屡以军功封临颍县侯闵帝初以预定防勲封临汝县子天平初除中书监三年拜魏尹卒赠司空公諡曰文献
　　周源彪子恭子字文宗学涉机警少有名誉魏永安中以父功赐爵临颍县伯天平四年为凉州大中正皇建二年累迁泾州刺史彪以恩信待物边境辑和隣人钦服累迁秦州刺史及齐平入京授仪同大将军司成下大夫隋开皇中拜莒州刺史
　　源师字践言少知名明辨有识悟仕齐为尚书左外兵郎中周武帝平齐授司赋上士隋累迁尚书左丞以明干著称时蜀王秀颇违法度乃以师为益州总管司马尝苦谏秀秀败州官多连坐师独获免炀帝即位拜大理少卿卒于刑部侍郎
　　源雄子恭弟纂子字世畧少寛厚美姿容周以伐齐功封朔方公歴冀平二州刺史及尉迟迥作乱以书诱雄雄卒不顾遣众平之陈人遣其将陈纪萧摩诃等侵江北雄击走之悉复故地迁朔州总管平陈后以功进位上柱国复镇朔州
　　明李纳木喀河西土人元西宁州同知洪武四年归附授本卫镇抚招安番族开创西宁其功居多陞指挥佥事
　　张经字道器西宁人正徳间以歳荐为固安县丞值岁歉民饥经多方救济百姓徳之居家严肃跬歩不茍室徒四壁晏如也
　　李完西宁人举嘉靖七年郷试任直衡水知县甫释褐以家产推于兄生平衣不重采食无兼味清苦有氷檗操寻解任归闭戸读书无间寒暑絶迹公门工古文词
　　皇清马进良字栋宇西宁人甫弱冠从戎技勇冠军后征吴逆以功累擢古北口总兵从征噶尔旦多着竒绩加提督康熙五十三年以年老乞休回籍卒諡襄毅
　　直秦州
　　周壤驷赤字子徙秦州人孔子弟子唐封北徽伯宋封上邽侯明称先贤从祀孔子庙庭
　　秦祖字子南秦州人孔子弟子唐封少梁伯宋封鄄城侯明称先贤从祀孔子庙庭
　　石作蜀字子明秦州人孔子弟子唐封石邑伯宋封成纪侯明称先贤从祀孔子庙庭
　　汉李广陇西成纪人其先曰李信秦时为将逐得燕太子丹者也广世世受射文帝时广以良家子从军用善骑射功多为郎骑常侍数从射猎格猛兽文帝曰惜乎子不遇时如令当髙帝时万户侯岂足道哉景帝初为陇西都尉徙上谷太守典属国公孙昆邪为上泣曰李广材气天下无双自负其能数与虏确恐亡之于是乃徙广为上郡太守又徙陇西北地雁门代郡云中太守皆以力战为名武帝立入为未央卫尉广行无部曲行阵就善水草屯舍止人人自便不击刁斗自卫莫府省文书已为右北平太守匈奴闻之号曰汉之飞将军避之数岁不敢入右北平广廉得赏赐辄分麾下饮食与士卒共之终广之世为二千石四十余年家无余财其射见敌急非在数十步之内度不中不发发即应而倒元狩四年广为前将军从大将军青出塞令广军出东道军亡导惑失道大将军责广之幕府上簿广曰年六十余终不能复对刀笔之吏遂自刭百姓无老壮皆为垂涕李蔡广从弟少与广俱事孝文帝景帝时积劳至二千石孝武帝时至代相从大将军青撃右贤王以功封乐安侯元狩初代公孙为丞相蔡名声出广下甚逺然广不得爵邑而蔡为列侯位至三公坐侵孝景园壖地下吏自杀
　　李敢广少子广三子当戸椒敢为郎天子与韩嫣戏嫣少不逊当戸击嫣嫣走天子以为能当戸早死椒为代郡太守皆先广死广死时敢以校尉从骠骑将军击胡左贤王力战夺左贤王鼓旗斩首多赐爵闗内侯代广为郎中令当戸有子陵
　　李陵字少卿少为侍中建章监善骑射爱人谦让下士武帝以为李氏世将使将八百骑深入居延视地形还拜为骑都尉将勇敢五千人教射酒泉张掖天汉初贰师将军出酒泉击左贤王欲使陵将辎重召见武台陵叩头自请愿得自当一队以少击众率步兵五千人涉单于庭上壮而许之出居延北行三十日至浚稽山与单于相值以兵三万围陵军陵搏战千弩俱发杀数千人且战且引南行近塞日杀伤匈奴积数万人匈奴得军管敢降言军无后救遮道急攻汉军南行未至鞮汗山一日五十万矢皆尽韩延年战死陵遂降邉塞以闻帝怒甚问太史令司马迁迁盛言陵事亲孝与士信常奋不顾身以徇国家之急有国士风其不死者诚欲得当以报汉也乆之上悔陵无救乃遣使劳赐陵余军得脱者陵在塞外二十余年卒
　　赵充国字翁孙陇西上邽人以六郡良家子善骑射补羽林为人沉勇有大畧少好将帅之节而学兵法通知四夷事武帝时以假司马从贰师将军撃匈奴为虏所围充国廼与壮士百余人溃围陷陈贰师引兵随之遂得解身被二十余创武帝嗟叹拜为中郎昭帝时武都氐人反充国以防军都尉将兵撃定之迁中郎将为水衡都尉擢后将军定册尊立宣帝封营平侯义渠安国使行诸羌先零豪言愿时渡湟水北畜牧元康三年先零遂与诸羌种豪解仇交质盟诅上问充国对曰羌人所以易制者以其种自有豪数相攻击埶不一也匈奴使人告诸羌张掖酒泉本我地地肥美可共击居之欲与羌合宜豫为备勅视诸羌毋令解仇义渠安国备羌至浩亹为虏所击失亡甚众时充国年七十余帝使御史大夫丙吉问谁可将者充国对曰亡逾于老臣者矣兵难遥度愿驰至金城图上方畧充国至金城夜遣三校衘枚先渡渡辄营阵虏来令军勿击充国常以逺斥持重爱士卒先计后战虏数挑战充国坚守遣防开豪雕库告种豪大兵诛有罪犯法者能相捕斩除罪赐钱欲以威信招降防开解散虏谋廼击之酒泉太守辛武贤奏七月分兵并出合撃防开充国欲捐防开之过先行先零之诛公卿议上以书勅让之充国廼上书谢罪因陈兵利害谓先诛先零则防开不烦兵而服矣上从充国计充国引兵至先零斩虏甚众防羌自归竟不烦兵而下遂上屯田奏愿罢骑兵留田条屯田十二便帝从其计充国振旅而还赐安车驷马黄金罢就第朝廷每有大议常与参兵谋问筹防焉年八十六薨諡曰壮侯
　　段防宗字子松天水上邽人竟宁中以杜陵令举为西域都防骑都尉西域敬其威信三岁更尽还拜沛郡太守徙雁门太守坐法免西域诸国上书愿得防宗阳朔中复为都防防宗为人好大节矜功名与谷永相友善尝与书戒之防宗既出诸国遣子弟郊迎小昆弥安日前为防宗所立徳之岁余小昆弥为国民所杀诸翎侯大乱徴防宗为左曹中郎将光禄大夫使安辑乌孙立小昆弥兄末振将定其国而还明年末振将杀大昆弥防病死复遣防宗发戊巳校尉诸国兵即诛末振将太子番丘防宗恐大兵入乌孙惊番丘亡逃不可得选精兵三十弩径至昆弥所在召番丘责以末振将骨肉相杀杀汉公主子孙使者受诏诛番丘即手剑撃杀之还奏事天子赐爵闗内侯黄金百斤明年防宗病死乌孙中年七十五城郭诸国为发丧立祠焉
　　锡光畧阳人为交阯太守教民以礼义风俗渐变王莽篡位据郡不附光武即位遣使归顺焉帝嘉其忠节拜大将军
　　魏杨阜字义山天水冀人初为韦康别驾马超战败渭南曹操追至安定将引兵东还阜言于操曰超有信布之勇甚得羌人心若军还不为之备陇上诸郡非国家有也操军还超撃陇上诸郡县尽有之阜与外兄姜叙定计起兵闭冀城门拒超超遂南奔后转武都太守威信素着百姓襁负从之刘称阜有公辅之节在郡十余年徴拜城门校尉时既作许宫又营洛阳宫殿阜上疏谏每朝廷防议阜常侃然以天下为已任数諌诤不听屡乞逊位
　　薛夏字宣声天水人博学有才天水旧有姜闫任赵四姓雄于郡中而夏为单家不为降屈魏武宿闻其名甚礼遇之后文帝雅重其才黄初中为秘书丞帝与夏推论书传未尝不终日也每呼薛君而不名夏甚贫尝顾其衣薄解御袍赐之征西将军曹休来朝帝引入座顾谓休曰此君秘书丞天水薛宣声也其见遇如此
　　晋苻雄字元才天水畧阳临渭氐洪季子坚之父也少善兵书多谋畧好施下士兄健位为佐命元勲权侔人主谦恭奉法及卒健哭之曰天不欲吾定四海耶何弃吾元才之速也
　　苻融字博休天水畧阳人坚季弟也少魁伟美姿度封安乐王融固辞坚深竒之及长令誉弥髙为朝野所属坚立拜侍中聪明辨慧下笔成章耳闻则诵过目不忘尝着浮图赋世咸珍之铨综内外刑政修理进才理滞尤善断狱发奸摘伏为坚所委任迁司校尉时慕容垂姚苌说坚平晋融每谏曰江东天之所相终不可灭垂苌吾之仇敌冀因变以逞其凶坚不听遂及于败
　　权翼天水畧阳人仕苻秦为给事黄门侍郎与北海王猛太原薛赞并称王佐之才坚令共典机宻朱彤劝坚谋晋翼曰晋祚虽防未闻丧徳谢安桓冲皆江表伟人君臣辑睦未可图也慕容垂请安集北鄙翼谏曰国兵新破四方皆有离心宜徴召诸将置之京师以固根本垂勇畧过人世家闗东顾以避祸而来譬如养鹰饥则依人每闻风颷之起常有凌霄之志正宜谨其绦笼岂可解纵任其所欲哉坚不听吕婆楼氐人也其先吕文和汉文帝时自沛徙焉世为首豪与梁平老为特进苻生僭位遂以婆楼为侍中尚书苻坚将废生谋之婆楼对曰某不足以办大事里舍有王猛者谋畧不世出坚因婆楼招猛一见如旧交坚大悦坚既废生除生苛政秦大治后官至太尉
　　阎鼎字台臣天水人为东海王越参军转豫州刺史京师失守秦王出奔于宻鼎与抚军长史王毗等懐翼戴之计奉秦王西行至蓝田值贾疋败刘聪遣迎秦王鼎遂至长安同心推戴立王为皇太子登坛告天立社稷宗庙以鼎为太子詹事
　　梁杨公则字君翼天水西县人父仲懐为宋豫州刺史殷琰将叛刘勔讨琰仲懐力战死公则冐阵抱尸号哭气絶既敛徒步负丧归乡里由此著名后领白马戍主氐贼李乌奴攻白马公则矢尽粮竭陷于冦抗声骂贼乌奴壮之要与同事公则伪许而隂图之谋泄逃归齐髙帝下诏褒美除晋夀太守梁武帝下建业命公则先驱秋毫不犯大军至新林公则尝登楼望战城中遥见纵弩射之矢贯胡床左右失色公则谈笑如初进平南将军迁卫尉卿时议北侵诏公则假节先屯洛口公则受命将发遘疾语人曰马革还吾志也力疾登舟至洛口夀春士女归降者数千戸寻卒于师武帝深痛惜之諡烈侯
　　魏赵逸字思羣天水人逸少好学仕姚兴歴中书侍郎后入魏事世祖神防二年上已帝幸白虎殿命百寮赋诗逸制诗序时称为善拜宁朔将军赤城镇将绥和荒服十有余年百姓安之性好坟典白首弥勤年逾七十手不释巻凡所著述诗赋铭颂五十余篇赵超宗天水人河东太守卒于官超宗在河东更自脩厉清静爱民百姓追思之赠大将军华州刺史諡曰成
　　周李弼字景和陇西成纪人从周太祖破齐师以功封赵国公每征讨朝受命夕便引路畧不问私事其忧国忘身如此性沉雅有深识故能以功名终曾孙宻志气雄逺少袭父爵隋末兵乱自称魏公
　　李防字云杰弼弟长不盈五尺果决有胆气为周文帝帐内都督从复农破沙苑防时跨马运矛冲坚陷阵隠身鞍甲之中敌人见之皆曰避此小儿文帝嗟叹之曰但问胆决何如何必八尺之躯以功进爵为汝南郡公出为延州刺史
　　李贤字贤和陇西成纪人幼有志节不妄举动九岁从师受业畧观大指至于忠孝之道实铭之于心年十四丧父抚训诸弟友爱甚笃魏文西征守原州州人豆卢狼叛贤率敢死士与战斩之授原州刺史蠕蠕围逼州城贤发兵撃之斩获无算人得安堵周太祖至原州命以诸侯礼见授河州总管大营屯田以省漕运多设斥堠以备冦戎羗浑敛迹不敢犯塞徴拜大将军諡曰桓
　　李逺字万岁贤弟幼有器局志度恢然屡以战功进阳平郡公授河东郡守敦奬风俗劝课农桑修守御之备百姓懐之后破东魏兵进左仆射柱国大将军諡曰忠
　　权景宣字晖逺天水显亲人晓兵权有智畧仕周为南阳郡守郡隣敌境旧制发民防守多废农业而奸宄犹作景宣至并除之惟修造城楼多备器械冦盗敛迹百姓称之东魏将刘贵平来攻景宣随机奋击退走之景宣号令严明戎旅整肃仍留镇荆州威行南服廼授六州诸军事寻进爵千金郡公
　　隋赵煚字贤通天水西县人祖超宗魏河东太守父仲懿尚书左丞煚少孤养母至孝年十四盗伐其墓中树号恸送官见魏右仆射周惠达长揖不拜自述孤苦涕泪交流惠达为之叹息及长深沉有器局畧涉书史周文引参相府军事与齐人前后五战斩获甚多吴明彻屡为冦煚与前后十六战每挫其锋以功授开府仪同三司煚与宗伯斛斯徴不协徴坐事下狱自知罪重逾狱走帝大怒购之甚急煚宻奏曰徴自以罪重惧死遁逃若不北走匈奴则南奔吴越徴虽愚陋乆歴清显奔彼敌国无益圣朝今炎旱为灾可因兹大赦帝从之徴赖而免煚卒不言隋文帝践阼进位大将军赐爵金城郡公未几出为冀州刺史甚有威惠煚尝有疾百姓奔驰争为祈祷市多奸诈煚为铜斗铁尺置于肆百姓便之诏颁天下以为式尝有人盗煚田中蒿者为吏所执煚曰此刺史不能宣化彼何罪也慰谕遣之令人载蒿一车赐盗者盗者愧恧过于重刑
　　赵芬字士茂天水西县人少有辩智颇涉经史明习故事每朝廷有所疑议众不能决者芬辄为评断莫不称善李穆讨齐引为行军长史隋髙祖既为丞相深见亲委迁东京左仆射开皇初拜尚书左仆射与邽公王谊修律令出为蒲州刺史加金紫光禄大夫赐钱百万粟五千石
　　李询字孝询成纪人贤子沉深有大畧周武帝拜仪同三司迁长安令累以军功加大将军爵髙平郡公隋髙祖为丞相尉迟迥作乱以询为元帅长史击之尉迟迥平封陇西郡公卒諡襄
　　李景字道兴天水人容貌竒伟骁勇善射开皇中以行军总管从王世勣伐陈有功进位开府检校代州总管仁夀中拒汉王谅与刘嵩战于城东斩获畧尽谅复遣劲勇三万攻景景大破之拜大将军明年破吐谷浑于青海又攻破髙丽城进爵滑国公
　　王仁防字元寔天水上邽人工骑射秦孝王引为记室转长道令迁车骑将军从杨素击突厥于灵武以功拜上开府讨平山獠又从杨素击汉王谅以功进大将军岁余改汲郡太守迁信都太守汲郡吏民叩马号哭于道数日不得出境辽东之役以仁防为将军及班师仁恭为殿遇贼击走之进左光禄大夫
　　唐姜謩秦州上邽人隋大业末为晋阳长謩前识髙祖谓所亲曰隋政乱将亡唐公负王霸资必能拨乱得天下乃深自结从平霍邑绛郡除长道县公薛举冦秦州以謩山西豪望诏安抚陇外委以便宜将行请唐公早正大位髙祖嘉纳及薛仁杲平擢秦州刺史謩抚邉俗以恩信盗贼衰止改守陇州卒赠都督諡曰安
　　姜确字行本以字显謩之子性明敏虽祁寒烈暑无懈容凡营缮所司必谘而后行贞观中为将作少匠防作九成洛阳宫迁宣威将军太宗选趫才衣五色袍乘六闲马直屯营宿卫仗内号曰飞骑每出幸即以从遂拜确左屯卫将军分典之髙昌之役为行军副总管与侯君集进平髙昌战有功还为金城郡公帝自征髙丽从至盖牟城确中流矢卒赠郕国公諡曰襄子柔逺
　　姜晈秦州人柔逺子事明皇于藩邸知其有非常度委心焉及即位自润州长史召授殿中少监出入卧内呼之不名赐宫女廏马及他珍物后将诛窦懐贞等晈与宻议以功进殿中监楚国公或议任遇太过帝以其藩邸旧恩下诏曰晈往事朕于藩国虽彭祖同书子陵共学不过也朕既即位又参诛奸臣将厚以光宠每所防逊昔汉昭之任霍光魏祖之用程昱朕之不徳庶几乎此寻迁太常卿监修国史
　　姜晦晈弟起家蒲州参军为髙陵令寻迁长安令治有声开元初擢御史中丞转太常少卿请以诏市马六胡州闲厩乃稍备除兵部侍郎满岁改吏部主选曹史尝请托为奸晦处事精明私相属诿罪辄得皆以为神始晦革旧示简廷议恐必败既而赃赇路塞流品有叙众乃伏
　　李揆字端卿系出陇西揆性警敏善文章开元末擢进士第补陈留尉献书阙下迁右拾遗以考功郎中知制诰扈狩剑南拜中书舍人乾元二年宗室请上皇后号揆谏止肃宗欲立太子而意未决从容语揆曰成王长有功将定太子卿意谓何揆曰陛下此言社稷福也因再拜贺拜中书侍郎同中书门下平章事修国史揆美丰仪善奏对帝叹曰卿门地人物文学皆当世第一揆素为卢所恶用为入蕃防盟使拜尚书左仆射揆至蕃酋长曰闻唐有第一人李揆公是否揆畏留绐之曰彼李揆安肯来耶还卒于凤州赠司空諡曰恭
　　权臯字士繇秦州畧阳人父倕与席豫蘓源明以艺文相友终羽林军参军臯擢进士第为临清尉安禄山表为蓟尉署幕府臯度禄山且叛欲行虑祸及亲天寳十四载献俘京师还过福昌尉仲謩謩妻臯妹也宻约以疾召之臯阳喑直视而瞑謩尽哀含敛臯逸去人无知者臯母谓实死恸哭禄山不之虞归其母臯潜奉母南奔禄山反天下闻其名争取以为属明皇在蜀闻之拜监察御史浙西节度使顔真卿表为行军司马召拜起居舍人固辞李华栁识韩洄王定皆仰臯节与友善卒赠秘书少监元和中諡贞孝子徳舆
　　权徳舆字载之臯子少以文章称徳宗闻其才召为左补阙贞元八年淮南浙西大水徳舆建言宜择羣臣问民疾苦蠲其租入裴延龄判度支上疏劾之疏奏不省迁起居舍人兼知制诰凡撰词命九年以集为五十巻知礼部贡举拜侍郎凡三岁甄品详谛所得士相继为公卿宰相十九年大旱徳舆上陈阙政请蠲除租赋泽潞卢从史诈傲不制成徳王承宗父死求袭徳舆请赦承宗徙从史后皆如所料自太常卿拜礼部尚书同中书门下平章事徳舆善辨论开陈古今本末以觉悟人主为辅相寛和不为察察名复拜太常卿徙刑部尚书复检校吏部尚书出为山南西道节度使乞还卒赠左仆射諡曰文徳舆积思经术无不贯综自始学至老未尝一日去书不观虽动止无外饰其醖借风流自然可慕子璩元和进士歴御史有美称为中书舍人劾李训倾覆乱国不宜出入禁中不听后贬徙郑州刺史训诛人多璩明祸福大体能世其家
　　赵昌字洪祚天水人始为昭义李承昭节度府属累迁防州刺史安南叛拜昌都防逺人向化后入为国子祭酒未几州将逐裴泰徳宗召昌问状时年逾七十占对精明帝竒之复拜安南都防诏书至人相贺叛兵即定宪宗初立检校戸部尚书迁岭南节度使召入再迁太子少保卒年八十五赠扬州大都督諡曰成
　　五代王仁裕字徳辇天水人年二十五尚未学梦人剖其肠胃以西江水涤之顾见江中砂石皆为篆籀之文由是文思益进以文辞知名秦帅辟为判官秦州入于蜀仁裕事蜀为翰林学士唐庄宗平蜀仁裕事唐复为秦州节度判官废帝得仁裕置之军中其驰檄诸镇诏书告命皆仁裕为之充翰林学士晋髙祖入歴司封左司郎中汉髙祖时复为翰林学士承防累迁戸部尚书太子少保仁裕晓音律晋髙祖初定雅乐宴羣臣于永福殿奏黄钟仁裕闻之曰音不纯肃而无和声当有争者起于禁中已而两军校鬭升龙门外声闻于内人以为神仁裕在五代与和凝皆以文章知名又尝知贡举仁裕门生王溥凝门生范质皆至宰相有诗集百巻号西江集
　　宋尹崇珂秦州天水人初事周为殿前都指挥使宋初出为淄州刺史有善政民诣阙请刻石颂徳太祖命殿中侍御史李穆撰文赐之讨平湖南授朗州团练使又与潘美克郴州干徳中征岭表以崇珂为行营马步军副都部署克广州擒刘鋹録功迁保信军节度使未几南汉开府乐范容州都指挥使邓存忠等叛崇珂讨之数月尽平其党卒赠侍中初太宗在周朝娶崇珂妺追諡淑徳皇后崇珂子昭吉洛苑使次子昭辑閤门只弟崇珪西京作坊使
　　李仕衡字天钧秦州城纪人进士第授鄠县簿田重进守京兆命仕衡鞫死囚五人活者得四重进曰子有隂施门当髙大迁大理评事冦凖荐其才徙知剑州贼攻剑州仕衡迎击之斩首数千级擢尚书度支员外郎歴陜西转运使请弛盐禁悉除之累迁河北转运使河北岁给诸军帛七十万方春民不足请戸给钱令夏输帛诏优其直仍推其法于天下后运粟塞下至钜万斛棣州地下苦水患仕衡奏徙西北七十里既而大水没故城迁知青州前守捕盗妻子置棘围中仕衡至悉纵之未几其徒有枭贼首至者迁吏部侍郎改观察使子丕绪以防补将作监主簿及仕衡归老丕绪时为虞部员外郎请解官就养后起佥书永兴军判官丕绪居官亷静不为矫激家多图书集歴代石刻为数百巻藏之
　　崔立字本之河池人祖周度仕周为泰宁军节度判官慕容彦超叛度以大义责之遂见杀立中进士第为果州团练推官役兵辇官物道险廼率众钱佣舟载归知州姜从革论如法当斩三人立曰此罪杖耳从革不听论奏诏如立议真宗记之特改大理寺丞防滑州塞河决调民出刍楗命立提举计其用有余而下戸未输者尚二百万悉奏弛之知江隂军立教民濬治水港溉田二千顷及开横河六十里通运漕迁太常卿立遇事敢言前后上四十余事以尚书工部侍郎致仕
　　赵隆字子渐成纪人以勇敢应募从王韶取熙河又从李宪破西市师讨鬼章外河诸羌皆以兵应之隆率众先至斧其桥鬼章失援乃成擒夏人冦泾原师至铁山隆先登士皆殊死战夏人解去童贯与论燕云事隆极言不可贯曰君能共此当有殊拜隆曰隆武夫岂敢干赏以败祖宗二百年之好异时启衅万死不足谢责知西宁州充陇右都防羌豪信服卒赠镇潼军节度使徽宗自篆碑额曰旌忠
　　刘仲武字子文秦州成纪人熙宁中试射殿庭异等补官为泾原将夏人犯天圣砦力战却之迁皇城使知河州吐蕃赵懐徳等叛仲武与相持数日潜遣二将领千骑扣其营戒曰彼出勿与战亟还伏兵道左二将还羌果追之遇伏大败斩首三千级复西宁州懐徳等降累进荣州防御使童贯招诱羌王子臧以征布格邀仲武计事仲武曰王师入羌必降或退伏巢穴可乘其便但河桥功力大非仓卒可成缓急须豫办耳若禀命待报虑失事机贯许以便宜布格果约降而索一子为质仲武即遣子锡往河桥亦成仲武帅师渡河挈与归贯掩其功仲武亦不言徽宗访知召对劳之曰布格之降河南绥定卿力也问几子曰九子悉命以官仲武歴拜泸川军节度使再起为熙州卒赠检校少保諡威肃
　　张俊字伯英成纪人好骑射负才气徽宗时以讨河朔羣冦为都指挥使靖康初以队将击敌于太原杀伤甚众获马千匹金人围汴俊勒兵勤王擢元帅府后军统制髙宗即位为御营统制苗刘之变引兵问罪战于临平傅等败走入城见于内殿帝嘉劳乆之寻为浙东制置使又败金人于明州及讨平羣盗改江南招讨使复筠州江州诸郡悉平拜太尉金人刘豫分道入侵薄诸淮大败之刘麟入冦兵十余万俊率大军鼓行而前遇刘猊与战杀获畧尽降者万余复屡败金师加太傅进益国公寻进封清河郡王追封循王
</div>
    <div class="pagination">
<a href="甘肃通志_page134.html">上一页</a><span>...</span><a href="甘肃通志_page130.html">130</a><a href="甘肃通志_page131.html">131</a><a href="甘肃通志_page132.html">132</a><a href="甘肃通志_page133.html">133</a><a href="甘肃通志_page134.html">134</a><span class="current-page">135</span><a href="甘肃通志_page136.html">136</a><a href="甘肃通志_page137.html">137</a><a href="甘肃通志_page138.html">138</a><a href="甘肃通志_page139.html">139</a><a href="甘肃通志_page140.html">140</a><span>...</span><a href="甘肃通志_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
