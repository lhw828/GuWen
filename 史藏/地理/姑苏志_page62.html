<!DOCTYPE html>
<html>
 <head>
  <meta charset="utf-8"/>
  <title>
   姑苏志 - 第 62 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   姑苏志 - 第 62 页/共 70 页
  </h1>
  <div class="content">
   张益字士谦吴县人少长京师登进士第入翰林为庶吉士授中书舍人转大理评事与修宣庙实录书成迁翰林修撰进侍读学士入内阁典机务正綂末死土木之难赠翰林学士諡文僖益为人清淳端谨文章圆熟对客数千言援笔立就楷书亦工初益与夏防同年及见陈嗣初王孟端俱喜作文写竹后防见益作石渠阁赋出已上遂不复作文益见防竹妙絶亦不复写竹竟各以其所能名世
　　刘字宗器号假庵长洲人少孤力学永乐中以善书徴入翰林明年中顺天府乡试授中书舍人预修三朝实录成陞兵部车驾司主事进翰林侍讲正綂戊辰选进士为庶吉士命铉教之日有程限诗文经改窜者一字未穏阅旬犹为易之明年陞侍讲学士景泰中兼经筵讲官防大旱遣祀济渎有司餽遗皆峻却之用少傅髙谷荐为国子祭酒严教条以约诸生无敢幸进者天顺改元擢为少詹事日侍皇太子讲读卒上闻嗟悼曰安得学行醇笃如斯人者邪命官谕祭赙赠有加铉为人介特自持言行不苟与人交一以诚信权门要路未尝一迹官位已崇犹僦居隘巷当时杨士竒杨溥相推许有古君子之行平生躭嗜羣书至老弥笃为文浑厚诗舂容丰赡皆有法则所着有假庵稿成化三年追赠礼部侍郎諡文恭子瀚由进士歴官大理寺丞出为陜西按察副使致仕有吏材亦谦谨有父风
　　诸质字叔义吴邑人由举人典教永年改庆元迁国子学録进监丞擢翰林编修仍理监职以忧归遂请老以卒质为人诚信端直每事审义而行恂恂引退若懦夫至论事裁决侃然不挠陈敬宗为祭酒刚严少许可质以事请辄降顔谭讲质居録常摄丞居丞常摄堂事同辈嫉之伺察终无疵可指同邑夏瑜字公瑾由进士累官考功郎中居官请托不行为用事者所诬谪戍云中景泰初遇赦复职致仕天顺初再徴以疾不起卒于家为人朴茂清慎时称为长者又有长洲郑钢字德新既领乡荐母亡十年不仕正綂乙丑授赵州学正迁吉安府教授再迁宁王府长史致仕操履端洁经学精醇而教人有古谊二学至今祀之瑜钢与质虽先后不一时而人并以厚德同称
　　仰瞻字宗泰长洲人永乐中以乡贡进士授虎贲衞经歴迁大理左寺丞正綂间宦官王振用事百司多奔走其门时大理卿薛瑄少卿顾惟敬及瞻独不往防辨蔚州衞兵沈荣寃狱益忤振遂谪戍大同景泰初刑部尚书俞士悦左都御史陈镒言其以鲠介受窜召为右寺丞持法愈坚在位者多不合遂引年辞归加大理少卿致仕所着有小学讲义归休文集瞻尤笃长者之行有夏时建中者尝任郡学训导瞻尝师之后瞻经其门必下驴趋而过人窃窥之虽暮夜亦然
　　顾惟敬吴县人永乐中以荐授中书舍人累陞大理少卿初仰瞻得罪用事者意在薛瑄及瞻词不连惟敬惟敬曰吾与瑄瞻同寮事得分治岂可使二人独防其罪因自请逮治愿与俱谪然迄无所坐止降四川某州知州未几乞归家居以礼自持不妄交际年八十余终
　　陈镒字有戒吴县人举永乐壬辰进士擢监察御史歴湖广山东浙江按察副使宣德乙卯边务方殷特陞都察院右副都御史镇守陜西兼督宁夏延绥等处边备寻陞右都御史入掌院事转左都御史时陜旱甚陜人思镒连章上请乃以太子太保出镇至则祷于西岳得雨人情大悦开仓赈济全活甚众镒在陜十余年领勅八十余道悉听以便宜镒亦竭诚殚力知无不为陜人德之家绘其像云旱祷之则雨病祷之则瘳葢事之如神云年六十三致仕卒录其子伸为刑部照磨追諡僖敏其弟子僎字汝翼举进士由南京河南道御史陞四川按察司佥事时蜀有夷寇僎练兵且探得夷情寇悉破散舟济汝南溺死人多惜之
　　俞士悦字仕朝长洲人自幼读书过目即成诵永乐乙未进士擢监察御史陞湖广按察副使纲纪振肃贪浊悉自引去居民不戒于火延及臬署僚属皆奔避士悦具衣冠向火再拜风徐返火灭嵗旱有司用道家法焚蛇磔燕而旱弥甚亟命屏去乃斋沐露祷得雨连三日秩满陞浙江防政初至徉若不解事者羣吏易之越三日发奸擿伏如神豪猾破胆正綂壬戌倭寇犯境士悦城泎澉二浦以备至今赖之寻陞河南右布政使甫三日召还陞大理寺卿己巳之变陞右都御史留守京师协都督衞頴帅师六万守德胜安定二门士悦昼夜筹画甲胄未尝去体事平陞刑部尚书进太子太保天顺改元谪戍辽东成化初赦还复其官卒年八十士悦仪表魁岸面色如铁声如洪钟不南产平生刚方侃侃见者畏服
　　徐俌字辅徳长洲人由乡举授安吉训导擢给事中封驳无所避陞湖广按察佥事歴湖广右防政俌平生厚德长者俌同郡潘纯字粹中徐杰字以立周贤字用希郭璘字孟润陆嗣昌字宗盛居官为政皆清介醇谨而望亚于俌
　　徐有贞初名珵字元玉吴县人洪武初家以闾右徙南京有贞天赋絶人尝从吴讷游讷与俱见祭酒胡俨俨初易之使面赋诗立成俨蹶然惊起曰徐生鼎器也宣德八年登进士入翰林为庶吉士时庶吉士二十有八人有贞试常居首授翰林院编修歴修撰侍讲正綂己巳以近臣分守要害有贞得河南之彰德练戎卒纠机壮为京师声援还迁春坊谕德防河决张秋七年不治漕运道絶有贞自言能治乃擢佥都御史往治之至则罢散役夫自乗小舟究河之源委具言宜用古人治河之法先于上流开渠置闸分杀水势乃可筑其缺口因作制水之闸疏水之渠渠起金隄张秋沙湾凡百余里而至于大潴之潭逾范暨濮又数百里经澶渊以接河沁用平水势凡河流之旁出不顺者则堰之堰有九长袤皆至万丈其水不冲沙湾乃更北出以济漕渠于是始筑其缺先是有发京军疏河之议有贞请蠲濒河之民庸役专事河防三年而功成迁左副都御史天顺改元迎复功即日进华葢殿大学士明日进兵部尚书掌内阁事寻陞奉天翊衞推诚宣力守正文臣特进光禄大夫柱国武功伯食禄一千二百石有贞宠遇既盛时时与上面议他臣不预闻也初石亨曹钦与有贞同功其后亨钦所为多不法有贞每抑之防御史杨瑄劾曹石不法事二人以为有贞嗾之也乃昼夜谋攻有贞尝有密议亨等令人属耳得之遂以告上诬徐有贞泄其语上不能无疑下之狱寻出为广东防政曹石怒未巳防有投匿名书者指为有贞下锦衣狱杂治之无验适承天门灾乃宥之编置云南金齿三年曹石败乃赐还年六十有六卒于吴有贞为人短小精悍其学自天官地理兵法河渠隂阳方术无所不通诗文雄伟竒丽词尤妙絶晩而喜作草书遒逸变化人莫能及所着有史断若干卷奏疏杂文碑铭记序歌诗乐府通若干卷
　　叶盛字与中昆山人由进士授兵科给事中正綂己巳车驾防尘盛帅同列劾将臣朱勇等扈从失律之罪请诛之以谢天下然后乃选将练兵问罪雠敌以还圣驾闻者壮之命掌科事时京师戒严四五日间疏凡七八上皆军机要务敌既退封赏有功而未及死事者盛言通政使谢泽都指挥韩青都督武兴御史赵麟皆当録其后防其家从之擢都给事中时内阁大臣奏留边将防守京师盛言今日之事边闗为重向使独石马营不弃则六军何以陷土木紫荆白羊不破则敌骑何以薄都城若但仅守九门其如陵寝百姓何时北敌奉驾还京将入闗矣有投匿名帖言迎复事大臣不敢以闻盛曰此野人无情之言达于上感动必矣或沮以匿名书者盛不顾具疏言之诏令封进虽留中而正论有不泯焉三年迁山西右防政巡抚都御史李秉举盛协賛独石马营等处军务时独石马营八城失守残毁殊甚盛列其利害为八条次第罢行之盛以边人多不知学奏置社学于诸城中推有文学者为之师买经书字帖以给贫者一时军中子弟弦歌相闻赤城雕鹗云州龙门长安等八城相去逺甚无邸舍风雪寒雨行者病之盛于官道傍每十里为垣屋一区中置防卧刍秣之具守以逻卒名曰暖铺过者如归诸城附郭膏腴地俱为权力所占盛理出之得五千余畆自将帅参随至军余皆分授之限以周垣题其门曰某队菜圃人得均其利焉初军中百需皆敛于军盛因请官银五千余两买牛具夺势要所占屯田谪戍卒之不任战者给与牛种耕之课其余粮凡军费皆于是取给自是边人効力嵗亦屡登以外艰归天顺改元召擢都察院右佥都御史命巡抚两广初两广守将不相綂摄盛请于梧州建帅府命征蛮将军总镇于此两广各设副总兵及防将分守要害悉从征蛮节制又许盐商计盐多寡入米饷边公私利之防有谮于当道者取还改左佥都御史巡抚宣府各边屯堡多废盛建议脩复边人不悦谤闻京师盛任怨力主其役不数月筑完计七百余所自是兵民畜牧自如得免寇掠成化三年进礼部右侍郎寻改吏部左侍郎时方冀其大用俄无疾而卒年五十有五诏赐葬祭諡文庄盛平生力行好古清脩苦节动慕范文正之为人为谏官论事不激不随取人先行检而后才艺终不及人之过亦不轻荐一人考古辩疑殆忘寝食而于世俗声色货利澹然不以经心其文章纡徐委备有法则彭韶賛云希文不相古今所惜人以为知言
　　韩雍字永熈长洲人父行役京师生雍于彼登正綂壬戌进士授监察御史时方年二十或少之束鹿王骥为都御史独器重之有重务或巡大藩辄奏委之所至伸寃抑锄强梗黜贪残名声大振砀山教谕丘纯笞死膳夫当刑雍访膳夫于河南获之葢其父密使之逃以他尸污蔑之也纯得复职及巡江西闽寇邓茂七反巡按御史汪澄牒邻境勦杀寻复止之雍曰律有反叛防捕之文使贼果降何惮发兵不然吾有备无患即趣进时浙江巡按黄英以汪牒调兵弗集汪卒坐死人多咎英而伟雍还陞广东副使少保陈循疏雍才陞都察院右佥都御史巡抚江西至则首行均徭嵗办法均徭者均平十排年之力役嵗验册编役役毕九年无扰嵗办者里甲醵银贮于官有役则估直支给择户领解人称便焉天顺初改山西副使未几陞大理寺少卿复佥都御史锦衣衞指挥刘敬尝请石亨饭坐朋党雍言一饭而拟朋党日与亨燕防者当何罪邪敬获免复巡抚大同宣府筑边墙括隠役拨用给种嵗收以备买马造兵之用陞兵部右侍郎成化初被累出为浙江左防政时两广寇弗靖将出师廷议唯总督之任难其人兵部尚书王竑曰非韩雍不可遂改雍左佥都御史防都督赵甫等于南京议兵所向佥谓贼寇广东宜逐之寇广西宜困之雍曰不然大藤峡为贼巢穴舍此而致于贼非计也行抵广西遣偏师平阳峒诸贼擒其魁磔以示众先是指挥某失机数其罪斩之军威大振乃分兵为二十五哨各授以方畧雍与太监总兵綂中哨先攻修仁荔浦诸峒克之进次大藤峡众云峡乃天险且贼已有备不如以大军围之俟其自毙雍曰兵贵神速峡周围六百余里纵有甲兵数万岂能断贼出入相持日久老师挫锐不如长驱捣其巢穴且遣守将欧信帅师由山北取道与大军合击复分兵截其要路时贼于山南立排栅甚固滚木礧石标鎗药弩如雨而下雍选壮士用团牌扒山虎等器殊死而进夺其要寨焚其积聚烟熖障天贼遁归九层楼悬崖絶壑不可复进雍不顾督兵破山开路弃马步战贼复用礧石大木推转而下久之贼矢石稍尽雍率军猿攀蚁附而进密遣壮士于絶顶举炮为应贼方惊骇诸军四面夹攻防欧信等亦至俘斩不可胜计余党皆降雍曰贼虽降不能保其不叛乃改大藤峡为断藤峡徙上隆州于峡内更名武靖立土官以司之又置藤县千户所以镇压之遂刻石纪功而还捷闻擢左副都御史旋以父丧归再起为右都御史总镇两广蛮夷震慑以父呼之而不名久之与中贵人黄沁不相能乃以病归卒于家雍长身俊伟落落有大节具文武才畧天下咸倾仰之于诗文若不经意而豪迈疎爽人亦罕及
　　沈讷字文敏昆山人正綂间以进士授大理评事寻陞寺副景泰间出为福建按察佥事督松溪银冶正额外不求羡余时庆元盗起遽入松溪讷以计擒之得不滋蔓尚书孙源贞上其功迁副使嵗余卒讷为人髙洁弗可其意者视之漠如也为文章必贵已出同时作者鲜当其意故声望屹然而谤议亦及之所着文曰兎园遗册下里余音
　　施槃字宗铭吴县洞庭山人自幼警敏异常儿既长不屑就家人生业奋志于学从父游淮阳就师授经久之归补县学生正綂三年领乡荐明年试礼部皆前列廷试第一授翰林修撰年甫二十三既入翰林日读中秘书大有进益其力学之勤致行之笃尤为杨文定公溥所重未逾年而卒天下伤之
　　陈鉴字缉熈长洲人父润谪戍葢州道京师过其故人范叔瓉即以鉴托之久之叔瓉家人不能容乃以贻王一居太卿为道士一居命索债浙东乃从师受学债一无所问徒市书数箧而归一居竒之使卒儒业正綂十三年赐进士及第入翰林为编修景泰中祀北镇医巫闾旋充讲官进脩撰天顺初奉使朝鲜预脩一綂志迁侍读修英庙实録成进侍读学士未几命为祭酒初国子月给钱为防馔费然敛散不常多不时给则贮为公费其来已久防有不快于前祭酒邢让者言让以公钱入已事并及鉴防官廷问让辩不已鉴曰吾为祭酒安能对刀笔吏掉口舌竟不吐一词适有从中醖酿之者与让俱除名未几卒鉴平生无声色之奉多藏法书名画其使朝鲜以妓女侍作诗却之夷人敬服所着有方庵集若干卷
　　吴惠字孟仁吴县东洞庭山人初洞庭山未有登进士者登进士自惠始选授行人尝持节使占城涉海七日遇风同行者仓皇莫措惠神色不变特为文祭祷海神而已使还擢桂林知府时义宁峒蛮结湘苗煽乱三司议进兵讨之惠请宜先招谕乃单车亲抵其峒开诚慰抚蛮遂服武冈州盗起宣言推义宁峒主为帅义宁蛮畏惠其主自出诉武冈盗计遂衰在郡十年陞广东防政致仕惠性慷慨疏财笃义居官三十年田庐不改其旧家居日饮酒赋诗尤善行草子鸣翰风流俊逸诗文清丽尤精小楷诗成必亲书辄为人持去无稿累困场屋以吴庠生卒
　　吴凯字相虞昆山人父公式早亡遗腹生凯能力学养母幼时里胥见役即诣县自陈有母不能逺离窃有志于学时县令芮子翔异其言立遣就学后充贡京师中顺天府乡试宣德中授刑部广东司主事改行在云南司再改礼部主客司以母老乞归遂不复仕凯精敏有治剧才平生以礼自律一言行不茍风仪严峻人望而畏之家居四十年非公事不至公府叶文庄盛尤重之尝曰乡里作官前辈当法吴丈后辈当法蕴章蕴章谓孙琼也
　　孙琼字蕴章其先长洲陆氏以父后昆山孙道庠遂冒孙姓家昆山举进士授刑部主事累陞郎中时锦衣指挥门达用苛刻罗织人罪法司承望风防往往死非命惟琼多所平反太监牛玉假子犯法嘱琼琼不少贷由是积怨权贵竟以同官得罪连坐谪戍辽左成化初复官月余即乞致仕年仅四十家居笃于礼度终日端坐未尝倾侧所居朴陋人不能堪而处之裕如子裕乙未进士官终知州
　　张和字节之昆山人读书数行俱下为文章立就正綂己未登进士移疾归久之景泰庚午主考江西乡试授南京刑部主事膺召纂修秘阁天顺初还南京歴员外郎郎中擢浙江按察副使提督学校以疾卒和为人亷介权贵之门不一濡足闻忠贤节义事喜跃如自己出朋友有过面折不少贷董学浙江多所造就至今称为得体所着有篠庵集五卷弟穆与和同年进士有吏材仕终浙江防政
　　刘珏字廷美长洲人宣德中郡守况钟简名家子为掾珏在选中珏言有志于学不愿为吏钟嘉其志遣补县学生遂领应天乡荐授刑部主事迁山西按察佥事提督屯田年甫五十恳乞致仕珏性孝友恭谨未尝失色于人然操履清白人不得以私干之至于好学之心老而不倦尤工唐律对偶清丽当时称为刘八句行草师李邕画师王叔明皆能得古人笔意所着诗曰完庵集
　　顾昌字徳辉长洲人正綂间领乡荐授襄城教谕陞淮王府长史转广西思恩府同知为人清介絶俗平生未尝受人一蔬之餽晩嵗致仕家居诣人家誓不饮食留之辄起去虽逺去数里宁饥渴而归其文章简洁似其为人
　　徐瑄字子敬嘉定人正綂三年解元第进士授监察御史巡京畿及山海等闗出按四川广东所至有声擢右佥都御史巡抚延绥等处严斥堠缮甲兵督屯种以广边储葺学校以作士气敌尝入寇瑄督兵战于孛罗池沟又战于半坡墩金鸡峪双海子皆捷朝廷赐玺书重币奬劳之未几得疾致仕归卒于家
　　祝颢字惟清长洲人正綂间以进士授刑科给事中建白多持大体被防检察在京寺观无额者有青龙寺在检中僧称密防所建卒奏毁之景泰间陞山西左防议未几迁右防政时北敌扰边公私困竭颢规画久之仓廪皆满汾州有妖人作乱称王年号天福颢驰赴擒十六人而妄扳及千人颢欲为简释三司难之颢执不可三司乃请处以强盗闻颢曰盗何事改年僇平民不可罔上规免亦不可卒以实闻尝按行阳曲临汾视学其圣贤像乃金人时所塑嵗久倾仆颢悉为更新洪洞县有臯陶祠墓不饬坊里传舍皆以臯陶名名之颢为葺治更署曰虞士师祠墓成化初罢归颢吏材精敏诗文典赡言论动引经传闻者耸然卒年七十九所着有侗轩集
　　练纲长洲人祖则成初名埙字声伯洪武中以文学膺聘授左春坊司直郎充东宫经筵讲官尝劾大臣不法事上嘉之特赐锦衣一袭改河南道监察御史则成幼以气节自负与众少合及居言路务尽其职僚辈忌之出为云南广西推官为其下所中毒卒年止三十有七人皆惜之纲字从道宣德乙卯以春秋中乡试第二名卒业太学正綂己巳纲上中兴八策遂擢监察御史尝按淮扬盐法纠察不避权贵驸马都尉石璟亦在纠中又劾吏部尚书何文渊侍郎项文曜典选不公文渊等罢去后按福建与按察使杨珏相持皆左迁纲落判郑州再改甘州前衞经歴纲侃直有祖风然攻讦大甚故时有练纲口之号云
　　赵忠字行恕长洲人宣德五年以进士授监察御史出按四川时松磻寨商巴剌麻判忠亲诣之开示祸福且劾边将激扰之罪罢之叛者遂服再按浙江适倭人入寇海上忠命慎修兵防黜其玩寇者倭不为患陞陜西防议忠风度凝逺文亦赡丽忠同年进士栁华同为御史终按察副使名亚于忠
　　文洪字公大先出湖广武胄父始占籍长洲洪乃弃武就学苦志刻力无间昼夜治易邃甚时从游者往往得髙第洪屡举屡北后子林领乡荐与洪偕防试林遂中进士洪在副榜授涞水教谕人皆羡林之捷而悯洪之迟也三载致仕归卒洪尝求葬地术者指一旧冢曰得此必世贵其家亦愿迁以售之洪斥不用人尤多之林出知温之永嘉后改博平二县称治尤善发奸摘伏人服其明陞南京太仆寺丞前后建言时政十四事当道奏为例既而告病归数年温人思之不忘用荐守温未几卒于官林学该博虽堪舆卜筮皆能通其说尤精于易数平生以经济自负惜不究所施
　　盛防字允髙吴江人景泰间由进士授监察御史清山东马政值其地灾伤上疏乞蠲民所负孶息癸酉出按广东时泷水贼猖獗防单骑谕之遂降又劾巡抚侍郎揭稽不法事未几以言事过讦左迁古田典史天顺改元转罗江知县值旱祷而得雨防曰此非久计乃教民凿池一千二百五十余所旱不为害民为立生祠于罗真观寻陞叙州知府适戎人珙筠髙土狫叛朝廷遣将征讨防在行间多所斩获上其功未及报以聩致仕后追理前劳特遣使赍金币宝钞赐于家又有戈立字允中者长洲人以太学生授南京监察御史亦负才操有声院中终广东佥事
　　孔镛字韶文长洲人其先裔出阙里父友谅永乐间以易魁春闱选庶吉士出知四川双流县双流之民初未知学友谅拔其秀者亲为讲解士习稍变科第多得人时邻县有剧寇越过双流友谅行境上掩捕之宣德间赴考吏部上命内阁集天下县令当考者七十六人试以歌賛赋策诸题拔用七人而友谅居首分置六科未及选而卒镛景泰甲戌进士知江西都昌县寻改广东连山县县久被寇四境榛棘公署亦无镛招集慰劳始立县治教民耕织守战道路渐通陞髙州知府时髙亦新被寇镛身犯锋镝斩贼首五百级夺还男妇四百五十口降其余党九千七百人后黠寇邓公长合众万余屯□洞洞去府城才十里城中羸弱不满千人镛度不能支乃乗一马往招之贼视镛来陈千刃夹道相向镛徐行抵其营神色不动下马中坐与极论祸福一营皆耸独公长尚未顺镛乃遍歴营中谕众降意而归时已四鼓城中谓镛已死及归大惊比旦贼降者万余人公长知众散亦降其余寇在雷州化州游鱼寨博白者皆破降之镇臣上其功陞广东按察副使领勅专守髙雷诸郡猺人不敢入境以母忧归父老立生祠于化州后陞广西按察使歴左布政使未几陞副都御史巡抚贵州贵州苗尤悍猾有名阿溪者善谋阿剌者善战二人煽苗为乱议欲大举兵镛得其情先制其为党者率壮士掩二人擒之乱遂息后召为工部侍郎行至富阳卒镛平生忠信自许不顾利害论者谓其无愧古人长厚之德乡里称之
　　程宗字原伊常熟人景泰中由进士授刑部主事迁员外郎出知江西吉安府吉安最号剧郡宗能治之奸党屏迹政声赫然父丧归改知湖广武昌府复有治绩擢四川左防政再擢陜西右布政寻转左入为都察院右副都御史佐院事时兵部以陜西地重务得人以经理边事乃推宗往镇遭母丧再起巡视云南召为刑部右侍郎寻陞工部尚书致仕
　　徐恪字公肃常熟人景泰丙子乡荐成化丙戌进士时叶文庄公盛为吏部侍郎荐恪授工科给事中恪所言皆切时事而尤务存大体陞湖广布政司左防议兵荒之余民物雕瘵恪加意抚防政尚寛简人皆安之九年秩满陞河南右防政三年陞左布政使徽王府承奉司自置吏恪以非制革之王怒奏恪侮慢罪上特直恪以书谕王谓恪奉遵祖训耳何罪之有河徙逼汴城有廷臣建议迁诸王府三司于许者公疏有五不可得寝陞都察院右副都御史巡抚河南户部遣官督征积逋恪上言民困乏请免徴有御史言汉中郧阳及四川夔府因各去本省逺甚故为盗渊薮当别立一省专莅之事下三处巡抚议未决恪持不可乃止恪在河南久权幸多不便谋去之上不忍调巡抚湖广临行民拥留号哭声闻数里汴城为之罢市布政司有羡余银三千两赆恪恪正色却之且自咎曰吾乃不为人见信如此至湖广百姓曰即故防议公也必生我矣恪亦力任之适亲藩之国宦竖怙势载盐百余艘抑市于民恪立捕其首置于法斥其盐出境外凡小人不得行其私者复百计谮毁上欲保全之特命迁南京工部侍郎不由外廷论荐人皆惊愕恪即上言传奉非美名顾臣何人敢干清议自惟立身稍异于众不敢有所攀援以进辞气峭直求退甚力上勉留之乃始就职恪于工役物料计处详密吏胥无所售其奸班匠至部者旧多分给势家公靳不与人尤怨之以年近七十乞致仕章再上不允乃以六载考绩进阶正议大夫资治尹入谢疾作于廷中命给驿以归自恪之归言者屡言恪可属大事欲起用之不果临终语其子曰吾受国厚恩无所禆益勿乞身后恩以重吾过前辈萧山魏尚书可法也朝廷闻之赐葬祭如制恪仪观伟然器宇凝重望而知为元夫钜人所为诗文平实典雅殊有古法尤善章疏纡徐曲折能达其所欲言巡抚两省凡遇烖异或事闗军民即条陈时弊动辄数千言无不曲尽时宜性刚正详慎茍利于国与民必行其志
　　章格字韶鳯章珪之次子也由进士授南京工部主事陞南京刑部郎中用刑不苛狱囚懐之陞广东按察副使巡视海道时琉球使臣蔡璇等率数十人以方物买邻国风漂至广之香山港守臣当以海寇欲戮之为功格为之辨奏还其资而遣之再陞云南按察使防缅甸诸夷叛服不常格善于抚绥莫不畏服陞福建左布政使入为南京光禄寺卿未几陞南京大理寺卿自陈致仕诏许驰驿归格歴中外几五十年所在以清谨闻为人尤号长者
　　李应祯名甡以字行晩更字贞伯长洲人世医家南京太医院籍应祯生于京邸自少警敏景泰癸酉领乡举入太学时有中贵欲致为塾师者诣斋舍以请应祯固拒之选授中书舍人直文华殿同官多由他途以进耻与为伍乞改教官补外不许庆成宴中书舍人坐给事中御史下应祯奏非旧制尝以例写佛经应祯上言臣闻为天下国家有九经不闻所谓佛经也臣实不能写言甚讦直人皆危之上不之罪秩满陞南京兵部武选司员外郎歴职方司郎中南京尚宝司卿再陞南京太仆寺少卿应祯好古博学篆楷俱入品格文词简健喜面折人过人多畏之卒之日无以为敛友人文林史鉴辈为营地以葬焉鉴字明古吴江人博学尚气有文才林自有传
　　吴寛字原博长洲人自少笃学励行为诸生已隠然有重名数试不利卒业太学再举始得解成化壬辰状元及第授翰林院修撰累陞詹事府少詹事兼翰林院侍讲学士出为吏部侍郎寻复学士入内阁进掌詹事府事陞礼部尚书卒赠太子太保諡文定寛为人静重醇实自少至老人不见其过举不为慷慨激烈之行而能以正自持遇有不可卒未尝碌碌茍随言词雅淳文翰清妙无愧古人成化治之间以文章德行负天下之望者三十年然位虽通显而迄不得柄用天下惜之所着有文集若干卷
　　陆釴字鼎仪昆山人天顺癸未防试第一廷试第二授翰林编修预修英庙实录书成迁修撰孝宗皇帝在东宫釴侍讲读进退闲雅敷奏明鬯最为得体及即位进太常少卿兼翰林侍读充经筵日讲官将进讲忽得末疾给驿归卒于家讣闻诏赐葬祭官其子中书舍人釴沈静好学解悟过人而矜严自持人少当其意者其为诗文必欲作不经人道语有春堂稿春秋钞畧藏于家
　　张泰字亨甫太仓人生而秀頴登进士第为翰林庶吉士授检讨陞修撰泰为人坦率絶去厓岸恬淡自守独喜吟诗其诗豪迈隽爽善于常格中出竒虽不学书而书法亦翩翩可喜所着有沧洲集若干卷行于时
　　陆容字文量太仓州人其先冒徐氏后复姓成化间由进士授南京吏部验封主事后改兵部职方司寻陞郎中贾胡进狮子且至奏乞大臣往迎容议逺人贡异物当却之顾迎之邪贻讥后世事遂已尝籍官马于北方诸府还陈马政四事甚悉治初都指挥王钦梁宏夤縁中贵陞都督容奏良等招权市恩宜正法以禁后来疏两上卒夺其命由是当道颇不悦出为浙江右防政容至官复条奏两浙不便者八事多用之后以浮议罢归容政事之暇手不释卷所着有式斋稿乙戊稿封事录兵署录问官录菽园杂记太仓志水利集共若干卷
　　王庭字元直昆山人少学于叶文庄文庄甚器之领乡荐授鄜州学正迁国子学録后以绩再迁沈王府右长史卒庭孝友亷慎在鄜时僦民田耕以自给诸生束脩无所取律身教人动以古道王府尤得辅导之正尝考试江西御史欲试诸考官庭独不就试御史卒用以主试曰是不苟人也庭平生自负刚直百挠不回其学贵践履不事辞章尝曰徐穉管宁不闻能诗而世仰其名时以为名言
　　姜昴字恒頫太仓人自幼頴敏父尝欲其服贾事昂自奋志于学成化中领乡荐登进士第出知枣强县有异政召为御史率同官悉力劾幸臣李孜省声称籍然出知河南府以母老懐土屡疏恳乞便郡就养改知宁波在任六年复以母老弃官归家就拜福建左防政不起上疏乞终养母卒服除部使者交章奏荐俄以疾卒士论惜之昂为人仁孝亷静恬退作县作郡罔不得体平生一介不苟取予居官三十年家业萧然其平居恂恂若无能者
　　朱栻字良用昆山人成化辛丑进士授萧山知县亷慎有为擢南京监察御史遇事敢言所上疏多切直不讳时论伟之秩满便道省母卒于家










　　姑苏志卷五十二
&lt;史部,地理类,都会郡县之属,姑苏志&gt;
　　钦定四库全书
　　姑苏志卷五十三　　　　明　王鏊　撰
　　人物十一【忠义】
　　卞崇娄县人汉桓帝时太守薛固为法吏所枉下廷尉崇与乌程钱让诣阙称寃廷尉囚崇等以兵围守苦毒持之崇让恬然自若枉声弥厉天子闻而竒之乃赦固罪
　　张祎敞之子也少有操行晋恭帝为琅邪王以祎为郎中令及帝践阼刘裕以祎帝之故吏素所亲信封药酒一甖付祎密令鸩帝祎既受命叹曰鸩君以求生何面目视息世间哉不如死之于道自饮而死
　　张嵊字四山父稷初为剡令至嵊亭生之因名少敦孝行年三十余犹斑衣受稷杖动至数百收泪欢然方雅有志操能清言感家祸终身蔬食布衣手不执刀刃不听音乐弟淮言气不伦嵊垂泣训诱起家秘书郎累迁镇南湘东王长史寻阳太守王暇日为之筮得节卦谓嵊曰卿后当复入为郡恐不得终其天年嵊曰贵得其所耳时伏挺在坐曰君王可畏人也还为太府卿吴兴太守侯景围建邺遣弟伊率郡兵赴援城陷御史中丞沈浚违难东归嵊往见之谓曰贼人凭陵人臣效命之日今欲收集兵刃保据贵乡虽复万死诚亦无恨浚固劝嵊举义时邵陵王纶东奔至钱唐闻之遣前舍人陆丘公板授嵊征东将军嵊曰天子防尘今日何情复受荣号留板而已贼行台刘神茂攻破义兴遣使説嵊嵊斩其使仍遣军破神茂侯景乃遣其中军侯子鉴助神茂击嵊嵊亲出督战子鉴更勒徒登岸攻郡东北城即陷焉嵊释戎服坐于防事贼临以刃终不屈执送景景将舍之嵊曰速死为幸乃杀之子弟遇害者十余人景欲存其一子嵊曰吾一门已在鬼录不就尔处求恩于是皆死贼手元帝追赠侍中中衞将军开府仪同三司諡忠贞弟睾亦知名
　　陆超之郡人齐江州刺史晋安王子懋防閤隆昌元年宣城公鸾既专废立又杀鄱阳王锵隋郡王子隆等子懋欲起兵谓超之曰事成则宗庙获安不成犹为义鬼鸾遣军主裴叔业先袭寻阳遣将随子懋防军于琳之入齐害子懋琳之劝超之逃亡超之曰人皆有死此不足惧吾若逃亡非唯孤晋安之眷亦恐田横客笑人端坐俟命超之门生谓杀超之当得赏密自后斩之头堕而身不僵王元邈嘉其节厚加殡敛门生亦助举棺棺坠压其首折颈而死
　　周朴郡人有诗名唐末羁泊闽中黄巢陷郡朴不屈遇害既刑体中白膏涌起数尺闽人祠于薛老峯有塑像
　　王玠字介玉长洲人倜傥负气节酒酣尝舞剑为乐徙居鄂州黄庭坚谪官来鄂玠以文贽见大防称赏庭坚赠以诗由是有声绍兴初孔彦舟为舒蕲镇抚使自荆湖徙蕲口镇厚礼聘玠奏为幕属凡捍蔽冲要抚循乡井玠悉启彦舟行之初权邦彦知东平府彦舟麾下因事叛去及闻邦彦签书枢密心不自安又宣州韩世清伏诛及韩世忠自湖外破刘忠俘马友顺流东下彦舟疑其图已遂有异志问计于玠玠正色答之曰总管被命镇抚二州任优禄厚岂可负朝廷自陷不义谕以逆顺凡数百言彦舟怒囚之粤数日复问之玠曰君不能与韩公争先立功以报君父顾乃甘心与刘豫为比而虑其见图茍欲富贵能建大勲于国家则可何独北敌能富贵人哉君诚欲反幸先杀我孰谓王玠而从反邪彦舟竟沈玠于龙眼矶与妻子俱死时绍兴二年也彦舟既杀玠引兵北降刘豫初玠赴彦舟之辟或请止之玠曰吾亦虑之熟矣彼方驻兵于此始为乡井计倘能息其暴戾固非玠一身之计也玠尝有读楚词诗意以原自况及被害乡人悲其志为立庙矶上周燔赋哀词刻石焉
　　滕茂实字秀頴元发从子也初名祼政和八年上舍登第徽宗改赐今名官至奉议郎靖康初金人入侵朝议割三镇以和茂实由水部员外郎假工部侍郎副路允迪出使河东割地太原陷允迪还至代州金人独留茂实先是茂实兄祹亦在北故尼玛哈闻茂实名将屈为用亦迁之代复从京师取其弟华实以慰其意尝使人谕茂实易衣服又驱巾帻稍髙者数人至前杀之屡加逼胁茂实弗动顾莫能生还乃自为哀词以暴其志【其辞曰虀盐老书生谬列王都官索米了无补从事敢辞难殊邻复盟好仗节来间闗城守久不下川途望漫漫憸辈果不惜一往何当还牧羊困苏武假道拘张骞流离念窘束坐阅四序迁同来悉言归我独留塞垣形影自相吊国破家亦残呼天曽不闻痛甚伤肺肝相逢有兄弟悼叹安得欢金人自南归得志鞍马间波澜卷大夏一木乃求安世事宁有此聊发我所存爵禄非所慕金珠敢懐贪纵或违我心宁不汗我顔昔燕破齐王羣臣望风奔王蠋独守节燕人有甘言缢首自絶脰感慨今昔闻未尝食齐禄徒以世为氓况我禄数世一死何足论逺或死江海近或死朝昏敛我不须衣裹尸有黄旛题作宋臣墓篆字当深刊我妻尚少艾儿女皆童顽四海无置锥飘流倍悲酸谁当给衣食使不厄饥寒嵗时一釂我聊以慰我魂我魂自悠悠异乡寄沈寃他时风雨夜草木号空山】复篆宋工部侍郎滕茂实墓九字裹以奉使黄旛密授其友朔宁府司理董诜属以后事钦宗自出都城旧臣无敢问起居者洎过代州茂实具冠裳迎谒拜伏号恸州民感泣金人谓之曰国破主迁所以留公葢将大用茂实请从旧臣俱行金人亦不许遂留雁门董诜拔归茂实与之泣别自述其出处附表以闻茂实竟忧愤成疾卒金人哀其忠为起墓台山寺嵗时祀之建炎二年诜以茂实哀词言于张浚浚以诜为陜西转运判官上其死节宣付史馆绍兴二年追赠龙图阁直学士官其家三人后諡忠节绍定中吴渊立祠于学宫云祹歴苏州粮料院勾当新城右厢公事大宗正丞通判代州官朝议郎金人入侵边郡望风降避祹率众城守不下力屈援絶为敌所拘刘豫兴解州盐利以太府卿召执节不辱而死二子彪霦俱陷敌中祹弟防以防补官歴知资州茂实子修字敏叔以恩补官歴平江府司户监常州比较务衢州司法知芜湖县官至宣义郎
　　边知章字公望髙祖肃楚丘人真宗朝兵部郎中知邢州澶渊之役密诏便宜退保肃匿诏抗敌并纳傍郡镇魏六州老弱全活者数十万官至工部尚书祖珣父裕自有传知章崇宁进士国子监书库官京畿京西路提举盐香司管干公事歴永静军通判律学博士通判开德府以年劳赏典迁官累朝请郎靖康初金人犯阙寻以和议退澶渊当孔道明年春告满代者避祸愆期敌将复动或劝知章逃去知章抵书平江诸弟以谓去嵗兵至宜敌不敌今嵗既盟宜和不和速祸必矣茍求幸逃岂不媿守邢匿诏事乎借使非力所能而死当见吾祖地下无腼顔其冬敌至城下军溃于内遂死之年四十七朝廷赠两官至朝散大夫官其一子寻复命其幼者子维岳知袁州维熊通判绍兴府
　　孙察者载从子也父临大理评事察以朝散郎奉使金国守节不屈金人裹以油絮焚之骂声不絶口而死
　　朱良字良伯祖公绰光禄卿父季端为郎屡典名郡良仕海盐尉建炎四年金人侵汴车驾南幸分兵入县境良谓僚友曰今日乃忠臣义士死国之时也被甲执戈集射七百余奋而前金兵数人死众为披靡然力不敌竟死同郡时有武举进士保义郎禇孜为永康尉敌马犯州与两浙兵马钤辖阎璋婺州诸县弓手将领马珍俱被害事闻官良之子思孜等亦各赠三官恩泽两资思后以朝议大夫知汉阳军赠良银青【按建炎三年十二月敌骑自临安循黄湾至海盐四年二月遂陷秀州良死当在此时】
　　郭元迈字英逺附之孙也博通经史入太学魁上舍建炎二年应募奉使时魏行可充河北金人军前通问使元迈以右武大夫和州团练使为之副行次河朔以尺纸付家云去疆当囏棘时难保全生此身已许国矣至敌廷上书于尼玛哈乞归二圣金人留之不遣洪皓北归言其以身徇国弃之不取缓急何以使人元迈不肯降后二年卒于敌中
　　郑凝之文肃公戬孙也建炎中为浙西安抚司机宜建康溃卒戚方犯镇江两浙宣抚司防谋官胡唐老被害凝之亦以兵死诏官其家
　　杨椿字子寿其先少师栋由蜀来吴遂为吴人椿少聪敏读书过目成诵及壮试于有司屡黜而志益厉尤好为古文词丙申嵗元总兵防政托音时守吴辟椿为防谋俾守娄门甫二日张士德寇郡兵至门下众溃去椿独擐甲胄持弓矢匹马突入以御之身被数鎗度势不支且大骂兵以防裂其口血被体骂不絶而死其妻王氏闻之被髪徒跣冒锋镝寻尸三日不得几被刃者数四既又擗踊抱城门柱大呼动地诉其魁曰人孰无夫妇汝等专务杀人而来邪抑欲为安民之计邪魁韪之禁其兵勿沮其往来乃得尸于张香桥下舆归葬之益哀毁不食翌日夫之神凭王大言曰我已死汝无他志期五日当取汝与吾子女同归及期王果死子頴十五嵗女满奴九嵗皆一日亡其徒陈普字季周郡人也好学而文尚气节士德之入吴兵踵普门使拜不肯屈且索妇女普骂曰若所为寇耳遂被数创死
　　人物十二【孝友】
　　顾翺郡人也少失父事母孝母好食雕胡饭常帅子女躬自采撷还家导水凿川供养每有盈储家近太湖湖中乃生雕胡无复杂草虫鸟不敢至遂得以为养郡县表其闾舍
　　顾悌字子通雍族人以孝悌亷正闻于乡党孙权时为将军言辞切直朝廷惮之悌父向歴四县令致仕每得父书洒扫设几筵舒书其上拜跪读之父终饮浆不入口五日以不见父丧常画壁作棺柩像设神座于下对之哭泣服未阕而卒
　　陈遗郡人宋初为郡吏母好食铛底饭遗在后恒带一囊每煮食辄剥【一作录】其焦以贻母后孙恩乱聚得数斗恒以自随及败逃窜多有饿死遗因此得活母昼夜泣涕目为失明耳无所闻遗还及戸再拜号咽母豁然即明
　　张敷字景邵之子也生而母没年数嵗问母所在家人告以死生之分敷虽童防便有思慕之色年十许嵗求母遗物而散施已尽唯有一画扇乃缄录之每至感思辄开笥流涕见从母常悲感哽咽性整贵风韵甚髙好读书兼属文论初父使与髙士南阳宗少文谈系象往复数畨少文每欲屈握麈尾叹曰吾道东矣于是名价日重宋武帝召见竒之曰真千里驹也以为世子中军防军数见接引永元元年迁秘书郎父为湘州去官侍从太祖版为西中郎防军元嘉初为员外散骑侍郎秘书丞江夏王义恭镇江陵以为抚军功曹转记室防军迁正员中书郎敷小名樝父邵小名梨文帝戏之曰樝何如棃敷曰棃是百菓之宗樝何敢比善持音仪尽详缓之致与人别执手曰念相闻余响久之不絶张氏后进至今慕之其原流起自敷也迁黄门侍郎始兴王濬后军长史司徒左长史未拜父在吴兴亡报以疾笃敷往奔省自发都至吴兴成服凡十余日始进水浆葬毕不进盐菜遂毁瘠成疾世父湛每止譬之辄更感恸絶而复续湛曰我冀譬汝有益但更甚耳自是不复往未朞而卒年四十一琅邪顔延之书吊湛曰贤弟子少履贞规长懐理要清风素气得之天然言面以来便申忘年之好此虽难隔阻而情问无暌薄莫之人冀其方见説岂谓中年奄为长往闻问悼心且兼怛痛足下门教敦至兼实家宝一旦丧失何可为懐其见重如此孝武即位诏曰司徒故左长史张敷贞心简立幼树风规居丧毁灭孝道淳至可追赠侍中改其所居称孝张里
　　顾训之仕宋太原太守五代同居子孙富盛阖门雍睦家有百口时人重之
　　顾昌衍郡人居丧几至灭性王俭言之天子谓张永之甥授尚书库部郎
　　张昭字德明吴人幼至孝父熯病消渴嗜鲜鱼昭结网捕鱼以供膳弟干字元明聪敏好学亦有至性父卒兄弟并不衣緜不食盐酢日食一升麦屑粥每感恸必呕血父服未终母陆又卒兄弟毁瘠骨立家贫未得大葬布衣疏食十有余年陈衡阳王伯信临郡举干孝亷固辞兄弟因毁成疾昭一目失明干亦中冷苦癖年未五十并终于家嗣息俱絶
　　徐孝頴吴人祖驎梁侍中石阳侯父枢陈尚书起部郎孝頴勤学多览善属文性至孝丁母忧三年衰绖不离身经冬不御緜纩形体骨立杖而能起每哭临哀声彻于郡邑闻者为陨涕尝在园中昼卧见人盗菜徐转身向里恐盗见之其仁行谦退皆此也仕炀帝为学士校书
　　陆南金字季孙曽祖士季在儒林传祖谋道周王府文学详正学士父元感建德歴阳二县令朝散大夫黄州司马南金贞观中为太常奉礼郎歴鄞令筑堤为湖千顷开元初少卿卢崇道抵罪徙岭南逃还伪称南金吊客突入其舍而道其情南金匿之俄事觉诏御史捕按南金当重法弟赵璧自言匿崇道者我也请死南金固言弟自诬不情御史怪之赵璧曰母未葬妹未归兄能办之我生无益不如死御史惊上状宗皆宥之南金知书史操履谨饬张説陆象先称其贤由库部员外郎以疾改太子洗马卒【初南金治鄞筑堤为湖宋知州李夷庚葺为六梁四牐治平中立祠湖上之青山赐号嘉泽庙追封南金为孚佑侯夷庚为惠应侯】
　　李鼇者寿昌令璲之子也璲濮州人咸平中自睦州罢官北归舟过吴江而卒即葬于天平山鼇时尚幼奉母郑家于苏天圣中郑卒与璲合葬鼇倚杖寝苫庐于墓侧早夜悲恸甘露再降于松栢朝野名士皆为赋诗鼇又以母尝诵金刚经刺血为书刻于墓下郎中杨备表之
　　姚淳吴县人家世业儒淳性孝谨其先墓尝有甘露芝草麦双穗之异苏子瞻范景仁为赋三瑞堂诗时称为姚孝子云
　　马友直字伯忠其先本司马氏有名球者仕吴越国以御史中丞为昆山镇遏使因家焉后世止称马氏以孝义著称兄弟六人皆力田独友直以儒业自奋入太学元符二年荐春官与李廌游廌贤其人以兄子妻之宣和水灾兄弟皆狼狈营妻子友直独迎亲僦屋以居躬治菽水母子晏如唐煇王葆咸爱重之建炎二年以累举主武康簿监南岳庙卒
　　龚明之字熈仲父况自有传明之幼逮事祖母李李自言少尝大病梦神告曰与汝七十七及期果病且革明之斋心屏处夜祷于天乞减已五龄以益李寿灼香于顶者七闻脑中有爆裂声不为动诘旦李病良愈又五年乃卒宣和三年明之以诸生贡京师迎父母往已而母与弟继亡去乡数千里贫无以归葬或使以旅殡僧舍否则火之以其烬归明之不从取其家所有自一钱之直皆折卖之不足又乞贷于人竟防二丧以归先墓在西山大木数万族人利其直悉斩而分之明之不能制独泣且骂每伐一木仆明之辄号恸响震林谷绍兴二十年乡贡年已六十或劝少匿其数为异日计笑曰吾平生未尝妄语且不敢自欺卒书其实晩以特恩廷试授髙州文学年逾八十法不应出官吴士在朝者列奏其行义敕监潭州南岳庙淳熈五年乞致仕乡人奉直大夫林振等举明之乡曲儒宗经明行脩议论操履众所师法而穷居在下先是淳熈二年庆寿赦文内孝行节谊着于乡闾仰长吏保明当议旌录时防政钱良臣谓明之无吏考难之吴仁杰曰公试与丞相敷陈必能动上听良臣问故仁杰曰龚君顷以至行能动上帝是以知今日必能动人主因具言其事良臣为之竦然果得防超授宣教郎致仕仍赐绯衣银鱼时李衡以忠谏去国年几八十德望絶人独以兄事明之时人髙之目为二老明之生平不摘人短不作貌言每自谓平日受用唯一诚字尝附益山谷语以省吃俭用号五休居士撰中吴纪闻三卷子晃昱昱字立道有学行安贫乐义乡人师之有昆山杂咏
　　陆十七吴江震泽市民父疾刳心作糜进防遂愈郡守赵汝歴为建旌孝坊又嘉熈中郡守吴潜建纯孝坊以旌汤家浜里人刳心疗母疾者逸其名
　　周津昆山人治词赋端平嘉熈中郡府两举待补进士性介直好为义举父天骥有疾津刲股以疗或以义谕之津曰父母遗体岂宜毁伤然因所予者还以奉之讵为过邪津亦以寿终又有曹椿年母病革椿年刲股疗之事闻借补椿年承信郎节制司凖使立孝感坊又淳熈八年有荣孝子亦以刲股救母立旌孝坊其后有张孝子皆同县市人也
　　金道字仲旻吴县人少孤父友长桥万戸府镇抚陈某养为子至正戊子方国珍起兵海上江浙行省防政多尔济巴勒督师与战时陈已进官都镇抚綂军以道从初并师期集建宁之补门闗国珍以书诈降陈受之意稍解道曰贼志未可知也不如严备之陈不听国珍以艨冲数百艘颿以赤布蔽日而下势渐迫官军犹晏然国珍乗风纵火矢石交注陈战死不知所在道求之不得乃从舵楼中跃赴海祝曰吾父有灵幸使我不为贼所得也已而恒若有人抱持之自旦及晡随波上下忽止身石上登沙濑数百步得小径行里许乃知温之水山也迨归张士诚已据吴或荐其名于伪司徒李伯升道闻之挈妻孥去隠具区卖卜以终其身子问礼部侍郎自有传
　　瞿嗣兴字华卿常熟人母尝夏月患痈秽不可近嗣兴燖汤洗涤跪牀下执扇驱蚊以手磨秽剔腐昼夜无休母又患积气医不能治刲股肉作羮以进母不食已五日矣啖之疾愈母思芰食时芰始花求诸市不得嗣兴乃解衣入水半日忽得三芰以进人称孝感所致子庄字敬孚以荐擢官翰林典籍与脩洪武正韵累官福建防政
　　钱廸常熟人父苏在文学传洪武苏坐事当刑迪年十八诣执政求以身代所司上其事诏从之
　　徐植字原芳常熟县学生父达输赋后期将伏法植年十八代父死临刑赋诗有愿将一死报劬劳之句
　　顔琇字季栗吴县人洪武初父济民戍凤翔母韩从行留琇守丘陇越六年闻母讣琇即日奔赴函母以归自陜抵吴逾数千里骨函未尝着地行则负之寝则悬于屋梁而草宿其下渡则着之心胷父既老免归奉养愈谨旦必躬涤溺器家人止之曰此臧获辈事耳何乃自苦琇曰此非尔所知也葢其心恐亲有疾每视溺以验之其父固不知也后父卒琇哀号日夜絶而复苏水饮不下咽越五日竟哭死子昌亦有孝行
　　梅应发居阊门市中母尝有病医药弗疗刲股为羮以进母啖之疾已他日母复疾危甚应发露立北面稽首以香然顶灼臂叩天乞减已年以益母寿是夕天隂暝俄顷云开尽见北斗之六星惟一星尚没顷云复合及还至母所见母拥衾坐牀上言有白衣者六人以水灌洒遂霍然而苏诘旦母平复如常年八十余卒
　　莫辕字防仲吴江人少从张适易恒学洪武初父系诏狱将刑辕年十一愿代父死理官试加胁诱语无异词遂奏释其父而系之辕父更为称寃阙下竟致瘐死辕获赦季父侍郎礼有宠于上时国法方严辕忧之每指同姓一人洱海衞者曰是吾族也人疑之后党祸一家无免者独辕以尝附尺籍免兄嫂前以家祸病死有遗孤二皆在襁褓辕为保防甚至复变姓名潜入都下窃父祖遗骸归葬于乡屡冒法禁几死后恩宥归辕念家祸不御酒肉数年家被火火逼母寝辕跃入火中抱持以出须眉尽焚卒年七十七私諡贞孝先生
　　都文信字士诚吴县人其父思贤与徐右之者交善思贤死妻唐有娠昼夜悲泣右之日使人存问且慰之曰若生子吾当妻之已而果生文信右之遂馆为壻洪武初右之坐事文信请代行右之曰汝未有子岂可为人死不许既而右之事白得还复以事被逮文信曰今已有子可行矣右之亦不许文信潜冒右之名以往竟死于狱右之感其义即屏妾侍遂以无子都氏至今奉其祀云
　　沈伯刚长洲人本孟姓自少立为母姨之夫沈胜五后后胜五坐事当诛年且老伯刚愿代死胜五不许伯刚固欲代之时年方十七临刑太祖怪其少问故特赦之又有朱昱亦长洲人父某当逺戍老不能行而兄先逃去昱年当十六请代往有司少之欲追逮其父兄昱备极笞檚固请代之部使者怜之改留苏衞云
　　凡孝友之行列其尤者如右其他表闾给复乃累朝令典世劝所系爰次其氏名联书之
　　龚景才字敦礼常熟人五世同居唐麟德初旌表孙侔字少述少孤力学性至孝宋嘉祐中郡守唐询表其门诏赐粟帛
　　王洵王淳郡人父铸为大都督府断事洪武八年坐法当死淳年二十七洵年二十二聚哭连日夜愿以身代淳走诉御史台曰淳闻父子一体父有难子不忍视请伏鈇礩以赎父罪言未巳洵进曰兄冢嗣宗祀所承弟无庸死犹弃鸿毛尔兄弟交让各执其志益坚官为反覆穷诘见其孝诚闻上铸得免死戴君用长洲人父福之洪武中因监税失火法当死君用身代父刑其妻吴氏守节旌表
　　吴淳字伯善长洲人读书敏行少与兄同居兄以疾废伏枕几二十年元季吴中被兵家人悉奔溃淳独侍兄不去有操刃入室者淳负兄仓皇走避复遇乱兵十余交刺淳以身蔽兄被三十余创昏仆于地兄竟兵死淳稍苏遂入秦余杭山鬻墨以终
　　朱良吉常熟人母钱病且死良吉沐浴祷天剖胷取心肉一脔煮粥食母母病愈良吉心痛不可起邑人俞浩斋闻而过之观良吉胷间疮裂五寸气腾出不能言俞为纳其心以桑白皮线缝合月余而愈张德元字长卿本大名人元元贞二年仕为平江路知事寓居郡城事母至孝大德元年以姊慧亨守节同旌表
　　汤文英字孟寛其先自华亭徙吴八世同居元至元间表其门复其家
　　金道字达可祖璹仕宋将仕郎至道聚族凡六世元至正间旌其门
　　张阿童洪武初孝子不详其邑里本府公牍至今尚存其名
　　俞敬字用礼太仓人事母至孝尝刳肝愈母疾永乐中事闻旌其门仍擢为尚宝司丞
  </div>
  <div class="pagination">
   <a href="姑苏志_page61.html">
    上一页
   </a>
   <span>
    ...
   </span>
   <a href="姑苏志_page57.html">
    57
   </a>
   <a href="姑苏志_page58.html">
    58
   </a>
   <a href="姑苏志_page59.html">
    59
   </a>
   <a href="姑苏志_page60.html">
    60
   </a>
   <a href="姑苏志_page61.html">
    61
   </a>
   <span class="current-page">
    62
   </span>
   <a href="姑苏志_page63.html">
    63
   </a>
   <a href="姑苏志_page64.html">
    64
   </a>
   <a href="姑苏志_page65.html">
    65
   </a>
   <a href="姑苏志_page66.html">
    66
   </a>
   <a href="姑苏志_page67.html">
    67
   </a>
   <span>
    ...
   </span>
   <a href="姑苏志_page63.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
