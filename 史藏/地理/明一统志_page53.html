<!DOCTYPE html>
<html>
<head>
    <meta charset="UTF-8">
    <title>明一统志 - 第 53 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明一统志 - 第 53 页/共 66 页</h1>
    <div class="content">　　山川白山【在卫北二十里土人呼为哲哩木山】
　　土产麸金　皷矾　砂　肉苁蓉　胡桐律【虫食其树而沬下流俗名胡桐涙可以釬金银】紧鞓草　栢脉根　沙枣　驼罕东衞【在甘州卫西南】
　　沿革古西戎部落本朝洪武三十年通贡因置卫以酋长纳木济喇锡为指挥佥事永乐二年纳木济喇锡同兄塔哩竒等十六人贡马又令塔哩竒为指挥头目努尔为指挥佥事各赐冠带钞币自是嵗贡不絶安定衞　鄂端衞【东至罕东卫北至沙州卫】
　　沿革鞑靼别部其地广袤千里本朝洪武七年萨里辉和尔安定王布延特穆尔遣使贡铠甲刀劒赐以织金文绮命其酋长立为四部给以印章曰鄂端曰浩沁曰库尔森曰特哩八年立为安定鄂端二卫俱遣使入贡天顺三年安定王复遣使来贡
　　风俗马乳酿酒【宋史马乳酿酒饮之亦醉】居无城郭以氊帐为庐舎土产马　槖驼　玉石
　　察逊衞【东抵安定卫西距肃州衞】
　　沿革古西戎部落元置察逊塔拉元帅府本朝永乐四年置察逊衞以土人萨锡斯为指挥同知正统二年头目喇嘛巴遣指挥哈坦等赴京贡方物
　　哈宻衞【南抵沙州西距火州北连衞喇特东南至肃州一千五百一十里】
　　沿革本古伊吾庐地在炖煌郡北大碛之外为西北诸国徃来要路汉明帝始取其地后为屯田兵镇之所未为郡县后魏始置伊吾郡后又为诸国所防唐贞观初内附置西伊州寻改伊州或为伊吾郡五代时号胡卢碛小月氏遗种居之宋时伊州将姓陈氏其先自唐开元初领州凡数十世元有哈努勒实哩者封威武王改封肃王卒弟恩克特穆尔嗣本朝永乐二年设哈宻卫改封恩克特穆尔为忠顺王以其头目哈玛尔浩沁等为指挥等官三年忠顺王卒无子其兄子托克托居中国乃袭封遣还赐以诰印玉带文绮六年托克托暨其祖母蘓喀实哩俱遣使朝贡九年托克托卒以其从父子托里特穆尔嗣改封忠义王赐诰印防币玉带自是朝贡不絶后又封忠顺王
　　风俗人性犷悍居惟土房衣服异制饮食异宜【陈诚西域记回回鞑靼辉和尔杂处故衣服异制饮食异宜】
　　山川天山【在哈宻城北一名雪山畨名哲哩木山匈奴过此者必下马拜南二里有盐池】马騣山【在哈宻东南境近有望郷岭岭上石龛有李陵题字处】辉和尔河【在哈宻城东一百三十余里沼河沙柳蓊鬱】娘子泉【在辉和尔河东呼珲卾端布拉克】合罗川【在哈宻卫东南境乃唐回鹘公主所居地城基尚在近有汤泉池】甘露川【在哈宻卫西北三百唐唐景龙四年于此置伊吾军】
　　土产马　槖驼　玉石　镔鐡【有砺石谓之吃鐡石剖之得镔鐡】穄米豌豆　麦　大尾羊【羊尾大者重三斤小者一斤肉如熊白而甚美】楸子胡桐律　隂牙角　香枣
　　古迹伊吾废县【在哈宻卫汉置伊吾屯后魏置县唐为伊州治县南去玉门关八百里东南去阳关二千七百二十里】纳职废县【在哈宻卫境东南汉破匈奴置宜禾都尉以为屯田唐贞观四年以鄯善故城置纳职县开元中省后复置宋史云城在大患鬼魅碛之东南望玉门关甚近】柔逺废县【在哈宻卫境唐置县属伊州神功初省入伊吾】
　　和卓【东距哈宻西连伊埒巴尔南抵于阗北接衞喇特东南至肃州凡一月程】
　　沿革本汉时车师前后王地前王治交河城即唐交河县去长安八千一百里后王治务涂谷即唐蒲类县去长安八千九百里汉元帝时置戊巳校尉屯田于前王庭以其地势髙敞遂名髙昌垒垒有八城晋时前凉张骏于交河城置髙昌郡后魏初有阚伯周者始为髙昌王其后麯嘉称王于此自后魏至隋皆来贡献唐贞观中平髙昌以其地置西州及都督府开元中改金山都督府天寳初改州为交河郡领髙昌交河柳中蒲昌天山五县初西突厥防后王地与髙昌相影响及髙昌平惧而来降以其地置庭州领金满蒲类轮台三县长安初置北庭都防府后俱防于吐蕃其地有囬鹘杂居故亦谓之囬鹘宋建隆间西州回鹘遣使来贡太平兴国中遣王延德等使髙昌雍熈初还景德初又遣使来贡元时辉和尔等地太祖平西域置达噜噶齐监治之本朝其地名曰和卓城东七十里曰柳陈城即唐柳中县城西百里曰土鲁畨即唐交河县其风俗物产大抵相同永乐七年和卓遣使朝贡宣德五年和卓王哈萨尔圗噜万户赛音特穆尔柳陈城万户敖拉齐等俱遣使贡马及玉璞至今入贡不絶
　　风俗与匈奴乌孙异俗【汉书有城郭田畜与匈奴乌孙异俗故皆役属匈奴】颇同华夏【文献通考丈夫裙头髻畧同华夏兵器有弓箭刀楯甲矟文字亦同华夏兼胡书有毛诗论语孝经歴代子史集税则计田输银无者输布其婚姻丧葬与华夏大同其人面貌类髙丽辫髪垂之于背女子亦然】事天神信佛法【同上】贵食马好骑射【宋史髙昌国传屋室覆以白垩地产五谷惟无荞麦贵人食马余食羊及鳬鴈乐多琵琶箜篌俗好骑射妇人戴油帽谓之苏幕遮】时节泼水为戏【同上用开元七年厯以三月九日为寒食冬至二社亦然以银或鍮石为筒贮水激以相射或以水交泼为戏谓之压阳气去病居民春月游者马上持弓矢射诸物谓之禳灾】
　　山川灵山【在上鲁畨西北石皆黒纹如毛髪又白石堆石骨坚润夷呼为十万罗汉削髪涅槃之所】赤石山【在土鲁畨西北峯峦秀美石多赤色】贪汗山【在赤石山北七十里夏有积雪此山之北鐡勒界也】火熖山【在柳陈城东连旦火州宋史云北庭北山中出砂山中常有烟气涌起无云雾至夕光焰若炬火照见禽防皆赤采者疑即此】丁谷山【在柳陈城北中有唐时古寺及碑刻无量夀窟塔宋史髙昌传云佛寺五十余区皆唐朝所赐额中有大藏经唐韵玉篇经音等】天山【在交河城北一名祁连山唐天山县以此为名】蒲类海【在土鲁畨西南一名盐泽又名婆悉海周四百里葱岭于□以东之水皆注于此汉张骞道西城度玉门见二水交流发葱岭趋海阗汇盐泽伏流千里至积石而再出】瀚海【在柳陈城东地皆沙碛若大风则行者人马相失夷人呼为瀚海宋史云沙深三尺不育五谷沙中生草名登相収之以食】交河【在土鲁畨西二十里源出天山河水交流绕断岸下夷名崖儿城唐交河县也】
　　土产马　槖驼　胡桃　葡萄　蚕　砂防【大如防鸷禽捕食之】砂　胡桐律　刺蜜【羊刺草上生蜜味甚佳】盐【白者如玉赤者如朱】白防布【野蚕结茧苦参上丝如细纑取织为布名白防子用以市易】镔鐡　隂牙角速霍角　阿魏【有草根株独立枝叶如葢臭气逼人生取其汁熬膏名阿魏】伊埓巴尔【东距北连】和卓【西抵赛玛尔堪南接于阗东南至肃州三千七百里】
　　沿革地居沙漠间不知古何国疑即焉耆或兹地也北魏书云兹国在白山南都延城今其地东西三千余里南北二千余里元时地名巴实伯里宪宗分建诸王哈坦于此世祖立宣慰司以万户綦公直为宣慰使后置元帅府以领屯田本朝洪武二十四年国王哈迪尔和卓遣使贡马永乐四年国王实讷察罕遣使贡玉璞等物十一年吏部员外郎陈诚等使其国十六年头目苏克格哷穆尔来朝言其王汗纳琳实克为从弟布沙弑之而自王徙其国西去更号额森布哈正统二年国王额森布哈遣使贡玉□驼马天顺以来入贡不絶
　　风俗逐水草以居饮食肉酪【陈诚使西域记地无房屋逐水草置氊帐以居畜牛羊驼马少种五谷饮食惟肉酪衣服类囬囬语言类辉和尔】席地而坐惟行跪礼【同上其王髠髪戴罩刺防挿鷀防翎设防绣氊帐席地而坐与使者相见不拜揖惟行跪礼】
　　山川白山【山中常有火烟葢出砂之处采砂者着木底鞵取之皮者即焦下有穴生青泥出穴外即变为砂石土人取以治皮】葱岭【髙数百丈上多连蔓葱夷名塔尔塔斯达巴宋史云髙昌西距西天歩路涉雪山葱岭皆数千里谓此】金岭【宋史云厯交河西凡六日至金岭口又两日至汉家寨又五日上金岭过岭即多雨雪岭上有龙堂刻石记云小雪山也岭上有积雪行人皆服毛罽度岭】热海【周数百里夷呼伊锡格尔】
　　土产铜　鐡　铅　雌黄　胡粉　马　犛牛　孔雀氍毹　驼　葡萄　刺蜜　阿魏　白防布　砂赛玛尔堪【东抵额尔巴拉西连哈里东至肃州九十里】
　　沿革其地不知古何国或云汉罽賔国地东西相距三千余里地势寛衍土田膏腴为诸国胜元驸马特穆尔主其国东有扬济克城苏噜克哈雅萨兰城塔什罕西有克实克都哩诸城皆焉本朝洪武二十年特穆尔遣囬囬摩哩哈必苏等贡驼马永乐间其孙卾勒博遣使贡马正统二年又贡马及玉石
　　风俗善治宫室【陈诚西域记人多工巧艺善治宫室门楹皆雕文刻镂窓牗缀以瑟瑟】主戴白防器用金银【同上主戴白圆防妻以白□纒首饮食喜甘酸襍米肉器用金银不设箸以手取食】山川景物颇类中原【同上】贾用银钱屠埋血腥【同上商贾交易用国中所造银钱坊币有酒禁屠牛羊者埋其血腥】建屋祀天泥金书经【同上俗重拜天建屋祀之以青石为柱雕镂甚精经文皆书以泥金裹以羊皮】
　　山川鐡门峡【在渇石城西悬崖絶壁髙数十仭径路﨑岖深二三里夷人守此名鐡门关唐书云自焉耆西五十里过鐡门关疑即此】哈喇布拉克河【在赛玛尔堪城东河浅濶而北流】火站河【在苏噜克哈雅城西】阿布尔河【在蘓噜克哈雅城西】阿珠河【在特尔黙城东水西流多鱼】
　　土产金　银　玉　铜　鐡　瑚　琥珀　琉璃罽苾思檀【树叶类山茶实类银杏而小】水晶盐【坚明如水晶琢为盘以水湿之可和肉食】瓦矢实【类野蒿实甚香可辟蠧】阿魏　甘露【小草丛生叶细如蓝秋露凝其上味如蜜可熬为俗呼为达喇呼必葢露也】花蘂布　名马　独峰驼大尾羊狻猊【产阿珠河边苇丛中七日内未开目取之则易调习稍长则难驯伏】哈里【东北至赛玛尔堪一千四百里东至肃州一万一千里】
　　沿革古无可考其地居平川四面皆大山元驸马特穆尔之子萨哈勒国人尊之为苏勒坦犹华言君王也东有谙都瓌博啰哈斯等城皆焉本朝洪武三十五年遣使诏谕酋长赐织金文绮永乐七年头目莽赉等来朝并贡方物正统二年指挥哈济等贡马及玉石
　　风俗服色尚白金碧餙居【陈诚西域记衣服喜鲜洁色尚白有丧易以青国主之居窓壁以金银瑟瑟为餙地施氊罽重席而坐冨家居室服用颇同国主】礼仪简畧【同上礼仪简畧君臣相见但行跪礼无刑法有罪罸钱而已坊市不设斗斛但用权衡凡宴防环列而坐酒器用金银余用陶瓦食无筯惟以手取防室多以姊妹谓为至亲死无棺椁以布囊裹尸痊之】国有学舎俗无正朔【同上国有学舎中为一大室四面皆房廊以居游学之士名曰黙尔格特缫察俗无正朔不用甲子以七日为一周择日用事则以第一日名阿徳纳为上吉凡拜天聚防用之酒禁甚严脩行者多不饮酒恐□天也】
　　土产葡萄　巴旦杏【有似枣而甜者名忽鹿麻】萝卜【大者重十斤】鎻伏【又名梭服以鸟毳为之纹如纨绮】花毯【极细蜜色乆不变】金　银　铜　鐡瑚　琥珀　珠　翡翠　水晶　金刚　朱砂名马　狮子【尔雅亦谓之狻猊】
　　于阗【东抵察逊卫北连伊埒巴尔东北至肃州六千三百里】
　　沿革古于阗国居葱岭之北二百余里自汉至唐皆入贡中国五代晋天福中其王李圣天自称唐宗属遣使来贡册封为大寳于阗国王宋建隆初圣天遣使来贡干德中又遣其子德从来贡大中祥符初其国主汗王遣囬鹘罗思温等入贡嘉祐中遣使罗思温献方物请王号乃以其国王为特进归忠保顺果琳汗王【原作鳞黒韩王】其国语谓金谓果琳黒韩葢汗之讹也元丰中遣部领爱新上表称于阗国罗罗有福力量知文法及汗王书元祐后诏令间嵗一至讫于宣和朝享不絶本朝永乐六年头目达噜噶额布勒津遣使玛拉噶萨木丹等贡玉璞
　　风俗貌不甚胡颇类中华【文献通考自髙昌以西诸国人等深目髙鼻唯此一国貌不甚胡颇类华夏】俗机巧喜浮屠法相见以跪【同上】得问遗书戴于首乃发之【同上】俗事祅神喜歌舞工纺织【宋史】
　　山川阿耨达山【汉书以为河源所出】葱岭【在国西南】白玉河【在国城东国人夜视月光盛处必得美玉】緑玉河【在国城西】乌玉河【在城西三河皆源出昆冈山去国城西一千三百里毎歳秋国人取玉于河谓之捞玉】
　　土产玉　胡锦　独峯驼　乳香　砂　珠　瑚翡翠　水香　琥珀　花蘂布　名马　腽肭脐金星石　水银　阿魏　安息香　鸡舌香　葡
　　萄　狮子















　　明一统志卷八十九
　　钦定四库全书
　　明一统志卷九十
　　明　李贤等　撰
　　安南【东至海三百二十里西至云南老挝宣慰司界五百六十里南至占城国界一千九百里北至广西思明府慿祥县界四百里自其国至南京七千七百二十里至京师一万一千一百六十五里】
　　沿革古南交之地秦属象郡汉初为南越所有武帝平南越置交趾九真日南三郡兼置交趾刺史治羸东汉郡属交州吴増置九德武平新昌三郡宋又増置宋平郡而徙交州治龙编梁陈于交州置都督府隋初郡废改都督府为总管府唐初仍曰交州调露初改安南都防府至德初改镇南都防府大厯间复曰安南五代梁时土豪曲承美专有其地后为刘隐所并后杨延艺绍洪相继为交趾节度使既而管内大乱推丁部为州帅其子琏继立宋平岭表琏内附封交趾郡王弟璿嗣立为其将黎桓所簒其后李公蕴簒黎氏陈日煚簒李氏然皆臣服中国封交趾郡王元宪宗时遣将破其国日□窜海岛后归附封其子光昺为安南国王光昺死子日烜自立世祖又发兵讨破之日烜卒子日燇遣使入贡本朝洪武初陈日煃率先归附仍赐安南国王印传至日焜其臣黎季犛簒立僭称伪号永乐四年诏遣新城侯张辅西平侯沐晟率兵分道并进俘获季犛父子诏求陈氏后立之无所得因郡县其地置府十七州五领各州县又建交趾布政司提刑按察司及都指挥使司于交州府洪熈元年防孽黎利攻刼郡邑朝廷复命将讨之宣德二年黎利势屈始奉表乞立陈氏后曰暠者主其国诏封为安南王后利簒暠而自立朝臣复请加兵防利遣使来贡谢罪请命因而与之至今朝贡不絶旧所置府州县列于左方
　　交州府【领慈亷福安威蛮利仁三带五州东关慈亷石室芙蒥清潭清威应平平陆利仁安朗安乐扶寜立石一十三县】北江府【领嘉林武寜北江三州嘉林超类细江善才东岸慈山善誓七县】谅江府【领谅江上洪二州清逺那岸平河鳯山陆那安寜保禄古陇唐安多锦十县】谅山府【领上文下文七源万涯广源上思下思七州丘温镇夷渊县丹巴脱县五县】新安府【领东潮靖安南防下洪四州至灵峡山古费安老水棠支封新安安和同利万寜云屯四岐清沔一十三县】建昌府【领快州及建昌布县真利东结芙蓉永涸六县】镇蛮府【领廷河太平古兰多翼四县】奉化府【领美禄西真胶水顺为四县】建平府【领长安一州懿安大湾安本望□安寜黎平六县】三江府【领洮江宣江沱江三州麻溪夏华清波西防古农五县】宣化府【领旷县当道文安平原底江収物大蛮杨县乙县九县】太原府【领冨良司农武礼洞喜永通宣化防石大慈安定感化太原一十一县】清化府【领九真爱州清化葵州四州安定永寜古藤梁江东山古雷农贡宋江俄乐磊江安乐一十一县】乂安府【领驩州南靖茶笼王麻四州衙仪友罗丕禄上油偈江真福古社上黄东岸石塘竒罗盘石河华一十三县】新平府【领政平南灵二州衙仪福康左平三县】顺化府【领顺化二州利调石兰巴□安仁茶偈利蓬乍令思蓉蒲苔蒲浪士荣十一县】升华府【领升华思义四州黎江都和安备万安具熈礼悌持羊白乌义纯鵞杯溪锦一十一县】广威州【领麻笼美良二县】嘉兴州【领笼县防县四忙三县】归化州【领安立丈盘文振水尼四县】宣化州【领赤土车来瑰三县】演州【领琼林茶清芙蒥三县】
　　风俗夷獠杂居不知礼义【文献通考五岭以南地方遐阻夷獠杂居不知礼义其性轻悍以富为雄豪争夺兼并役属贫弱俘掠不忌】土俗犷悍【宋史安南国传】不解种麦【伪越外记】椎髻剪髪【同上其人或椎髻或剪髪文身跣足口赤齿黒尊卑皆食槟榔一年再稻一歳八蚕桑麻蔽野多鱼盐之利】好浴善水平居不冠【安南志暑热好浴于江故便舟善水平居不冠立常叉手席坐盘足】待客以槟榔【同上谒尊贵跪膝三拜待客以槟榔嗜醎酸海味】交爱人倜傥好谋驩演人淳秀好学【同上】
　　山川佛迹山【在交州府石室县上有巨人迹下有池景物清丽为一方胜槩】勾漏山【在石室县相传古勾漏县在其下汉书勾漏县有潜水牛上岸共鬬角软还复出】东究山【在北江府嘉林州一名东臯山唐刺史髙骈建塔其上】僊游山【在北江府武寜县一名烂柯山相传有樵夫观二仙奕碁于此不觉斧柯已烂】金牛山【在武寕县相传唐刺史髙骈欲凿其山见金牛奔出遂止汉书九真郡居风县有山出金牛徃徃夜见光辉十里】昆山【在谅江府鳯山县上有清虚洞山腰有瀬玉桥白云庵林岫之胜】丘皤山【在谅江府丹巴县上有石门广三丈相传汉伏波将军马援所凿】安子山【在新安府东湖县一名象山汉安期生得道处宋海岳名山图以此山为第四福地】云屯山【在新安府云屯县大海中两山对峙一水中通蕃国商船多聚于此】大圆山【在新安府新安县大海中突起圆峤永乐十六年此山获白象二来献】鳯翼山【在三江府夏华县邑人歳时登覧于此】三岛山【在宣化府杨县三峰特起】芄山【在太原府防石县下有岩洞水穿洞中可行舟】陇山【在太原府洞喜县四面峭壁中有村墟】戏马山【在清化府永寜县一名游英山巍然独立横枕长江为邑人九日登髙处】安镬山【在清化府东山县出美石汉豫章太守范寗尝遣吏于此采石为磬】天琴山【在乂安府竒罗县东海边相传陈氏主游此夜闻天籁声故名本朝永乐初天兵擒黎贼子苍于此】横山【在乂安府河华县昔林邑告交州刺史朱蕃求以日南北鄙横山为界即此】伞圆山【在嘉兴州其势髙峻雄伟】艾山【在嘉兴州防县面临大江峭石环立人迹罕至相传上有仙艾毎春开花雨后漂水羣鱼吞之便过龙门江化为龙】海【环交州等府东南唐沈佺期渡海诗尝闻交趾郡南与贯胷连四气分寒少三光置日偏越人遥捧翟汉将下防鸢北斗崇山挂南风涨海牵别离频破月容鬂骤催年虚道崩城涙明心不应天】冨良江【在交州府东关县一名泸江上接三带州白鹤江经府城东下通利仁县大黄江以达于海宋郭逵破蛮决里隘次冨良江本朝张辅等尝破黎防于此处】天德江【一名廷蕴江又名东岸江永乐初黎防惧讨役民堙塞已乆天兵既平防重加浚治舟楫复通】来苏江【旧名苏歴江自交州府城东北转而西下直抵锐江昔有人名苏歴者开此故名本朝永乐初工部尚书黄福重浚因王师吊伐乃更名来苏】宣光江【在宣化府旷县源自云南教化长官司入境流七百余里以达宣化江永乐初沐晟自云南引兵驻此】海潮江【在建昌府快州自阿鲁江分流下通玉球江昔陈氏破占城军处】龙门江【在嘉兴州防县汉书封谿县有隄防龙门水即此源出云南寜逺州至此横截江流中分三道飞湍声闻百里舟过此必舁上岸方可复行傍有穴多出鹦鹉鱼色青緑口曲而红似鹦鹉嘴相传此鱼能化龙云】夜泽【在建昌府东结县梁武帝时有阮贲者世为豪右因命陈覇先击破之贲逃泽中夜则出掠因号夜泽】龙溪【在镇蛮府廷河县昔陈氏夜过此江不能渡忽见一桥跨江既渡回顾不见及有国改名龙溪】天威泾【唐髙骈以交州至邕川海多潜石漕运不通遂凿开五道有青石泾或传汉马援所不能治既而震碎其石亦得通因名天威泾】东津渡【在交州府东关县泸江旧以舟楫徃来阻于风涛永乐初张辅沐晟始置浮桥桥歳一易】
　　土产金【太原谅山乂安等府出】珠【靖安云屯海中出海贾云中秋有月是歳多珠】瑚【有赤黒二种在海直而软见日曲而坚汉初赵佗献赤瑚名火树】玳瑁【状类而殻稍长其足有六后两足无爪】丹砂【晋葛洪欲炼丹求为勾漏令杜甫诗交趾丹砂重】沉香【有香木斫断歳乆朽烂而心节独存置水中则沉曰沉香】安息香【树如苦练大而直叶类羊桃而长中心有脂作香】苏合油【树生膏可为药】胡椒【蔓生似山薯春花秋实】羚羊角【髙石山出一角而中实极坚能碎金刚石】犀　象　兕【汉灵帝时九真献为竒兽元时安南尝贡兕】白鹿【晋元康初白鹿见交趾武寜县宋元嘉末交趾献白鹿】猩猩【南中志猩猩人面豕身似猿常数辈为羣人以酒并糟设路侧连结草屐猩猩见之即知张者祖先姓名呼曰奴欲张我亟舍去复自谓试共尝酒逮醉取屐着之为人所擒】狒狒【晋郭璞云出交州山中状如人面长臂黒身被髪迅走食人见人则笑】防贵【状如猱而小紫黒色畜之捕防甚于猫】白雉【周成王时越裳氏来献汉光武时日南九真贡】翡翠【羽可为首餙】蚺蛇【形大而长其胆性极泠能疗眼疾及诸疮】蚁子盐醢【古载交州溪洞酋长多收蚁卵盐为酱非官客亲族不得食周礼醢人馈食之豆有蚔蚁子即此】庵罗果【俗名香盖乃果中极品或谓种出西域实似北梨四五月间熟多食无害】波罗宻【大如冬皮有软刺五六月熟味最香甜可煮食能饱人奉化府嘉林州出者尤佳】核乌木【坚致可为器】苏木【一名多邦】
　　古迹越王城【在乂安府东岸县又名螺城以其屈曲如螺汉时安阳王所筑安阳王旧都越地故又称为越王城城中宫址尚存】壐城　望海城【俱在交州府安明县汉建武中马援平交趾分置封溪望海二县筑此二城守之】大罗城【在交州府城外汉交趾郡唐安南都防府皆在此其城唐张伯仪所筑髙骈尝脩广之宋时李公蕴立国于此】雒王宫【在交州府三带州未有郡县时有雒田随潮水上下垦其田者为雒民统其民者为雒王副贰者为雒将皆铜印青绶号文朗国以淳朴为俗以结绳为治传十八世为蜀王子泮所灭宫址尚存】天使馆【元傅与砺使安南题诗云使旌入馆青云动仙葢临江白日廻喻蜀岂劳司马檄朝周终见越裳来】浪泊【在交州府东关县一名西湖马援既平交趾谓官属曰吾弟少游常哀吾慷慨有大志叹曰士生一世但取衣食才足为郡县吏守坟墓使乡里称为善人足矣至求□余自苦耳吾在浪泊西里间贼未灭时下潦上雾毒气薫蒸仰视飞鸢站站堕水中念少游语何可得也】铜柱【汉马援既平交趾立铜柱为汉界相传在钦州古森洞上有援誓云铜柱折交趾灭唐马总又建二铜柱镵着唐徳以明其为伏波之裔今未详所在日南郡西有西屠夷国援尝经其地亦植二铜柱表汉界及北还留十余户于柱下至隋乃有三百余户悉姓马按林邑记林邑大浦口有五铜柱唐天寳中何履光伐云南收安寜城立援铜柱以定疆界亦未详所在】铜皷【交趾服役有头飞獠子赤裩獠子鼻饮獠子皆穴居巢处好饮酒击铜皷皷□成置庭中招同类来者盈门豪富女子以金银钗击皷叩竟留与主人或云铜皷乃诸葛亮征蛮钲也】
　　名宦汉马援【光武时交趾女子徴侧徴贰反援以伏波将军与扶乐侯刘隆等水陆并进至浪泊与二徴战大破追斩之尽殱其党交趾平援立铜柱而还】张乔【顺帝时象林蛮区连入防州郡讨之不克于是选乔为交州刺史乔单车至州防徒自弭】朱儁【灵帝时交趾梁龙等反乃拜儁交趾刺史令过本郡简募郷兵及所调合五千人分两道而入先宣扬威德既而进逼之斩龙降数万人旬月尽定】贾琮【交趾刺史先是刺史无清行吏民怨叛琮招抚荒散蠲复徭役诛斩渠魁简选良吏百姓以安为之歌曰贾父来晚使我先反今见清平吏不敢饭治事三年为十一州最】周乘【交州刺史上书云交州絶域习俗贪浊彊宗聚奸长吏肆狡侵渔万民臣欲为圣朝扫清一方时属城解绶者三十余人】三国吴岱【吴交州刺史初交趾太守士徽拒命岱督兵浮海突进徽震怖率兄弟六人降岱皆斩之徽将攻岱岱大破之复讨九真遣从事南宣国化扶南林邑诸国各遣使奉贡】晋陶侃【初王机刺交州与杜洪温邵等反侃以江夏守讨平之斩机等传首京师以功迁都督交广七州军事兼领交州刺史】南北朝宗慤【宋元嘉中从檀和之伐林邑攻防区栗城入象浦林邑王领国来逆以具装被象前后无际慤制狮子形御象象果惊奔遂克林邑收其珍寳无箅而慤一无所取】隋丘和【交趾太守抚绥尽情荒域安之萧铣等举兵招之不从后纳欵于唐授交州大都督】唐杜正伦【中书侍郎兼太子左庻子承干稍失道帝诏正伦可审喻之正伦道帝语督切帝责其漏泄贬交州都督】马緫【元和中迁安南都防亷清不挠用儒术教其俗政事嘉美獠夷安之建二铜柱镵着唐德明其为伏波之裔】裴行立【安南经畧使时环王国人李乐山谋废其君来乞师行立斩之归其孥蛮人悦服】髙骈【懿宗时为安南都防招讨使时南诏防交趾骈治兵海门进至南定掩击大破之进破南诏进骈为静海军节度使骈从孙鄩尝为先锋骈表荐自代从之】宋马植【安南都防以文雅餙吏事清浄不烦夷民安之诸酋皆纳欵请租税约束】邵【景德中充交趾安抚国信使会黎桓死其子互相杀夺晔驻岭表以事闻改为縁海安抚使许以便宜贻书安南谕朝廷威德俾速定位即时听命】
　　人物秦阮翁仲【身长二丈三尺气质端勇异于常人少为县吏为督邮所笞叹曰人当如是耶遂入学究书史始皇并天下使翁仲将兵守临洮声振匈奴秦以为瑞翁仲死遂铸铜为其像置咸阳宫司马门外匈奴至有见之者犹以为生】汉李进【交州人中平间代贾琮为刺史请交趾依中州例贡士其后阮琴以茂才仕至司校尉人才得与中州同选盖自进始】士爕【其先鲁国汶上人王莽时避地交趾六世至桓帝时爕父赐为日南守爕治左氏春秋举孝亷补尚书郎以事免举茂才拜交趾太守宇寛厚谦虚下士天下丧乱不废职贡诏封龙度亭侯建安末吴孙权遣歩隲刺交州爕奉节度脩贡不缺封龙编侯】唐姜公辅【爱州人第进士补校书郎以制防异等授右拾遗翰林学士有髙材毎进见敷奏详亮德宗器之朱泚乱帝在奉天公辅曰今禁旅单寡而士马处外窃为陛下危之帝曰善悉内诸军既而朱泚兵果至乃擢公辅諌议大夫同中书门下平章事后贬泉州别驾顺宗立拜吉州刺史】
　　占城国【东距海西抵云南南接真腊国北连安南国东北至广东舟行顺风可半月程至崖州可七日程】
　　沿革古越裳氏界秦为象郡林邑县汉改象林县属日南郡汉末区连者杀县令自立为林邑国王其后世絶外孙范熊代立熊死子逸嗣其臣范推之奴名文者谮逐逸诸子逸死文簒立传至孙文敌为扶南王子当根纯所杀国臣范诸农平其乱而自立传子阳迈阳迈传子咄歴宋齐梁陈及隋初皆来朝贡隋仁寿末其王梵志为隋将刘方击破遂弃城遁获其庙主十八枚皆铸金为之葢其国有十八世矣方班师梵志复其故地自是朝贡不絶唐贞观中其王头黎献方物子镇龙嗣为摩诃慢多伽独所弑范氏遂絶国人立头黎之姑子诸葛地更号环王唐元和初入防驩爱等州安南都防张丹撃破之遂弃林邑徙国于占因号占城五代周显德中其王释利因德漫遣其臣莆诃散来贡宋干德中其王悉利因陁盘遣使因陁玢等贡方物自是间歳或数歳一贡淳熈中袭破真腊庆元中真腊大举复雠俘杀几尽更立真腊人以主之元至元间其主孛由补刺者吾内附遣使贡方物后其子补的遂负固弗服屡遣重兵临之又数遣使招谕乍臣乍叛终无顺志本朝洪武初其主阿荅阿者首遣其臣虎都蛮来朝贡方物诏遣中书省管勾桓等封为占城国王自是朝贡不絶毎国王嗣立必遣使请命于朝遣使册封率以为常
　　风俗出入乘象马粒食稻米肉食水兕山羊之类【寰宇记】胸纒防布脑垂髽髻【宋史外国传土无丝茧以白防布纒其胸垂至足衣衫窄袖撮髪为髻散垂为髾于后其王脑后髽髻散披吉贝衣戴金花冠七寳装缨络为餙股胫皆露蹑革履无袜妇人亦脑后撮髻无笄梳其服及拜揖与男子同】杀牛祭鬼【同上畜产多黄牛水牛而无驴亦有山牛不任耕耨但杀以祭鬼将杀令巫祝之曰阿罗和及防译云曰早教他托生】人性凶悍果于战鬬【文献通考】市用金银【同上互市无缗钱止用金银较量锱铢或吉贝锦定博易之直人有疾病旋采生药服食地不产茶亦不知醖醸之法止饮椰子酒兼食槟榔】驱象逐邪焚衣祭天【同上正月一日牵象周行所居之地然后驱逐出郭谓之逐邪四月有游船之戏定十一月十五日为冬至人皆相贺毎歳十二月十五日城外防木塔王及人民以衣物香药置塔上焚之以祭天】刑禁轻重【同上刑禁亦设枷鎻小过以藤杖鞭之或五六十至一百当死者以防系于树用梭枪舂喉而诛其首若故杀刼杀令象踏之或以鼻卷扑于地象皆素习犯奸者男女共入牛以赎罪】
　　山川金山【在林邑故国山石皆赤色其中产金金夜则出飞状如萤火】不劳山【在林邑浦外国人犯罪则送入此山令自死】鸦侯山【在占城国大州西北其国主为元兵所败尝逃于此山】
　　土产金　银　锡　铁　狮　象【民获犀象皆输于王】犀牛【周显德中尝贡云龙形通犀角】瑇瑁　伽南木香　朝霞大火珠【大如鸡卵状类水晶当午置日中以艾借之辄火出】菩萨石　蔷薇水【洒衣经歳香不歇】猛火油【得水愈炽国人用以水战】乳香　沉香　檀香　丁香　防榔茴香　乌樠木　苏木　胡椒　荜澄茄　白藤吉贝【吉贝树名其华成时如鹅毳抽其绪纺之以作布亦染成五色织为斑布】丝绞布白防布　贝多叶　龙脑香　甘蔗　蕉子　椰
　　子　孔雀　山鸡
　　暹罗国【在占城极南】
　　沿革本暹与罗斛二国地暹乃汉赤眉遗种其国土不宜耕艺罗斛土田平衍而多稼暹人歳仰给之元贞元初暹人尝遣使入贡至正间暹始降于罗斛而合为一国本朝洪武初暹罗斛国王参烈昭毘牙遣使臣奈思俚侪刺识悉替等朝贡进金叶表诏赐大统厯永乐初其国止称暹罗国其王昭禄羣膺哆啰谛刺遣使柰必表贡方物诏赐古今列女传且乞量衡为国中式从之至今朝贡不絶
　　风俗气不正俗尚侵掠　煮海为盐酿秫为酒　男女椎髻【男女椎髻白布纒头被服长衫】事决妇人【毎有计议刑法轻重钱谷出入之事并决之妇人其志量在男子上】子代钱水银灌尸【以子代钱流通人死则灌水银以养其身已上俱岛夷志】
　　土产罗斛香【味极清逺亚于沉香】犀　象　翠羽　苏木　花锡哇国【东抵古女人国西抵三佛齐国南抵古大食国北抵占城国】
　　沿革本古阇婆国又名莆家龙其属国有苏吉丹打板打纲底勿等国刘宋元嘉中始通中国后絶至宋淳化中其王穆罗茶遣使来朝贡大观中复遣使入贡元时称哇国至元末遣兵征之不克本朝洪武初其王昔里八达刺遣其臣八的占必等朝贡纳元所授宣勅二道自是朝贡不絶
　　风俗室宇壮丽饮食丰洁【宋史室宇壮丽餙以金碧剪银叶为钱博易饮食丰洁地不产茶其酒出于椰子及虾蝚丹树】被髪纒胸有名无姓【同上土人披髪其衣装纒胸以下至于膝疾病不服药但祷神求佛其俗有名而无姓】坐俟王过【同上其王椎髻戴金铃衣锦袍蹑革履坐方牀官吏日谒三拜而退出入乘象或腰舆壮士五七百人执兵器以从国人见王皆坐俟其过乃起】婚聘无媒【同上土俗婚聘无媒妁但纳黄金于女家以娶之五月游船十月游山有山马可乘跨或乘软兠乐有横笛皷板亦能舞】尚气好鬬【诸蕃志】不设刑禁【同上不设刑禁杂犯罪者随轻重出黄金以赎惟防盗则寘之死】民不为盗【岛夷志其田膏腴地平衍谷米冨饶倍于他国民不为盗道不拾遗谚云太平阇婆者此也】男女纒头被服长衫【同上】
　　山川保老岸山【在苏吉丹国凡畨舶未到先见此山顶耸五峰时有云覆其上】鹦鹉山【出鹦鹉故名】八节涧【涧上接杜马班王府下通莆奔大海乃哇咽喉必争地元史弼髙兴尝防兵于此】
　　土产金　银　真珠【畨名没爹虾啰】犀角【畨名低宻】象牙【畨名家啰】玳瑁沉香　茴香　青盐【不假煎煮日晒而成】檀香【树与叶似荔支】龙脑香丁香　荜澄茄【其藤蔓衍春花夏实花白而实黒】木　椰子　蕉子　蔗　芋　槟榔　胡椒【树如蒲桃以竹木为棚架正月花四月实五月收采晒干】硫黄　红花　苏木　桄榔木　吉贝　绞布【有绣丝绞杂色丝绞】装劔　藤簟　白鹦鹉　猴【国中山多猴不畏人呼以霄霄之声即出或投以果实则其大猴二先至土人谓之猴王猴夫人食毕羣猴食其余】真腊国【东际海西接蒲南连加啰希北抵占城国】
　　沿革本扶南属国亦名占腊其王姓刹利名质多斯那者始并扶南而有之隋大业中始通中国唐自武德至圣厯凡四来朝神龙以后国分为二其南近海多陂泽为水真腊其北多山阜为陆真腊后复合为一宋政和中遣使来贡宣和初封为真腊国王与占城等庆元中国人大举伐占城破之而立真腊人为占城王故当时占城亦为属国其属国又有参半真里登流眉蒲等国所领聚落六十余地方七千余里本朝洪武初国王忽儿那遣其臣柰亦吉郎等表献方物自是朝贡不絶
　　风俗东向为上右手为洁【寰宇记国俗东向开户国以东为上男妇悉拳髪垂耳性气防劲以右手为净左手为秽】县镇风俗与占城无异【宋史】王三日一视朝臣阶下三稽首【文献通考其王三日一视朝坐五香七寳床上施寳帐着朝霞吉贝瞒络腰腹下垂至胫头带金寳花冠被珍珠缨络足履革屐耳悬金珰尝服白防其臣朝于王者辄于阶下三稽首王呼上阶则跪以两手抱绕王环坐议政事讫跪伏而去】婚娶燃灯不息【同上婚娶男女二家各八日不出昼夜燃灯不息】视力耕种【诸蕃志厥土沃饶田无畛域视力所及而耕种之】俗尚华侈【岛夷志国有城周七十余里殿宇三十余所颇为壮丽其王及贵人所御之物多餙以金璧俗尚华侈田产富饶男女椎髪女满十歳即嫁以锦围身眉额施朱谚云富贵真腊者此也】
　　土产铜　金顔香【香乃树脂有淡黄色者有黒色者擘开雪白者为佳夹砂石为下其气能聚众香畨人以之和香涂身】笃耨香【树如杉桧香藏于皮老而脂自流溢者名白笃耨冬月因其凝而取之者名黒笃耨盛之以瓢碎瓢而爇之亦有香名笃耨瓢】沉香【出真腊者为上占城次之】速暂香【出真腊者为上伐树去木而取香者谓之生速树仆木腐而香存者谓之熟速其树木之半存者谓之暂香黄而熟者为黄熟通黒者为夹笺】麝香木【气似麝脐】白豆防【树如丝蔓衍山谷春花夏实】象【岛夷志国有战象】苏木　翠羽　大风子　毗野树【花似木叶似杏实似楮】婆田罗树【花叶实畧似枣】歌毕佗树【花似林禽叶似榆而厚大实似李】庵罗树【花叶似枣实似李】建同鱼【四足无鳞鼻如象吸水上喷髙五六丈】浮胡鱼【八足状如防觜如鹦鹉】
　　满刺加国【在占城国南其朝贡自广东以达于京师】
　　沿革前代不通中国本朝永乐三年其国王西利八儿速刺遣使朝贡朝廷赐以印诰封为满刺加国王九年其嗣王拜里迷苏刺亲率其妻子来朝厚赉而还自是朝贡不絶天顺三年国王无荅佛哪沙卒其子苏丹茫速沙请命复遣使赍诏徃封焉
　　山川镇国山【永乐中诏封其国之西山为镇国山御制碑文赐之勒石其上】
　　土产　布　苏木　胡椒　象牙　犀角　硫黄玳瑁
　　古麻刺国
　　沿革前代无考本朝永乐中国王哇来□本亲率其臣来朝至福州卒诏諡曰康靖勅葬闽县有司歳时致祭
　　拂菻国【东南至灭力沙北至海皆四十程西至海三十程东自大食及于阗回纥乃抵中国】
　　沿革宋元丰四年其王灭力伊灵改撒始遣使来贡方物元祐中其使两至本朝洪武四年诏遣其国故民捏古伦赍诏谕之寻遣使来朝并贡方物
　　风俗土屋无瓦【宋史国地甚寒土屋无瓦以蒲萄醸酒乐有箜篌壶琴小筚篥偏皷】贵臣如王服【同上王服红黄衣以金线织丝布纒头歳三月则诣佛寺坐红床使人舁之贵臣如王之服或青緑绯白粉红褐紫并纒头跨马】不尚鬬战【同上刑罚罪轻者杖数十重者至二百大罪则盛以毛囊投诸海不尚鬬战小有争但以文字来徃相诘问事大亦出兵】铸金银钱【同上铸金银为钱无穿孔面凿弥勒佛背为王名禁民私造】
　　土产金　银　珠　西锦　千年枣　马　独峯驼巴防　蒲萄
　　三佛齐国【在占城国南五日程其朝贡自广东以达于京师】
　　沿革本南蛮别种与占城为隣居真腊哇之间所管十五州其属国有单马令凌牙斯蓬丰登牙侬细兰等国其王号詹卑其人多姓蒲唐天祐初始通中国宋建隆初其王悉利胡大霞里檀遣使朝贡其后遣使入贡本朝洪武四年国王哈刺札八刺卜遣其臣玉的力马罕亦里麻思奉金字表来朝并贡方物遂朝贡不絶
　　风俗人用香油涂身【宋史四时之气多热少寒冬无霜雪人用香油涂身】俗以金银贸易【同上地无麦有米及青白豆无緍钱土俗以金银贸易诸物鸡鱼鹅鸭颇类中土】人民散居城外【同上累甓为城用椰叶覆屋人民散居城外不输租赋有所征伐随时调发立酋长率领皆自备兵器粮糗】文字用梵书【同上国中文字用梵书以其玉指环为印亦有中国文字上表章用焉】临敌敢死【文献通考习水陆战临敌敢死伯于诸国】畨舶辐辏【同上其国在海中扼诸畨舟车徃来之喉咽若商舶过不入辄出船合战故诸国之舟辐辏】水上架屋【岛夷志男女椎髻穿青绵布衫繋东冲布喜洁净故于水上架屋】官兵服药刀兵不能伤【同上】
　　土产金　银　水晶珠　瑠璃　犀角　象牙　安息香【树脂其形色类核桃□不宜于烧然能发众香故人取以和香】龙脑香　檀香乌樠木【单马令国出树似椶榈可为器用】猫睛石【细兰国出莹洁明透如猫眼睛】沉香　乳香【树类榕以斧斫之脂溢于外凝结而成其品十有三有滴乳缾乳袋香黒榻纒末之别】蔷薇水【即蔷薇花上露花与中国蔷薇不同土人多取其花浸水以代露故多伪者以瑠璃瓶试之翻摇数四其泡周上下者为真】万歳枣　木香【树类丝冬取根晒干】桃　婆律香　薫陆香　芦荟【草属状如鲎尾采之以玉器捣研成膏名曰芦荟】栀子花【色浅紫香清越其花稀有土人采之曝干藏瑠璃瓶中】没石子【树如樟开花结实如中国茅栗】苏合油【以浓而无滓者为上】腽肭脐【兽形如狐脚髙如犬走如飞取其肾以渍油名腽肭脐】阿魏【树不甚髙土人纳竹筒于树梢脂满其中冬月破筒取脂即阿魏也或曰其脂最毒人不敢近毎采时系羊树下自逺射之脂之毒着于羊羊毙即为魏】瑚【生海中最深处初生色白渐长变黄以丝绳繋五鐡猫儿用黒铅为坠掷海中取之初得肌理软腻见风则干硬变红色者为贵若失时不取则蠧败】没药【树髙大如松皮厚一二寸采时掘树下为坎用斧伐其皮脂流于坎□余方取之】血竭【树畧同没药采亦如之自乳香以下诸物多大食诸蕃出而萃于三佛齐】
　　浡泥国【去阇婆四十五日程去三佛齐四十日程去占城三十日程朝贡自广东达于京师】
　　沿革本阇婆属国在西南大海中所统十四州前代不通中国宋太平兴国中其国王向打始遣使入贡元丰中国王锡理麻喏复遣使入贡本朝洪武四年国王马谟沙遣其臣亦思麻逸进表笺贡方物永乐三年诏遣使封浡泥国麻那惹加那乃为王给印符诰命六年率其妻子来朝卒于南京防同舘诏諡恭顺赐葬南京城南石子冈命其子遐旺袭封归国自是朝贡不絶
　　风俗以板为城【其国以板为城王所居屋覆以贝多叶民舎覆以草王坐绳床出即大布单坐其上众舁之名曰阮囊】以铜铸甲【战鬬者则持刀披甲甲以铜铸状若大筒穿之于身防其腹背其国隣底门国有药树取其根煎为膏服之及涂其体兵刄所伤皆不死】丧葬有棺敛【丧葬亦有棺敛以竹为轝车载弃山中二月始耕则祀之逾七年则不复祀】婚聘先以椰子酒【婚聘之賔先以椰子酒防榔次之指环又次之然后以吉贝布或量出金银成其礼】盛食无器皿【国人以十二月七日为歳节凡宴会鸣鼓吹笛撃钹歌舞为乐无器皿以竹编贝多叶为器盛食食讫弃之以上俱宋史】王之服色畧仿中国　基宇敞原田获利　俗尚奢侈【俗尚奢侈男女椎髻以五采帛繋腰花锦为衫】煮海为盐酿秫为酒　爱敬中国人【爱敬中国人毎见中国人醉者则扶之以归以上俱诸蕃志】
　　山川长寜镇国山【永乐六年国王麻那惹加那乃上言防恩封王爵境上皆属职方国有后山乞封表为一方之镇王卒其子遐旺复以为请遂封为长寜镇国山御制碑文刻石其上】
　　土产片脑【树如杉桧取之者必斋沭而徃其成片似梅花者为上其次有金脚脑速脑米脑苍脑札聚脑又一种如油名脑油】檀香　象牙　吉贝布　玳瑁　鹤顶巴尾树　贝多叶　加防树【二树心可为酒】椰子　防榔纸【纸类木皮而薄莹滑色微緑宋时入贡以此纸书表】
　　苏门荅刺国
</div>
    <div class="pagination">
<a href="明一统志_page52.html">上一页</a><span>...</span><a href="明一统志_page48.html">48</a><a href="明一统志_page49.html">49</a><a href="明一统志_page50.html">50</a><a href="明一统志_page51.html">51</a><a href="明一统志_page52.html">52</a><span class="current-page">53</span><a href="明一统志_page54.html">54</a><a href="明一统志_page55.html">55</a><a href="明一统志_page56.html">56</a><a href="明一统志_page57.html">57</a><a href="明一统志_page58.html">58</a><span>...</span><a href="明一统志_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
