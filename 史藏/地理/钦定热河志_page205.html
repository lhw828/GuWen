<!DOCTYPE html>
<html>
<head>
    <meta charset="UTF-8">
    <title>钦定热河志 - 第 205 页/共 255 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定热河志 - 第 205 页/共 255 页</h1>
    <div class="content">　　许谦　十六国春秋前秦録许谦字元逊代人也少有文才善天文图防之学符坚从弟行唐公洛镇和龙请谦之镇未防以继母老辞还乡里后仕于魏太祖
　　北魏
　　奚兜　魏书奚兜传奚兜乌侯子世祖时亲侍左右随从征讨常持御劒后以罪徙龙城寻征为知臣监出为薄骨律镇将假镇逺将军赐爵富城侯时髙车叛围镇城兜撃破之延兴中卒
　　于什门　魏书于什门传于简字什门代人也太宗时为谒者使喻冯跋往复声气厉然初不挠屈既而跋止什门歴二十四年后冯文通上表称臣乃送什门归拜治书侍御史世祖下诏曰什门奉使和龙值狂竖肆虐勇志壮厉不为屈节虽昔苏武何以加之赐羊千口帛千疋进为上大夫防吿宗庙颁示天下咸使闻也十六国春秋北燕録魏太宗使谒者于什门来聘至和龙跋遣黄门郎常陋迎之为不称臣怒而不见及至跋又遣劳之什门忿而不入曰大魏皇帝有诏须冯主出受然后敢入跋使人牵逼令入见跋不拜跋使人按其项什门曰冯主拜受诏吾自以宾主致敬何苦见逼也乃幽执欲降之什门于众中回身背跋披裤后裆以辱之终不肯降跋遂留之不遣久之随身衣冠坏畧尽虮虱流溢跋遗以衣服拒而不受和龙人叹曰虽古烈士无以过也
　　谨按于什门之在和龙魏书谓歴二十四年十六国春秋作二十一年考什门以魏神瑞元年至燕延和三年还魏实止二十一年故兼取北燕録冯跋传又于什门晋书作耿贰与魏书及十六国春秋互异疑晋书之譌
　　隋
　　李景　隋书李景传李景字道兴天水休官人也容貌竒伟骁勇善射平齐之役颇有力焉授仪同三司进爵滑国公帝令营辽东战具于北平后为髙开道所围独守孤城外无声援嵗余士卒患脚肿死者十将六七景抚循之一无离叛辽西太守邓嵩率兵救之遂归栁城后将还幽州在道遇贼见害契丹靺鞨素感其恩闻之流涕幽燕人士伤惜之
　　唐
　　王思礼　唐书王思礼传王思礼髙丽人入居营州父为朔方将军思礼习战鬭从王忠嗣至河西以功授右卫将军关西兵马使安禄山反哥舒翰为元帅奏思礼充元帅府马军都将委以军事宻劝翰表诛杨国忠翰不应潼关失守思礼走行在肃宗责不坚守引至纛下将斩之宰相房绾谏以为可收后效遂赦之更为关内行营节度河西陇右伊西行营兵马使守武功长安平思礼先入清宫收东京战数有功迁兵部尚书封霍国公乾元元年与子仪围贼相州军溃惟李光弼思礼完军还寻破史思明别将万余众于直千岭上元元年加司空自武徳以来三公不居宰辅唯思礼而已薨赠太尉諡曰武烈
　　谨按旧唐书思礼传云营州城傍髙丽人也葢其先为髙丽人后虽徙居犹以族地自别耳新唐书宰相世系表营州王氏本髙丽之族是也
　　金
　　赵兴祥　金史赵兴祥传平州卢龙人父瑾辽静江军节度使兴祥以父任閤门只侯谒告省亲于白霫会辽李土贼季郡作乱兴祥擕母及弟妹奔燕京不能进乃自栁城涉砂碛夜视星斗而行仅逹辽军而不知辽主所向遂还栁城及罗索【旧作娄室今改正】获辽主兴祥乃归国
　　史萧　中州集小传史萧字舜元京兆人侨居北京之和众幼孤飬于外家天资挺特髙才博学作诗精致有理尤善用字古赋亦竒峭工字画业科举为名进士立朝为才大夫政事严而不苛所至有声吏畏而安之镌降同知汾州事卒官舜元素尚理性之学屏山学佛自舜元发之
　　元
　　王珣　元史王珣传王珣字君寳本姓耶律氏金王隆末祖成从母氏避难辽西更姓王氏遂为义州开义人珣武力絶人善骑射河朔兵动召诸乡人谕以保亲族之计众推珣为长旬月之间招集至十余万太师穆呼哩畧地奚霫承制以珣为元帅兼领义州二州事张致僭号锦州隂结开义杨伯杰等来掠义州珣出战伯杰引去致兄子以千骑来冲珣选十八骑突其前复令左右犄角之其众溃走时兴中亦叛穆呼哩围之召珣以全军来会致窥觇其虗夜袭之家人皆遇害及兴中平珣无所归穆呼哩留之兴中遣其子荣祖驰奏其事帝谕之曰汝父子宣力我家不意为张致所袭归语汝父善抚其军自今以往当忍耻蓄锐俟逆党平彼之族属城邑人民一以付汝吾不吝也仍免徭赋五年使汝父子世为大官珣以穆呼哩兵复开义擒伯杰等杀之进攻锦州致部将髙益缚致妻子及其党千余人以献穆呼哩悉以付珣珣但诛致家其余皆释之始还义州入朝帝嘉其功赐金虎符加金紫光禄大夫兵马都元帅镇辽东便宜行事兼我川等州节度使珣貌黒人呼哈喇【旧作哈喇今改正】元帅哈喇中国言黑也卒年四十八
　　方外【附】
　　北燕
　　昙无竭　法苑珠林宋元嘉初有黄龙沙门昙无竭者诵观世音经净修苦行与属徒二十五人往寻佛国备经艰险既达天竺舍卫路逢山象一羣竭赍经念诵称名归命有狮子从林中出象惊奔走后有野牛一羣鸣吼而来将欲加害竭又如初归命有大鹫飞来牛便惊散遂得免
　　谨按宋书元嘉十二年封黄龙国主冯文通为燕王十六国春秋北燕録亦曰江南谓之黄龙国葢是时燕通于宋传闻此事故记载者繋之宋元嘉实北燕人也
　　魏
　　法度　太平广记释法度黄龙人也南齐初游于金陵髙士明僧绍隠居摄山挹度清真待以师友及亡舍所居山为栖霞寺先是有道士欲以寺地为观住者辄多恐惧自度居之羣妖皆息嵗余忽见一人投刺曰靳尚形甚闲雅羽卫亦众致敬毕乃言弟子主有此山七百余年矣前后栖托或非真实法师道徳所归谨舍以奉给并愿受五戒明旦一人送钱一万并香烛等疏云弟子靳上奉供度为设会尚又来同众礼拜行道受戒而去既而摄山庙巫梦神吿曰吾已受戒于度法师矣今后祠祭者勿得杀戮由是庙中荐献菜饭而已谨按是时黄龙属魏法度当为魏人
　　辽
　　可观　法頥　恵敬　辽耶律劭安徳州灵岩寺碑统和中有山主僧可观卜筑给庵专精戒律守太师通圆辅国大师法頥者久霭人天之誉蔚为帝王之师精选道行得长老惠敬付以寺事提综不倦
　　守竒　道隣　辽张嗣初灵感寺释迦佛舍利塔碑铭此防自太平九年栁城人梁氏之所建氏兄弟二人长曰守竒次曰道隣自童子时有聚沙之戯后果志于出家大通宋乘先隠于龙岫之一兰若后为城中人请居此土一日鉢中忽出异光不散者久之得舍利二粒玉采晶灿不可正视乃特兴防像凡一十三级复常有光数见或五色气覆之因上闻以精诚有感故灵应必通勅其寺曰灵感
　　恒劬　灵岩寺碑僧恒劬书并篆额其碑隂复有文一首末题劬述劭书葢即恒劬所撰之文而耶律劭所书也
　　慧材　释迦定光二佛舍利塔记僧慧材撰谨按二僧无行事可考然恒劬书法可观慧材骈体颇有词采故并録之据灵岩寺碑隂则恒劬即彼寺之僧至于慧材舍利塔记中自称狼山冗学知亦即兴中府境内人碑称讲经律论师慧材撰辽时以经律论为三学考试境内之僧取经律论优者为三法师慧材葢即三学之师也
　　金
　　圆葢　金赵秉文利州精严禅寺葢公和尚墓铭师张姓讳圆葢永昌阜俗人十九弃俗而僧叅玉泉名公【阙】安寳公以机縁不契退居灵岩佛髻山结茅栖隠者数载诣北京谒微公求印证公初不之许既而不叅而防无得而得大定六年始开堂于精严继席松林灵感师行峻而方故学者尊其道而惮其律
　　谨按碑称四明逵公为北京松林北迁第一祖圆葢为四明之孙微公之子则逵公与微公皆北京之髙僧也以行事无考故不专列附识于此又元云峰真人康泰真墓碑称金鼎之地至人竒士比比而出如郑状元曹尚书葢头堂乃儒释中之魁俊所谓葢头堂即指圆葢也
　　元
　　显月　慧霭　元僧显月重修敌楼山天宫禅院记师讳慧霭江淮楚地人也幼嵗投师出家后闻夹山顺公长老道风孤洁继而师之师天姿敏逹洞晓五经硏穷三藏嵗在辛酉憩止惠州覩其西南巅峰峻拔率道友蹑跻而登止于敌楼山之抱有古址殿宇额曰天宫惟设观音神像于是面奉慈顔益加精谨乃结庐而止未逾半载四众云臻丙戌间不逺千里扣予之丈室恳求咨诀见其机锋峻利知是法器谓曰狮子窟中无异兽象王行处絶狐踪遂左提右挈痛钳锤深获契悟以印证衣颂付之
　　谨按碑文所称慧霭实受法于显月显月称白霫沙门则亦今境内人也
　　鸠巢　大轮　元僧居实五指山大轮禅师碑大轮禅师【阙十一字】行大轮号也海山名家吴氏子幼颇读书海州陷师甫十嵗兴中元帅王朴得师观其风仪气宇非常兵刃下问对不防师异之师鸠巢薙髪服勤左右嵗丙申受具已而行脚遍防诸方迅机若电莫之当夐出伦辈衲子翕然
　　谨按此碑磨灭不完碑文所云大轮从师鸠巢受具则鸠巢亦灵峰古徳也因并列之
　　祥盘　元僧无际月华山林泉禅寺地产碑大宁之东南三舍余有山名号月华有禅者祥盘届此剏立茅茨缁素闻之云栖而辏伐除荆棘去其烬坏师之行酒不濡齿过中不食非戒不履
　　康泰真　元李【阙二字】云峰真人康泰真墓铭公俗姓康氏道讳泰真利州花务村人也母感异梦娠二十四月而生长而敦厚美髯过腹自仙风道骨明昌元年耕于州西长夀山遇至人盘石而坐公异之稽首而拜感至人口传道于公心印元妙神识爽然拜谢间忽失所在石上履迹迄今存焉弃家入道于长夀山悬壁半石窟之中下志修真数年里人敦请下山披木叶衣过舅氏之舍其姈氏窃焚公叶衣火艳飞身神亦无惧体亦无伤丁丑夏间徙居霫都有长春观住持道人髙炼真少所许予一见公貌竒之曰殆非钟离之后乎时夏甚旱太师乌库哩公率众请至雩坛下公于赫日中跏趺而坐良久曰来辰正当有甘澍果依期有一犂之足是年仲冬凛冽霫之朝爽楼者最为杰观四壁旷然千山叠雪公裸袒而居及十旬余楼下瞻仰者云集真寒暑不能侵者也其后利州节度使任公帅官属稽首于公曰金鼎郡师之乡也愿建道院一区冀鹤驾贲临公悯其感诚俯而允诺不数载间剏建琳宇名曰玉京后于长夀山作十笏丈室命曰葆光书遗世颂云平生活计得优游寄托人间九十秋撤手这囘归去也杖挑明月赴瀛洲
　　李元久　元张道中云谿观碑瑞州之北二百里许有洞曰天一大洞观曰云谿自古黄冠修炼所李元久先生锦州坊市人也幼多疾父母舍入建州云峰观礼曹大师为引度师实邱神仙之法孙庚辰郡人大宁路总管崔履谦因暇访师谈元论道见其防功实行乐清虚之活计甘淡泊之家风爱之敬之





　　钦定热河志巻九十
　　钦定四库全书
　　钦定热河志巻九十一
　　食货
　　热河为古边财用之式无闻我
　　朝幅员广逺民物阜繁旧于其地设七防乾隆四十三年改设承徳府领一州五县申画郊圻规模大备谨按洪范八政所先具列贡赋税课仓储户口条目志食货第十九藏冰为幽诗所重并以附焉
　　贡赋
　　凡旗地毎畆上则征银一分四厘中则征银七厘下则征银三厘五毫民地毎畆上则征银六分中则征银三分下则征银一分五厘柴山毎畆征银一分园地毎畆上则征银二钱五分中则征银一钱二分五厘下则征银六分二厘五毫滦平县香火民地征银准民地下则例丰宁县香火民地征银准民地上中下则例其籽荒并基地征银旗民地各准下则例
　　承徳府【即热河防】旗地八百八十六顷三十四畆有竒共征银四百一十三两三钱二分有竒民地二千零七十三顷二十三畆有竒共征银四千一百一十三两五钱七分有竒
　　滦平县【即喀喇河屯防】旗地一千二百九十三顷六十三畆有竒共征银五百零八两三钱五分有竒民地八百七十九顷二畆有竒共征银一千五百六十八两七钱四分有竒
　　平泉州【即八沟防】旗地三千四百三十四顷三十五畆有竒共征银三千一百九十五两三钱六分有竒民地四百三十六顷九十三畆有竒共征银九百零九两九钱一分有竒
　　丰宁县【即四旗防】旗地一万二千一百七十七顷四十一畆有竒共征银九千一百一十五两三钱八分有竒民地五十二顷二十畆有竒共征银七十八两三钱有竒
　　建昌【即塔子沟防】赤峯【即乌栏哈达防】朝阳【即三座塔防】等三县无额征旗民地其所属各旗地俱由王子贝勒公札萨克等交民人佃种取租
　　税课
　　承徳府毎年额银五千六百九十八两五钱五分有竒
　　滦平县每年额银三百零二两四分有竒
　　丰宁县毎年额银二百三十两
　　以上三处由该府县经征尽収尽解交直布政司库
　　平泉州每年额银一万一千五百一十二两六钱附収龙须门额银一百一十七两六分有竒小子沟银一百七十五两八钱二分有竒
　　建昌县毎年额银五千九百八十二两八分有竒附収大城子额银二百三十五两一钱七分有竒赤峯县毎年额银一千八百三十七两九钱八分有竒
　　朝阳每年额银一千四百四十七两四分有竒附収木头城额银三百七十四两三钱三分二十家子额银一百七十两三钱五分
　　以上一州三县由理藩院奏司员征収除税局支销并奏请
　　恩赏各札萨克银两外余悉交部解纳
　　仓储
　　承徳府额贮谷二万六千八百一十九石有竒滦平县常平仓现贮谷六千六百九十五石有竒又鞍匠屯仓现贮谷八千五十石
　　平泉州额贮谷一万五千三百七十四石有竒又广裕仓存贮八万三千四百五十四石有竒丰宁县现存谷二万四千六百六十七石有竒建昌朝阳赤峯县三县无额征地粮并未建仓
　　户口
　　承徳府现在户口共计八千九百七十九戸男妇四万一千四百九十六名口
　　滦平县现在戸口共计五千二百三十户男妇一十万六千六百三十二名口
　　平泉州现在户口共计二万九千三百十五户男妇十五万四千三百零八名口
　　丰宁县现在户口共计二万零八百七十一户男妇七万二千零七十九名口
　　建昌县现在户口共计二万三千七百三十户男妇九万九千二百九十三名口
　　赤峯县现在户口共计一万五千三百五十六户男妇六万一千二百二十名口
　　冰窖
　　承徳府喇嘛寺原设冰窖八座
　　丰宁县中关波罗河屯二处各设冰窖一座滦平县喀喇河屯常山峪两间房三处各设冰窖一座
　　平泉州建昌朝阳赤峯三县未设冰窖












　　钦定热河志卷九十一
　　钦定四库全书
　　钦定热河志卷九十二
　　物产一
　　热河水土肥甘冈原沃衍菁英所萃百产充盈
　　圣祖仁皇帝展巡兹土
　　御制几暇格物编胪举品彚考证精详我
　　皇上篇章题品
　　宠锡嘉名凡殊种异产内地罕见者均可以补图经之
</div>
    <div class="pagination">
<a href="钦定热河志_page204.html">上一页</a><span>...</span><a href="钦定热河志_page200.html">200</a><a href="钦定热河志_page201.html">201</a><a href="钦定热河志_page202.html">202</a><a href="钦定热河志_page203.html">203</a><a href="钦定热河志_page204.html">204</a><span class="current-page">205</span><a href="钦定热河志_page206.html">206</a><a href="钦定热河志_page207.html">207</a><a href="钦定热河志_page208.html">208</a><a href="钦定热河志_page209.html">209</a><a href="钦定热河志_page210.html">210</a><span>...</span><a href="钦定热河志_page206.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
