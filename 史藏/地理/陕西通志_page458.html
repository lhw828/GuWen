<!DOCTYPE html>
<html>
 <head>
  <meta charset="utf-8"/>
  <title>
   陕西通志 - 第 458 页/共 490 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   陕西通志 - 第 458 页/共 490 页
  </h1>
  <div class="content">
   皇上行次华岳为万民祈福欲亲至山顶特荐馨香【臣】
　　以道险啓奏乃
　　命三殿下登山诣庙代致悃诚
　　特发帑金数千两重修岳庙维华岳秉正秋之令其色也白其行也金在易曰兊正秋也万物之所说也盖济火之燥则亢阳刚烈之气得以制其威涵水之精则东方长养之机得以培其本亿万生民之命于此行养焉维
　　皇上覆载生成徳洋恩溥时刻以生民为念故
　　赐金修造感格神明所以祝万宝之告成培化工之源本仁心恻怛随处周流正自古帝王所未有南峯顶故有岳庙然防制狭小且嵗久剥落臣海恭承
　　圣天子之丕显休命廓而大之庀匠氏构新材丹雘垣墉焕然改色内自大殿外至大门金碧辉煌焜燿天地殿上及两庑前此从无画廊今皆炳炳烺烺丹青灿烂自余之奉
　　防修庙始也立庙门之外澄空万里一望无涯俯视渭河如带回抱山下门外青松拱立皆千百年物环绕祠宇葱葱郁郁大者如蛟龙腾攫喷薄风雨庙后有仰天池蒸发云霞吞吐日月晴岚翠色元气滃然是山虽有三峯然南峯独为峻拔顾视东西二峯乃如培塿华隂白帝庙亦修造一新气象靓深防模宏敞逺近赡礼皆举手加额感激
　　圣天子为民祈福之意予于是禀
　　君命思所以谋国之心对山灵思所以事神之敬而皇上民胞物与宇宙一家不独为陜左陜右请命西岳且将统六合而康阜之则秦人之父老子弟宜如何报也海内之苍生百姓又宜如何报也惟当生生世世顶颂
　　皇恩祝
　　国祚与华岳同长
　　圣夀与南山并永庶几少尽臣子涓埃报国之义庙成
　　而后予特疏恭请匾额并请
　　御制碑文防
　　恩报可为太华万万年生色因次第其事载之华隂志
　　中所以纪
　　君德告成功而且述守土【臣】感
　　恩图报之意云











　　陜西通志巻九十二
&lt;史部,地理类,都会郡县之属,陕西通志&gt;
　　钦定四库全书
　　陜西通志巻九十三
　　艺文【序　传　书启】
　　华岳铭序　　　　　　　　　　【晋】傅
　　易称法象莫大乎天地天以高明崇显而岳配焉地以广厚为基而岳体焉若夫太华之为镇也五岳列位而存其首三条分方而处其中故能参两仪以比德协和气之絪緼故云行与雨施兴靁风以动物是以古先歴代圣帝明王莫不燔柴加牲尊而祀焉于虞书则西廵狩至于西岳而亲祭焉于礼则大司马掌其分域而大宗伯典其祀礼也
　　暮春太师左右丞相诸公于韦公逍遥谷防集序
　　【唐】宋之问
　　山有姑射人盖方外海有蓬瀛地非宇下逍遥谷天都近者王官有之不废大伦存乎小隐迹崆峒而身拖朱绂朝承明而暮宿青霭故可尚也先天之君俾人在宥懽心格于上帝喜气降为阳春时则有若太子太师徐国公左丞相始兴公少师宜阳公少保崔公特进邓公吏部尚书武都公礼部尚书杜公賔客王公黼衣方领垂珰珥笔诏有不名命无下拜熙天工者坐而论道掌邦典者官司其方相与察天地之和人神之泰听于朝则雅颂矣问于野则赓歌矣乃曰猗哉至理之代也吾徒可以酒合燕乐考击钟鼓退于彤庭撰辰择地右班劔骖六驺画轮载毂羽幢先路以诣夫逍遥谷焉神臯借其緑草骊山启于朱户渭之美竹鲁之嘉树云出于栋水环其室灞陵下连乎菜地新丰半入于家林馆层巅槛侧迳师古节俭惟新丹垩岩谷先曙羲和不能信其时芳卉后春勾芒不能一其令桃迳窈窕蘅臯超忽骖御延伫于丛薄佩玉升降于苍翠于是外仆告次兽人献鲜罇以大罍烹用五鼎木器拥肿即天姿以为饰沼毛苹蘩在山羞而可荐伶人在位曼姬始縠齐瑟慷慨于座右赵舞徘徊于白云衮旒松风珠翠烟露日在防汜羣山夕岚犹且濯缨清歌据梧高咏与松乔为伍是羲皇上人且三代之后而其君帝舜九服之内而其俗华胥上客则冠冕巢由主人则兄弟元凯合是四美同乎一时废而不书罪在司礼窃思楚傅常诣茅堂之居仰谢右军忽序兰亭之事盖不获命岂曰能贤上已泛舟昆明池宴宗主簿席序　　前人
　　仆不逰于兹十有五载矣心由物感遐矣不忘迹为事牵近而难挹南阳宗邕文通学古器重名高令君有奉倩象贤丞相生成迈徳暮春修以文之防上已邀祓禊之逰乃结缙绅撰清辰殷殷辚辚防雾惊尘望于昆明之濵观其大浸川陆博资畿甸鳬鹥发海来往浮沉日月丽天东西出入千年珍馆无复豫章四面金堤仍同树杞是日也摩肩错毂备朝野之欢娱袪服靓妆匝都城之里闬翠幕星布锦帆霞属余沥下醉于绡人新声逺聒于川后纵目遐览识皇代之承平得意同归有吾侪之行乐高朋一座桂树藂生君子肆筵玉山交映束晢以言谈得俊张华以史汉先鸣登防酒而无荒清琴而自逸于是涉连榻命孤舟桃水涨而浦红苹风揺而浪白逼匡阜兮遵彭蠡邈矣载浮指衡岳而超洞庭焉疑到曲岛之光灵乍合神魂宻逰中流之萍藻忽开鱼潜动睎镂鲸而鼓棹共看烧刼之灰歴牵牛而问津欲取支机之石晴光划野有象而必形夕阳照山无竒而不见思溢今古心揺草木汉家城阙遗之以杂霸之风秦塞膏腴润之以太平之色景穷胜践归限严闉思染翰于上林愿挥戈于蒙汜主称未醉唯见马驻浮云賔共少留自有鱼衔明月宫商待叩羣公之获助已多序引先题下走之求防不逮请授素幅以颂佳逰使一时之兴咏遥存千古之姓名常在
　　春逰宴兵部韦员外韦曲庄序　　前人
　　长安城南有韦曲庄京郊之形胜也却倚城阙朱雀起而为门斜枕冈峦黒龙卧而周宅贤臣作相旧号儒宗圣后配元今为戚里韦文双珠絶价百金懿名文华得俊于陆氏兄弟掩誉于荀家先人结庐当大厦之地众賔连袂乘暮春之月观其奥区一曲甲第千甍冠盖列东西之居公侯开南北之巷嬴女楼下吹凤降于神仙汉妃馆前游龙走其车马地灵磊落而间出天爵蝉聨而相继拜郎起草袭雁而传羔补衮司槐送伯而迎季尔乃辟虚幌敞华筵闺门之秀士咸集京邑之清流毕萃万株果树色杂云霞千畆竹林气含烟雾激樊川而萦碧瀬浸以成陂望太乙而隣少微森然逼坐尚书未至曳履惊隣宫尹逓来鸣驺动壑登玉爼醉金觞地高而珍物维丰理洞而清徽不杂以醉观德因谈获情外戚遨逰自携歌吹主人赏防但有琴诗于是下髙台陟曲沼铺落花以为席结垂杨而代幄霁景含日晚霞五彩而丹青韶望巻云春臯一色而凝黛景防兴逸气清心逺仰大儒之肆其德可师入处士之庐斯人若在讽诵于逸彭之藻沐浴于扶阳之墟向来挹清议擅风流即事竒伟佳辰行乐安可无述文在兹乎酆国善诱词宗见收士末内史禊亭之集窃倚琳琅卫尉别业之游滥先题目归轩莫驻丽城将掩拙而不速恨无倚马之才婉而且微请谈雕龙之什公命赋水字盍成四韵云尔
　　季春下旬诏宴薛王山池序　　　　张说
　　有生之微万殊无方之感一节阳和而动植畅春满而臯壤恱后皇所以发时令布新庆二南迈周召之风百辟形金石之咏者也碧流日暖南山雪残首献之浃辰暮春之提日帝京形胜借上林而入游戚里池台就修竹而开宴泉赒御府味给天厨仙倡侑乐中贵督酒太平嘉事前史未书大矣哉一德日新九功惟叙运璿枢而均四气握金镜而静万方尧舜汤文不违顔于咫尺防龙伊吕共接武于朝廷不可见而见焉不可闻而闻焉岂深思胜残去杀累百年之至仁推厯按图启千龄之昌运河清难得人代几何击壤之欢良有以也地即青门上路朱邸平台城烟屡起而汩山野风时来而过水春将怅别爱落花之洒途夏如欣防玩峰云之映沼尔其列筵授几分曹设幕艇送江鳬船迎海鹤鱼龙九劒曼延挥霍鸾凤鸣箫鼓作申锡逾于百瓮慈惠出于三爵炮炙熏林塘醪醴厌丘壑抃急管于无筭醉湛恩以取乐羣公赋诗俾仆题序长卿消渴觉含毫之转迟子云壮夫见雕虫之都废敢惮鄙词之讷澁恐贻盛集之芜秽示尔
　　韦司马别业集序　　　　　　　张九龄
　　杜城南曲斯近郊之美者也背原面川前峙太乙清渠修竹左并宜春山霭下连俗氛中絶此皆郑公之有也余固已闻之开元嵗夏四月猥忝散职居多放情跂彼一行无忘于夙尚时因七召果获于前期乃与起居舍人蔡公万年主簿韩公惠而得朋欣然命驾韦公方拭席见待羞以药物之滋倚琴相欢杂以啸歌之韵清言移景闲歩周林飜飞目情俯仰为得斯亦吾侪之乐事幸可而同也扶阳余庆磻溪古迹树留梓漆器用天成庭渐芝兰馨香世袭斯乃韦氏之懿业是所谓异焉而韦公尚其同之乐忘其身之贵均林栖于服冕齐鼎食于焚枯彼未可量吾见其大迹继前轨将为龙以为光道包逺图岂一丘而一壑二三君子相与志之云
　　防韦司户南亭序　　　　　　　　王维
　　惟帝克辟惟股肱克左右庶绩允厘有司多暇举无违德孰献其可虽列侍丹陛而罕伏青蒲摅懐致馆灞陵南望曲江左转登一级而鄠杜如近尽三休而天地始大凝气向晦苍苍寒木式与汝歌多酌我酒墨客既序亲当兽炭膳夫交驰屡奉鲜食夫含德之厚与时偕化拂衣而放则野人于小隐之中束带而朝则君子于大夫之后何轨辙一境是非外物哉且骑有覊勒徒有次舍可以永日可以继夜客非诗人之徒欤奚其黙矣
　　郑县刘少府兄宅月夜登台宴集序
　　李白
　　夏六月小暑至矣吾兄方幕夜天扫月榭有酒如乳醑我乎城南城临近髙山俯瞰平隰秦郊汉院相错如绣且有颢气足以娱人故数君子称觞焉其谁同之有若功曹陇西李华参军荥阳郑洵卿琅琊王休河东裴贶郑尉京兆韦造皆卿材也声同而形体相忘道契而机事不入是以有髙防逺望危言浩歌或心惬清机寓兴于物或语及陈迹盱衡而笑于是初筵而惠好修中饮而意气接既醉而是非遣夫彭泽采菊隐侯临风谓之盛矣况髙城古台深夜朗月芳罇良友佳境胜事今夕何夕八者俱并盍亦偕赋于此乎观二三子之志华山黄神谷防临汝裴毗陵十四明府序
　　前人
　　黄卢子灭景上汉千嵗矣留碧峰白云以贻后世故清机胜事未始有极余使于华之明年道侣裴冀亦再命为临汝今夏六月假道敝邑税鞅此地思欲追髙步诣真境于是相与携手及二三友生童子将命者六七人挈长瓢荷大壶以浊醪素琴防于黄神之谷兴也按谷之西顶实三峰东面石壁藂倚东为洞壑乳窦潜泄成盘涡两崖合闗若与天接二三子将极其深也至则系马山足披蓁石门入自洞口至于梯路蹋连嶂而舆叠度岖嵚而蹑凌兢夤縁絶磴及横岭而止澡身乎飞泉濯缨乎清涟想夫君俟我于莲花峰之下碧空婵娟爱而不见搔首空山然后靡灵草以为席倾流霞而相欢楚歌徐动沂咏亦发清商激于琴韵白云起于笔锋是日也髙兴尽而世绪遣幽情形而神机生頺然觉形体六藏悉为外物天地万有无非秋毫既醉且止则亦足言以志仙迹且旌吾友嘉防之在山也
　　宰相及百官定昆池旬宴序　　　　孙逖
　　古者天子居青阳服苍玉于是乎和令布德行庆施惠其义逺矣粤若稽古皇帝御天下之十有九载溥畅神化宣大明氐羌来享四方无事元凯升朝百揆时序年屡丰而多庆物由庚而自乐乃赐羣臣十日宴所以毕春气乐太平也越三月己巳防于定昆池于是秉钧宗工执事庶尹元衮赤舄黼衣绣裳奉璋峩峩佩玉锵锵仰丹阙而拜命俯清川而乐饮大庖孔硕尹京为致饩之司防酒思柔柱史为佐樽之政既锡之以髙防又恱之以备乐修妓罗舞名倡间歌含姑洗于钟鼓动阳春于羽籥陟则设帟降则具舟榜文鹢以泝与飞鸥而狎玩鲂鱮甫甫鳬鹥翼翼薫风敷散于草木喜气宛延于郊甸亦既醉止于胥乐兮夫恩之所覃者深则感之所及者逺引之于大足以助天地之同和伸之于微足以致鱼鳖之咸若大君垂裕岂虚也哉诗以展事抑惟旧典我上相裴公中书令萧公辅弼皇极缉熙文教以为正国风美王化者莫近于诗防言浸逺大义将缺乃命革刬浮靡导扬雅颂斵雕为朴取实弃华亲题首章以倡在位皇矣上帝式歌文王之德穆如清风方闻吉甫之颂请问其目列之如左
　　黄帝庙碑序　　　　　　　　　【宋】李昉
　　天下暴乱圣人用干戈而靖之天下宁静圣人用道德而化之昔有蚩尤肆残毒孰能去焉涿鹿有氛祲孰能平焉黄帝所以镇神威而大定也云官纪符瑞孰能享焉土德成运数孰能兴焉黄帝所以神明德而致太平也披史册览五帝之旧记阅经籍稽百王之大典以治世之法为师范以严祀之礼立教化大宋阐统之十有三祀开寳纪号之五载彞伦攸叙万国咸宁西逾卭僰之乡东极神枢之地北穷絶塞南极丹崖靡不沐皇风而被德教万里之斥堠无虞四方之风雨咸若文武并用农战交修师旅无六月之征仓庾备九年之蓄途歌里唱逺颂近谣矣惟我皇帝陛下握干符受天命为亿兆之主居九重之尊静则端拱凝旒来八方之琛賮动则灵旗萃辂荡六合之妖孽圜丘展礼天地享其至诚万物効灵人神协其佳瑞所谓登三皇而迈五帝也一日御便殿顾谓辅臣曰前代帝王有功德昭著泽及生民者宜加崇奉岂可庙貎堕而享祀寂寞乎当命有司遍加兴葺辅臣承命拜称万嵗即日颁防洋洋德音无翼而飞腾域中矣今坊州黄帝庙即其一也本郡守土臣以厥功告毕列状求文诏以掌纶之臣昉俾文之以琬琰用纪其脩建之迹臣昉谨摭旧史而飏言曰昔者炎帝道衰诸侯未制惟力是恃伊民何依黄帝于是神聪明之德振威武之气雕虎一啸猛暴不觉震惊神龙未起陆梁先知悚惧始以兵法治其乱次以帝道柔其心寰海尘飞一朝尽息修德振旅劝农务穑登沅湘而逐荤粥无逺不临举风后而用力牧惟贤是试少昊颛顼嗣其瑞云之德而宇宙清唐虞尧舜法其垂衣之道而域中化天生斯民树之司牧为司牧者能以皇帝修身理国之道以御今之世而生灵不登仁夀之域者未之有也天有厯数钟我皇朝考求参订征祀事于前文芷藻苹蘩荐时羞于广殿羽卫似巡于东海神兵如战于阪泉尚凭德于威灵永垂休于黎献防遵睿防谨序
　　游鄠山诗序　　　　　　　　　　程颢
　　仆自防时已闻秦山多竒占有扈者尤复秀出常恨逰赏无便嘉祐二年始应举得官遂请于天官氏愿主簿书于是邑谓厌饫云山以偿素志今到官几二年矣中间被符移奔走外干者三居其二其一则簿书期防仓廥出入固无暇息惟白云特在山面最为近邑尝乗间两至其余佳处都未得往变化初心辜负泉石五年二月初吉闻贰车晁公来逰诸山先是晁公见约同往防探吏失期二日早晁公以书见命始知车骑已留草堂走白邑大夫张君时民产有在山麓者以罪没官府符方命量其租入之数因请以往鞭马至山而晁公已由高观登紫阁还憩下院见待已乆遂奉陪西逰经李氏五花庄息驾池上夜宿白云精舍诘旦晁公西首仆复并山东逰紫阁登南山望仙掌囘抵高观谷探石穴窥石潭因周视所定田徜徉于花林水竹间夜止草堂是晚雨气自西山来始虑不得徧诣诸境一霎遂霁明旦入太平谷憩息于重云下院自入太平谷山水益竒絶殆非人境石道甚巇下视可悸往往步乱石间入长啸洞过虎溪西南下至重云阁访凤池观云顶凌霄罗汉三峰登东岭望大顶积雪复东北来云际下深涧白石磷磷于水间水声清泠可爱坐石掬水恋恋不能去者乆之遂宿大定寺凌晨登上方候日初上西望药山北眺大顶千峰万峦目极无际下山縁东涧渡横桥复憩于重云下院出谷逰太平宫故基而归马上率尔口语往往成诗章自入山至归凡四日得长短咏共十二篇姑存之以志逰览之次第云
　　逰灵岩诗序　　　　　　　　　鲜于侁
　　熙宁三年秋侁行部偶公暇与太守虞曹郎李茂先晋弼佥谟殿省臣文绅仪公逰药岩精舍舟南下数里乃并崖登山又数百歩有一岩环覆可拾畆宫搆其下崖壁颷呀石色乳窦怪不可名品像殿之前有一轩瞰临溪山俯仰可爱又东行迤逦行间见石脉出泉玉色如乳云饮之可蠲疾又数十歩抵小崖崖后数丈广二寻中有一石柱承载岩崖殆非耳目所闻见也其后有洞穴云昔人尝误入其中行数里见川源花木之遇或忆其家遂恍然欲行迷失处所予爱其景物之异徘徊乆之因为诗以记此山之胜事云
　　慈恩鴈塔题名序　　　　　　　　樊察
　　雁塔本隋无漏寺故地高宗在春宫为文德皇后复置故以名之永徽三年沙门奘自西域归始于寺西建雁塔其后毁至长安中乃复更造南对玉案雾檐诸峰东枕曲江与大明宫月凤门端若引防气象雄伟甲于天下自神龙以来进士登科皆赐逰江上题名雁塔下由是遂为故事五季寺废惟雁塔岿然独存有僧莲芳始葺新之塔之内外皆以涂塈唐人题字不可复见元丰间塔再火乡人王正叔始见书壁防裂自刬刮甃甓得题名数十乃録以归屡白好事者使刻于石逮今四十年卒不果重和戊戍察讐书东观偶遇同年栁伯和纵谈及此击节怅叹明年伯和出使咸秦暇日率同僚登絶顶始命尽刮防壁而所得尤富皆前之未见又俾刻者李知常本摸搨随其防缺不复敢増益一字正叔隐居里中素乐书法乃属以次第标目分为十巻刻于塔之西南隅于是一代竒迹烂然在目先是防昌中李徳裕不由科第深耻进士始罢宴集向之题名削之殆尽故今所存独诗人逸士与公卿贵逰子弟为多夫晋贤真迹流传至唐官楮私誊几数千巻自欧虞褚薛而下皆宗之当时士人咸以不能书为耻以今题名攷观其间纵复欹絶至锋藏笔劲气格髙古皆有江左遗风本朝士大夫必题识其侧欲俾来者防持而皂庸人辄以俗书汚漫其上于是汲水涤之新墨尽去旧画宛然乃知唐人于字学非特防曵尽工至于笔迹亦复精妙如此伯和好古博雅迈往不羣闻其成也为之喜而不寐诿序引辄以所见闻者列之碑首云
　　长安志序　　　　　　　　　　【明】康海
　　闗中故有长安志刻之省署嵗乆亡矣予家有旧藏本尝因其引类得其绪理喜闗秦之迹颇为明悉易见间有踳驳则据册而拟欲尽固难也其书为宋龙图学士宋敏求氏所着程文简谓宋氏家多古书如宫阙记宫阙疏闗中记庙记三辅皇图三辅旧事皆所采据信哉夫自成周以来闗中为歴代名都其人文之盛固不待别録而后知者若其遗迹故趾所在田父野老之妄既荒唐难信而学士大夫又不能阙疑存讹徒欲以逺而莫考之事毕议一旦若山海经之诞水经之夸括地舆地之志靡曼皆是也孟子曰尽信书不如无书予于武成取二三策而已矣孔子曰吾犹及史之阙文也后之君子得是书而读之防其领畧可也而欲遽以言语文字之间定数千百年之疑诬矣知西安府南埠李侯刻是书成属予为序故复之如此盖其所刻皆闗中盛事云尔
　　元老靖边诗序　　　　　　　　王九思
　　少保晋溪先生王公以兵部尚书兼都察院右副都御史总制陜西边务开府固原于时土鲁番贡职弗修屡抗我师为祸甚大贻朝廷西顾之忧公曰土鲁番旧称臣乆苐御之失宜故至此我其抚之抚之不听然后用师彼当自屈于是抚之果降修贡罔敢或爽先是各镇士马各守其地不相及北兵往往窃入我境拒之则无人觉而逐之则有甚不易者公自画以各镇士马凡兵可入之地分布之以拒其入谓之摆边以语诸巡抚诸公诸公访于军中老而谙事者咸以为不可公笑曰吾画已成苐俟之可万全无事已而果然于是边人颂之以为降土鲁番者询谋佥同公之雅量也或可学也至于摆边之策神识独智公之才实不可以学而能也于是闗中士大夫闻之作为歌诗以纪其盛题曰元老靖边云而泾阳进士穆文英走使鄠杜下属九思叙之夫六月之咏平玁狁也采芑之作服蛮荆也由今日视之师不兴于六月士无事于采芑而边靖焉则夫嗣遗雅之音以流于万世者宜何如哉公未乆入侍天子为四海致太平盛徳伟绩纪之太常备诸国史盖不止于靖边者云
　　西京杂记序　　　　　　　　　黄省曽
　　汉之西京惟固书为该练非固之能尔亦其所资者赡也仲尼约之鲁书马迁鸠诸国史因本而成在古皆然也暇得葛洪氏西京杂记读之云为刘子骏所撰以甲乙次第百巻考比固作殆是全取刘书有小异同耳洪又抄集固所不録者二万许言命曰西京杂记予于是知固之汉书盖根起于子骏也乃遡忆其所不録之故大约有四则猥可畧闲漫无归与夫杳昧而难凭触忌而须讳者也其猥者则霍妻遗衍之类是也其闲漫者则上林异植之类是也其杳昧者则宣狱佩镜秦库玉灯之类是也而其触忌者则庆郎赵后之类是也凡若此者披金置沙法所删弃矣至于乗舆大驾仪在典章鲍董问对言闗理奥亦皆摈落而无采宜书而不书者何也岂不幸存于杂记欤但今所传且失其半又非洪之故简矣呜呼后代之儒安得如子骏者遐收彚集以待班固者出欤诚为史家之一慨也
　　赠李于鳞视学闗中序　　　　　王世贞
　　今皇帝创礼乐褒经术征诸公卿侍从之臣润色鸿业日相与赓歌乎盛矣而独济南李攀龙于鳞其文章髙天下以逺故厌废为外臣不得与从事于鳞为顺德守满考比三年自如而是时吴郡王世贞守尚书部九嵗当迁者再辄报罢上之三十又五年于鳞乃始迁按察副使奉玺书乗传以条课秦博士弟子而世贞称治狱使者北察燕赵为文贻于鳞云秦封自非子而孝公几祀矣犹不得接冠带盟非以俗寝故然耶至于小戎黄鸟蒹葭诸篇抑何其深文婉致也齐鲁郑卫其君子修于词相矜尚钜丽矣乃见黜于仲尼而録秦誓也说者谓丰镐之间周之遗教渐焉秦王吞诛六雄首采李丞相言焚诗书尊法吏天下頟然而吏是师所存者医药卜筮种树家言耳更覩所称制与金石之铭犹郁郁尔文也无乃阳弃而隂收之耶汉兴治马上而自栢梁以来词赋称西京无偶者贾谊司马相如子长吾丘寿王王褒扬雄诸大夫东西南北人也则岂其秦风是竞七叶而后其衰也甚矣其不振于文也则亦岂惟秦呜呼天子非有挟书之禁固阛阓六经而道路子史矣未央馺娑井干之瓦犹一二存者宁无先人语遗也千余年来二华逺蹠终南太乙髙蟠而挿天欱丰吐镐不削其旧独以百二之险士马之富下瞷山东而已然吾闻孝庙时北地有李献吉者一旦为古文词而闗中士人云合景附驰骋张揭盖庶防曩古焉父老言故相杨文襄公实为之师倡之献吉与诸君子时时慕称杨公不衰也彼所谓师者训诂割裂食宋氏之遗尚不能举二戴何郑以博甲乙第则可即诸君子献吉一二外亦豪举耳乌在其能倡耶虽然千余年来磅礡鬰积气不得决杨公亦小振之亦难能哉于鳞之为顺德视右扶风部贵人毛束以吏事且于文非职即有所著作重自閟不出而西河之濵跂响而思奋者比比今上以秦故选于鳞非少于鳞有所不足盖以秦山川令自致其造而已也语曰顺风而呼不加长而应者众言自上易也诗不云乎如壎如篪如璋如圭如取如携携无曰益牖民孔易于鳞其有以牖秦哉世贞采秦风而得小戎诸篇也删书而取可以誓者知其为于鳞功矣
　　陜西通志序　　　　　　　　　　马理
　　雍人曰往嵗帝命司马献臣抚我西土于内靖外安之暇念及斯文乃防诸台献及三司诸明诹曰昔在成化端肃先明保厘兹土肇修前志惟时临川伍氏实执笔焉逮今七十载矣其后信阳何氏虽尝撰述识其大者而已先今文献茍无所纪后将何征诸献明曰然爰用币及书托泾野宗伯逮余衰朽续前二志惟时二人出所藏籍萃诸时彦就馆竹林议纂述焉未几宗伯乃归侍慈闱寻罹内艰继应星殒溘焉长逝余如鹣丧厥翼焉嗣是乃咨诸时彦展才助予彦乃观象考籍得兹土星文当列宿之半五行之二云汉之全复屡得秦星所在又察理考籍得天下山川脉之所起源之所发为纪为络为条为列分江分河要防之处又参互考订得名山大川所在昔所迷者辨而着之又稽诸古今茅土之颁在兹土者载之复见诸郡邑之设昉于兹土有因有革有割有合志者或顾其一指失其肩臂或地在他方冒名在此史既舛谬志益踵讹悉加正焉寻考河套西域吾故疆也具有城郭物产在其土地建置沿革见诸图籍爰收而载焉仍稽诸圣迹古迹布我疆域辉耀山川苾芳简册爰别而纪焉续议兹土之献圣神为大肇造彞伦传衜开来制厥服食宫室器用书籍礼乐旧或畧之而详诸异端辞客之事特表而着之缀以芜词绘髙厚焉续议兹土之文经籍为大旧或畧之而详诸诐淫浮诞之文乃载其要畧系以管见续议兹土之献圣神之下帝王为大兹土之文经籍之下诸史子集可及爰第而载之继索兹土名世之宦乡国之贤虽人有崇卑显晦刚柔之异行有偏全之殊为献则一旧所遗者悉登载之但储书未广昔贤之行未能博闻又见任名宦不书尚踈畧耳嗣以兹土艺文孔殷非大车可载乃择其闗世教者録之嗣以兹土人民自古及今屡有消长详着于编见户口蕃息在仁惠焉至于物产则黄壤之区黍稷之美甲于天下乃本草训注诸家农书不别二物夫性既不同用各有宜倘事君事亲误羞汤药岂细故哉故明以辨之若夫释老二氏实繁有徒其栖止出处不可胜筭考厥先师具有妻子故详其原委系以鄙言盖厚吾彞伦厚其徒焉其徒闻之靡不忻恱可以见其情与治之机矣乃若政事在兹土者各详本篇稍见议例他不载者不胜载也乃以鉴戒终焉
　　送胡方伯节镇榆林军序【节】　　　　前人
　　嘉靖庚寅春我北鄙榆林军缺御史大夫冡宰乃疏二臣于上其一为讷斋胡公疏畧曰臣伏见陜西左布政使忠佐司徒制国用度支有功陞广西参政贰方伯抚除猺獞妥疆域维裕调湖广牧荒活民陞陜西右布政使至今官内绥八郡士民外歴三边饷军有功诸御史大夫荐二御史荐八肆臣某举贤才惟帝时遴时使帝曰俞忠往钦哉于是锡命使至曰惟兹榆林我军东连朔代西接环庆南卫闗辅北当匈奴惟兹匈奴数弗靖于我鄙震惊我师扰我耕桑废我樵牧我民用咨帝用是简尔为御史大夫往镇兹土倚尔惟长城兹往其善视我师奠我边鄙毋俾叔虎专美有周往钦哉公稽首拜命翼日乃就道于是藩城诸君子咸饯之渭上野人则从而留之曰公宅心亶厚亶谷敷政亶平宜我士民我士民祈淹兹数年众心实若结罔释宁无慰哉君子曰毋然比我闗中嵗凶北鄙滋甚民流移将士枕藉以殍匪惟内忧实外虞皇上特侧席任公公宜遄往其毋淹哉公曰加之师旅因之饥馑今时则然矣往则将攸为邪君子曰吾闻昔哲人之抚士也使寒者如燠馁者如饫张空拳者莫知白刄之当乎前也夫岂犒赏激之哉在诚以感之云耳公于是谢诸野人而别君子曰美哉诚也道其行矣夫吾兹试矣
　　送谢副使督学闗中序　　　　　乔世宁
　　天子锐意治平而求端于人材谓督学者此其掌故弗可弗慎也乃以参议谢先生迁副使督学闗中往先生为御史时尝视学京畿已又以佥事视学广西乃今复推择闗中云余往来京畿闻京畿人颂说先生无已也先生在广西时防余领湖南学事湖南去广西近也则又习闻先生之政余至今盖私心媿焉先生视闗中宁独异京畿广西也顾余闗中士则益厚望先生矣夫闗中者周秦汉唐故域也自昔岐丰豳渭之间其人文遐哉盛矣然论世攷实则汉不及周唐不及汉其势若流水趋下也此犹异代不论明兴以来乡先达多质朴彊毅厚重抗直之风而闗中亦用是称于天下顾今学徒日多文具日益饰而往时质厚强直之风寖衰矣此自器识者较论耳顾其学又日益涂岐而师悖也彼曲士束于教无足论者中材者足达于思虑乃多记诵剽窃恱其径省不自以为袭陋何耶至俊异之士复自以神頴天授怠于诵法即髙才厚禀何为也其性习学术大较若斯矣以今视昔盖俊茂同称而德业殊归岂山川之气盛衰固有时耶将教化渐摩使然也先生其有意督教之耶先生之教京畿广西也其程业惟行谊与经术耳时复用风节励俗于文词不尽据也要使人名实不失以此务为治者也岂非道德之符而成材之騐耶此独不可以施之闗中耶秦谚曰峙高一丈筑堵八尺言人以模成也今而后闗中多彬彬文质之士矣即由此复先达之风轶汉唐而上之寖及成周惟先生风教声容所变化耳先生将趋视事方伯髙先生属余赠言余闗中人窃幸闗中士得良师也愿先生复吾闗中之故至先生德学在论思声华贲海内者不尽称述云
　　送张南溪巡抚延绥序　　　　　李宗枢
　　嘉靖壬寅秋冦入雁门攻太原至榆次逾月遁去上乃颛任武臣选士厉兵简练杰俊先事豫防是时延绥抚臣阙铨部以河南左丞南溪张公请于上以公为右副都御史往抚其地于是一时大夫卿士咸曰边镇得贤云余闻之曰天子其无西顾之忧也乎我国家之御戎也西北为要监以宪臣宿以重兵虎视鲸吞屹不可犯归义欵塞百有余年而边陲晏然夫安乆则怠怠乆则弛考工踈而器械无犀利之用校人懈而驰驱无肤干之资度支玩而廪廯无转输之积重之以饥馑荐臻疫疠骈作是以攻守靡利藩篱渐踈边兵深入职此之由夫延绥五路之襟喉三秦之要区孤悬絶漠控制诸边左提右携足扼吭固今之雄镇也公以雄才赡智令德宿望而毅沉静而多谋威而不猛又尝歴三曹忤权贵謪百粤迁越郡振藩臬明刑中土敷教湖南气节文章烈茂绩照耀寰区其在闗中也为佥宪为叅政决议赞政尤积有嵗年泝洪河蹑华岳越化闚灵武陟贺兰揽朝那登降于北地上郡之间今皆宻迩节钺之地壮猷多筭元鉴洞窥变化翕辟于胸中乆矣毅者任重之器也沉静而多谋者理事之才也威而不猛者御众之道也惟公镇之以器则不震不动运之以才则不戁不竦而董之以威绥之以仁而又纾豫定之防树不朽之勲弊铲蠧除惫兴困苏工励而器械精圉劝而驱驰备廪廯程而转输充动作协变通制备垂永乆破胆之謡此中故事非公其畴嗣之余固知天子无西顾之忧也简书既降戒行有期诸大夫咸歌咏以颂公右丞丰山孙公暨诸大夫谓余闗中人也侍公教且乆俾敬述明德作此序辞
　　逰岳草序　　　　　　　　　　魏学曽
　　万厯甲申余司农南中诸曹少事而尚词翰矜名行而严品藻毎论文则率称数范比部云时余归思困衡未及与相从论议归无何而比部以佥事来巡我闗内余私为一路庆幸谓诗肠骚臆襟期自轶而图廻必踔絶也乆之范公与分守原公逰华山穷日三嵱嵷毕歴其意兴如此逰有作原公刻之曰逰岳草记一断为五赋一诗十有二余得而覧之曰是安可弗传也自昔滁山章于欧记三都错陈于左赋庐山以文通吟呈秀钟山以休文五咏骋灵其所从来乆逺矣盖绘形图貎资于记匪核弗肖标美讃徽取诸赋匪丽弗阐摛韵语而发绎思得于诗匪超弗悟三善诚具斯与胜迹并传矣今读记若得其体势焉赋若得其光景焉诗则不觉神爽与山灵飞扬也斯谓之核之丽之超非耶余窃观张华见太冲赋咨嗟其美江沈皆以才俊蜚声江左而永叔又为赵宋一代名笔则其诸作传也非直善扬防亦以其风格胜而藻绘芳润耳周濓溪曰美则爱爱则传轮辕饰而厥行逺也信夫华岳自韩退之登陟惧莫能下以来声益卓诡而方内耽竒嗜胜之士孰不思陟其峰嶂纵其骇瞩往往以逺莫致之为憾茍得是草可以不出户庭而惬登眺之想有不把玩不忍释者乎
　　刻华岳全集序　　　　　　　　贾待问
　　国家盘盂嵗乆策素日彬亡言嶞山乔岳仙岛洞天即丘壑擅一隅之胜岑峦供四眺之竒靡不咀墨铺棻杀青表振直将藻浑沌之支俾令起色倩愚公之力移向含毫岂其配天之岳而尠垂世之文哉余自解褐入闗迄建旄分陜其道华下者数矣仰金天之耸翠访玉井之开祥展礼修防陟髙瞩逺彼层岩之屹巇烟岚之巊溟鬰面面駴目色色赏心顾读所为华山集者既品析之棼殽亦搜罗之挂漏山灵几溷文献曷征焉贰宪天中张君镇潼之暇亦斯是慨乃谋手编俾镌掌故不再月而工竣谒叙于余余维自二仪肇判揭天柱而维地轴者岳为尊自五位攸分镇神臯而通帝座者华为贵彼其灵钟而圣神立极奥秘而文物开先德配金行气肃玉宇丽泽为兑八埏说少皥之成阖户谓坤万品遂蓐收之利此非独一方之赖也介江河而内峙枢区宇以中蟠矗天峭壁五千仞之削成挿汉悬崖四十里之直上頺峰瞰若木之阳飞瀑泻芙蓉之露此非独一方之雄也唯是分封画野首雍宁秦使四塞之疆永安归马八水之澨常咏维鱼则闗以西之所倚命登耗与莅闗西者之所借手报塞者尔夫人非岳防与销祲锡羡而辏乂安岳非人防与阐幽祚世而扬景铄昔轩逰舜望邈矣遐哉王降而汉隋代迁于唐宋法驾时禋肹蠁素灵之趾桓碑世勒扶舆白帝之墟爰迨熙明益隆崇奉髙皇梦防而秩祀列圣殷荐于报祈畴匪懐灵贶而明禋感神功以幽賛者乎张君是役也防搜穷索摭故増新豕亥刋讹鱼珍覈谬更昈列而星分遂云蒸而霞变不惟使西岳之雄秀毕呈东井之文明载煜而按图牒见神竒之天造稽藏育识英淑之地灵考秩祀而典神厚下之义明谛词赋而扬休寄兴之思远允矣人祗共快孰云化理无闗他若神迹仙踪之胪列栖道宇之刺陈物有异而胥书事无诡而不纂凡词客骚工幽人达士不必觅九节之竹蹑三峰之椒而閴处轩庭闲披几案可以揽真境而靡遗收大观于坐致张君用意不其勤与彼徒组山绘谷而奓夸诬语怪志恢以饵登覧则向者剽胜传竒之所或然不同类而称矣张君昔司谏议挺劲直之孤标再饬韬钤肃威严之伟望然则斯刻也其亦有与岳相印证者哉
　　明文西序　　　　　　　　　　高图
　　闗中友人韩圣秋氏于辛巳之春裒集其乡先达之文防尤择粹得若干巻名曰明文西以示不佞且曰诗于是书也匪第惟文之求将必其学有源本而言有闗切者然后收焉其弁言也微公莫可矣爰为之叙曰夫文章之道方钜公硕儒驰骋上下之时其声价恒不易定及其气运一小易然后了然见其分际焉故立乎东京以察西京立乎至德寳应以察贞观斯莫有晰焉者矣身至其间而立乎其后以詧乎其前愈莫有晰焉者矣不佞曩者承乏按秦所至观古人之迹以及国朝诸名士之原委颇能畧悟文章之运窃怪学者称文章自周次秦汉他莫敢望斯论既确而未免专以秦予秦也夫二陜之为秦防自襄公暨始皇耳前此为西周后此为西汉故夫周秦汉一地也而周文秦文汉文一书也人皆能知而皆如不知是故以诅楚逐客为秦文而不知周官大诰劝农贵粟之未尝非秦文以车驷铁为秦诗而不知清庙生民房中天马之未尝非秦诗何哉虽然一气而数变则有可得而论者焉大抵周之文居二代圣人简言之后而发挥本朝忠厚制作之意是独为郁郁厥后道术争鸣皆灿然若繁星之丽顾其雄才絶力类非后世之所及是宇宙一大结集也其文因而非袭始皇帝燔上世之书自为制诏碑颂其雄霸□鷔之气前无古昔然资禀甚异譬如孟贲乌获虽不由师授而拳勇过人其文熄而能剏汉人承秦之劲烈摹周之温雅以经术儒藻行其髙眎濶歩究竟于秦近而于周逺其文仿古而能离也至我国朝北地崛起槐野诸公继之遂欲逾越唐宋六朝而逺绍乎周秦汉兹惟囏哉然而列圣之所培植山川之所孕钟其人文之盛雄刚古峻可以不媿曩哲至其谠言名论彪炳日星抑又有过之者原其胚胎奄有三代典则得之周经术得之汉气概得之秦其斯为用物者与卓哉韩子之以西名其书也西则备而秦则偏西则通而秦则碍于以观周汉之全而鸣昭代之盛如是乃得之尔何其与鄙言脗合也不佞手其书恤其苦焉为其网罗放失于流离去国之余也伟其识焉为其防制去取于一代浩繁之后也服其忠焉为其以述代作以笔代舌巻帙之内且见其上佐朝廷之忱也是故秦以词赋声律雄天下而韩子所甄防诸篇其为闗系国家之治乱讲求学术之邪正分别人品之忠佞者居十之七八其它风云月露之章徃往在所畧虽间不废必其敷陈比兴有豳风之遗意者焉不佞谬谓此书臣下辑之苏轼缮写陆疏之意也君上録之汉宣追用贾防之道也昭明逊其质而东莱逊其雄求其匹俪其西山氏乎可谓大而精矣所谓立乎东京以詧西京且身至其间者不佞之有感于斯文不既深哉若夫圣秋氏之才方及时建树不朽之业庸讵止此盖三原之为天下望也唐之卫公精治兵明之端毅善治国圣秋行将鼎足而三之乎圣秋谋防兼长名动君相向读其复秦讨贼一疏不佞固已心韪之矣
　　重刻三辅黄图序　　　　　　【本朝】顔敏
　　陜辖古之都城三辅故事不胜捆掇相传黄图最为详核旧有板在司今亡矣予公余乃重刻之序曰稽古不其难哉黄图自序裒采秦汉以来宫殿门阙楼观池囿在闗辅者着于篇东都不与焉追溯三代之俭忾叹秦穆惠文始皇之汰侈又以隆准剏业文景休养致惜于茂陵土木之役折于春秋谨用民力之大防作者良亦苦矣文献通考晁氏以为广引刘昭汉志出于梁陈之间陈氏以为引用应劭汉书解如淳顔师古复引此书意汉魏间所作新安程尚书泰之雍録则辨其有唐县名且晋灼所引黄图皆今书所无盖唐人续成之非见汉事者嗟乎稽考信疑非深心博雅之士乌能谛审其书哉以予所闻宋敏求长安志葛稚川闗中记吕汲公大防长安图记张礼游城南记何大复雍大记皆与黄图相为不泐予力薄不能徧梓是则可媿也后之君子尚其鉴诸
　　重刻西京杂记序　　　　　　　　前人
　　秦藩旧有西京杂记刻本燬不存矣予既刋三辅黄图因并付梓序之曰稚川广先生志载秦事者一曰闗中记顾以畧弗传一曰西京杂记即今本也宋马端临经籍考称其掇集刘子骏之作予按洪传洪盖神仙家流也晋之时尚清谈博赡详洽则近于世人闻见之儒宜其不无枘凿而稚川独嗜好之不少倦窃尝论正史浩繁是非凛凛小说家得以乘其间而中之天下戋戋之小儒反有取于稗乗此防近于蝇紫之惑人乃其质而有据者司马涑水作通鉴时亦所不弃吾于稚川杂记雅重其不诡于史而又嘉其不沦于小说也文章之道永垂不易性命防奥经济逺学者故有其人而事物纷之原充于缃素者尤为学士之所崇以资舌华以饱贫腹以供渔猎以助著述由杂记而拓之四库七録吾其弗能已矣
　　陈子厚关中纪游诗序　　　　　陈维崧
　　潼闗六扇擎出莲花栈道千盘矗成箭括咸阳原冷百王之賸垒连云盩厔城空千古之残碑蚀土星分井鬼陋吴越之轻华地踞雍凉笑燕齐之迂怪千家板屋人多以击缶相娱一曲车辚俗尽以弹筝为业自战国张仪而后竞夸天府之雄至嬴家成蟜而还都说闗中之胜吴季札观风而夏之审厥声乎贾长沙吊古而过焉论其世耳然而地虽莽濶成败偏多气实高苍兴亡不少轵道乃降王之祖骊山为窃国之魁邯郸东走既从来恻怆之乡灞浐北流亦自古嵚之地闲愁叠叠纷于太华之旒歴刼绵绵多似栎阳之韭千年绣岭堕珥遗钿一派温泉残脂弃粉雨淋蜀道偏愁阿荦之来月照镐池独惜祖龙之去遂使长陵寳盌恒随鹦防以宵啼徒令小市金箱每共獾狐而昼舞我之懐矣慎毋为汧渭之行人卿欲愁乎何事作邠岐之游子然而吾家南阮饶有才情昨嵗西行偏多慷慨三辅则宫中行乐之窟罗绮衯裶二陵则霸朝酣鬭之塲旛幢撞击姚苌殿上一种斜阳赫连城前几番蔓草铜琵劈裂消磨异代之悲铁拨沉雄淘洗前朝之恨字如柈大挥毫而漫兴犹颠墨似鸦粗掷笔而老狂欲旋嗟乎美人钟鼓阿房则昔事都非剑客弓刀峣闗则其人安在黄沙浩浩空围汉主离宫碧海茫茫长挂秦时明月是用倚防鞍而制恨和铃柝以言哀陇禽解唱定翻成突厥之盐秦女如花须采入西京之记
　　赠陈方伯序　　　　　　　　　施闰章
　　宫詹学士陈先生出为山东右布政使一年迁陜西左使以行秦方用兵羽书旁午其民犷悍不驯妇人女子皆习战好鬬嵗又荐饥刍饷无出幅员数千里飞挽不继非得武健严酷之人势不足以集事虽然独不见先生所以治齐者乎齐之民急利好诈走死如骛至犷悍不驯也先生至则钱法行盗铸息市肆不扰上下以和中丞直指之按部者防不首推毂诸司大夫及缙绅先生皆相得甚驩雅善书法人争贮墨汁纨素伺间乞书得则以为幸其见慕如此摄左司数月簿书钱谷无愆期御事和平而政日以举行之既效矣移其治齐者治秦何难焉且秦苦兵荒乆矣以鸠形鹄面之遗黎剜肉医疮又不善其拊循申其期防而徒操切是务吾不知武健严酷者之得失何如也夫民肢体也财膏血也疮痍之民黄项槁肤形容憔悴迫而索其膏血立毙耳不若舒其手足导其筋力而后膏血可得而贯输也先生亦移其治齐者治秦可矣时陆大夫石斋出饯闻余言而善之曰是可以赠先生行矣
　　思齐楼序　　　　　　　　　　　钮琇
　　郑人聘晋曽传塓馆之词单子入陈亦举除门之制是知三农已暇非无借于宫功百堵攸兴洵有求于邑政况乎周遭僻谷宻迩严闗戒徼道而列楹用设不虞之限表端闱而奠磶宜崇有伉之规此爽垲所以凭髙而丽谯于焉特立者也维兹白水耸峙重闉楼曰思齐冠之公署工于掞藻在宋则甯尉题碑以写谋维明则张公建榜来四山之朝爽栋宇岿然送千祀于夕阳嵗华邈矣粤自险通翟道腴逊凤原当赤伏之遽兴或緑林之窃发闾无植铩危等瞻乌士亦登陴乱经逐鹿以是荒垣雨防柱榴而频穿落构霞残瓦零鸳而并坼虽盛朝耆定天流阁道之辉而小邑雕疲人惮门材之役余也聿来吴市隐吏愧乎梅仙适尹彭衙好事侪乎孙宰嘅斯頽圮勉是经营乃割俸于鸟翎遂兴戌筑方防辰于龙旋见子来程以毕月之工费无中人之产即山攻石不假鞭驱因木呈材仍加蜃写修墙赋白偃垒澁而波萦反宇流丹桥飞檐而虹指双规牖启参差翡翠之楣肆曲栏廻宛转芙蓉之槛于是公余曵履兴至横眸迩接神臯城冯桑落逺临仙掌岳望莲开西瞩频山则将军美宅尚遗汗马之勲东睎沙苑则丞相旧衙未冺栖鸾之迹尔其雪消莺至云防鸿来林壑在懐郊原入望耕犁晓出红破蹊华牧笛晚归青翻陇麦倒景落平畴之外孤烟生别嶂之中座可鸣琴非仅期乎物阜野无悬耜应重闵乎人劳至乃新丝曵栁条踠芳尘古瘿垂槐隂浮画堞却扇而祛畏日披襟以快雄风傧而豆笾召兹僚友疎帘飞燕分题喜雨之篇森木鸣蝉重展凌歊之席岂无仙伯追尹赏之风流亦有嘉賔来杜陵之拓落盖尝旷观陆幕境歴盈虚周览三坟事多成毁固有家藏金埒园仿玉津高闳容十丈之旂华屋炤千寻之杏既而鹤归如梦忽改平芜鸦起欲啼但留衰树此皆侈而非度计已失于殚财私以自营业何堪于永世维夫规模由旧既用宜民废坠聿新实因体国堪当禁楄之重奚厌増华役无鼛鼓之烦宁忘示后爰为原其经始聊拟绵州雪峤之图及此落成尚待歴下云庄之咏
　　璿玑图诗序　　　　　　　　　丁腹松
　　吟肠簇绣浪说锦心韵府团花稀逢妙手薫香傅粉不过粗晓之无染翰停鍼亦止畧谐竞病人传骚赋屈嬃但假留名情溢风诗卫女惟能写怨荀粲房中之令范掞藻谁闻高柔室内之贤荆抒竒莫覩砑红笺滑空题江月于掖庭掷谢梭轻仅制绫花于午牖蔡文姬拍成紫塞无非帐外吹笳卓文君吟就白头终是垆邉口号氷绡寸寸仙机织去尚少文章春鸟双双巧绣拈来曽无防画粤自秦风多竞秀毓竒英扶地常灵慧钟淑媛则有门楣竒丽品第清华望重班姬苏武功之季女名高鲍妹窦安南之孺君翠袖分欢緑衣搆隙听琵琶于隔院谱叠新声冷琴瑟于空闺翻别调夭桃甫艶何来墙外之枝睡鸭初浓窃讶花间之蝶且也妾居渭北思子三秋郎别襄南去家千里怅衡山之雁防石亦望夫伤锦水之鸳孤津非妬妇已矣大刀环折几囘破镜飞天悲哉团扇风凄一旦齐纨弃箧难同弄玉双吹凤竹以防仙飜羡王章共卧牛衣而洒泣托私心于红鲤羞缄徐姬之书散晓梦于黄莺欲荡湘娥之魄于焉愁连逺黛恨压遥峰夜月机丝叩天孙而祈巧空廊杼柚借云锦以摛文频抽茧丝而弥长情词颠倒愈剥蕉心而入妙章句纵横自非怨海千重奚覩缕言而皆血祗以肠囘九曲遂惊转韵之如纶天工夺而南朝之金粉尽若泥沙凡艶空而北鄙之胭脂皆同瓦砾周邦士女从前枉说绮罗秦国山川自此不生花草仆也天涯薄宦惜潘鬓之徒雕海角迂儒媿江花之早谢有懐吊古驱车而过织锦之台乗兴探竒展巻而览囘文之谱搜自梳妆记内采芳乆许无双选归翰墨林中仿艶今推第一沉之碧海言言成鲛女之珠镌以青天字字化娲皇之石爰嗣曩帖用缀新词倘常璩成编便合函以玳瑁或殷淳彚集何妨轴是瑚公为宇内之竒观留作枕中之秘妙
　　陜西通志序　　　　　　　　　　朱轼志书所载义例不一而所最重者曰人物曰风俗曰山川形势所以辨疆域昭盛衰于是乎在雍州山河壮丽甲天下其民其俗文武成康之所遗也二南尚矣小戎无衣犹有忠爱之遗意焉汉兴扇以仁义导以恭俭西京习尚颇为近古唐承隋后溺于侈靡然长安冠裳文物号称极盛宋明人材辈出若横渠张子蓝田吕氏师弟子之倡学与濓洛并称下逮吕仲木韩苑洛冯少墟诸先生笃志纯修风流未歇也
　　本朝重熙累洽日月渐摩我
  </div>
  <div class="pagination">
   <a href="陕西通志_page457.html">
    上一页
   </a>
   <span>
    ...
   </span>
   <a href="陕西通志_page453.html">
    453
   </a>
   <a href="陕西通志_page454.html">
    454
   </a>
   <a href="陕西通志_page455.html">
    455
   </a>
   <a href="陕西通志_page456.html">
    456
   </a>
   <a href="陕西通志_page457.html">
    457
   </a>
   <span class="current-page">
    458
   </span>
   <a href="陕西通志_page459.html">
    459
   </a>
   <a href="陕西通志_page460.html">
    460
   </a>
   <a href="陕西通志_page461.html">
    461
   </a>
   <a href="陕西通志_page462.html">
    462
   </a>
   <a href="陕西通志_page463.html">
    463
   </a>
   <span>
    ...
   </span>
   <a href="陕西通志_page459.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
