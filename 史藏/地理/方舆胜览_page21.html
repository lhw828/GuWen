<!DOCTYPE html>
<html>
 <head>
  <meta charset="utf-8"/>
  <title>
   方舆胜览 - 第 21 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   方舆胜览 - 第 21 页/共 31 页
  </h1>
  <div class="content">
   方舆胜览卷三十
　　钦定四库全书
　　方舆胜览卷三十一　　　　宋　祝穆　撰
　　沅州【卢阳　麻阳黔阳】
　　建置沿革【鹑尾楚分春秋元命苞曰轸星散为荆州昔秦昭王使白起侵楚取蛮夷地为黔中郡汉髙帝改为武陵郡属舞阳地武帝置防牱郡属益州梁置沅陵郡隋以郡为陕州唐析辰溪置麻阳县以龙标置巫州更曰沄州复为巫州为漳阳郡又更巫州为叙州本朝熙宁命章子厚收复其地置沅州今领县三治卢阳】
　　事要郡名沅陵　潭阳　风俗槃瓠之后【隋地理志嗜好居处颇与巴渝同俗本承丨丨丨丨服章多以斑布为饰今州西南有狤狑□獠其名皆犬属乃其子孙】俗好巫鬼【西汉南夷传地多雨潦云云】江山风物之所荡【刘禹锡集及谪于沅湘间为云云往往指事成歌诗】形胜防牱武陵之交【圗经云云】四塞重阻【隋地理志】溪山阻絶【郡县志云云非人迹所履】山川明山【郡主山也岗峦重复朝抱郡治飞云浓岚如列画屏】武阳山【郡国志龙标武阳山有仙人每土人聚即来入众莫能辨惟脚趾向后而踵向前以刀斫之不死唯以杉木为刀碍之方得其去】辰山【在麻阳县】包茅山【在麻阳西南三百五十里武阳记云上有三脊茅可以缩酒寰宇记云即楚国入贡之茅】九叠山【山势盘纡九峯相次每遇天晴日明烟敛峯峦争翆俨若画圗之状】太谷洞【在黔阳去州三十三里洞中深邃泉流不絶】芙蓉江【来自湖南盖唐之芙蓉县溪也】雄溪【郡志即渠河潭江沅江及沅州等防众水入于此江九溪之中昔所谓丨丨江也】九溪【曰郎曰防曰雄曰辰曰龙曰叙曰武曰柱曰酉而雄其一也】凿字溪【元丰癸亥通道于广西溪旁得古碑乃唐乆视中遣将王思齐率甲兵征蛮过此山路危险负舟而济刻石以记嵗月而夷人以为丨丨丨今分入广西界作零溪堡】龙溪【在镇江寨界今谓之龙门溪】沅水【在黔阳】防水【在卢阳新经曰巫无防潕舞一水而五名声之变耳】名宦王昌龄【新唐书王昌龄江宁人为诗缜宻而清新自江宁县丞贬为龙标县尉】皇朝章子厚【为湖北常平使者收复沅州夜筑城西偏一面比晓而毕东南北三面三日而成○东臯杂录子厚扵熙宁间奉诏城沅州时陶弼知辰州赠诗云善战无如新息侯汉兵才渡绿萝洲爱君挽我陶溪粟直到防牱水口头今有诗在洪江寨正与防牱水相直】王宪之【政和间黄安俊叛死于贼邦人为立祠】汪长源【靖康间为州太守集修战具御退曹宼】题咏人临沅水望【释无可送沅江宋眀府璟之任祁闻事日鄂渚动芳菲一遂钧衡荐今为长吏归云云雁映楚山飞唯有声政家风重挥】沅有芷兮澧有兰【楚词云云思公子兮未敢言】闻説龙标过五溪【唐王昌龄尝尉是邑李白以诗送之云杨花落尽子规啼云云我寄愁心与明月随君直到夜郎西注云龙标在古夜郎东南今之辰溪县乃隋之夜郎此云西者以隋地理志言之也】州符就领五蛮溪【陶弼诗云使介直登防御阙云云争雄白鹊临崖鬭忆子猿绕涧啼】溆浦潭阳隔楚山【王昌龄送别诗】十万屯田古未耕【陶弼寄新沅守谢麟诗险尽天开溪路平诗书新将典新城三千戍卒今无防云云属县乞除防虎槛生蛮愿献采砂坑】
　　四六【拜恩宸陛　肃拥州麾　地近防牱　抚摩以往镇蛮溪　逺临蛮徼　种遗槃瓠　弹压以威香溢沅江之芷宜入咏歌　山深溪阻虽蛮俗之杂居隂浓召国之棠更覃爱　地僻人稀亦土风之素朴朱轓地重敢论五马之荣　虽喜则人怒则兽性固靡常画防兵森聊化九溪之俗　然卖尔剑买尔牛化之亦易】
　　靖州【永平　防同通道】
　　建置沿革【鹑尾楚分野春秋为荆州秦置黔中郡汉更黔中为武陵郡武帝置防牱郡属益州唐为夷播叙二州之境后周时莭度使周行逢死叙州刺史钟存志奔武阳而杨正岩以十洞称徽诚二州皇朝十洞酋长杨通蕴送欵内附杨通寳来贡朝廷以通寳为诚州刺史其子□复为诚州刺史又诏于武冈之西作城在河渠之阳为诚州废为渠阳军寻废为寨沅州复置诚州改为靖州盖自崇宁再归职方今领县三治永平】
　　事要郡名渠阳【见沿革注】风俗槃瓠余种【圗经丨丨之丨丨今尚有狤狑犵獠之号其计嵗月率以甲子其要约以木鐡为契其乐器有愁笛壶笙其兵器与中国等东通于邵南通于融北通于沅】土风不恶【魏华父与人书靖为天下穷处其蕞陋又在峡郡下而丨丨丨丨民俗亦醇时嵗丰则物贱如土】形胜汉防牱武溪之间【圗经与澧州同】与蛮壤相犬牙【汪彦章靖州营造记云初夷人散居溪谷间各为酋长及上版圗职方氏为王民与彼之山川壤比疆连犬牙相入也嵗久声教所覃去椎髻之俗而饰冠巾转侏之音而通字画奉官吏约束一如中州】山川飞山【在州北十五里比诸山为防髙四面絶壁千仞】九叠【注见沅州】福湖山【在州南四十里通道县北之诸山防为苍翆元丰通道广西出是山之间】青萝山【在州南二十里属永平县烟萝苍翆故名】沅江【出西南蕃界】郎江【源出湖耳山】青陂湖【在会同县】宝溪【在州城之东北属永平县大抵洞中诸溪皆产金】武溪【九溪之一】井泉金井【邪直深浅不等寳之所生皆有防石以为之墙壁而矿在其中善取者乃得真矿辨矿之术铜豆为先黄窠乌窠次之若金星见于石则为兴废之兆也有罏院有水池临池作亭乃监官阅视之所】名宦吕师周【楚书云马氏偏霸之初飞山洞酋潘全盛遣其党杨承磊略武冈马氏遣丨丨丨讨之援萝蹑石昼夜兼行直抵飞山分军布栅全盛大骇曰此真天防也承磊来战师周破其军防者为乡导袭飞山擒全盛斩之尽平飞山巢穴今环飞山有濠堑而遗址尚存】名贤程子山【魏华父观亭记靖为州南距广西东障湖南北抵沅辰西极夜郎四竟之外自灵均后代有显人播之诗歌靖以晚出未尝有显者来惟丨丨丨以忤桧居嵗余土人为作观亭今渠江之左仅存遗址】魏了翁【以谪居筑鹤山书院云山囚瀬絷益得循念昔愆】人物【阙】题咏【阙】
　　四六【简求郡将　自易州麾　湖右奥区　地近防牱镇抚蛮猺　始雄地望　渠阳名郡　种余槃瓠十洞创州肇自圣明之世　九溪十洞蛮丁旧属于羁縻防旌出守遴求岂弟之贤　五马防旌郡将兹为之弹压】
　　徳安府【安陆　应城孝感　云梦】
　　建置沿革【禹贡荆州之域楚地翼轸之分野春秋郧子之国秦属南郡汉置江夏郡安陆预焉东汉晋因之宋置安陆郡齐寄治司州梁置南司州复为安陆县西魏置安州隋炀为宣郡唐改安州又改安陆郡置安黄州莭度又号奉义军梁置宣威军后唐改安逺军莭度皇朝为安逺军后以神宗潜邸陞徳安府依旧军额今领县四治安陆】
　　事要郡名安陆　风俗其土风醇厚【茇堂记】其士多秀杰【同上云云其民多隠徳承平时宦逰者乐焉】俗喜儒学【李元衡记云云】名胜相望【李元衡记近世云云由进士擢天下苐一者三人谓王世则宋庠郑獬也】地多硗确【李元衡学田记云云殖货不饶】郡务甚简【张师亮知江陵府乞知安州云云可以颐养医药】形胜西枕涢水【郡县志】北接汉东【李元衡镇楚堂记云云南望沔鄂偃然足为一都防也】控荆衡之逺势【李白代淮南夀山荅孟少府文云云】唐之督府【武徳改为大都督府】人境之胜【前人记西挹白兆峯峦秀出其下李太白之庐想见拏舟丹砂抚青海而凌八极北夀山即太白所谓攅吸霞雨隠若灵仙者也云云如此】山川石岩山【在府南十里晋张昌作乱扵丨丨丨织竹为鸟形衣以五彩聚肉于其旁而集百鸟诈云凤皇防而建元神凤即此山也】陪尾山【在府东北即禹贡丨丨丨】白兆山【在安陆西三十里北史于翼为安州刺史遇旱祷雨扵丨丨丨李白有桃花崖寄李侍御诗】紫金山【在今府治西北峭壁斗絶石皆紫色故名有跨鳌亭】大安山【在安陆县西六十里○李白忤髙力士放还而黄山晦叔桃花岩诗云大安妇翁舍时来枕流眠则许负相国师家此山下】夀山【在安陆县西北六十里昔山民有夀百嵗者】凤山【在府东南以形得名】章山【在安陆县东四十里古人以为内方山】京山【在应城有温泉】五家山【在应城东三十里王得臣麈史云伍氏所居之地】九嵕山【在孝感县叠嶂深林景物幽邃○范雍诗山竒号九嵕名与雍州同长安亦有此山】桃花岩【在白兆山即李白读书处○蔡持正诗闻説丨丨丨石畔读书曽有谪仙人】司马岩【在郡圃】凤凰岗【在孝感县晋永和凤产其上】云梦泽【在安陆南五十里○杜预云南郡枝江县有云梦城安陆县亦有云梦城此泽江南江北皆有详见岳州】涢水【在安陆西北绕城西隅入云梦】漳水【在安陆西五十里○沈存中茟谈清浊相揉者为漳章文也别有云梦之漳与涢合流色理如防蝀数十里方混】澴水【出应城县唐置环州于此】井泉玉女泉【在应城县西四十里相传玉女炼丹之地】佛寺救苦寺【在府西四里今名胜业院李白有春防丨丨丨诗又有周世宗防时洗脚石古桧一株云柴氏所植】堂舍黄堂【郡守滕甫建记曰据紫金之秀面碧玉之竒郧溪凤台如拱如揖】四贤堂【始连氏之父舜賔有隠徳欧阳永叔表其墓二子庶庠学扵二宋相继登第与二宋同学于法兴寺○张文潜作丨丨丨记】五桂堂【在书记防元丰中方城范公为掌书记官舍西偏有桂甚茂后范公之子致君致明致虚致祥致厚相继登第致君记其事后周洪道为之记云】七相堂【在府治西郡守陆世良诗七相声名俱属此尚期他日更添君】跨鳌堂【郑昻记云平沙囬岸萦帯城郭商帆渔舟出没烟波潇湘有江乡之兴楚山水之观未有以易此者也】亭楼车葢亭【在郡治西北隅○魏文帝诗西北有浮云亭亭如车葢是也○渔隠丛话云蔡确守安州日登丨丨丨赋诗云纸屛石枕竹方牀手倦抛书午梦长睡觉莞然成独笑数声渔笛在沧浪殊有闲适之意】浮云楼【杜牧之有题安州丨丨寺丨诗周显徳中毁寺改建黄堂而楼遂备宴逰○滕甫诗举头便是长安日弄袖时飘梦泽风茂苑久抛飞鸟外楚台遥在碧云中】古迹蒲骚城【在应城北三十里左传有云郧人军于蒲骚即此】钓鱼台【在安陆县石淙村云是郝处俊遗迹○蔡确诗矫矫名人郝甑山忠言直节上元间钓台芜没知何处叹息思公俯碧湾○东都事略蔡确知汉阳军吴处厚奏确在安州作诗借郝处俊事以讥讪太皇太后宣仁太后怒曰蔡确以吾比武后当重谪确奏曰臣在安州州有涢溪旧有郝处俊钓台盖上元中髙宗令其子周王等分朋角胜为乐及欲传位于武后皆为处俊议论所囬故臣诗因叹其忠直今太后以帝之祖母垂帘聼政而輙无故引唐髙宗逊位与皇后之事上凟圣听其诬罔可见】西湖村【去孝感九十里○太祖潜龙日因渇索酒饮村姥家姥持酒以进言禁甚严此私酿当宻之与金不受及至太祖既贵宥丨丨丨酒禁至今置万户酒】名宦傅介子【封义阳侯】皇朝张齐贤【知江陵谢病乞知安州】范纯仁【坐议濮王典礼出通判安州有题名在九山寺中】范雍【为太守】谢良佐【为应城宰○朱元晦作应城县上蔡先生祠记云先生名良佐字显道学于河南程夫子兄弟之门初颇以该洽自多夫子笑曰可谓玩物防志矣先生爽然自失乃尽弃所学而学焉如以生意论心以实理论诚以常惺惺论敬以求是论穷理其命意皆精当而直指居敬穷理为入门则于夫子教人之法又最得其纲领中间尝宰是邑胡文定公以典学使者行部过之不敢问以职事顾因绍介请以弟子礼见入门见吏卒植立庭下如土木人肃然起敬遂禀学焉】人物楚鬭于菟【生于防通典安州春秋防子之国】黄香【江夏安陆人京师为之语曰天下无防江夏黄童子黄琼】郝处俊【为中书令请唐髙宗毋逊位武后】许绍【安陆人葬县东名宰相林】皇朝令狐揆【卜筑涢溪南雪中跨马入城诣侯君旁借书令小童携书簏负琴皂缯暖帽委辔长吟曰借书离近郭冒雪渡寒溪后有布衣林逸善绘为令狐雪中渡寒溪图】张君房【安陆人为著作郎真宗日日夲遣使入贡诏本国建寺夷使乞词臣撰寺记时直院之文多君房代为之既宣令撰寺记夷使待命而君房醉饮市肆索之不得直院大窘后杨亿作闲忙令曰世上何人最号忙紫微夫却丨丨丨】郑獬【仁宗重于选士廷试既考防前一日取首卷焚香祝之曰愿得忠孝状元而公遂魁天下】宋庠【父玘为应山令尝因侨寓安陆今城中锦标坊即其所居与弟祁俱以文学显夏英公尝守安陆有书表吏郑生者邻二宋情迹甚熟凡郡守所欲牋状多二公为之英公怪而问焉若将学而自为此耶对曰非也乃二宋秀才之文英公他日见之得其所着大嗟赏因命赋落花莒公一聨曰汉臯佩冷临江湿金谷楼危到地香景文公一联曰将飞更作囬风舞已落犹成半面妆英公曰咏落花而不言落大宋君异日作宰相小宋君非所及然亦须登严近后皆如其言初其母钱氏梦人以文选一部与之遂生子京小名选郎云】名贤李白【有上裴长史之书曰见乡人相为大夸云梦之事云楚有七泽遂来观焉而许相公家见招妻以孙女便憇迹于此至移三霜焉】皇朝寇准【自相州徙安州后又贬道州司马】吕大防【绍圣初安州居住尝寓郡斋有吕公亭】题咏蒹葭出梦中【韩愈自袁州除官还京行至安陆先寄周随州诗行行指汉东暂喜笑言同雪离江上云云面犹含瘴色眼已见华风嵗暮难相值酣歌未可终】民淳词讼少【范伯纯诗安陆号方镇江边无事州云云务简官政优】遥泛扁舟安陆郡【王昌龄送人赴安陆诗云云天邉何处穆陵关】春风只到穆陵西【刘文房行次安陆诗暮雨不知涢口处云云孤城尽日花空落三戸无人但鸟啼】朱栏流水牧之诗【钱勰诗梦泽盘山长卿赋云云】
　　四六【光膺凤綍　古为重镇　维北梦之奥区来镇龙藩　今号潜藩　实南京之名部】
　　【俗多尚朴故讼筒之亦稀　世属升平深有宦防之乐民稍力农故舆赋之仅足　时方俶扰遂为争战之棣蕚相辉有四贤之擢秀　宋莒公毓秀之乡文风独盛竹符分宠竚七相之聮芳　谢上蔡宦逰之地道学有】
　　复州【景陵玉沙】
　　建置沿革【禹贡荆州之域楚地翼轸鹑尾之次春秋战国并属楚秦属南郡在汉即江夏之竟陵县晋宋齐因之梁置沔阳郡周武改置复州取复地湖以为名隋改沔州又为沔阳郡唐改复州独理沔阳改竟陵郡又为复州皇朝因之熙宁州废元祐复立今领县二治景陵】
　　事要郡名景陵【孙宗鉴东臯杂录曰自蔡州南至信阳军始有山路险隘迤逦至安防又丙驿至复州皆平地南至大江并无丘陵之阻渡江至石首始有浅山谓之竟陵者陵至此而竟谓之石首者石自此而首也】沔阳【见沿革】风俗人性淳和【旧经地多卑湿云云】风俗之美【陆羽自传曰云云无出吾国】多杂蛮俗【隋地理志】民足鱼【复州从事防壁记地濵江汉之洳云云之饶】形胜襟带隋郢【朱昻广泽庙序云云腹背吴楚】沅湘之间【椘辞南郢之邑云云】有古帝王之祀二【曰伏羲氏曰神农氏】梦泽之南【旧经云丨七丨丨丨率皆水乡】地洼而卑【朱昻序云云水漾而潴】山川五华山【在竟陵县东七十里即古风氏国之城也风国即伏羲之后子城上有伏羲庙胡明仲为记又临津门外有神农庙】天门山【在景陵县西六十里唐邹夫子别墅在焉陆羽自传云负书于丨丨丨邹子别墅】三阳湖【在玉沙县西二里东曰朝阳南曰南阳北曰水阳故曰三阳】三澨水【书曰过丨丨左传有漳澨雍澨皆丨邉地名】七里沔【周地圗记夏水合诸水同入汉自汉入潴名为丨丨丨即屈原逢渔父处】亭榭境防亭【祥符间因创鼓角楼掘得一块石乃唐窦使君丨丨丨记故名】鸿轩【右史张文潜谪居景陵日所创遗址在菜园湖后起倅黄州有望复州诗云他年若问丨丨人堂下蔷薇应觧语盖其处植蔷薇故也今黄州亦有丨丨岂如老杜之在防三易居而皆以髙斋命名也耶】梦野竒观【景祐间郡守王琪作于子城西南隅后晏殊宋祁吴育杨徽之藓绅石延年皆有诗】寺观西塔院【今名广教有文学井谓陆羽也○裴拾遗诗竞陵文学泉踪迹尚空虚不独支公任曽经陆羽居草堂荒散蛤茶井冷生鱼谓此也】紫极观【有皮陆读书堂日休襄阳人但蒙乃吴人何为皆读书于此然蒙有寄日休读书襄阳耆旧传日休次韵有云结彼世外交遇之于邂逅则或邂逅于此耳】古迹范溉市【在玉沙西四十里濒汉江○晋郑交甫南逰汉江遇二女佩两珠交甫与言愿得子之佩二女觧佩与交甫懐去十余歩探之亡矣囬视二女亦失所在】名宦韦放【梁人为竟陵守】狄仁杰【唐人为刺史】李齐物【为守见陆羽扵伶人中异之授以诗】崔订【韩愈送崔复州序有地数百里自长史司马已下数十人其禄足以仁其三族及其朋友故旧乐乎心则一境之人喜不乐乎心则一境之人惧大丈夫官至刺史亦荣矣虽然幽逺之小民其足迹未尝至城邑茍有不得其所能自直于乡里之吏者鲜矣况自能辨于县吏乎能自辩扵县吏者鲜矣况能自辨于刺史之庭乎由是刺史有所不闻小民有所不宣赋有常而民产无恒水旱疾疫之不期民之丰约悬扵州县令不以言连帅不以信民就穷而敛愈急吾见刺史之难为也崔君为复州其连帅则于公愈以为崔君之仁足以藓复人于公之贤足以庸崔君有刺史之荣而无其难为者将在于此乎愈尝辱于公之知而旧逰于崔君庆复人之将防其休泽也于是乎言】皇朝王彦超【后周为复州刺史按国史建隆二年太祖幸作坊燕射酒酣顾王彦超曰卿曩在复州朕往依卿何不纳我彦超防阶顿首曰臣当时一刺史勺水岂可容神龙乎使臣容陛下陛下安有今日上大笑而罢之】人物陆羽【号竟陵子有煎茶碣旧传雁桥乃得丨丨处初见羣雁翔集覆小儿扵下僧史种师得而育之既长以易筮之得蹇之渐曰鸿渐于陆其羽可用为仪乃氏以陆名以羽字以鸿渐因以雁目其桥唐书有僧得之水濵既长以易筮之事同】皇朝张徽【以能诗名有沧浪集司马温公范忠宣公皆与之友善】题咏八十年前棠树隂【李齐物为竟陵太守生李监察后复为竞陵太守故周愿三感吟云云竞陵太守公先人】家家门外一渠莲【皮日休送弟归复州诗羡尔优防正少年竟陵烟月似吴川车螯近岸无妨取舴艋随风不费牵处防路旁千顷稻云云慇懃莫笑襄阳住为爱南逰缩颈鳊】所至先传喜雨诗【吕本中寄适道寺丞刻江汉楼柱诗闻道复州贤太守只如前在武陵时相逢未説为州乐云云】四六【疏綍掖垣　惟兹七泽之南　乃眷竟陵之郡分符泽国　实在重湖之右　实居沔水之乡地多斥卤本称鱼稻之乡　天威大震扫空狡兔之群郡有循良化作蚕桑之俗　王泽旁流安集惊鸿之众画千里之封圻莫非王土宣九重之徳意共为帝臣】
　　信阳军【信阳罗山】
　　建置沿革【禹贡荆豫二州之域鹑尾之分古申国之地春秋时属楚秦属南阳郡汉立平氏县荆州之南阳县魏分置义阳郡宋文帝于北义阳复立司州又置宋安郡梁改北司州寻罢北宋又改郢州周武帝改申州隋炀帝改为义州寻为义阳郡唐立申州改为义阳郡后复为申州即今之军治皇朝以户口少防为义阳军改信阳军今领县二治信阳】
　　事要郡名义阳　古申风俗申伯遗俗【元和志申在周为侯伯此其遗俗也】形胜北接陈汝【寰宇记云云控带许洛齐宋以来常为邉镇】三关之险【左传定公四年蔡侯与吴子唐侯伐楚还塞太隧直辕宜阸所谓大隧即黄岘关直辕宜阸乃武阳平靖也黄岘今名九里关在郡南百里武阳在今大寨岭郡东南九十里平靖今名行者坡在军南七十五里自中原失守谈兵者谓坚守三闗则安陆以南可无虞莫汲尝论之曰三闗险矣闗外百里皆险也若虏人得信阳将与我分险而守营要陂以抗武阳营鸡头以抗平靖营石门以抗黄岘若弃信阳是举三闗并弃之也信阳与三闗势如首尾欲全三闗必固守信阳○鄱阳志余童知信阳军终更圗上山川形势以为欲复宛洛则必自此地始当使与三关控扼缓急相应上览之喜擢知蕲州】与徳安相表里【系年录绍兴三十一年金人围信阳军赵樽屯徳安曰信阳虽小云云不可失也自将所部驰赴之敌骑径去】山川金山【在军南一十里通鉴梁天监七年魏辛祥坚守义阳梁遣将胡武成陶平虏州南丨丨之上连营侵廹辛祥遂夜出袭其营】义阳山【寰宇记云在军治东五十歩即郡之主山也】石城山【在军东南五十五里舆地广记云有石城山甚髙峻史记曰魏攻宜阨葢谓此山也吕氏春秋言九塞宜扼其一焉扵此山置义阳郡今废城犹在】鹊山【在罗山县南九里】霸山【比扵诸山最髙大每出云则必雨雪】陪尾【九域志】冥阨塞【在军东南五十五里属信阳又有大小石门皆凿山为道以通往来荆楚守隘之地也淮南子云大维防阨荆院方城濠阪井陉勾注居庸是谓九塞】淮水【西自唐州桐柏县流入】浉水【南至随县界流入江】楼阁白云楼【在子城东北】咸喜堂【在军治取申伯周邦咸喜之意】相公园【范忠宣公为郡日创后人因以相公名园】古迹武城【在军东二十五里今有遗址而吴楚之争有丨丨里谓令尹子常治于此】方城【圗经方城塞在军东三十里左传呉伐楚司马戌谓子常曰子沿汉而与之上下我悉丨丨之外以毁其舟】谢城【在军东三十里申伯所封之邑也诗曰于邑于谢是也】曹城【在军城南三十五里有曹店即曹景宗凿岘口所筑】名宦申伯【周宣封国于申】傅介子【封义阳侯】姚崇【坐与宋璟谋出太平公主扵东都坐贬申州刺史】皇朝吕公着【封申国】范纯仁【知军】刘安世【哲宗朝为右正言论蔡确责岭外后为知军】人物邓禹【新野人】来歙【同上并仕汉】邓艾【义阳棘阳人后封邓艾为征西将军】费袆【江夏鄳人也后代　蒋琬为大将军】孟嘉【陶潜为嘉立传以为鄂人而晋史以为鄳人乃今信阳军罗山县也】题咏山空水复清【方雄飞过甲州诗凉风吹古木野火烧残营寥落千余里云云】独怜浉水在【刘文房至申州云云时乱亦能清】城边一水抱城流【郡志载古诗曰云云城外羣山拥郡楼】春来芳草满鸡头【郭箎义阳懐古郡有鸡头山】
　　四六【拜命宸庭　屹是谢城　惟义阳之名郡承流申国　临于浉水　乃京右之要区】
　　【城惟斗大劣于千里之封　邦人咸喜竞腾良翰之歌地有风寒幸以三闗之险　天子载嘉即簉禁涂之列内控荆襄固重蕃宣之寄　市邑萧条颇觉文书之省外连宛洛足为进取之圗　江山环绕不妨啸咏之清】












　　方舆胜览卷三十一
&lt;史部,地理类,总志之属,方舆胜览&gt;
　　钦定四库全书
　　方舆胜览卷三十二　　　　宋　祝穆　撰京西路
　　襄阳府【襄阳　谷城宜城　南漳】
　　建置沿革【禹贡荆豫二州之域楚地翼轸之分野扵周诸国则谷邓鄾卢罗郡之地春秋时属楚襄阳城本楚之下邑秦兼天下自汉以北为南阳今邓州是也自汉以南为南郡今荆州是也襄阳乃南阳南郡二郡之地东汉刘表为荆州刺史始理襄阳魏分南郡置襄阳郡自赤壁之败魏失江陵南守襄阳西晋为荆州治所羊祜杜预皆镇襄阳东晋于襄阳侨置雍州遂为雍州刺史治所梁置南雍州西魏改曰襄州隋唐皆为襄州唐复陞为山南东道莭度以襄州为襄阳府皇朝因之真宗潜藩陞襄阳府寳庆以京湖制置安抚兼领今统郡七领县四治襄阳】
　　京西转运提刑提举置司
　　事要郡名古雍　古岘　襄汉　谷城【古谷伯国】鄼城【在谷城县萧何所封】邓城【古樊邑仲山甫之国】风俗其民尚文【旧志宋玉王逸张悌习凿齿之徒实生于此土故云云】田土肥良【萧子显齐志雍州序襄阳云云桑梓野植盖处处而有】俗尚豪侈【旧志鱼洪徐鲲皆襄阳人尚豪侈人化之府中謡曰北路鱼南路徐】□杂难理【曲江襄州刺史遗爱铭序江汉间州以十数而襄阳为大昔名三辅之雄今则一都之防故在晋称南雍在椘为北津厥繇丨丨亦云丨丨】形胜北据汉沔【诸葛亮説先主曰荆州云云利尽南海东连吴防西通巴蜀此用武之国】西接梁益【庾翼疏襄阳荆楚之旧云云与闗陇咫尺北去河洛不盈千里土沃田良方城险峻进可以扫荡秦陇退可以保据上流】外带江汉【鲁肃説孙权曰云云内阻山陵有金城之固沃野万里士氏繁富】北接宛许【庾亮表云云南阻汉水其险足固其土足食】南包临沮【习凿齿记云云北接隂邓】独雄汉上【赵善俊告词爰念襄阳云云蔽淮右而处荆河之奥壤接洛南而据汉沔之要区田土肥良山泽渊邃】西控蜀汉【张松告词襄阳重地控制上流云云东带吴楚自古用武之地三国之所必争】吴防上防【本郡志江汉之纪居丨丨之丨丨楚蜀之交以襄阳为重镇】岘山亘其南【前人云云檀溪帯其西】挟大汉以为池【晋顺阳碑文云云面崇山以为固】压平楚之千里【魏泰文选楼赋汉流东下楚山南峙西挟沮漳北通邓鄙据蜀粤之上流云云云梦七泽之富方城汉水之大画工吟茟之所不能尽者皆致吾几席之中】南北必争之地【郭见义营造记跨荆豫之逺走江淮之冲号丨丨丨丨丨丨】襄阳江陵势同唇齿【郡志云由江陵歩道五百里至襄阳势同唇齿无襄阳则江陵受敌】臂淮楚面巴蜀【孙冲赋丨丨丨而丨丨丨足交广而首畿甸】山川岘山【去襄阳十里○十道志羊祜尝与从事邹润甫登丨丨垂泣曰自有宇宙便有此山由来贤达胜士登此逺望者多矣皆湮没无闻润甫对曰公徳冠四海道嗣前哲令闻令望当与此山俱传后人思慕遂立羊公庙并碑○李白丨丨懐古诗访古登岘首慿髙眺襄中天清逺峯出水落寒沙空弄珠见防女醉酒懐山公感叹秋兴长松鸣夜风○李渉诗方城汉水旧城池陵谷依然身世移歇马特来寻故事逄人惟説岘山碑】襄山【荆楚记水驾山而下者皆呼为襄】万山【在襄阳西十里有觧佩渚即郑交甫遇龙女觧珠之所详见复州】凤山【在襄阳东南梁韦叡立寺】伏龙山【襄阳谷城皆有之曽巩知州尝祈雨扵此山】卧龙山【在襄阳县有髙阳池】白马山【在襄阳城东南十里以白马泉名每年三月三日刺史褉饮于此】马鞍山【一名登楚山髙处有三磴即刘洪山简九日宴处】百丈山【在襄阳南二十里旧传云有麝香兽刘表遣人采药得麝香数斗】谷山【在谷城西北六十里寰宇记诸山云起此山无云终不防雨】屛风山【在谷城北九十里有白玉堂仙人扵此得素书】独乐山【在邓城西七里诸葛亮尝登于此作梁父吟】荆山【在南漳县西北八十里禹贡云荆及衡阳惟荆州即此是也有抱璞岩云是卞和宅】鹿门山【在宜城东北六十里上有二石鹿故名○后汉厐徳公与厐蕴孟浩然皮日休俱隠于此】汉江【出嶓冡○苏子瞻诗襄阳逄汉水宛似蜀江清文王化南国逰女俨如卿】襄水【亦名洓水在襄阳西北五里】沮漳水【水在中庐镇】粉水【在谷城北六里南雍州记萧何夫人渍粉鲜防异扵诸水故名】檀溪【在襄阳县西南郡县志云蜀先主乗的颅马西走至此溪一跃而过】沉碑潭【杜预南征纪功勒为二碑一沉万山之下一立岘山之上○鲍溶诗襄阳太守沉碑意身后身前防年事汉江千里未为沉水厎鱼龙应识字】井泉金沙泉【在宜城县东一里造酒极美世谓之宜城春又名竹叶酒】亭台汉广亭【在府治南望羣山环绕有汉水映帯平陆万里故名】岘山亭【欧阳永叔记岘山临汉上望之隠然葢诸山之小者而其名独着于荆州者岂非以其人哉其人谓谁羊祐叔子杜预元凯是已方晋与吴以兵争常倚荆州以为重而二子相继于此遂以平吴而成晋业其功业已葢于当世矣至于流风余韵蔼然被于江汉之间者至今人犹思之而扵思叔子也尤深盖元凯以其功而叔子以其仁二子所为虽不同然皆足以垂于不朽余颇疑其反自汲汲扵后世之名者何哉传言叔子尝登兹山慨然语其属以为此山常在而前世之士皆已湮防于无闻因自顾而悲伤然独不知兹山待已而名者也元凯着功于二石一置兹山之上一投汉水之渊是知陵谷有变而不知石有时而磨防也岂皆自喜其名之甚而过为无穷之虑欤将自待者厚而所思者逺欤山故有亭世传以为叔子之所逰止也故自其屡废而复兴者由后世慕其名而思其人者多也熙宁元年余友人史君中辉以光禄卿来守襄阳明年因亭之旧广而新之周以囬廊之壮又大其后轩使与亭相称君知名当世所至有声襄人安其政而乐従其逰也因以君之官名其后轩为光禄堂又欲纪其事于石以与叔子元凯之名并传于久逺君皆不能止也乃来以记属于余余谓君知慕叔子之风而袭其遗迹则其为人与其志之所存者可知矣襄人爱君而安乐之如此则君之为政于襄者又可知矣此襄人之所欲书也若其左右山川之胜势与夫草木云烟之杳霭出没于空旷有无之间而可以备诗人之登髙写离骚之极目者宜其览者自得之至于亭屡废兴或自有记或不必究其详者皆不复道】望海亭【在卧龙山顶上李绅题乌盈兔缺天涯逈鹤背松梢拂槛低湖镜坐隅看匣满海涛生处辨云齐夕岚明防江帆小烟树苍茫客思迷萧索感心俱是梦九天应共草萋萋】呼鹰台【在邓城东南一里○苏子瞻诗莫上丨丨丨平生笑刘表表有野鹰来曲】馆驿善谑驿【襄州有驿名善却唐之丨丨丨也乃淳于髠放鹄处栁宗元和刘禹锡丨丨丨奠淳于先生者即此池】古迹冠葢里【荆州记岘首山南至宜城百余里其间雕墙峻宇汉宣末有刺史二千石数十家朱轩华葢晻映扵太山下号丨丨丨○杜审言诗冠葢仍为里台池尚识名】文选楼【梁昭眀太子立聚贤士共集文选】习家池【襄阳记岘山南有习郁大鱼池依范蠡养鱼法当中筑一钓台将亾敕其儿曰必葬我近鱼池山季伦每临此必大醉而归按郁后汉人封襄阳公即凿齿之先也】大隄城【今城是也李白有大隄曲○李善美大隄曲云酒旗相望大隄头隄下连墙隄上楼日暮行人争渡急桨声幽轧满中流】长渠【在宜城县曽子固记荆及康狼楚之西山也水出二山之间春秋之世曰水楚屈瑕伐罗及鄢乱次以济是也其后曰夷水水经所谓汉水过宜城是也其后避桓温父名改曰蛮水是也秦昭王使白起攻楚去百里立碣壅是水为渠以灌楚都也遂拔之汉帝改曰宜城宋武帝筑宜城之大隄为城今县治是也而更谓曰故城入秦而白起所为渠因不废引水以灌田田皆为沃壤今丨丨是也令孙永曼叔理渠皆复其旧谒余文以为之记】名宦刘表【为荆州刺史军马入宜城遂理襄阳】关羽【字云长攻曹仁扵樊围吕常扵襄阳破降于禁威震华夏曹操议徙都以避其鋭】羊祜【字叔子太山南城人出镇南夏甚得江汉之心后卒百姓为建碑于岘山望其碑者莫不堕泪杜预名曰堕泪碑○祜与吴将陆抗相对使命交通抗尝病祜馈之药抗服之无疑心人多谏抗抗曰丨丨岂酖人者时谈以为华元子反复见于今】杜预【字元凯京兆人羊祐举预自代都督荆州】山简【字季伦河内懐人也为征南将军都督荆湘镇襄阳每至习家池未常不大醉而归时人歌之曰山公何所诣往至髙阳池日暮倒载归酩酊无所知醉时能骑马倒着白接防举鞭问葛强何似并州儿○李白襄阳歌落日欲没岘山西倒着接防山下迷襄阳小儿齐拍手拦街争唱白铜鞮傍人借问笑何事笑杀山公醉似泥君不见晋朝羊公一片石头剥落生莓苔泪亦不能为之堕心亦不能为之哀清风明月不用一钱买玉山自倒非人推舒州杓力士铛李白与尔同死生襄王云雨今何在江水东流猿夜声】陶侃【刘洪为荆州辟侃为南蛮长史】裴度【为莭度使】沈约【为襄阳令】元结【尝参山南东道摄领府事】皇朝潘美【为山南东道莭度使】赵普【为山南道莭度使】岳飞【系年录绍兴五年复郢州遂引兵复襄阳六年为京西宣抚使置司襄阳】尹洙【授山南道掌书记】人物宋玉【宜城人有宅在城内○陆蒙诗自宋玉贤特立冠耆旧离骚既日月九辩即列宿卓然悲秋词合在风雅右】王逸【宜城人注楚词】厐徳公【后汉南郡襄阳人也居岘山南广昌里未尝入城府夫妻相敬如宾时刘表延请不能屈乃就之曰先生若居亩而不肻官禄后世何以遗子孙公曰世人皆以危今独遗之安后遂携妻子登鹿门山采药不返○司马徳操尝诣厐徳公值徳公上冡徳操径入其室命徳公妻子速作黍云徐元直当来就此共谈其妻子供设须防徳公还直入相就不知何者是客也】庞统【字士元襄阳人从父徳公以为凤雏】习凿齿【襄阳人博学洽闻以文章称】马良【谚曰马氏五常白眉防良】张柬之【以贤良召年七十余对策第一】孟浩然【襄阳人也隠鹿门山年四十逰京师王维私邀入内省俄而宗至诏浩然出问其诗云不才明主弃多病故人疎宗曰朕亦何尝叶才因放还山○今郡治有孟亭】杜审言【襄阳人有孙曰甫有故宅在焉曽子固尝有诗以纪其事】皇朝胡旦【邓城人进士冠天下】魏泰【襄阳人章子厚欲官之拂袖还家】米芾【襄阳人】题咏送别岘山头【梁简文帝诗分手桃林岸云云君欲寄音信汉水向东流】江汉变邹鲁【元帝示荆州吏民诗方今丨丨士丨为丨丨俗】汉池水如带【沈约别谢文学诗云云巫山云似盖一望沮漳水宁思江汉防】南关绕桐柏【江淹望荆州诗奉诏至江汉始知楚塞长云云西岳出鲁阳】控带荆门逺【韩愈送李尚书赴襄阳诗帝忧南国切改命付忠良壤画星摇动旗分兽簸扬五营兵转肃千里地还方云云飘浮汉水长赐书寛属部战马隔邻疆縦猎雷霆迅观棊玉石忙风流岘首客花艶大隄娼富贵由身致谁教不自强】卢罗遵古俗【陆蒙续襄阳耆旧传作诗云汉水碧于天南京豁然秀云云鄢郢迷昔囿】访古登髙岘【李白诗云云慿髙眺襄中天晴逺峯出水落沙塞空】山色郡城头【岑参诗别乗向襄州萧条楚地秋江声官舍里云云】夜入橘花宿【前人云云朝穿枫叶红】果得槎头鳊【孟浩然诗试垂竹竿钓云云汉水鳊鱼极美襄人以槎断水因谓槎头鳊】鬬讼日已稀【苏子瞻防岘山题诗吏民怜我懒云云我来无时莭杖屦自排扉】烟雨接三湘【崔湜襄阳作庙堂初觧印郡邸忽腰章按莭廵河右鸣驺入汉阳城临南岘出树绕北津长好学风犹扇夸才俗未亡江山跨七泽云云蛟浦荷菱净鱼舟橘柚香醉中求习氏梦里忆襄王宅毁仍思凤碑存更忆羊下车慙政美闭阁幸时康多谢征南术于今尚不忘】玉节前临南雍州【刘禹锡诗金貂晓出凤池头云云】重与江山作主人【张籍诗商路雪开旌斾逺楚堤梅驿亭春襄阳风景由来好云云】平眀旌斾入襄州【戎昱收复襄阳诗二首悲风惨惨雨潇潇岘北山低草木愁暗前军连夜战云云○五营飞将拥霜戈百里僵尸满浕河日暮归来看劔血将军却恨杀人多】南通交广西峨岷【欧阳永叔诗言语轻清防帯秦云云】人道使君如羊杜【苏子瞻诗襄阳春逰乐何许岘山之阳汉江浦使君朱斾来翻翻云云】襄阳州望古为雄【王介甫诗云云耆旧相传有素风四叶表闾唐尹氏一门逃世汉厐公】逰人多是弄珠仙【顔尧诗爽籁尽成鸣凤曲云云】四六【眷是邉城　控此上防　岘山同峻　奬率貔貅屹然制阃　式是南服　汉水俱清　扫清狐免眷荆襄之沃壤　在晋则称南雄　帝眷西邮之名部据江汉之要津　在楚则为北津　地邻北国之极邉方城汉水素称用武之区　毋矢我陵尺地莫非王土岘首习池亦号胜逰之地　各守尔典黎献共为帝臣休兵屯田正须元凯之规画　北控闗河拓祖宗之故境轻裘缓帯防继叔子之功名　东连楚泗据江汉之上流夜奏防书请继旌斾入襄阳之句晨开幕府更歌江山作主人之诗】
　　随州【随县应山】
　　建置沿革【禹贡豫州之域韩地角氐亢分野春秋为随国楚以为县秦属南阳郡二汉因之晋属义阳郡后分置随郡梁曰随州西魏扵随郡置并州唐为随州改汉东郡国初陞为崇义军节度改崇信军中兴以来防扵伪齐岳飞始复随州今领县二治随县】
　　事要郡名汉东　随阳　风俗其地僻絶【曽子固尹公亭记随去京师逺云云】其俗醇厚【范公择长庆寺碑其人繁阜云云】庳贫薄陋【同上云云自古然也】常有贤者【太平兴国改崇信军诏随扵春秋虽号小国然观其接应邻敌云云】山泽无美材【欧阳永叔李氏东园记丨丨之产丨丨丨土地之贡无上物】形胜实下州【同上虽名藩镇而丨丨丨】未尝通中国【同上在春秋世云云盟防朝聘僻居荆夷葢于蒲骚郧蓼小国之间特大耳】介襄郢申安之间【汉东志】山川大洪山【在州西南隅乃慈悲卢尊者道塲旧为竒峯寺今为保夀院山崛起一方巉然云间四面斗絶其絶顶峯峦崖石中有大湖常见云气在下靖康避冦之人立寨栅自保贼竟不能破以斗絶不可跻攀也】厉山【礼记祭法云厉山氏之有天下也其子农能殖百谷注云厉山氏黄帝也起扵丨丨西汉志注随故厉国也皇甫谧今随之厉乡○荆州记山有二穴云是神农所生遂即此地为神农社常年祀之】四望山【在随县东防髙四望皆见】夀山【在州东北三十五里详见徳安府】髙贵山【在应山县西有灵济祠前有龙井圣泉】大义山【在州东北防环百里民居其间贫富自相取足有义风故名】九十九冈【自枣阳至厉乡道路交错素号丨丨丨丨】涢川【在随县○刘长卿诗淮南摇落客心悲丨丨悠悠怨别离早雁初辞旧闗塞秋风先入古城池】武河【西南流五里至樊老湖合县东河】檀溪【在随县】汶水【在应山县北】槎水【左传云楚人除道梁槎营军临随即此】防水【在州城西北○陈师道诗云防涢防水絶城隅髙谊前闻李大夫九十九冈风俗厚人人况已握灵珠】天井涧【在应山东涧之内有平原寨丙寅北敌侵犯居民皆在此寨】楼亭汉东楼【沈括诗野草粘天未休客心自冷不关秋寨西便是猿啼防满目伤心悔上楼】白云楼【邢居实赋云洞庭之北兮汉水之东髙楼之特起兮羣山环峙曽不知其防重】涢隂亭【张天觉丨丨丨诗驾言晨出防台隅涢上登临酒拍壶不似岘山羊叔子心随汉水欲吞吴】古迹舜井断碑【碑字漫防惟碑隂有五大夫字相传秦时碑旧在舜子苍草间今在汉东阁下○元祐间许觉之诗一千二百余年外万古消磨不可寻舜子井泉谁记古随人闾苍祗如今书字杂科虫体民爵名存乐石隂登览时来醒醉眼也胜他物在园林】名宦栁元景【宋元嘉为守斩获羣蛮】李繁【容斋随茟云韩愈诗盖谓丨丨时为随州刺史藏书既多且记性警敏故籖轴严整如是耳○韩愈诗邺侯家多书挿架三万轴一一悬牙籖新若手未触为人强记览过眼不再读伟哉羣圣文磊落载其腹】皇朝吕大防【绍兴为宰】范纯仁【以忤章子厚落职为守】人物季梁【使随侯修政楚不敢伐见左传】周章【后汉时随人为谏大夫论窦宪】皇朝连舜賔【应山人嵗饥出谷万石捐价以粜及邻邑欧阳公表其墓】李尧辅【欧阳永叔作昌黎文集序云予寓汉东大姓李氏子尧辅颇好学予多防其家得昌黎集六卷因乞李氏以归读之见其源深而雄博】名贤尹洙【庆厯中贬随州寓居金灯院后人立尹公亭】沈括【神宗永洛城防括以始议谪随州】题咏彼美汉东国【李白诗云云州藏明月辉谁知丧乱后更有一珠归】陆产不万一【王安中诗随冈百欠一云云】铃斋终日敞门扉【范纯夫诗山郡经时无好客云云】
　　四六【疏荣天上　曽屈名贤　聚落随山之下剖竹汉东　来临此郡　烟岚涢水之濵】
　　【井邑萧条既苦无扵陆产　寂寞山城虽舟车之罕至里闾穷陋亦不富扵农田　慈祥郡政幸襦袴之相安洪山斗絶或为移治之谋　指日鼓行奨率貔貅之众汉郡星罗即奏归疆之防　闻风奔遯扫除狐兎之羣】


　　方舆胜览卷三十二
　　钦定四库全书
　　方舆胜览卷三十三　　　　宋　祝穆　撰
　　枣阳军【枣阳】
　　建置沿革【本汉蔡阳县地属南阳郡后汉分蔡阳立襄阳县属义阳郡后复置南荆州西魏改昌州后周改襄阳县曰广昌县隋改广昌曰枣阳县唐改昌州曰唐州以枣阳县属焉国朝因之中兴以来属随州莫将申请陞为军寻防军使后因京湖制置赵方申请陞枣阳军今领县一治枣阳】
　　事要郡名棘阳　风俗佳气郁葱【按东汉长沙定王子舂陵戴侯仁求徙南阳元帝以蔡阳白水乡徙仁为舂陵侯蔡阳属南阳郡望气者苏伯阿见舂陵城郭唶曰气佳哉郁郁葱葱则南阳之舂陵也世祖即位幸舂陵复其徭役改曰舂陵】形胜汉白水乡【图经武帝封长沙王子买为舂陵侯至戴侯仁以舂陵地形下湿上书请徙南阳元帝许之以蔡阳之白水上塘二乡徙仁为舂陵侯光武其后也故张衡赋曰白水龙飞是也晋改舂陵曰安昌郡隋属昌州】为襄外屛【战守编襄岘为今巨镇而棘阳又云云】宻迩虏境【荆湖制置赵方申照得随州枣阳县云云弹压为先官府称卑体面不振知县虽兼军使境土实随州俾自为郡宻防风寒庶壮邉城】山川资山【在军北其上深邃濶逺居其间者可以耕种修竹巨木环山之民皆资焉故名旧属随县新拨枣阳】赤睂山【在枣阳县东北八十里世传昔赤睂尝军此山下地名北寨】武王山【在枣阳县南七十里世传楚武王猎于此】观岗【见战守编】槲林岗【同上】白水【即白河】浕水【源出浕山南流入昆水西北入襄阳县界张衡南都赋滍澧泺浕是也】瀴水【丨丨出枣阳县经襄阳县界】古迹光武宅【按本纪注丨丨旧丨在今枣阳东南宅旁二里有白水是也】岑彭马城【在县东北水中有石羊虎存焉】骕骦桥【左传云唐成公有两骕骦马今唐城镇之南北地名唐里有石刻丨丨丨三字】蔡伦池【荆州记在枣阳县】名宦岑彭【棘阳人王莽时守本县后防光武】人物邓艾【棘阳人司马宣王辟为掾后为将防蜀】岑文本【棘阳人其父之象仕隋为邯郸令坐为人讼不得伸子文本年十四诣司理寃令作莲花赋合台嗟赏焉】题咏鲁堰田畴广【孟浩然次夕阳馆诗聼歌知近椘投馆忽如归云云章陵气象防】重冈九十九【邢居实枣阳道中诗春仲赋南征嵗暮复北走岐路剧羊肠云云马痩须　着鞭袖短难藏手与君此别把袂倚衰栁】何处南阳有近亲【韩愈题广昌馆诗白水龙飞已防春偶逢遗迹问耕人丘坟掘当官道云云】
　　四六【疏荣芝检　昔乃雷封　眷惟斗大之城共理棘阳　今为斗垒　实控风寒之地】
　　【昔非要地苐闻百里之歌　虽号小邦实襄阳之外屛今乃极边庸作重城之保障　正须贤守为并郡之长城气望郁葱难访白水真人之故宅兵严守卫今为黄堂太守之新疆】
　　郢州【长夀京山】
　　建置沿革【禹贡荆州之域楚分鹑尾之次春秋属楚为郊郢秦属南郡二汉属江夏郡雩杜县之地魏立郢州寻废晋分江夏郡立竟陵郡宋立郢州梁为南司北新二州之境西魏平汉东以石城为守境改南司州为安州改北新州为温州又立富水郡隋废温州入安陆郡又废郢州入竟陵郡唐初扵长夀县复立郢州后为富水郡复为郢州皇朝因之今领县二治长夀】
　　事要郡名富水　风俗民俗朴俭【石才孺风土考古记云云】土饶粟麦【同上其丨丨丨丨有西北之风声气习焉】形胜西浮江汉【唐刺史刘丹记楚郢之境云云东骛京岭】东抵安陆【考古记丨丨丨丨西抵荆门】南径荆湖【张声道圗经序东走江淮西通梁汉云云北则驰骛乎陈蔡汝颍之郊】北抵襄阳【考古记云云南抵景陵盖通荆襄川陕陈蔡汝颍舟车往来水陆之冲也】防子之国【左传】古石城戍【唐崔耿纪今郢之理丨丨丨丨也郡跨大江之东因山以为固○圗经子城三面墉基皆天造正西絶壁下临汉江石城之名本此】临汉水以为限【圗经序】水急防髙【晋庾亮欲移镇石城蔡谟曰自沔以北云云鱼贯泝流水陆异势】山川章山【在长夀县南西魏平汉东立基州仍统丨丨郡即是山也又见徳安荆门注】□木山【在长夀县见左传楚武王事】大洪山【在京山详见隋州注】石人山【在京山形像如人】汉江【在州之西自北来经石城而南厯汉阳入大江】泗河【在京山西四十里东入竟陵县界】臼水【在京山南四十里左传楚昭王奔随将渉成臼即此】曲水池【寰宇记梁太清四载邵陵王纶为富水郡太守雅好宾客效王右军为丨丨丨】鹿湖池【在长夀县聊屈山之麓旧传有白鹿入水祷雨即应今为善利庙】井泉炼丹井【在长夀县东南八十歩旧传今县治乃梅福宅尝炼丹于此有井在焉】潮井【在州北深谷中有泉出于石日再潮至则有声如雷】楼台白雪楼【选宋玉问客有歌于郢中者其始曰下里巴人国中属而和之者数千人其为阳春白雪属而和者不过数十人故其曲弥髙其和弥寡○今在郡治谢谔重建楼记曰楚地诸州皆有楼观收揽竒秀而郢之白雪尤雄胜○王介甫寄题丨丨丨诗折杨黄花笑者多阳春白雪和者少知音四海无防人况乃区区郢中小千载相传始欲慕一时独唱谁能晓古心以此分防防俚耳至今徒扰扰朱楼碧瓦何年有榱桷连空欲惊矫郢人烂漫醉浮云郢女参差蹑飞鸟丘墟余响难再得栏槛兹名复谁表秋来欲歌声更苦石城寒江暮空绕】西楼【张继郢城丨丨吟连山尽塞水潆洄山上戍门临水开朱栏直下一百丈日暖逰鳞自相向昔人爱险闭层城今人复爱门江清沙洲枫岸无来客草绿花开山鸟鸣】兰台【在州城龙兴寺宋玉所逰】堂亭五客堂【唐李昉尝画五禽于壁间以鹤为仙客孔雀为南客鹦鹉为陇客鹭鸶为雪客白鹇为闲客】孟亭【唐诗纪事王维过郢画孟浩然像于刺史防后名以浩然咸通中刺史郑闲以贤者之名不可斥改曰丨丨○皮日休郢州丨丨记北齐美萧慤有芙蓉露下落杨栁月中疎先生则有防云淡河汉疎雨滴梧桐乐府美王融日霁沙屿明风动甘泉浊先生则有气蒸云梦泽波撼岳阳城谢眺之诗句精者有露湿寒塘草月映清淮流先生则有荷风送香气竹露滴清音此与古人争胜于毫厘也】阳春亭【在通判防】古迹宋玉石【凡二石李昉守郡日得之扵榛莽间今移在白雪楼前】莫愁村【古乐府云莫愁石城人在今汉江之西而名传于鲁史礼乐志意其为宋人乎○容斋二笔云梁武帝河中之歌曰河中之水向东流洛阳女儿名莫愁莫愁十三能织绮十四采桑南陌头十五嫁为卢家妇此莫愁者洛阳人也近世周美成西河一阕専咏金陵有莫愁艇子曽系之语岂非误指石头城为石城耶○郑谷诗石城昔有莫愁乡意愁魂散石城荒江人依旧棹舴艋江防还飞防鸳鸯帆去帆来风浩渺花开花落春悲凉烟浓草逺望不尽千古汉江闲夕阳】名宦许志雍【韩愈送许郢州志雍序愈尝以书自通于于公頔累数百言其大要言先达之士得人而托之则道徳彰而名闻流后进之士得人而托之则事业显而爵位通下有矜乎能上有矜乎位虽常相求而有不相遇于公不以其言为不可复书曰足下之言是也于公身居方伯之尊蓄不世出之才而能与卑鄙庸陋相应荅如影响是非忠乎君而乐乎善以国家之务为己任者乎愈虽不敢私其大恩抑不可不谓之知已常矜而诵之情已至而事不小人之所不为也故扵使君之行道刺史之事以为于公赠凡天下之事成扵自同而败扵自异为刺史者常私扵其民不以实应乎府为观察使者常急于其赋不以情信乎州繇是刺史不安其官观察使不得其政财已竭而敛不休人已穷而赋愈急其不去为盗也亦幸矣诚使刺史不私扵其民观察使不急扵其赋刺史曰吾州之民天下之民也不可以独厚观察使亦曰某州之民天下之民也赋不可以独急如是而政不均令不行者未之有也其前之言者于公既已信而行之矣今之言者其有不信乎县之扵州犹州之扵府也有以事乎上有以临乎下同则成异则败者皆然也非使君之贤其孰能之愈扵使君非燕逰一朝之好也故赠行不以颂而以规】皇朝王安石【孔夷甫有送王介甫赴郢州京山丞诗】岳飞【为江西制置复郢州伪州荆超投崖而死】人物申包胥【郢人与伍子胥友善】宋玉【郢人】名贤尹洙【谪居】吕大防【谪居】题咏郢客吟白雪【李白诗云云遗响飞青天徒劳歌此曲举世谁为传试为巴人唱和者乃数千吞声何足道叹息空凄然】日与政声流【钱起送元使君诗遥闻江汉水云云】山川郁重复【李百药郢城懐古客心悲暮序登墉瞰平陆林泽窅芊绵云云王公资设险名都距江隩方城次北门溟海穷南服长策挫吴豕雄圗竞周鹿万乗重沮漳九鼎轻伊谷大搜云梦掩壮观章华筑人世更盛衰吉凶良倚伏遽见邻交断仍覩贤臣逐南风忽不竞西师日侵蹙运圮属驱除时屯恣敲扑莫救夷陵火无复秦庭哭鄢郢遂丘墟风尘俄惨黩狐兔竟逰践霜露日沾沐钓渚曲池平神台层宇覆阵云埋夏首穷隂惨荒谷怅矣舟壑迁悲哉年代倐虽异三春望终伤千里目】缕切鱼脍肥【司马君实送张伯常移居郢州诗楚江白逶迤楚山碧参差玉吹稻粒长云云】
　　四六【疏恩金阙　土风朴陋　但观政理而讼平行绂石城　郡政清闲　可谓调髙而和寡政声洋溢与汉水以俱流　郡楼啸咏不妨和白雪之歌欢诵揄扬皆郢人之相和　朝路论思行即侍红云之列】
　　均州【武当郧乡】
　　建置沿革【禹贡豫雍之域秦韩之交角亢氐东井舆鬼之分野春秋为麋战国属韩及楚秦汉属南阳汉中二郡地魏属南乡郡晋属顺阳郡永嘉之乱侨置始平郡齐因之又置齐兴郡梁为南始平郡后魏改为武当郡梁置兴州西魏改为丰州隋改为均州又为淅阳郡又为武当郡唐复置均州皇朝陞为武当莭度今领县二治武当】
　　事要郡名均阳　风俗俗好楚歌【晏类要云云】民多秦音【圗经】桑麻蔽山【陆恺宗海楼记云云衣食自足】公庭无事【同上民人朴野云云】风物秀美【同上云云泉甘土肥】鱼稻之乡【同上撷芳珍而鲙紫鳞盖丨丨丨丨也】形胜东连襄沔【均阳郡志序云云西彻梁洋】南通荆衡【同上云云北抵襄邓】襄阳保障【郡守题名记】当襄邓之冲【通鉴唐僖宗纪均州云云】山川西山【一名寳葢在郧乡县西南三里其山北有崖号星牖】武当山【荆州记在县南二百里一名仙室一名大和斯山乃嵩髙之参佐五岳之流辈○武当记云周廽四五百里中有一峯名曰参岭清明之日然后见峯山有三十六岩○郭仲南雍州记学道者常以百数羣学者心有隆替辄为百兽所逐有石门石室相传尹嘉所栖之地山在南阳界而去洛阳甚近○圗经引道书载真武开皇三年三月三日生生而神灵除妖孽救防羣品舍俗入道居武当山四十三年功成飞升遂镇此方人召而至语以其故妖气遂息因曰尔后每遇庚申甲子及三七日当下人间断防不祥五龙观即其隠处】天柱山【在武当山上有三石门】金鎻岭【在武当山前有流水相传国师鎻狝猴扵此水涸乃放去】法华岩【在俞公岩西】俞公岩【古记隋僧慧往岩中诵莲花经有白衣老人自谓曰我东溟之子谪居此地限满得还斯我所居愿奉仁者○陈图南题诗云万事若在手百年聊称情他时南岳去记得此岩名】汉水【在武当县北四十里中有沧浪洲即渔父棹歌处】均水【前汉地理志丹水东来折入丨丨】龙池【在武当山顶祈祷无不应者】盐池【在武当东南百里水气所染着草木如霜雪工人呼为盐花】楼亭宗海楼【陆恺记下临清汉江山映帯景物之变无穷】太和楼【向太和峯为一州之壮观】紫云亭【晁端夫记云南迎武当之叠嶂左瞰汉川之巨浸】古迹濮王故宫【唐濮王泰薨妃阎氏舍宫地建延福寺今干明寺是也】仙李园【潘岳闲居赋房陵朱仲家有缥李世所希有在千丈峯下】社栢树【圗经南阳武当南门有丨丨丨大四十围梁萧欣为守伐之忽有大蛇树腹中出群蛇随入南山其声如风雨】名宦皇朝梁翰【太宗征蜀以翰为均州刺史凿山开道商旅以济】人物张士逊【均州人按士逊乃光化人尝为郧乡簿或者防官就居于此欤】名贤尹洙【谪监均州酒税】范纯粹【坐元祐党谪均州】题咏二纪重来愧此身【张顺之雍熙中植桐于萧寺壬辰登科后告老留题于寺云桐枝手植有桐孙云云三世衣冠聫贵仕十州轩冕接清尘耕桑虽喜多新陇耆艾堪嗟少故人萧寺门前题粉壁又书丁巳对壬辰】
　　四六【疏恩天上　郡临汉水　画为均水之封疆纡绂汉濵　地近洛阳　用作襄城之保障民俗相安尽是桑麻之野　山名佐岳乃仙圣之所居江流所溉亦为鱼稻之乡　水号朝宗亦臣民之所慕土风秀美人或育扵竒才民俗朴淳郡亦称扵易治】
　　房州【房陵竹山】
　　建置沿革【禹贡梁州之域楚地翼轸之分野鹑尾之次舜封丹朱于房古麋庸二国之地春秋为房子国战国属楚秦属汉中郡西汉因之东汉立房陵郡又置上庸郡魏合房陵上庸西城三郡为新城厯晋宋齐为新城上庸二郡梁置岐州理房陵改新城为光迁国后州为迁州隋为房陵郡唐改迁州又扵竹山县置房州皇朝雍熈陞为保康军以刘继元为莭度使中兴置金房开达四州安抚使房金今领县二治房陵】
　　事要郡名房陵　防渚【圗经云其地即春秋之丨丨也】风俗有蛮夷之风【唐书韦景骏传州穷陋云云】兼秦楚之俗【郡县志房自战国时更秦属楚故其民云云】少学之士【同上男子烧畬为田妇人则绩麻为布以给衣食云云】无兵火之患【陈希夷撰修城记云厯五代乱离云云诚久安之地也】形胜东聫襄邓【谯楼记云云西接金商当南北风寒之冲据楚俗咽喉之防】三面际水【水经注云上庸郡云云】居万山底【庾斯助房渚贡银记龙马渡江京右为北鄙属郡凡六独防渚云云】隍堑有法【画墁集修城记房陵为州隘陋无逰适之地独是城矗矗言言而门观丨丨一如边垒皆丨丨度】其地四塞险固【华阳志秦始皇以云云徙吕不韦舍人万家于房陵○又载蜀将孟达云所在深险司马公必不来吾无患矣○汉周绾至喜馆记房在畿右为僻郡兵火之后以险获全繁盛甲扵一路】有江汉川泽山林之饶【地理志】有建鼓马鬛之崔嵬【吕昌明登凝岚门赋其险也云云其胜也有睡岳龙光之幽宻】山川房山【在房陵西南四十三里山四面有石室似房因名】景山【在房陵西南二百里山海经荆州之首曰丨丨】南山【在房陵南三里○陈去非有遇虏奔入丨丨诗石门泄风无昼夜古水截道藏云雷】定山【吴曽谩录此山有朱仲李园三十六所】筑山【在房陵县又有筑水昔刘备屯兵筑口是也】白马山【元和志在竹山县西南三十里山似石马曹孟徳叹金城千里即此也○荆州记孟达为新城太守登白马寨而叹曰刘封申躭据金城千里而不能守岂丈夫哉】建鼓山【在房陵县袁崧记登句将山见马鬛建鼓屹然半天与马鬛山相接】方城山【又名庸城山在竹山县东三十里山上平坦四面险固山南有城周十余里春秋庸地楚使卢戢黎侵庸方城在上庸县】女娲山【在竹山县与燕子山相对】沮水【出景山入于汉江】堵水【在竹山县即今南江水通汉江】粉水【源出房陵水宜淘粉】浸水【在王家山下宜染纑纱】上庸水【源出庸岭下南流入孔阳水有一潭投石其中即有雷雨】亭馆道院【在郡治】至喜馆【在房陵县北二十里旧名悔来馆】名宦崔述【唐人权载之集述为房州刺史恻隠所被四封喜静】韦景骏【李白赠诗曰惟君固房陵诚莭冠古今】皇朝陈希亮【富弼荐知房州素无兵备希亮以牢城卒杂山河户得百人日夜部勒声振山南盗不敢入境】许安世【为倅元丰间有曰三花仙来自京师尝簮三朶花防于市防颇能诗安世以告苏子瞻有诗序因云郡守李侯在京师与之相善扣以前事则至房中説之及侯守房三花曰记房中之言否既见李侯七日而尸觧】人物尹吉甫【圗经世传为房陵人今城西三里有庙房之人尹姓为多岂其苗裔欤】黄香【后汉时为吏书】名贤张舜民【谪房州号浮休居士】题咏售用无非竹【张舜民诗云云衣裾尽是麻】未恨落房州【陈去非诗同行得快友胜处频淹留乗除了身世云云】南北两岩花【前人纸坊山絶顶直下夕阳斜却看来时路云云】十里平郊连郡堞【周洵诗云云一溪清水溉民田】
　　四六【疏荣宸扆　分千里地　矧房陵之小垒出守房陵　在万山间　介边之穷鄊】
　　【舟车少而行旅弗通　邑舍稀疎殆若三家之市田亩狭而农夫告病　山蹊险阻甚于九折之途民染蛮夷之俗有待抚摩　地惟险阻足为自固之圗士稀文学之风正须教养　时茍绎骚独号久安之地】
　　光化军【光化】
　　建置沿革【禹贡豫州之域韩地角亢氐之分野春秋谷伯国楚地隂国所迁秦汉为隂县及鄼县属南乡郡后汉末魏武分南乡郡晋武改南乡为顺阳郡梁立鄼城郡领隂鄼二县后周废为县属襄阳郡隋改隂曰隂城唐立鄼州领谷城郡城二县寻废为镇襄阳之谷城县皇朝陞隂城镇为光化军后为通化军复为光化军今领县一治光化】
　　事要郡名鄼城　南阳　风俗其俗朴陋【圗经注】形胜萧何所封【汉书萧何传注云鄼属南阳县即沛之鄼县也】山川固封山【在军城西北九里晋顺阳王城西旧经本名崇山唐天寳改】马窟山【在鄼城东南六里雍州记汉时有马百匹此窟出故名】汉水【出嶓冡是水有四名曰漾曰沔曰汉曰沧浪特以地为别耳】温水【在城南三里西南流入汉江】白河【在城东百五十里】泌河【在城东南】楼阁霁景楼【李豸诗层楼压清汉初上便忘归夕霭蔵平野晴烟满翆防】名宦萧何【封鄼侯今军城内有庙】皇朝叶康直【四眀志为光化令人歌之曰　叶光化丰谷城清如水平如衡】人物张士逊【光化人皇朝类苑退少孤贫读书武当山有道士见而异之曰子有道气可随我学仙公不欲道士曰不然亦位极人臣】题咏溪山动越吟【沈存中光化道中遇雨诗望逺初翻叶随风已结隂雨篷宜倦枕乡梦入寒衾蓑笠侵郧俗云云烟波千里去谁识魏牟心】
　　四六【疏荣宸陛　粤由一镇　惟鄼城之小垒擢守边城　陞作十同　实京岘之要区】
　　【有社稷有民人岂轻郡寄　地近穷边正欲风寒之防非城池非兵甲当固人心　郡屯劲卒初何斗大之嫌内而农亩买牛自此相安外则边疆牧马至于不敢】
　　【昔雄地望乃萧相国赐履之区今盛人才亦张退傅垂弧之地】














　　方舆胜览卷三十三
　　钦定四库全书
  </div>
  <div class="pagination">
   <a href="方舆胜览_page20.html">
    上一页
   </a>
   <span>
    ...
   </span>
   <a href="方舆胜览_page16.html">
    16
   </a>
   <a href="方舆胜览_page17.html">
    17
   </a>
   <a href="方舆胜览_page18.html">
    18
   </a>
   <a href="方舆胜览_page19.html">
    19
   </a>
   <a href="方舆胜览_page20.html">
    20
   </a>
   <span class="current-page">
    21
   </span>
   <a href="方舆胜览_page22.html">
    22
   </a>
   <a href="方舆胜览_page23.html">
    23
   </a>
   <a href="方舆胜览_page24.html">
    24
   </a>
   <a href="方舆胜览_page25.html">
    25
   </a>
   <a href="方舆胜览_page26.html">
    26
   </a>
   <span>
    ...
   </span>
   <a href="方舆胜览_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
