<!DOCTYPE html>
<html>
<head>
    <meta charset="UTF-8">
    <title>陕西通志 - 第 444 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 444 页/共 490 页</h1>
    <div class="content">　　二十年二月诏曰去夏迄秋颇愆时雨京畿诸县稼穑不登朕用轸虑愧为其父母今宿麦未收其逋租宿贷六十五万贯石宜蠲除之礼化之本系乎京师副朕忧人属于长吏宜勉务农桑各安生业以慰朕怀【册府元龟】
　　二十一年正月顺宗即位诏京畿诸县应今年秋夏青苗钱并宜放免【册府元龟】
　　顺宗永贞元年十一月以久雨京师盐贵出库盐一万石以惠饥民【册府元龟】
　　宪宗元和元年正月丁邜大赦【唐书宪宗本纪】诏京畿诸县今年青苗钱及酒钱并宜放免地税率与每防量放二升【册府元龟】
　　四年闰三月己酉以旱防京师死罪非杀人者【唐书宪宗本纪】六月渭南县暴水发溢漂损闾舍二百一十三户秋田十六顷溺死者六人命京兆府发义仓赈给【册府元龟】
　　六年二月以京畿民贫贷常平义仓粟二十四万石【旧唐书宪宗本纪】制京畿旧谷已尽宿麦未登宜以常平义仓粟二十四万石贷百姓诸道州府有乏粮处依例借贷【文献通考】十月戊寅赈贷京畿制曰朕闻王者之牧黎元也爱之如子视之如伤茍或风雨不时稼穑不稔则必除烦就简惜力重劳以图便安以阜生业况邦畿之内百役所从虽勤恤之令亟行而供亿之制犹广重以经夏炎暵自秋霖南亩播植之功西成失丰登之望内乏口食外牵王徭岂惟转徙之虞虑有馁殍之患斯盖理道犹欝和气未通永言于兹良所咎叹宜加惠贷式示诚怀京兆府每年所配折粜粟二十五万石宜放如百姓有粟情愿折纳者时估外特加优饶今春所贷义仓粟方属嵗饥容至丰熟嵗送纳元和五年以前诸色逋租并放百官职田其数甚广今縁水潦诸处道路不通宜令所在贮纳度支支用令百官据数于太仓请受遭水旱处所损便与除破不得检覆朕以为理之本在乎安人咨尔尹京宰邑之官实惟亲人阜俗之寄必当询其疾苦奉我诏条当恤隐为心无怠于事罔或徇利以尅下吐刚而茹柔使闾井咸安鳏惸获济各勉忠効宜悉朕怀【文苑英华】闰十二月乙巳勅畿内百姓顷以秋稼旱损农收不登言及疲黎毎务矜恤乃者诏命既下各已加恩如闻村闾之内尚虑乏食更宜优贷以惠吾人其粟及大豆除已徴纳外见在百姓腹内者宜令全放青苗钱欠在百姓腹内者量放一半【册府元龟】七年二月庚寅制元和六年诸色税草并职田草共一百一十五万束并宜放免又有常赋钱谷蠲放之余贫敝者多虑难输入欲令寛恤须有优矜其京兆府欠去年两税青苗等钱二万一千八百贯欠秋税杂斛防及职田粟五万三千三百石并宜放免元和六年春赈贷京畿百姓义仓粟二十四万石亦宜放免壬辰制曰王者布徳行惠必顺天时发廪赈乏盖循旧典朕君临宇县念切黎元思欲咸致其安各阜其业事关恤下政在便人予无爱焉斯为大本而甸服之内比年丰穰一嵗不登遂至艰食岂非毂下赋役经制犹繁物力所资凋耗已甚兴言于此愧叹良深今春阳发生田事具饬茍迫于歉乏不能自存则耕植顿缺秋成何望所以特加惠赉蠲彼徴求庶农桑之及时候麰麦之方稔式当和煦之候载示忧勤之心我其永怀俾厚生殖京畿百姓宜赈给粟三十万石内八万石以京府常平义仓充之其余用大仓支给三月庚午以旱故诏京畿内禁囚徒据罪轻重宜踈理处分【册府元龟】
　　九年二月丁未制曰善为国者务蓄于人百姓未康君孰与足其或时逢水旱念切惸于是有己责之恩行散利之典古今通范何莫由斯朕恭已励精以临兆庶永言忧济终食岂忘思俾万邦同臻富夀而去嵗甸服气序愆和夏属骄阳秋多苦雨三农爽五稼不滋比及收藏曽靡善熟如闻闾井之内储备罕充产于地者既微出于力者宜困既牵公上之税荐廹输送之期循环嵗时固亦劳止况羣司具列军衞实繁供亿之名制备存工役之科条未艾四方桢榦属在京师念兹矜人良深愧叹今土膏方动东作其勤逋赋未蠲种饷何望宜加惠渥式俾厚生趋泽务农庶乎劝化姑示纳隍之防伫寛艰食之虞煦育顺时义斯可取应京畿百姓所欠元和八年税斛防青苗钱税草等在百姓腹内者并宜放免仍以常平义仓斛斗三十万石委京兆府条防赈给务及贫人如常平义仓不足即宜以元和七年诸县所贮折籴斛斗添给应縁赈给百姓等委京兆差择清干官于每县界逐处给付使无所各得自资近嵗已来屡徳泽邦畿千里上号腴田阜安疲黎亦在循政咨尔京邑长吏洎于宰字之官各宜叶心将我诏意戒之以扰授之以仁宣示朕怀咸使知悉五月以旱谷贵出太仓粟七十万石开六场粜之并赈贷外县百姓至秋熟徴纳便于外县收贮以防水旱【册府元龟】癸酉以旱免京畿夏税【唐书宪宗本纪】京畿旱免今年夏税大麦杂菽合三十万石并随地青苗钱五万贯【册府元龟】十一月罢京兆府猎献狐兎【唐书宪宗本纪】
　　十一年三月己未免京畿二嵗逋税【唐书宪宗本纪】制曰疆理宇内必先于京师惠绥四方亦始于中国盖以千里之壤百役是资俾其不足吾孰与足顷自春及夏时泽未防恐失顺成之道或生歉俭之灾是以仰瞻昭回俯察田亩喜获朝隮之润方寛夕惕之忧思遂康宁尽蠲逋负其京畿百姓所有积欠元和九年十年两税及青苗折籴折纳斛防及税草等除在官典所由腹内者并放免【册府元龟】
　　十二年四月诏出太仓粟二十五万石粜于两京以惠饥民【册府元龟】
　　十四年五月乙酉勅京畿之内供亿所丛虽年谷比登而人食尚寡俾其存济实在忧矜其京兆府及诸县今年夏税大麦等共九万四千六百九十四石并宜放免【册府元龟】
　　十五年闰正月即位【唐书穆宗本纪】四月勅京畿二十二县欠元和十四年京百司职田二十二万九千一石束贯等京畿百姓闻甚艰贫顷差搬运军粮今又修营陵寝虽应縁驱役皆给价钱而屡有牵召颇妨农亩岂可更徴悬欠重使忧愁其所欠并宜蠲免其合受纳所欠职田或见在官班各请厚俸或近终考秩稍有余资宜体朕怀以寛人力【册府元龟】
　　穆宗长庆二年十二月乙未帝以疾痊平勅在京诸司踈放系囚【册府元龟】
　　四年正月即位【唐书敬宗本纪】二月诏如闻京城米谷翔贵百姓乏食者多夏麦未登须有救防宜出太仓陈粟四十万石委度支京兆府类防减时价于东西街置塲出粜其价钱仍司府收贮至秋收籴三月诏京畿诸县应今年夏青苗钱并宜放免秋青苗钱毎贯放二百文其京兆府除所放青苗钱外更放钱五万贯斛防五万石【册府元龟】
　　敬宗宝厯元年十二月诏曰农功所切实在耕牛疲甿乏此理须给赐宜委度支于东镇武灵盐夏州分市耕牛万头交付京兆尹均给畿内贫下百姓其价以户部绫绢充【册府元龟】
　　二年六月癸亥诏曰近日京城虽已得雨畿甸之内霑洒未周灾歉是虞黎元重困救旱之备深所注怀宜令京兆府各勒诸县令长踈理见禁囚徒除首罪外余支证并责保放出其有法不得原情有可恕者府司一一条举当为蠲免御史台大理寺亦委本司长官亲自覆视凖前处分炎炽方甚狴牢可矜京城及畿内诸狱亦宜并与除放冀得存活【册府元龟】
　　文宗太和元年二月乙巳免京兆今嵗夏税半六月乙邜以旱防京畿死罪以下【唐书文宗本纪】诏曰朕闻动人以行不以言应天以实不以文盖明诚者感通之大本也刑德者隂阳之大伦也故五事陈于洪范时令着于礼经虽尧汤之灾或丁于天数而休咎之萌必徴乎人事朕只荷大统子视兆人宵衣昃食不敢自逸犹虑上心不达于下下志不通于上是以正朝廷聴便殿访求事之益者罔不行之壅者罔不去庶乎交感以致洽和而诚有所未臻应有所未逹自春及夏亢阳为害虽麦秋大稔而禾嵗未登京畿之间隂阳小爽斋祷备至膏泽未濡心中恻然思所以济岂庶狱之未孚将一夫之不获永用惕戒载怀哀矜其京畿见禁囚徒犯死罪非故杀人者并降流流已下罪递减一等依令有司约礼祷祠宗庙徧祈山川务尽庄敬以副予志百司庶务有不便于人者各委长吏悉心陈列无使壅于上闻其宝厯二年十二月二十七日勅及今年二月十二日赦条所厘革施行未毕者宜趋中书门下速举处分朕志惟克己诚在恤人自临御以来躬行不逮乃者永虞艰食瞻仰昭回幽祷移灾蔬食逾月益罢浮费用严天谴尚惧明有未烛道有未宣闻于神者无馨香施于理者或缪戾终夕三省履氷在怀内外卿士有规朕以道宜封事条奏宰衡庶尹卫守长各励乃职庶承于天休八月诏三原县百姓今年秋青苗钱并放免髙陵县量放一半【册府元龟】
　　三年八月辛酉以旱免京畿九县今年租【唐书文宗本纪】十一月庚子京兆上言奉先富平美原云阳华原三原同官渭南等八县旱雹损田稼二千三百四十顷有诏蠲免【册府元龟】
　　四年四月诏曰春夏之交稼穑方茂永念东作其勤如伤况时属阳和命禁麛卵所以保滋怀生仁遂物性如闻京畿之内及关辅近地或有豪家如务弋猎放纵鹰犬颇伤田苗宜令长吏切加禁察有敢违令者捕系以闻十二月京畿大水害田稼官出米赈给蠲免其田稼官租【册府元龟】
　　五年十月丁邜京兆府上言奉先渭南县今年夏风电暴雨害田稼至是请蠲免其租可之【册府元龟】
　　六年正月十八日制京兆府诸县宜令以常平义仓斛斗量事赈济仍先从贫下户给其京城内鳏寡孤独不能自济瘖聋跛躄穷无告者亦与京兆尹两县令量加赈防讫其所破数闻奏躬自省阅务令均赡【文苑英华】
　　七年正月壬子以旱诏京兆府宜赐粟十万石同华等州各赐五万石并以常平义仓及折籴斛防充无本色者以运米折给委本州府长吏明作等第差官吏对面宣赐先从贫下起给又诏京兆府太和六年青苗酒钱在百姓腹内者并放免京兆河中同华陜虢晋綘等州府自太和六年秋税已前诸色逋悬在百姓腹内悉放免【文苑英华】
　　八年二月庚寅诏京邑之内本无酤属贞元用兵之后费用稍广始定店户等第令其纳况万户所聚私酿至多禁令既不可施利自无所入从立课额殊非惠人其长安万年两县见徴酒钱一万五千一十贯八百文若先欠者并宜放免其酒钱起今亦停【册府元龟】十二月己邜防京畿死罪以下【唐书文宗本纪】诏曰王者爱人如身推己及物恤其寒燠之苦适其舒惨之宜俾协太和用臻至理朕恭黙思道忧勤在怀时属严沴念深徽纆当雪霜之滞囹圄之中馈饷为劳逮捕斯扰沍寒所廹愁难必多恻然疚心思有矜防宜布在寛之令使无留狱之嗟应京百司及畿内诸县见禁囚徒应犯死罪特防徒流流已下者递减一等如欠官钱情非巨蠧责保填纳不要禁系唯故杀人者及官典犯赃不在此限仍委京兆府及诸司官长制下日当速疏决闻奏朕司牧黎元存诚寰宇况封甸殷广京师浩扰悯触法以罹辜式加恩而宥罪庶亡无告宁失不经宣示中外令知朕意【册府元龟】
　　九年十二月丁亥降京师死罪以下【唐书文宗本纪】
　　开成元年正月免京畿今嵗税【唐书文宗本纪】诏同州赐谷六万石【册府元龟】
　　二年三月壬辰纵五方鹰隼禁京畿采捕【唐书文宗本纪】诏韶阳御辰生气方盛思全物类以顺天时内外五塲凡有笼养鹰鹞及鸡鸭鸟雀狐兎等悉宜放之起今月一日至五月十三日禁京城及畿内采捕禽兽罗网水虫以遂生成永为定制委台府及本司切加禁止七月诏以时旱减入内水十分之九赐百姓灌田从京兆尹崔珙之请也【册府元龟】
　　三年正月二十四日蝗旱赈恤制曰京兆府诸州府应有蝗虫米谷贵处亦宜以常平义仓及侧近官中所贮斛斗量加赈赐灾旱之余抚养尤切眷兹长吏必在得人应遭蝗虫处刺史委中书门下精加访察如有烦苛暴虐贪浊懦弱者即须与替邦畿之内徭役殷繁言念疲人固资矜恤京兆府今年夏青苗钱宜量放一半应遭蝗虫及旱损州县乡村百姓公私债负一切停徴至麦熟即任依前徴理及准私约计防其遭蝗虫及旱损处准勅添贮义仓每亩九升斛斗去秋合徴在百姓腹内者并宜放免犴狱之重人命所悬将絶寃滥必资慎恤京城百司及畿甸见禁囚徒委中书门下差官踈理无使寃滥【文苑英华】十一月壬戌诏曰上天盖髙感应必由乎人事寰宇虽广理乱尽系于君心从古以来必然之义朕嗣膺宝位十有三年常克己以恭防每推诚于众庶将以导迎休应渐致缉熈期克荷于宗祧思保宁于华夏而徳有所未至信有所未孚灾气上腾天文谪见再周期月重扰星躔当求衣之时覩垂象之变兢惧惕厉若蹈泉谷是用举成汤之六事念宋景之一言详求谴告之端采聴销禳之术必有精理蕴于众情冀屈法以安人爰恤刑而原下应京城诸道见系囚自十二月八日已前死罪降流已下递减一等十恶大逆杀人刼盗官典犯賍不在此限【旧唐书文宗本纪】诏京畿之内百役繁兴欲其阜安切在优防其今年二月二十五日勅赈贷诸县百姓粮种粟八万四千九百七十八石如闻数内半是义仓斛防此乃救灾之备丰年自合收填其余有户部管系者并宜停徴以候来嵗畿内诸县应有开成元年已前诸色逋欠并宜放免仍委度支与府司同检勘闻奏如是官吏破用不在此限【册府元龟】
　　四年十一月己亥降京畿死罪以下【唐书文宗本纪】曲赦京城及畿内死罪防流流已下者递减一等唯十恶五逆杀人官典及监临犯賍不在此限【册府元龟】
　　武宗防昌三年九月丁未以雨霖理囚免京兆府秋税【唐书武宗本纪】制曰朕恭临宝位只嗣丕图勤防忧兢夙夜匪怠惧天下之目专专然以观予动惧天下之耳颙颙然以聴予言何尝发一言不遵祖宗之制动一事不副臣庶之怀虽克己甚劳诫心无逸驱时风于朴素絶进取于争驰便于人者无不为厚于身者无不去然而惠化犹缺惩劝未行残虏在边尚烦馈饷狂童叛潞犹扰干戈盖不得已而用之事有违其志者顾惟寡昧慙叹方深今朝野叶心忠良同志共除氛祲日冀清平而秋雨经旬有妨收积虽云苗稼未害亦恐隂沴为灾虑生人之疾苦未蠲刑狱之滞寃未理励尧舜敬天之志当夕兴嗟切禹汤罪己之心诘朝下诏众贫国岂云富人瘠君安得肥况畿甸差科终年无已百司取给供亿实多其京兆府秋税及青苗钱共放八百万便委张贾与诸县令同商量各据所损多少作等第减放更不用检苗覆损烦于申奏其合徴纳物仍量与寛限容待路通后输纳如闻贫人未及种麦仍委每县量人户所要贷与种子寛限至麦熟日填纳如京兆府自无种子即据数闻奏太仓给付其御史台京兆府所有囚徒委宰臣一人与左仆射王起御史中丞李囬就都省踈理如情状可矜便委决遣其诸州府囚徒亦委长吏亲自踈理勿令寃滞于戯水旱之灾隂阳定数实当菲德合恤疲人施令布恩期于苏息凡厥臣庶宜体朕怀【文苑英华】六年二月癸酉以时雨愆候诏京城系囚除官典犯賍持杖刼杀忤逆十恶外罪递减一等【旧唐书武宗本纪】
　　宣宗大中元年正月十七日制曰京畿之内荆南数州或频嵗辛勤或遭罹歉沴须免租赋以慰疲人京兆府今年夏青苗钱及中和十五年以后至防昌三年终巳前应有诸县欠日掌闲并宜放免【文苑英华】二月癸未理京师囚【唐书宣宗本纪】
　　四年四月壬申以雨霖诏京师关辅理囚【唐书宣宗本纪】五年四月给复盐邠鄜坊等州三嵗【唐书宣宗本纪】制曰邠宁鄜坊官吏自用兵以来责辧公事亦甚辛勤军将皆已得官文吏具名闻奏有官者与依资转迁无官差摄者当与正官仍具差摄年月申奏直须公当不得转授嘱托如是将帅亲情亦湏具言诸道百姓徴敛不时差役至多疲瘵亦甚或闻屋宇被贼焚烧至于桑麻亦遭砍伐生业既失须加安存宜各给优三年其有无屋可居无牛可种者委长吏量事接借一一奏闻仍须早设法招携令各归复勿令豪强便占产业为生自用兵以来京师与鄜坊邠宁两道接界及当路诸县差役繁并物力凋残若无优矜必难存立其今年夏税钱及青苗钱每贯量放三百文其斛斗粮量放一半仍委京兆尹差官子细磨勘其或离在乡村不曾经供应者不在准例放限仍一一条件等第闻奏如是分路须就中更校便并者量加优恤必使均平其所放钱及斛斗委户部以实钱支填仍令京兆府及下诸县散榜乡村要路晓示百姓务令知悉京畿及鄜坊邠宁并凤翔等道自用兵以来人颇劳苦今颁徳泽须令曲恩应见禁囚徒据罪减一等唯官典枉法犯赃及贼中有持杖刼人故杀人等不在此限如有积年逋赋必加徴督不得者委长吏条流闻奏准格律大功以上亲及女婿外甥不许连任【文苑英华】八月诏曰如闻近日多有闲人不务家业常怀凶恶肆意行非专于坊市之间恐胁取人财物又其中亦有曾为趋吏依倚门栏自恐愆尤遂至停解不思己过却务怨讐妄搆虚辞恣行恐吓要惩此以静奸源自今已后宜委京兆府切加访察如有此色便捉获痛加刑断【册府元龟】
　　懿宗咸通七年二月戊申免同华一嵗税【唐书懿宗本纪】八年五月十八日制京兆府奏云阳等一十二县百姓论去年宿种麦苗下子后旋被蝗防食损今年尽不滋生虽京畿之间去冬蠲放不少但以疲人恳诉务须哀矜己令府司差官廵检如有损处即时特与减放令府司具令放数指实闻奏【文苑英华】
　　十四年四月制曰载念狴牢寝兴在虑况渐当暑毒系于缧絏或积幽停滞有伤和气或关连追扰有妨农务京畿及天下州府县禁囚徒除十恶忤逆故意杀人官典犯赃合造毒药放火持杕开发坟墓外余罪轻重节级递减一等其京城军镇限两日内疎理讫闻【旧唐书懿宗本纪】
　　昭宗干宁元年八月癸巳减京畿兴元洋商州赋役【唐书昭宗本纪】
　　天复三年二月戊寅降京畿凤翔同邠鄜三州死罪以下【唐书昭宗本纪】
　　后唐明宗天成二年十一月新授鄜州节度使米君立辞帝诲之曰擢汝于行伍今理吾民勿以左右小辈妄裁政事须与賔佐官吏商量吾赏罚无私汝宜聴之【册府元龟】
　　末帝清泰元年四月乙亥即位制曰王者司牧兆民宠绥四海爰属统临之始宜布涣汗之恩仰测天心俯从人欲所以春夏秋冬四时先布于发生草木禽鱼万彚乃期于苏息伏念大行皇帝承天眷祐立极艰难繄予眇躬常佐兴运栉风沐雨从汤征而多歴勤劬匣剑槖弓賛周道而克成底定尔后继持玉节获受桐珪事君必尽于忠诚为子益坚于孝道谅穹苍之可鉴冀宗社之永宁旋属杞国人忧荆山鼎就痛攀髯之靡及念同轨之将臻爰自汧岐径朝伊雒所冀宿参蜃辂亲奉山陵才觐宫闱旋承告令百辟坚陈于劝请三让莫谐六师共切于推崇羣情益固昔夏启以讴歌有属能承大禹之基汉文以将相叶心克嗣髙皇之业顾惟小子岂迨前王自纉图如登虎尾惟当慎终若始居安虑危保七百载之延昌致亿兆人之开泰将布改元之令爰敷在宥之文宜改应顺元年为清泰元年可大赦天下四月十六日昧爽已前内外见系囚徒据罪已发觉未发觉已结正未结正罪无轻重常赦所不原者咸赦除之应左防官及徒流人与量移已量移者更与量移已放归者量与叙録应内外文武臣寮节镇州府等使刺史文武职员将校并与加恩应自凤翔扈驾员寮凡主兵主事者各赐功臣名见在京随驾并诸道马歩将士并与等第优给并从别敕处分自二月十四日西来文武参佐没于王事者各与追赠仍叙録子孙随驾前资文武官寮并量才任使凤翔民李存刘实罄出家财以助军赏并与命官起事之初凤翔三城民户多遭烧燬并宜本道捡视量给瓦木工价各令修葺自岐雍华陜已来王师所经践履去道三里内夏税并与放免应三京诸州府长兴三年十二月以前欠夏秋残税并与除放其鳯翔即自长兴四月十二日终已前并放【册府元龟】
　　后周太祖广顺元年五月丁丑勅京兆凤翔府朕临御以来忧勤无怠虑庶政之尚阙恐蒸民之未安寝食不遑夙宵若厉早嵗雍岐连叛兵革荐兴迨至讨平可知伤敝诚念负罪之党寻以诛夷亡命之徒近皆涤荡则被释放者皆为赤子经厘革者悉是平人虽性命之永全在生涯之何着兴言轸闵未尝去怀其京兆凤翔府先因攻讨之时及收复之后应有诸色犯罪人第宅庄园店舍水硙曾经籍没及本主未归者已宣下本道却给付罪人骨肉为主仍仰逐处严切指挥勿令所繇里私阑邀求资金庶令存济用副朕怀【册府元龟】
　　三年七月丁酉勅赋税婚田比来州县之职盗贼烟火元系廵镇之司各有区分不相逾越或侵职分是紊规绳切虑所在职员尚循旧湏行条贯以正纪纲京兆凤翔府同华邠鄜耀等州所管州县军镇顷因唐末藩镇殊风久歴嵗时未能厘革政途不一何以教民其婚田聴讼赋税丁徭合是令佐之职其擒奸捕盗庇防部民合是军镇警察之职今后各守职分专切提撕如所职踈遗各行按责其州府不得差监徴军将下县庶期静办无使烦劳【册府元龟】
　　四年十一月勅近降命京兆凤翔同华邠延泾鄜耀等州管内县镇各守职分州县徴税赋治婚田词讼廵镇贼盗追捕非不丁宁宜令三司使依前勅更严切指挥各守职分不得侵越诸州各行讫闻奏【册府元龟】
　　世宗显徳二年十一月下凤州乙邜诏曰朕承宗社之灵居亿兆之上只临大宝于兹再周每念晋汉以来朝野多故疆宇日削生聚未堪尝怀拯救之心冀答天人之意至于夙夜不敢荒宁求安边拓境之谋思济世息民之计乃眷秦凤地接巴卭顷属乱离因兹阻隔千里之地大朝之声教不通十年之中百姓之艰苦难状昨者兴发师旅经畧封邮鼓鼙絶震于郊原虵豕难逃于锋刃僵尸徧野弃甲如山秦成阶等州管内将校官吏军人百姓等喜防孽之逋逃举城垒而归顺飞章送欵协力同谋父老相懽山河如故而伪署凤州节度使王环等独迷去就尚据城池朕念彼孤危继令招谕惜一城之士庶开三面之网罗岂期拒辙之徒不体好生之徳遂令攻击立见荡平渠帅就擒秦陇无梗宜降维新之泽庶隆及物之恩应秦凤阶等州管内自显徳二年十一月已前有罪犯者无问轻重一切释放应马歩行营将士等各与恩泽其有没于王事者自副马兵使已上并与赠官仍赐赙赠物城下攻殁百姓为矢石所害致死者本户除二税外放免三年差徭仍赐本家孝服绢三疋其部署人夫州县官并与加阶减选秦成阶等州归明将士自长行以上等第支赐优给其官吏将校职员等并与加恩其中有西川人员除恩泽赏赐外如愿驻留者厚与请受如愿归去者并给盘纒用慰众情免违物性应收捉到贼军将校一切放罪并令押送赴阙各与恩泽自何重建等归投西川已来访闻管内州县连嵗饥荒百姓军人倍加劳役科敛频并法令滋章既为吾民宜革前今后除秋夏两税徴科外应伪蜀所立诸般科率名目及非理徭役一切停罢徳音未该者宜令所司相次指挥【册府元龟】
　　宋太祖建隆二年春正月壬子商州防食苗诏免赋闰三月丁丑金商房三州饥赈之【宋史太祖本纪】
　　干徳四年春正月丙子遣使分诣凤翔赐蜀羣臣家钱帛秋七月华州旱免今年租【宋史太祖本纪】
　　开宝三年九月诏西京凤翔耀州周文成康三王秦始皇汉髙文景武元成哀七帝后魏孝文西魏文帝后周太祖唐髙祖太宗中宗肃宗代宗徳顺文武宣懿僖昭诸帝凡二十七陵尝被盗发者有司备法服常服各一袭具棺椁重塟所在长吏致祭【宋史太祖本纪】七年十一月秦晋旱免同解诸州逋赋关西诸州免其半【宋史太祖本纪】
　　太宗太平兴国七年十二月辛亥诏赦银州常赦所不原者【宋史太宗本纪】
　　八年五月乙亥诏长吏诱致关陇流亡十二月壬午朔诏绥银等州官吏招诱没界外民归业仍给复三年【宋史太宗本纪】以粟四万赈同州饥【续文献通考】
　　淳化元年八月京兆长安八县旱赐今年租十之六冬十月干州旱蠲今年租十之四【宋史太宗本纪】
　　二年春正月己丑诏陜西诸州长吏设法招诱流亡复业者计口贷粟仍给复二年秋七月己亥诏陜西缘边诸州饥民鬻男女入近界部落者官赎之【宋史太宗本纪】诏永兴凤翔同华陜等州嵗旱以官仓粟贷之人五斗仍给复二年【文献通考】
　　五年五月甲戌诏兴元府洋州西县民并给复一年【宋史太宗本纪】
　　至道元年正月戊申蠲陜西诸州去年秋税之半【宋史太宗本纪】
　　真宗咸平元年三月辛巳遣使谕陜西纵绥银流民还乡家给米一斛【宋史真宗本纪】
　　五年夏四月壬申诏陜西民挽送缘边刍粮者赐租之半十一月壬辰诏麟州给复一年【宋史真宗本纪】
　　景徳三年陜西饥赈之【宋史真宗本纪】
　　大中祥符二年春正月乙酉以陜西民饥遣使廵抚二月甲辰蠲同华民租夏四月丁未赈陜西民饥五月丁邜遣使陜西决狱流罪以下减一等死罪情可悯者上请庚辰陜西旱遣使祷太平宫后土西岳河渎诸祠九月丁丑发官廪赈凤州水灾【宋史真宗本纪】三年夏四月乙邜陜西民疫遣使赍药赐之六月丙辰诏前嵗陜西民饥有鬻子者官为购赎还其家【宋史真宗本纪】
　　四年五月京兆旱诏赈之【宋史真宗本纪】陜西旱蝗命徃安抚发仓粟救乏絶又蠲耀州积年逋租【宋史李行简传】六年六月癸酉保安军雨河溢兵民溺死遣使赈之【宋史真宗本纪】
　　八年八月戊戌诏京兆同华等州贷贫民麦种【宋史真宗本纪】
　　九年二月甲午延州蕃部饥贷以边谷夏四月丙申赈延州蕃族饥【宋史真宗本纪】
　　天禧元年十二月辛邜诏陜西缘边鬻谷者勿【宋史真宗本纪】
　　二年陜西旱赈之【宋史真宗本纪】
　　仁宗天圣三年六月遣使者安抚陜西【宋史仁宗本纪】八月辛未蠲陜西州军旱灾租赋【宋史仁宗本纪】
　　五年冬十月辛未罢陜西青苗钱十一月丁酉朔以陜西旱蝗减其民租赋【宋史仁宗本纪】
　　明道二年陜西蝗遣使安抚除民租【宋史仁宗本纪】
　　景祐元年二月戊申诏麟府州赈蕃汉饥民【宋史仁宗本纪】宝元二年三月戊午赐陜西沿边军士緍钱夏五月丙午遣使体量安抚陜西【宋史仁宗本纪】陜西用兵命尧臣为体量安抚使将行请曰故事使者所至称诏存问官吏而不及于民自元昊反三年于今闗中之民凋敝为甚请以诏劳来仍谕以贼平蠲租赋二年仁宗从之【宋史王尧臣传】冬十月庚午赐麟府州及川陜军士缗钱【宋史仁宗本纪】
　　康定元年二月丙午释延州保安军流以下罪冦所攻掠地除今夏税戍兵及战死者赐其家缗钱丁未诏陜西量民力蠲所科刍粮辛未诏延州録战没军士子孙月给粮辛巳赐陜西诸军缗钱蠲陜西夏税十之二【宋史仁宗本纪】
　　庆厯元年夏四月乙巳降陜西囚死罪一等流以下释之特支军士缗钱振抚边民被钞畧者亲属十一月蠲陜西来年夏税十之二及麟府民二年赋租【宋史仁宗本纪】
　　三年春正月丙子减陜西嵗市木三之一【宋史仁宗本纪】四年二月丙辰出奉宸库银三万两赈陜西饥民【宋史仁宗本纪】
　　五年三月甲申诏陜西以曩霄称臣降系囚罪一等笞释之边兵第赐缗钱民去年逋负皆勿责蠲其租税之半麟府州尝为羌所掠除逋负租税如之【宋史仁宗本纪】陜西河东用兵民赋率多支移因增取地理脚钱民不能堪五年诏陜西特蠲之且令后勿复取【宋史食货志】
　　八年三月辛亥遣使体量安抚陜西【宋史仁宗本纪】
　　皇祐四年鄜州水蠲民税役【宋史仁宗本纪】
　　治平四年正月帝即位夏四月遣使循行陜西体量安抚冬十月庚戌给陜西转运司度僧牒令籴谷振霜旱州县【宋史神宗本纪】
　　神宗熈宁三年十一月壬辰蠲陜西蕃部贷粮是嵗振陜西旱饥除民租【宋史神宗本纪】
　　四年三月癸卯减陜西路囚罪一等徒以下释之民缘军事科役者蠲其租八月癸丑遣官体量陜西差役新法及民间利害【宋史神宗本纪】
　　五年九月丙寅少华山崩诏压死者赐钱贫者官为塟祭冬十月戊戌减秦凤囚罪一等【宋史神宗本纪】
　　永兴秦凤比之他路民贫役重诏提举司并省冗役次第蠲减当留二分寛剰以为水旱阁放之备【宋史食货志役法】
　　七年九月戊戌以时雨降诏陜西劝民趋耕有因事拘系者释之【宋史神宗本纪】
　　八年五月遣使赈鄜延饥【宋史神宗本纪】
　　元丰五年二月诏鄜延军士病不能归者赐其家绢十疋【宋史神宗本纪】
　　哲宗元祐六年九月丁亥夏人冦麟府二州壬辰诏州民为冦所掠庐舍焚荡者给钱帛践稼者赈之失牛者官贷市之【宋史哲宗本纪】
　　元符二年五月赦陜西路减囚罪一等流以下释之【宋史哲宗本纪】
　　徽宗崇寜元年十月赈陜西东路旱灾【宋史徽宗本纪】
　　三年夏四月曲赦陜西【宋史徽宗本纪】
　　四年六月辛巳罢陜西力役甲申曲赦陜西诸路【宋史徽宗本纪】
　　大观元年秦凤旱遣官赈济【宋史徽宗本纪】
　　二年九月曲赦秦凤永兴军路【宋史徽宗本纪】
　　三年秦凤饥发粟赈之【宋史徽宗本纪】
　　重和元年六月以西边献防曲赦陜西路【宋史徽宗本纪】宣和元年夏四月以大破夏人曲赦陜西路【宋史徽宗本纪】五年秦凤旱遣官赈济【宋史徽宗本纪】
　　髙宗建炎二年五月甲午曲赦陜西路【宋史髙宗本纪】
　　绍兴元年十二月戊寅遣驾部员外郎李愿抚谕陜西【宋史髙宗本纪】
　　三年六月庚寅诏防川陜死罪囚释流以下赏吴玠关师古将士【宋史髙宗本纪】
　　四年三月癸酉蠲兴元府洋州被兵家税役一年【宋史髙宗本纪】
　　五年五月辛丑命川陜访求元祐党人子孙【宋史髙宗本纪】七年春正月己巳发米万石济陜西来归之民【宋史髙宗本纪】
　　九年八月庚戌赐陜西诸军冬衣绢十五万疋【按时已议和陜归于宋】
　　冬十月己未蠲凤州民税之半【宋史髙宗本纪】
　　十年闰六月乙酉防陜西杂犯死罪释流以下囚【宋史髙宗本纪】
　　孝宗淳熙三年兴元府金洋州旱并赈之【宋史孝宗本纪】十四年春正月癸亥出四川桩积米贷济金洋州饥民【宋史孝宗本纪】
　　光宗绍熈二年凤州旱赈之【宋史光宗本纪】
　　金熈宗皇统二年八月赈陜西【金史熈宗本纪】
　　四年诏陜西嵗饥百姓流落典雇为驱者官以绢赎为良丁男三疋妇人糿小二疋【金史食货志】
　　海陵正隆五年十二月癸丑禁京兆军民网捕禽兽及畜养雕隼者【金史海陵本纪】
　　世宗大定三年诏蠲除陜西为元帅府所取常例赋税【金史世宗本纪】诏曰朕比以元帅府从宜行事今闻河南并陜西等州郡调发甚多而省部又与他州一例征取赋役是重扰也可元帅府已取者例蠲除之【金史食货志】
　　十一年六月己酉诏曰诸路常贡数内同州沙苑羊非急用徒劳民尔自今罢之【金史世宗本纪】
</div>
    <div class="pagination">
<a href="陕西通志_page443.html">上一页</a><span>...</span><a href="陕西通志_page439.html">439</a><a href="陕西通志_page440.html">440</a><a href="陕西通志_page441.html">441</a><a href="陕西通志_page442.html">442</a><a href="陕西通志_page443.html">443</a><span class="current-page">444</span><a href="陕西通志_page445.html">445</a><a href="陕西通志_page446.html">446</a><a href="陕西通志_page447.html">447</a><a href="陕西通志_page448.html">448</a><a href="陕西通志_page449.html">449</a><span>...</span><a href="陕西通志_page445.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
