<!DOCTYPE html>
<html>
<head>
    <meta charset="UTF-8">
    <title>关中胜迹图志 - 第 12 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>关中胜迹图志 - 第 12 页/共 29 页</h1>
    <div class="content">　　闗中胜迹图志卷十四
　　陜西巡抚【臣】毕沅撰
　　古迹【郊邑】
　　上古女娲氏风陵潼闗志在东门外黄河北岸水经注闗之直北隔河有层阜巍然独秀孤峙河阳世谓之风陵戴延之所谓风塠者也又西征记云伏羲女娲风姓此当是女娲之墓唐歴潼闗口河潬上有树数株虽水暴涨亦不漂没人号为女娲墓天宝十二载五月因大风吹失所在乾元二年六月虢州刺史王晋光上言今月一日河上侧近忽闻风雷晓见坟涌出上有双栁树下有巨石各髙丈余路史女娲氏其神居于栗席之野是谓风陵堆乾元中刺史奏阌乡坟天宝十三载天雨晦防俄失所在至是河旁风雷夜声黎明视之其坟涌出复夹两栁树肃宗命祝史祠焉干德四年诏置守陵五戸春秋少牢
　　【臣】谨按山西平阳府志赵城东有娲皇陵山东兖州府志济宁州东南亦有女娲氏陵唐陆长源娲皇墓辨谓古志相传女娲墓在大河中水髙与髙水下亦下盖神之所扶持乃自天宝十三载秋霖冲没之后至今无迹始知闻説皆谬也然自魏郦道元称述以来自是唐置祀典宋置守户又若确凿可据者所谓有其举之莫敢废欤又闗中陵墓志谓系黄帝相风后墓
　　史皇氏仓颉墓通志在白水县东北七十里丹铅总录仓颉塜方舆胜览有数处当以在闗中冯翊者为是按皇览云有仓颉塜在利阳亭南髙六丈
　　史官村同州志在白水县东北彭衙东二十里村西有利乡亭今名史官村史记仓颉居阳武葬衙之利乡亭南即此
　　商伊尹墓雍胜略在郃阳县秦庄叶梦熊伊尹墓碑郃阳故有伊尹墓为庙嵗时祀之旧志称县南二十里为莘国尹所耕处据朱子诗传莘之在郃阳无疑康乃心伊尹墓记孟子耕于有莘之野汉赵岐注在今同州郃阳邑之新村旧名秦庄有伊尹墓其东有尹庄即尹生处今人犹传生尹庄乃心因请于地方大吏为树栢数十株立商元圣故里碑于新村之孔道
　　【臣】谨按括地志莘野伊尹耕处在夏阳村今郃阳县南二十里夏阳镇即古村也但后人往往聚讼史记殷本纪云帝沃丁葬尹于亳皇览水经注皆云尹墓在济阳已氏平利乡鹤林玉露云尹墓在空桑北一里明一统志尹墓在偃师县西又归德府城东谷熟店亦有尹墓又杞县志尹墓在空桑涧伊尹村陈留县志有莘莘野门嵩县志伊水南有空桑涧涧东有莘乐沟纷纷指引究无确证要之贤圣流风所被人各引而亲之亦秉彛好德之公也至尹墓之祀于郃逺无可攷然赵岐之注孟子朱子之传诗经据侃凿且语出大儒自可传信似无庸更滋疑议矣
　　周圣母太姒墓同州志在郃阳县夏阳村之东地为夏阳故城明一统志云城内有太姒墓此夏阳乃唐析河阳置河西县已而更名者其城在今县治东四十里水经注城南有瀵水水南有文母庙
　　桃林野雍录春秋时晋侯使詹嘉守桃林之塞杜预曰潼闗是也书着武王之事曰归马于华山之阳放牛于桃林之野孔颖达引杜预语亦以桃林塞为在闗内且曰华山之旁尤之水草非长养牛马之地欲使自生至死以不战时牛马不复服乗也
　　告平城通志在华阴县敷水之西水经注敷水南出石山之敷谷北迳告平城东耆旧所传言武王伐纣告太平于此
　　王宿庄华州志宜氏族谱云宜氏世居华城东北二十里地曰王宿庄古传周太子宜臼废出奔曾宿渭阳之滨即此暨践祚后以封庶子赐姓宜氏
　　临晋闗通志在朝邑县东三十里黄河东岸竹书纪年魏襄王七年秦王来见于蒲坂闗史记曹相国世家注参以中尉从汉王出临晋闗正义曰在临晋县故言临晋闗汉书武帝本纪元封六年立蒲津闗注师古曰即临晋闗北齐书髙祖本纪后魏天平二年齐神武遣厍狄温守封陵筑蒲津西岸胡三省通鉴注河中西闗城在河西所以护蒲津浮梁者也唐书地理志蒲津闗一名蒲坂闗栁宗元馆驿使记自华而北界于栎阳其驿六其蔽曰同州其闗曰蒲津续通典蒲津闗战国时魏所置自河东而言亦曰蒲坂津自闗中而言亦曰夏阳津县志宋大中祥符四年改为大庆闗城久圮明嘉靖二十年复筑万厯以后河决城毁后河流西徙故闗反在东岸为旧大庆闗今河西亦称新大庆闗有巡检在焉【唐元宗早度蒲闗诗钟鼓严更曙山河野望通鸣銮下蒲坂飞斾入秦中地险闗逾壮天平镇尚雄春来津树合月落戍楼空马邑分朝景鸡声逐晓风所希常道泰非复候繻同张九龄奉和圣制早度蒲闗应制魏武中流处轩皇问道回长堤春树发髙掌曙云开龙负王舟渡人占仙气来河津会日月天仗役风雷东顾重闗尽西驰万国陪还闻股肱郡元首咏康哉】
　　潼闗通鉴地理通释在华隂县东北三十九里古桃林塞也左传晋侯使詹嘉守桃林之塞杜预注潼闗是也水经注河在闗内南流潼激闗山因谓之潼闗灌水经通谷述征记所谓潼谷水或说因水以名地也元和郡县志先名冲闗后以闗西一里有潼水因以名通典秦函谷闗在今灵宝县界汉武帝徙于新安县界至建安十六年曹公破马超于潼闗即是中间移于今所后周文帝破东魏军杀大将窦泰于此改名潼谷闗隋大业七年移于南北镇城间去旧闗四里唐天宝二年移向北近河为路玉海上跻髙隅俯视洪流盘纡峻极实谓天险河北岸为风陵津北至蒲闗六十余里迤逦相接自此西望川途旷然盖神明之奥区也华州志潼闗天险南薄闗北阻河中通一径车不方轨一夫当闗亿万不能逾也潼闗衞志秦岭南峙太华西耸东南有禁峪之险设十二连城以防秦岭诸峪北有洛渭会黄河抱闗而下【唐太宗入潼闗诗崤函称地险襟带壮两京霜峰直临道氷河曲绕城古朩参差影寒猿断续声冠盖往来合风尘朝夕惊髙谈先马度伪晓预鸡鸣弃繻怀逺志泥封负壮情别有真人气安知名不名崔颢题潼闗楼诗客行逢雨霁歇马上津楼山势雄三辅闗门扼九州川从陜路去河绕华隂流向晓登临处风烟万里愁许浑秋日赴阙题潼闗驿楼诗红叶晚萧萧长亭酒一瓢残云归太华踈雨过中条树色随山过河声入海遥帝乡明日到犹自梦渔樵温庭筠过潼闗诗地形盘曲带河流景气澄明是胜游十里晓鸡闗树暗一行寒雁陇云愁片时无事溪泉好尽日凝眸岳色秋麈尾角巾应旷望更嗟芳霭隔秦楼】
　　晋城蒲城县志在县东南四十里旧传晋公子重耳出亡于蒲所筑计公子避难何暇筑此传闻秦孟明败后晋建城为长守也
　　白起社田澄城县志在县北六十里将军山南有村曰社田相传为起食邑
　　公孙杵臼程婴墓通志俱在韩城县西南保安村【臣】谨按韩城县西南保安村有巨冢三邑志称赵武公孙杵臼程婴墓何景明雍大记仅称杵臼及婴墓在县西南不及赵武盖婴杵为文子家臣当日恐未必合窆何氏仅称二人较为有据
　　彭衙堡通志在白水县东北六十里元和郡县志春秋晋秦战于彭衙是也杜甫诗夜深彭衙道月照白水山郑桓公墓华州志在州西闗路南
　　子夏石室郃阳县志在飞浮山史记仲尼弟子列传注索隐曰同州河西县有子夏石室学堂水经注三累山南有石室西面有两石室北面有两石室皆因阿结牖连扃接闼东厢石上犹传杵臼之迹似是栖游隐学之所昔子夏教西河疑即此也室西北有子夏墓
　　秦平舒城括地志在华阴县西北六里史记秦本纪始皇使者夜过平舒道有人持璧遮使者曰为我遗滈池君者即此
　　长城三秦记在蒲城东五十里秦筑长城即是堑洛也太平寰宇记秦孝公九年作长城简公二年堑洛今沙苑长城是也
　　汉刘仲城通志在郃阳县西二里昔汉髙祖兄刘仲封邑于此【唐房彦谦刘仲城诗千载遗踪寄薜萝沛公乡里汉山河长陵亦是闲坵垅异日谁知与仲多】藏马谷雍胜略在华岳东汉武帝求仙于华山下造集灵宫存仙殿望仙门有神鸟自华山出帝令置内栈马不久留令人寻之见在此山谷中石龛下故名藏马谷又曰藏马龛东北涧中石马迹尚存
　　武城通志在华州东二十一里又名光武城乃征隗嚣时所筑遗迹尚存括地志一名武平城
　　司马迁墓雍胜略在韩城县南二十里墓前有坡号司马坡而建祠焉水经注司马子长墓前有庙庙前有碑永嘉四年濮阳太守殷济瞻仰遗文大其功德遂建石室立碑树柏太史公自叙曰迁生龙门是其坟墟所在矣县志太史公墓在芝川镇南岭上西枕梁山东临大河古柏数百株苍劲如鐡冡以石砌上二柏盘崌尤竒褚遂良随清娱墓志永徽二年九月余判同州夜静坐于西防若有若无犹梦犹醒见一女子髙髻盛装泣谓余曰妾汉太史司马迁之侍妾赵之平原人姓随名清娱瘗于长乐亭之西不揣人神之隔乞一言铭墓以垂不朽余感寤铭之
　　班超墓华阴县志在县西二十里官道旁
　　杨震墓华阴县志在县东三十里白孔六帖后汉杨震改葬华阴潼亭先葬十日有大鸟丈余集震墓前葬毕飞去时人立鸟象于墓前名臣奏议唐太宗贞观十一年行幸过汉太尉杨震墓伤其以忠非命亲为文以祭之仆射房元龄进曰杨震虽当夭枉数百年后方遇圣君倚舆驻跸亲降神作可谓虽死犹生没而不朽通志华阴县东震墓前左右共七冢明万厯初建享堂拓地三十四亩堂圮
　　本朝顺治丙申副使汤斌重建
　　华陀墓通志在华阴县西五里
　　杜康墓通志在白水县西十五里
　　前秦王猛墓通志在华阴县西三里
　　唐白楼集古录同州有白楼唐贤眺咏之所白乐天诗烟入白楼沙苑暮
　　游春亭雍胜略在郑县城东北三里土人呼曰杜基盖
　　杜甫谪华州司功尝题诗其处也又东二里曰西谿【臣】谨按同州志云杜诗有郑县亭子即今杜基西溪者是攷诗云郑县亭子防之滨户牖凴髙发兴新既称凴髙似非西溪低下之所又云云断岳连临大路天晴宫栁暗长春大路地名晋书檀道济伐姚洪至潼闗姚鸾屯大路以絶道济粮道是也长春宫名在朝邑县以地形攷之则郑县亭子当在华东渭滨之间与杜基西溪似非一处储光羲诗云朝行敷水上暮出华山亭又云髙馆宿初静长亭秋转空今华阴县敷水之西有敷西城郭缘生述征记姚苻所置郑县亭子当即其地爰附着之
　　睿宗桥陵通志在蒲城县西北三十里丰山唐书元宗本纪开元四年十月庚子葬大圣真皇帝于桥陵长安志桥陵封内四十里陪葬太子三庄惠太子惠文太子惠宣太子公主三金仙凉国鄎国
　　元宗泰陵通志在蒲城县东北三十里金粟山唐书代宗本纪广德元年三月辛酉葬至道大圣大明孝皇帝于泰陵长安志封内七十六里陪葬一内侍髙力士宪宗景陵通志在蒲城县东北三十里金帜山唐书穆宗本纪元和十五年五月庚申葬圣神章武孝皇帝于景陵长安志封内四十里陪葬妃后三懿安郭后孝明郑后王贤妃
　　穆宗光陵通志在蒲城县北二十里尧山唐书敬宗本纪长庆四年十一月庚申葬睿圣文惠孝皇帝于光陵长安志封内四十里陪葬后二恭僖王后贞献萧后李思训墓通志在蒲城县西十五里唐云麾将军有李邕书碑
　　宋陈抟墓通志在华岳希夷峡闗中陵墓志抟隐华阴云台观没于张超谷石室中遗骨为道士时出乞施明嘉靖中直指姚一元迁于玉泉院后复瘗峡内断其鏁不可复上
　　氷桥韩城县志在县东北禹门每嵗大雪时合惊蛰时解时日不爽龙门断岸危峡河氷蔽山而下至此山立有神驱之者顷结成桥车马担负行同陆路其结其解皆以夜间故行者无虞宋建炎元年金人分道而入官军扼于河乃自韩城履氷渡即此











　　闗中胜迹图志巻十四
　　钦定四库全书
　　闗中胜迹图志巻十五
　　陜西巡抚【臣】毕沅撰
　　地理
　　凤翔府释名雍胜略唐至徳初置取凤鸣岐山之义沿革一统志治在省城西北三百六十里禹贡雍州之域周王畿地春秋时为秦国都始皇时为内史地汉初属雍国后为右扶风地后汉因之三国魏为扶风郡地晋为秦国地后魏太延二年于雍县置平秦郡太和十一年兼置岐州西魏改郡曰岐山隋开皇三年郡废大业初改州为扶风郡唐武徳初复曰岐州天寳元年复曰扶风郡至徳元载改曰凤翔郡二载升为西京凤翔府上元元年置凤翔军节度使二年罢京隶闗内道五代曰岐州宋曰凤翔府扶风郡凤翔军节度属秦凤路金亦曰凤翔府为凤翔路治【皇统二年升为府军名天兴大定十九年更名凤翔军二十七年升总管府】元初仍立凤翔路总管府至元九年更为散府属陜西行省明曰凤翔府属陜西布政使司
　　本朝因之领县七曰凤翔岐山寳鸡扶风郿麟游汧阳州一曰陇州　府城通志唐节度使李茂贞建明万歴二年增筑周十二里有竒门四东曰迎恩西曰保和南曰景明北曰宁逺
　　凤翔县释名通志本雍县唐改凤翔义与府同沿革一统志附郭春秋时雍邑为秦都后置雍县汉属右扶风后汉及晋因之后魏为平秦郡及岐州治隋为扶风郡治唐为凤翔府治至徳二载改曰凤翔县又析置天兴县寳应元年省凤翔县入天兴宋因之金大定十年改天兴县曰凤翔仍为府治元明不改
　　本朝因之
　　岐山县释名通志本后周三龙县隋移治岐山南遂改为岐山因山名也沿革一统志治在府东三十里汉右扶风雍美阳二县地后魏太平真君六年置周城县属平秦郡后周废天和四年改置三龙县隋开皇十六年改曰岐山县属扶风郡唐属凤翔府宋金元明不改
　　本朝因之　县城通志唐武徳四年建元至元二十五年明景泰元年先后增筑周五里有竒门二
　　寳鸡县释名元和郡县志乾元初改陈仓为寳鸡以昔有陈仓鸣鸡之瑞故名之沿革一统志治在府西南九十里秦置陈仓县汉属右扶风后汉及晋因之东晋末废改置苑川县后魏因之西魏复曰陈仓后周兼置显州寻废隋开皇十八年复置陈仓县仍属扶风郡唐属凤翔府改曰寳鸡宋金元明不改
　　本朝因之　县城通志唐至徳中建明景泰二年增筑周二里有竒门三
　　扶风县释名通志唐贞观初以扶风名县仍汉右扶风名也沿革一统志治在府东一百十里汉美阳县地唐初为岐山县地武徳三年分置湋川县四年属稷州贞观八年改曰扶风县属岐州至徳中属凤翔府宋因之金改曰扶兴寻复故元明不改
　　本朝因之　县城通志明景泰元年建因漆湋为池周四里门七
　　郿县释名通志郿周邑秦以名县毛苌云文公所营是也沿革一统志治在府东南一百十里汉郿县属右扶风为右辅都尉治后汉及晋因之后魏废太平真君六年改置平阳县属武都郡西魏改县曰郿城后周改置周城县天和元年于县置云州建徳三年州废隋开皇十八年改县曰渭滨大业二年又改曰郿县属扶风郡义宁二年于县置郿城郡唐武徳初改曰郇州三年州废县属稷州七年属岐州后属凤翔府宋因之金贞祐四年分属恒州元初升为郿州至元初复为县属奉元路明还属凤翔府
　　本朝因之　县城通志元至大元年建明景泰隆庆间先后增筑周三里许门三
　　麟游县释名通志隋义宁初获白麟于废仁夀宫因置县沿革一统志治在府东北一百二十里秦杜阳邑汉置杜阳县属右扶风后汉初废永和二年复置仍属右扶风晋废隋大业初改置普润县属扶风郡义宁元年增置麟游县兼置凤栖郡二年改郡曰麟游兼领普润县唐武徳元年改郡曰麟州贞观元年州废二县俱属岐州后俱属凤翔府宋金因之元废普润县入麟游属鳯翔路明属凤翔府
　　本朝因之　县城通志隋义宁中建明天顺中增筑外城周九里有竒门三
　　汧阳县释名通志后周县名太平寰宇记以县在汧水之阳而名沿革一统志治在府西少北七十里汉置隃麋县属右扶风后汉为隃麋侯国晋省入汧县后周置汧阳县兼置汧阳郡寻废郡隋属扶风郡唐属陇州宋因之金移陇州来治元仍属陇州明嘉靖中改属凤翔府
　　本朝因之　县城通志唐太和中筑于北山麓畔元至正二年移今县西五里界汧晖二河之间明嘉靖二十六年移建今城周三里有竒门四
　　陇州释名元和郡县志魏改东秦为陇州因山为名沿革一统志治在府西少北一百五十里周时秦汧邑汉置汧县属右扶风后汉及晋因之后魏置陇东郡正光三年兼置东秦州孝昌三年废永熙元年复置东秦州及汧隂县西魏废帝三年改州曰陇州县曰杜阳后周复曰汧隂隋开皇三年郡废五年改县曰汧源大业三年州废属扶风郡义宁二年复置陇东郡唐武徳元年复曰陇州天寳元年改为汧阳郡乾元元年复曰陇州属闗内道天复元年置保胜军节度宋仍曰陇州汧阳郡属秦凤路金移州治汧阳元复移治汧源属巩昌路明初省汧源县入州属凤翔府
　　本朝因之　州城通志西魏陇州在州南八里周明帝移今治明景泰元年改筑周五里有竒门四

　　闗中胜迹图志巻十五
　　钦定四库全书
　　闗中胜迹图志卷十六
　　陜西巡抚【臣】毕沅撰
　　名山
　　凤翔府雍山在凤翔县西北三十里水经注雍水出雍山通志四面积高曰雍春秋时为雍邑葢因山得名灵山在凤翔县西二十五里通志一名灵鹫山相近有彭祖原
　　五畤原在凤翔县南二十里史记秦本纪襄公始祠上帝西畤文公十年初为鄜畤宣公四年作密畤封禅书秦文公梦黄蛇自天下属地其口止于鄜衍史敦曰此上帝之征于是作鄜畤祭白帝宣公作密畤于渭南祭青帝灵公作吴阳上畤祭黄帝作下畤祭炎帝献公作畦畤栎阳祀白帝及秦并天下诸祠唯雍四畤上帝为尊汉二年高祖入闗曰吾闻天有五帝而有四何也莫知其説于是高祖曰吾知之矣乃待我而具五也乃立黑帝祠命为北峙汉书地理志雍县有五畤水经注五畤祠以上祠祀五帝
　　【臣】谨按太平寰宇记作三畤原以秦文公鄜畤宣公密畤灵公吴阳上畤在此原故号三畤原也又于扶风县亦载三畤原云在县南二十里今考扶风汉美阳地班志既称五畤皆在雍县则不得复在美阳意其为复出之误当以在凤翔者为正
　　石鼓原在凤翔县南二十里元和郡县志石鼓文在天兴县南二十里石形如鼓其数有十葢纪周宣王畋猎之事方舆纪要今原旁亦名石鼓镇【唐韩愈石鼓歌张生手持石鼓文劝我试作石鼓歌少陵无人谪仙死才薄将柰石鼓何周纲淩迟四海沸宣王愤起挥天戈大开明堂受朝贺诸侯剑佩鸣相磨搜于岐阳骋雄骏万里禽兽皆遮罗鑴功泐成告万世凿石作鼓隳嵯峨从臣才艺咸第一防选撰刻留山阿雨淋日炙野火燎鬼物守防烦防诃公从何处得纸本毫髪尽备无差讹词严义密读难晓字体不类隶与蝌年深岂免有缺画快剑斫断生蛟鼍鸾翔凤翥众仙下瑚碧树交枝柯金绳铁索鎻纽壮古鼎跃水龙腾梭陋儒编诗不收拾二雅褊迫无逶迤孔子西行不到秦掎摭星宿遗羲娥嗟予好古生苦晚对此涕泪双滂沱忆昔初蒙博士征其年始改称元和故人从军在右辅为我度量掘臼科濯冠沐浴告祭酒如此至寳存岂多毡包蓆裹可立致十鼓只载数骆驼荐诸太庙比郜鼎光价岂止百倍过圣恩若许留太学诸生讲解得切磋观经洪都尚填咽坐见举国来奔波刓苔剔藓露节角安置妥贴平不颇大厦深檐与葢覆经歴久逺期无他中朝大官老于事讵肯感激徒媕婀牧童防火牛砺角谁复着手为摩挲日消月烁就埋没六年西顾空吟哦羲之俗书趁姿媚数纸尚能博白鵞继周八代争战罢无人收拾理则那方今太平日无事柄用儒生重某轲安能以此尚论列愿借辨口如悬河石鼓之歌止于此鸣乎吾意其蹉跎宋苏轼石鼓诗冬十二月嵗辛丑我初从政见鲁叟旧闻石鼓今见之文字鬰律蛟蛇走细观初以指画肚欲读嗟如箝在口韩公好古生巳迟我今况又百年后强寻偏旁推防画时得一二遗八九我车既攻马亦同其鱼维鱮贯之栁古器纵横犹识鼎众星错落仅名斗糢糊半巳似瘢胝诘屈犹能辨跟肘娟娟缺月隠云雾濯濯嘉禾秀稂莠漂流百战偶然存独立千载谁与友上追轩颉相唯诺下挹冰斯同鷇防忆昔周宣歌鸿雁当时籀史变蝌蚪厌乱人方思圣贤中兴天为生耆耉东征徐淮阚虓虎北伐犬戎随指嗾象胥杂沓贡狼鹿方召聫翩赐圭卣遂因鼙鼓思将帅岂为考击烦蒙瞍何人作颂比嵩高万古斯文齐岣嵝勲劳至大不矜伐文武未逺犹忠厚欲寻年代无甲乙岂有名字纪谁某自从周衰更七国竟使秦人有九有扫除诗书重法律投弃俎豆陈鞭杻当年何人佐祖龙上蔡公子牵黄狗登山刻石颂功烈后者无继前无偶皆云皇帝巡四国烹灭强暴救黔首六经既巳委灰尘此鼓亦当遭击掊传闻九鼎沦泗上欲使万夫沈水取暴君纵欲穷人力神物义不汚秦垢是时石鼓何处避毋乃天公令鬼守兴亡百变物自闲富贵一朝名不朽细思物理坐叹息人生安得如汝夀】杜阳山在凤翔县东北二十五里水经注故雍县有杜阳山北有杜阳谷有地穴北入不知所极在天柱山南通志唐岐州刺史柴绍破突厥于杜阳谷即此【巳上凤翔】岐山在岐山县东北五十里书禹贡汧及岐孔传岐山在雍州正义岐在右扶风美阳县西北诗大雅率西水浒至于岐下周颂彼徂矣岐有夷之行国语内史过曰周之兴也鸑鷟鸣于岐山吕氏春秋岐山九山之一也汉书地理志岐山在美阳县西北中水乡周太王所邑水经注小横水歴周原下水北即岐山顔师古曰其山两岐俗呼箭括岭括地志岐山亦名天柱山太平寰宇记周鸑鷟鸣于山上时人亦谓此山为鳯凰堆或云其峰高峻迥出诸山状若天柱因以为名
　　箭括山在岐山县东北六十里一统志亦即岐山其最高处为箭括岭岭巅有缺故名或以此为即太王所逾之梁山误矣通志山之西为三龙山后周以此名县【谨按三龙故城在县东北】
　　青峰山在岐山县南百五十里通志峰峦苍翠接寳鸡界
　　奥山在岐山县南八十里通志有匀泉洞其右有瀑布泉
　　石楼山在岐山县南五十里接寳鸡界通志山形如楼阁故名上有龙湫祷雨辄应
　　五丈原在岐山县南五十里接郿县界蜀志建兴十二年诸葛亮悉大众由斜谷出据武功五丈原与司马懿对于渭南分兵屯田为久住之基耕者杂于渭滨居民之间而百姓安堵军无私焉水经注渭水迳五丈原北渭水南原也又斜水迳五丈原东诸葛亮与步隲书曰仆前军在五丈原原在武功西十里余魏书地形志平阳有五丈原【谨按平阳故城在县西南】通鉴地理通释吕祉曰原高平广逺行军者必争之地雍大记在斜峪口诸葛亮遣孟谈据五丈原即此通志原西有白玉岭【唐温庭筠五丈原诗铁马云骓久絶尘栁隂高压汉营春天清杀气腾闗右夜半妖星照渭滨上国卧龙空悟主中原得鹿不因人象牀冰怅无言语从此谯周是老臣】
　　令狐坡在岐山县南二十里通志一名渭阳坡其下即莲花湾又县南二十五里有永乐洞其下有珍珠泉泉水清澈如珠迸出深丈许
　　五将山在岐山县北五十里与麟游县接界晋书太元十年慕容冲逼长安苻坚以防书有云帝出五将久长得遂奔五将山为姚苌将吴忠所执水经注扶风杜阳县有五将山【谨按杜阳今属麟游】
　　周原在岐山县东北四十里雍胜略周太王营邑处诗周原膴膴毛传周原漆沮之间也郑氏诗谱周原者岐山阳地属杜阳地形险阻原田肥美水经注小横水迳周城歴周原下史记正义岐山下有周原上置城通志原东西横亘地寛平而肥美
　　崛山在岐山县东北四十里通志一名耆阇山多石穴唐时建耆阇崛山寺山有金仙洞洞前卧佛一躯其后有滴泉盈而不溢山后为石坝岭又洞东十里有景阳洞前有阁后有流泉考水经注西域波丽国有耆阇崛山两峰双立相去二三里鹫鸟常居其岭是山之名葢拟此也
　　龙尾坡在岐山县东二十里一统志晋义熙十一年夏将赫连建入新平后秦将姚弼与战于龙尾堡禽之唐武徳七年移岐山县治于龙尾驿城葢昔时尝置堡及驿中和元年凤翔节度使郑畋败黄巢兵于此
　　鳯凰山在岐山县北十五里周公庙后通志即凤鸣处石上有爪迹其山出五色土山下有朝阳洞在周公庙东又张仙洞相传张三丰曾寓此在庙西又凤山洞在张仙洞南
　　黄卷山在岐山县北十里通志其山层叠秀丽有似书巻故名【巳上岐山】
　　明月山在扶风县东北五十里一统志白石灿烂夜有光如月山有清风洞洞口径尺许风声常吼其深莫测东接干州界
　　吴双山在扶风县北五十里通志四峰挿入云表山隂属麟游界【详见麟游】
　　美山在扶风县西北五十里一统志山产竒石青绀嵌空比于灵璧美水出此
　　茂陵山在扶风县东三十里通志陵一作林林壑秀美相传为汉威侯马超故居
　　贤山在扶风县南二十里通志蹊径幽竒峰峦峻秀对挹南山逺临渭水
</div>
    <div class="pagination">
<a href="关中胜迹图志_page11.html">上一页</a><span>...</span><a href="关中胜迹图志_page7.html">7</a><a href="关中胜迹图志_page8.html">8</a><a href="关中胜迹图志_page9.html">9</a><a href="关中胜迹图志_page10.html">10</a><a href="关中胜迹图志_page11.html">11</a><span class="current-page">12</span><a href="关中胜迹图志_page13.html">13</a><a href="关中胜迹图志_page14.html">14</a><a href="关中胜迹图志_page15.html">15</a><a href="关中胜迹图志_page16.html">16</a><a href="关中胜迹图志_page17.html">17</a><span>...</span><a href="关中胜迹图志_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
