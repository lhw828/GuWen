<!DOCTYPE html>
<html>
<head>
    <meta charset="UTF-8">
    <title>畿辅通志 - 第 606 页/共 974 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>畿辅通志 - 第 606 页/共 974 页</h1>
    <div class="content">皆不战而自下仕至兵马都元帅为武仙所害子楫太宗时为真定宣抚使眀政化信赏罚民咸徳之
史天泽  字润甫天倪季弟也身长八尺善骑射勇力絶人思复兄仇数败武仙扵真定仙遁去破宋灭金功盖一世累官中书右丞相天泽出入将相五十余年上不疑而下不怨人以比郭子仪曹彬云子格樟杖杠杞梓构皆拜显官
史天祥  天倪从弟仕世祖朝累官副都元帅每征伐不嗜杀人忧国忧民之心老而不忘子彬为江东提刑按察副使
王利用  字国宾通州潞县人事世祖扵潜邸中统时拜监察御史成宗朝为太子宾客疏上时政十七事嘉纳之希宪常语人方今文章政事兼备者王国宾其人也累封潞国公
李秉彝  字仲常通州潞县人年二十余谒行省尼叶赫以为椽曹说尼叶赫曰金亡人材无所附丽冝拔其尤者为朝廷用从之迁员外郎世祖伐宋从渡江收书万卷以还歴陜西按察副使廵行灌州修三江口堰民咸利之累官工部尚书两浙转运使
李德辉  字仲宝潞人性孝友操履清慎仕为太原路总管凡可以阜民者皆力为之至元中为安西行省左丞招降罗施鬼国及卒蛮人立庙祀之
朱国寳  寳坻人累官至广南西道宣慰使所至立官程更弊政训兵息民俱有条制兵民畏服之世祖慰劳再四进辅国上将军都元帅

王伯胜  文安人兄伯顺世祖时给事内廷以伯胜入见帝顾谓伯顺曰此儿当胜卿可名伯胜以功受朝列大夫供卫直都指挥使扈従上都久雨水暴至伯胜率卫卒百人集土石毡罽以塞城门分决濠湟以泄水势至旦始定而民不知帝嘉之官至大都留守追封蓟国公
王实喇  保定人初事世祖以其有勇畧遂赐名实喇巴圗累功赐金虎符东川行枢院司签镇万州卒扵军子宏寜宏袭职屡立战功官至前卫都指挥使司佥事寜仕至侍御史
郝彬  字景文霸州信安人世祖时充太子宿卫擢扬州路治中歴官户郎尚书参知政事同列务生事要功杀无罪之人彬积诚开引横不可制遂称疾坚卧至数月尚书省臣皆得罪彬不与焉
郭贯  字安道保定人大德间为河东访副使帝至五台山问访使穆尔吉达何以有善政左右对曰副使郭贯教也因赐赉宠异之后除礼部尚书帝亲书其官阶曰嘉议大夫以授有司
吴鼎  字鼎臣燕人积官礼部尚书宣徽副使山东诸郡饥诏鼎赈之朝议发米四万石钞折米一万石鼎谓同使者曰民得钞将何从易水同使者曰朝议已定恐不可复得鼎曰人命岂不重扵米耶言扵朝卒从所请至大元年改正奉大夫保定路总管
刘德温  字纯甫大兴人起家中书省宣抚使累迁大都路总管时辇下供给浩繁徳温措置有法民用不扰后转永平路为政二年户口増仓廪实兴学育材为时良吏
赵师鲁  字希颜文安人初补中书省椽典章法度无不练习及典铨选人服其公泰定间拜监察御史累官刑部侍郎枢密院判出为河间路转运盐使



王德仁  武清人举茂才官遂州同知俭约慈爱民有盗卖其女而诬壻杀之累年不能决德仁鞫之得其情众咸服焉
明董伦  字安常宛平人隠居山林间学者多从之逰称贝川先生元末累征不出眀初以张寜荐拜春坊赞善大夫侍懿文太子多所辅导出为河南左参议尽心民事名其堂曰后乐尝草封事数千言无一不当上意洪武三十年免官典教滇南教育有方蛮童夷竖皆鼓舞而学建文即位召拜礼部侍郎与方孝孺同侍经筵御书怡老堂扁额及髹几玉鸠杖赐之
薛斌  其先古人父薛台洪武中归附赐姓薛屡官燕山右卫指挥佥事遂家昌平斌嗣职从成祖起兵进封永顺伯子绶详忠义传
薛贵  斌之弟也永乐中从征有功累升都督佥事封安顺伯赠滨国公
冀杰  东安人由行伍从成祖靖难以功累升左军都督佥事从北征仁宗命守开平进左军都督卒赠清源伯
杨善  字思敬大兴人永乐初以守城功授引礼舎人正统间歴礼部侍郎进右都御史与赵荣等同使卫喇特赀市绮绣诣额森所馆伴者来饮帐中稍赂之引见额森与语大悦遂以善见上皇侍立不敢坐额森数日上皇上皇令之坐善顿首辞曰寜敢以草野废君臣礼额森叹异之即日送上皇还复辟后论善功封兴济伯

韩雍  长洲人入籍宛平登正统初进士授御史歴升兵部右侍郎坐事出为浙江参政以平广贼功升右都御史卒谥襄毅
施聚  其先沙漠人居通州父忠从成祖北征阵没聚嗣职累官右都督充副总兵守义州额森逼京师诏入闗闻命恸哭即日引兵西部下进斗酒聚却之曰吾何心飨此贼退还镇以勇敢称英宗辟封懐柔卒赠侯
袁彬  锦衣校尉从英宗北狩备歴艰辛英宗复辟棹彬锦衣都指挥使赐城东第一区引太液池水通其宅尝被召宴畧用家人礼彬性质直不阿指挥门达忌之诬以受石亨曹钦诸反者赂膝工杨瑄上书鸣寃始得释
龚遂荣  锦衣千户英宗入塞遂荣寓书大学士高榖言奉迎礼当从厚主上当避位恳辞而后授命榖袖其书入朝示廷臣曰武夫尚知此礼况儒臣乎陈循劾荥越职言事下狱赦得出
毛胜  其先蓟州人胜以父为南指挥使正统后屡平贼寇升左都督守边进封南寜伯
郭登  武定侯英孙以勲卫居京师正统时进都督佥事守大同多战功景泰立封定襄伯上疏多所建白天顺初夺爵谪戍未召还充团营总兵八年卒登有文武才能诗性至孝母病割股作羹以进居丧哀毁骨立不肉食笑语者三年卒谥忠武
董方  字仲矩通州漷县人正统进士授大理评事以萧惟桢荐迁寺正多所平反景泰乙亥简廷臣谳直省狱方得山西屡释寃滞天顺庚辰曹钦谋逆方趣军士救贼平擢本寺右少卿累官



刑部尚书卒
李宾  字廷用顺义人正统进士授浙江道御史己巳边警募兵万余军威遥振虏遁去升副都御史提督永平山海诸军兴屯田之利兵民交赖英庙复辟召为大理卿时刑狱严刻宾疏列古失刑数事直言不讳朝论韪之辛巳秋曹钦谋不轨宾率家人击之扑灭长安门火歴升南京兵部尚书令有司设常平仓平江洋盐盗乞归不从进太子少保卒
岳正  字季方通州漷县人正统进士及第授翰林院编修天顺初改修撰入直内阁正素豪迈敢言既受特擢益感激思自効时石亨曹吉祥怙宠擅权正言冝早节制请以计间之反为吉祥所中帝责其漏言承天门灾勅谕廷臣命正视草正歴数端多切实亨等构飞语指为谤讪谪钦州同知时入阁仅二十八日耳尚书陈汝言以私事中之逮系予杖谪戍肃州亨等败得释为民宪宗初以原职充讲官寻被谮出知兴化府多所建革郷士大夫不利所为腾谤言遂致仕
赵永  字尔锡顺天人少从李文正学称之曰此子丰骨不凡逺到之器也入翰林侍经筵每进讲必先焚香黙坐积诚涤虑以冀感悟君心累锡褒奨偶因疾在告上念讲官无直谏者遣官赍至卧榻促令供职仕至礼部侍郎
李东阳  字宾之本湖广茶陵州人隶籍金吾卫景帝时以神童召见赐赉甚渥登天顺进士歴官文渊阁大学士武宗初刘瑾擅权刑辱朝臣东阳遇事潜移黙转多所救免瑾诛特进左柱国乞休卒扵家赠太师

田景贤  字宗儒涿州人成化进士授给事中劾贵戚庆云伯周寿廷杖毙犹极言不已寻擢通政参议查理边储经畧戎务建白成切时宜歴官礼部尚书掌大常寺刘瑾擅政大臣多所屈景贤独刚正不阿寻以疾卒
朱骥  字尚德大兴人初袭卫千户淹蹇不为人知尚书于谦以女妻之坐谪戍还官成化时受知宪宗掌卫事二十余年委任独至骥为人小心慎宻不逞紏缉未尝妄兴一事凡渉诖误者辄举舍有所论列悉推诸官校以故从之莅事者多至显官时人莫不贤骥而叹于谦为知人云
王献臣  字敬止其先吴人隶籍金吾卫弘治进士擢御史廵按大同请悉捐各边逋赋乞治奸人以田宅投勲戚者罪并痛惩漕事要索还朝复陈便宜数事俱见采纳寻按辽东劾中官刘恭贪纵为东厂缉事所干下狱谪上杭丞再谪广东驿武宗立移永嘉知县卒
张襘  字汝吉平谷人弘治进士选庶吉士正德初为兵科给事中刘瑾擅政欲寘刘大夏扵死襘抗议申救得谪戍襘性抗直累迁佥都御史廵抚山西镇守太监吴经贪横虐民襘寘其党扵法势始戢武宗西廵建宫造舟襘皆上疏极谏上怒执襘左右拷讯竟无所得乃止卒扵官
邢昭  字仲明三河人弘治进士由知县擢御史廵盐浙江守正不阿因忤刘瑾廷杖一百不死人称铁铸邢昭谪髙平令瑾诛复拜御史
梁材  字大用金吾右卫人弘治进士起家知县擢御史调知杭州府迁浙江按察使宸濠之乱镇守太监毕真阴与濠通材按调兵食方畧一日悉具自往说真撤兵卫全浙获安嘉靖初调云南



按察使有土酋仇杀累年材召其酋曰汝罪当诛今姑贷汝当以牛羊赎土酋方衷甲待变闻材言皆叩首输服累迁户部尚书时上方勤政力袪宿弊多可材奏以是权幸嫉之考满令致仕帝念材勤召复故官三掌国计砥节奉公如一日有大狱久不决特命材掌刑部数日悉奏当上曰尚书如材者十二人朕无忧矣卒谥端肃
张钦  字敬之通州右卫籍正德进士授行人旋擢御史奉勅廵视居庸闗时武宗欲北狩乗舆已廹闗矣钦闭闗坚请回銮武庙壮其忠遂止声望益隆忤当道出知陜西汉中府未总制都御史杨一清时荐升按察司副使兵备延绥歴升福建布政使进太仆寺卿迁都察院右副都御史巡抚四川升工部右侍郎
史道  字克弘涿州人正德进士改庶吉士授给事中疏论谷大用江彬误国止太监张佐封爵论救尚书王琼等死章数上多见嘉纳后以论奏大学士杨廷和下诏狱谪金县丞累官佥都御史巡抚大同建五堡城广耕戍岁省漕挽费无筭进兵部尚书加太子太保
王遴  字继津霸州人嘉靖进士除绍兴推官迁兵部主事矜节不妄交与杨继盛同官相得杨疏劾严嵩论死遴为资饘粥且以女字其次子及继盛死收葬之查核严効忠严鹄冐功事嵩子世蕃自为藁属武选郎周冕冕发之反得罪尚书聂豹惧趣所司以世蕃藁上遴力争不可次日另具一藁呈聂聂掷扵地曰君为君子豹为小人矣竟覆如世蕃稿嵩父子衘遴次骨乃摭他事下之诏狱事白复官出为岢岚兵备副使有威名为廵抚所忌劾去官民相率讼寃诏许起用累迁右

副都御史巡抚延绥大兴屯田边人赖焉万歴中歴户兵工三部尚书陈理财七事上嘉纳以忤时相罢归卒赠太子太保天启初赐谥恭肃
刘体干  东安人嘉靖进士授行人选兵科给事中时国用不足体干疏请革冗滥语侵内监时论韪之累迁至户部尚书隆庆中数取太仓银又趣办真珠宝玉等物体干执不行上切责之予闲住万歴初起南京兵部尚书体干素恭谨持大体冇古大臣风
朱希忠  字贞卿以勲封世居京师嘉靖时袭封成国公器宇凝重忠慎自矢歴事穆宗神宗始终一节卒追封定襄王
李三才  字道甫通州人授户部主事以救御史魏允贞左迁东昌推官累升佥都御史督漕淮上劾税珰陈增请罢矿使不报乃自劾去南北台省交章保留上悟令供职三才劾治增党得赃数十万下吏伏法逺近大快屡迁户部尚书被劾归天启二年复起户部尚书未上卒三才性挥霍有大畧爱结纳顾宪成讲学东林深与相契士论归之
傅好礼  字伯恭固安人万歴进士知泾县擢御史请节宴停内操裁戚畹语皆切直按浙江岁大祲动帑银二万留漕糈二万石赈之自陈擅发罪上特宥之歴升大常寺卿时榷使四出海内骚动好礼抗疏言假官抽税之害四日不报复具疏跪阙下三日神宗震怒降广昌典史既而上思好礼言下其疏诛奸民张礼等二十八人害乃除天启中赠太常少卿
侯拱辰  大兴人尚寿阳公主掌宗人府事五十余年凡所谏言皆慷慨切直万歴中青宫久虚廷



臣拟上疏莫敢首署名者拱辰曰典以宗人府为文职第一愿首署名至册封代王与挺击狱起拱辰据经引义无所顾忌国是耆定卒谥荣康
刘廷谏  字良哉通州人万歴进士授刑部广西司主事有陜西民首韩宗功等数十人为奸细三法司悉议辟廷谏曰廷尉天下之平若但据首词遂律以叛何平之有都御史杨涟然之行令察覆得释者众调吏部郎中崇祯中陈启新上书请废制科罢行取疏下部议廷諌力言其谬得不行兵部尚书杨嗣昌夺情莅事廷谏上疏谏不纳前后在史部二十年以耿介见泥不调甲申征拜佥都御史卒
本朝
杜立德  字纯一寳坻人眀崇祯癸未进士
本朝顺治二年授中书选给事中疏请举行
经筵定朝期严加派肃禁地多被嘉纳所弹劾不避权贵累迁刑部尚书每谳重辟必周详审慎反复为求生路得则退有喜色不得则日中不出署抵暮归或竟忘食一日入奏既退
世祖章皇帝顾左右曰尔等识此人乎此新授刑部尚书杜立德也不要一钱亦不妄杀一人其为
上所褒奬若此康熙初改户部转吏部拜保和殿大学士殚心谳纳务持大体
圣祖仁皇帝尝言阁臣如杜立徳真不愧古大臣歴相十余
年
恩眷优渥尝
赐宴内廷
特命列坐殿内汉大学士入殿坐自立德始也以疾乞休

陈请至再御制五言律诗一章及怡情洛社图章以荣其归及卒赐谥文端祭葬如例立德素友爱为刑部尚书时当荫一子以让其弟立本立本后官庐州知府有能声子恭俊官江西广信知府康熙三十九年迎驾三河上询知故相子甚喜并问立德墓处御书永言惟旧四字以赐之恭俊好施与济人缓急县有陈姓者欠官粮三百金将鬻其女恭俊捐金代偿而嫁其女邑人称之父子兄弟并祀郷贤
王崇简  字敬哉宛平人明崇祯癸未进士
本朝顺治三年授国史院庶吉士寻除秘书院检讨迁侍读学士会诏察眀季殉难诸臣崇简疏列大学士范景文等二十八人请予旌典从之迁少詹以疾告旋以荐起国史院学士时子熙亦官弘文院学士世祖章皇帝语崇简曰父子同官臣邻希觏然肩随齿列恐有未安因擢崇简为礼部侍郎升尚书加太子太保凡所建白引经据古洞中窽寻引疾家居卒赐谥文贞祭葬如例
刘楗  字玉垒大城人顺治丙戌进士试奏议扵
午门授户科给事中大计抚按紏举多不以实楗辄拾遗论之为忌者所中罢归家居十余载台省交章荐复原官累迁湖广布政使三省大帅会师剿楚西山巨寇日需刍糗数十万民苦挽馈中途多逸督抚属楗督运楗攀藤縁谷履穿衣裂寝食荒榛宿莽中民感其勤劳争负以赴运冦平以忧归再补江西布政使滇黔逆作蹂及江表南昌兵民争欲逃匿闗军门势甚汹汹楗单骑往谕民赖以



安擢太常卿迁副都御史拜刑部尚书卒赐谥端敏予祭葬康熙二十二年崇祀郷贤
王熙  字子雍宛平人崇简子顺治丁亥进士改国史院庶吉士授检讨歴迁春坊谕徳十三年初置日讲官熙首膺选进翰林院掌院学士加礼部尚书时熙父崇简方以尚书长礼部父子皆大
宗伯朝士荣之十八年世祖章皇帝疾大渐召入养心殿撰遗诏熙泣伏御榻下先草第一条上奏移干清门撰拟俄召入与故旧大臣并受顾命圣祖仁皇帝即位改弘文院学士仍兼礼部尚书康熙五年拜左都御史首请裁藩下縻饷又请禁王公以下贸易之害停官员捐助之例悉奉嘉纳寻转工部尚书改兵部以丁父艰家居特拜保和殿大学士当是时三逆削平海内康乐熙入政府务寛平持大体宣上德意悉心宻勿夙夜祗勤盖居相位者二十余年恩眷始终如一君臣际遇尤为汉唐以来所仅见云数引年乞休辄奉俞慰留后以疾笃特加少傅致仕康熙四十二年卒扵家赐谥文靖祭葬如例雍正十一年奉特入祀贤良祠
郝维讷  字敏公霸州人户部侍郎杰之子顺治丁亥进士授刑部主事出为福建粮储佥事累官吏部尚书杜絶请托奸胥不敢有所上下铨政以清及卒

赐谥恭定谕祭三次康熙二十四年崇祀郷贤维讷性谨慎操持洁初登进士与父杰同朝士大夫争为欣羡而维讷恂恂守儒素风歴官三十余年家无余赀従弟惟训顺治壬辰进士除徽州推官擢御史巡盐河东有惠政子士钰以荫官江南太平知府并祀乡贤
永平府
汉
徐乐  燕郡无终人武帝时与主父偃严安俱上书言世务书奏上召见三人曰公等皆安在何相见之晚也皆拜为郎中
郭凉  字公文右北平人虽武将通经书多知畧尤晓边事为幽州兵曹椽击彭宠有功封广武侯
三国
程普  字德谋右北平土垠人有计畧从孙坚出征坚卒复随孙抜庐江为吴郡都尉后与张昭等共辅孙权代周瑜领南郡太守迁荡寇将军封髙宻侯
韩当  字义公辽西令支人从孙坚为别部司马及孙东渡从讨三郡征刘勲破黄祖领乐安长后以中郎将与周瑜拒曹操又与吕袭南郡封石城侯迁昭武将军
晋
</div>
    <div class="pagination">
<a href="畿辅通志_page605.html">上一页</a><span>...</span><a href="畿辅通志_page601.html">601</a><a href="畿辅通志_page602.html">602</a><a href="畿辅通志_page603.html">603</a><a href="畿辅通志_page604.html">604</a><a href="畿辅通志_page605.html">605</a><span class="current-page">606</span><a href="畿辅通志_page607.html">607</a><a href="畿辅通志_page608.html">608</a><a href="畿辅通志_page609.html">609</a><a href="畿辅通志_page610.html">610</a><a href="畿辅通志_page611.html">611</a><span>...</span><a href="畿辅通志_page607.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
