<!DOCTYPE html>
<html>
<head>
    <meta charset="UTF-8">
    <title>江西通志 - 第 9 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 9 页/共 394 页</h1>
    <div class="content">　　斗牵牛星纪也初南斗九度余千四十二秒十二太中南斗二十四度终女四度自庐江九江负淮水南尽临淮广陵至于东海又逾南河得汉丹阳会稽豫章西滨彭蠡南渉越门迄苍梧南海逾岭表自韶广以西珠崖以东为星纪之分也古吴越郡舒庐桐六蓼及东南百越之国南斗在云汉下流当淮海间为吴分牵牛去南河寖逺自豫章迄会稽南逾岭徼为越分翼轸鹑尾也初张十五度余千七百九十五秒二十二太中翼十二度终轸九度自房陵白帝而东尽汉之南郡江夏东逹庐江南郡濵彭蠡之西得长沙武陵又逾南纪尽郁林合浦之地自沅湘上流西逹黔安之左皆全楚之分【同上】
　　江南道盖古扬州南境汉丹阳会稽豫章庐江零陵桂阳等郡长沙国及牂牁江夏南郡地润升常苏湖杭睦越明衢处婺温台宣歙池洪江饶防吉袁信抚福建汀漳为星纪分其名山衡庐茅蒋天目天台会稽四明括苍缙云金华大庾武夷其大川湘灨沅澧浙江洞庭彭蠡太湖【新唐书地理志】
　　北斗七星二曰璇法星主地其分为楚四曰权为时主水其分为吴【宋史天文志】
　　三台六星上台下星主荆扬【同上】
　　天市垣二十二星在氐房心尾箕斗宫内东蕃十一星六曰吴越西蕃十一星二曰楚【同上】
　　北方南斗六星南星者魁星也北星杓也石申曰魁第一主吴二会稽三丹阳四豫章五庐江六九江十二国十六星在牛女南近九坎各分土居列国之象九坎之东一星曰齐齐北二星曰赵赵北一星曰郑郑北一星曰越越东二星曰周周东南北列二星曰秦秦南二星曰代代西一星曰晋晋北一星曰韩韩北一星曰魏魏西一星曰楚楚南一星曰燕有变动各以其国占之陶隐居曰越星在婺女南楚一星在魏西南【同上】
　　按十二国中有越无吴此春秋越灭吴后所占也
　　五车五星次东南一星曰司空主填星楚分荆州主黍粟【同上】
　　按五车之占有楚而无吴越当在战国楚灭越已后但既不主扬州则于豫章似无渉惟安成一郡晋属荆州差可牵合耳
　　江南东西路盖禹贡扬州之域当牵牛须女之分东限七闽西略夏口南抵大庾北际大江【宋史地理志】
　　扬州北极出地三十三度【元时四海测景之所凡二十有七此扬州乃今扬州江都县地】吉州北极出地二十六度半【元史天文志】
　　星分度斗二十六牵牛八须女十二翼十八轸十七星部地名斗牵牛越须女吴【与髙诱前注异】翼轸楚【淮南天文训】
　　牵牛流为扬州分为越国轸星散为荆州【春秋元命苞】防山以东至南江会稽震泽徐扬之州属权星大别以东至雷泽九江荆州属衡星【春秋文耀钩】
　　兖豫属上台荆扬属下级【论语擿辅象】
　　郑司农【名众】说星土以春秋传曰参为晋星商主大火国语曰岁之所在则我有周之分野之属是也某谓大界则曰九州州中诸国中之封域于星亦有分焉其书亡矣堪舆虽有郡国所入度非古数也今其存可言者十二次之分也星纪吴越也枵齐也娵訾衞也降娄鲁也大梁赵也实沈晋也鹑首秦也鹑火周也鹑尾楚也寿星郑也大火宋也析木燕也此分野之妖祥主用客星彗孛之气为象【郑康成周礼注】
　　自张十二度至轸六度谓之鹑尾之次立秋处暑居之楚之分野自斗六度至须女二度谓之星纪之次大雪冬至居之越之分野【蔡邕月令章句】
　　布度定纪布州系象雍属魁冀属枢兖青属机徐扬属权荆属衡梁属开阳豫属瑶光【张揖广雅】
　　此以九州属北斗也星止七而州有九何也合青于兖合扬于徐故七星可主九州也与宋史第二主楚第四主吴说异
　　天有十二次地有九州以此九州当彼十二次周礼虽云皆有分星不知其分孰分之也星纪在于东北吴越实在东南鲁卫东方诸侯遥属戌亥之次又三家分晋方始有赵而韩魏无分赵独有之【此据郑氏周礼注】汉书地理志分郡国以配诸次其地分或多或少鹑首极多鹑火甚狭徒以相传为说其源不可得而闻之或有灾祥而为占者多得其效盖古之圣哲有以度知非后人所能测也【孔颖达春秋正义】
　　吴越在南齐鲁在东今岁星或北或西不依国地所在者此古之受封之日岁星所在之辰国属焉故也吴越二国同次者亦谓同年度受封故同次也【贾公彦周礼疏】
　　荧惑主霍山扬州荆州交州又曰璇玑者谓北极星也玊衡者谓斗九星也玉衡第四星主荆州常以五卯日候之乙卯为南阳己卯为零陵辛卯为桂阳癸卯为长沙丁卯为武陵凡五郡第六星主扬州常以五巳日候之乙巳为豫章辛巳为丹阳己巳为庐江丁巳为吴郡会稽癸巳为九江凡六郡【星经】
　　按郭子章云江西本豫章郡当候以乙巳广信玉山旧属会稽郡当候以丁巳安福旧属长沙郡当候以癸卯其说虽拘于地犹不失古法也
　　南斗牵牛星纪之次初斗十一度外末女七度内于分为吴越于辰在丑于野在扬自汉庐江九江负淮水之南尽临淮广陵于东海又逾南海西滨彭蠡南至南海南斗在云汉之下流当淮海之间为吴分牵牛去南河寖逺故其分野自古豫章东逹古之会稽南逾岭徼为越分岛蛮貊之人声教所不洎者皆系之其在中国之地庐舒濠和滁真扬楚泰通无为两浙之苏秀湖杭常润明越睦处温台衢婺江南之江宁饶信洪抚筠袁防吉宣歙江池太平广德南康兴国临江建昌福建之漳泉汀南剑兴化邵武广南之循梅潮惠广端康封梧新恩春藤髙窦雷化容白南义琼珠崖昌化万安皆吴越之分也【于大吉天文秘诀】
　　九江入牛五度豫章入斗十度彭蠡入翼十五度【同上】按彭蠡入翼岂据张勃吴録以彭蠡为洞庭耶姑録之
　　黄帝分星次斗十一度至婺女七度曰须女又曰星纪于辰在丑于律为黄钟斗建在子今吴越分野费直分星次斗十度至女五度为星纪吴越分野属扬州蔡邕分星次斗六度至须女二度谓之星纪大雪冬至居越之分野陈卓范蠡鬼谷张良诸葛亮谯周京房张衡分星次斗牵牛须女吴越扬州九江入斗一度豫章入斗十度唐一行所分星次南斗牵牛星纪之次也丑初起斗九度中斗二十四度终女四度其分野自庐江九江负淮水之南尽临淮广陵至于东海又逾南河得汉丹阳会稽豫章郡西滨彭蠡南渉越州尽东南百越之国皆星纪分也南斗在云汉下流殷淮海之间为吴分牵牛在河南浸逺故其分野自豫章东逹会稽南逾岭徼为越分【范成大吴郡志分野说】
　　费直书十二篇以易卦配地域蔡邕月令章句以节气当国分及皇甫谧作帝王纪复以月律配入辰次言之而事益支矣按邕之说豕韦之次立春惊蛰居之卫之分野以至枵小寒大寒居之为齐之分若谧之说星纪之次于辰为丑谓之赤奋若于律黄钟斗建在子吴越分野以至析木于辰为寅谓之摄提格于律应钟斗建在亥燕之分野此班郑之说也郑氏律说黄钟子之气十一月建而辰在星纪应钟亥之气十月所建而辰在析木班固厯志娵訾之初危十六度为立春中营室十四度为惊蛰枵之初婺女八度小寒中而危初为大寒二子盖源乎此夫星纪东北而吴越实东南降娄娵訾戍亥之位而鲁卫实在东北齐表东海而星且北秦处西陲而次乃南故或以古受封之日岁星所在为说武王克商岁在鹑火伶州鸠云岁之所在我周之分野则周属鹑火晋文即位岁受实沈董因所云实沈之虚晋人是居自张十七至轸十一鹑尾楚分故鲁襄二十八年岁淫枵禆灶知楚子之死谓岁弃其次以害鸟帑周楚恶之则鹑尾为楚矣自氐五至尾九大火宋分故鲁昭十七年星见火辰梓慎知宋郑之火谓宋大辰之虚皆火房也则大火为宋矣然春秋战国地每迁变三晋未分晋果何分秦拔西河魏当何属周既东西何都而直鹑火陈灭于楚何自而入韩分前封后据又岂得如康成之所谓同时而当星次哉古之国邑不过百里何常而得专次况古万国周千八百又岂皆无受封之日而独此十二国得当之乎秦乃周也不曰周而以东洛为周唐都京兆二郡既入畿内而说者尚谓秦分则是国易而地不易也吴楚齐晋春秋之末广土所至一时配入而不知疆域杂乱之不可要也夫风俗之所以异以广谷大川之异制也州郡虽改山川不移闽浙五岭本自两越荆扬徐梁正尔三楚亦何得以是制哉此一行所以惟取七宿之中分四象之中位自上元之首以度为纪据山河以分其野然亦未之尽也茍以封日则有絶而复续者或以姬而继子封日既异前人又非而前星且不变耶禹贡无言保章之说惟不得而执也虽然豕韦祸蔡大梁凶楚枵见饥乎宋郑星纪定占于吴越永嘉中岁白荧惑聚牛女间时谓吴越当有兴王未几元帝登位故史臣谓星斗是祥苻坚会谋南寇石越对以岁镇斗牛福德所在而苻融亦以吴越为不可伐盖有不可诬者岁之所在为福所冲为灾故师旷梓慎禆灶有得而言天道在西北而晋不害在越而吴不利皆以岁言之也吴越同分而史墨以为越得岁吴不应伐是又不可晓者前哲之言盖亦自有所见而不必牵乎此余如未然要以九州之分为正【罗泌星野说】
　　天有三垣紫微太微天市是也紫微太微皆将相辅佐之位而天市下垣则列国星宿之所在其星东西二十有二宋南海燕东海徐吴越齐中山赵九河魏韩楚梁巴蜀秦郑河中河间晋周曰分野者指列星所属之分而言郑氏谓星所主土是也其国在此而星则在彼彼此若不相配而其为象未尝不相属非地之在北者其分野在天亦居北地之在南者其分野在天亦居南也【苏伯衡论分野】
　　南昌瑞州饶州临江袁州【皆吴地】广信抚州建昌贑州南安禹贡扬州之域星纪斗分南康【扬之西陲吴头楚尾】九江【吴地】吉安【吴楚之境】禹贡荆扬二州之域星纪斗分【清类天文分野之书】
　　南昌饶州广信南康建昌抚州临江吉安瑞州袁州贑州南安天文斗分野九江天文斗牛分野【明一统志】
　　斗六星二十五度吴之分野应天鳯阳苏州松江常州镇江庐州安庆太平宁国池州徽州和州滁州杭州广德州处州南昌【八州县】饶州【七县】广信【七县】南康【四县】建昌【五县】抚州【六县】临江【四县】吉安【九县】瑞州【三县】袁州【四县】贑州【十二县】南安【四县】牛六星七度吴之分野扬州淮安湖州温州九江【五县章世纯星次分野】
　　明舆地图以方格限里数查自顺天府至应天府【今江宁府】二千二百里至杭州府二千七百里至南昌府三千里至广州府四千八百里因前后北极出地差度乃求每度应里数若干如应天府较京师差八度南昌差十一度以二百七十二里推一度杭州差十度用二百七十里广州差十七度用二百八十二里所推里数略不合者或测极髙未必确而查竪晷无景亦未必定故止以二百五十小里约计之可也若折中多寡以二百七十里论当得九万七千二百为地球一周之里数置零数不用尚有九万余里【李天经浑天仪说】
　　地球用法其经纬皆异者任令一处居顶而从此下髙弧至地平使之南北游移以正交其彼处为度乃识交度与顶之中弧化为里则得二处直相距之里数又复识本髙弧交地平度因以得彼处较前处所居之方位若经同而纬异即先移其处同居子午圏下以本圏上度识二处各距赤道若干度以之相减乃得其相距度因以化为里如顺天府与南昌府约在同经试于子午圏上得南昌北距赤道二十八度顺天距四十度相差十二度化得三千六百余里设一处在赤道内一处在赤道外各以所得数相加即其相距度乃因以化为里若纬同而经异即先各以其处移至子午圏下从莺岛圏线起至子午圏下止赤道上算各经度以之相减即得二处经度差但距赤道内外逺近者依赤道平行小圏似不能如前法求里数盖小圏所应一度之里较本赤道度相应者不等因而度小里数亦应少今惟于球上用髙弧乃有一简即得者何也以一处居顶安髙弧使从他处过则止视髙弧上交与顶之间弧即其相距度因复算得里数如前【同上】
　　扬州管斗吴之分野兼得楚及南越之交【杜佑通典】晋张华雷焕见斗牛间紫气求之得寳剑于丰城故王子安滕王阁诗序云物华天寳龙光射牛斗之墟吴分也又云星分翼轸地接衡庐玊海云天辟翼轸之疆地振江湖之国则以其近于楚分也而或者以子安为误误矣于次为星纪为鹑尾【郭子章豫章书】
　　豫章之地春秋时以为楚之东境据天文则吴之分野【涂廙续豫章记】
　　按史记楚世家昭王十二年吴伐楚取番正义括地志云饶州鄱阳县春秋时为楚东境秦为番县是则江西郡县春秋二百年本属楚至鲁定公时始为吴有耳
　　一统志豫章十三郡皆禹贡扬州之域而九江南康则地兼乎荆天文斗分野而九江则宿兼乎牛考牛宿本位居丑之次为吴越扬州之分六星凡七度此王勃所谓斗牛之墟者乎然斗二十五度所分野之地周数千余里躔度次舍宜有凿然不爽者考之天文诸书以及各郡旧志类皆沿习异同不能分晰各度乃搜求遗书获残卷一帙二十八宿分野之图说仅存云斗六星二十五度为吴之分野南昌入斗八度饶州广信同居七度瑞州三度建昌五度抚州六度吉安九度贑州十二度南康临江袁州南安俱斗四度而九江则入牛五度虽分郡甚晰然与九江入斗一度豫章入斗十度从前诸家又相径庭矣岂气数迁移古今悬隔不相符合一至此乎【江西志论】
　　南昌府故禹贡扬州之域春秋时地名豫章属吴于辰则丑于次则星纪于宿则斗牛女晋志云豫章郡入斗十度考晋张华问斗牛之间何为有异气雷焕对以寳剑之精当在豫章丰城宋黄庭坚曰勾吴之区维斗所直是斗十度正本府之分野【南昌府志】按南昌各府志略于星野抚州广信援引稍详吉安贑州则并此门类而去之故就诸县志中说有根据者间采一二条以补其阙
　　豫章南土斗牛北宿邈不相临而星野相应古今不爽何欤贾公彦谓受封之始岁星所在遂为分野郑夹漈谓诸国分星命以主祭二说今并存之论者谓天体圆盖列宿精光南北相射信矣亦不尽然惟僧一行以云汉始终表里江河分两戒四维用以纪纲州郡其说极为精透盖谓星纪当云汉下流百川归焉故其分野自南河下流穷南纪之曲东南负海为星纪则吴越适相值今按豫章入斗十度值星纪之次观星分野自当以云汉之说为宗至于五星三台紫微垣天市垣之星各有分应图经所载从来久矣【杨周宪新建志】
　　天文图斗六星二十五度吴之分野南昌与焉则豫章主斗无疑矣以豫章近婺州专应牛宿者臆也【章兆瑞进贤志辨】
　　瑞州古豫章郡地晋天文志及清类天文分野书并云豫章入斗十度乃旧志称入斗十三度终十四度此犹不甚相逺及按唐天文志则云豫章讫会稽南逾岭徼为越分夫越属牛度而牵牛去南河寖逺则瑞安见其果属斗分耶且按晋书隆安四年太隂犯牵牛而是年豫章水灾则属牛似乎有騐又云南斗二十五度每一星得四度一分分之六有竒豫章起斗十二度六分终十六度六分有竒以地理分之每百里得九分分之一有竒诸郡居瑞之首者三百六十余里继瑞之尾者一千二百七十余里然则瑞之分野岂非起南斗十三度四分终十四度四分有竒也哉【瑞州府志】
　　瑞志分野属斗固矣乃入度之浅深有岐说焉至别考占候家言又谓丽牛有征何哉因思子安滕王阁诗序首言星分翼轸后人多讥其误谓是少年驰骋之文不暇详核及考吕览诸书吴楚之分其星翼轸彼盖先举衡庐大势言也孰谓王生误哉【按勃精于推歩厯算尝作千岁厯序中明言星分谓吴楚异宿也后人自误解耳】下称斗牛之墟则较然矣【同上】
　　省志江右皆斗分野当属吴境而袁志载斗六度至须女二度谓之星纪吴越分野又南斗牵牛星纪之次则万载分野约在斗牛二星间筠志引晋隆安水灾其丽牛有騐万故筠辖当不甚相逺也【袁州府万载县志】
　　临江为禹贡扬州之域按汉地理志晋天文志当星纪之次南斗之度【临江府志】
　　攷春秋正义曰三家分晋方始有赵而韩魏无分二国且不得分昻毕之度安成一县耳又何必因荆扬二字遽分斗轸丑巳哉盖庐陵与安成接壤地分天次恐不应若是辽絶也安成既应南斗之占【梁大同五年彗出南斗陈天嘉四年太白入南斗皆应安成郡】则分野当在扬州之域【吉安府庐陵县志】
　　星辰之逺度数之微其是非之较吾不能齐也乃若其地则为吴也旧矣故吾从入斗者焉十二辰次各得天度三十度三十分之十四无赢缩也【按皇甫谧世纪四方之度大有赢缩】今考星纪度数汉志引黄帝分星次起斗十一度至女七度蔡邕起斗六度至女二度皆得二十九度费直起斗十度至女五度晋志起斗十二度至女七度唐书起斗九度至女四度皆得二十八度是星纪不得与诸辰均矣晋志以豫章入斗十度庐江斗六度九江斗一度而星纪之次乃起斗十二度则星纪析木各得斗度之半豫章与九江庐江皆不得居星纪当入析木之津矣惟元郭守敬起斗三度七十六分八十五秒终女二度六分三十八秒则斗牛正在星纪之次吴越亦当斗牛之分而各辰度数皆均庶几近之诸家星纪之度皆不足三十其分野数千里约二百里不能当一度九江豫章相距二百里而遥而遂差九度则尽星纪之野虽百度不给也且界以彭蠡则九江滨湖北豫章濵湖南经以江汉则九江在江南庐江在江北九江一度豫章十度乃自北而入南而庐江六度又自南而入北则星宿乱矣安所取衷哉郑注谓堪舆虽有郡国所入度非古数者其是之谓夫南斗二十五度其星六其四主豫章一星得四度有竒以乗豫章千里之疆约二百余里而差一度临汝南豫章二百里豫章入斗十度则抚亦将入十一度矣【抚州府旧志】
　　文昌在北斗之首斗魁戴匡六星曰文昌宫文耀钩曰天之六府孝经援神契曰文精所聚扬天纪辅弼并居以成天象故曰文昌宫也淳志临川有文昌堰上值文昌星不知何所本【按文昌堰之应文昌宫犹南安天柱峰之应紫微垣进贤县之应进贤星也其説皆凿】宋守家坤翁云上通辰次各着分野者诸州之所同上通天垣正应文昌者吾郡之所独又引汉志元始元年九月有流星出文昌贯紫宫在斗西北子亥间如环以为文昌亦当在子亥间与巳午相值巳午东南也巳午之维广矣而云独值吾州者若失之固然犹有说焉譬之日色圆照九垓而其精光正射影于土圭凝于阳燧者仅如珠如芥岂昔有精天文者耑命之耶然无所考矣【同上】
　　府志援引诸家辨析虽详卒无确见然俱就西江全地考据异同非专为一抚州辨也闻西士南怀仁云豫章入斗七度轸翼非也又据游子六推建昌新城应在斗五度则抚属诸县应在斗六度矣【周旋东乡县志论】
　　建昌星野在斗正德志据晋史州郡躔次豫章入斗十度嘉靖志又据抚州志云去豫章二百里将入十一度今按南城去豫章三百余里其入十一度比之抚州似尤可据【建昌府志】
　　诸说皆以信为扬州吴越境分野当在斗牛间盖凡之也周礼保章氏以星辨九州郑康成注星纪吴越一星纪耳而吴越代有广狭况郑所指乃春秋之勾吴于越已邈于保章氏所分而一行所论吴越分野又邈于春秋数倍将谁是乎惟晋志州郡躔次始分度明初龚斆辈之说为加详及攷章大力星次分野画图列地分星系歌仰观俯察了如指掌攷其所本乃得之汤罗二西士则与今灵台司厯者其学合矣【广信府志】
　　明初举龚斆及王本杜佑着分野书分星于土分土于度分度于数独详其说以九州在日月之下南属日北属月经以二十八宿积数七百八十三星视其土之广狭分属一宿一宿所属或一省或兼省郡得宿之度而分居县又分其度之数或半数一数以至四五数斆分铅为光泽崇安北界北接上饶弋阳入南斗八之头九之尾三分数之间星纪之次于辰在丑于数建星于干支丙戌于疆域为扬之南越分神赤帝赤熛怒主之【同上】
　　饶占扬州吴国之境考索通考诸书云北斗则扬徐主权饶则扬五星则岁星主齐吴饶则吴二十八宿则斗牛女星纪之次为吴越扬州之分野饶则吴越扬州晋书云自南斗十二度至女七度为星纪吴越之分野属扬州饶在焉或云九江入斗一度豫章入斗十度饶界于中非精天文者莫之分然緫以斗为据云【饶州府志】
　　九江入斗一度豫章入斗十度南康为江右名郡星子原隶江州建昌安义隶豫章其地界于豫章九江之间则宿在斗分此分野之正也【南康府分野图说】
　　庐山于天文为星纪之次其辰在丑斗牛分野【庐山志】晋志自南斗十二度至须女七度为星纪于辰在丑国则吴楚州则维扬又析斗女分豫章入斗十度九江入斗一度今考刘青田分野细数九江南康广信三府俱属斗二十度而入斗一度者乃江宁扬州二府并存之以俟知推歩者【九江府志】
　　班固地理志以斗牛为吴分野九江属焉瑞昌九江属邑相去不数十里星野将安辨之尝考苏轼辰次图以南斗十度为吴之头以轸十度为楚之尾费直星厯南斗之十度属豫章轸之十一度属武昌瑞昌楚之尾也接壤武昌星厯辰次似宜为轸不为斗今有精甘石之术者其必能辨于此【瑞昌县志】
　　邑西聮郴桂郴桂古长沙郡去斗分逺矣【林际春崇义副志】今之言天事者动曰星野星则据北斗七星谓防山以东至南江会稽震泽徐扬之州属权星大别以东雷泽九江荆州属衡星野则据二十八宿班孟坚云楚地翼轸之分壄吴地斗分壄粤地牵牛婺女之分壄也后人祖其说实不可据周天三百六十度大地全体九万里应之上天一度下地二百五十里确有定所不能移动南自琼州北极出地一十八度北至开平等处北极出地四十二度从南渉北共得二十四度径六千里在大地全体不过十五分之一耳岂有穹窿圆象耑为六千里而设哉且南北分地亦不相符僧一行以天汉分南北近又有以图书数位说之者体则阳不变而隂变用则隂不变而阳变皆臆度而不足征然则保章氏以星土辨九州之地所封封域皆有分星以观妖祥尽皆谬欤是盖未详所封二字之义也善乎贾公彦之疏可以解从来之惑矣考广州府北极出地二十三度半南昌府北极出地二十九度崇义介在豫章东粤之交由县治至庾关仅一百五十里故其风气略与粤同【刘凝崇义县志槀本】
　　江西禹贡扬州之域天文斗分野于辰则丑于次则星纪于宿则斗牛女按扬州之域不止一江右今之江南浙江亦斗分闽广亦牛女分江西界四省之间而并丽此三星作统志者所列分星于义当矣贑州者江西十三郡之一耳十三郡之分星皆同贑州何以独得居之旧志引魏太史令陈卓言郡国所入宿度豫章入斗十度贑隶豫章则贑之宿度豫章已统之矣可以不载今之豫章专指洪州贑去洪千有余里所入之宿度宜不无参差则愈不必载鲰生不敢谈天阙之可也【贑州府志凡例】
　　王子充有言分野视分星古不谓地也地有彼此之不齐而分野在天则一定而不易是故吴星纪也而入斗牛宿度豫章地固入斗然吴地南而星纪北以言乎斗又为经星运动不居者岂非彼此不相配之说乎然则如子充言扬州之有豫章豫章之有雩都非以地之偏全大小析星之度数分毫如星家史氏言也盖合星纪斗度而主吴则合星纪斗度而主豫章主雩都矣安见雩都之小不足应星纪斗宿之全度哉彼匹夫匹妇精诚所感干于天象况一邑乎【雩都县志论】
　　豫章与闽禹贡皆扬州域贑州春秋属吴越战国属楚今独以斗为豫章十二郡之分野闽八郡则牛女分野岂周礼注言斗牛吴越汉书言牛女扬州皆统言之欤抑天星分配以时而变欤今以地论之瑞去贑三百余里去汀仅八十里星土之交瑞似于斗颇逺于牛女差近然则瑞当介斗牛之间理或然乎【瑞金县续志】
　　星之与土以气相属而不系于方隅僧一行之言也灵豁入理自足压诸家之说按贑古扬州吴越地又属楚人为豫章属县故星次宜随之石又贑属邑也斗牛既为贑之分星则亦石之分星也然于宿未闻其有专直政使有专直而一宿中星躔度数必且豆剖瓜分务得江以西者又得贑者贑属十二邑中之石城者譬不异以髪属心防属肾遂一防必求一防之水源于肾一髪必求一髪之火种于心也微乎微难之矣天事茫寸寸而量之毋乃以精凿而反失之乎尽信书者毋輙引斗牛间寳气决其在丰城之类者用相横折也【郭尧京石城县志论】
　　已上次舍丽属占歩立说各异备録以俟考盖从来星野之说有二一主地之方位一主星之光气主地似乎有凭实失之固考郑注析木寅津幽燕分也而与星纪斗牛相聮东鲁为降娄中州之宋为大火反隔一舍其不主地位明矣或者乃以瑞昌接壤武昌宜为轸不为斗崇义西连郴桂瑞金地近汀州皆去斗为逺甚至强配道里于一度中又分细数不几欲密而反疎乎以气相属不系方隅其说源于张衡王充畅于一行理较当矣昔人犹以星纪北而吴越南未能破疑试思斗牛虽属北方之宿而四时运行非若北辰之居所不移也况星纪舍中农丈人主稼穑织女主女功匏主果食宇内同占曷尝限以南北哉详核天文志及星经豫章于次为星纪于辰为丑于星宿为斗牛此为定义其丽属而有时占及者北斗第四权星第五衡星第六开阳星上台之下星天市垣东蕃第六星西蕃第二星十二国之越星楚星五车之司空星于五曜主荧惑及岁星义各有指要于有验故厯代所占豫章应斗者什之五六应牛者什之二三翼轸无之观古可以知今不当以豫章地曾入楚强附鹑尾次舍矣博雅君子宜有择焉
　　风气和平无瘴氛毒厉之虞无大水旱蛰蝗不至故岁常顺成人足衣食惟切连闽峤山谷四合磅礴郁积之气涌泄奋溢隂润恒多温冷不常岁春三月多雨寒气至二月渐退晨雾则晴晴则暖雨则寒绵衣单裌早晚异宜清明时多疾风暴雨四月梅雨蒸溽俗称烂梅天亦作霉地砖石础皆润五月多雨川谷骤涨俗呼端午水夏至后九日中必有骤雨或连日雨俗呼夏九节至是始可御絺绤六月炎烈少雨七月热益燥八月犹热或连雨隂晦亦复蒸湿称木樨霉十三日至二十三日俗称詹天家或谓蒹葭之误近九月始凉亦多风雨十月多晴气暖如春尔雅疏云十月曰阳月俗称小阳春可种花木间有霜三冬积数霜至一旬余或二旬民喜预卜有年十一月十二月或雪或薄氷益喜自五月尽至十月早晚诸稲随时登收一岁间附郭早稲或再收茶或三收苎或四收牡丹芍药开放先中州一月菊后一月冬或久晴桃棃花开不为异大抵暖多寒少气泄鲜凝故人禀殊薄云【宋李觏论旴江气候】
　　星野有逺近则四时之气有迟速武宁处豫章西北四山盘结势趋彭蠡气候较江南平原为异岁多风春东风雨夏北风雨秋西风雨冬东风则雪夏蛟出则雹四月后梅雨郁蒸尚宜重绵五六月骤雨时行秋初热尤甚多防旱八九月岚气多人易患疟冬氷不坚诸种宜豫秋社下麦春社下稼麦迟则凌寒稼迟则苦旱亦地多髙亢使然也俗传春尽有黄丹瘴则损麦夏尽有干风起则损稼日出而雨则生蟊春秋二仲多隂翳谓之弄寒弄暖【冯其世论武宁气候】按南昌省会所在旧志不言气候宁邑所志风雨寒暖大略相似故録之袁近楚信近浙饶九近江南风气大同小异而五老康王夏可挟纩桑落封郭旱乃丰收所谓广谷大川异制也南贑介粤岭之北恒燠少雪地气所囿天气从之转移视省会盖悬絶矣
　　环郡峰峦不甚开展地逼扬越天气近之雨旸寒燠之类较之中土不伦每岁正月雨水以后隂霾日多晴霁日少【俗云春无三日晴】季春雨輙雷电时有烈风三四月暴雨时作亦以晴雨占岁【俗云清明谷雨小满芒种四月八日五月五日分晴雨占岁稔俭】夏至后少雨【俗云夏雨不过篱】冬深隂雨□□断而复续云封山巅旬日不解此一岁雨旸之大槩也【大庾三县同崇义隂雨稍异】芒种以后日迫于暑四月蒸郁为甚三伏炎酷入秋弥烈八九月间多雾霾晓起山峰莫辨霜降立冬之交天气始肃十月微有霜三冬不甚寒雪霰岁或一二作池水有凝冻者得日随解若瘴疠则城郭为少山谷有之【俗传二三月谓之青草瘴五六月谓之黄茆瘴九十月谓之新米瘴】立冬后渐止大都气候不齐未至如岭外常暄然而和煦偏多轻绢单衣冬不尽藏也【陈奕禧志南安气候】
　　以中州言之贑在东南以江右言之贑在正南故贑地常燠岭南之人呼过云雨为天笑六月多有故人曰火雨贑人亦呼过云雨言其不能久也而所谓天笑必霪雨乍止若将有晴乃为天笑天笑则不晴谚曰天笑人愁春冬及初夏往往有之立夏逢庚入梅种逢壬出梅与闽俗同秋霜迟冬氷薄雪霜不过一二日土人谓霜盛曰霜熟雪盛曰雪熟以为丰年之兆也通雅小春月三雨则百虫饮而藏蛰贑近粤晴暖则蜂虺常出月令季冬雁北向贑则在二月月令二月桃始华贑不待二月月令小暑至螳蜋生贑季春即有之月令八月乃劝种麦贑以九月独夏小正正月梅杏桃则华九月树麦此其与月令不同而与贑同也地无周时之风或发于凌晨迨昬而止或发于午后来朝而止少止复发亦于喁旬日但无子亥周徧者故鲜严寒而氷不壮【张尚瑗志贑州气候】记曰凡居民材必因天地寒暖燥湿广谷大川异制民生其间者异俗刚柔轻重迟速异齐修其敎不易其俗齐其政不易其宜是则风土气候亦临民岀治者之所宜亟知也故特附于星野之后据所可征者列数条而全省所辖袤广千余里彼此逺近虽殊大约可推而得焉

　　江西通志卷一
<史部,地理类,都会郡县之属,江西通志>
　　钦定四库全书
　　江西通志卷二
　　沿革
　　圣皇抚驭统一寰舆薄海内外咸通象胥江西省会幸列中区稽古禹贡维一隅于周南国为楚为吴豫章立郡在汉之初唐宋元明建置纷如道路分军府兼除州县改设地一名殊由今遡昔具在成书作沿革志
　　江西省
　　淮海惟扬州【尚书禹贡】
　　东南曰扬州【周礼职方氏】
　　鲁昭公六年楚令尹子荡率师伐吴师于豫章　十三年楚师还自徐吴人败诸豫章获其五师　定公二年楚囊瓦伐吴师于豫章　四年吴人舍舟于淮汭自豫章与楚夹汉阖庐之弟夫槩王以其属五千先击子常之卒楚师乱吴师大败之【春秋左氏传】
　　江水又东迳郢城南又东得豫章口【桑钦水经】
　　豫章之名旧矣在江左者有其地而非郡在江南者建郡而非春秋之时吴王阖闾七年鲁定公之二年也楚囊瓦伐吴师于豫章冬十月克楚取居巢又二年吴将入郢其谋臣请因唐蔡而西冬十一月蔡侯吴子唐侯俱舍舟于淮汭自豫章与楚夹汉囊瓦济汉而陈自小别而至大别吴逆撃败之五战而及郢尝观吴都具区今平江之吴县也楚都郢今富水也汉水自归峡接流而为今汉阳军盖视吴为东九江自庾岭兆源而洪州奠其南盖视楚为西居巢今无为军也阖闾之六年吴人见舟于豫章而潜师于巢以明豫章濒楚而巢迩于吴故得而潜师也小别大别今鄂州之山汉水视之为东者也九年吴人舍淮汭而即豫章杜氏以为汉东江北地囊瓦方且济汉而陈于小大之别则春秋之豫章为濒楚在江夏之间审矣或者以七年之师因豫章以见舟则其地必沿流之所而洪之为州盖沿流者也九年舍舟而即豫章且坚杜氏之说因以汉东之地为平陆惟有沿流平陆之异故以见舟者江南豫章也殊不知吴视楚为西视江夏为少西而视洪则南矣见舟所以张军容也安能逺托大江之南而不近趋少西之地然则江南之豫章决无预乎春秋之时明矣予江西人尝考今之豫章非春秋之豫章然皆未得其定说已具于前矣最后予读杜预孔頴逹注疏而后知予之寡见也按左氏昭公十三年楚师还自徐吴人败诸豫章获其五帅杜预注曰定公二年楚人伐吴师于豫章吴人见舟于豫章而潜师于巢吴军楚师于豫章又柏举之役吴人舍舟于淮汭而自豫章与楚夹汉此皆当在江北淮水南盖后徙在江南豫章又左氏传定公四年蔡侯吴子唐侯伐楚舍舟于淮汭自豫章与楚夹汉杜预曰豫章汉东江北地名孔頴逹曰汉书地理志豫章郡名在江南此则在江北者土地名云以上皆经传与注疏所载予以杜孔注疏证江南之豫章无与于春秋之豫章审矣汉志虽曰髙帝置但年代阔逺文字残阙无从考见所徙之年月耳按宋武帝讨刘毅遣王镇恶先袭至豫章口去江陵城二十里乃知春秋之豫章去江陵甚近与今洪州全不相干【能改斋漫録】
　　春秋属吴地【十道志】
　　战国属楚【太平寰宇记】
　　周元王三年越灭吴【左氏传】
　　周显王之四十六年楚威王兴兵伐越大败越杀王无疆尽取故吴地【史记越世家注】
　　按通鉴楚灭越在显王三十五年与史记注互异
　　秦为九江郡【十道志】
　　始皇二十三年王翦灭撃荆虏荆王负刍二十六年分天下为三十六郡注九江郡其一也【史记秦始皇本纪】汉为豫章郡【十道志】
　　雷次宗曰郡松阳门右有樟树髙七丈五尺大二十五围枝叶扶疎防庇数亩汉官仪谓豫章生庭中故髙帝取以名郡
　　髙帝五年頴隂侯灌婴渡江定豫章郡【汉书】
　　豫章郡领县十八南昌庐陵彭泽鄱阳厯陵余汁柴桑艾新淦贑南城建成宜春海昬雩都鄡阳南埜安平【汉书地理志】
　　莽曰九江【同上】
　　扬州刺史部豫章郡二十一城南昌建成新淦宜春庐陵贑雩都南埜南城鄱阳厯陵余汗鄡阳彭泽柴桑艾海昬侯国平都侯国故安平石阳临汝永元八年置建昌永元十六年分海昬置【后汉书郡国志】
　　新吴上蔡永修县并中平年立豫章县建安年立【后汉书注】兴平元年孙防分立庐陵郡【同上】
　　建安中孙权据吴析南昌地置富城钟陵宜丰三县十五年别为鄱阳郡又割柴桑县入武昌郡孙亮太平二年立临川郡孙皓寳鼎二年立安成郡【舆地广记】晋豫章郡统县十六南昌海昬新淦建成望蔡永修建昌吴平豫章彭泽艾康乐丰城新吴宜丰钟陵　临川郡统县十临汝西丰南城东兴南丰永城宜黄安浦西宁新建　鄱阳郡统县八广晋鄱阳乐安余汗鄡阳厯陵葛阳晋兴　庐陵郡统县十西昌髙昌石阳巴邱南野东昌遂兴吉阳兴平阳丰　南康郡太康三年置统县五贑雩都平固南康揭阳【晋书志】
　　惠帝元康元年有司奏荆扬二州疆土广逺统理尤难于是割扬州之豫章鄱阳庐陵临川南康建安晋安荆州之武昌桂阳安成合十郡因江水之名置江州永兴元年分庐江之寻阳武昌之柴桑二县置寻阳郡属江州【同上】
　　怀帝永嘉元年又以豫章之彭泽县属寻阳郡【同上】雷次宗曰望气者云豫章广陵有天子气故封愍怀太子为广陵王领镇军以镇豫章后永兴中懐帝遂以豫章王登天位
　　元帝渡江江州又置新蔡郡寻阳郡又置九江上甲二县寻又省九江县入寻阳【晋书志】
　　欧阳忞曰应劭汉官仪云有豫章生于庭中故以名郡此木尝中枯晋永嘉中一旦更茂其后元帝果兴大业于江南故郭璞南郊赋云敝樟擢秀于祖邑以司马宣王之祖尝为豫章太守故也
　　五代齐江州镇寻阳中流衿带领寻阳郡豫章郡临川郡庐陵郡鄱阳郡安成郡南康郡永明八年罢安逺县并防化【南齐书州郡志】
　　隋开皇元年平陈置洪州緫管府改鄱阳为饶州罢南康郡为防州大业三年复为郡改庐陵为吉州置江州緫管大业三年罢为九江郡置袁州大业三年罢为宜春郡改临川为抚州大业三年复置郡【隋书志】
　　唐初仍隋置洪州緫管府武德五年平林士仍改都督府领洪吉防饶抚南平六州分豫章置钟陵南昌二县入豫章平萧铣置袁州贞观二年加洪饶抚吉防袁江鄂等八州安抚使李大亮宣慰江南即建成县置靖州七年改靖州为米州又改为筠州寻废属洪州上元元年江淮转运使元载奏置信州【大平寰宇记】
　　江南道盖古扬州南境【新唐书】
　　开元二十一年分江南道为江南东道江南西道置采访处置使改江西观察使【新唐书地理志】
</div>
    <div class="pagination">
<a href="江西通志_page8.html">上一页</a><span>...</span><a href="江西通志_page4.html">4</a><a href="江西通志_page5.html">5</a><a href="江西通志_page6.html">6</a><a href="江西通志_page7.html">7</a><a href="江西通志_page8.html">8</a><span class="current-page">9</span><a href="江西通志_page10.html">10</a><a href="江西通志_page11.html">11</a><a href="江西通志_page12.html">12</a><a href="江西通志_page13.html">13</a><a href="江西通志_page14.html">14</a><span>...</span><a href="江西通志_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
