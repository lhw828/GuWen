<!DOCTYPE html>
<html>
<head>
    <meta charset="UTF-8">
    <title>嘉泰吴兴志 - 第 34 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉泰吴兴志 - 第 34 页/共 35 页</h1>
    <div class="content">燕 【苕溪渔隐丛话云余曩岁冬闲于吴兴山中营先陇阙一山路傍有数巨石其穴颇深试令仆辈（划去戈改属）之见莺燕蛰于其闲甚众急掩之】 
鸠 【左传有五鸠尔雅鵊鸠布谷也本草斑鹪一名斑鸠又有青鹪今乡土皆有斑鸠价高于布谷青鸠又倍】 
雀 【冬初有一种黄雀在田闲甚肥美所谓披（帛系）者】 
雉 【左传有五雉今山闲有文备五采猎户能射之以货人亦多食】 
鸰 【以下三物旧编载云山林多鸠鸰亦有鹰雕】 
鹰
雕
右禽属本郡多水故家禽蕃鹅鸭野禽多鸥鹭而近山林则有雄雉之类续图经旧编所载及今添殊不能备也山墟名载长兴凤亭乡云昔有凤栖于此凤非常禽统记载慈禽不知其名亦略去
　　鱼属 
鲈 【本出松江太湖鱼性溯流遇水涨上入苕霅肉细美宜羹又可为脍张翰所思者】 
鮆 【山海经云苕水多鮆鱼注鮆鱼狭薄而长头大者尺余太湖中今饶之尔雅鮤鱴刀注今之鮆鱼也出太湖肥美鮆作启切一名刀鱼煎炙为馔肥美兼可为脍细者可谓鲜】 
白鱼 【旧编云湖白次鲈今乡土四五月水涨渔人竞于苕霅闲钓网得之有一二十斤者乡人以为珍味本草云大者六七尺色白者是】 
青鱼 【统记云风俗占云青鱼喷浪天必大风旧编云止可为鲊本草云作鲊与□石人相反】 
鳜 【旧编云鳜次白乡土颇贵此鱼张志和渔父词云桃花流水鳜鱼肥】 
鲫 【旧编云鲫次鳜本草可和莼作羹又可作鲙今乡土为鲙尤尚此鱼】 
鲤 【本草云形既可爱又能神变故琴高乘之可作鲊今乡人以为鲊极肥美为脍次之】 
（鱼占） 【本草作（鱼夷）可作臛食今亦饶有】 
鳢 【本草作蠡云可作鲙今乡人罕食或作熟鲙羹】 
鲿 【今添详鲦鳝今乡土谓之黄鲿鱼】 
银鱼 【旧编云银鱼虽细惟州富有亦出太湖一名鲙残色白如银骨细而嫩】 
鳗鲡鱼 【今添本草云形似（鱼单）能缘木】 
（鱼单）鱼 【本草云有青黄二色生水岸泥窟中今乡人取以为臛】 
（鱼酉）鱼 【本草云形似鳗而短】 
右鱼属郡有渔户专以取鱼为生风朝雨暮月夜雪天鼓枻鸣榔披蓑垂钓悠扬波上宛若图画又有据水畔设网编苇为断又独笼罩机械不一四时不停随得随货俗喜鲜食多寡皆尽至于桃花水生黄梅潦涨湖鱼泝急流而群上渔人至施长网截巨川而取之举网至数十尾巿价为俯家率饫且为鲊以寄远非时暑又为鲙
　　虫属
蜂 【蜂类不一维成蜜者名为蜜蜂山家率为筒涂蜜以致之蜂以类至采花酿蜜至冬取之必余其半以为蜂食不尔无（口焦）类矣有黄蜂尔雅云在树上作房江东亦呼为末（上逢下虫虫）有黑蜂甚大名土蜂尔雅注云江东呼大蜂在地作土房者为王（上逢下虫虫）二蜂皆毒皆螫人】 
（上圭下黾） 【（上圭下黾）类不一唯色带青而肱长者为人所食汉书东方朔传上林南山水多圭黾鱼贫者得以人给家足惟圭黾形似虾蟆而小长脚人亦取食之今乡土惟贫乞取以货名田鸡近有知梁繇杨迪云判跋云绍兴庚申岁故相朱公胜非为湖州守者首禁采捕甚严一日谓僚属曰某系面奉玉音云朕前夕梦数百白衣人逐朕乞命问之臣等乃虾蟆缘江渚人好食啖田鸡尝受刀砧之苦今又将备禁中品馔乞诏免采捕朕嗟异而许之此事甚异降旨禁戢卿为朕记之当更举察此文见印施本郡每岁夏初即举行揭榜禁捕】 
蛟 【吴兴记云天目山有蛟龙池耆老相传入山之人尝见山边有美人是蛟所化也】 
蛇 【杼山有避它城按说文它蛇也上古患蛇而相问曰得无它乎盖古人筑城以避它也陆洞杼山记所载如此本草有乌蛇白花蛇又有赤（虫连）蛇黄领蛇多在人家屋上食鼠子雀雏又有蝮蛇蝮色鼻反□长身短头尾相似大毒今乡土皆有之乌梢黄领不甚毒赤（虫连）亦能伤人惟蝮蛇大毒俗呼土灰蛇以其色似也夏夜多横卧当道人践之即被囓不急治有致死者山闲人自有草药能疗或多以水调白芷末饮亦能治本草又云蝮蛇七八月中毒盛时吐口中涎沫于草木上着人身即肿成疮卒难治疗名蛇漠疮又一种小蛇色极青能登木竹采樵人多为所伤又一种如蛙而长色如竹叶多在竹上土人云蝮蛇一产三物故其毒均】 
蜘蛛 【本草云蜘蛛数十种尔雅所载七八种耳有色黑而黄斑足长身大者为网□花木上能螫人又有缘壁而大者能啮人影成疮肿】 
蜈蚣 【本草云有吴川谷有赤头足者又有黄足者性能制蛇亦囓人以桑汁白盐涂之即愈今乡土有之】 
蝼蛄 【一名蟪蛄今乡土有之夜出扑灯亦能囓人本草云今人夜忽见出多打杀之云为鬼所使也】 
蚊 【苏东坡为湖守有诗云风定轩窗飞豹脚苕溪渔隐曰吴兴泽国春夏之交地尤卑湿乃多蚊蚋豹脚者黑花蚊也俗称草蚊日闲亦飞噆人肤能成疽其尤多者灰色蚊昏晓聚檐闲成声统记云江子汇自昔多蚊蚋马自然泊舟后至今无之蚋自一种极小而黑亦日闲飞出囓人惟山闲草多处有城巿罕见】 
龟 【长兴县有神蔡里昔人于其地获灵龟又南史陈章后母苏氏遇道士遗五彩龟事见贵泾下又吴兴见渔人笼得一白龟买而放于余不溪中其龟三顾而没后其人封侯铸印龟亦三铸三顾其人悟取而佩之又符瑞图宋明帝大始二年吴兴献六眼龟六年报八眼龟元嘉十年乌程县有白龟见太守袁思道进之又梁故鄣令夏侯珧上六眼龟表云据县民黄安世于所居渚次见神龟一头自水登岸流精出彩群龟数十同行齐整有如卫从唐则天朝德清县百姓沈命长家生五色龟云化中得龟长一尺二寸遂表献之敕改其年为长寿】 
（上敝下黾） 【今溪港有之取为臛诗言炮（上敝下黾）古为佳馔】 
鼋 【旧编云乡土有鼋人不以为珍左传宰夫解鼋食大夫本草云鼋鼍此等老者能变化为邪魅自非急弗食乌程乌将军庙前大池中有大鼋甚多人不敢捕】 
蟹 【杜牧之吴兴诗曰吴溪紫蟹肥旧编云八九月溪蟹大者如（木宛）极珍美本草云蟹八月腹内有稻芒向东输海神食之无毒俗语云十月雄斗大虫谓之螯大而有力亦称螃蟹】 
虾 【本草云小者生水田有小毒无须者白色者不可食及腹下通黑者亦不可食今有二种黑者出溪白者出湖皆为馔】 
螺 【今添本草有田螺生水面及湖滨大如桃李今有之又有细者曰螺蛳田时皆有之又有白而圆者名海螺黑而锐者名海蛳种于田泽春月取卖】 
蚌 【大观元年乌程渔山有渔者邵宗盖以取蠃蚌为业梦僧叩门粤四日剖蚌见珠得阿罗汉偏袒右肩矫首左顾现行脚相领封发誓不复食蚌本草蚌为大蛤又有蚬形如海蛤而（土冗）厚者有细长如（虫进）者俗呼软岸皆宴人所食珠罗汉今在慈感寺有郡人刘寿刻石记】 
右虫属凡居陆安水蠕动之类皆曰虫厥汇最伙今举其可纪者昔周官二训掌地道慝说者曰地慝地所生恶物害人者若虺蝮之属禹铸鼎象物百物为备使民知神奸乡土有数物能螫囓人或为异所谓地慝今复附见使人知所避也云 【卞山黄龙洞祯明中有黄龙现统记祯明中杭州差军将吴承裕与道正等赍龙简诣卞山金井洞设醮已毕有黄龙现于洞中可长二丈爪牙鳞鬣光照山川遂于洞侧置祥应宫灵物不常有故不载】 
　　木属
桑 【吴兴记乌程东南三十里有桑墟梁陈故事吴兴太守周敏劝人种桑颜真卿西亭记乌程令李清种桑盈数万本草有山桑有家桑叶桠者名鸡桑尔雅有女桑（上厌下木）桑齐民要术有荆桑蛇桑今乡土所种有青桑白桑黄藤桑鸡桑富家有种数十亩者（上厌下木）桑山桑也生于野】 
柘 【潘炜吴兴诗曰桑柘远连云】 
松 【舆地志戍山周回十五里悉产青松法华寺前有松径数里长兴有松村今处处山有】 
杉 【唐高智周精舍寺诗曰院古□□□】 
柏 【德清文墅山郭先生手种柏千株太玄观远坛有古柏十九】 
桧 【长兴大雄寺殿前古桧中空裂为四枝荫半庭坚如金石相传陈高祖手植号陈朝桧】 
枫 【陈武帝在田时有枫木下见一人谓曰子后当富有四海言讫不见出梁陈故事又本草云枫脂沦于地千年变为琥珀又云松脂千年为茯苓又千年为琥珀今人往往于松下得茯苓有重斤许者】 
桂 【杼山有青白紫桂号三桂棚出寺碑】 
榆 【山墟名云长兴有赭石山多产刺榆本草云江东无白榆又云榆皮可入药荚可为羹实可为酱材可为器用齐民要术有白榆刺榆梜榆今乡土有刺榆梜榆二种】 
桐 【吴兴记云乌程县南百里有胡墟钱林居梓山味桐映井本草注桐有四种青桐似梧桐无子白桐有花有子子可为油冈桐无子堪作琴瑟又有梧桐乡土俱有之】 
櫱 【乌程有黄櫱山黄櫱涧本草有櫱木注黄櫱也】 
槠 【山墟名云贵岘山多产槠玉篇槠木名冬不雕】 
栲 【山墟名云凤亭山多产栲栎】 
栎 【见上】 
杬 【唐贡杬子以杬木汁煎浸鸭子也】 
柳 【吴兴记云乌程县南百五十里有柳墟又有柳湖又金石山多蒲柳】 
梓 【德清黄山有梓华庙】 
漆 【旧编云县脚岭多漆林又贡上漆器三十事今废】 
槐
樟
栩 【本草云即橡斗也】 
柽 【尔雅柽河柳本草云今水边赤杨也】 
楮
杞
枳 【枳橘类本草注今江南俱有江北有枳无橘】 
吴茱萸 【本草云以其出吴中以别山茱萸也】 
（木宗）榈 【旧编德清太玄观遶坛有（木宗）榈三株】 
牡丹 【本草云吴牡丹】 
右木属续图经多载内桧櫱栲漆槐栩楮杞枳九种新添茱萸牡丹元系药属按本草云药之属木者附木今不别条
　　竹属
箊竹 【旧图经云左太冲吴都赋曰其竹则筜箊统记云今斑竹呼玳瑁竹】 
苦竹 【吴兴记今石山多苦竹武康有黄竹村】 
箬竹 【山墟名云箬岘山以产箬为名又长兴县有上箬下箬里】 
筀竹 【吴都赋作桂旧编云早筀食笋晚筀养竹】 
淡竹
觔竹
篌竹
水竹 【以上四种皆宜为器并续图经所载】 
燕竹 【笋最早燕至即生】 
篾竹 【宜为篾丝】 
紫竹 【色紫】 
慈竹 【四时皆出笋周生外故曰慈】 
闲竹 【有黄竹而闲青者本出会稽曰黄金闲碧玉又有青竹而黄闲者】 
猫竹 【笋出如猫头本出于江西今有之笋甚大】 
象牙竹 【笋白而大】 
哺鸡竹 【今添】 
右竹属古扬州有筱簜尔雅东南之美有会稽竹箭郡地旧属会稽郡郡之产竹自古然矣尝观齐民要术云北方之竹不过苦淡二种本草于苦淡外有（上竹下堇） 【音谨】 而已吴都赋有筜篻簩李善云皆出岭外本郡竹类亦可谓多也
　　草属
苕 【郡有苕溪统记曰苇花兰心曰苕溪以两岸生苕故为名也】 
苹 【郡有白苹洲柳恽江南曲曰汀洲采白苹统记曰苹似莼而不滑莼花黄苹花白故曰白苹吴兴风俗以为蒸尝菜诗注谓大萍误矣】 
菰 【郡有菰郡即茭也本草有菰白俗呼茭白又名蒋唐韵曰蒋菰也东迁僧乔半蒋席体】 
蒲 【古乐府云拔蒲五湖中】 
兰 【山墟名南屿山有兰芷畹西施种香之所本草兰草生大吴池泽又一种今诸山有松竹荫处皆野生钱林居梓山芝兰送馥】 
荻 【郡有荻塘隋录沈宏居荻塘夜烧荻自照读书】 
蕙 【德清有蕙圃里一名菖蒲别名】 
芷 【兰芷畹见上】 
茅 【梁陈故事白茅山生续茅今山中多有之】 
葛 【朱少帝前溪曲黄葛生烂漫袁高山诗扪葛上欹壁今山闲多有之】 
</div>
    <div class="pagination">
<a href="嘉泰吴兴志_page33.html">上一页</a><span>...</span><a href="嘉泰吴兴志_page29.html">29</a><a href="嘉泰吴兴志_page30.html">30</a><a href="嘉泰吴兴志_page31.html">31</a><a href="嘉泰吴兴志_page32.html">32</a><a href="嘉泰吴兴志_page33.html">33</a><span class="current-page">34</span><a href="嘉泰吴兴志_page35.html">35</a><a href="嘉泰吴兴志_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
