<!DOCTYPE html>
<html>
<head>
    <meta charset="UTF-8">
    <title>漕船志 - 第 23 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>漕船志 - 第 23 页/共 23 页</h1>
    <div class="content">　　崇景堂记 

　　工部尚书郎玉泉邵子分署吾淮之清江浦岁余，厥政孔修，而崇景之堂适成。乃遣礼币，诣元山居，而致状曰：夫子道在天下，教及万世，如日丽天，如水行地，故其祀也，与天地终始，虽蛮戎狄貊，罔不尊之。则其崇景之思，匪吾人可得已也。浦去郡治叵远僻，罔克与厥丁祀，以识崇景之思。且复琳宫梵宇在吾道斥逐之者，纷然相望，而夫子之祠蔑有作之。呜呼！高山仰止，景行行止。卫吾道者，可不加之意乎？经济奉明天子命，莅厥载师于兹，朝瞻夕惟，茫无所依，恒用切于怀，虞劳虞伤，作之无由也。爰度署居芜彼左隙，乃迁右圃之闲亭、后隅之逸室以饰之。堂宇既成，中位夫子而配以附焉。乃窃风诗之意，颜之曰“崇景”，识吾瞻仰之心云耳。子曷名言以纪厥意，以俟后之爱礼者，益大其规则幸矣。元乃叹曰：“伟哉！崇景之堂之建乎，其君子反经之心已乎！反经云者，正本清源，策之上也。策之上者，道之幸也，堂之不可不建也明矣。况建而不至劳吾民、伤吾财，尤为善者。颜堂之意，状言备矣，元复何言？元因是而探子之心所未发者，以塞子之请可乎？子之分署吾淮也，例以三年之久，北望君门，南望亲舍，地之相去各数千里。吾之一身，官寄于兹，宁无思乎？思之所系，崇景为大，故一登斯堂，俨然如见我圣师焉。则忠孝之心不能自已，职已修而益修，功已懋而益懋，仰不愧天，俯不怍人，以期不负君恩亲德与师之教焉尔夫。然则吾心与天游，一息罔怠，崇山可仰，景行可行，而吾道之堂巍然日高，焕然日新，在吾方寸中矣。元不佞，倘以元言近道，请付石工，庶不为石累，而元之言亦藉此以垂不朽云。” 

　　嘉靖九年岁次庚寅仲冬吉 

　　赐进士第亚中大夫山西布政司参政 

　　前监察御史淮阴李元撰 

　　书崇景堂碑阴 

　　堂之有记，纪也，纪厥初以诒终也，纪之以碑，俾终有纪也。纪则载，载则传焉。语曰：“可墟可壝，可沧可桑，而垂之金石者，未可泐也”。故曰：“金石者百世之珤”。兹堂之创之由春山藩侯，记言腴矣。曰堂者三，曰亭者一，右以致斋，左以授馆，而胥以三，垣以环之，池以堧之。水泽既钟，芹茆相匝，而祀可衍矣。乃捐金焉。笵鼎者三，以焫也；笵觚者六，以臿而共也；笵爵者十有五，以成献也。 
　　奉其几案，陈其匪祝，修其尊缶，洁其巾羃，县其钟鼓。为笾者八，豆如之；为登者五，缾如之。识以岁时，款以堂名，缉以除门，嗣以膻芗而祀，可视矣。后之视是祀者，或有启焉。而弘其规，而详其制，则存羊之意，不无所补云。 

　　嘉靖九年岁次庚寅仲冬望日仁和邵经济书 

　　《济漕志补略》序 

　　政典有常，不容紊也，君子不自异也；政法有变，不必齐也，君子不尽同也。故夫画一之守，才誉逾光，更张之调，明机勿失。而世方以诡随为同，矫诬为异者，亦远矣哉！夫天下之治不能久而独善，而况夫财贿监司，弊风夷射，逆遏而豫防之难矣。淮安清江厂督理漕舰，榷征商货，帑藏出纳，岁计不赀。而综理防检之大，凡所谓《漕船志》者，盖彝与也。比数年来，宏纲式昭，而遗奸日起。工曹郎浙杭邵君仲才继司厂事且三年矣，清才远猷，雅不自用。考诸志，盖席元山其主盟，有师承之道。参诸时，盖张、吕二君子其同志，有友辅之益，调停润色，增美前休，事陈义意，物立章程，法斯备矣。屡变而终归不紊，小异而无妨大同，《志补》所以作也。防民为远，明志为洁，取善为公，觉人为厚，有君子之道四，故序以归之。 

　　嘉靖十一年春三月 

　　赐进士通议大夫南京刑部侍郎前都察院右副都御史 

　　奉敕抚视江浙等处地方淮阳胡琏序 

　　《济漕志补略》序 

　　经济薄劣，奉命役于淮三年，昧于事，事弗足以身，兹役而岁深焉。疲神殚虑，或摅一得于兴革者，一遵昔贤元山公建置。《漕船志》之纪陈，不敢执一私见，生一厉阶。虽然能必其弗眚载师梗后役不耶于时代矣。事往矣委诸，或曰心之郛也，存于政，政之绪也。昭于纪，纪斯载，载可考焉，曷委诸？且二三君子夙董兹役，政良善殷，近可式法，而重修之志有弗逮者，子代且委焉，非所以存政也。盍汇诸以俟后考？经济敬承缉略如左，名曰《济漕志补》云。 

　　嘉靖壬辰午日仁和邵经济识 

　　兼山亭记 

　　嘉靖乙未，客有过清江水部公署者，问曰亭名“兼山”何？曰：墙之东巍然而高者非亭乎？隆然而起者非山乎？故名曰“东山亭”。池之南巍然而高者非亭乎？隆然而起者非山乎？故名曰“南山亭”。斯亭左顾前盼，对焉若宾，附焉若从，实兼是二山二亭者，故名曰“兼山亭”。客曰：“嗟乎！亭固旧也，意义固浅而近者也。”曰：“予固欲仍夫旧亭也，固欲浅近夫意义也。天下之物不必已创之为美，凡物之名不必广引之为奇。抚景寓目，观物赏心足矣”。是故登东山之亭则歌曰：“我徂东山，慆慆不归。我来自东，零雨其蒙”。周公固亦勤劳矣乎？登南山之亭则歌曰：“节彼南山，维石岩岩。赫赫师尹，民具尔瞻”。我将得不为师尹矣乎？由是息驾于兼山之亭，则又诵曰：“兼山艮君子以思，不出其位。我将有艮腓之思矣乎？学以察理，养以澄私。时止则止，时行则行。湛一敦厚，笃实光明，则天下之理得可以芜三才而两之矣。奚以二山为哉！”客曰：“旧名‘一鉴’、‘环碧’，语诸水也。专言诸山，何曰艮？言行止用兼之矣”。是故仁则未尝无知，静则未尝不动，夫是之谓一神两化之道也。客曰：“吁！子固庸心于艮身之学，而取则于公旦之业者乎？”曰：“此诚予之愿学而未能者耳！”因次第其言而记之。 

　　嘉靖十四年岁次乙未孟冬吉旦 

　　赐进士承德郎工部主事余姚徐存义撰 

　　重修工部厂记 

　　陈子奉若明命，董厥清江厂事。至之日，达观于堂、于寝、于门库庖湢，荒圯弗治，蓬蒿蔚如。仰而叹曰：“时余之责也。顾靡财则谤兴，动众则怨集，人其谓何？”既又叹曰：“庸何恤哉”！夫事有小靡而大益，暂动而永息者，昔人为之矣。矧曰：“余责庸何恤哉”！询于众，佥曰：“惟允”。乃诹七月之吉，抡材伐石，召匠佣夫，丹垩毕施，绳墨攸正，三阅月而落成焉。为屋以楹计者百有五十，为垣以堵计者二百有八十，为门六，为神祠二，为绰楔一。提举公廨，以栖官吏者，屋凡四十二，楹门二，物鲜暴殄，人咸用情，跂如翼如，化旧为新矣。于是颜其堂曰“鉴空衡平”，着志也。财犹腻也，污焉甚矣。靡公靡明，敝其用滋，故君子秉鉴所以自照也，持衡所以自准也，示民有则也。门之中曰“仰极”，着向也，堂负离而抱坎也。门之外曰“司空行署”，余榷课之暇，时一临焉，以考事也。呜呼！兹余弗获已之政也。后之君子嗣而葺之，庶其有永乎？庸书于壁，以纪岁月。 

　　嘉靖十五年岁在丙申冬十月吉 

　　赐进士出身工部都水司主事通郡陈尧书 

　　新建清江书舍记 

　　清江介于山阳、清河，两邑之民萃焉。去治各三十里，士之原就校师者，苦终岁裹饭，濡迟家食，辄贰崇功之志。石宪张令逝，贤科鲜着，虽有颖慧之资、兼博之才，义聚日踈，追琢未逮，似或歉于大成耳！选承明命，莅事淮濆税举，诸属咸称职司。得乘公务之余，偕二三子讨绎夙肄，继而朋来益众。底止靡容，爰谋筑舍。水署之东，隙地旷夷，乃定荒度，捐俸市植，匠厮率力。经始于辛丑二月，阅四月毕绪。外为门曰“清江书舍”，中为堂曰“文会”，后为轩曰“退省”。翼堂之左右计楹十二，则诸生所寓也。仍于书舍南置地数十亩，以为理葺圯毁之需，而书舍可永矣。 

　　夫古之制边也，假士假候，皆择其邑之贤材有护者，试民于射法，教民于应敌。服习以成，勿令迁徙；幼则同游，长则共事；夜战声相知则足以相救，昼战目相见则足以相识，欢爱之心足以相死。如此而前斗不还踵也。选不佞，差有一日之长，义学训蒙，复创书舍，集清江之士躬自道迪，讲题改课，暄寒不废，亦既仿古制边之纪矣。至于互相砥砺，互相切磋，务成居肆之事，如制边之前斗不还踵云者，则责固有所归也。希骥之马，即骥之乘，希颜之徒，即颜之伦，在乎加之意而已。是故登文会之堂则敬业乐群，舍己取人，毋类于小慧，毋愆于干糇，斯可谓之文会焉尔也。登退省之轩则检身，克己寡过，未能默而成之，不言而信，斯可谓之退省焉尔也。愧于屋陋，厌见肺肝，作伪心劳，枉此宫墙之美者，名曰“自欺”。鉴空故照，水虚故受，若执己见之偏，弗能逊志。观理以求精微高明之致者，名曰“自是”。以筳撞钟，以管窥豹，响象几何？訑訑之声音笑貌，拒人千里，不可与入尧舜之道者，名曰“自足”。自欺则罔矣，自是则蔽矣，自足则画矣。罔也、蔽也、画也，非所以语吾文会也，非所以语吾退省也，盍相与勖之哉！是为记。 

　　嘉靖岁在壬寅仲春吉旦 

　　赐进士出身工部都水司主事余姚叶选立 

　　重建清江义学记 

　　子曰：“十室之邑，必有忠信如丘者焉，不如丘之好学也”。孟子曰：“大人者不失其赤子之心者也”。赤子之心云者，云此忠信而已。人之有生，未有无此忠信者；忠信之人，未有不可以学礼者。风气下衰，幼便骄惰，长益浮靡，不着不察，不能不失其初心，则所谓不如丘之好学耳！此其转移制裁之机，在家则存乎父兄，在公则存乎官司。 

　　后皋子部使督艖清淮，若无民事之寄，而善与人同之意。虽一介之士，犹存心于有济。矧居民之上，忍视民之沦于无教，而漫然不为之所耶！是故设书舍于署东，以群多士。其自十五以下，宜令习礼诵诗，知进退揖让之节者，古人别有小学焉。水司旧建义学，在关祠之后，基僻而隘，垣宇悉圯。会有杨生愿以芜址入营学舍，杨生贫，即畀之旧地，且助其构室之费，而新创可拓也。辛丑春正，经事捐俸度工，阅二月就绪。广袤周三十二丈，中为堂，外为门，聚镇之童稚，遴宿儒为之师，日给薪资。每暇必躬厘句读，校其勤惰而惩劝之。行之期年，童稚之学礼济济尔，折折尔，咸知求益焉。非敢曰誉髦，亦或庶几乎一介之士之有济也。 

　　夫饥而济人之食，寒而济人之衣，特一夫一时之饱暖也。蒙养以正，山下出泉，果行育德，由此而发之词章，则为文人矣；由此而登之科第，则为官人矣；由此而跻之明觉，则为哲人矣。诗云：“既醉以酒，既饱以德”。言饱乎仁义也，固夫人之膏（梁）［粱］也。令闻广誉施于身，固夫人之文绣也，饱食暖衣之济，后皋子之望于清淮也，岂曰小补之哉！ 

</div>
    <div class="pagination">
<a href="漕船志_page22.html">上一页</a><span>...</span><a href="漕船志_page18.html">18</a><a href="漕船志_page19.html">19</a><a href="漕船志_page20.html">20</a><a href="漕船志_page21.html">21</a><a href="漕船志_page22.html">22</a><span class="current-page">23</span>
    </div>
    <div class="pagination"><a href="index.html">返回目录</a></div>
</body>
</html>
