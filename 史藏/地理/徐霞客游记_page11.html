<!DOCTYPE html>
<html>
<head>
    <meta charset="UTF-8">
    <title>徐霞客游记 - 第 11 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐霞客游记 - 第 11 页/共 13 页</h1>
    <div class="content">　　徐霞客游记卷九下
　　明　徐宏祖　撰
　　西南游日记十六【云南】
　　十三日早饭平明抵北门从门外循旧城而西一里转而南半里其南则新城复拓而西出随之又西半里又循城南转半里过西门乃折而西向行度一桥西三里乃蹑坡二里逾坡西稍下其坡自西山东下至此伏而再起其南北俱有峰舒臂前抱土人称为旗鼓山而坡上塜累累盖即郡城之来脉也土人言昔土官髙氏之塜当此岗国初谓其有王气以大师挖断其后脉即今之伏脉也不知起伏乃龙脉之妙果挖之适成其胜耳宜郡城之日盛也由伏处即上蹑坡行一里至坡脊南北俱坠坑成峡又一里南渡西峡之上从南坡蹑峻西登二里稍平再縁南坡折而上一里复随峡西入一里抵西岭下转而北向蹑峡中其峡乃坠水枯涧巨石磊磊而叠磴因之中无滴沥东西两崕壁夹骈凑石骨棱棱宻翳防蔽路縁其中白日为冷二里余有巨石突涧道中若鹢首之浮空又若蹲狮之当户由其右崕横陟其上遂循左崕上其峻束愈甚二里始平西行峡中一里稍上北崕峭壁起如奋翅劈霄而南崕亦崭削相逼中凑如门平行其中仰天一线余以为此南度之大脊也透其西峰环壑转分为二岐一由脊门西下循北山而西北一由脊门直出循南山而西南莫定所适得牧者遥呼而问之知西北乃樵道也遂从其西南行半里有中悬壑中两三茅舎当其上亦哨守者之居也从其南平行峡中西望尖耸立髙出众顶余疑路将出其西北及西二里稍下洼中半里抵尖东麓其处洼而无水西北西南之峡俱似中坠始悟脊门西来平壑至此皆中洼而非外泄之峡矣从洼西南上遂披尖东南峡而登宻树防茸髙倒影二里循西转遂逾其东度之脊西半里盘尖之南西北半里又逾其南度之脊此脊髙于东度者然大脊所经又似从东度者南转而脊门非其度处也逾脊遂北向而下一里已出尖之西至此盖三靣挟尖而行矣乃西向随峡下坠一里峡始开一里转而西南乃循南山之坡曲折西下三里抵盘壑中其处东北西三靣皆崇西北东南二靣皆坠峡惟西南一脊如堵垣平陟其上共二里逾前冈有废舎踞冈头是为汝南哨其东南坞中有村倚东山乃土官所居土人又名为虞蜡播箕由哨南下行坞中一里余遂南入峡东西皆土逼夹其下颇峻二里出峡乃饭复见东南有坠壑乃盘西之南复西陟其坞一里余复陟其西而南盘之遂西向循坡下北南壑路从深树叠石间下甚峻四里转峡度脊其下稍平西南半里有茅棚卖浆岗头乃沽以润枯肠又西南半里下至壑底有水自南峡来径壑中北透峡去是为清水江始知壑西之山反自大脊南度而北其水犹滥觞细流不足名溪而以江名耶其下流北出当西转南下而合于剑川之上流然则剑川之源不第始于七和也清水江东防有数家居壑中上有公馆为中道渉水西从西坡南北上迤循西山西南三里余乃折而西南上甚峻一里又折而西半里西逾岭脊即南从东大脊西度北转者当北尽于清水江西透之处者也越脊西下峡中二里峡始豁而下愈峻又一里余始就夷行围壑间又一里余乃循南之西而南盘之一里出其口始见其西羣下伏有峡下嵌甚深南去稍辟而东南峡中似有水光掩映者则剑川湖也西南层峙雪色弥莹者则老君山也南盘二里又见所盘之崕其西石倒涌突屼嵯峨骈错趾下其下深壑中始见居庐环倚似有楼阁瞻依之状不辨其为公馆为庙宇也从其上南向依东崕下二里西度峡脊已出居庐之南遂循西南下一里则东峡已南向直趋剑湖矣于是南望湖光杳当东山之麓湖北帯壑连青环畦甚富意州治已在其间而随峡无路路反从头透坳西去一里稍下又转西峰而盘其南又一里南靣豁然其前无障俯见南湖北坞而州治倚西山当其交接处去此尚逺路盘坡西行一里余乃从坡西峡中南下又一里抵山麓乃循崕西转半里则村居倚山临坞环堵甚盛是为山塍塘问距州尚十里而担者倦于行乃遂止十四日昧爽饭于山塍塘平明乃行自是俱西南向平畴中行矣二里余有一小山南突平川路从其北西转而挟之复西南平行畴中雨霏霏至二里有大溪自北而南平流浅沙汤汤南注湖中然湖自下山塍已不可见矣随溪南行又半里大石梁西跨之其溪流盖北自甸头来按志州西七十里山顶有山顶泉广可半畆为剑川之源此山不知何名今丽江南界七和后大脊实此川发源之所则此山即在大脊之南可知更有东山清水江之流亦合并之其盘曲至此亦不下七十里则清水江亦其源可知从桥北望乃知水依西山南下其东则山塍塘北之山盘夹之山塍塘之东山南坠而为川又东则东山乃南下而屏其东与西界金华山为对是山塍塘者实川之北尽处其东南辟而为川以潴湖其西北夹而为峡以出水者也过桥风雨大至随溪南行半里避于坊下久之稍止乃西南复行塍间一里余一小流西来乃溯之西一里抵剑川州州治无城入其东街抵州前乃北行税行李于北街杨贡士家乃买鱼于市见街北有祠入谒之乃祠死节段公者叚名髙选州人万厯末以进士为重庆巴县令閤家死奢酋之难故奉诏立祠今其长子暄廕锦衣在都祠中有一生授防童植盆中花颇盛山茶小仅尺许而花大如碗出祠东还寓以鱼畀顾仆令守行囊而余同主人之子令担者挈饭一包为金华之游出西郊天色大霁先眺川中形势盖东界即大脊南下分为湖东之山者是为东山西界则金华山最髙北与崕塲诸山南与罗尤后岭颉颃西峙是为西山其北则山塍后岭自东山北转西亘而掉其尾其南则印鹤山自东山而下西顾而为其岭中围平川东西濶十里南北长三十里而湖滙其半湖源自西北来向西南破峡去而湖衍于东南此州中之概也其地在鹤庆之西而稍偏于南在丽江之南而稍偏于东在兰州之东而稍偏于北在浪穹之北而稍偏于西此四境之凖也州脉自金华北岭东环而下由州治西行一里余及其麓有二寺并列而东向俱不宏敞寺后有亭有轩在层崕盘磴之上水泉飞洒竹影桃花罨映有致为乡绅杨君之馆由其北蹑崕西上有闗帝庙亦东向而其处渐髙东俯一川甸色湖光及东山最髙处雪防层叠甚为明媚由庙后循大路又西上半里北循坡而下为桃花坞由分岐而上为万松庵而直西大道则西逾岭而抵莽歇岭者也乃随杨君遂从北坡下数百歩而桃花千树深红浅晕倐入锦绣囊中穿其中复西上大道横过其南其上即万松庵其下为叚君墓皆东向叚墓中悬坞中万松髙踞岭上并桃花坞其初皆为土官家山墓为段氏所塟而桃花万松犹其家者万松昔为庵今亦营为马鬛门扃莫由入仍从闗帝庙侧约一里下山山之北有峡甚深自后山环峡而出涧流嵌其下是为崕塲两崕骈立其口甚逼自外遥望不知山之中断也余欲溯其流入以急于金华遂循山南行一里余有冈如堵墙自西山而东亘州南乃引水之冈也逾冈又南一里余有道宫倚西山下亦东向其内左偏有何氏书馆何乡绅之子读书其中宫中焚修者非黄冠非瞿昙也引余游馆中观茶花呼何公子出晤而何不在留予少憩予急于登山乃出从宫右折而西上坡一里有神庙当石坡上为土主之宫其庙东向而前有阁阁后两古栢夹立虬藤夭桃连络上下流泉突石错落左右亦幽閴名区也与何公子遇欲拉余返馆且曰家大人亦祈一见盖其父好延异人故其子欲邀余相晤余约以下山来叩遂从庙右西上于是崇扳仰陟遵垂坡以登三里转突崕之上其崕突屼坡右下临深峡峡自其上石门下坠甚深从此上眺双崕骈门髙倚头其内环立罨翠彷佛有云旌羽裳出没盖鼓勇直上曲折悬陡又一里而登门之左崕其上有小石塔循崕西入两防中辟上挿云霄而下甚平有佛宇三楹当其中楹左右恰支两崕而峡从其前下坠路由左崕入由右崕栈石壁而盘其前以登玉皇阁佛宇之后有池一方引小水从后峡滴入池上有飞岩嵌右崕间一僧借岩而栖当两峡立之底停午不见日色惟有空翠冷云绸缪户牖而已由崕抵坡坳而登内坞有三清阁由崕右歴栈而蹑前崕有玉虚亭咫尺有幽旷之异余乃先其旷者遂蹑栈盘右崕之前栈髙悬数丈上下皆絶壁端耸云外脚挿峡底栈架空而横倚之东度前崕乃盘南崕西转北上而凌其端即峡门右崕之絶顶也东向髙悬三靣峭削凌空无倚前俯平川烟波村树歴歴如画幅倒铺后眺内峡环碧中廻如蓉城蕋阙互相掩映蔼莫测头止容一阁奉玉宸于上余凭揽久之四顾无路将由前道下栈忽有一僧至曰此间有小径可入内峡不必下行余随之从阁左危崕之端挨空翻侧践崕纹一线盘之西入下瞰即飞栈之上也半里而抵内峡之中峡中危内簇瓣分蒂绾中空如莲房有员独穹于后当峡中峙两旁俱有攒合畍为两峡合于中前旁外缀连岗自后脊臂抱而前合成崕门对距止成线峡外围中簇此亦洞天之絶胜矣岗上小共有五顶土人谓上按五行有金木水火之辨即不借五行亦岂输三岛哉中前结阁奉三清前有古栢一株颇巨当两峡中合之上余欲上蹑中见阁后路甚仄陟左峡而上有路前蹈峡门左崕之顶乃陟峡而北蹑之东出西转有塔峙坡间路至此絶余犹扳巉践削久之不得路而杨氏之子与担夫俱在下遥呼乃返从内峡三清阁前下坠峡底共一里而至峡门内方池上就岩穴僧栖敲火沸泉以所擕饭投而共啖之乃与僧同出峡门循左崕东行僧指右峡壁崕之下石裂而成门下临絶壑中嵌巉崕其内直逼山后莽歇峡中从来皆虎豹盘踞无敢入者余欲南向悬崕下僧曰既无路而有虎君何苦必欲以身试也且外阻危崕内无火炬即不遇虎亦不能入杨子谓急下山犹可觅罗尤温泉此不测区必不能从也乃随之东北下山一里路分两岐一循山北下为入舟便道一直东随坡下即来时道僧乃别从北去余仍东下一里路左有一巨石当坡东向而峙下瞰土主庙后石髙三丈东靣平削镌三大天王像于上中像更大上齐石顶下踏崕脚手托一塔左右二像少杀之【土人言土司出兵必宰猪羊夜祭之祭后牲乌有则战必有功】是为天王石又下一里至土主庙南乃逾涧南上坡循西山之东逾坡度坞南向而行村之倚坡临川者篱舎屈曲竹树扶踈缀以秾桃素李光景甚异三里余而得一巨村则金华之至是南尽又下为盘岭廻亘南去兰州之道由是而西逾之从杨村而达焉由南东盘东突之嘴共里余南转而得罗尤邑亦百家之聚也其处有温泉在村洼中出每冬月则沸流如注人争浴之而春至则壑成污池焉水止而不流亦不热矣有二池一在路旁一在环堵之内今观之与行潦无异土人言其水与兰州温泉彼此互出此溢彼涸彼溢此涸大喜东出者在秋冬西出者在春夏其中间隔重峦絶箐相距八十里而徃来有时更代不爽此又一异矣村中有流泉自西峡出人争引以灌与温泉不相渉其上有石龙寺以晩不及探遂由大道北返四里北越一桥桥北有居庐为水寨村从村北折而西望金华山石门之峡髙悬双阙如天门夐峙又二里北抵州治入南街又里余而返寓
　　十五日余欲启行闻杨君乔梓言莽歇岭为一州胜处乃复为一日停命担夫褁饭从游先从崕塲入崕塲者在金华北之下有涧破重壁而东出剖层为二其内皆云舂水碓极幽寂之致莽歇正道当从南崕上余意披峡而西由峡底觅道上更可兼尽遂溯流入始縁涧北不得入仍渡涧南西入南崕之上即昨桃花迷坞处而此当其下嵌矫首两崕逼霄但谓涧底流泉别有天地不复头春色更占人间也曲折三里祗容一溪宛转乱舂互荅既而廻峡转前岭西亘夹涧北来中壑稍开环崖愈嵌路亦转北而廻眺西南岭头当是莽歇所在不应北入适有樵者至问之曰此涧西北从后山来莽歇之道当从西亘之岭南向蹑其脊可得正道余从之遂縁西亘岭西南跻之虽无路径方位已不出吾目中一里余遂南蹑其北突之脊东来之路亦逾此转南矣遂从之此自金华山北向横突从此下坠前尽于崕塲峡口后尽于所逾之脊其西又有山一支亦自南北向横突夹金华山之后而为北下之峡盖二山俱从西南老君山来分支并驰中夹成箐石崕盘错即所谓莽歇岭也于是循金华山之西南向二里又渐下者半里而扺箐中其箐南来东崕即金华山北岭之后西崕是为莽歇皆纯石危亘骈峡相对而路当其下先有一崕北向横障箐中下嵌成屋悬覆二丈余而东北一石下垂如象鼻柱地路南无隙从象鼻卷中傍东崕上透遂歴覆崕之上望东西两崕俱有石庋壁覆云而西崕尤为突屼上露两亭焉因西向蹑危登之其亭皆东向倚崕缀壁浮嵌欹仄而南列者较大位佛像于中左壁有泉自石罅出下涵小池而不溢北亭就嵌崕通路摭虚而过得片石冐亭其上三靣悬削其路遂絶此反北凌箐口髙出象鼻覆崕之上矣凭眺久之闻木鱼声甚亮而崕危石障不知其处复东下箐底溯细流北入则西崕转嘴削骨霞崕障压其势弥异半里矫首上眺或下嵌上突或中刳旁裂或层堆或直劈各极骞腾有书其上为天作髙山者其字甚大而悬穹亦甚髙或云以筏箩藤索从顶倒挂而书者西崕有白衣大士东崕有胡生达摩皆摩空粘壁而成似非人迹所到也东从南里有玉皇阁当脊中由此崕扳西崕捱石磴有僧嵌一阁于崕隙其阁亦东向其崕上下陡絶中嵌横纹而阁倚之挨横纹而北又覆一亭中供巨佛倚壁而立以崕逼不容青莲座也其北横纹并絶矣前闻鲸声遥逓即此阁僧其师为南都人茹淡辟幽栖此有年昨以禅诵赴崕塲而守庐者乃其徒也留余待之余爱其幽险为憩阁中作纪者半日僧为具飡下午而师不至余问僧此处有路通金华山否僧言金华尚在东南隔大脊一重箐中无路上东向直蹑东崕乃南趋逾顶而东下之盖东崕至是匪石而土但峭削之极直列如屏其上为难余时已神徃即仍下玉皇阁遂东向扳岭上时有游人在玉皇阁者交呼此处险极难阶余不顾愈上愈峻二里有路縁腰自南而北担者欲从此去余强之南半里此路乃南通后岭非东南逾顶者乃复东向蹑峻担者屡后呼之不至余不复待竭蹶上跻一里余而东逾其脊从脊上俯视见州治在川东北矣乃即从脊南趋半里又东南蹑脊上一里始凌金华山顶于是北眺丽山西眺兰州东眺鹤庆南眺大理虽嵌重之下不能辨其城郭人民而西之老君北之大脊东之大脊分支处南之印鹤横环处雪防云派无不歴歴献形正如天际真人下辨九州俱如一黍也复从顶脊南行脊上已有路直前一里渐西转向老君余知乃杨庄道乃转而北瞰东向之路得一线垂箐下遂从之下里余路穷箐宻倾崕倒坎欹仄防翳下嵌莫测乃横支扳跌跌一重复更一枝幸枝稠箐宻不知倒空之险如是一里如蹈碧海茫无际涯既而审视忽见一塔下涌虽隔悬重箐而方隅在目知去石门不在弱水外矣益用扳坠之法又一里有线径伏箐间随之亟行半里得中洼之峡又半里出三清阁之后即昨来审视而难从者于是下峡门过昨所饭处閴无一人乃前趋过昨所望虎穴之上此直康衢非险道矣乃从北道循西山北向下五里而返寓则担夫犹未归也
　　十六日平明炊饭而行循南街出七里至罗尤邑余以为将滨湖而行而大道俱西南循坡竟不见波心渚影途中屡陟岗越涧皆自西向南而岗涧俱不已皆有村庐八里一村聚落颇盛从其南又一里大路将东转而趋海门桥有岐西南入乃石寳上道也从此始与大道别南瞻印鹤山尖耸而当湖之南为一川之南屏其脉自湖东南下伏而西度复耸故榆城大道过海门桥绕湖南而东由其东伏处南逾而出观音山湖流所注由海门桥绕山北而西由其西尽处南捣而下沙溪石寳山又在印鹤西南东隔此溪南下又西隔驼强江北流故其路从此溪北峡入又从驼强江东峡渡然后及石宝之麓焉由岐路循西坡南下一里度一峡从硖南上转而西行二里余已遥望石寳山尖穹西大之南矣于是复西南下一里渉涧乃南向陟层岗峡中曲折三里始南逾其脊南下一里有水自西南峡来至此折而东去是为驼强江有大石梁南跨之桥南环城连阡南陟之半里有村庐倚南坡下颇盛是为驼强村从村南复随箐南上一里余登岭脊从脊上西望老君山雪色峥嵘在重夹涧之西始知石寳之脉犹从金华南下而尽驼强北转之处若老君之脉则南从横岭而尽于黒防澜沧之交矣平行脊上一里余稍南下度峡坳半里东望海门桥之溪已破峡嵌底而南有路随箐直下而就之此沙溪道也有岐南上盘西之南此石寳道乃南上盘一里余凌峰之南遂西转而饭从岭头西向行二里稍下而逾脊西随之南转西向一里又西南逾其北突之崕始平望石寳之尖与西并峙而白塔髙悬其间南一里遂坠壑直下一里抵崕麓则驼强江自南而北奔流石崕峡中而两崕东西夹峙巉石飞腾古木盘耸悬藤宻箐防蔽山谷祗觉緑云上幕而仰不见天日玉龙下驰而旁不露津涯盖西即石寳之麓东乃北绕之骈夹止容一水而下嵌上逼极幽异之势循东崕南行三里夹壁稍开有石梁西渡立梁上四眺尚不见寺托何处而梁南两崕溯水而上已无纎径而桥东有路南逾东则沙溪之道也度桥西半里西壁稍开中坠一坑甚峻有巨阁当其口已倾圯不蔽风雨而坑中亦无入路惟仰见其上盘崕层叠云廻幛拥如芙蓉十二楼令人目心骇路循坑右盘崕磴曲折上一里余而入石寳寺山门门殿三四层俱东向荒落不整僧道亦寥寂然石阶殿址固自雄也余停行李于后殿之右一老僧栖其后初不延纳予不顾即从殿北盘左腋穷北岩二重复下从殿南盘右腋穷北岩一重再下则老僧已炊黄粱相待时已下午复从右腋上玉皇阁穷塔顶既暮始下盖后殿正嵌崕脚其层亘之崕重重上盘而路各从两旁腋间分道横披而入其前既悬削不能直上而上亦中断不能交通故殿后第一层分嵌三窍北窍二重路从北腋转南窍一重路从南腋转俱廻临殿上而中间不通其上又环为第二层殿后仰瞻不见也路又从玉皇北转即凭临第一层之上从突崕北陟蹑北支西上三里余凌后峰之顶顶颇平西半里有白塔当坪间又中洼为土塘者二而无水洼之南皆石坡外突平如塘堰而石靣有纹如龙鳞有小洼嵌其上皆浅而有水其顶即西并大脊其横列上耸西拥如屏欲蹑其上路絶日暮而止僧言其上有天成石像并不竭石池余所覩不一亦少就雕刻不辨孰为天成也十七日由石寳饭而下山二里度桥东上即转东南二里东逾其脊乃转而南行渐下转而西南三里又转而东一里循山南转二里过一南度之脊里余越岭而南始望见沙溪之坞辟于南麓所陟之与东界大山相持而南中夹大坞而剑川湖之流合驼强江出峡贯于川中所谓沙溪也其坞东西濶五六里南北不下五十里所出米谷甚盛剑川州皆来取足焉从岭南行又二里头石忽涌起如狮如象髙者成崕卑者为级穿门蹈瓣觉其有异而不知其即钟山也去而后知之欲再返观已无及矣又一里遂东南下三里及其麓从田塍间东南行二里得一大村曰沙腿遇一僧即石寳山之主僧也欲留余还观钟山且言从此而西四十里过蕨食坪即通杨村兰州由兰州出五塩井径从云龙州抵永昌甚便余将从之以浪穹何巢阿未晤且欲一观大理更闻此地东去即观音山为鹤庆大理通道若舍此而西即多未了之愿乃别僧东南行塍间三里至四屯村庐甚盛沙溪之水流其东有木梁东西驾其上甚长度桥又东南望峡坡而趋二里由峡蹑坡东向上者五里得一坡顶踞而饭又东一里余见路右有峡西坠如划堑其南有崕北向一洞亦北向辟门艰于坠峡惟隔崕眺望不及扳也又东里余抵东脊之下有涧自北来小流其中南注西坠峡间大路渉涧而东逾脊已乃知其为三营道如欲趋观音山当溯涧而北入坞余乃复返涧西北向溯之入行夹中径甚微两旁石树渐合二里出夹乃东北蹑坡而上坡间万松森列马缨花映日烧林而不闻人声五里转而东又上五里始蹑其脊脊南北俱中反洼而成坳穿坳一里始东北向下望见东界遥山屏列上干云霄而其下支撑陇盘犹不见下辟之坞也坠峡而下二里又见东麓海子一围水光如黛浮映山谷独其径芜塞第望之东下又二里始有路自北顶而下随之东北降又五里始及山麓麓之东平壑内环小山外绕自西大山北麓分支回环东抱又转而西夹于南麓四周如城中辟如规北半衍为平畴南半潴为海子海子之水反西南逼大山之麓破峡坠去其中盖另一天也当壑之中有居庐骈集是为罗木哨其北冈如负扆独拥于后而前有庐室倚其阳为李氏之居地灵人杰信有徴哉东行塍畴间二里过罗木哨村又东一里余大道自西北向东南交过之又东半里抵东冈下循而北乃东向逾坳而上又半里乃下及其东麓有数十家濒东溪而居其溪自三岔路涧峡发源经观音山过此而西南绕出洞鼻合浪穹海子及凤羽闷江而同入普陀崆南经中所下洱海者也其时将暮担者欲止问村人不得乃悮从村南度小桥由溪东大道北行二里得观音舗村日已暮遂宿
　　十八日昧爽促饭而担夫逃矣店人厚索余赀为送浪穹遂南行二里过一石桥循东山之麓而南七里至牛街子循山南去为三营大道由岐西南过热水塘行坞中为浪穹间道盖此地已为浪穹鹤庆犬牙错壤矣于是西南从支坡下一里过热水塘有居庐绕之余南行塍间其坞扩然大开西南八里有小溪自东而西注越溪又东南眺三营居庐甚盛倚东山之麓其更崇西望溪流逼西山之麓其畴更沃过此中横之溪已全为浪穹境矣又南十里则大溪自西而东向曲由其西有木桥南北跨之桥左右俱有村庐南度之行溪之西三里溪复自东而西向曲又度桥而行溪之东三里于是其溪西逼西山南突之嘴路东南陟陇而行四里则大溪又自西而东向曲有石梁南跨之而梁已中圯陟之颇危梁之南居庐亦盛有闗帝庙东南向是为大屯屯之西一山北自西大山分支南突其东南又有一山南自东大山分支北突若持衡之针东西交对而中不接大溪之水北捣出洞鼻之东垂又曲而南环东横山之西麓若梭之穿其隙者两山既分悬坞中坞亦若界而为二于是又西南行塍间三里转而西三里过一小石梁其西则平湖浩然北接海子南映山光而西浮雉堞有堤界其中直西南而达于城乃遵堤而行极似明圣苏堤虽无六桥花栁而四山环翠中阜弄珠又西子之所不能及也湖中鱼舠泛泛茸草新蒲防琼飞翠有不尽苍茫无边防灔之意湖名茈碧有以也西二里湖中有阜中悬百家居其上南有一突石大三丈其形如龟北有一廻岗髙四尺长十余丈东突而昂其首则蛇石也龟与蛇交盘于一阜之间四旁沸泉腾溢者九穴而龟之口向东南蛇之口向东北皆张吻吐沸交流环溢于重湖之内龟之上建武阁以九穴环其下今名九气防余循龟之南见其防中沸水其上唇覆出为人击缺其水热不可以濯有僧见余逺至遂留饭且及夫仆焉其北蛇岗之下亦新建一庵余以入城急不暇遍歴由防复行堤间一里度一平桥又二里入浪穹东门一里抵西山之下乃南转入防明寺憩行李于方丈寺东向其殿已乆敝僧方修饰之寺之南为文昌阁皆东向而温泉即洋溢池之北既憩行李时甫过午入叩何公巢阿一见即把臂入林欣然恨晩遂留酌及东更命其长君送至寺宿焉
　　十九日何君复具飡于家擕行李入文庙西庑乃其姻刘君匏石读书处也上午何君具舟东闗外拉余同诸郎四人两舟受八人泛湖而北舟不用檝以竹篙刺水而已渡湖东北三里湖心见鱼舎两三家有断梗垂杨环之何君将就其处结楼缀亭绾纳湖山之胜命余预题联额余唯唯眺览久之仍泛舟西北二里遂由湖而入海子南湖北海形如葫芦而中束如葫芦之颈焉湖大而浅海小而深湖名茈碧海名洱源东为出洞鼻西为头村北为龙王庙三靣山环成窝而海子中溢南出而为胡海子中央底深数丈而水色澄莹有琉璃光穴从水底喷起如贯珠聨璧结为柱帏上跃水靣者尺许从旁遥觑水中之影千花万蕊喷成珠树粒粒分明丝丝不乱所谓灵海耀珠也山海经所谓洱源出罢谷山即此杨太史有泛湖穷洱源遗碑没山间何君近购得之将为立亭以志其胜焉从海子西南涯登陆西行田间入一庵即防明寺之下院也何君之戚已具飡庵中为之醉饱下午仍下舟泛湖西南二里再入小港何君为姻家拉去两幼郎留寺令两长君同余还晩飡而宿文庙西庑
　　二十日何君未归两长君清晨候饭乃擕盒抱琴竟堤而东再为九气防之游拟浴于池而浴池无覆室是日以街子浴者杂遝乃已遂由新庵掬蛇口温泉憩弄久之仍至九气防抚琴命酌何长君不特文章擅藻而丝竹俱精就龟石泉瀹鸡卵为飡味胜于汤煮者已而寺僧更出盒佐觞下午乃返西风甚急何长君抱琴向风而行以风韵弦其声冷冷山水之调更出自然也二十一日何君归饭余于前楼以其集示余中有为余咏者余亦作二诗以酬之
　　二十二日何君特设宴宴余余以小疾欲暂卧恳辞不获强起赴酌何君出所藏山谷真迹杨升庵手卷相示二十三日何长君聨骑同为佛光寨之游佛光寨乃浪穹东山之最髙而险者东山北自观音山南下一穹而为三营后山再穹而为佛光寨三穹而为灵应山其势皆崇雄如屏连障天半遥望虽支陇其中实多崩崕叠壁不易扳跻故佛光寨夙称天险国初既平滇西右丞普顔笃者复据此以叛久征不下数年而后克之今以其地建灵光寺从寺后而上有一女闗最险言一女当闗莫之能越也顔笃据寨以诸女分竚头遥望山下无所不见从闗而上即通后山之道北出七坪南下北牙者也余闻其胜故与长君先及之仍从九气防共十里过大屯梁其梁已折而重建横木桥以渡遂从东北行五里转而东从径路又三里直抵东山下乃沿山东北上又二里而及灵光寺寺门东向下临遥川其前坡虽峻而石不多惟寺门一石髙突如屋前楼后殿两庑为炊卧之所乃何君之伯某府别驾所建今且就圯矣余至先有三客在皆吕姓一少而麻衣者为吕挥使之子其二长者即其叔也具飡相饷为余言一女闗之胜欲即登之诸君谓日晩不及迨下午诸吕别去何长君亦徃三营戚家余独留寺中为明晨遍歴之计【诸吕留蔬米于僧令供余且余游】
　　二十四日晨起索饭即同寺僧从寺后跻危坡而上二里余有岐北盘入峡者向寨址道也歴级直上而南越头者向一女闗道也余从其上者一里余凌坡之脊随之南转即普顔笃之旧寨也南一里头始有石累累从其下东转线径横腰【下阙】
　　二十五日至月终俱阙




　　己卯三月初一日何长公以骑至文庙前再馈飡为包乃出南门一里过演武塲大道东南去乃由岐西南循西山行四里西山南尽有水自西峡出即凤羽之流也其水颇大南即天马山横夹之与西山南尽处相峙若门水出其中东注茈碧湖南坡塍间抵练城而南入普驼崆路循西山南尽处溯水而入五里北崕忽石峰壁立耸首西顾其内坞稍开有村当耸首下坞中是名山闗耸首之上有神宇踞石巅望之突兀甚盖即县后山自三台分支南下此其西南尽处也其内大脊稍西曲南与天马夹成东西坞循溪北崕间又三里余西抵大脊之下于是折而南一里渡涧东循东山南行一里为闷江门哨有守哨者在路旁又南二里有小山当峡而踞扼水之吭凤羽之水南来铁甲塲之涧西出合而捣东崕下路乃縁崕袭其上二里出扼吭之南村居当坡东若绾其口者由是村南山坞大开西为凤羽东为启始后山夹成南北大坞其势甚开三流贯其中南自上驷北抵于此约二十里皆良田接塍绾谷成村曲峡通幽入灵臯夹水居古之朱陈村桃花源寥落已尽而留此一奥亦大竒事也循东山而南为新生邑共五里折而西度坞中截坞五里抵西山凤羽之下是为舎上盘古之凤羽县也今有廵司一流一土尹姓吕梦熊先驰使导为居停而尹以捕缉徃后山其家出饭待客薄暮尹还更具酌设鼓吹焉是夜大雨迨晓而雪满西山焉
　　初二日晨飡后尹具数骑邀余游西山盖西山即凤羽之东垂也条岗数十丈俱东向蜿蜒而下北为土主坪南为白王寨是日饭于白王寨北支帝释寺中其支连叠三寺而俱无僧居言亦以避寇去也从土主庙更西上十五里即闗坪为凤羽絶顶其南白王庙后其山更髙望之皆雪光皑皑而不及登
　　初三日尹备骑命四人导防清源晨飡后即行循西山南行五里过一村有山横亘坞南大坞至是南尽而分为二峡西峡路由马子哨通漾濞有一水出其中东峡路由花甸哨出洪珪山有二水出其中盖南自马子哨分支北突者由其北麓二里东防而陟坞过上驷村度三涧三里东抵一村复上坡循东南行一里度东涧之西乃南蹑坡岗则东之蜡坪厰山与之横亘山又夹成小坞南行一里乃折而东逾坳共一里东向下忽见一水自壑底出即东涧之上流出自洞下者也亟下壑底睹其水自南穴出涌而北流成溪其上崕间一穴大仅二三尺亦北向上书清源洞三字为邓川州搢绅杨南金笔水不从上洞出由洞口下降而入亦不见水其入处逼仄深坠恰如茶陵之后洞导者二一人负松明一筐一人燃松明为炬以入南入数丈路分为二下穿者为穴上跻者为楼楼之上复分二穴穿右穴而进其下甚削陷峡颇深即下穿所入之峡也以壁削路阻不得达乃返穿左穴而进其内曲折骈夹髙不及丈濶亦如之而中多直竪之柱连支剖楹中盘旁丛分合间错披隙透窽颇觉灵异但石质甚莹白而为松炬所薫若黒若烟煤着手即腻不可脱盖其洞既不髙旷烟雾莫散而土人又惯用松明便于伛偻而益増其煤腻先是有识者谓余曰是洞须嵗首即游为妙过二月即为烟所黒余问其故曰洞内经年人莫之入烟之旧染者既渐退而白乳之新生者亦渐垂而长故一当新嵗人竞游之光景甚异从此至二月游者已多渐生之乳既被采折再染之垢愈益薫蒸但能防染衣服无复领其光华矣余不以其言为然至是而知洞以低故其乳易采遂折取无余其烟易染遂薫蒸有积其言诚不诬也透柱隙南入渐有水贮柱底盘中其盘皆石底廻环大如盆盎颇似粤西洞仙田之类但不能如其多也约进半里又坠穴西下其深四五尺复夹而南北下平上凑髙与濶亦不及丈南入三丈而止北入十余丈亦窘缩不能进乃复出升坠穴之上循其南隙更披隘以入入数丈洞渐低乳柱渐逼俯膝透隙匍匐愈难复返而出由楼下坑内批隙东转又入数十丈其内髙濶与南入者同而乳柱不能比胜既穷乃西从下坑透穴出由坑仰眺其上稍觉空洞即入时由楼上俯瞰处既下穴出渐见天光乃升崕出口满身皆染淄防垢矣乃下濯足水穴之口踞石而浣水从乱穴中汩汩出遂成大溪北去清冷彻骨所留二人炊黄粱于洞外者亦熟以所携酒脯箕踞啖洞前仰见天光如洗四山如城甚惬幽兴饭后仍逾西坳稍南遵花甸路横涉中溪西上横亘山之东坂沿山陟陇五里下出上驷村之西仍循西山北行一里过一村遂由小径遵西山岗坂十余里抵暮还宿尹宅
　　初四日尹备数骑循西山而北三里盘西山东出之嘴又半里忽见山麓有数树撑空出马足下其下之水声淙淙出树则泉穴自山底东透隙而出也又北半里有坑自北山防坠成峡渉之稍东又盘一嘴又三里而至波大邑倚西山而聚庐亦此间大聚落也由村北坠坑而下横渉一涧又北上逾岗三里而下是为鐡甲塲有溪自西山东注村庐夹之前闷江门南当夹阨水小山又东踞为此中水口南北环山两支复交于前又若别成一洞天者过溪上北山山自西北横拖而东为鐡甲塲龙砂实凤羽第三重砂也东束溪流最为固其西南之麓即鐡甲东北之麓即闷江门凤羽一川全以此为锁钥焉骑登其上还饭于鐡甲塲居民家置二罇于架上下煨以火挿藤于中而逓吸之屡添而味不减其村氓惯走甸皆多夷货以孩儿茶防水饷客茶色若胭脂而无味下午忽风雨大至沾濡而返
　　初五日晨起欲别尹君以是日清明留宴于茔山即土主庙北新茔也坐庙前观祭扫者纷纷奢者擕一猪就茔间火炕之而祭贫者一鸡就茔间吊杀之亦烹以祭廻忆先茔已三违春露不觉怃然亟返而卧
　　初六日余欲别而尹君谓前邀其岳吕梦熊期今日至必再屈暂停适村有诸生许姓者邀登凤羽南髙岭随之下午返而吕君果至相见甚懽
　　初七日尹君仍备骑同梦熊再为清源洞之游先从白米村截川而东五里遵东山南行山麓有骑龙景帝庙庙北有泉一穴自崕下涌出崕石嵌磊巨木盘紏清泉潄其下古藤络其上境甚清幽土人耕者见数骑至以为追捕者俱释耜而趋山走险呼之趋益急又南五里而抵清源洞不复深入揽洞前形势仍西渡中溪遍观西山形胜而返
　　初八日同梦熊早饭后别尹君三十五里抵浪穹南门梦熊别去期中旬晤榆城余入文庙命顾仆借炊于防明寺而后徃候何六安何公待余不至已先一日趋榆城矣余乃促何长君定夫为明日行计
　　初九日早饭于何处比行隂云四合有雨意何长君及次君仍以榼饯于南郊南行三里则凤羽溪自西而东注架木桥度之又南一里抵天马山麓乃循而东行风雨渐至东里余有小阜踞峡口之北曰练城置浮屠于上为县学之案此县普陀崆水口既极逼束而又天生此一阜中悬以锁钥之茈碧湖洱源海及观音山之水出于阜东凤羽山之水出于阜西俱合于阜南是为三江口由其西望之而行又二里将南入峡先有木桥跨其上度桥而东即随流南入峡口有数家当峡而居是为廵检司时风雨交横少避于跨桥楼上楼圯不能蔽寒甚南望峡中风阵如舞北眺凌云诸出没闪烁坐久之雨不止乃强担夫行初从东崕南向行普陀崆中一里峡转而西曲路亦西随之一里复转而南一里有一家倚东而居而雨甚不及问又南江流捣崆中愈骤崆中石耸突而激湍或横槛以扼之或夹门以束之或龃龉或剑防或犀象或鸷鸟百态以极其搏截之势而水终不为所阻或跨而出之或穿而过之或挟而潆之百状以尽超越之观时沸流倾足下大雨注头上两崕夹身一线透腋觉神旺二里顾西崕之底有小穴当危崕下东向与波流吞吐心以为异过而问热水洞何在始知即此穴也先是土人言普陀峒中有热水洞门甚隘而中颇寛其水自洞底涌出如沸汤人入洞门为热气所蒸无不浃汗有疾者輙愈【九气防止可煮卵而此可縻肉】余时寒甚南一里峡乃尽前散为坞半里抵坞为下山口有村当坞为邓川州境于是两江防夹堤垂杨路从东防行六里而抵中所时衣已湿透风雨不止乃觅逆旅沸汤为饭入叩刘陶石刘君出酒慰寒遂宿其前楼出杨太史二十四气歌相示书法带赵而有媚逸之致
　　初十日雨止而余寒犹在四山雪色照入迨饭而负担之夫逸去刘君乃令人觅小舟于江防之西覆钟山下另觅夫肩行李从陆行言西山下有湖可游欲与余同泛也先西过大石梁乃跨弥苴佉江上者西行塍中一里有小桥跨小溪上即罗时江也桥之北水塘防滟青蒲防茸桥之南溪流如线蛇行两畦间因踞桥坐而待舟舟至即行随溪遵其东麓南行两旁塍低于溪壅防行水于中其流虽小而急二里则两防渐平而走沙中壅舟胶不前刘君与余乃登防行陇舟人乃凌波曳舟五里乃复下舟少曲而西半里遂南挺而下湖湖中茭蒲泛泛多有连芜为畦植柳为防而结庐于中者汀港相间曲折成趣深处则旷然展镜夹处则窅然罨画翛翛有江南风景而外有四山环翠觉西子湖又反出其下也湖中渚田甚沃种蒜大如拳而味异莺粟花连畴接陇于黛柳镜波之间景趣殊胜三里湖尽又南行港间一里有路自东横亘于西山即达州治之通道也堤之下连架三桥以泄水舟由堤北东行一里穿桥而南又半里有小桥曰三条桥即北从中所来之大道也水穿桥东路度桥南俱南向行初约顾仆以行李待于此而不在刘君临岐局蹐时已过午腹馁余挥手别刘君令速返余遵大道南行傍卧牛山东突之嘴行卧牛山者邓川东下南砂之臂也一大峰一小峰相属而下大者名卧牛小名象山土人以象小而牛大今俱呼为象山云凑峡之间有数十家当道是为邓川驲过驲一里上盘西山之嘴始追及担仆遂南上洱海直上关而北而由嘴南仍依西山南下二里下度一峡口其峡自西山出横陟之而南上坡间又二里有坊当道逾坡南行始与洱海近共五里西山之坡东向而突海中是为龙王庙南崕之下有油鱼洞西山腋中有十里香竒树皆为此中竒胜而南瞻沙坪去坡一里而遥急令担仆先觅寓具飡余并探此而后中食乃从大路东半里下至海崖其庙东临大海有渔户数家居庙中庙前一坑下坠其坑南北横二丈东西濶八尺其下再嵌而下则水贯峡底小鱼千万头襍沓于内渔人见余至取饭一掌撒则羣丛而嘬之盖其下亦有细穴潜通洱海但无大鱼不过如指者耳油鱼洞在庙崕曲之间水石交薄崕内逊而抱水东向如玦崕下插水中空洞透漏毎年八月十五有小鱼出其中大亦如指而周身俱油为此中第一味过十月复乌有矣崕之后石耸如芙蓉裂瓣从其隙下窥之多有水潄其底盖其下皆潜通也稍西上有中洼之宕当路左其东崕潄根亦有水外通与海波同为消长焉从其侧交大道而西逾坡不得路望所谓三家村者尚隔一箐踞西峡间半里越坡而下又西半里陟箐而上乃沿西山南向而趋一里渐得路转入西峡半里抵三家村问老妪指竒树在村后田间又半里至其下其树南临深防而南干半空直然挺立其花黄白色大如莲亦有十二瓣按月而闰増一瓣开时香闻逺甚土人谓之十里香榆城有风花雪月四大景【上关风下关花苍山雪洱海月】上闗以此花者按志榆城异产有木莲花而不注何地然他处亦不闻岂即此耶花自正月抵二月终乃谢时无余瓣余不能闻香见色惟抚其本辨其叶而已乃从村南下坡二里而至沙坪入邸舎晩飡已熟而刘君所倩担夫已去乃另倩为早行计
　　十一日早炊平明夫至乃行由沙坪而南一里余西山之支又横突而东为龙首闗盖防苍山北界之第一峰也凤羽南行度花甸哨南岭而东北转者为龙王庙后诸山迤从邓川之卧牛溪始而北尽于天马南峙者为防苍而东垂北顾实始于此所以谓之龙首入城北门半里出南门乃依防苍东麓南行髙眺西峰多坠坑而下盖后如列屏前如连袂所谓十九峰者皆如五老比肩而中坠为坑者也南二里过第二峡之南有村当大路之右曰波罗村其西山麓有蛱蝶泉之异余闻之已久至是得土人西指乃令仆担先趋而余独从村南西向望山麓而驰半里有流泉淙淙溯之又西半里抵山麓有树大合抱倚崕而耸立下有泉东向潄根窍而出清冽可鉴稍东其下又有一小树仍有一小泉亦潄根而出二泉滙为方丈之沼即所溯之上流也泉上大树当四月初发花如蛱蝶须翅诩然与生蝶无异又有真蝶千万连须钩足自树顶倒悬而下及于泉靣缤纷络绎五色焕然游人俱从此月羣而观之过五月乃已余在粤西三里陆参戎即为余言其异至此又以时蚤未花询之土人或言蛱蝶即其花所变或言以花形相似故引类而来未知孰是然龙首南北相距不出数里有此二竒葩一恨于已落一恨于未蕊皆不过一月而各不相遇乃折其枝圗其叶而后行已望见山北第二峡其口对逼如门相去不逺乃北上蹑之其坡甚峻路有樵者问之一人曰此路从峡南直上乃樵道无他竒南峡中有古佛洞甚异但悬崕絶壁恐不能行无引者亦不能识又一老人欣然曰君既万里而来不为险阻余何难前余乃解长衣并所折蛱蝶枝负之行共西上三里乃折而南又平上三里复西向悬跻又二里竟凌南峡之上乃第三峡也于是縁崕上西行上下皆危崕絶壁积雪皑皑当石崕间旭日映之光艳夺目下瞰南峰与崕又骈峙成峡其内坠壑深杳其外东临大道有居庐当其平豁之口甚盛以此崕南下俱削石故必由北坡上而南转西入也又西上二里崕石愈嶻嶪对崕亦穹环骈绕盖前犹下崕相对而至此则上峰俱廻合矣又一里盘崕渐北一石横足下而上崕飞骞刺空下崕倒影无底导者曰上崕腋间有洞曰大水下崕腋间有洞曰古佛而四睇皆无路导者曰此石昔从上崖坠下横压下洞之上路为之塞遂由石之西扳枝直坠其下果有门南向而上不能见也门若裂罅髙而不濶中分三层下层坠若眢井俯窥窅黒而不见其底昔曽置级以下煹灯而入甚深今级废灯无不能下矣中层分瓣排楞内深三丈石润而洁洞狭而朗如披帷践榭坐其内随峡引眺正遥对海光而洞门之上有中垂之石俨如龙首倒悬宝络中挂上层在中洞右崕之后盘空上透望颇窱而中洞两崕中削内无从上其前门夹处两崕中凑左崕前削石防如猴少刓其端首大如卵可践猴首飞度右崕以入上洞但右崕欹侧与左崕虽中悬二尺余手无他援而猴首之足亦仅防半趾跃陟甚难昔有横板之度而今无从觅故以古佛名自僧去佛移其叠级架梯亦久废无存今遂不觉闭塞余谓不闭塞不竒也乃复上石从其门扪崕直上崕亦迸隙成门门亦南向髙而不濶与下洞同但无其层叠之异峡左石片下垂击之作钟鼔声北向入三丈峡穷而蹑之上有洼当后壁之半外耸石片中刓如虀臼以手摸之内圆而底平乃天成贮泉之器也其上有白痕自洞顶下垂其中如玉龙倒影乃滴水之痕臼侧有白磁一乃昔人置以饮水者观玩既久乃复下庋者导者乃取樵后峡去余仍循崕东下三里当崕之口路将转北见其侧亦有小岐东向草石间可免北行之迂乃随之下其下甚峻三里乃折而东又平下三里乃及麓渡东出之涧涧南有巨石髙穹牧者多踞其上见余自北崕下争觇眺之不知为何许人也又南一里半及周城村后乃周出半里入夹路之衢则龙首关来大道也时腹已馁问去榆城道尚六十里亟竭蹶而趋遥望洱东北苍山西列十九峰虽比肩连袂而大势又中分两重北重自龙首而南至洪圭其支东拖而出又从洪圭后再起南起为南重自无为而南至龙尾关其支乃尽十三里过某村之西西瞻有路登山为花甸道又南逾东拖之岗四里过二铺又十五里而过头铺又十三里而至三塔寺入大空山房则何巢阿同其幼子相望于门僧觉宗出酒沃饥而后饭夜同巢阿出寺徘徊塔下松隂塔影隠现于雪痕月色之间令人悄然十二日觉宗具骑挈飡何君同为清碧溪游出寺即南向行三里过小纸房又南过大纸房其东即郡城之西门其西山下即演武塲又南一里半过石马泉泉一方在坡坳间水从此溢出冯元成谓其清冽不减慧山甃为方池其上有废址皆其遗也又南半里为一塔寺前有诸葛祠并书院又南过中和玉局二峰六里渡一溪颇大又南有峰东环而下又二里盘峰冈之南乃西向觅小径入峡峡中西望重峰罩映最髙一峰当其后有雪痕一派独髙垂如疋练界青山有溪从峡中东注即清碧之下流也从溪北蹑冈西上二里有马鬛在左冈之上为阮尚宾之墓从其后西二里蹑峻凌崕其崕髙穹溪上与对崕骈突如门上耸下削溪破其中出从此以内溪嵌于下崕夹于上俱偪仄深窅路縁崕端挨北峰西入一里马不可行乃令从者守马于溪侧顾仆亦止焉余与阿巢父子同两僧溯溪入屡陟其南北一里有巨石蹲涧旁两崕巉石堆削如夹西眺内门双耸中劈仅如一线后峰垂雪正当其中掩映层叠如挂幅中垂幽异殊甚觉宗辄解筐酌酒凡三劝酬复西半里其水倒峡泻石间日色光腻文理灿然颇饶烟云之致于是盘崕而上一里北峰稍开得髙穹之坪又西半里自坪西下复与涧遇循涧西向半里直逼夹门之下则水从门中突崕下坠其髙丈余而下为澄潭潭广二丈余波光莹映不觉其深而突崕之槽为水所汩髙虽丈余腻滑不可着足时余狎之不觉见二僧已逾上崕而何父子欲从涧北上余独在潭上覔路不得遂蹑峰槽与水争道为石滑足与水俱下倾注潭中水及其项亟跃而出踞石绞衣扳北崕登其上下瞰余失足之槽虽髙丈余其上槽道曲折如削腻滑光甚即上其初层其中升降更无可阶也再逾西崕下觑其内有潭方广各二丈其色纯緑漾光浮黛照耀崕谷午日射其中金碧交荡光怪得未曽有潭三靣石壁环窝南北二靣石门之壁其髙参天即峡底之石髙亦二三丈而脚嵌颡突下与两旁聨为一石若剖半盎并无纎隙透水潭中而突颡之上如檐覆潭者亦无滴沥抛崕下坠而水自潭中輙东靣而溢轰倒槽道如龙破峡余从崕端俯而见之亟扳崕下坠踞石坐潭上不特影空人心觉一毛一孔无不莹澈亟解湿衣曝石上就流濯足就日曝背冷堪涤烦暖若挟纩何君父子亦百计援险至相呌竒絶久之崕日西映衣亦渐干乃披衣复登崕端从其上复西逼峡门即潭左环崕之上其北有覆崕空可当亭榭之憩前有地如掌平甃若台可下瞰澄潭而险逼不能全见既前余欲再穷门内二潭以登悬雪之峰何君辈不能从亦不能阻但云余辈当出待于休马处余遂转北崕中垂处西向直上一里得东来之道自髙穹之坪来遵之曲折西上甚峻一里逾峡门北顶复平行而西半里其内两崕石壁复髙骈夹起门内上流之涧仍下嵌深底路旁北崕削壁无防不能前度乃以石条悬崕架空度为栈道四五丈是名阳桥亦曰仙桥桥之下正门内之第二潭所滙为石所亏蔽不及见度桥北有叠石贴壁间稍北叠石复北断乃趂其级南坠涧底底有小水蛇行块石间乃西自第一潭注第二潭者时第二潭已过而不知只望涧中西去两崕又骈对如门门下又两巨石夹峙上有石坪覆如屋而塞其后覆屋之下又水潴其中亦澄碧渊渟而大不及外潭之半其后塞壁之上水从上涧垂下其声潺潺不絶而前则从块石间东注二潭矣余急于西上遂从涧中歴块石而上涧中于是无纎流然块石经冲涤之余不特无汚染而更光腻小者践之巨者扳之更巨者则转夹而梯之上瞩两崕危轰直夹而弥极雄厉渐上二里磵石髙穹滑不能上乃从北崕转陟箐中崕根有小路为密箐所翳披之而行又二里闻人声在絶壁下乃樵者拾枯于此捆缚而返见余言前已无路不复可逾余不信更从丛篁中披蹑而西上其处竹形渐大亦渐密路断无痕余莽披之去巾解服扳竹为絙复逾里余其下壑底又环转而北与垂雪后峯又界为两重无从竟升闻清涧有路可逾从岭通漾鼻岂尚当从涧中歴块耶时已下午腹甚馁乃亟下则负刍之樵犹匍匐箐中遂从旧道五里过第一潭随水而前观第二潭其潭当夹门逼束之内左崕即阳桥髙横于上乃从潭左扳隙登上阳桥逾东岭而下四里逾髙穹之坪望西涧之潭已无人迹亟东下沿溪出二里至休马处何君辈已去独留顾仆守饭于此遂啜之东出三里半过阮墓从墓右下渡涧由涧东南向上岭路当南逾髙岭乃为感通间道余东逾其余支三里下至东麓之半牧者指感通道须西南逾髙脊乃得复折而西南上跻二里登岭头乃循岭西行三里乃稍下度一峡转而南松桧翳依净宇髙下是为宕山而感通寺在其中盖三塔感通各有僧庐三十六房而三塔列于两旁总以寺前山门为出入感通随崕逐林各为一院无山门总摄而正殿所在与诸房等正殿之方丈有大云堂时何君辈不知止于何所方逐房探问中一房曰班山乃杨升庵写韵楼故址初闻何君止此方过其门后有一人追至留还其房余告以欲觅同行者其人曰余知其所止必欵斋而后行余视其貌似曽半靣而忘从何处谛审之知为王赓虞乃卫侯之子为大理庠生向曽于大觉寺防于遍周师处者也见余过故父子相谂而挽留余饭焉既饭而暮遂同招者过大云堂前北上得何君所止静室复与之席地而饮夜月不如前日之皎
　　十三日与何君同赴斋房别因遍探诸院时山鹃花盛开各院无不灿然中庭院外乔松修竹间以茶树树皆髙三四丈絶与桂相似时方采摘无不架梯升树茶味颇佳炒而复曝不免黝黒已入正殿山门亦宏敞殿前有石亭中立我太祖髙皇帝赐僧无极归云南诗十八首前后有御防此僧自云南入朝以白马茶树献髙皇帝临轩见之而马嘶花开遂防厚眷后从大江还故土帝亲洒天葩以江行所过各赋一诗送之又令诸翰林大臣皆作诗送归今宸翰已不存而诗碑犹当时所镌者李中谿大理郡志以奎章不可与文献同辑竟不之録然其文献门中亦有御制文何独诗而不可同辑耶殿东向僧为煮茗设献已乃由寺后西堂登岭觅波罗岩寺后有登山大道二一直上西北由清碧溪南峰上十五里而至小佛光寨疑与昨清碧溪中所望雪防中悬处相近即后山所谓笔架山之东峰一分岐向西南溯寺南第十九涧之峡北行六里而至波罗岩波罗岩者昔有赵波罗栖此朝夕礼佛印二足迹于方石上故后人即以波罗名波罗者乃此方有家道人之称其石今移大殿中为拜台时余与何君乔梓骑而行离寺即无树其山童然一里由岐向西南而登四里逾岭而西其岭亦南与对山夹涧为门者涧底水细不及清澄而内峡稍开亦循北山西入又一里北山有石横叠成岩南临深壑壑之西南大山前抱如屏挿天而尖峰齿齿列其上遥数之亦得十九又苍山之具体而微者岩之西有僧构室三楹庭前叠石明浄引水一龛贮岩石下亦饶幽人之致僧瀹茗炙面为饵以啖客久之乃别从旧路六里过大云堂时觉宗相待于班山乃复入而观写韵楼僧复具斋强吞一盂而别其前有龙女树树从根分挺三四大枝各髙三四丈叶长二寸半濶半之而緑润有光花白小于玉兰亦木莲之类而异其名时花已谢止存数朶在树杪而髙不可折余仅折其空枝以行于是东下坡五里东出大道即龙尾关达郡城者也乃遵道北行过七里五里二桥而入大理郡城南门径大街而北过鼓楼乃出北门过吊桥而北折而西北二里暮入大空山房而宿
　　十四日观石于寺南石工家何君与余各以百钱市一小方何君所取者有峰峦防缀之妙余取其黒白明辨而已因与何君遍游寺殿是寺在第十峰之下唐开元中建名崇圣寺前三塔鼎立而中塔最髙形方累十二层故今名为三塔塔四旁皆髙松参天其西由山门而入有钟楼与三塔对势极雄壮而四壁已頽檐瓦半脱楼中有钟极大径可丈余而厚及尺为防氏时铸其声闻八十里楼后为正殿殿后罗列诸碑其后为雨珠观音殿乃立像铸铜而成者髙三丈铸时分三节为范肩以下先铸就而铜已完忽天雨铜如珠众共掬而镕之恰成其首故有此名其左右回廊诸像亦甚整而廊倾不能蔽焉自后歴级上为浄土庵即方丈也前殿三楹佛座后有巨石二方嵌中楹间各方七尺厚寸许北一方为逺山濶水之势其波流潆折极变化之妙有半舟尾汀烟间南一方为髙峰叠嶂之观其氤氲浅深各臻神化此二石与清真寺碑趺枯梅为防苍之最古者新石之妙莫如张顺宁所寄大空山楼间诸石中有极其神妙更逾于旧者故知造物之愈出愈竒从此丹青一家皆为俗笔而画苑可废矣其后又有正殿庭中有白山茶一株花大如红茶而瓣簇亦如之花尚未尽也浄土痷之北又有一庵其殿内外庭除俱以苍石铺地方块大如方砖此亦旧制也而清真寺则新制以为栏壁之用焉其庵前临玉皇阁道院而路由前殿东巩门入绀宫三重后乃为阁而竟无一黄冠居守中空户圮令人怅然
　　十五日是日为街子之始盖榆城有观音街子之聚设于城西演武塲中其来甚久自此日始抵十九日而散十三省物无不至滇中诸夷物亦无不至闻数年来道路多阻亦减大半矣晨飡后何君以骑同余从寺左登其祖茔过寺东石户村止余环堵数十围而人户俱流徙已尽以取石之役不堪其累也又西上二里半乃登其茔脉自峰顶连珠下坠前以三塔为案颇有结聚环户之胜还至寺后转而南过李中谿墓乃下马拜之中谿无子年七十余自营此穴傍寺以为皈依而孰知佛宇之为沧桑耶由西石户村入寺饭同巢阿趋街且欲入城访吕郎而不意中途雨霰大作街子人俱奔还余辈亦随之还寺
　　十六日巢阿同乃郎往街子余由西门入叩吕梦熊乃郎讯其寓得于关帝庙前盖西城之南隅也时已同刘陶石往街相马矣余乃仍由西门西向一里半入演武塲俱结绷为市环错纷纭其北为马塲千骑交集数人骑而觇于中时男女襍沓交臂不便乃徧行塲市巢阿买文已返刘君物色无从遇觉宗为饮于市且觅面为饭观塲中诸物多药多氊布及铜器木具而已无足观者书乃吾乡所刻村塾中物及时文数种既暮返寺中十七日巢阿别而归约余自金腾东返仍同尽防苍之胜目下恐渐热先为西行可也送至寺前余即南入城遇刘陶石及沙坪徐孝廉知吕郎已先往马塲遂与同出已遇吕知买马未就既而辞吕观永昌贾人宝石琥珀及翠生石诸物亦无佳者仍觅面为饭
　　十八日由东门入城定巾买竹箱修旧箧再过吕寓叩刘吕二君吕命其仆为觅担夫余乃返
　　十九日早过吕寓二君留饭同刘君往叩王赓虞父子盖王亦刘戚也王家在西南城角内其前即清真寺寺门东向南门内大街寺乃教门沙氏所建所谓回回堂也殿前槛陛窓楞之下俱以苍石代板如列画满堂俱新制而独不得所谓古梅之石还寺所定夫来索金加添乃索其定钱仍掯不即还令顾仆往追抵暮返曰彼已愿行矣
　　二十日晨起候夫不至余乃以重物寄觉宗令顾仆与寺僧先行余仍入西门清真寺观石碑上梅痕乃枯槎而无花白纹黒质尚未能如张顺宁所寄者之竒也出南门遂与僧仆同行遵西山而南过五里七里二桥又三里过感通寺前入道其南有三四家夹道曰上睦又南则西山巍峩之势少降东海湾环之形渐合十里过阳和铺又十里南北两山俱逼凑水捣其中如线遥睇其内崇峰北绕苍山之背壁立湾环掩映殊异破峡而入又二里南峰俱成石壁倒压溪上北峰一支如渇兕下赴两崕相粘中止通一线剖石倒崕始行峡中继穿石下峡相距不盈四尺石梁横架其西长丈五尺而濶仅尺余正如天台之石梁南崕亦峻不能通路出南崕上俯而瞰之毛骨俱悚又西里余折而北其溪下嵌甚微又北风雨大至北三里余有数家倚西山下是为潭子铺其地为赵州属北五里转而西又北十五里有溪自西峡来入是为核桃箐渡箐溪又北五里有三四家倚西山下是为茅草房溪两旁至此始容斸崕之塍然犹桮棬之缀于箐厎也是日榆道自漾濞下省赵州大理防化诸迎者蹀雨中其地去四十里桥尚五里计时才下午恐桥边旅肆为诸迎者所踞遂问舎而托焉亦以避雨也












　　徐霞客游记卷九下
　　钦定四库全书
　　徐霞客游记卷十上
　　明　徐宏祖　撰
　　西南游日记十七【云南】
　　三月二十一日鸡再鸣促主者炊起而饭天明乃行云气犹勃勃也北向仍行溪西三里有亭桥跨溪上亭已半圮水沸桥下甚急是为四十里桥桥东有数家倚东崖下皆居停之店此地反为防化属葢桥西为赵州其山之西为防化桥东亦为防化其山之东为太和犬牙之错如此至此始行溪东傍防苍后麓行七里有数十家倚东山而庐夹路成巷是为合江铺至是始望西北峡山横裂有山中披为隙其南者余所从来峡也其北来者下江嘴所来漾濞峡也其西南下而去者二水合流而下顺宁之峡也峡形虽遥分而溪流之防合尚深嵌西北峡中此铺所见犹止南来一溪而已出铺北东山余支垂而西突路北逾之遂并南来溪亦不可见葢余支西尽之下即两江防合处而路不由之也西北行坡岭者四里始两有小流自东北两峡出既而盘曲西下一涧自东北峡来者差大有亭桥跨之亭已半圯是为亨水桥葢苍山西下之水此为最大亦西南合于南北二水交防处然则合江之称实三流不止漾水濞水而已从桥西复西北逾一小岭共一里始与漾水遇其水自漾濞来经此即南与天生桥之水合破西南山峡去经顺宁泮山而下澜沧江路溯其东北岸行五里有村居夹而成巷为金牛屯出北有小溪自东山出架石梁其上侧有石碑拭而读之乃罗近溪所题石门诗也题言石门近在桥左因矫首东望忽云起迸坼露出青芙蓉两片插天拔地骈立对峙其内崇峦叠映云影出没令人神跃亟呼顾仆与负僧而二人已前遥追之二里乃及方欲强其还而一僧旁伺问之即石门旁药师寺僧也言门上有玉皇阁又有二洞明敞可居欣然愿为居停主乃东向从小路导余五里抵山下过一村即药师寺也遂停杖其中其僧名性严坐余小阁上摘蚕豆为饷时犹上午予欲登山性严言玉皇阁蹑峯而上十余里且有二洞之胜须明晨为竟日游今无及也葢性严山中事未完既送余返寺遂复去且以匙钥置予侧予时慕石门竒胜飡饭即扃其阁东南望石门而趋皆荒翳断塍竟不择道也二里见大溪自石门出溪北无路入乃下就溪中溪中多巨石多奔流亦无路入惟望石门近在咫尺上下壁凑骈削万仞相距不逾二丈其顶万端如一其根止容一水葢本一山外屏直从其脊一刀中剖而成者故既难为陆陟复无从溯溪徘徊久之乃渡溪南反随路西出久之得一径东向复从以入将及下复渡渡溪北缚溪中木架巨石以渡知此道乃不乏行人甚喜过望益东逼门下丛篁覆道道分为二一东蹑坡磴一南下溪口乃先降而就溪则溪水正从门中跃出有巨石当门扼流分为二道袭之而下北则漫石腾空作珠帘状而势甚雄南则嵌槽捣隙为悬霤形而势甚束皆髙二丈余两旁石皆逼削无能上也乃复上就东岐蹑磴已又分为二一北上蹑坡一南凌溪石乃先就溪凌石其石大若万斛之舟髙汛溪中其根四面俱湍波潆激独西北一径悬磴而上下瞰即珠帘所从跃出之处上眺则石门两崖劈云削翠髙骈逼凑真竒观也但门以内则石崩水涌路絶不通乃复上就北岐蹑磴始犹藤箐防茸既乃石崖耸突半里路穷循崖南转飞崖倒影上逼双阙下临絶壑即石门之根也虽猿扳鸟翥不能度而入矣久之从旧路返药师寺
　　二十二日晨起饭性严束火负铛摘豆裹米令僧仆分携乃从寺后东向登山二里转而南向循山腰上二里复随峡转东一里路分二岐一东上者为花椒庵石洞道一南上者一里而逾石门之上此石门之北崖也所登处已在门之内对瞰南崖崩削之状门底轰沸之形种种神往独所踞崖端危险不能返观犹觉未能两尽也东眺门以内峡仍逼束水自东南嵌底而来其正东有山一支巍然中悬恰对峡门而玉皇阁踞其上尚不能遥望得之葢其内木石茸密非如外峯可以一览尽耳于是縁冈脊东上一里南与峡别折而东北上半里坳间有頽垣遗构为玉峯寺废址其后又有一废址曰极乐庵从其后复转向东南上半里再与东峡遇乃縁支峡东向行古木益深半里支峡东尽乃南度其上复北转共二里而得玉皇阁阁南向石门而遥东临峡壁而逼初剏于朱史二道人今岌岌矣阁东有台其下有洞为二道静修处时二僧及仆俱燃火觅泉将为炊余不及觅洞先从阁援石独上葢遥望峡后大山上耸三峯者众皆指为笔架峯谓即东南清碧溪后主峯予前由四潭而上曽探其阳兹更欲一穷其隂以尽石门涧水之源竟不暇招同行者而同行僧仆亦不能从余遂贾勇直前二里山石既穷而土峯峻甚乃扳树三里山树亦尽渐陟其顶层累而上登一顶复起一顶顶皆烧茅流土无复棘翳惟顶坳间时丛木一区棘翳随之予从岭脊烧痕处行虎迹齿齿印沙土间连上数顶始造其极则犹然外峯也始知苍山前后共峯两重东峙者为正峯而形如笔架者最髙西环者南从笔架北从三塔分支西来臂合而前凑为石门但其中俱奔崖坠派不复开洋俱下盘夹箐水嵌其底木丛其上余从峯头东瞰笔架山之下有水悬涧底其声沸腾其形夭矫而上下俱为丛木遥罨不能得其全此即石门之源矣又从外岭北行见其北又分支西下即漾濞驿北之岭西尽于漾濞桥者也时日色正午开霁特甚东面内峯嶻嶪榆城即在东麓而间隔莫逾一以峯髙崖陡扳跻既难一以山划两重中箐深陷降陟不易闻此山北坳中有大堡白云寺可跻内峯絶顶又南逾笔架乃东下清碧溪大堡之路当即从分支西下之岭循度脊而上无此中堑之箐眺久之乃循旧迹下三里忽误而坠西北支路絶崖欹无从悬坠竟不知玉皇阁所倚之支在南在北也方徘徊间复乗之忽闻南箐中有呼噪声知玉皇阁在其下余亦漫呼之已遥相应而尚隔一箐盘箐之上腋二里始得石崖于是扳隙坠空始无流坠之恐而倾如注又一里而出玉皇阁之右炊饭已寒重沸汤而饭之阁左少下有两巨石合掌而成一洞洞髙一丈下濶丈五而上合尖其深入约及数丈而底甚平其石质粗砺洞形亦无曲折之致取其通明而已洞前石崖上下危削古木倒盘霏烟揽翠俯掬轰流令人有杳然别天之想时已复霁由旧路转北而下一里而得花椒庵石洞洞亦巨石所覆其下半叠石盘半庋空中空处浮出二三丈上下亦离丈余而平皆如砥惟北粘下盘之上而东西南三面俱虚檐如浮舫今以碎石随其檐而塞之只留门西向而置佛于中其前架楼三楹而反无壁若以窒洞者室楼则洞与楼两全其胜矣龛中器用俱备而寂无居人户亦设而不闗余媿行脚不能留此为怅然而去乃西向平下一里即石门北顶北来之道向所由上者又北六里而返药师二十三日晨起为性严作玉皇阁募縁疏因出纸请书余书而后朝食山忽作因停屐待之近午少杀余换草履性严披毡送之出药师殿门即北行二里涉一枯涧其涧自东北山麓出下嵌甚深苍山之后至此又西一里矣既渡西北上西纡之坡一里逾其上始见其西开一东西坞漾濞之水从其中东注之西向平下共二里山南有数十家当大路是为漾濞驿别送僧溪行西北田塍间三里北界山环而稍南扼水直逼南山下为矶头村亦有数十家当矶之腋路南向盘之遂蹑矶嘴而西半里止路转北复开南北坞于是依东山西麓北行三里抵漾濞街居庐夹街有铁锁桥在街北上流一里而木架长桥即当街跨下流皆渡漾濞之水而木桥小路较近余乃就木桥东买蔬米即由此渡其中始觉汤汤西向又有一峡自西来是为永平道望大坞北去亦数里而分为二而永昌大道则从此而西始行坞中三里渐上又二里有数家夹道大坊跨之曰秀岭连云言登岭之始也是为白木铺由是循南坡西向上二里由坡间转向南一里复转向西于是回眺东之防苍东北之凤羽反愈近然所临之峡则在南更西蹑坡迤而上又四里有寺东向当坡嘴中悬是为舍茶寺就而饭由其后又西上路稍平其南临东出之涧犹故也又二里有村当岭脊是为横岭铺铺之西遂西蹑交坑中又上三里而透岭坳之脊其坳夹隘如门透其西即有坑北坠又有坑西流路随西流者下二里路转西南峡而水乃由北峡去始知由北流而东入漾别上流者又南二里其峡中平而水忽分南北始知其脉由此峡中自西而东度其上所逾夹隘乃既南而北突之峯非南来之脊也葢由此而东下者为横岭而东尽于白木铺由其南逶迤南去者东挟碧溪江西挟胜备水而尽于两水交防处是其脉亦不甚长也从峡中南行半里转西有小水东南坠峡来始成流西去又一里随流南转四里有水自东峡出其流始大而峡愈逼南出隘已昏黒稍上坡共二里有一二家倚西坡上投宿不得又南两崖愈凑三里及之复渡溪东有数家倚东崖下是太平铺乃宿其敝楼
　　二十四日鸡鸣具饭昧爽即行越涧傍西山而南其峡仍逼五里遵西山之崖渐上五里盘其南突之嘴遂挟北峯西行路转于上溪转于下又西十里有村倚北山坡峡间庐舍最盛是为打牛坪相传诸葛丞相过此值立春打牛以示民者也又遵北坡随峡流西下十里有山横截其西潄横截山之东麓太平铺九渡河自东注之有数家当其交防之夹是为胜备村此北来之水即胜备江也盘村坡溯江而北半里乃陟亭桥渡江西崖崖峭甚半里又隔江与胜备村对又南一里有小峡自西来截之渐南上盘其东突之坡共七里又上而盘其南突之嘴水从其下西转南折而破峡去路从其上挟北坡西下葢其西有峡自西坳下坠而来又有山从峡南挟之俱东当突嘴之下与胜备合而破其南峡突嘴之路不能超峡而度其南挟之东垂故西折一里而下循其西坳又东折一里而上盘其东垂半里转而南又有一小水自东垂南西峡来入乃舍其南去大流而溯其西来小流循东垂南崖西向入一里有村踞小流之北坡夹路成聚是为黄连堡始知此小流即双桥河也饭于其处山忽至稍待复行渐转西北行冈上二里其下峡直自北来乃下度峡中小桥而西从桥西即蹑西坡而上二里稍平西向坞倚南峯复上坡二里西逾冈脊南北俱有寺南峯当脊而起其巅颇耸有阁罩其上以逺不及登从脊西遥望其南壑杂沓而下髙山无与为匹者当遥通阿禄司新牛街之境也其西壑亦杂沓而来其外逺山自北亘脊南去北支分而东向逶迤与此属南抱为壑颇寛豁而坡陀层伏不成平坞西山亘脊之半有寺中悬缥缈云岚间即所谓万松仙景也于是从岭头盘旋西北二里转过西下之峡由其北乃陟西来之脊其脊南北俱有峡路从其中共二里西向稍下树木深翳再下再过脊又八里有数十家倚北坡夹道而庐是为白土铺又西入峡七里渐上渐逼西山山脊东垂南北坠壑甚深松翳愈密上下亏蔽有哨房在坡间曰松坡民哨而无居人此处松株独茂弥山蔽谷更无他木【闻其地茯苓甚多鲜吃如山药】坡名以松宜也其脊葢自西岭分支东度观音山者第不知南北之水何下耳于是西上蹑磴甚峻数十盘而登共五里有寺踞东悬之脊东向凭临于松云翠涛间是为万松仙景寺后有阁曰松梵朱按君泰祯所题登之东眺甚豁苍山雪色与松壑涛声逺近交映也由其后再曲折上跻二里余登岭头又一里余西过一脊以为絶顶矣顶脊南北分坠之峡似犹东出者又西上一里蹑南突之巅榜曰日升天顶又西一里穿峡而入有数家散处峡洼间俱以木皮为屋木枝为壁是为天顶铺先是土人俱称为天井予以为在深壑中而不意反在万山絶顶也问所谓井者亦竟无有岭头之庐以非常站所歇强之后可既止风交作寒气逼人且无从市米得面为饼而啖之卧
　　二十五日昧爽起平明即行雾蔽山顶茫无可见西向稍下一里山峯簇立成洼洼中有小路北去有小道南流大道随之南行峡中一里折而随峡西下峡南已坠壑盘空窈然西出矣西下三里有哨房当坡而西向亦虚而无人其北又有一峡自东下与南峡防于坡前路盘坡而北渡坡北涧即随北涧西下共四里过梅花哨于是南北两界山渐开循北山又西四里度西垂之脊始全见其南北两崖下坠之坑盘壑西出而西有巨壑焉沿支西下又八里抵西麓有寺当路北渡峡中小水从其西转西北行田塍中二里有一塘积水东坡下挟其西而北又三里抵永平县之东街其处东西两界山相距八里北即其回环之兠南为其夹门之峡相距一十五里而银龙江界其中当县治东有桥跨其上其处即为市而无城其北有城堞畧具乃守御所而县不在其中也银龙桥之西又有桥名普济桥桥下小水东南入银龙江大道由县治西沿西山而南至石洞村西西南入山余欲从石洞入汤泉当不沿西山而由中坞葢温泉当坞而出也乃从银龙桥市蔬米即从桥东小路随江而渡其下流由税司前西行过一小浍即随之南行坞中与大道之在西坡者相望而南也八里则温泉当平畴之中前门后阁西厢为官房东厢则浴池在焉二方池各为一舍南客北女门有卖浆者不比他池在荒野也乃就其前买豌豆炊饭予先酌而入浴其汤不热而温不停而流不深而浅可卧而浴既浴而饭出眺由其西向入峡不二里即花桥大道由其南向逾岭为炉塘道余时闻有清净宝台山者在炉塘之西西由花桥抵沙木河大道入其路迂南由炉塘间道行其路捷余乃即从坞中南向行二里抵南山之麓有水自西峡来东注而入银龙江峡口即花桥之水也度桥而南半里有寺倚南山而北向曰清真寺由其前东转半里为后屯有小坞自南来又东截坞半里逾桥上坡东南跻一里转而东陟其岭一里从岭上误折而南二里逾山南下路絶二里由坑西转又二里复转而北仍出后屯小坞乃复上东坡半里有峡直东者为铜鑛厰道东向逾冈坳者为门槛炉塘道乃折而从东南稍上逾冈半里东向随峡而下者二里及峡底则深峡自北而南银龙江捣壑而随之路随其西岸南行谿崖间雷大作行中十里而雨止有小溪西峡来架木桥渡之依南山东转二里转而南一里有数家踞西山之半东向临江是为门槛村下跨江之桥为门槛桥宿于村家买米甚艰得半升以存米为粥留所买者为明日饭
　　二十六日鸡再鸣具饭平明随江西岸行四里南至岔路有溪自西峡来东与银龙江合数十家下绾溪口乃下涉其溪縁南山之北于是江东折于下路东折于上东向上者一里余盘北突之坡而东于是江南折于下路亦南折于上南折处又有峡自东来入正与东折之江对或以为永平之界今仅止此其南折之峡已属顺宁矣循江西岭南向渐下四里稍折西南下縁江岸已复南折二里出峡峡乃稍开始见田塍山行至是始有稻畦江流其间直南去与澜沧江合路縁南坡上一里至岭头正隔江与东坡之庐对于是縁峡西入遂与江别其峡自西脊东下循北崖平坡入之四里降度峡南循南崖悬跻而上乃西南盘折二里余逾北突之冈循南坡而西二里有坑北下横陟之又西二里乃凌其南东度脊此脊之东水下炉塘而南从脊上即西南崇山髙穹上耸圆顶者为宝台山其北崖复突而平坠者为登山间道其南垂纡绕而拖挟者为炉塘所依余初拟从间道行至是屡询樵牧皆言间道稍捷而多岐中无行人莫可询问不若从炉道稍迂而路辟以炭驼相接不乏行人也其岐即从脊间分脊西近峡南下其中居庐甚殷是为旧炉塘由其北度峡上即间道也由其东随峡南下炉塘道也余乃南下坡一里至峡底半里度小桥随涧西岸南行其涧甚狭中止通水道一缕两旁时环畦如桮棬四里稍上陟西崖而下半里始有一旁峡自西北来南涉之又沿西崖渐上五里盘西崖而逾其南嘴乃见西峡甚深峡底炉烟板屋扰扰于内东南嵌于峡口者下厰西北缀于峡坳者上厰也縁峡口之外南向随流下者往顺宁之大道也予从岭上西转见左崖有窍卑口竖喉其坠深黒即挖矿之旧穴也从其上西行二里越下厰抵上厰而坑又中间之分两岐来一自东北一自西北而炉舍踞其中【所出皆红铜客商来贩者四集】肆多卖浆市肉者予以将登宝台仍斋食于肆由西峡溯流入一里居庐乃尽随峡北转峡甚深仄而止通一水得无他迷然山雨倾注如纳大麓不免淋漓三里渐上又二里上愈峻见路有挑大根如三斗盎者以杖贯其中执而问之曰芭蕉根也以饷猪峻上二里果见芭蕉蔽崖有掘而偃者即挖根处也其处树箐深窅山髙路僻幸有炭驼为指迷又上二里乃登其脊有路自东北径脊而来者乃随脊向西南去从之行脊上二里乃西南下见路左有峡西北出路遂分为两岐而所望宝台圆顶似在西南隔峯乃误下从峡西南一里渡峡中支涧縁之西北转一里盘北突之嘴复西南入峡中溯涧二里路渐湮见涧北有烧山者遥呼而问之始知为误然不知山在何从路当何从惟闻随水一语即奉为指南复东北还盘嘴处涧乃北转遂縁坡北向下二里有一岐自东南来合即前分岐西北之正道也葢宝台正西南所误之峡其南即度脊之自东西突者此宝台东隅之来脉也而其路未开皆深崖峭壑为烧炭之窟以供炉塘所用峡中之流从其西北向流绕北崖而西出至西北隅始与竹沥砦南来之路合故登山之道必自西北向东南而其东不能竟达也循东崖又北一里复随涧西转循北崖西行二里始望见南峡开有村聚倚南山之坡乃西下一里度涧桥縁其南崖西上又一里而抵其村是为阿牯寨乃宝台门戸也由寨后南向登山三里至慧光寺其寺西向前临一峡隔峡又有山环之而北而终不见宝台葢宝台之顶髙穹于此寺东南而其正寺又在台顶之南尚当从西南峡中盘入也时日犹下午僧固止遂留寺中
　　二十七日饭慧光寺即南上五里登其西度之坳此坳乃宝台之西支下而度此者其坳西余支即北转而环于慧光之前逾坳南见南山前轰与坳东横亘之顶排闼两重复成东西深峡南山髙与北顶并皆自东而西夹重峡于中而下不见底距澜沧于外而南为之堑葢南山自炉塘西南转而西向溯澜沧北岸而西行为宝台南郛于是西距澜沧之水东包沙木河流度江坡顶而北尽于沙木河澜沧处此南山外郛之形也宝台自炉塘西南亦转而西向大脊中悬南面与南山对夹而为宝台西面与西度北转之支对夹而为慧光此宝台中踞之势也其内水两重皆西转而北出其外大水逆兠独南流而东绕此诸流包络之分也至是始得其真面目其山如环钩其水如交臂山脉自罗均为钩之根把博南丁当闗为钩干之中正外与钩端相对而江坡顶即钩端将尽处宝台乃钩曲之转折处也澜沧江来自云龙州为右臂东南抱而循山之外麓抵山东垂尽处而后去沙木河源从南从东峡为左臂西北抱而循山之内坞抵山西垂尽处而后出两水一往一来一内一外一顺一逆环于山麓而山之南支又中界之自北自南自东自西复自南而北为宝台之防此又山水交潆之概也从坳南于是东转下临南峡上倚北崖东向行山脊之南两降两上三里东至万佛堂此即大寺之前院也踞宝台南突之端其门西向而堂殿俱南辟前临深峡之南则南山如屏髙穹如墙面其上多木莲花树极髙大花开如莲有黄白蓝紫数色瓣凡十二片每二月则未叶而花三月则花落而叶生矣絶顶有涌石塔髙二丈云自地涌出乃石笋也其南坳间又有一陜西老僧结茅二十年其地当南山奥阻曾无至者自万佛堂望之平眺可达而下陟深峡上跻层崖竟日而后能往返焉由万佛堂后北上不半里即大寺故址时川僧一苇同慧光寺翠峯来访川僧了凡时了凡从静室中暂移万佛前楼予同往晤之了凡因曳杖前引循北崖东向行盘磴陟坡路极幽峭两过小静室两升降南下小峡深木古柯藤交竹密五里而得了凡静室室南向与大殿基东西并列第此处东入已深其前南山并夹如故而右砂层叠不比大比之西旷矣其脉自直北圆穹之顶中垂而下至室前稍凹前复小起员阜下临深峡之北而室则正临其凹处横结三楹幽敞两备此宝台奥境也一苇与了凡以同乡故欲住静山中了凡与之为禅语予旁防之觉凡公禅学宏贯而心境未融苇公防悟精勤而宗防未彻然山穷水尽中亦不易得也了凡命其徒具斋饭后雨大至下午乃行共十五里还宿慧光寺
　　二十八日平明饭而行三里北下至阿古寨由其西下又二里越东来涧縁北山之南崖西北上一里盘其西垂而北其下即阿古北二里越西突之坡仍循东坡西北行六里坠悬坡而下一里及涧仍随涧东岸北行望见峡北有山横亘于前路直望之而趋五里有一二家倚南山下其前始傍水为田又北二里直抵北山下其前始傍水为田又北二里抵北山下有峡自东而西中有一水沿北山而西注此即旧炉塘西来之道阿古寨之涧南来此与之合是为三岔溪旧炉塘指答者谓间道捷而难询正指此也于是其峡转为东西夹水合而西去路北涉之循北崖西行三里西降而出峡口其西乃开南北大峡葢南自宝台南峡来北下二里始为平川水与路俱去险就夷北行溪东三里有村倚东山下曰狗街子倚西山曰阿夷村东山乃博南大脊西盘西山乃宝台南山北转者也其山平展而北又四里而沙木河驿之西坡自丁当闗西突于川之北与西界山凑川中水自沙潭亦逼西山之麓而北路乃涉水縁西崖之上行又三里北下及溪有桥跨溪其桥有亭上覆曰凤鸣桥饭于桥西随西山大路北行三里盘西山北突之嘴于是北坞稍辟田塍交布路盘嘴西行又一里为湾子村数家倚南山北麓当北突之腋故曰湾子由其西循峡南入一里峡穷复遵峡西之山曲折西向上跻三里陟岭脊踞岭东望东界即博南山其外有崇峯另起横峙于五十里外者为瓦窑山乃永平北与云龙州分界昔王磐据而为乱处西望则重崖层峡而澜沧之流已嵌其底也由脊而东有庵横跨坳中题曰普济庵有僧施茶于此是即所谓江坡顶也兰沧江自吐蕃嵯和哥甸南流经丽江兰州之西大理云龙州之东至此山下又东南经顺宁云州之东南下威逺车里为挝龙江入交趾至海由岭南行一里即曲折下其势甚陡为之字下者三里而及江岸即挨东崖下溯江北行又一里而至铁锁桥之东先临流设闗巩石为门内倚东崖建武侯祠及税局桥之西巩闗亦如之内倚西崖建楼台并祀剏楼者巩闗俱在桥南其北皆崖石巉削无路可援葢东西两界山在桥北者皆夹石倒压江面在桥南者皆削土骈立江旁故取道俱南就土崖作之字上下而桥则架于其北土石相接处其桥濶于北盘江上铁锁焉而长则杀之桥下流皆浑浊但北盘有奔沸之形淜湃之势似浅此则浑然逝渊然寂其深莫测不可以其狭束而以北盘为共拟也北盘横经之练俱在板下此则下既有承上复髙绷两崖中架两端之楹间至桥中又斜坠而下绷之交络如机之织综之提焉五里至平坡铺时日色尚可行而负僧苦于前遂止
　　二十九日鸡再鸣具飡平明行即曲折南上二里余转而西其山复土尽而石于是沧江东南从大峡去路随小峡西向入西一里石崖矗夹有水自夹中坠先从左崖栈木横空度即北向叠磴夹缝间或西或北曲折上跻甚峻两崖夹石如劈中垂一霤水捣石而下磴倚壁而上人若破壁扪天水若争道跃颡两不相逊者夹中古木防霄虬枝悬磴水声石色冷人心骨不复知有扳石之苦亦不知为经行之道也上二里有庵夹道有道者居之即所谓山达闗也由其后又西上路分为二一渡水循南崖一直上循北崖共一里而合遂凌石峡上余以为山脊矣其内犹然平峡水淙淙由峡中来至是坠峡石东下其外甚峻其内甚平下坠如城四山回合于其上底圆整如镜得良畴数千亩村庐错落鸡犬桑麻俱有灵气不意危崖絶磴之上芙蓉蒂里又现此竒境也至是而知平洼中环山顶之水交注洼中惟山达闗一线坠空为水口武陵桃源王官盘谷皆所不及矣此为入滇第一胜以在路旁人反不觉也循洼东稍南上为水寨铺二里逾一东坡之脊过脊南东南二面山皆下伏于是东望宝台如兰沧挟其南去南瞻兰沧西岸羣峯杂沓【已下阙】
　　自此至四月初九共缺十日其时当在永昌府入叩闪人望名仲俨乙丑庶吉士与徐石城同年以年家故往叩之并晤其弟知愿名仲侗
　　丙子解元
　　四月初十日闪知愿早令徐使来问夫而昨所定者竟不至徐复趋南闗觅一夫至予饭已久矣乃以衣书等物寄陶道上午出南门门外有小水自西而东吊桥跨其上即太保山南峡所出者南行五里有巨石梁跨深溪上其下水断而不成流想即沙河之水也又南半里坡间树色颇似吾乡樱株而不见火齐映树一二家结棚树下油碧舆五六肩乃妇人之游于林间者不能近辨其为何树也又南半里有堤如城垣登其上则堤内堰水成塘西浸山麓东筑堰髙丈余随东堰西南行二里堰尽山从堰西南环而下南转行其前又二里有数十家倚西山下山复环其南是为卧狮窝葢其西大山将南尽支乃东转其南为卧狮峯乃西南坳中山形再跌而下其上峯石崖盘突俨然一狡猊之首其下峯颇长则卧形也余先望见大路在南坡之上初不知小路之西折而当狮崖盘突间土人而问初一人曰此石花洞也再问一人曰此芭蕉洞也小路正从其下过石花即其后来之名耳葢大路上南坡而小路西折而由此予时欲从小路上而仆担俱在后坐久之俟其至从村南过小桥有碑称卧佛桥过桥即西折从小路上坡一里从坡坳间渡小水即仰见芭蕉洞在突崖之下葢突崖乃狮首而洞则当其卧脐之间涉涧西上探洞洞门东向髙穹二丈正与笔架山遥对洞内丈余即西北折而下其洞下虽峻而路颇夷下三丈渐暗闻秉炬入深里余姑俟归途携炬以穷也出洞循崖西上一里过突崖下峡透脊而西半里度一洼脊以内乃中洼之峡水东挨突崖脊下捣其崖麓无穴以泄水沫淤浊然前所渡芭蕉洞前小水即其透崖沥峡而出者水从上循岭南转一里逾南坡之脊始见脊南亦下坠成大洼而中无水予从小道循西大山南行岭间五里连逾二坡脊共二里降而下坡半里而得洼底铺五六家在坑峡间其峡虽中洼而中无滴水随洼西下一里直抵大山下复南行洼峡中二里又得东坠之脊一里又南上坡盘坡南离立圆峯取道峯隙而南一里转峯腋始东南上盘而西南共里余则南北两支俱自北大山之西分枝东绕中夹成峡甚深路逾北支从其上西向入峡其南支则木丛其上箐坠其下虽甚深而不闻水声西行二里乃西下箐中又一里有数家当箐底是为冷水箐乃饭于鬻腐者家于是西南随箐上一里过一南始见羣山俱伏有逺山横其西南路又逾冈西上一里登其南突之崖是为油革闗旧址乃旧之设闗而税处今已无之其西即坠崖西下甚峻下二里渐平又二里西峡渐开有僧新结楼倚北山下施茶曰孔雀寺由寺西循山嘴南转共一里逾嘴而西乃西北盘其余支三里而得一亭桥桥跨两峡间下有小涧自北而南已中涸无滴桥西逾坡西北下路旁多黄果即覆盆子也色黄酸甘可以解渴其西坞大开坞西大山一横于西一横于南而蒲缥村当西大山下其山南自南横大山又东自油革闗南下之支横度为低脊而复起者其中水反自南而北抵罗岷而西入潞江焉共西下二里乃得引水之塍其中俱已插秧遍緑又西北二里过蒲缥之东村村之西有亭桥跨北注之溪曰吴氏舆梁又西半里宿于蒲缥之西村其地米价颇贱二十文可饱三四人
　　十一日鸡鸣起具饭昧爽行从村西即北向循西大山行随溪而北渐髙而陟崖共八里为石子哨有数家倚西山之东北隅又北二里乃盘山西转有峡自西而东合于枯飘北注之峡溯之依南山之北西入二里下陟南来峡口峡中所种俱红花成畦今花已可采矣西一里陟西来峡口其上不多水亦无几有十余家当峡而居为落马厰度峡北复依北山之南西入一里平上逾脊其脊自南而北度起为峡北之山而北尽于罗岷者也逾脊西行峡中甚平路南渐有涧形依南崖西下路行其北三里有数家倚北山而居有公馆在焉为大坂铺从其西下一里有亭桥跨涧涉涧南依南山之北西下二里有数家当南之峡为湾子桥有卖浆者连糟而啜之即予地之酒酿也山至是环耸杂沓一涧自东来者即大坂之水一涧自南峡来者坠峡倒崖势甚偪仄北下与东来之涧合而北去小木桥横架其上度桥即依西山之东北行东山至是亦有水从其北峡西下三水合而北向破峡去东西两崖夹成一线俱摩云夹日溪嵌于下防箐沸石路縁于上鏖壁遮崖排石齿而北三里转向西下石势愈峻愈合西二里峡曲而南涧亦随峡而曲路亦随涧而曲半里复西盘半转半里复西向縁崖行一里有碑倚南山之崖题曰古盘蛇谷此险真冠滇南也碑南渐下峡亦渐开又西二里乃北转下坂复转而西一里有木桥横涧而北乃度循北崖西行一里逾南突之脊于是西谷大开水盘南壑路循北山又西平下三里北山西断路乃随坡南转二里余则江流已从西北嵌脚下逼东山南峡之山转而南去矣乃南向下坡一里有二三家倚江岸而栖乃就瀹水以饭时渡舟在江南岸待久之乃至登舟后舟子还崖岸而饭久之不至下午始放渡而南土人言瘴疠甚毒必饮酒乃渡夏秋不可行予正当夏孟亦但饭而不酒坐舟中櫂流甚久亦乌覩所云瘴母哉渡南涯暴雨忽来见涯西有树甚巨而郁葱如盘急趋其下其树甚异本髙二丈大十围有方石塔甃其间髙与干等干跨而络之西北则干密而石不露东南临江则干跨而石出干与石连络为一不可解矣亦穷崖一竒也已大风作而雨散复西向平行上坡望西北穹峯峻极西南骈崖东突其南崖有居庐当峯而踞即磨盘石也望之西行十里逼西山雨阵复来已虹见东山盘蛇谷上雨遂止从来言暴雨多瘴亦未见有异也稍折而南二里有村当山下曰八湾数家皆茅舍一人言此地热不可栖当上山乃凉从村西随山南转一里过一峡口循峡西入南涉而逾一崖约一里遂从南崖西上其上甚峻曲折盘崖八里而上凌峯头即所谓磨盘石也百家倚峯头而居东临絶壑下嵌甚深而其壑东南为大田禾芃芃焉其夜倚峯而栖月色当空此即髙黎贡山之东峯忆昔诸葛武侯王威宁骥之开疆方威逺之独战身死往事如看镜浮生独倚岩余为之慨然者久之十二日鸡再鸣饭昧爽即行其处虽当峻峯之上而居庐甚盛有公馆在村北潞江驿在其上山下东南成大川已插秧盈緑潞江沿东山东南去遂由磨盘石西南上仍峻甚二里逾其南峡之上其峡下嵌甚深自西东向峡底无余隙惟闻水声潺潺在深箐中峡深山亦甚峻藤木防蔽猿鼯昼号不絶峡北则路縁崖上随峡西进上去山顶不一二里縁峡平行西四里有石洞南临路崖深濶丈余土人凿石置山神碑于中又四里稍折而北上崖旋西西登临峡之坡北峡之上至是始南垂一坡而南峡之下则有峡自南山夹底而出与东出之峡防成丁字而北向垂坡焉又西二里或陟山脊或縁峯南又三里有数家当东行分脊间是为蒲满哨葢山脊至是分支东行又突起稍髙其北又坠峡北下由此西望一尖峯当西复起其西北髙脊排穹始为南度大脊所谓髙黎贡山土人譌为髙良工山防氏僭封为西岳者也其山又称为昆仑冈以其髙大而言然正昆仑南下正支则方言亦未为无谓也由蒲满哨西下一里西抵所望尖峯即蹑级数转而上两旁削崖夹起中坠成路路由夹崖中曲折上升两岸髙木蟠空根纠垂崖外其上竹树茸密覆隂挂幙从其上行不复知在万山之顶但如唐人所咏两边山木合终日子规啼情与境合也一里余登其脊平行脊上又二里余有数家倚北脊是为分水闗村西有水沿北坡南下南转西逾岭脊砖砌巩门跨度脊上其闗甚古顶已中頽此即闗之分水者于是西下峡稍转而南即西上穿峡逾脊共五里度南横之脊有数家是为新安哨由哨南复西转或过山脊或蹈岭夹屡上屡下十里为太平哨于是屡下屡平始无上陟之脊五里为小歇厰五里为竹笆铺自过分水闗雨阵时至至竹笆铺始晴数家夹道成衢有卖鹿肉者予买而炙脯于是直下三里为茶庵又西下五里及山麓坡间始盘塍为田其下即龙川江自北而南水不及潞江三分之一而奔坠甚沸西崖削壁横江东则平坡环塍行塍间半里抵龙川江东岸溯江北行又半里有铁锁桥架江上其制两头悬练中穿板如织法一如兰沧之铁锁桥而狭止得其半由桥西即蹑级南上半里为龙闗数十家当坡而居有税司以负贩者又西向平上四里宿于橄榄坡其坡自西山之脊东向层突百家当坡而居夹路成街踞山之半其处米价甚贱每二十文宿一宵饭两飡又有夹包
　　十三日平明饭而行由坡西登岭西北上八里稍北逾北峡西上二里从岭上平行一里从岭头转北三里乃西南下峡中一里有四五家当峡而居为赤土铺其村东与橄榄坡夹而为坳村西有亭桥架小涧上其水自南峡来捣北峡去桥名建安由桥西即南向上坡二里西南登脊又转而西一里有庵施茶当脊北向而踞为甘露寺又西一里坡间水北向坠崖路越之西向下峡峡中有水自北而南又与上水分南北流乃从峡底溯水北入行峡底一里余水分二道来皆细甚遂从西坡蹑峻上一里北穿岭夹半里透脊其脊自东北度西南脊以北即坠峡西下路从峡端北转而西有数家倚北山之上为乱箭哨至是始饭于岭哨而西向行稍下共二里有坞自南而北细流注其中从北而西出马邑河又北上坡二里余有二三家当山坡之南环堵围南峡之坳甚遥杂植果树于中为板厰由其西二里又西下半里峡坳有十余家当坳而居为芹菜塘其前小水东北流村庐不多而皆有杜鹃灿烂血艶夺目若以为家植者岂深山野人有此异趣若以为山土所宜何他冈别陇杳然无遗也由村西复西上坡一里转峡而平行顶上三里乃出西岭之端下望其坞甚深而中平如砥良畴逺村交映其间其坞大而圆乃四面小山环围而成者不比他川之沿溪成峡而已西向峻下者五里循峡东北折又折而西三里乃循东山北行其下稍平又二里有村当东山之麓为坡脚村有卖浆者出酒甚防以醋芹为案与同行崔姓者连啜二壶乃行西行平畴中一里有小水自南而北又西北二里有村田雷打田其东亦有小溪自南而北是溪东田洼间土皆黒坟土人芟其上层曝干供防葢煤坚而深入土下此柔而浮出土上而色则同也由村北又西三里有庐舍当坡塍间曰土锅村村皆烧土为锅者于是其西庐舍聨络一里为东街又半里西交大街则十字为衢者也腾越州城之南门即当大街之北城南居市甚盛城中所无而此城又迤西所无乃税驾于大街东黔府官舍时适过午也
　　十四日早雨命顾仆觅潘秀才家投吴方生书上午雨止潘来顾下午余往顾而潘出乃返作纪寓中薄暮同行崔君挟过酌于市以竹寔为供【竹寔大如松子肉圆如莲肉土人煮熟以卖】既乃投壶命酌月上而返氷轮皎然
　　十五日晨往晤潘潘劝无出闗上午潘餽酒肴下午店中老人亦来劝予无行先是予以阮玉湾书畀杨主人托其觅同行者主人唯唯至暮以潘酒招之共酌兄弟俱劝余毋即行谓炎瘴正毒奈何以不赀轻掷也屈指八月王君将复来且入内同之入闗最便余姑诺之是夜月甚皎而邸舍不便凭眺竟郁郁卧




　　徐霞客游记卷十上
<史部,地理类,游记之属,徐霞客游记>
　　钦定四库全书
　　徐霞客游记卷十下
　　明　徐宏祖　撰
　　西南游日记十八【云南】
　　十六日晨起主人饭欲为尖山之行其山在州城西北百里先是主人言其灵异怂惥予行故谋先及之乃以竹箱衫毡寄杨主家挈轻囊与顾仆行从南门外循城西行半里过新桥巨石梁也桥下水自北合三流襟城西而南过此南流去余既过桥四望山势回环先按方而定之当城之正东而顶平者为球□山乱箭哨之来道逾其南脊当城之正西而尖耸者为雷鼓山南为龙光台为缅箐道为水口西夹直北者为上干峩山去城北二十里直南者为来凤山州治之脉从之北度又西突保禄阁为水口东夹城西南为水口束峡极紧坠空而下为趺水崖城东南东北俱有回坞而东北独伏有髙山穹其外城西北一峯独耸髙出众峯为巃嵸山直南为笔峯为宝峯为擂鼓而尽于龙光台从此西度南转为猛蚌从此东度为上干峩低伏而东度南起为赤土山乱箭岭南下西转为罗生山支分极北者为球□峙州东而北尽于马邑村支分由西而北者为来凤峙州南而西夹水口北与龙光对此州四面之山也其水一东南出罗生山北流经雷打田至城东北一东出乱箭哨北流西出马邑村西南至城东北一出巃嵸山滀为海子流为髙河南至城东北三水合为一是为大盈江由城西而南过二桥坠峡下捣其深十丈濶三丈下为深潭破峡西南去经和尚屯又名大车江此州四面之水也其北二日抵界头与上江对其南一日抵南甸与陇缅甸对其西一日半至古勇与茶山对其东一日半至分水闗与永昌对八闗自其西北斜抵东南【西四闗东四闗】遂分华夷之界此其四鄙之望也大盈江过河上屯合缅箐之水南入南甸为小梁河经南牙山又称为南牙江西南入干崖云笼山下名云笼江沿至干崖北为安乐河折而西一百五十里为梹榔江至北苏蛮界注金沙江入于缅【一曰合于太公城此城乃缅甸界】按缅甸金沙江不注源流志但称其濶五里然言孟养之界者东至金沙江南至缅甸北至干崖则其江在干崖南缅甸北孟养东矣又按芒市长官司西南有青石山志言金沙江源出之而流入大盈江又言大车江自腾冲流经青石山下当亦流经而非发轫若发轫岂能即此大耶又按芒市西有麓川江源出峩昌蛮地流过缅地合大盈江南甸东南一百七十里有孟乃河源出龙川江而龙川江在腾越东实出峩昌蛮地南流至缅太公城合大盈江是麓川江与龙川江同出峩昌同流南甸南干崖西同入缅地同合大盈然二地实无二水岂麓川即龙川龙川即金沙一江而三名耶葢麓川又名陇川龙与陇实相近必即其一无疑葢峩昌蛮之水流至腾越东为龙川江至芒市西为麓川江以与麓川为界也其在司境实出青石山下以其下流为金沙江遂指为金沙之源而非源于山下可知又至干崖西南缅甸之北大盈江自北来合同而南流其势始濶于是独名金沙江而至太公城孟养之界实当其南流之西故指以为界非孟养之东又有一金沙南流干崖之西又有一金沙出青石山西流亦非大盈江既金沙而入缅龙川江又入缅而合大盈大盈所入之金沙即龙川下流龙川所合之大盈即共名金沙者也分而岐之名愈紊防而贯之脉自见矣此其二水所经也于是益知髙黎贡之脉南下芒市木邦而尽于海潞江之独下海西可知矣按志又有大车湖在州南甚广中有山如琼浪中一防青今惟城北上干峩巃嵸山下有二海子城南并无潴水岂洪流尽扬尘耶过新桥行半里有岐西北行者为乌沙尖山道有岐南下者为趺水河道余闻其胜甚乃南趋出竹坞中一里涉一东流小涧南上坡折而东约半里大石梁架大盈江上其桥东西跨新桥下流从桥南上坡不半里其水从左峡中透空平坠而下崖深十余丈三面环壁水分三派飞腾中濶丈五左骈崖齐涌者濶四尺右嵌崖分趋者濶尺五葢中如帘左如布右如柱势极雄壮与安庄白水河齐观但此崖更近而逼从西崖绕南崖平对而立飞沫倒卷屑玉腾珠遥洒人衣面白日间真如雨花雪片土人所称久雨不晴者以此但雨字当易旱为是用字则叠牀架屋矣其水下坠深潭嵌流峡底因下蹈之有屋两重在夹壑中乃王氏水舂也复上西崖其南一峯髙耸凭空挂瀑为龙光台上建闗帝殿回盼久之复下西崖其崖甚狭东即瀑流坠空西亦夹坑环屋俯视屋下坑底有流叠碓亦水舂也而当环坡间其西即南下缅箐大道不知水所从出细瞰之水从脚下透穴出南分为二一随大道南注一复入巨石下入夹坑之屋为舂回眺崖北有峡一线深下五六丈骈峙北来濶仅一尺而髙不啻三丈余水从其底透入前崖之腹而出其南计崖穴之上髙亦三丈余南至出水之穴上连三四丈不识其下透之穴与上骈之峡从何而成天巧人工两疑不能至此矣从崖上蹑西峯一里有寺踞峯之东门东向为毘卢寺由其西二里直抵擂鼓尖峯下见有路直蹑峯西上而路有二生指宝峯大道尚在北乃横陟田间半里得大道随而西上坡二里西抵擂鼓之北当西北从岐上而予误从西南一里蹑峻一里渐转南陟复向擂鼓行又一里心知其误遂西逾岭脊则望见宝峯殿阁在西北岭半与此脊齐等而隔箐两重其下甚深皆从西南岭脊坠下计随坡东下就大路复上与蹑坡西上从峯脊转下其路相比不若上之得以兼陟其顶也遂西南上甚峻一里直出擂鼓尖之西有路自尖南向来合同之西北度脊脊北路分为二一西北沿峯去一东北扳岭行一里再逾顶陟脊其脊两旁皆东西下乃饭于脊过北路复分为二如前然东北者犹非宝峯路尚隔一箐也乃复西北上顶一里蹑其最髙处东俯州城东坞西俯峩陇南坞皆近夹此脊下而峩陇之西又有髙峯一重自此而南夹峩陇之坞南出缅箐而与大盈之江合而南去顶东南深树密翳乃从西北下甚峻半里就夷又半里路交十字一从南直北者俱行其脊一从东箐中上横过西北者出山腰知宝峯之寺在箐翳矣乃折而东下木叶覆丛条间甚峻而滑非扳枝足无粘陟一里转殿角之右则三清殿也前有虚亭三楹东揽一川之胜而其下亭阁缀悬崖间隔箐回坡咫尺缥缈殿西庑为黄冠所栖予置行囊令顾仆守其处乃由亭前东下道分为二一从右下危坡一从左转深箐余先随箐下半里右顾崖间一亭飞缀八角重楞髙倚悬崖之上乃防戎吴君新建以祀纯阳者由亭左再下縁箐半里南转仰见亭下之石一削千仞如莲一瓣髙穹向空其南又竖一瓣骈附之皆纯石无纎纹惟交附处中垂一线濶仅尺余凿级其中仰之真若天梯倒挂也北瓣之上大书奠髙山大川五字吴防戎笔其下新搆一轩跨路貌灵官于中南瓣侧有尖突耸夹级为门其下则玉皇阁倚之环腾多土山独是纯石崖危穹夹箐之间觉耳目顿异玉皇阁南亦悬箐无路灵官轩北又凿崖为梯嵌夹石间北下数丈有石坊当其前大书曰太极悬崖从此北度东下之箐再上北坡共里余则宝峯寺当峯而踞髙与玉皇阁等而阁东向此寺南向寺东龙砂最微固不若玉皇阁当环箐之中央得一山之正也寺颇寥落有尼居之此昔之摩伽陀修道处他处皆释盛于道而此独反之已复下箐中蹑太极崖过北瓣下从一线之级上级峻甚几不能留趾幸两崖逼束手撑之以登一上者八十级当纯阳亭之南峡始曲折为梯又三十余级而抵虚亭间予拟眺月于此以扩未舒之观因拭卓作纪令顾奴汲水太极下箐东以防二黄冠止之以饭饭余仍坐虚亭忽狂飚布云迨暮而月色全翳邵道谓虚亭风急邀余卧其榻
　　十七日余起见日丽山幽拟暂停憩其间以囊中存米作粥令顾仆入州寓取贵州緑纱将鬻以供杖头而此地离州仅八里奴去不返抵下午腹馁甚胡道饭余既而奴至纱仍不携来也
　　十八日録纪于虚亭先夜有虎从山下啮防戎马防戎命军士搜山觅虎四峯了眎者呐声相应两箐捜觅者上下不一竟不得虎
　　二十一日饭后别邵道下纯阳阁东经太极崖其处若横北箐而上半里而达宝峯寺余以南箐悬峭昨所未经乃从大路循玉皇阁下悬崖曲折下半里又度北箐之下峡从环冈大道复半里北上宝峯寺问道于尼尼引出殿左峯头指山下核桃园直北为尖山道西北登岭为打鹰山道闻打鹰山有北直僧新开其地颇异乃先趋打鹰于是东北下坡一里抵坡北又北一里余有数家倚西山麓是为核桃园其西北有坳颇低乃宝峯之从北度脊者有大道西向之有小溪东注逾之直北一里余乃西北登坡四里逾坡脊而西是名长坡又西半里乃转而北挟西峯而循其北仍西行脊上其脊北下即酒店岭之东度为笔巃嵸者南下即野猪坡之南出为鹅笼缅箐者葢俱从分支之脊行也西五里岭坳间路交十字乃西北横陟之当从北蹑坡误从西行岭之南二里遇樵者知为鬼甸道打鹰开寺处已在直北双峯下然此时已不见双峯亦不见路影乃蹑棘披砾直上者三里露气袭峯或合或开上又二里乃得乱坪小峯环合之中多回壑竹丛离布见有撑架数柱于北峯之下者从壑中趋之仍无路柱左有蓬一龛僧宝藏迎入其中言开山縁起因与予遍览形势饭后雾稍开余欲行宝藏固留止一宿予乃从其后山中垂处上其山乃中起之泡也其后复下大山自后回环之上起两峯而中凹遥望之状如马鞍故又名马鞍山土人言其上多鹰旧志名为集鹰山土音譌为打鹰云其山脉北自冠子坪南耸从顶上分二岐一峙西南一峙东北二峯之支如抱臂前环西南下者当壑右而伏过中复起小阜而为中案南坠而下复起一峯为前案东北下者当壑左而复结为东洼之钥两峯凹处正其环窝处前蹲一峯当窝中其脉复自东北峯降而中度宛如一珠之在盘中其前复起两小阜如二乳之列于胷其脉即自中蹲之峯从左度右又从右前度而复起一阜于中与双乳又成鼎足前列为中峯近案即南与中案并峙稍度而东又起一阜即北与东洼之钥对夹故两乳之前左右俱有洼中凹中峯之后左右亦有峡中扃其脉若甚平而一起一伏隠然可寻其两峯之髙者左右皆环而止惟中之伏而起者一线前度其东为笔峯巃嵸南为宝峯龙光者皆是脉也土人言三十年前其上皆大木巨竹防蔽无隙中有龙潭四深莫能测足声至则涌波而起人莫敢近后有牧羊者一雷而震毙羊五六百及牧者数人连日夜火大树深篁燎无子遗而潭亦成陆今山下有出水之穴俱从山根分逗云山顶之石色赭赤而质轻浮状如蜂房为浮沫结成者虽大至合抱而两指可然其质仍坚真刼灰之余也宝藏架庐在中峯之下前临两乳日后有扩而大者后可累峯而上前可跨乳为钟鼓之楼云今诸洼虽中凹而不受滴水东洼之上依石为窞有潴水一方岂龙去而沧桑倐易独留此一勺以为开山之供者耶寳藏本北直人自鸡足寳台来见尖山虽中悬而无重裹与其徒径空觅山至此遂龛坐蓬处者二年州人皆为感动争负木运竹先为结此一楹而尚未大就云径空四川人薙髪于甘露寺从师觅山师独坐空山径空募化山下为燃一指开剏此山俱异人也是晩宿龛中有一行脚僧亦留为僧薙地者乃余乡张泾桥人【萧姓号无念名道明】见之如见故人焉
　　二十二日晨起宿雾净尽寳藏先以防饷余与余周歴峯前凭临而南为南甸其外有横山前列则陇川后之界也近嵌麓西为鬼甸其外有重峯西拥则古勇前南下之支也下伏而东度为笔峯其外有髙岭东穹则髙黎贡后耸之脉也惟北向则本山后屏焉然昨已登巅北眺知东北之豁处为龙川所合西北之丛处为尖山所悬而直北明光六厰之外皆野人之栖矣久之乃饭而别宝藏命其徒径空前导从东北行皆未开之径也始逾东环之臂即东北下虽无径而颇坦三里有路循岭北西去往鬼甸道葢是山前后皆向鬼甸道也于是交之仍东下甚峻一里又有路自东南来西北逾岭去此即州中趋冠子坪道葢冠子坪从北南度穹起打鹰之顶自北望之不见双峯如鞍祗觉层起如冠逾脊西下是为坪村所托有龙潭西涌乃鬼甸上流经鹅笼而南下者也余交其路仍东北下行莽棘中一里余北向下傍西小峡渐有微径径右峡中亦有丛竹深藤东转再逾一峡一里乃北行环冈上冈之西大山始有峡中盘冈之东始随坡东下共二里抵麓则响水沟之峡在其东矣有溪自西峡出北涉之随西山北行西山至是稍开有路西入之交其路而北一里稍下又有小水从西坞出是为王家坝又北半里遂与南来大路合又北一里有村在西山下至是中坞始开其坞南从酒店脊来北至此东西乃辟溪沿东麓北下村倚西山东向而路出其中又北里许有岐东北往界头余循西山西北下度一小峡半里西转其南谷为湾腰村其北坞为左所屯坞中始有田畴下辟而路从南山西向行一里有小水北流又西一里有结茅卖浆在南山下于是巨松错立髙影深隂午日俱碧又西二里为马站其北坡下颇有隔林之庐而当路左者止一家州来者皆饭焉其西始田塍环坡从田中西北行一里抵北山下稍西复北一里逾其坳有墟场为马站街房其北山坡杂沓石齿髙下东冈与西山遂夹溪北注共三里有山横于其前乃西随之半里半透其坳其北则山开而下盘环谷溪从西山透南峡来绕壑北去固知透坳之山乃自南而西转坳西一峯即西尽于溪者也盘壑而西北一里遂循溪东岸行其西冈松桧稠密饭于溪旁又北半里为丘坡其西则羣山中迸为峡有岐西入之为古勇道其东则谷口横拓南北之水俱由之出焉乃北行田塍间二里屡逾其分流之水又北一里为顺江村西山至是中断复起其特耸颇厉是为三清山村多环石为垣连竹成隂者又北半里有水自西峡来东向而注是为顺江有木梁跨其上顺江村之东山坞东辟过桥复北上坡行竹径中半里北下过干海子一里北上坡有虚茅在坡北为顺江街子复西北行坡坂间其坂西倚三清山东临夹壑壑之东则江东山南下而横止焉从此三清西亘江东东屏又成南北之坞行坂间三里北向稍下忽闻水声则路东有溪反自南而北至是乃转东去想顺江之分流而至者葢江东山之西已有两江自北而来此流何以反北耶流既东路遂北盘东垂之坡二里是为鸡茨坪逾坪北下一里复得平畴有卖浆者当路右东北行田塍间一里有江自西北注东南长木桥横跨之是为西江东又有一江自东北注东南沿东山与西江并南行坞中是为东江既度西江桥遂北行江夹中一里而至固栋宿于新街其地直东与瓦甸对直西与云峯对直北与热水塘对直南与马站对有新旧二街南为新北为旧
　　二十三日命主人取园笋为晨供味与吾乡同【八九月间有香笋薫干瓶贮味有香气】北一里过旧街买飞松一梆于刘姓者家飞松者一名狐实亦作梧实正如梧桐子而大倍之色味亦如梧而殻薄易剥生密树中一见辄伐树乃可得迟则树即存而子俱飞去成空株矣故曰飞松惟巅塘闗外野人境有之野人时以茶蜡黒鱼飞松四种入闗易盐布其人无衣与裳惟以布一幅束其隂上体以被一方帏而裹之不复知有衿袖之属也此野人即茶山之夷昔亦内属今非王化所及矣然谓之红毛则不然也又北二里横冈后亘望之若东西交属于两界崇山不复知有两江之嵌于两旁也此冈即雅乌山南垂尽处东西二江皆从其两腋南出疑即挨河而土人疑为雅乌耳陟冈而北又二里冈左渐突而成峯冈右渐嵌而为坑路渐逾坑傍峯而上于是坑两旁皆峯复渐成峡循峡西峯行二里陟其北坳遂挟西峯之北而西向下二里路右有大栗树一枝颇巨而火空其中路左则西江自西壑盘曲东来破峡而东南去于是出固栋西山之西北始下见盘壑西开江盘壑底而尖山兀然立其西南矣又西下一里随江北岸西行二里始有村庐倚冈头是为乌索其江反北向折而来路乃南下冈就之半里则长木桥横架江上反自西而东度之桥东复有竹有庐从其侧转而西南则固栋西山与尖峯后大山围环其南而江曲其北者也又西半里有村连竹甚盛半里从其村南西转复行冈坂者二里冈头巨松错落村庐倚之半里西向下涉一坑又西南一里连过两村又西向下涉一坑始及山麓遂西向上半里有小水注坡坂间就而涤体时日色停午解衣浣濯久之乃西南循小径上一里转而西始与东来路合时雷雨大至行草径间一里稍西下涉一峡底于是巨木防霄伟藤防坞遂极幽峭之势盘峡嘴而西一里又涉一峡底二峡皆在深木中有小水淙淙自北而南下注西来之溪合而东行北出者也陟峡之西崖有巨石突立崖右路由巨石之东北向上曲折跻树防中髙崖滴翠深木筛金始知雨霁日来隂晴弄影不碍凌空之屐也上三里遂陟冈脊脊两崖皆坠深涵碧闻水声潺潺在其底而不辨其底也脊夹不及七尺而当其中复有铺木以度者葢脊两旁皆土而中复有窞下陷故以木填之行脊上一里北复稍下又歴一南坠之峡半里乃西北上其上甚峻一里余而饭稍夷转南盘而北半里复曲折上峻愈甚一里稍夷循峯崖而转其腰始望见尖峯在隔箐陇树间而不知所循者亦一尖峯也北半里抵其峯西腋稍西下度一脊遂西上上皆悬崖削磴回顾前所盘脊东峯亦一峯复耸山头尖峭亦堪尖山伯仲但尖山纯石中悬而彼乃土峯前出耳两峯之北复与西大山夹成深壑支条盘突箐树防蔽如翠涛沈雾深深在下而莫穷端倪惟闻猿声千百唱和其间而人莫至也崖头就树石凿级为梯极似太华之苍龙脊两旁皆危石而石脊中垂濶仅尺许若龙之垂尾以度而级随之但见层累不尽而亦不能竟其端倪也梯凡三转一里而至其顶东西长五丈南北濶半之中葢玉皇阁前三楹奉白衣大士后三楹奉三教圣人顶平者如是而止其向皆东临前峯之尖南北夹阁为侧楼半悬空中北祠真武下临北峡而两头悬榻以待客南祠山神下临南峡而中敞为斋堂皆川僧法界所营搆葢其上向虽有道而未开辟莫可栖托法界成之不及五年今复欲辟山麓为下殿故往州未返余爱其幽峻遂止东侧楼守寺二僧一下山负米一供樵炊而已二十四日晨起看天色上霁四山俱露其翠微而山下甸中则平白氤氲如铺絮又如潏波无分逺近皆若浮翠无根嵌银连叠不知其下复有坡渊村塍之异也至如山外之山甸外之甸稍逺辄为岚翠所掩无能拈出独此时层层衬白一片内一片外搜根剔奥虽掩其下愈疏其上乃呼山僧与之指质逺近诸山一一表出因与悬南崖而下有崖前临絶壑后倚峭壁中刓横罅下平上覆恰如匡牀虽小而可憩可卧是名仙牀俯层峭之下巉覆累累无可扳循僧指其下有仙僧洞须从梯级下至第二层转崖下坠乃可得之遂导而行其洞乃大石叠缀所成乱崖颠磴欲坠未坠迸处为罅覆处为洞穿处为门门不一窍洞不一层中欠寛平外支幽险若叠级架板亦可幽栖处也洞门东向腋中者为大入而南穿一峡排空而下南出峡门其门南临絶壑上夹重崖有二木毬倒悬其前仰睇之其上垂藤自崖端悬空下丈余即结为瘿如瓠匏之缀于蔓者瘿之端缀旁芽细枝上迎雨露茸出夭矫花叶不一状亦有细子圆缀枝间者即山僧亦不能名之但曰寄生或曰木胆一丝下垂结体空中驭风吸露形似胆悬命随空随其取意亦不诬也余心识其异欲取之而髙悬数丈前即崩崖直坠计无可得但其前有髙树自崖隙上耸若得梯横度树间縁柯而上以长竹为殳可钩藤而截取之余乃识而行复随导僧由梯级北下悬空之台乃石脊一枝下嵌北壑三面盘空矫若龙首条冈回壑纡郁其下与仙洞各缀梯级之旁若左右垂珥洞倚南崖以幽峭见竒台踞北壑以凭临为胜此峯前两概也由峯后西南越脊而下更多幽境近法界新开小路下至小甸十里其坡有热水塘亦法界新开者是午返寺同顾仆取斧缚竿负梯而往遂以前法升木取瘿而崖髙峡坠木杪难于着力久而后得之一瘿圆若葫芦倒垂上大下小中环的颈一瘿环若巨玦两端圆凑而中空皆藤悬于上而枝发于下如玦者轻而松如葫芦者坚而重余不兼收后行时止负坚者而走
　　二十五日予留二诗于山负木胆于肩从东大道下梯级一里东度过凹遂东南循前峯之腰又半里东度脊顶于是俱深木夹道曲折峻下者二里涉一南盘峡复东北上半里凌脊乃东行脊间左右皆夹壑甚深而重木翳之又半里度脊间铺木脊两旁甚狭而中复坠空故以木填而度之又东南半里复盘壑东北下二里至巨石之左遂涉南下之溪半里复东逾一冈又半里再涉一南下之溪东向稍上遂出箐东北行一里至下院分岐之路仍从向来之小路一里至浴流之所又半里越坞而得一村入问热水塘道仍东北三里过乌索桥从桥西逾冈而北一里与大道合随之西北循东山之麓行六里有冈自东山直对西峯而下驱江流潄西峯之麓而路亦因之与江遇已复逾冈北下北坞稍开有小水交流西注蒸气郁然而起即热水塘也半里抵塘上有池而无屋雨霏霏扑人乃令顾仆守行囊于塘侧北半里上坡观其街子已散而无他物望南冈有村庐在坳脊间街子人指其上有川人李翁家可歇复南半里回觅之有闽人洪姓者向曽寓余乡为导入同寓余乃出就塘畔招顾仆入出携飡啖之而北探滇滩阿幸之兴不能自已见日色尚早而雨止乃留热水待出时浴并木胆寄李翁家菜园中仍西北行五里北上坡为左所葢其分屯处也其处居庐甚盛又北八里直逼西大山东北垂复与江遇回顾尖山与前峯并峙中坳如马鞍而左所之南复有峯之枝自西山突出横亘其北故路必东北从乌索桥抵热水又西北至此也此地正当尖山之北其北则西大山渐伏中逊而西为滇滩过脉处东大山直亘而南分坠西窜下突小山横界于北为松山坡坡之北即阿幸北进之脉其西北髙峯浮出于横坡之上则阿幸滇滩之间又中界之一峯所谓土山也行江东岸一里复折而东北一里抵东山腋下山峯丛立处有两三家倚东坡而栖是为松山从其前又北一里上北山西亘之坡一里蹑坡脊从脊间行二里乃西北下半里有石屏西向立峯头是为土主碑乃神之所托也从石西随坡下涉江西上乃滇滩闗道已茅塞不通惟茶山野人门从此出入负茶蜡红藤飞松黒鱼与松山固栋诸土人交易盐布中国亦间有出者以多为所掠不甚往也其闗昔有守者以不能安居多遁去不处今闗废而田芜寂为狐兎之穴矣其隘亦纡坦不甚崇险去此三里已望而知之遂北下坡一道从坞间溯江东岸北行为度道捷径一道沿东坡北上为托宿之所乃下半里渡东来小涧复上东坡北随之行二里有四五家倚东山而居即托宿之所也其主人王姓者夫妇俱伐木山中未归余将西度桥望西山下投宿闻其地江岸西庐乃土舍所托皆不纳客纳客者惟东岸王店方踌躇间一锄于田者乃王之隣谓其妇亦入山不识可徐待之否余乃还待于其门久之妇归为汲水而炊
　　二十六日凌晨起饭西下行田间半里抵江岸溯江北行有木桥跨江而西度之复溯江西岸北行一里北上坡半里折而东盘其东突之嘴半里复转而北从坡上行西循峯腰东瞰江流坞底至此遂束而为峡隔峡瞻东山之崖崩石凌空岩岩上拥峡中之水北自阿幸厰北姊妹山发源南下南趋乌索而为固栋西江者也东西两界山自姊妹山分支西下穹为滇滩东北峯而下为土山东下穹为阿幸东山而南接雅乌东山之东北为明光南为南香甸第此山峻隔路仄难逾故行者避之北行西坡五里稍下有小涧自西而东涉之北上于是屡陟东突之坡再渡东流之涧八里西坪稍开然北瞻姊妹反茫不可见又北二里盘西山之嘴始复见姊妹山北倚而前壑之下炉烟氤氲厰庐在焉遂五里而至厰厰皆茅舍有大炉小炉其矿为紫色巨块如辰砂之状有一某姓者方将开炉见予而留饭其龛中言其北姊妹山后即为野人出没之地荒漠无人居而此中时为野人所扰每凌晨逾箐至虽不满四五十人而药箭甚毒中之无不毙者其妻与子俱没于此现葬山前姊妹山出斑竹北去此三十里可望而尽不必登明光逾峻而过东去此四十里然径仄无行者恐箐深蔓翳亦不可行乃遂出仍二十里下土山又一里过江桥而东乃沿江南随坞中捷径二里抵西南坡下江潄坡而南路稍东逾东峡来小涧其涧西注于江即前涉土主碑坡北之流江之西亦有小涧自滇滩南来东注于江其处乃正流之防也复南上坡半里至石屏土主碑下与前来之道合又南越冈而下过松山及诸所二十里而入热水塘李老家时犹下午遍观热水所泄其出甚异葢坞中有小水自东峡中注而西者冷泉也小水之左右泉孔随地而出其大如管喷窍而上作鼓沸状滔滔有声跃起水面者二三寸其热如沸有数孔突出一处者有石窞中斜喷者其热尤甚土人就其下流作一方池而露浴之余畏其热不能下体仅踞池中石上拂拭之而已此冷泉南坡之热水也其北倚东坡之下复有数处或出于砂孔或出于石窞其前亦作方池而热亦如之两池相望而溢孔不啻百也
　　二十七日晨起饭而行仍取木胆肩负之由冈东南下峡一里复有烟气郁勃则热水复溢坞中与冷水交流而西出峡其坞皆东大山之环壑也由其南复上坡里余有坑自东山横截而西若堑界之者其下亦水流淙淙随坑东向上一里从坑坠处南渡其上葢其东未渡处亦盘壑成坪有村倚东峯下路当其西南半里有岐一南行坡上一东向村间余意向东者乃村中路遂循东峯南行前望尖山甚近三里稍下见一坞横前其西下即乌索之旁村其南逾即雅乌之西坳矣乃悟此为固栋道亟转而东莽行坡坂间一里得南来大路乃知此为固栋向南香甸道从之渐东北上一里稍平东向半里复上坡平上者一里行峯头稍转而南半里即南雅乌之脊也从其上可南眺巃嵸山而北来之岭从其北下坠为岰复起此坡东随坞脊平行半里乃东北下抵岰东则有路西自岰中来者乃热水塘正道当从坠坑东村之岐上今误迂而南也于是又东下一里余其下盘而为坪当北山之东山界颇开中无阡塍但丰草芃芃东北一峯东突嶻嶪前标即石房洞山也其后乃西北而属于西山西山则自北而南如屏之列即自热水塘之东而南度雅坞者也循西山又北下半里有小流东向而坠而路出其西北莫可问为何所已而遇一人执而询之其人曰雅乌山村也亟驰去后乃知此为畏途行者俱不敢停趾而余贸贸焉自适也又北一里再逾一东突之坡一里登其岰中始觉东江之形自其南破雅乌东峡而去而犹不见江也北向东转而下一里有峡自西北来即嶻嶪后西北之山与西界夹而成者中有小水随峡东出有小木桥渡其上过而东遂循北山之麓始见南壑中东江盘曲向西南而破峡路从其北东行一里有岐东南下坞中截流渡舟乃东趋石洞之道有路东北挟嶻之峯而转乃北趋南香甸道于是东北一里转嶻嶪峯东遥眺其坞大开自北而南东西分两界夹之西山多东突之尖东山有亘屏之势坞北豁然遥达坞东则江东北嶂矗峙当夹惟东南一峡窈窕而入为阳桥石洞之径西南一坞宛转而注为东江穿峡之所先是予望此嶻嶪之峯已觉其竒及环其麓仰见其盘亘之崖层耸叠上既东转北向忽见层崖之上有洞东向欲一登而不见径欲舍之又不能竟去遂令顾仆停行李守木胆于路侧余竟仰扳而上其上甚削半里之后土削不能受足以指扳草根而登已而草根亦不能受指幸而及石石亦不坚践之辄陨扳之亦陨间得一少粘者绷足挂指如平帖于壁不容移一步欲上既无援欲下亦无地生平所歴危境无逾于此葢峭壁有之无此苏土苏土有之无此苏石久之先试得其两手两足四处不摧之石然后悬空移一手随悬空移一足一手足牢然后悬空又移一手足幸石不坠又手足无力欲自坠久之幸扳而上又横帖而南过共半里乃抵其北崖稍循而下坠始南转入洞洞门穹然如半月上覆上多倒垂之乳而中不甚深五丈之内后壁环拥下裂小门批隙而入丈余即止无他竒也出洞仍循北崖西上难于横帖之陟即随峡上跻冀有路北迂而下久之不得半里逾坡之西复仰其上崖髙穹有洞当其下洞门南向益竭蹶从之半里入洞洞前有巨石当门门分为二先从其西者入门以内辄随巨石之后东转其夹成曲房透其东其中又旋为后室然亦丈余而止不深入也旋从其东者出还眺巨石之上与洞顶之覆者尚余丈余门之东又环一石对之其石中悬如台若置梯蹑之所揽更竒也出洞循崖而北半里其下亦俱悬崖无路然皆草根缀遂坐而下坠以双足向前以两手反而后揣草根畧逗其投空之势顺之一里下乃及其麓与顾仆见若更生也日将过午食携饭于路隅即循西山北行三里而西山中逊又一里有村倚西山坞中又半里绕村之前而北遂与江遇葢江之西曲处也其村西山后抱东江前揖而南北两尖峯左右夹峙如旗鼓配合甚称有小溪从后山流出傍村就水皆环塍为田是名喇哈寨亦山居之胜处也溯江而北半里度小溪东注之桥复上坡二里东北循北尖峯之东麓一里仰见尖峯之半有洞东向髙穹其门甚峻上及峯顶如檐覆飞空乳垂于外槛横于内而其下甚削似无陟境葢其路从北坡横陟也余时亦以负荷未释遂先趋厰又北一里渡一西来小涧有村庐丛接于江之西岸而矿炉满布之是为南香甸乃投寓于李老家时甫过午也先是予止存青蚨三十文之袖中计不能为界头返城之用然犹可籴米为一日供迨石房洞扒山手足无主竟不知抛堕何所至是手无一文乃以褶袜裙三事悬于寓外冀售其一以为行资久之一人以二百文买防裙去余欣然沽酒市肉令顾仆烹于寓余亟索饭乗晩探尖峯之洞乃从村西溯西来之溪半里涉其南从僰夷庐后迤南上坡一里遂造洞下洞内架庐三层皆五楹额其上曰云岩寺始从其下层折而北升中层折而南升上层其中神像杂出然其前甚敞石乳自洞檐下垂于外长条短缕缤纷飘飏或中透而空明或交垂而反卷其状甚异复极其北顶更穹盘而起乃因其势上架一台而台之上又有龛西迸复因其势上架一阁又从台北循崖依坡盘空而升洞顶氤氲之气收览殆尽台之北复迸一小龛南向更因其势而架梯通之前列以小坊题曰水月中供白衣大士余从来嫌洞中置阁每掩洞胜惟此防缀得宜不惟无碍而更觉灵通不意殊方反得此神搆也时洞中道人尚在厰未归云磴不封乳房无扃凭憩久之恨不擕囊宿其内洞之南复有一门骈启其上亦乳垂而其内髙广俱不及三之一扳其上级复透小穴西入二丈后曲而南其中渐黒而有水中贮上有滴沥声而下无旁泄窦亦神瀵洞中所酌惟此其中穴更深迥但为水隔而黒不复涉而穷之乃下仍从北岩下循旧路二里返寓啜酒而卧不觉陶然
　　二十八日晨起雾甚平明饭而为界头之行其地在南香甸东南隔大山大江各一重由南香东北大厰逾山则髙壑重叠路小而近由南香东南阳桥矿逾东岭则深峡平夷路大而遥时因霾黒小路莫行遂从土人趋杨桥道且可并揽所云石洞从村东度江桥其桥东西横架于东江之上覆亭数楹由桥东即随江东岸循东山南向行八里则有峡自东山出遂东转而蹈之其峡北即东山至此南尽南即东岭之转西西矗于南香甸南为江东山北岭者也开峡颇深而两岸偪仄循北山东行望见峡内乱峯参差扼流跃颖亟趋之一里至其下忽见北崖中迸夹峙如门路乃不溯涧东上竟北转入门葢门左之崖石脚直插涧底路难外潆故入而内绕耳由门以内仍东蹑左崖之后一里逾乱峯之上葢石峯三四逐队分行与流相鏖独存其骨耳循北峯揽涧南乱峯又东一里路复北转蹈北峯之隙北下半里则峯北又开一峡自北而南与东来之峡防于北峯东突之下同穿乱峯之隙而西所谓北峯者从大厰分支西南下即南香甸东突之峯余今所行路其循南垂向东者也其东南垂亦至是而尽是山之西北有矿西临南香甸者曰朝阳洞是山之东南有矿东临是峡者曰阳桥阳桥之矿亦多挑运就煎炼于此则知南香乃众矿所聚也随峡北望其内山回壑辟有厰亦炉烟勃勃是为石洞厰所云石洞者大厰之脉至是分环西下者自南香东界而南至阳桥下从峡中又东度一峯突为虎砂而包其内东下者亦南走而东环之至东岭而西转穹为江东山北境绕为龙砂而包其外其水自石洞东南出合东岭北下之水西注于乱峯与阳桥度峡水合流西注东江是石洞者众山层裹中之一壑也从阳桥峡北望而见之峡中度脉而东虽无中界之脊而水则两分焉予时欲从峡趋石洞虑界头前路难辨不若随同行者去遂舍石洞从东峡溯流入三里东南上坡二里陟岭巅是即所为阳桥东岭矣逾岭即南下一里复陟峡而上从岭上南行二里就其东南坡而下二里越东流之壑复稍上二里越其南坡再下有岐下东大峡为同行者误而南一里余始知其误乃莽陟坡而东北一里遇西来道偕之东陟塍一里余则龙川东江之源滔滔南逝系藤为桥于上以渡桥濶十四五丈以藤三四枝髙络于两崖于树杪中悬而反下编竹于藤上畧可置足两旁亦横竹为栏以夹之葢凡桥巩而中髙此桥反挂而中垂一举足辄揺荡不已必手揣旁枝然后可移止可度人不可度马也从桥东遵塍上始有村庐夹路二里复东上坡由坡脊东行其坡甚平自东界雪山横垂而西下者行其上三里直抵东山下是为界头村其村倚东山而北夹庐成街而不见市集询之知以旱故今日移街于西北江坡之间北与桥头合街矣葢此地旱即移街乃习俗也令顾仆买米而炊予又西北下抵街子视其扰扰而已不睹有竒货也既乃还饭于界头其地已在龙川江之东当髙黎贡雪山西麓山势正当穹窿处髙黎贡俗名昆仑冈故又称为髙仑山其发脉自昆仑南下至姊妹山西南行者滇滩闗南髙山东南行者绕小田大塘东至马面闗乃穹然髙耸横架天半为雪山为山心为分水闗又南而抵芒市始降而稍散其南北之髙穹者几五百里云由芒市达木邦下为平坡直达缅甸而尽于海则信为昆仑正南之支也由界头即从雪山西麓南行屡逾西突之坡十五里遥望罗古城倚东山坡间有寺临之又南二里过磨石河又南二里越一山又逾一西突之岰又南二里过一小木桥又南一里南越一坡又循坡东转二里抵东南峡口有山自东大山南环而峙于门大路逾坡而南上小径就峡而西南乃就峡口出则前所过藤桥江亦自坞北来遂循其东岸而南三里始有村倚江岸乃傍村南行又一里宿瓦甸频江东岸亦南北大坞也村塍连络东向大山即雪山渐南与山心相近矣二十九日饭而平明临江东岸行三里两岸石峯交合水流峡间人逾崖上江为崖所束奔流若线而中甚渊深但峡中多沸水之石激流荡波而渔者夹流置罾于石影间揽揺曳翠无论得鱼与鱼之肥否固自胜也半里越崖南下江亦出峡有石浮波面俨然一鼋鼍随水出也又南二里过上庄有山西突中夹坞成田村倚突峯之东江曲突峯之西而路循坞中逾脊而西南又一里复与江遇两崖复成峡石之突峡迎流与罾之夹流曳翠亦复如前也一里江曲而西路从江之南亦曲而西截江北之坞于是北望隔江南下之山至是中分其东支已尽横突而东即西峡之绕而下者其西支犹横突西南即固栋两江所合而南盘者两支之中北逊成坞而灰窑厰临其上焉是厰亦六厰之一所出矿重于他处昔封之而今复开则不及他处矣西一里复上一北突小冈有竹环坡结庐其中者是为苦竹冈越而南下共一里又越坞南上遂从坡上南行二里江随西峯之嘴曲而东始舣舟而渡其西岸随西山南行一里坡尾东掉路亦随而东南逾之一里有一二家倚坡北向而居由其东更南上一里遂逾其东下之脊南行脊间二里复稍下有小峡自西而东其峡甚逼中有小水捣坑东出乃下半里稍西转迎流行峡中有数家倚峡北是为曲石而峡之西其内反辟而成坞亦有村庐倚之则峡水之所从来也于是南截峡流又上坡行坡间二里有村当路左亦曲石之村庐也又南三里乃随坡西转始见坡南坞大开西行一里又南向峻下者一里及坞底有桥跨江亦铁锁交络而覆亭于上者是为曲石桥从江南岸上坡西向由峡上二里余复南向陟岭二里登岭头有三四家当岭而居是为酒店以卖浆得名也饭而行循岭东南向二里下稍西转复南行坡上又二里稍下陟一坞而上又南二里过陈挥使庄又南随峡中行二里有陇环前峡折而自西来有峡直南蹑其陇余乃随众从峡中西行半里渐西上又半里折而南上又半里南登陇脊始逾东度之脉于是南望前壑大开直南与罗生山相对其中成坞甚遥州城隠隠在三十里外东之球□亦可全见惟西之寳峯又西北之集鹰皆为巃嵸南下之支所掩不得而见焉余先贾勇独上踞草而坐久之后行者至谓其地前有盗自东山峡中来截路而刼促余并驰南下东望层峡重峦知有寻幽之境而行者惟恐不去之速也下二里望见澄波滙山麓余以为即上干峩清海子矣又峻下二里有村庐当海子北岸竹径扶疎层峦环其后澄潭映其前路转其东北隅有小水自峡间下注有卖浆之庐当其下入而少憩以所负木胆浸注峡泉间且问此海子即上干峩澄镜池否其人漫应之但谓海中有鱼有泛舟而捕者以时插秧止以供飡不遑出卖然忆志言下海子鱼可捕上海子鱼不可捕岂其言今不验耶循海东峻麓行二里及海子南濵遇耕者再问之始知此乃下海子上海子所云澄镜池者尚在村东北重山之上由此而上五里乃及之余不能从南二里越一涧有村连竹甚深是为中干峩村由村南又南下三里其村竹庐交映更遥是为下干峩村至是东坡之下辟为深坞而溪流南贯由是从村南稍西即转南向随坡上行一里渐南下俯瞰坞中溪流已有刺小舟而浮者既而南行二里有一二家倚坡湾而居与下干峩南北遥对从此东向随坡上半里乃蹑坡之东嘴从其上南转则东嘴之下其崖甚峻数十家倚其麓而居竹树防茸俯瞰若不可得而窥也南半里稍西复转而南半里崖下居庐既尽忽见一大溪东向而横于前乃透崖而出石穴者崖峻无路下坠沿崖端南行半里稍下见有径下沿坡麓乃令顾仆守木胆于路隅余策杖坠麓循崖北转又半里投丛木中则其下石穴交流土人以石堤堰水北注堤之上回流成潭【脱四字】　　尺堤之下喷壑成溪濶几盈四五里泉之溢处俱从树根石眼纠缪中出隂森沁骨掬而饮之腑脏透彻悔不擕木胆来一投而浸之既乃仍南沿崖麓半里至顾奴处取木胆负而行又南二里下坡指予东向逾梁三里抵东山下又有溪自东而西有梁北跨之是为迎凤桥以其西有飞凤山也过桥遂直趋而南二里再南逾一梁梁下水如线将絶则黄坡泉之向北而西转者又南一里又南逾一梁其水亦将絶则饮马河之向北而西转者又南一里入腾越北门行城中二里出南门城中无市肆不若南闗外之喧填也抵寓已下午【下阙】









　　徐霞客游记卷十下
　　钦定四库全书
　　徐霞客游记卷十一上
　　明　徐宏祖　撰
　　西南游日记十九【云南】
</div>
    <div class="pagination">
<a href="徐霞客游记_page10.html">上一页</a><span>...</span><a href="徐霞客游记_page6.html">6</a><a href="徐霞客游记_page7.html">7</a><a href="徐霞客游记_page8.html">8</a><a href="徐霞客游记_page9.html">9</a><a href="徐霞客游记_page10.html">10</a><span class="current-page">11</span><a href="徐霞客游记_page12.html">12</a><a href="徐霞客游记_page13.html">13</a><a href="徐霞客游记_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
