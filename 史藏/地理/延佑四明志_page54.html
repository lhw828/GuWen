<!DOCTYPE html>
<html>
<head>
    <meta charset="UTF-8">
    <title>延佑四明志 - 第 54 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>延佑四明志 - 第 54 页/共 72 页</h1>
    <div class="content">勺二柄　　　　　　奠盆一面
俎二十只　　　　　篚五只
　　　儒户
抄籍儒人六十六户
　　　设官
教谕一员
　　本路医学
医学中统三年奉诏立学建三皇殿岁以三月三日九月九日祭享配以句芒视融风后力牧至元十八年创建于东北隅贯桥之南延佑二年二月重从于东北隅魏家巷建官掌之
　　　王应麟庆元路建医学记
医之兴也其于上古乎巫彭初作医曷为本于三皇古三坟书猗相后无闻易以筮传本草内经以医传天之牖民至矣本草内经医之原也易何与于医坎离阴阳参同纳甲发其蕴养生者宗五是以言医必曰羲农黄帝云成周医有师江左元嘉昉建学唐州郡有学助教掌之宋崇观闲置学京师在外附职侯頖自古昔方技为王官之一守今朝廷崇奖蠲复悉与儒等诸路设校立师教育之将跻斯民寿域德至渥也惟四明学犹阙至元二十八年冬肃政廉访副使陈公祥揽辔来临察民嚬呻尤以医为重顾讲习无所喟然思作新兴起之相攸胥宇鸠工经始毖祀三皇礼仪肃堂宇门庑奂弈学成属予以记余闻之前修医之为道推本五行六气寒暑日星考验风土山川其于人也骨节经络揲荒腧穴内则藏府焦鬲井谷业微奥眇虽国工高手弗能究岂庸夫俗子可与知世不轻试而苟得者鲜矣此学医者人费可不谨乎是故医不柯无学岐伯之师曰僦贷季秦越人之师曰长桑君太仓公之师曰公孙光阳庆盖下学可以言传上达必由心悟诵言未明于心读古人之糟魄斲轮犹议之矧寿天生死所系乎然则学孰为要一言蔽之曰仁程子谓医书以痿痹为不仁最善名状仁者又云明脉可观仁仁人心也天地生生之心人得之以为心心仁则疾痛切身若保赤子万物一体也不仁则善不胜利理汨于欲肚胆楚越也陟降庭止前圣临之在上以仁存心以心合天如涪翁之不求报宋清之不为市庞安常之好施行叔微之阴功精义入神将得不传之妙于筌蹄之表惟贯道器德艺于一致者可以语此其或专已臆决乃曰医者意也是犹废学古入官之训而曰何必读书其害不止误注本草而已殆非欤学师古之意虽然余言耄矣傥以为然愿以为学者之箴石是岁九月旦日记
　　　袁桷重建医学记
医之书作于上古乎后人犹疑焉阴阳气运之说与易书礼相吻合虫鱼草木之精详于诗尤近之然其辞义奥古卒莫能通晓非专治者不能也先王知之始为之师以教之后复立学以长之生人之本繇是备矣至元壬辰济南陈公祥为肃政廉访副使来四明遵诏旨立医学学成甫十有八年毁焉其地近市狭紊咸病展事鄞县西有故主簿听事基及傍近地芜砾不治于是教授徐君源道等请于郡迁以广之乃斥其旧地得财若干以治土木郡侯完颜定儿首为之劝推官贺君贞赞补其役隶于医籍者胥率钱以辅之逾年而学完殿庑翼成轩阁深静会余自京师还里属记其事余幼尝闻长老言乡里多名医皆修谨退让吶吶然若不胜衣察脉视色必原于井谷经络之微眇调制汤液必通乎风土之宜甘辛燥湿内外相为表里者悉参取于经传故其术百不失一怀疑审问求正于胜已无忌悻之谬道同而气和相逊以礼相处以义而昔时公卿家激厉奖与之道又能使尽其术而无愧噫亦盛矣今皇宇恢廓五方士民参杂乎州里拘而不达将不胜其弊率焉以侥幸惧其深有所失也徐君世儒医教授是邦今二十余年重静而不挠昔之所闻徐君深知之广天子好生之德谆谆然语之使后之学者诵其书毋执一以自满虚心逊志复昔时之长厚不幸罹于疾病将得尽其顺受无天阏之害则徐君之教不亦阐乎余归田里尚幸而有见也延佑三年三月翰林侍制文林郎兼国史院编修官袁桷记
　　　田土
基地一片系录事司拨到旧鄞县主簿衙基地内一段横阔九丈七尺直深七丈二尺蒙廉访分司令居民唐棣华等四户租赁年纳钞四十两中统
一段横阔一十三丈直深三十一丈五尺于上盖学
　　　屋宇
大殿三闲　　　　　讲堂三闲
士祠一闲　　　　　门房一闲
斜廊一闲　　　　　外门楼三闲
台门一十二闲　　　西廊一十二闲
讲堂挟屋二闲
　　　祭器
尊三　　　　　　　爵二十一
笾廿五　　　　　　篚三
罍二　　　　　　　豆二十五
俎廿五　　　　　　簠七
簋七　　　　　　　坫二十八
羃布五　　　　　　洗二
香炉六
　　　书籍
圣济总录一部
八十一难经一卷
脉经全帙
　　　设官
教授一员　　　　　学正一员
学录一员
　　奉化州医学
古者有医师掌医之政令凡民之疾病者使分而治之今州县各有学得非此意欤延佑元年达鲁花赤木八刺奉议就易洞真观废殿修葺一新设三皇像奉祠延佑六年春达鲁花赤忽都答儿奉训迁于岳林寺东馆驿故址未完而代者至是冬知州马奉议到任相视殿宇基址湫隘卑陋自惟圣朝春秋数祭安可设于猥僻之所于是首捐已俸及劝率近土医户出助迁就州之东一百步赵氏故址筑砌墙围刱立棂星门起盖大殿讲堂廊庑等屋咸一新之规模宏丽不负尊崇
　　　屋宇
棂星门三座　　　　门楼九闲
大殿三闲 【扁曰开天之门知州马奉议立男马克敬十二岁书】 
讲堂五闲 【扁曰明理堂】 　　东西两廊共三十闲
　　　袁桷三皇殿记
马侯为州急先崇儒建尊经阁成作而曰学无田曷足养士表圭田租励之于是乡之儒合言兹实吾党耻乡校曰毁青衿赋焉馆餐有加士子知教盍助田以成侯志侯复曰先贤遗则惠养存没规曷敢湮废正藉端本耻格贪戢于是始言曰噫世祖皇帝仁行肇邦万世永宪今获守兹土疾沴不治黎民何辜乃建三皇殿初殿在废观址后徙寺旁庳隘弗称询图考初厥地爽亢遂广土而兴之百柱翼成万瓦鳞比厚者效泉力者输役官不出赋而岿然光尊耆老赞企愿纪其建立以彰侯绩桷尝闻庖牺阐极人居其中灵根湛纯万化是生坎离致用穷阴阳之机寿夭不齐彼实戕窃惟大圣人忧之树艺五谷辅之以医药刚柔燥湿各施诸用神农之功也因其厚生迄于伤生以悯以原为之经问教之以知惧使各尽性命之道则夫黄帝之功讵少矣哉三圣炳着尊祀肇唐皇甫劾之论合于医说道不虚矣为作乐章俾歌以祀表侯于无穷侯名称德字致远官奉议大夫明爽干饬吏民畏而爱焉是役也州之官咸佐之乡老皇甫简董役讫成前门九楹廊庑斋序二十八楹讲堂五楹礼器备充围缭丹垩咸曰美哉歌曰
判鸿蒙精一中八方圆握以通稽圣作逆不逢神之游云霓从嗟彭殇易恣纵简差差指厥踪玄钥启人乔松煌煌大圣万世功
天昭昭日月星变化周纯粹精木石土金荡至灵飞走食物各受令一日屡苏民乃修龄览九州岛云泠泠是州秀淑守着能牲具肥酒济馨
日出作晦晏息守厥故常民用不极何颠偾自伤纵恣作慝帝有忧笔载籍目视毫厘脉寸尺智者惊保厥德云龙之髯杳无亦祀靡斁千万亿
　　　设官
学正一员
　　昌国州医学
学在州前真武宫之南至元二十九年医学领许若璧陈锡受李继之买民屋以建前以祀三皇圣像后以为医生讲肄之所至元甲午胡逢辰以儒者流精于仓扁之术来为学正医生赖其启迪
　　　袁桷重建医学记 【[按曰]此文系续刻】 
医之道即夫人身以备三才其说与易箕畴诗礼相表里亦大矣哉盖昔之君师聪明神圣因夫五行以寓于五常之形气致坎离之用以合其阴阳推其运行以齐夫寒暑考九州岛风土之宜别温凉燥湿之高下虫鱼草木纤悉备具非博习广闻者不能也至于七情既发之偏必求其中以返于正皆吾儒傅心之极论有察于声气臭味之眇忽考之于遗书受之于家庭积岁年不能以竟而掌政令者从是稽其医事以制廪禄是则宁有天阏疵疠之憾也哉南北地气有大不同而为之医者各执已论近者急于好尚而恣纵不能商度十失五六诚可罪也秦汉之主率望海求不死药药讵能令不死盖其空岩绝岛磅礡于巨浸之际绝嚣尘接云雾灵根异草得地气之正方外隐士时采其奇绝精良以疗治辄奇中而功倍今所谓海上方皆其苗裔而昔之集方论者复搜类于蛟龙之窟穴海于天地闲号最巨焉得以有遗也昌国为州四履皆海至元二十九年始立三皇祠绵蕝不称韩侯治儒学既竟复莅医学□兹曷以奉揭虔广其故址而一倍之泰定元年冬十月正殿成复立论堂翼以东西前为仪门外为神门廊庑有序祠像俨赫首以圭租劝民胥成不三月咸乐以助复遵诏旨为惠民药局工既毕书来俾书其事于石桷尝谓疾病苛痒切于吾身者犹民之身也民困鱼盐侯能纾之儒病征科侯能复之既忧其生又惧其罹于疾病使夫习为医者讲肄以精其术故余历叙医家者流其学实难三圣之书昭然具存反复紬绎皆得以完其生是侯仁政之本愈远而愈不可忘也
　　　设官
学正一员
　　慈溪县医学
学在坊隅至元二十五年医学教谕桂起予买□士高新班屋以建大德五年仆于飓风延佑元年桂一枝等复盖以祠三皇圣像
　　　儒户
抄籍儒人四十一户
　　　设官
教谕一员
　　阴阳教授司
阴阳教授司公宇未建至大元年命天下郡邑设阴阳教授司立教授学正录以主之凡阴阳历数巫术铜壶之事咸肄焉
　　　设官
教授一员　学正一员
学录一员
　　鄮山书院
鄮山书院在城西五里大德二年赵寿建以奉朱文公以其大父尝从文公游也别业一区为祠割田一顷以赡上于省府延山长以主之赵寿其始也
　　　袁桷书院记
粤若古儒先各以方国所尊祭于学社自汉而降定孔子祀余悉撤废近百年来始有事于先师凡居邑讲习治官游衍之地崇阐相望或者病焉夫气流六虚神而存之聚者易推远者难穷声音笑貌之感若将企焉如弗及者理有在焉合吴蜀闽越之地咸尊以师惟朱文公世祖皇帝一海宇立冑子学取文公训注为学制郡县益遵守而祀于江南者复得推衍大德二年四明赵寿家儒科慨然请于朝曰伊吾祖鄂州善待从文公游今天子兴是学愿割田别居以祠而名曰鄮山事甫下赵氏已即世未几成规废弛大德七年三山林德载氏奉命祇事屋毁勿称旋辟田没不可问核故整圯实完实成奠荐斋明陟降俨肃宾老佐祭侯伯合馂又三年俾系其事于石袁桷曰维我四明缙绅先生辩释着微实相表里源同流分涂殊辙一合私而恶异标榜之弊也炳然彝训理何外焉夫学以植身德以敦本斯道立矣执空说以为证弊不胜举惟性与道匪言是夸桷惧滋久愿相与勉焉林君精敏慎修宜展于世文公之学不坠审由是也大德十一年仲春朔日记应奉翰林文字将仁郎同知制诰兼国史院编修袁桷撰奉政大夫前浙东海右道肃政廉访副使臧梦解书
　　　田土
水田一百亩二角九步
　　　钱粮
每岁该收早黄谷二百六十七石一斗五升输纳税粮该米五石七斗七升准谷一十九石一斗
　　　屋宇
燕居堂三闲　　　　讲堂三闲
门屋三闲　　　　　廊二闲
仓屋三闲　　　　　厨屋二闲
朱文公祠堂一闲 【大德十一年山长林德载建穿堂一闲至大三年山长杜世学改为祠堂】
　　　儒人
儒学提举司行下本路儒学及鄞县学分拨到生徒二十一名递年身故见存儒人七名在院陪拜肄业
　　　祭器 【山长董师锡置】 
尊二　　　　　　　爵五
罍一　　　　　　　洗一
簠二　　　　　　　簋二
篚一　　　　　　　俎四
坫五　　　　　　　龙勺二
笾十二　　　　　　豆十二
　　　设官
山长一员
　　翁州书院
翁州书院昌国州治北宋理宗书扁以赐参知政事应（彳繇）皇朝以其孙翔孙为山长元贞乙未嗣孙创田以赡其礼殿仪门斋庑延佑庚申同知干文传敦劝训导张元冲直学邱海捐赀协力起盖
　　　设官
山长一员
　　岱山书院
岱山书院在昌国州岱山宋咸淳癸酉魏矩请废酒坊基以建至元三十一年盐场徐应举致民居以迁于市
　　　赵与（汀去丁改禾）岱山书院记
岱山居昌国县蓬莱乡之西断海中环以鲸波浩渺无际书堂之建自咸淳辛未春邑人魏方直等联词请于县县为转闻于府制使蒙翁刘先生如所请给旧酒坊基且拨僦直偿寨助以缗若干县亦有所捐以相之邑寓王一桂赵若諘请许君定职教导癸酉冬阁学尚书本翁陈先生开阃之初落成焉二先生朝家之柱石吾道之津梁正学之标准宜是役之克始克究许君遗二子请记岁月与（汀去丁改禾）以謏闻辞不获书院有记固尝闻之矣朱文公于石鼓则曰养其全于未发之前察其机于将发之际善则扩而充之恶则克而去之吕成公于白鹿洞则曰挹儒先淳固悫实之余风服大学离经辨志之始教张宣公于岳麓则曰率性立命知天地而宰万物者也尝试察乎事亲从兄应物处事是端也苟能充而达之则仁之大体岂不可得乎及其至也与天地合德与鬼神同用至于武夷精舍出于韩无咎之笔亦曰元晦儒者也方以学行其乡善其徒非若畸人隐士遁藏山谷服气茹芝以慕夫道家之流也是数者天下之名书院也记之者皆天下之名君子也今岱山有书院不范诸此将奚范与想夫潜心游志于此则尊吾德行裕吾诗书茂吾艺文岱华其高山岳其神功崇惟志知崇效天崇高节而抗浮云斯无愧于斯矧斯地也昔有名卿徐大农恭先有举首朱进士介有布衣许止斋孚皆以文行孝义为乡闾倡有开斯学许君请曰兹卜筑已定输奂方新士友相聚言曰熙宁立邑以来吾地特海屿耳淳熙闲宸宠以镇鳌之名山川改观诸乡老负笈于慈湖絜斋二老之门师友渐摩儒风日盛今又祠先圣以仪后进居贤德以善俗是有功于名教也请以岱山名书院不亦有光于斯道有迪于后人乎愚载思之士有志于诗书道义映雪囊萤冬不炉夏不扇虽瓮牖绳枢环堵萧然一性之充裕如也矧高堂大宇明窗净几良朋益友切思丽泽云乎道尊而人知敬德盛而人不侮吾德行海岱也师友渊源汪洋大肆吾学问海岱也事业日以彰声名日以起吾声誉海岱也有舍生而取义虽颓嵩岱不吾压吾节义海岱也若希孔孟之徒苟能效石鼓白鹿岳麓武夷之成规纵未能孔孟伊周宁不朱张吕韩乎纵未能朱张吕韩宁不徐魏朱许乎善则善矣犹自恕之论也若夫充石鼓扩充之善固白鹿淳固悫实之风率岳麓天地合德之神宏武夷学行其乡善其徒之学则充其徐魏朱许者可以朱张吕韩矣充其朱张吕韩者可以孔孟伊周矣有志竟成斯不负蒙翁本翁之所以教庶几乎淳熙之中人以上者此今日祠先圣建书院之意也咸淳癸酉良月通直郎知庆元府昌国县事主管劝农事兼岱山昌国盐场弓手寨兵军正赐绯天台赵与（汀去丁改禾）记
　　　黄震岱山书院记
四明枕大海为郡居天下极东又其东而中于海为昌国县又其东而中于海为岱山岱山尤远在鲸波浩渺闲去三韩几一杭而近士生其闲往往多秀拔冠乡书登上庠擢高科而跻膴仕者踵相接非山海硕大之气之所锺而能尔耶余固闻风而为之兴起久矣一日士有家于岱者忽航海过余而言曰朱文公尝叹佛老之区遍天下至于学校乃一郡一邑而仅一置盖谓讲学之地不可以不广也况岱山阻大海士虽欲担簦负笈一至郡邑学不可得士果何以为丽泽之地古者五百家为党党有庠今岱山可三千家而反古者一党之不若咸淳七年魏君矩等因请于郡太守刘公黻得酒坊废基创岱山书院以祠先圣而讲求其说刘公既捐公帑以为助又岁减酒息钱乃得请乡先生许君定正席皋比与乡之人士日藏修游息于其闲距今五年而书院大概成矣愿为记之以发其意余闻之益敬而叹曰岱山多士殆地之偏而学之正耶我宋三百年崇尚正学所以涵养成就光大其泽者于是不可尚已请因以学之正者而言之夫所谓学之正者何也理有自然而然历万世而不可变者正也天高地下万物散殊莫不具此自然之理人生其闲秀于万物莫不明此自然之理大之为三纲五常细之为起居服食莫非自然而然有不容于不然者尧舜禹汤文武以是而见之行事吾先圣孔子以是而见之垂训皆未尝加毫末于是是所谓正而已风气日开世变日下杨子为我墨子兼爱非正也孟子辟之而复于正老子清净佛氏寂灭非正也韩子辟之而复于正谈空者过高功利者过卑非正也濂溪周子河南程子又辟之而复于正每一异说兴必得一正论以救其后天佑斯文若是信乎此理之正出于自然者终不可得而磨矣世乃又有借周程之说售佛老之私者谓爱非仁直欲揥除乍见孺子入井之心谓心即道而直改用大舜人心道心对立之说以为证谓六经为注脚谓孝弟为支离谓讲学为邪说几于前圣所未有之论时则有若文公先生出乎其闲又辞而辟之天地为之重闲日月为之重明有人心者宜知所向方矣柰何好高之士习惯其说犹或卑正学为不足道而必求其说之胜不知此非文公之言也吾先圣孔子以来相传之言也非吾孔子自为之言也天地闲自然而然自尧舜禹汤文武以来断断乎不可易之正理也夫岂加毫末于其闲而必欲外立一说以求胜耶岱山之讲文公之学正矣然世之攻文公之学者尚多也其幸精思而实得笃信而力行使正论日兴异说日消海隅苍生日出之地圣朝崇正之化洋洋流动端于岱山书院占之矣敢敬书以勉德佑元年八月□日朝散郎新除浙东提举黄震谨记
</div>
    <div class="pagination">
<a href="延佑四明志_page53.html">上一页</a><span>...</span><a href="延佑四明志_page49.html">49</a><a href="延佑四明志_page50.html">50</a><a href="延佑四明志_page51.html">51</a><a href="延佑四明志_page52.html">52</a><a href="延佑四明志_page53.html">53</a><span class="current-page">54</span><a href="延佑四明志_page55.html">55</a><a href="延佑四明志_page56.html">56</a><a href="延佑四明志_page57.html">57</a><a href="延佑四明志_page58.html">58</a><a href="延佑四明志_page59.html">59</a><span>...</span><a href="延佑四明志_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
