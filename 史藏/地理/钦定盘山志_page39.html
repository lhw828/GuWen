<!DOCTYPE html>
<html>
<head>
    <meta charset="UTF-8">
    <title>钦定盘山志 - 第 39 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定盘山志 - 第 39 页/共 45 页</h1>
    <div class="content">　　诗
　　于北平作　　　　　　　　　【唐】太　宗
　　翠野驻戎轩卢龙转征斾遥山丽如绮长流萦似带海气百重楼巗松千丈葢【一作三尺大】兹焉可游赏何必襄城外
　　拟古诗　　　　　　　　　【晋】陶　潜
　　辞家夙严驾当徃志【一作至】无终问君今何行非商复非戎闻有田子春【一作泰】节义为士雄斯人久巳死乡里习其风生有髙士名既没传无穷不学狂驰子直在百年中
　　同吕贠外酬田著作幕门军西宿盘山秋夜作
　　【唐】髙　适
　　碛路天巳秋边城夜应永遥传戎旅作已报闗山冷上将顿盘阪诸军徧泉井绸缪阃外书慷慨幕中请能使勲业髙动令氛雾屏逺途能自致短步终难骋羽翮时一看穷愁始三省人生感然诺何啻若形影白髪知苦心阳春见佳境星河连塞络刁斗兼山静忆君霜露时使我空引领
　　答平禅师　　　　　　　　　【宋】张商英
　　吐舌耳聋君已晓捶胸祗得哭苍天盘山防里翻觔斗到此方知普化颠
　　盘山招隠诗　　　　　　　　【金】刘　迎
　　谿山不难买所费千金储不如数峰云朝昏对吾庐交游岂无人转盼伤离居不如吾兄弟相应如笙竽左侯蓟名族温温器璠璵身虽市朝寄心与功名疎伯也亦可人文华炳于菟风神耸魁伟襟韵含冲虚平生一片心缘尘不闗渠相期有幽事嵗晚山林俱防服照黄冠欢呼奉亲舆大妇侍巾帨中妇供庖厨诸孙戯膝前翩然鳯将雏朝采南涧芹暮漉西溪鱼烟霞入杖屦风月来窗疏观竹上巢云礼佛登香炉红龙雪浪涌白墖苍烟孤氷写天籁茶瓯泛云腴快哉天下乐俯仰余何须正恐左太冲招隠昔所无
　　盘山招隠图　　　　　　　　　阎长言
　　画出中盘望隠归鸣珂朝马尚迟迟赋诗未敢轻相诮却恐吾山也勒移
　　盘居李氏　　　　　　　　　【元】马祖常
　　京尘敝尽洛生貂髙隠盘居独寂寥李愿固充唐士贵黄公还受汉家招山中白石饥来煮炉里丹砂静后烧夜读五经同异处更嫌秋树响风飇
　　游盘山寺　　　　　　　　　【明】薛　瑄
　　秋髙游古寺俯仰兴悠悠尘土禅灯暗龙蛇画壁幽草深埋古砌天濶蔽层丘欲问无生灭寒泉昼夜流
　　登盘山　　　　　　　　　　　储　瓘
　　远望遥岑散马羣乱泉激石响穿云万山髙向层霄挿一水衺从两寺分啄朩鸟飞平地见饭僧人语半空闻紫茰黄菊兼红叶烂醉西风对落曛
　　山居诗　　　　　　　　　　　唐顺之
　　抢榆徙海鹏鸠笑续短截长鳬鹤悲山翁未解嵇生癖垢面蓬头也自宜
　　九日戚都督招集盘山寺　　　　刘应节
　　只林楼阁倚嵯峨风雨重阳载酒过絶塞山盘沧海尽九天秋入太行多出车今见周方叔题柱从闻汉伏波忽报羽书思猛士凭髙同和大风歌
　　登盘山絶顶　　　　　　　　　戚继光
　　霜角一声草木哀云头对起石门开朔风边酒不成醉落叶归鸦无数来但使雕戈销杀气不妨白髪老边才勒名峰上吾谁与故李将军舞剑台
　　渔阳道中望盘山因寄于户部觉甫
　　卢　雍
　　十年见説盘山胜马上今看紫翠重乗兴便须凌絶顶题名还拟记行踪云间可辨层层路风过时闻隠隠钟东道相逢谁是主松间擕酒待司农
　　偕觉甫登中盘
　　有约寻山作胜游路回虚谷转深幽尘缨聊向清泉濯诗句还从峭壁留隔崦疎钟初落日悬厓老树几经秋烟霞肯许移家住愿疏君王乞早休
　　又次杨秉节韵
　　林回路转失西东峰秀遥看面面同薄暮残钟催海月中宵清梵杂松风颠巗攀陟穷人力怪石安排属画工望望蓬莱浑不逺仙家时有鹤书通
　　夜宿中峰次赵叔鸣壁间韵
　　山房夜宿起徐徐物外身心巳泊如竹榻偶陪禅客语石圅还覔异人书云林虚寂尘凡逺野服逍遥礼法疎莫讶登临当嵗晚东风正是发生初
　　次储柴墟壁间韵
　　乱石离离虎豹羣峰头不雨亦生云百千万折路犹险上下中盘界自分歴陟岂辞穷日力竒观真过徃时闻何当雪月看佳色尤胜朝霞与夕曛
　　又次觉甫韵
　　山前鸡犬自成村山顶禅房不闭门游客欲随僧共隠古松应与石常存行逢峻岭还停骑坐看清流自洗樽烦恼欲除除未得尘中醉梦日昏昏
　　何燕泉太仆尝登是山仅及中盘而止因次柴墟韵奉寄【凤翅石龙巗俱在上盘】
　　何郎游兴止中峰絶顶何缘一踪短句多应被山恼长林光巳着云封未看竒石如翔凤岂识孤巗有卧龙他日可能追胜赏还须补屐逺相从
　　中盘东麓有石壁竒峭上刻红龙池水四时不涸脩篁古木掩映其间
　　行过中盘再计程红龙池水四时清疎篁自傍幽巗出古树偏当絶涧横老衲休粮如有病好山与世本无情舆台莫喝松间道险语先教鬼魅惊
　　坐藏经阁遗址望絶顶邈不可即
　　未从仙客借飇车絶顶遥看路转賖废阁有基荒草莽断碑无字委尘沙也知此地堪逃世犹悔当年不出家见説开山僧悟道白猨时献洞前花
　　偶于败叶间搜得断碑四片剔藓合而读之有元人栖云王桢题上方兰若诗因次其韵
　　石路转复转云林深更深前峰团紫葢上刹布黄金苔蚀残碑字风传清磬音悠然坐终日销尽利名心
　　下山口占
　　登临力巳倦下岭复盘回好景看不足幽期许再来搜竒得古刻择胜了余杯欲去还留恋斜阳故故催
　　和卢师邵望盘山　　　　　　　王　玹
　　行台胸次饶丘壑暇日寻幽不厌重烟树每劳瞻望眼云山多记去来踪情髙孤岭清秋月兴逐丛林暮夜钟问俗偶来成逺眺题诗到处寓忧农
　　同于觉甫游盘山上方寺夜坐
　　联镳不愧谢安游云淡林峦景色幽飞鸟一声山寺静傍崕千树晓云留松花绕涧僧供茗竹叶盈壶客醉秋佳景几人能共赏西风尘事总休休
　　又
　　有客促命驾乗兴入山游野鹤迎人舞寒泉绕寺流老松蟠怪石落叶走空沟爱此忘归去斜阳不暂留
　　同杨秉节游上方寺　　　　　　于达真
　　石磴巉巗恣逺游上方楼阁迥清幽云山不逐髙僧没殿宇还为豪客留小径黄花惊晚节深林红叶动髙秋空堂坐共无生话悟却尘缘万事休
　　坐看青烟上碧林空山气候晓阴森哀猿夜聴禅僧偈好鸟时同游客吟惜景扪萝登逺岫寻诗倚杖望遥岑诸峰尚有登临处倦倚寒厓力不任
　　同卢侍御游盘山
　　小径何堪引使车渔阳城外路非賖登余峻岭迷深谷落尽寒泉见浅沙寺近云霄惟鸟道峰含烟火即仙家眀春凖作重游计拟上寒厓覔早花
　　纵马看山不计程残冬烟火望来清泉声落涧鸣还咽石磴攀云纵复横白鹤阶前如有约苍松厓畔似含情追随杖履题新句浅俗能劳过客惊
　　轻舆小队度荒村来扣禅僧月下门老树槎枝巳尽残碑剥落字犹存闲瞻素壁多留句共笑乌台一倒樽欲徧诸峰最髙顶不堪斜日易黄昏
　　奉和杨廉峰侍御暮春蓟门校士毕同刘大夫子兵宪防集中盘寺
　　蛇盘山势与天通虎踞幽燕今古雄不断浮云来蓟北相邀春月上滦东清池波动桃花水细路风嘶御史骢自昔渔阳兵马地几多休暇坐论空
　　答谢茂秦游盘山　　　　　　　李攀龙
　　爱尔跻攀处竒踪满报章山盘元气出寺抱翠微藏拂石摇天影披花带雨香千峰回白首万壑步青霜鼓角闗榆堕旌旂塞草长阴风来大漠秋日下渔阳海色秦城外边声汉苑旁欲因临望代遂得纪金汤
　　登盘山　　　　　　　　　　　王世贞
　　禅主空祠恒岳回谁怜盘岭抱燕台层峦不尽青天去乱瀑争雄大壑来共指丹梯安薜荔还扶蜡屐破莓苔银河只在微茫里欲取寒杓作酒杯
　　登盘山絶顶谒黄龙祠　　　　　谢　榛
　　蓟北来游第一山上连七十二禅闗人行巨壑泉声里马度层崕云气间石径萧萧风吹冷万折千回临絶顶钟响时传下界遥鸟飞不到诸天迥无劳汉使泛槎心挥手银河能几寻歴歴边城纷螘垤明明沧海一牛涔老僧笑指烟霞外此意沉防谁与防风生平地本无因云防太清犹是碍吊古踟蹰空石堂黄龙西去杳茫茫珠林不见菩提影宝墖长含舎利光壁尘拂去独留赋下岭回看迷晓雾放浪人间那复来月明梦绕盘山路
　　周刺史约游盘山不果　　　　　于若瀛
　　薄暮脂征轮沙起知天风兹来限于役仓皇洲东林端立危嶂苍翠刺霜空杳霭不可即须臾防云重况有同年友守兹芳誉丛殷勤约我游未及憩微躬徒为山灵笑踯躅嵗将穷寄言探竒者幽兴终来同
　　玉田县忆盘山
　　泉石生平颇有兴广川东去思纷纷山程窈窕风霜外小县萧条虎豹羣摇落闗河诗总废支离怀抱酒能醺曲肱此夜嵗将暮何处天开盘谷云
　　夜发三河望盘山不见
　　去年望山山色苍今年夜行天雨霜飇卷飞沙暗巗树天垂昏雾寒星芒阴阳明晦鸟双逝今昔行藏人独伤别山向予弄朝色回首盘峰空渺茫
　　盘山同朱章夫对月　　　　　　傅光宅
　　登临暂得此身闲共醉芳樽宇宙间明月一轮天万里数声清啸响空山
　　游盘山　　　　　　　　　　　王　衡
　　塞北山河百二重太行云气入提封泉争乱壑时萦马谷响虚巗半是松紫逻烟花当九月青天雷雨入双龙朝来防杖中盘寺指防经行第几峰
　　孤笻短笠乍低昂翠壁丹枫引兴长片石倒悬流水路断厓髙掩薜萝房诸天影里沉西界斜月林中见上方绕尽寒空不知路防防钟磬逺相将
　　盘山絶顶　　　　　　　　　　王嘉谟
　　云上峰峦天上浮盘盘未便是山头西看落月依三辅南望平芜入九州绕径翠开烟鸟道半空红现火龙湫荒唐无限髙危意比似人间亦可愁
　　送陆生从军蓟门　　　　　　　汤显祖
　　盘山秋影挂卢龙别道烽烟入喜峰但得辕门能拜将边墙何用两三重
　　入盘山　　　　　　　　　　　袁宏道
　　分明真山子的的有画意风霜匀粉丹云霞缀锦地一皴一百仞雕镂入空际瘦骨间青脂苍劲有余媚天绅林顶垂仙蘂披裆被虬松百万株黏石无根蒂峰峰有活石石石挟仙气一石置一山一山一防翠散作诸峦巗分身可千计
　　盘山顶
　　摩天抽碧篸俯不见鸟背西日照墖轮影落重边外峨髻瘦仙人玉冠苍水佩貌古骨竒清见者肃而拜浮空日嬲云足低呈光怪或聚或纷披或舞或澎湃千里聴风铃飞花落遥塞一萍一青山一防一人界
　　登盘山　　　　　　　　　　　袁中道
　　徧山难穏石数步即鸣泉絶壁有心仄野花无意妍笻前时着藓衲破不藏烟若遂搜寻遍僧居毕此年
　　盘山道中　　　　　　　　　　朱之蕃
　　盘山盘泉盘厓壁百折犹难望岭头鸟乐菁林山果熟客停飞斾野云流绿阴遮屋浑忘暑白叟歌田不解愁极目雄闗环帝阙可知竒奥在并幽
　　送聂章羽游盘山　　　　　　　刘荣嗣
　　同有看山约妒君偶能遂逺树渐有色暖日生峦翠相送出蓟门我心先君至山即如朋友游亦有投契人迹所不经别具道眼视或当逢静者一叩神仙事
　　奉陪中丞杨公登盘山　　　　　孙应元
　　五原宾从逐髙轩山寺凭虚敞法筵空界云霞瞻色相上方钟鼓隔人天慧灯夜满菩提树菡萏晴开太液莲胜地登临能几见塞垣烽火正无烟
　　盘谷招游夏朩清天风呼雨过蓬瀛山藏蝀宇乾坤气峡涌龙涛日月明饮折荷筒催彩笔歌翻纨扇浥金茎迟回好祝山灵防琪树猿莫漫惊
　　登盘山絶顶　　　　　　　　　萧应鳯
　　闻説盘山胜当年是鬼工移将多怪石叠作一崆峒寺傍云根耸人从鸟道通烟消闗气紫日出海波红万壑争飞瀑双峰半倚空凭虚凌絶顶极目思无穷
</div>
    <div class="pagination">
<a href="钦定盘山志_page38.html">上一页</a><span>...</span><a href="钦定盘山志_page34.html">34</a><a href="钦定盘山志_page35.html">35</a><a href="钦定盘山志_page36.html">36</a><a href="钦定盘山志_page37.html">37</a><a href="钦定盘山志_page38.html">38</a><span class="current-page">39</span><a href="钦定盘山志_page40.html">40</a><a href="钦定盘山志_page41.html">41</a><a href="钦定盘山志_page42.html">42</a><a href="钦定盘山志_page43.html">43</a><a href="钦定盘山志_page44.html">44</a><span>...</span><a href="钦定盘山志_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
