<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 650 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 650 页/共 698 页</h1>
    <div class="content">枯树雀飞飞广陌兔爰爰刍棚隐茅落罢喘牛高眠囷鹿戸有积室家幸茍完所见扶鸠翁尚鲜怨祁 
寒由来岁功成降康端自天行宫建胜地树石诚有年葺新成此日止顿因路便匪夸栋有芝讵必池 
茁莲记我书室名是处欣随安明窗受暖曦市语隔烦喧染翰藻思抒习静道心存惬适以为佳奚必 
居深山臣等谨按石槽行宫御制诗谨绎有关纪述事实者恭载卷内余不备录原前代州治为小城 
方二里许四隅角楼遗迹尚存至元二年节度使刘瑜建大厅并长廊二十八年知州大兴王居政于 
厅左右构捕盗所吏目幕次复构架阁库祇侯直舍大德七年知州巨野段廷珪作后廨并东西房皇 
庆初知州大兴梁彦义起仪门高三丈余翰林学士清河元明善为之记其驿馆至元十八年州倅李 
让剏焉梁宜顺州公廨记原元明善顺州仪门记古者诸侯三门皋门应门路门今之州准古伯子男 
之国作仪门礼也温榆水之阳有古城焉曰顺州隶大都路地沃而民淳国家罢兵百年涵濡抚育生 


殖日繁蔚为饶郡郡城据亢爽地郡廨特当其亢亢有故仪门址至大四年知州事梁君彦义始来明 
年百废次第举民用大和乃谋诸监郡将建岑楼于址佥曰休哉民皆子趋以献工肇事于皇庆元年 
秋七月毕工于二年夏六月登其上北望则红螺峻极虽五十里外若接阑槛东北曰黍谷邹衍吹律 
之山也潮潞二水会于白溆经城东而南注吴船来集通元桥下其西南则天都霄汉觚棱金爵隐然 
郁葱佳气之间群情大悦咸曰是不可不箸兴建之岁月予太史也书必稽之典礼俾知今之州准古 
诸侯之国不为不重兴作制备而从民志则太史喜为之书清河集增顺义县署在城内正北明洪武 
初建畿辅公署志增旧治堂康熙十八年地震废五十五年邑令黄成章修葺乾隆十年重修顺义县 
志原顺义学在县治西洪武八年重建明一统志臣等谨按顺义县志县学旧址在西门内北小巷元 
改置通衢即今址明崇祯七年重修本朝康熙十九年邑令邹琬重建原元梁宜顺州庙学记宣圣庙 
未详建于何代金明昌初提刑莱州刘仲洙降漕司钱五百千同知州事著作郎状元瓜尔佳中孚继 
出俸金乡进士马湘窦鸣道相与翼佐营葺殿庑肖御史中丞孙郎康所寄曲阜石本圣贤像俾绘塑 
之凿井于圃廪给生徒欲构讲室未克见泰和元年秘书少监李旸重修记圣元南牧遂毁于兵独礼 
殿存焉四无垣墉鞠为牧场郡人中书右丞赠平章事顺国宣靖曹公庭瑞以庙学久废为虑迨至元 
辛未知州郭干缮殿之摧漏起东西两庑殿后隘无数尺宣靖公恳寺僧高其价得袤五丈广倍之知 
州故福建道宣慰司都元帅段廷珪増塑邹兖二公貌七十子更为明伦堂泰定甲子宣靖公之于工 
部尚书伟念继先志发私帑楮币而甲匠提举司达噜噶齐郭伯达耆士富察晋柴唯允共赞之剏神 
门左右斋学椽居室宾幕庖库靡不全备仍甓巨井丙寅达噜噶齐今监察御史多罗台知州王汝楫 
以其前阻隘巷乃市地南撤东西通达上作棂星门由是行道之人莫不叹美丁卯工部公于江浙造 
铜礼器二百三十事复购经史若干卷宜守是州刋加封大成诏图十儒像益弟子员割钱千缗规息 
以资朔望祭物但关于祀事教典者悉皆告完顺义县志按瓜尔佳旧作夹谷从八旗姓谱改正多罗 
蒙古语七数也旧作托喇今俱译改原营州左屯卫在县治东明一统志臣等谨按左屯卫今废原卫 
本属大宁永乐元年移于此领左右中前后五千戸所昌平山水记增漕河营在县东北牛栏山东南 
有把总戍守大清一统志原县西北三十里有石槽三曰东石槽南石槽北石槽元史上都兵入古北 
口其知枢密院事准台以兵掠石槽是也昌平山水记按准台义见前旧作竹温台今译改增元致和 
初上都兵掠石槽雅克特穆尔遣萨敦掩击败之即此大清一统志原福山在县南五里顺义旧志原 
孔山在县南明一统志臣等谨按水经注山上有洞穴开明故土人以孔山称据大清一统志在县南 
二十余里原龙山在县南二十里下有龙泉明一统志原桃山在县西北三十五里旧唐书谓之桃谷 
山山有五峰如桃花瓣巨石错落横亘数亩元致和初上都兵入古北口留重兵屯燕乐城以轻骑进 
抵桃山雅克特穆尔掩击之于白狼河追至桃山降其众燕乐闻之遂溃白狼河即白河也一云白狼 
河在县西北三十里方舆纪要原史山在县西北三十五里山石戴土高百余丈状如眠弓南望京师 
城阙金碧眩目寺宇皆唐时建名胜志臣等谨按顺义县志山有卧佛寺原县北二十里为牛栏山山 
上有洞俗传有金牛出焉至今洞前石壁为小槽形名曰饮牛池山北里许有小山昔有仙人骑牛来 
游因名灵迹山宋王曾上辽事曰顺州至檀州渐入山牛栏当其要路也上之东麓潮白二河合焉有 
龙王庙山之东南为漕河营有城二门把总一人守之昌平山水记臣等谨按畿辅山川志亦名金牛 
山原辽置牛栏都统领司辽史百官志补帝次牛栏山欲尽戮汉军穆呼哩以舒穆噜拜达勒可用奏 
释之元史原牛栏山改名顺义山明一统志原牛栏山与狐奴山相望其第三峰腰带间一洞相传曾 
有金牛出食禾稼田畯逐之遁入洞穴有投以砖石者辄闻水声或以物掷之良久自山傍白河浮出 
其北里许灵迹山二山一脉前山石身负土后山土身戴石前大后小行人搃以牛栏名长安客话原 
顺州北有银冶山元混一方舆胜览臣等谨按据大清一统志山今在密云县南十五里原顺州东北 
过白屿河北望银冶山王文正上辽事原呼奴山亦名狐奴山明一统志原县东北二十五里为狐奴 
山水经注水不流曰奴盖以上前潴泽名也其北麓鸟道而上里许渐阔渐平有寺寺后有小石城山 
下有龙潭今涸山西南百步有汉狐奴县址魏文帝黄初二年省昌平山水记原曹王山曹操常驻军 
于此辽史原沽水西南流径狐奴山西又南径狐奴县故城西渔阳太守张堪于县开稻田敎民植种 
百姓得以殷富童谣歌曰桑无附枝麦穗两岐张君为政乐不可支视事八年匈奴不敢犯塞狐奴王 


莽之举符也水经注原白河经灵迹山黄花镇川河入焉又南经牛栏山东麓潮河流合焉又南径县 
城东门外方舆纪要原道人溪水南流径孔山西上有洞穴开明故土俗以孔山称水经注原县西南 
二十里有天柱村三十里有苇沟村村东临温余河渡渡南有长城遗迹辽史顺州南有齐长城城东 
北有华林天柱二庄辽建凉殿春赏花夏纳凉者也齐长城天保中所筑沈括曰幽州东北三十里有 
望京馆东行少北十里余出古长城即此昌平山水记原温余河即昌平之榆河下流为沙河入顺义 
西南界下至通州入潞河顺义谓之西河金人名县曰温阳以此辽史作温榆河本水经注之湿余河 
以字相似而讹也同上臣等谨按许愼说文湿水为漯水之讹则温余湿余并当作漯余水原顺义县 
有井一日三溢海潮则大溢相传源与海通民疏其水为渠灌田百亩号曰圣井燕山丛录原狐奴县 
旧城在县东北三十里狐奴山西麓顺义县志原唐南河县故城在县东南二十五里而军都县故城 
在县西三十里盖军都之别徙者也昌平山水记原城内四达之中有白石幢下方上锐每方广二丈 
高三尺又上重之八角各高二尺余刻狮象海马之形又上为十二阑干为千叶莲花座又上渐狭渐 
圆中石心一圜刻佛像千尊外石柱六各盘螭虎四距又上竹节小梲可三尺余又上荷叶宝盖二尺 
余四门城楼仅与幢基址平遥望之层层如云中麾盖也同上原县西三十里有燕王冢或曰水经注 
所谓湿余河在燕王陵南者也同上原开元寺有唐大历五年试太子洗马郑宣力撰碑秋涧集臣等 
谨按开元寺在县治东隅俗称为东大寺原缔兴寺在县治西南洪武八年建明一统志臣等谨按缔 
兴寺在县治西门内俗称为西大寺补顺州有龙云寺元崇国寺碑阴原呼奴山白云观有元大德八 
年集贤学士宋渤碑渌水亭杂识原宋渤白云观记略真人张霞卿弟子张道宽居顺州之呼奴山白 
云道观能以符水救人大丞相东平王尝有疡生体中医药罔效道宽治以符水遂愈王为之构观云 
顺义县志原王梁为郡吏太守彭宠以梁守狐奴令后汉书本传原上谷太守任兴欲诛赤沙乌桓乌 
桓怨恨谋反诏邓训将黎阳营兵屯狐奴以防其变训抚接边民为幽部所归同上原辽圣宗统和十 
二年十二月猎于顺州西甸辽史游幸表原王晦字子明泽州高平人贞佑初为戸部郎中以部兵守 
顺州时通州围急晦攻牛栏山以解通州之围迁翰林侍读学士及顺州受兵晦誓死不去将士缒城 
出降被执不屈以死谓其爱将牛斗曰若能死乎曰斗蒙公见知安忍独生并见杀赠荣禄大夫枢密 
副使有司立碑岁时致祭录其子汝霖为笔砚承奉金史原顺州山中有异兽如马而食虎豹辽人不 
知其名以问刘敞敞曰此所谓驳也为言其形状声音皆如所见人叹其博物东都事略 

 

钦定日下旧闻考卷一百三十八 

 

 

钦定日下旧闻考卷一百三十八举正 

 

营州南五柳城原书城讹作戍今改朱彛尊原按 

 

钦定日下旧闻考卷一百三十八举正 
</div>
    <div class="pagination">
<a href="钦定日下旧闻考_page649.html">上一页</a><span>...</span><a href="钦定日下旧闻考_page645.html">645</a><a href="钦定日下旧闻考_page646.html">646</a><a href="钦定日下旧闻考_page647.html">647</a><a href="钦定日下旧闻考_page648.html">648</a><a href="钦定日下旧闻考_page649.html">649</a><span class="current-page">650</span><a href="钦定日下旧闻考_page651.html">651</a><a href="钦定日下旧闻考_page652.html">652</a><a href="钦定日下旧闻考_page653.html">653</a><a href="钦定日下旧闻考_page654.html">654</a><a href="钦定日下旧闻考_page655.html">655</a><span>...</span><a href="钦定日下旧闻考_page651.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
