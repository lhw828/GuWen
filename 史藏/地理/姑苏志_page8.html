<!DOCTYPE html>
<html>
 <head>
  <meta charset="utf-8"/>
  <title>
   姑苏志 - 第 8 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   姑苏志 - 第 8 页/共 70 页
  </h1>
  <div class="content">
   黄山在茶磨山北四里胥塘之北诸峯髙下相连俗称笔格山隋志载王世充破刘元进坑其众扵黄亭磵疑即此山其西山之半有二石洞深可三四丈俗名虎洞
　　岝防山在金山东俗称狮子山以形名一名鹤阜山又名苲雄山呉地记云王僚葬此山傍有思益寺山上有石巷山南有大石相传为坠星【今其东有落星泾】水经云呉西有苲岭山【俗传此山本在太湖禹治水移至此又西南有两小山皆有石如卷苲禹所用牵山也呉山有浅处在三山之南长老云是苲岭山麓自此以东差深言是牵山之沟朱伯原谓牵山事闾巷之谈因故书所载姑存之】山右有土阜曰铃山左曰索山皆以狮子名山南顶上有巨石二如楼云是狮子两耳自元以来凿石且尽【徐有贞登狮山麦黄天气爽如秋乗兴聊为岝防逰香径踏花来洞口小舟送酒过豀头横塘树色连龙坞茂苑烟光接虎丘絶胜竹林觞咏处即今谁数晋风流】
　　何山在狮山北一里其地旧名鹤邑墟故山名鹤阜山因梁隐士何求何防葬此改今名其坡有资福寺【范志以岝防山为鹤阜山】以上四山与诸山不相连
　　洞庭山在太湖中一名包山以四面水包之故名或又谓包公尝居之【陶隐居云包公为句容人鲍靓】又名林屋山山周回一百三十五里遥望一岛而重冈复岭茂林平野钟梵相闻闾巷井舍不异市邑即其地如人区别境其诸峯皆秀异而缥缈峯最髙登其颠则吴越诸山隐隐在目又有上方下方石公龙头金铎【相传吴王蔵金铎扵此】渡渚【吴王尝扵此渡军】诸山虽皆山之支陇而逶迤起伏灵栖防构随髙下各擅胜处有名丛林凡十有八而林屋洞毛公坛桃花坞消夏湾里诸迹尤为竒胜唐房琯云不游兴徳洞庭未见山水他名人品题尤多其地相传无虎蛇雉而所产柑橘特佳所谓洞庭柑也【皮日休诗松门亘五里彩翠髙下绚幽人共跻攀胜事颇清便霎霎林上雨隐隐湖中电薜带轻束腰荷笠低遮面湿屦黏烟雾穿衣落霜霰笑次度岩壑困中遇台殿老僧三四人梵字十数卷地稀无夏屋境僻乏朝膳散发抵泉流支颐数云片坐石忽防起扪萝不知倦异蝶时似锦幽禽或如钿篥篣还戞刃栟榈自摇扇俗态既斗薮野情空眷恋道人摘芝菌为余备午馔渇兴石榴羮饥厯胡麻饭如何事于役兹逰急扵传却将尘土衣一任瀑丝溅又缥缈峯头顶华阳帽手持大夏笻清晨悟道侣来上缥缈峯带露嗅药蔓和云寻鹿踪时惊鼠飞上千丈松翠碧内有室叩之虚防防古穴下彻海视之寒鸿蒙遇歇有佳思縁危无倦容须防到絶顶似鸟穿樊笼恐足蹈海日疑身凌天风众岫防巨浸四方接圆穹似将青螺髻撒在明月中片白作越分孤岚为吴宫一阵靉叇气隐隐生湖东激雷与波起狂电将日红□□雨防大金髇轰下空暴光隔云闪髣髴亘天龙连拳百大尾下拔湖之洪捽为一云山欲与昭囬通移时却□下细碎衡与嵩人物谅不测絶景尤难穷杖策下反照渐闻仙观钟烟波渍肌骨云壑阗心胷竟死爱未足当生且欢逢不然把天爵自拜太湖公又桃花坞夤縁广南岭尽日穿林樾穷深到兹坞逸兴转超忽坞名虽然在不见桃花发恐是武陵豀自闭仙日月倚峯小精舍当岭残耕出将洞任廽环把云姿披拂闲禽啼呌窱险狖眼硉矹微风吹重岚碧埃轻勃勃清隂减鹤睡秀色治人渴敲竹鬭铮鏦弄泉争咽嗢空斋蒸柏叶野饭调石髪空羡坞中人终身无履韈陆防和包山信神仙主者上真职及栖钟梵侣又是清凉域乃知烟霞地絶俗无不得岩开一迳分柏拥深殿黒僧闲若图画像古非雕刻海客施明珠湘蕤料浄食有鱼皆玉尾有鸟尽金臆手擕鞞铎佉若在中印国千峯残雨过万籁清且极此时空寂心可以遗智识知君战求胜尚倚功名力却下听经图孤帆有行色左右皆跳岺孤峯挺然起因思缥缈称乃在虚无里清晨跻澄道便是孱顔始据石即更歌遇泉还徙倚花竒忽如荐树曲浑成几乐静烟霭知忘机猿狖喜频攀峻过斗未造平如砥举手縁青回眸聊下眎髙帆大扵鸟广墠才蚁就此微茫中争先未常巳葛洪话刚气去地四十里茍能乗之逰止若道路耳吾将自峯顶便可朝帝扆尽欲活羣生不唯私一己超骑明月榦复弄华星蘂却下蓬莱巅重窥清浅水身为大块客自号天随子他日向华阳敲云问名氏○行行问絶境贵与名相亲空经桃花坞不见秦时人愿起为东风吹起枝上春愿此作流水渐浮蘂中尘愿此为好鸟得栖花际隣愿此作幽蝶得随花下賔朝为照花日暮作涵花津试为探花士出作偷桃臣桃源不我弃庶可全天真王禹偁吴山无此秀乘暇一逰之万顷湖光里千家橘熟时平看月上早逺觉鸟归迟近古谁真赏白云应得知范成大满载清闲一棹孤长风相送入仙都莫愁懐抱无消豁缥缈峯头望太湖髙启朝登西岩望太湖青天在水云飞孤洞庭缥缈两峯出正是碧海浮方壶尝闻此山孤灵壤蛇虎絶迹欢樵夫涛声半夜恐魂梦石气五月寒肌肤居人彷佛武陵客户种客就収为租髙风欲起沙鸟避明月未出霜猿呼中有林屋仙所都银房石室开金铺罗浮蛾眉互通达别有路往非人途天后每降龙垂胡神钲忽响惊栖鼯自悬日月照洞内古木隂蔽空朝晡风吹白芝晩易老云滞紫泉秋不孤灵威丈人亦仙徒深入探得函中符衣使者不暇惜欲使出拯苍生苏后来好事多继徃石壁篆刻犹堪摹千年玉防化蝙蝠下扑短火如飞乌闗拒闭谁复到似怪石上腥尘污勿言神仙是恍惚灵迹具在良非诬我生扰扰胡为乎坐见白发生头颅久欲寻真未能去局束世故縁妻孥何当临湖借渔艇拍浪径渡先双鳬独攀幽险不用扶身佩五岳真形图夜登天坛扫落叶自取薪水供丹炉此身愿作仙家奴不知仙家肯许无狂语醉发应胡卢】
　　莫厘山相传莫厘将军所居一名胥母【音无】以其在洞庭之东称东洞庭山其山周廻八十里视西洞庭差小而冈峦起伏庐聚物产大畧相同所不同者西石清而润东石黄而燥西宜梨东宜枇杷西有兔无雉东有雉无兔耳山有九寺法海翠峰灵源最胜【范成大镇下放船过东山打头风急鼻雷鼾醉梦间心铁石顽惟有爱山贪未厌西山才了又东山吴寛登百阶栈望西山百阶栈上望西山纵目遥过消夏湾未遂真防劳指防聊凭髙兴去跻扳石坛相距才十里林屋都来有万间报与山灵须少待会将亲手扣仙闗】
　　鼋头山一名鼋山实洞庭支岭也以其形鼋故名山产竒石
　　禹期山亦洞庭支岭相传禹会诸侯扵此
　　夫椒山相传夫差败越处【按左传吴伐越败之夫椒杜预曰太湖中椒山水经云太湖有包山春秋谓之夫椒史记正义引贺循会稽记云夫椒山在太湖中洞庭山西北又常州志云夫椒一名湫山在无锡县太湖濵】
　　津里山
　　横山　隂山　叶余山　长沙山【已上在西洞庭之北】
　　冲山　漫山【在长沙之西】
　　武山在东洞庭之东本名虎山相传吴王养虎扵此后避唐讳改今名
　　余山【在东洞庭北】
　　三山　厥山　泽山【俱在东洞庭西南】
　　马迹山在太湖中属武进县
　　钱堆山　大防山　小防山
　　独山【与锡山相传中断为太湖】
　　东鸭山　西鸭山　三峯山　大峯山　小峯山小椒山【与夫椒相对而差小】
　　杜圻山相传范蠡乗舟至此遇风止钓洲上刻石记焉【自钱堆以下俱在马迹山西北】
　　大贡山小贡山【元王逢望大小贡二山大贡如大人小贡如小臣大人方正笏小臣亦垂绅太湖七十山而此我所珍清淑萃间气端厚凝风神岳路莲一朶海偃月半轮逺分马迹秀近夺蛾眉真岫幌敝素夕云盖拥髙晨深容虎豹隐幽絶狐兔隣将军虽相望邈若越与秦我行柯村外紫翠忽鲜新不无灵异栖飞度招隐沦汹汹白水波杳杳清路尘芳莼被中沚采之泪盈巾父老昧知识谓我诸侯賔我岂诸侯賔均是天王民】
　　五石浮山　茆浮山
　　思夫山相传秦时有人采药不返其妻思之至死故名【髙启诗江上曾看望夫石湖中望见忆夫山夫君好采山中药独得长生竟不还不似萧郎与秦女乗鸾同去防云间】
　　南乌山　北乌山
　　大雷山小雷山两山相对而不相见见则有风雷之异大千山　小千山　绍山　青浮山　疃浮山
　　东岳山西岳山相传吴王扵此置男女二岳也
　　粥山相传吴王饲囚于此
　　琴山　杵山　大竹山　小竹山　长浮山
　　癞头浮山　殿前浮山　山【与鼋山相对而差小】
　　谢姑山　小谢姑山　玉柱山　金庭山　垓山舍山　厯耳山　笔格山　石蛇山　鼍山
　　小鼍山　惊蓝山　箭浮山　王舍山　苎浮山白浮山　篛防山　猫防山　石牌山
　　已上七十二山并在太湖中
　　马鞍山在昆山县西北广袤三里髙七十丈一名昆山实因华亭之昆山而名县境连接湖海而孤峯特秀上有浮图【近嵗火焚其顶】其阳有慧聚寺东偏有山神祠西有文笔峯【相传孝宗时有魁星见扵此】山巅有华蔵寺南有桃源洞北有凤凰石及春风亭【太常卿夏防建】正统间知县罗永年植柏千章名郎官栢【宋胜继一水浃辰外乍晴如酒醒临豀照净练陟巘到髙青翠霭俯深樾黄云迷逺坰超然信尘表风袂袭泠泠孙寔絶顶地平易轩牕风怒号半空垂象纬四面涌波涛洞僻荒苔藓泉深冷骨毛登临欲忘返城市厌烦劳杨维祯与顾仲瑛姚子章张叔厚于彦成郯九成聨句二月二十日楼船下娄江破浪击长舻杨惊颷簸髙杠梅峯遥古色姚石树鸣悲腔蹑磴屐齿齿张登堂鼔逢逢地险立孤柱郯天垂开八窻乌升海光浴于鸢骞风力降畨赋夹闽估顾越謡杂吴咙仙樵椎结萃姚胡佛凹眉厐婆律喷狮鼎杨琉璃照龙缸曾轩坐叠浪郯落笔飞流淙爱此韫玉石岂曰取火矼文脉贯琬琰顾密韵会缸驱羊欲成万杨种璧得无双多今文章伯张萃此礼义邦龙驹幸识陆姚凤雏亦知厐翠笄掉文舌顾茜衲折幔幢敏思抽连茧雄心鬭孤鏦句神跃冶劒才捷下水艭磬声重寡和鼎力轻羣扛昆渠诗已就谁诮陇头泷】
　　秦柱山在县南三十里千墩浦南带海上有烽火楼基吴时以望海冦吴録云一名秦望山又舆地志云秦始皇尝登因名【唐薛据登秦望山南登秦望山目极大海空朝阳半荡浴晃朗天水红豀壑争喷薄江湖交通而多渔商客不悟嵗月穷振缗迎早潮弭棹逺风予本萍泛者乗流任西东茫茫天际帆栖泊何时同将寻会稽迹从此访任公】
　　娲妇山在县东十八里
　　赵灵山在县西南三十里【已上三山葢土山耳因旧志所载姑存之】
　　千墩在县东南其北三十里地名木有墩九百九十有九与此合为千墩因名千墩浦一说自淞江抵本府东下至江南之北凡有千墩永乐中太常少卿袁汶被防浚千墩浦乡民便之易名少卿墩
　　绰墩在县西十八里相传唐黄幡绰所葬【髙启诗淳于曾解救齐城优孟还能念楚卿嗟尔只教天子笑不言忧在禄儿兵】
　　天女墩在县东南十八里洪荘村【墩上下皆茒苇惟中间一路若有人行者虽植草不生相传有天子之女扵此莫详世代墩中有金龙舟每风雨夕即闻金鼓声一村民夜过其处见所谓龙舟者攫取之仅得一人像长可尺许暨归即大病尝有人欲发此为毒蜂飞火逐之遂止】青墩　塘墩【在县东北海口一在东南三十六里吴淞江南】尖墩　石墩十八里墩　庙墩　汤墩　相墩　逃鹿墩　长墩
　　虞山在常熟县西北一里髙一百六十丈周四十六里六十六步【吴地记云孙权置虞农都尉扵此故云按吴趣春秋吴太子娶齐女病而曰必葬我虞山之巅以望齐国越絶书云虞山巫咸所居则虞山吴越时已有之或云虞仲葬此得名】一名海虞或云海嵎【以东临沧海】又名乌目山虽无峯峦而蜿蜒起伏畧如卧龙上有土垤磈礧或疑其古塜而不可考也山麓有老君殿旧名乾元宫宫侧有池【宋嘉定间所凿】又有雪井南有仲雍墓有维摩庵太公石屋旁有石洞天将雨则云气出其中又西北为拂水岩崖石陟峻水奔注如虹凌风飞溅最为竒胜自南循山而西有致道观又西有招真宫昭明太子读书台在焉又西则岳祠诸庙过呉王庙五六里有试劒石又有三沓石与石城石门诸峯错峙下有石坛周八十步又西则寳严湾其北六里为破山【孙应时诗长啸虞山迥天开风气清南窥五湖近北览大江横厯厯三吴地悠悠万古情雄观有如此聊复记平生王汝玉平生不识海虞山览秀曾因图画间云入空蒙开倒影僧依苍翠闭禅闗湖田种熟秋千顷烟浦舟行路几湾天上归来暂停辔何当留我老年闲呉寛与沈周逰虞山夜宿相川口清朝唤舟人舟人请所之指彼虞山垠山如知我来笑迓野水濵蔼蔼春雨余翠洗云中身我亦重兹山竦然正冠巾虞仲骨已朽髙名宛如新悠悠松间路吊古在兹晨放舟转山塘行行自知津春服亦既成庶以适此春○我本不饮人爱山如爱酒春逰亦易事出户即掣肘决策为此行所幸得良友譬彼足力弱扶掖乃能走虞山遥在望岂意落吾手侧足乱石间纵目平湖口赏心虽云乐吊古怅然久丹井事有无刻铭覆华构如何梁昭明书台蔽林薮○斜日下岭西落霞满川上晩色催人还轻舟复遥漾佳山难为别持酒忽惆怅悠然一回首舟尾叠青浪故人知我懐捉笔写其状懐土心未除移山力何壮便如王维诗终南亦堪望流观入中夜鼔枻起髙唱又舟中望虞山蜿蜒平野卧青山相见今人独厚顔徒有诗篇曾记咏已无筋力再跻攀船头旋转凭黄帽水而低囬拟翠鬟旧日同逰谁在者欲从东老学清闲沈周只有看山是胜縁青鞋布袜且轻便天収雨脚賖今日我趂花时遣老年絶壁云扶将堕石豁崖风勒下奔泉此来不愤空归去旋构新篇拣竹鑴】
　　破山世传龙鬬而山破故名上有兴福寺又有鬬龙涧旁有硃砂洞放生池庆元志引山海经曰虞山之北冈垅相接即乌目山【今顶山之南有乌目涧疑即此也】自此东北九十步有空心潭【取唐人常建诗潭影空人心之句】又有舜井【唐僧常逹山居八咏身间依祖寺志僻性多慵少室遗真防层楼起暮钟啜茶思好水对月数诸峯有问山中趣庭前是古松○晩望虚庭物心心见祖情烟开分岳色雨霁减泉声逺树猿长啸层岩日乍明更堪论的意林下笋新生○一室尘埃外翛然秪麽常睡来开寝帐钟动下禅牀溪浸山光冷秋凋木叶黄时提祖师意欹石看斜阳○西来真祖意秪在见闻中寒鴈一声过防林几叶空心闲怜水石身老怯霜风为报参者山山月色同○真性寂无机尘尘祖佛师日明庭砌暖霜苦药苖衰汲水和烟酌栽松帯雪移好听防处猿啸岭南枝○古寺凭栏危时闻举妙机庭空月色浄夜迥磬声稀漏转寒更急灯残冷焰微太虚同万象相谓话微○圣僧论的防物物唱圆成疎栁春来翠幽牕日渐明禅心清石室蝶翅覆花英好听谭处乔松鹤数声○祖祖唯心防春融日正长霜轻莎草緑风细药苖香月满真如浄花开觉树芳庭前莺啭处时听语圆常宋刘拯破山八咏并序元丰元年苏州常熟县沙门思雅谒余言曰海虞之胜钟扵破山然林泉之势防观之繁无近与逺传之盛矣自倪郴州舍宅为寺数百年间伟人竒士往往间出而人无知者愿有以发明之余因而咏兴福寺峩峩乌目山曾临贵侯宅重房昔珠翠峻宇焕金碧泉激晨霞明松摇暮云白宜尔山中人日轮自朝夕文举塔圆昔探双林巵言发南华万里归一空谁云正非邪门影摇青松曽廻贵侯车犹遗数层塔岌岌淩飞霞救虎阁三昧逰深慈结宇依苍崖猛虎伏巍阁拔箭非忘骸穷兽虽覆车危雀犹投懐况我见已忘而彼犹其侪龙鬬涧白龙鬬巍峯长涧落千尺灵泉应竒跻髙连莫云碧寒影凌苍崖清流动危石八月苖正枯犹能变甘泽体如塔妙理悟三伊巍巍抗竒节千尺岩下松萧然独凌雪珠影虽青黄月轮岂圆阙危石扬寒泉至今伴清絶宗教院妙义传天台迷云浄如扫初终虽五时修短自三草结隐非此峯获蔵亦真寳秋来月正圆独照松已老空心潭碧潭发幽石潇洒无纎尘寒光湛秋月有物无比伦离钓况无鱼千尺徒垂纶到此心已空何用濯吾缨御赐钟大声叩洪钟万里来彤庭鸟闲栖影重星淡云气清余响绕岩壑林叶如回惊有客发深省尘耳非谩倾】
　　顶山在破山北十二里上有髙女峯【相传齐景公女葬此】白龙池在焉西北有水帘洞两水合流从石厓下注漫流若帘云【孙应时诗小山摇落故凄凉想像登临野兴长万里晴空初鴈入一年好景又橙黄极须痛饮偿秋节生怕疎钟报夕阳搔首故园归未得篱边寒菊为谁香○散目秋郊趂晓凉纎云不防镜天长松杉沐露连天碧秔稻眠云万顷黄可惜文书妨胜日又还时节近重阳小山丛桂相撩得故故随人作阵香梅诗千株碧树挿云立一线红泉透石飞童子怕寒争闭户夜深风雨有龙归范仲淹平湖数百里隐然一山起中有白龙泉可洗人间耳吾仰仁智心爱兹山水音结茅三十年不道嵗月深笑我名未已来问无为理却指岭边云斯焉赠君子周霞賔路转清风径泉通古石桥规模灵隐小景像上方遥书壁藤牵袂寻源草没腰每懐登览日东海暮生潮】
　　福山在县治西北四十里髙九十五丈周五里本名覆釡唐天寳六载改为金凤后梁干化三年又改今名山麓有东岳行祠【徐有贞诗冒雨冲风泛防舟共君载酒七峯逰海门东望天连水江市西来树隐洲喜有钱刘新著作能无王谢旧风流登楼莫漫题诗句留与山僧作话头】
　　夀山与福山相连北濵大江又名陶山
　　河阳山一名凤凰山在县西北四十里髙一百二十丈周七里山顶有井尝出醴水【见永庆寺碑】又有梁朝古桧及唐状元陆器读书台【陈绎曾平生邱壑爱跻攀此日披图意任闲江浙去题龙虎榜海虞行看凤凰山鹤来华表千年后云在丹崖万壑间闻有青囊书卷在访仙求术待秋还杨维祯河阳山色画图开絶壑悬崖亦壮哉华表不闻仙鹤语醴泉曾引凤凰来玉鱼金盌埋黄土石兽丰碑长緑苔独有桓桓邱陇在秀峯相对读书台】
　　志山与河阳山相峙【按卢志居民凿地得唐断碑有鸷山之语则志当作鸷】塔山在河阳山南晋处士夏统宣城太守邴臻尝居此旧名崇徳后改今名
　　常熟山在县北三十七里髙一百五丈周七里本名铜官或云洞观唐天寳六载改今名
　　范山在县北三十六里二百步髙七十四丈周二百四步相传梁范冀兄弟居此故名又永安山在县北三十八里【或云即范山】
　　石家山髙五十七丈周二里在铜官山北
　　茯苓山在县西北六十五里髙数丈周三百步下有龙潭【石阑犹存】相传旧产茯苓故名
　　宛山【或作苑】在县西南五十里髙七十丈周五里产石坚润可为砚
　　顾山在县西北五十里髙一百七十丈周二十一里东南属本县西南属无锡县西属江隂俗呼为三界山一名灵山亦曰香山
　　乌丘山在县东南二十七里去昆承湖三里或作坞山黄土山在魏泾桥南【三山皆土阜耳】
　　穿山髙一十七丈周二百五十步中有石洞前后通彻故名临海记曰海虞县穿山下有洞穴髙十余丈昔有海行者举帆经其中今考其洞上犹通人往来而其下为地去海已逺旧属常熟今分太仓州
　　太仓冈身在州治之东曰上冈身曰下冈身曰归胡冈身【今名归吴】在新安乡曰青冈在恵安乡曰王家冈别有冈门见水条
　　寳山在嘉定县东南八十里依仁乡永乐十年三月平江伯陈瑄督海运筑为表识上建烽火髙三十余丈周回一十五里【御制寳山之碑嘉定涉海之墟当流之会外即沧溟浩无际凡海舶往来最为冲要然无大山髙屿以为之表识遇昼晴风静舟徐而入则安坐无虞其或暮夜烟云晦长风巨浪帆樯迅疾倐忽千里舟师弗戒瞬息差失触坚胶浅遄取颠踬朕恒虑之今年春乃命将士相地之宜筑上山焉以为往来之望其址东西各广百丈南北如之髙三十余丈上建烽□昼则举烟夜则明火海洋空濶遥见千里扵是或乐其便不旬日而成周围树以嘉木间以花竹蔚然竒观先是未筑之前居民恒见其地有山影及是筑成适在其处如民之所见者众曰是盖有神明以相之故其兆先见皆称之曰寳山因民之言仍其名而不易遂刻石以志之诗曰沧溟巨浪渺无分混含天地相吐吞洪涛驾山防嶫奔巨灵□□屭相嘘歕挥霍变化朝为昏骇神褫鬼目黯眢苍黄拊髀孰为援乃起兹山当海门孤髙靓秀犹昆仑千里示表郁防炖永令泛济无忧烦寳山之名万古存勒铭悠久同乾坤永乐五年五月初九日】















　　姑苏志卷九
　　钦定四库全书
　　姑苏志卷十　　　　　　　明　王鏊　撰
　　水
　　呉号泽国水经所谓万水所凑触地成川者也其源西自太湖东入扵海承衍支漫不能详举举其大者疏扵篇
　　太湖在郡西南三十余里禹贡谓之震泽周礼谓之具区谓之五湖左氏谓之笠泽其实今之太湖也五湖之称不同张勃吴録云周行五百里故名虞翻云太湖东通松江南通霅溪西通荆溪北通滆湖东连韭溪凡五道故谓之五湖陆鲁望云太湖上禀咸池五车之气故一水五名今湖亦自有五名自莫厘山之东与徐侯山相値者中为菱湖【周回三十里西口濶二里】莫厘之西北与菱湖连者为莫湖南连莫湖东逼胥山者为胥湖【二湖各广五六十里】长山之东曰防湖【周五六十里西口濶二里其东岸即树里】长山之西北连无锡老岸曰贡湖【周回一百九十里洞庭实録云禹治水尝驻于此故名】别有金鼎湖【吴王泛舟鼎沈于此故名】梅梁湖【吴时进梅梁至此舟沈失梁故名】东臯里湖其浸则通谓之太湖按此则五湖为太湖明矣然周礼职方扬州其薮具区其浸五湖则五湖当别有所在而范蠡乗舟入五湖口司马迁登姑苏而望五湖实又指此盖不可考其大三万六千顷东西二百余里南北一百二十里周五百里占苏湖常三州北有百渎纳建康常润数郡之水南有诸溇纳宣歙临安苕霅诸水东南之泽无大扵此其东濬入于河为三江【吴杨泉五湖赋畧乃天地之源隂阳之所徂上值箕斗之精与云汉乎同模受三方之灌溉为百川之巨都居扬州之大泽苞吴越之具区南与长江分体东与巨海合流太隂之所毖灵之所逰追湖水而往还通蓬莱与瀛洲尔乃详观其广深之所极延袤之规方邈乎浩浩漫乎洋洋西合乎蒙汜东苞乎扶桑日月扵是出入与天汉乎相望左有包山连以醴渎岝防崔嵬穹窿纡曲有平原广泽漫延旁薄原隰陂阪各有条格茹芦菼薍隐轸肴错冲风之所出零雨之所薄梁李颙涉湖旋经义兴境顿櫂石兰渚震泽为何在今惟太湖浦圆径萦五百盼目无覩髙天淼若岸长津杂如缕窈窕寻弯碕迢递望峦屿惊飇扬飞湍浮霄漾悬岨轻禽翔云汉防鳞憩中许黠蔼天时隂峣岧舟航舞冯河安可徇静观戒行旅宋鲍照自砺山东望震泽澜漫潭洞波合沓防嶂云涨岛逺不测岗涧近难分幽篁愁暮见思鸟伤夕闻以此借沈疴栖迹别人羣结言非尽书有念岂敷文唐宋之问望太湖宿帆震泽口晓渡松江濆棹拨鱼龙气舟冲鸿鴈羣信潮顿觉满晴浦稍将分气赤海生日光摇湖起云水乡尽天卫叹息为吴君谋士伏剑死至今悲所闻薛据泊震泽口日落草木隂舟徒泊江泛苍茫万象开合沓闻风水洄防值渔翁防窱逢樵子云开天宇静月明照万里早鴈湖上来晨钟海边起独坐嗟逺逰登岸望长洲寥落星欲尽曈昽气渐収行蔵空自秉知识仍未周伍胥既伏剑范蠡亦乗流歌竟鼔枻去三江多客愁李绅范子蜕冠履扁舟挽霄汉嗟予抱险艰怵惕经弥漫穷通泛滥劳趣适殊昏旦浴日荡层空浮天淼无畔依滩落叶聚立浦惊鸿散浪叠雪峯连山孤翠崖防风帆同巨壑云矗成髙岸宇宙或东西星辰沈粲烂霞生澒洞逺月吐青荧乱岂复问津迷休为吕梁叹漂沈身讵保覆溺心长判湖越郡异乡婴童及为翫依稀占井邑嘹唳同鹅鹳举棹未宵分维舟方日旰征斯济川力若鼓凌风翰易狎当悔逰临深防知叹王昌龄太湖秋夕水宿烟雨寒洞庭霜落微月明移舟去夜静防梦归暗觉海风度萧萧闻鴈飞白居易早发赴洞庭舟中作阖闾曙色欲苍苍星月髙低宿水光棹举影摇灯烛动舟移声泄管弦长渐防海树红生日遥见包山白带霜出郭已行十五里惟销一曲慢霓裳宿湖中水天向晩碧沈沈树影霞光重叠深浸月冷波千顷练饱霜新橘万株金幸无案牍何妨醉纵有笙歌不废吟十只画船何处宿洞庭山脚太湖心泛太湖书事寄元稹烟渚云帆处处通飘然舟似入虚空玉杯浅酌巡初匝金管徐吹曲未终黄夹缬林寒有叶碧琉璃水静无风避旗飞鹭翩翻白惊鼓跳鱼拨刺红涧雪压多松偃蹇岩泉滴久石玲珑书为故事留湖上吟作新诗寄浙东军府威容从道盛江山气色定知同报君一事君应羡五宿澄波皓月中夜泛阳坞入明月湾即事寄崔湖州湖山处处好淹留最爱东湾北坞头掩映橘林千防火澄潭水一盆油龙头画舸衔明月鹊脚红旗蘸碧流为报茶山崔太守与君各是一家逰皮日休泛太湖闻有太湖名十年未曾识今朝得逰泛大笑称平昔一舍行胥塘尽日到震泽三万六千顷顷顷玻璃色连空淡无照野平絶隙好放青翰舟堪弄白玉笛疎岑七十二露寸防悠然啸傲去天上摇画鹢西风作猎猎惊破罨涵碧倐忽雪阵吼须防玉崖坼树动为蜃尾山浮似鼇脊落照射鸿溶清辉荡抛云轻似可染霞烂如堪摘渐暝无处泊挽防从所适枕下闻澎汃肌上生□瘭讨异足邅回寻幽多阻隔愿风与良便吹入神仙宅甘得一蕴书永事嵩山伯陆防东南具区雄天水合为一髙防大弓满羿射争箭疾时当暑雨后气象仍郁密乍如开雕笼耸翅忽飞出行将十洲近坐觉八极溢耳目骇鸿蒙精神寒结栗坑来斗呀豁涌处惊嵯崪崄异拔龙湫喧如破蛟室斯须风妥帖若受命平秩微茫识端倪逺峤疑格笔巉巉见铜闗左右皆辅弼盘空俨相趍去势犹横逸尝闻咸池气下注作清质至今涵赤霄尚且浴白日又云搆浮玉宛与昆阆匹肃为灵官家此事难致诘才迎沙屿好指顾俄已失山川互蔽亏鱼鸟空聱耴何当授真检得召天吴术一一问朝宗方应可谭悉方干长天接广泽二气共含秋举目无平地何心恋直钩孤钟鸣大岸片月落中流却忆鸱夷子当时此泛舟王禹偁除夜寄洞庭罗评事嵗暮洞庭山知君思浩然年侵晓色尽人枕夜涛眠移棹风吹浪开雪满天无因一乗兴同醉太湖船○郡僚方贺正独宿太湖棱阶下羞为吏船中秖载僧折梅和簿雪煮茗对孤灯应笑排衙早寒靴踏晓氷罗处约三万六千顷湖侵海内田逢山方得地见月始知天南国吞将尽东溟势欲连何当洒为雨无处不丰年范仲淹吴山无此秀乗暇一逰之万顷湖光里千家橘熟时平看月上早还觉鸟归迟近古谁真赏白云应得知○有浪即山髙无风还练静秋宵谁与期月华三万顷○平湖万顷碧谢客一开顔待得临清夜徘徊载月还苏子美望太湖杳杳波涛阅古今四边无际莫知深润通晓月为清露气入霜天作暝隂笠泽鲈肥人脍玉洞庭柑熟客分金风烟触目相招引聊为停桡一楚吟梅尧臣东吴临海若看月上青河汉微分练星辰淡布荧细烟沈逺水重露裛空庭孤坐饶清兴惟将影对形钱昭度平生爱具区岛屿夹波潮竹雨笼鸂花烟滋鹧鸪神仙疑有宅鱼鳖自为都何事劳长想机云本在吴杨备渔船载酒日相随一笛芦花深处吹湖靣风収云影散水天交照碧琉璃范成大风阁雨半晴隂惨澹谁知造化心委命沈浮惟一叶计身轻重亦千金红尘犹道不胜险白浪莫嗔如许深晩得芗山堪寄缆卧听鼍吼与龙吟○古来此地快蓬心天绕明湖日照临一鴈云平时隐见两山波动对浮沈衰髯都共荻花老醉靣不如枫叶深罾户钓徒来问讯去年盟在肯重寻姜防茫茫复茫茫中有山苍苍大哉夫差国坐占天一方夫差醉莲宫巨浪摇不醒越兵从何来夺我玉万顷年年亭上秋一笛千古愁谁能知往事飞下双白鸥唐桂芳向晩推蓬望羣山隐约青篙工排阵势野饭杂鱼腥水濶疑无地天低剰有星吴音相尔汝聊复慰飘零许谦周回万水入逺近数州环南极疑无地西浮直际山三江归海表一径界河间白浪秋风疾渔舟意正间李漑之众水东南会三江左右通夫差中习战范蠡此休功鸥鸟青铜镜鱼龙紫贝宫扁舟嗟未遂萧散愧渔翁朱徳润扁舟去何所太湖隂依依桑梓村拍拍枕寒浔飞云入遐睇鸟道横青岑篙师戒勿渡柔橹力不任我身虽骨立未宜折壮心放船当中流浩歌激清音何当披宫锦再作峨嵋吟髙启月夜逰太湖欲寻林屋隐还过洞庭逰逺水初涵夜长天尽作秋湖如青草濶月似白莲浮万壑风传笛三更斗挂舟叶应随鸟散山似趂波流浩荡吾何适鸱夷不可求杨基天帝何年遣六丁凿开混沌见双青湖通南北澄氷鉴山断东西列画屏掩雨龙归霄汉暝网鱼船过水云腥乗风欲往终吾老甪里先生在洞庭张羽具区涵空濶一苇凌风度烟花乱晴天浪色生寒雾遥山含碧氛青蒲冒孤渚觧带俯清流开襟散尘虑乍闻商妇歌或见渔航聚微茫姑苏城緑缛洞庭树缅思底定功防凿有遗处懐安谅非贤临深岂无惧且当趣归楫沿洄难可住○具区维南泽洪潴奠吴会并包潢污聚涵育鱼龙大崩浪撼坤枢水气积隂晦苍茫神灵遇极目光炯碎中有两洞庭秀气迥相对峭立根虚无接影浸淡瀩飞鸟去何穷长垣亘天外风波多险阻舟樯亦倾壊缅想懐襄初洪涛无界赖兹神禹功底定永无害吴越何区区向此角成败贤哉鸱夷翁临风发长慨吴寛孤蓬遥踔太湖心着雨髙山水墨深积气上蒸炊已熟弱流西注压将沈不因迢逓辞清赏转觉空蒙助醉吟诗里白公夸月夜未知竒观属春隂】
　　三江松江娄江东江也禹贡三江既入震泽底定史记正义曰三江在苏州东南三十里名三江口一江西南上七十里至太湖曰松江古笠泽江一江东南上七十里至白蚬湖曰上江亦曰东江一江东北下三百余里入海曰下江亦曰娄江其分处号曰三江口呉地记云松江东北行七十里得三江口东北入海为娄江东南入海为东江并松江为三江【吴郡志云按司马相如上林赋叙上林诸水曰丹水紫渊灞浐泾渭八川分流相背而异态灏溔潢漾东注太湖八川自入大河去太湖数千里外中隔大山及淮济大江何縁与太湖相涉郭璞江赋云注五湖以漫漭灌三江而漰沛墨子曰禹治天下南为江汉淮汝东流注之五湖孔安国曰彭蠡江分为三入于震泽后为北江而入于海此皆未尝详考地理江汉至五湖自隔大山其末乃绕出五湖之下流径入于海何縁入于五湖淮汝自从徐州入海全无交涉禹贡云彭蠡既潴阳鸟攸居三江既入震泽底定以对文言之则彭蠡水之所潴三江水之所入未必谓入于震泽也震泽之源皆山环之了无大川震泽之委乃多大川今三江故道古今变迁已不可坚定然禹贡之说谓三江之水无所入则震泽壅而为害三江之水有所入然后震泽底定亦水之理也水经云中江在丹阳芜湖县南东至会稽阳羡县入于海震泽在吴县南五十里北江在毘陵北界东入于海据此则水经亦谓中江北江皆在震泽傍近但其迹不可考耳与孔安国谓彭蠡江分为三入震泽为北江以入海逺近絶不同按太湖西南湖州诸溪从天目山下西北宣州诸山有溪并下太湖太潮东北流各至三江口入海其湖无通彭蠡湖及太湖处并阻山陆诸儒及地志等解三江既入皆非也周礼职方氏云扬州薮曰其区川曰三江按五湖三江者韦昭注非也其源俱不通太湖引觧三江既入失之逺矣郡国志引禹贡三江既入震泽底定韦昭曰三江为吴郡南松江钱塘江浦阳江水经亦载韦昭以松江浙江浦阳江为三江虞氏志林云江扵彭蠡分为三又云江自太湖出于海屈曲七百里世遂以韦昭为谬谓钱塘浦阳元不与震泽相闗也水经谓浦阳一名潘水在防稽界而彭蠡乃宫亭湖去震泽更逺虞氏之说尤荒唐今松江之傍有小村落名三江口郦善长云松江自湖东北迳七十里至江水分流谓之三江口吴起春秋云范蠡去越乗舟出三江之口入五湖之中皆谓此地史记春申君传云还为越王禽三渚之浦正义引战国策三江之浦即此是案三江口异名者三姑备録之】按今三江一自太湖从吴县鮎鱼口北入运河经郡城之娄门者为娄江一自太湖从吴江县长桥东北合厐山湖者为松江一自大姚分支过淀山湖东至嘉定县界合上海县黄浦由黄浦经嘉定江湾青浦东北流亦名吴松江者为东江其实皆太湖之委也三江之外其支流一派东出香山胥山之间曰胥口【周益公逰山録云太湖东边两山对峙南曰胥山北曰香山中一水曰胥口】又东出吴山之南曰白洋湾又东一派北出曰鮎鱼口
　　胥口之水自胥口桥东行九里转入东西醋坊桥曰木渎香水溪在焉又东入跨塘桥与越来溪防曰横塘由跨塘桥折而南为走狗塘荷花荡在焉
　　自香水溪分派绕出西山而东为上沙水其北流为落星泾东流为沙泾【范成大上沙夜泛困倚船看斗斜起来风露满天涯亭亭宿鹭明菰叶闪闪凉萤入稻花月下片云应夜雨山根炬火忽人家江湖处处无穷景半世红尘老嵗华】
　　白洋湾折北滙扵楞伽山之下曰石湖湖界吴县吴江之间有茶磨诸峯映带颇为胜絶相传范蠡从入五湖处【许浑自楞伽寺晨起泛湖碧树苍苍茂苑东佳期迢递路何穷一声山鸟曙云外万防水萤秋草中门掩竹斋微有月棹移兰渚淡无风欲知此路堪惆怅菱叶蓼花连故宫罗隐陪曹使君逰湖水蓼花红稻穗黄使君兰棹泛回塘倚风藻荇先开路迎斾鳬鹥尽着行手里兵符神与术腰间金印防为囊少年太守勲庸盛应笑燕台两鬓霜范成大初归石湖晓雾朝暾绀碧烘横塘西岸越城东行人半出稻花上宿鹭孤明菱叶中信脚自能知旧路惊心时复认隣翁当时手种斜桥栁无限鸣蜩翠扫空又约隣人至石湖窈窕﨑岖学种园此生邱壑是前縁隔篱日上浮天水当户山横匝地烟春入葑田芦绽笋雨倾沙岸竹垂鞭荒寒未办招君醉且吸湖光当酒泉擕家石湖赏拒霜水上晴云防蝀横许多蜂蝶趂船行渔樵引入新花坞儿女扶登小锦城艶粉发妆朝日丽湿红浮影晩波清谁知摇落霜林畔一叚韶光画不成姜防除夜自石湖归苕溪细雨穿沙雪半销吴宫烟冷水迢迢梅花竹里无人见一夜吹香过石桥○笠泽茫茫鴈影微玉峯重叠防云衣长桥寂寞春寒夜只有诗人一舸归○桑间篝火却宜蚕风土相传我未谙但得明年少行役只栽白苎作春衫郑元祐越来溪上水融融闲蓦鸱夷棹底风暖雾黄消治平寺烧防青入馆娃宫笙歌作乐年年少鱼鸟闗情处处同吊古从来易兴感尚循华髪繋孤蓬戴良束髪企名都逰宦及兹年遂陪登瀛侣来上泛湖船水光燿残日林影溢中天岩穴停桡见楼台鼓枻看苍苍敛暝色羃羃曵寒烟菰蒲有余凄鸥鹭相与闲窈窕趋回浦荡漾媚遥川水宿怯宵清蓬卧爱月穿俯视潜夜鱼仰睇冲晓鸢窘身惧浮霄敛志惭跃渊何当谢冠履嵗晏此盘旋髙文度石湖写景阖闾台下越来溪处处西风飏酒旗翠壁丹梯开短轴黄花红叶入新诗镕金霜蟹需髙价蘸甲香醪辄满巵落日去程驴背稳短琴双笈一童随髙启逰寳积山遂泛石湖云山拥春郭烟花涨晴川看花入山中诸峯恣攀縁客吹玉管笙合以金柱弦清音度碧嶂松风助泠然宛若鸾凤吟要眇入紫烟行人尽矫首谓遇云中僊下山兴未阑相擕更登船虹収岭外雨鸟没湖中天岚翠破夕阳楼阁影倒悬酒倾緑脂腻鲙斫璚丝鲜独恨无红妆清波照婵娟微风吹帆缓欲使归途延众賔起欢呼舟仄水浸舷回舻掠寺过杨栁山门前此地有离宫美人艶当年罗裙罢春舞草色余芊绵况我昔此逰冠盖十里连重来复谁在新知满中筵人事竟若斯今古俱可怜能逰即称达何须问愚贤我欲呌冯夷捧月出海边醉后不归去月照舟中眠】
　　石湖之东一溪北流横塘曰越来溪自此与木渎水合流出横塘桥东入胥门运河曰胥塘北流阊门运河曰防云港
　　自横塘北流直入运河曰洞泾自防云港北折出洞泾之西曰白莲泾又西出江村桥曰枫桥湾
　　自胥塘北流经南濠至阊门钓桥与北濠山塘水防曰沙盆潭南濠中折而西绕出普安桥曰新开河自沙盆潭西流出渡僧桥防枫桥诸水北流与虎丘山塘水合曰射渎相传吴王尝射扵此故名亦名石渎其西一水通阳山曰白马涧相传支道林饮马处其东绕出虎丘之北曰长荡【沈周发迹过长荡识此平生始春流方漫衍旷荡弥十里老葑蔽重云敷芽青□□正如一明镜防蚀铜绣起西山欲流照掩却螺髻美山亦拗怒去南走太湖涘羣势拥叠浪争捷互排挤我恐先我去挥手喝止止湖山四面好转侧皆可喜此靣正佳絶扁舟载西子芳洲有隙地宜卖脱紫绮移家非丹砂所好在山水】
　　石渎之水横出运河为浒墅其南为乌角溪北为柿木泾为白鹤溪并与运河合流
　　运河一名漕河南自嘉兴由石塘北流经郡城又北绕白公堤出望亭入无锡界续图经谓之邘沟按国语夫差起师北征阙为深沟通扵商鲁之间葢由此河以通江北也隋大业六年敕开江南河自京口至余杭郡八百余里面濶十余丈拟通龙舟廵防稽即此
　　鮎鱼口北出经齾塘入盘门运河折而东至分水墩自分水墩东流入长洲县界为栁胥港【即夹浦】为泾港为马尾漾南北互流转入澹台湖又自分水墩南流入吴江县界为厐山湖
　　澹台湖在太湖之东史记弟子传澹台子羽南游至江索隐注吴国东南澹台湖即其故趾吴地记以为子羽宅所陷自此东过寳带桥入运河分流入黄天荡入陈湖入金泾淹【张宪黄天荡诗昆明刼烧成灰火临平葑湖拨不开黄泥万顷下无底海眼一丝通往来南徐江边海防走江神顿走黄龙吼便翻银汉濯泥沙要使妖蛇先授首陈基过陈湖平湖秋色晓苍苍鼓枻声传浦溆凉鸿鴈欲来天拍水蒹葭初老露为霜菊荒甫里人何在鲈入松江兴转长不用临流重怀古苇花菱叶满沧浪】
　　黄天荡之东为独墅湖为王墓湖为朝天湖三湖连缀中微隘如川其实一水也又东为尹山湖为頳墩湖【一名交龙潭】为车坊漾漾比诸湖为深故又名镬底潭陈湖之东为阖闾浦为章练塘其北为陆直浦金泾淹之南为麋渎北为龙溇【宋淳化间龙见扵此故名】
　　厐山湖在澹台湖东自分水墩南流入甘水桥滙扵此其下流为黎湖为菱湖为叶泽湖为新湖【杨维慎泛厐山湖湖上足晴昼雨余生緑隂扁舟到城近曲港入村深野叟频相问郎君不可寻西邻有分席吾亦老山林】叶泽湖之东为九里湖亦名同湖急水港杓头潭清水荡在焉又东为姚城江为白蚬江小龙港在焉【吴骥题九里湖太湖风涛涌银屋望处令人骇心目岂知数里小澄湖近接吴江烟水曲未能朝宗会百川颇擅清虚逺尘俗沿堤冉冉春流漫拍岸溶溶朝雨足桃花浪暖镜光明时动微澜皱轻縠忘机鸥鸟自往还无意汀蒲为谁緑农忧亢旱资灌溉户有鲜鳞供口腹我防朔方思故乡恒厌黄埃暗山谷此日南归得纵观欣闻渔唱声相续欲収佳景入吟懐俄报斜阳舟去速】
　　杓头潭之西为契跨湖为笑面湖与汾湖接
　　汾湖一名分湖分属吴江嘉兴也其东流入谢宅荡蒪菜荡南阳港又东通三泖入华亭界其北流入三白荡又北受曹龙港通莺脰湖
　　莺脰湖在太湖之南其源自天目东流至荻塘会烂溪水并出平望安徳桥滙扵此以其形似莺脰故名亦名莺鬬湖
　　其下流为穆和溪为黄家泾为白荡
　　白荡之西为掘城湖为蠡泽湖北麻漾在焉又西为沈张湖九曲港在焉【吴复过沈张湖防舟荡桨看青春栁色桃花岸岸成江国微风醒酒力水村落日见渔人】
　　北麻漾而入为乌荡为蒲荡为白铁港
　　九曲港而入为后练塘为雷墩荡为西溪为骨池潭自澹台诸湖而来众水互流并入松江
　　松江禹贡三江之一即古笠泽江也自太湖分从吴江长桥北合厐山湖转东入长洲界【宋叶清臣松江赋泽国秋晴天髙水平遥山晩碧极浦寒清循防具区之野纵泛吴淞之壖东瞰沧海西瞻洞庭槁叶微下斜阳半明樵风归兮自朝暮夕溜满兮谁送迎浩霜空兮一色横霁色兮千名扵时积潦未収长江无际澄澜方兴扁舟独诣社橘初黄汀葭余翠惊鹭朋飞别鹄孤泪听渔桹之递响闻牧笛之长吹既览物以放懐亦思人而结欷若夫敌寇初平霸图初盛均忧待济同安则病鱼贪饵而登钩鹿走险而亡命一旦辞禄杨舲髙泳功崇不居名存斯令达识先明孤风孰竞又若金耀不融洛尘其防宗城寡捍王国争雄拂衣客右震耀江东拖翠纶兮波上脍蝉翼兮柈中倘即时之有适遑我后之为恫至如著书笠泽端居甫里两桨汀洲片帆烟水夕醉酒垆朝盘鱼市浮防尘外之物啸傲人间之世富词客之多才剧骚人之清思缅三子之清徽谅随时之有宜非才髙见弃扵荣路乃道大不容扵祸机申屠临河而蹈壅伯夷登山而食薇皆有为而然尔岂得已而用之别有执简僊瀛持荷帝柱晨韬史氏之笔暮拂使臣之斧登览有澄清之心临遣动光华之赋荷从欲之流滋慰逺逰之以惧肇提封之所履属方割之此忧将濬疏扵滙川其拯济乎畛畴转白鹤之新渚据青龙之上防濯埃垢扵缁袂刮病膜乎昏眸左引任公之钓右援仲由之桴思勤官而裕民乃善利之逺猷彼全身以逺害盖孔臧扵自谋鲜鳞在俎真茶满瓯少回俗士之驾亦未可为兹江之羞程俱松江赋鸱夷子皮既弃越相乗扁舟擕西子泝东流方将家五湖以长迈屣万钟而不留放若巨鱼纵大壑脱若六骥驰坦道而挟轻辀时则八荒収云千里一碧狂澜不兴逺岫凝色目尽意往云天出没引风樯以悲啸趣烟波而不极扵是遇亡是叟而问津焉曰三江之凑实为五湖地脉四达衍为松江汹汹浑浑溶溶洋洋孤岑连嶂七十有二若散螺黛扵微茫五湖之中大曰包山风穴昼暝霜林夏寒暮烟屯其叠翠冬实累其错丹麟鹤之所憩蛟鼍之所渊山中之人忘世与年条桑缥缈之下采石明月之湾草衣木茹泊若追羲盘而与还江流之穷是则归墟王百谷扵一吸环齐州扵一区大鹏奋翅扵泱漭烛龙洗光扵咸虞由江而下二百余里布防无恙尚可以朝海门而暮方壶虽然善贾者据其会善者扼其吭方趣南则遗北既画圆而失方今子将揽众物之会莫若遐观乎中央惟是江湖之接二州相望散荒墟扵垤块识断岸扵毫芒尝试与子至中流而四顾隂霾郁兴不辨云水天髙日出万顷在目者五湖也冈岫相属如走如伏蒙突兀乍见乍失者包山也拥松江之上流穷海道扵一苇时矫首而斯尽固可以访渔樵而种舫鲤亦优防而卒嵗矣吾子以为何如子皮曰然务外防者有待乐内观者无穷吾方以日月为烛六合为宫叅天地以为友从四海之诸公乗云气御飞龙指包山扵遗砾视五湖扵一钟松江之胜又安能芥蔕扵胷中乎后松江赋程子既为松江赋假鸱夷子皮设亡是叟以为词是夜梦有丈夫颀然而身长黧色而修髯叩舷而称曰松江之胜吾子之词侈矣然子亦闻吴越之遗事乎唯而荅曰长桥卧波截江之冲飞梁叠架排雾横空万景所会而垂虹屹立乎其中吾尝登垂虹顾二渚尚想夫霸国之争雄方其践忍乌啄差耕石田祸起腋下谋悟机先则吴军江北越军江南杀气朝合军声夜严衔枚北渡奋为两翼方风驰而震障顿雷轰而电掣吴卒麕溃江流赭赤毕夫椒之世仇偿会稽之胆食扵此盖夫子之雄绩乃自太湖过横山辞越来之溪登姑胥之台吊亡国扵防鹿指血化扵黄埃挽艅艎以凌江卷旌旗而南归则夫子扵此退身行意揖勾践而长辞盖与夫咎犯之贪天子推之独贤歌龙蛇而激愤块然与乔木而偕燔者不可同日而言矣间者五季棼乱钱镠崛兴苏据都会乃淮浙之必争徐约先拔孙儒继焚彼得之不能以嵗月守我守之不能以嵗月宁则江之两厓相为二城镇威武之右境遏淮南之冦兵实用武者之所凭版图入朝置为县治画井疆设羣吏臯亩棊别居庐鳞次带以千尺之桥捍以百里之塘舟舆所通楼观相望曾城邑之几时翳乔木之苍苍矣吾尝叹曰一江方东虽逝不流越世事之万变去莫知其所遁而来莫知其所由今之松江其昔之松江邪抑夜半之蔵舟失万世扵俯仰尽贤愚扵一丘夫子亦尝吊抉眼之忠魂而访伏剑者之灵防不乎子皮不对顾谓西子援琴而歌歌曰霰雪纷兮云霏霏带长铗而佩寳璐兮子安适而不归嵗婉婉而将暮兮路既壅而中迷嗟二子之不返折疏麻而搴杜若羌摇摇其遗谁余音未息蘧然而觉棹头载歌付千古扵一笑宋之问渡吴江别王长史倚棹望兹川销魂独黯然乡连江北树云断日南天剑别龙初没书成鴈不传离舟意无限催渡复催年张懐泊吴江多年襆被玉山岑鬓雪欺人忽满簪驽马虽然贪短豆野麋终是忆长林鲈鱼未得乗归兴鸥鸟惟应信此心见说新桥好风景防须乗月濯烦襟刘长卿洞庭初下叶南客不胜愁明月天涯夜青山江上秋一官成白首万里寄沧洲久被浮名繋能无愧海鸥杜牧二首堠馆人稀夜更长姑苏城逺树苍苍江湖潮落髙楼迥河汉秋归广殿凉月转碧梧移鹊影露低红叶湿萤光文园诗侣应多思莫醉笙歌掩画堂○清露白云明月天与君齐棹木兰船风波湖雨一相失夜泊横塘心然白居易观鱼震泽平芜岸松江落叶波在官常梦想为客始经过水面排罾网船头簇绮罗朝盘脍红鲤夜烛舞青娥鴈防知风急潮平见月多繁丝与促管不解和渔歌许浑泊松江渡漠漠故宫地月凉风露幽鸡鸣荒戍晓鴈过古城秋杨栁北归路蒹葭南渡舟去乡今已逺更上望京楼○故国今何在扁舟竟不归云移山漠漠江濶树依依晩色千帆落秋声一鴈飞此时兼送客凭槛欲沾衣羊士谔津栁江风白浪平棹移髙馆古今情扁舟一去鸱夷子应笑分符计日程李郢片帆孤客脱夷犹红蓼花前水驿秋嵗月方惊离别尽烟波仍驻古今愁云隂故国山川暮潮落空山网罟収还有吴娃旧歌曲棹声遥散采菱舟张乔行人愁落日去鸟倦遥林旷野鸣流水空山响暮砧旅途归计晩乡树别年深寂寞逢村酒渔家一醉吟皮日休松江早春松陵清浄雪消初见底新安恐未如稳凭船舷无一事分明数得鲙残鱼陆防栁下江飡待好风暂时还得狎渔翁一生无事烟波足唯有沙边水勃公宋陈尧佐平波烟苍苍菰蒲才熟杨栁黄扁舟繋岸不忍去秋风斜日鲈鱼乡王禹偁二年为吏住江濵重到江头照病身满眼碧波输野鸟一簑疎雨属渔人随船晓日孤轮白入座晴山数防春张翰精灵应笑我緑袍依旧惹埃尘姚勾吴竒胜絶无俦更见松江八月秋震泽波光连别派洞庭山影落中流汀芦拥雪蔵渔市岸橘风香趂客舟清兴不穷聊一望烟空云霁倚层楼孙何晩滩如雪起沙鸥咫尺姑苏亦胜逰逸势泻归沧海逺冷声分作太湖秋葑田几处连僧寺橘岸谁家对驿楼鲁望不存无可语片帆中夜渡清流梅尧臣送裴如晦宰吴江吴江田有粳粳香春作雪吴江下有鲈鲈肥脍堪切炊粳调橙虀饱食不为餮月从洞庭来光映寒潮凸长桥坐虹背衣湿霜未结四顾无纎云鱼跳明镜裂谁与子同逰去若秋鹰掣又忆吴江念昔西归时晩泊吴江口回堤遡清风淡月生古栁夕鸟独逺来渔舟犹在后蒋堂防松江江人见我谓谁何行李无覊野意多六幅青帆趂潮去一罇白酒扣舷歌沙边厯厯辨云树岛外溅溅弄月波兴尽归来还更喜舞鸥相送入烟萝王安石莽莽昔登临秋风一散襟地留孤屿小天入五湖深柑橘无千里鱼虾有万金吾虽轻范蠡终欲此幽寻张先春后银鱼霜下鲈逺人曽到合思吴欲图江色不上笔静覔鸟声深在芦落日未昏闻市散青天都尽见山孤桥南水涨虹垂影清夜澄光合太湖苏轼与秦观参寥会于松江吴越溪山兴未穷强扶衰病过垂虹浮天自古东南水送客今朝西北风絶境自忘千里逺胜逰难复五人同舟师不会留连意拟看斜阳万顷红○二子縁诗老更穷人间无处吐长虹平生睡足连江雨尽日舟横擘岸风人笑年来三黜惯天教我辈一樽同知君欲写长相忆更送银盘尾鬛红杨蟠帆落帆开两渡头洞庭木叶扰离愁青山带日低平野白浪随风过别州月静沙寒知鴈宿云深水暖羡鱼逰画桥隐隐横天汉人度空中影倒流郭祥正羣山髙下浸湖漘暝霭朝霞物物新驿道更穿东北去青铜影里看行人○轩亭多作碧湖傍莲子枯时荇叶香最爱夜深鸥鹭散钓船明月似潇湘范致君黛泼峯峦安用染镜澄湖面不须磨己惊张翰鲈如玉想见西施髻似螺目断楼髙知水濶云开山尽见天多吾家本是烟波主好律渔翁一曲歌杨友防落日满大江孤舟犹独行蒹葭交相风中有肃杀声适从城中来始觉秋气清世路苦迫隘江湖自寛宏平生独往志久与白鸟盟陈人多所阅新事屡可惊唯有江上峯残年眼中青范成大过松江长虹斗起蛟龙穴朱碧栏干夜明灭太湖三万六千顷多少清风与明月青鹢惊飞白鹭闲丹枫未老黄芦折谁将横笛呌苍烟无限惊波翻白雪洞庭林屋旧逰处玉柱金庭路巉絶水僊逢迎掺修袂问我归计何当决去年匹马兀春寒今此孤篷窘秋热人生意气得失间轻重剑头吹一吷莫将尘土涴朱顔却待丹砂回白髪赵孟頫壮气浮孤剑余生寄短篷战尘昏野色积雪睍春风北望旌旗濶南归郡邑空江花与江水客思两无穷严羽有客东吴别凭髙正忆家春青江上草湖白岸头沙去鸟无边尽归帆几处斜音徽不可问惆怅结瑶华髙启江浄涵青空髙防漾天风澄波三百里归兴与无穷心期弄云月迢递辞金阙晩色海霞销秋芳渚莲歇久别钓鱼矶今朝始拂衣忘机旧鸥鸟相见莫惊飞孙作泊吴江呈继上人松陵桥畔太湖前斜日青枫系客船引颈数看花鸭乱含情深愧白鸥贤千镫庾岭传无尽一宿曹溪觉有縁稍待月明风细熟卧吹萧管学坡仙】
　　已上诸水并属吴江及长洲之南其北一亦自鮎鱼口转入运河经娄门而东为上雉渎又东为下雉渎又东为沙湖
　　沙湖一名金沙湖湖虽小而与松江诸水吞吐青丘戴墟二浦在焉【杨维祯过沙湖寄顾玉山五月落残梅子雨沙湖水髙三尺强大风开颿作弓满白浪触船如马狂唱歌卖鱼赤须老打鼔蹋车青苎娘故人相见在娄下坐对玉山懐草堂】娄门之北转出齐门塘为杨泾为蠡口为五潨泾为施泽湖施泽湖之西为尚泽荡为漕湖
　　漕湖本名蠡湖寰宇记范蠡伐吴开蠡渎通此湖故云唐书地理志云元和八年孟简开太伯渎并导蠡湖故以渎为孟渎湖为孟湖其实古之蠡湖也故其东有蠡口西贯无锡之太伯乡亦有蠡尖口其称漕湖不知所始或云以通漕运故名其西属无锡而其浸皆属长洲【华幼武漕湖东南大星起灔灔光晶射湖水两髯摇橹逆风行浪花激船洒飞雨我时起坐推篷天地暗惨开鸿厐扶桑日出东海沸波涛滉漾瑚光回风飏帆舟子喜唱歌迳度三十里楼阁参差见吴市】
  </div>
  <div class="pagination">
   <a href="姑苏志_page7.html">
    上一页
   </a>
   <span>
    ...
   </span>
   <a href="姑苏志_page3.html">
    3
   </a>
   <a href="姑苏志_page4.html">
    4
   </a>
   <a href="姑苏志_page5.html">
    5
   </a>
   <a href="姑苏志_page6.html">
    6
   </a>
   <a href="姑苏志_page7.html">
    7
   </a>
   <span class="current-page">
    8
   </span>
   <a href="姑苏志_page9.html">
    9
   </a>
   <a href="姑苏志_page10.html">
    10
   </a>
   <a href="姑苏志_page11.html">
    11
   </a>
   <a href="姑苏志_page12.html">
    12
   </a>
   <a href="姑苏志_page13.html">
    13
   </a>
   <span>
    ...
   </span>
   <a href="姑苏志_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
