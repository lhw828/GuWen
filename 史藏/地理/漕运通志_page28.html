<!DOCTYPE html>
<html>
 <head>
  <meta charset="utf-8"/>
  <title>
   漕运通志 - 第 28 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   漕运通志 - 第 28 页/共 28 页
  </h1>
  <div class="content">
   漕运之法，古未有也。《禹贡》所载“入于渭”，“乱于河”之类，而三代之输不过九州之方物。《管子》所言，“粟行五百”之类，而春秋之漕不过一时之挽。卒自秦罢侯，置守，使天下飞刍挽粟于琅琊负海之郡，以贮北河之仓，率三十钟而致一石，漕法始讲。汉漕皆仰于山东而江淮未通。唐漕皆仰于江淮而诸道不给。宋漕由江而淮，由淮而汴，人颇便之。厥后江船不入汴，汴船不出江，而风涛之飘荡，道里之逗留，主持之术兴，直达之法制，又不能无弊焉。我太祖定鼎南京，四方贡赋各均所输，其漕法固无容议。太宗迁都北京，镇天下之重，四夷毕献。于是疏清源、浚济汴、凿淮阴以达于江。汴之长河实漕运之要，而渭河众派悉纳之。景泰乙亥仲春，徐之判官潘东于县治东南泗亭前渭河之口相度地宜为闸，白其事于漕运都台王公、陈公，悉如所请。经始于三月，落成于四月。闸高一丈一尺，宽一丈五尺。东南去泗亭驿三十步，北至水母神庙二十步。东抵长河，西接飞云桥之流，故采其名名之。
　　观泉亭记，吴文定宽撰，其略曰：
　　自国家迁都于燕，太仓益实，长府益充，皆以漕运而致，其食货之入，孰非舟楫之所载乎？由京师而南，舳舻相衔，维缆相结，凡数千里不绝，其舟楫之来，孰非河渠之所浮乎？地势隆汙，望若阶级，置闸蓄水，泄复盈焉，其河之通，孰非源泉之所济乎？泉多见于齐鲁之地，其发甚微，其流甚迂，微则易堙，迂则易竭，夫使其滔滔汩汩出而无穷者，又孰非人力所以浚而导之乎？工部所掌，水利其一，朝廷特设主事一人分之，三岁始去。成化十六年，予同年洛阳乔君廷仪奉命以往。当岁之春，泉脉初动，廷仪辄率官吏，召卒徒，出而从事。畚锸所施，浚导如法，勤敏之称，彻于中朝。顾所至露坐，无以为风日之庇，乃使人伐山木次第筑亭泉上，曰：“吾将于是督役而观乎泉之行也。”因以“观泉”名之。廷仪以泉为职，方其从事于斯，立旷野，入重山，险远幽邃，皆有足迹，可谓天下之至劳，而何有于乐？虽然及功之将毕，视其湓然而出，沛然而行，济乎河渠而浮乎舟楫，载乎食货以给乎国用，当是时，有忘于世务者，亦可谓天下之至乐，而遂忘其劳矣。故泉一也，渟滀而无为，觏之者乐其适乎己。发泄而有用，觏者乐其适乎己者小，利乎世者大。然则泉也，人也，宁为此乎？为彼乎？初，廷仪受代，为吾友徐君仲山，今廷仪且满任，而闽黄君世用将往代之。夫亭，不足书；而泉则重事也。以三君之相继，敢叙其功而望其成焉。
　　中书右丞相领治都水监政绩碑［记］，该文《圭斋文集》未载。欧阳文公玄撰，其略曰：
　　中书右丞相定住公自居平章首席，既而升左相，又升右相，被命领都水监事。至正癸巳之正月迄今数年之中，浚治旧规，抑塞新弊，水政大修。宾佐一日具其实迹，请于翰林欧阳玄文其事于石，以贻永久。曰：国家之置都水也，始于世祖皇帝至元二十八年，丞相完泽实偈其端。当时，君相虑周制密，导昌平白浮之水西流，循西山之（楚）［麓］，合马眼等诸泉，潴为七里泺，东流入自城西水门，汇积水潭，又东并宫墙环大内之左合金水河南流，东出自城东水门，又潞河之（阳）南会白河，又南会直沽入海，凡二百里，是为通惠河。置闸二十有四，跨诸闸之上，通京师内外，经行之道置桥百五十有六，乃接运粮提举司车户千四百五十有奇，隶监专治其事。闸与桥初置以木，仁宗皇帝延祐中，易木以石，次第而械之。命闸户学为石工，以至改木、锻铁、炼垔皆习其技，岁械一闸，工与费若干，有司会其几而籍之，岁以为常，约岁若干。诸闸皆石，一切工役取具，闸石不扰而集。近年有司擅以闸户抑配各驿以给驿置。至元、延祐以来，良法美意日就蠹坏，今右丞相以闻，有旨复还者若干户，余州县之侵轶者悉禁绝之，故得水利不隳，漕法不滞。且通惠河之将入海也，衡漳贯之，溯漳西南，涉瀛博之野，南至于临清堂邑之坝，过坝而南为会通河，盖豫、兖、青、徐四州境上之水，入河绝淮至大江而止，二河相通，其岔水□□矣，有若京城西之金口，下视都邑水势□□□□蚁穴之漏，则横溃莫制，守堤吏与闸户昼夜分番巡视，不赡则借兵士于枢密，所系尤重。故水政之修，闸户之复，丞相有功于斯甚大，可无纪述乎？玄□具言，乃□古而征。今水在唐虞为泽虞，在成周为川□，初西汉太常、大司农、少府、内史、王爵、都尉皆置都水长丞，武帝置水衡都尉，成帝置左右都水使者，东汉改置河堤谒者，晋改都水台，又置前后左右中五水衡，以五使者领之，刘宋置水衡令，萧梁改为大舟卿，宇文周置都水中大夫，隋置都水台使者，寻复置少监，沿革不一，或称都水局，或称司津监，或称水衡监。或置使者，或置都尉。赵宋为都水监，置判监、同判及丞、主簿等员，大抵掌川、泽、津、梁、渠、堰、陂、池之政，兼总舟航桴符之算，就司其征以充用。故汉太常诸卿各有水衡，盖征其入给俸禄，所称“水衡钱”是也。圣代捐厚费以利天下，而秋毫不征其资，视都水有不可同年而语者。且历代建都，秦、汉、唐都雍州，阻关陕之险，漕运极艰，用水极少。其后有都洛阳、大梁，亦不过浚洛入汴、瀹汝蔡入淮而已。我元东至于海，西暨于河，南尽于江，北至大漠，水涓滴以上皆为国用，水政之重可不以重臣领之乎？昔者舜举禹治水土，益治川泽。重臣之典水政，唐虞以来之遗意也。玄职在太史，纪载为宜。右丞相康里氏，定住其名，乃祖、乃父，三世宿卫，建事列圣，笃于忠贞，数从王师，多积功伐，有阴德余庆施于后人。丞相扬历台阁三十余年，清慎如一，熟知国家典章。及居台揆，□量镇浮，坐决大政，不征辞色，百度自贞，有古大□□□□。
　　河防记，该文《圭斋文集》未载，依乾隆《兖州府志》卷二十七“欧阳玄〈河防记略〉”校。欧阳文公玄撰，其略曰：
　　至正四年夏五月，大雨二十余日，黄河暴溢，水平地深二尺许，北决白茅堤，六月又北决金堤，并河郡邑济宁、单州、虞城、砀山、金乡、鱼台、丰、沛、定陶、楚丘、武城以至曹州、东（门）［明］、钜野、郓城、嘉祥、汶上、任城等处皆罹水患。水势北（侵）［浸］安山，沿入会通运河，延袤济南、河间，将坏两漕司盐场，妨国计甚重。朝廷患之，遣使体量，仍督大臣访求治河方略。九年冬，脱脱既复为丞相，请躬任其事，帝嘉纳之。乃命集群臣议廷中，而言人人殊，唯都漕运使贾鲁言必当治。先是，鲁尝为山东道奉使宣抚首领官，循行被水郡邑，具得修捍成策。后又为都水使者，奉旨诣河上相视，验状为图，以（定）二策进献：一议修筑北堤以制横溃，其用功省；一议疏、塞并举，挽河使东行，以复故道，其功费甚大。至是复以二策对，脱脱韪其后策。议定，乃荐鲁于帝，大称旨。十一年四月初四日，下诏中外，命鲁以工部尚书，为总治河（堤）［防］使，进秩二品，授以银印，发大梁、大名十有三路民十五万人、庐州等戍十有八翼军二万人供役，一切从事、大小军民咸禀节度，便宜兴缮。是月二十二日鸠工，七月疏凿成，八月决水故河，九月舟楫通行，十一月水土工毕，诸埽诸堤成，河乃复故道，东汇于淮，又东入于海。帝遣贵臣报祭河伯，召鲁还京师，论功超拜荣禄大夫、集贤大学士。其宣力诸臣，迁赏有差，赐丞相脱脱世袭“答剌罕” 之号，特命翰林学士承旨欧阳玄制《河平碑文》以旌劳绩。玄既为河平之碑，又自以为司马迁、（镇国）［班固］记河渠、沟洫，仅载治水之道，不言其方，使后世任斯事者无所考，乃从鲁访问方略及询过客，质吏牍，作《至正河防记》，欲使来世罹河患者按而治之。其言曰：治河一也，有疏，有浚，有塞，三者异焉。酾河之流因而导之谓之疏，去河之淤因而深之（为）［谓］之浚，抑河之暴因而扼之谓之塞。疏浚之别有四：曰生地，曰故道，曰河身，曰减水河。生地有直有纡，因直而凿之，可就故道。故道有高有卑，高者平之以趋卑，高卑相就则高不壅卑不潴，虑夫壅生溃潴生堙也。河身者，水虽通行，身有广狭。狭难受水，水溢悍，故狭者以计辟之。广难为岸，岸善崩，故广者以计御之。减水河者，水放（府志作“淤”）旷则以制其狂，水隳突则以杀其怒。治堤一也，有创筑、修筑、补筑之名，有刺水堤，有截河堤，有护岸堤，有缕水堤，有石船堤。治埽一也，有岸埽、水埽，有龙尾、（栏）［拦］头、马头等埽，其为埽台及推卷牵制。薶挂之法，有用土、用石、用铁、用草、用木、用絏（府志作“杙”）、用絙之方。塞河一也，有缺口，有豁口，有龙口。缺口者，已成川［口］。豁口者，旧常为水所豁，水退则口下于堤，水涨则溢出于口。龙口者，水之所会自新河入故道之潨也。此外不能悉书，因其功用之次序而就述于其下焉。其法以竹络实以小石，每埽不等，以蒲苇绵腰索径寸许者纵铺，广可一二十步，长可二三十步。又以曳埽索绹径三寸或四寸，长二百余尺者，衡铺之，相间复以竹苇、麻檾、大綷。长三百尺者为管心索，就系绵腰索之端，于其上以草（汶）［数］千束，多至万余，匀布厚铺于绵腰索之上，橐而纳之。丁夫数千以足踏实，推卷稍高，即以水工二人立其上而号于众，众声力举，（月）［用］小大推梯，推卷成埽，高下长短不等，大者高二丈，小者不下丈余。又用大索或五为腰索，转致河滨，选健丁操管心索顺埽（壹）［台］立踏或挂之（壹）［台］，种铁猫大橛之上，以渐缒之下水。埽后掘地为渠，陷管心索渠中，以散草厚覆，筑之以土，其上复以土牛杂草。小埽稍土多寡厚薄先后随宜，修疊为埽台，务使牵制上下，缜密坚壮，互为（持）［犄］角。埽不动摇，日以继之。积累既毕，复施前法，卷埽以（厌）［压］先下之埽，量水浅深，制埽厚薄疊之，多至四埽而止。两埽之间置竹络，高二丈或三丈，围四丈五尺，实以小石、土牛，既满，系以竹缆，其两旁并埽密下大桩，就下竹络，上大竹腰索，系于桩上。东西两埽及其中竹络之上，以草土等物为埽台，约长五十步或百步。再下埽即以竹索或麻索，长八百尺或五百尺者一二，杂厕其余管心索之间。候埽入水之后，其余管心索如前□薶挂，随以管心长索，远置五七十步之外，或铁猫或大桩曳而系之，通管束累日，所下之埽，再以草土等物通修成堤。又以龙尾大埽密挂于护堤大桩，分折水势。其堤长二百七十步，北广四十二步，中广五十五步，南广四十二步，自颠至趾通高三丈八尺。其截河大堤高广不等，长十有九里百七十七步。其在黄陵北岸者长十里四十一步。筑岸上土堤，西北起东西故堤，东南至河口，长七里九十七步，颠广六步，趾倍之而强二步，高丈有五尺。接修入水，施土牛小埽稍，草杂土多寡厚薄随宜修叠。及下竹络、安大桩、系龙尾埽，如前两堤（去）［法］。唯修叠埽台，增用白阑、小石并埽。上及前洊修埽堤一，长百余步，直抵龙口。稍北，拦头三埽与剌水二堤通前列四埽，间以竹络，成一大堤，长二百八十步，北广百一十步，其颠至水面高丈有五尺，水面至泽腹高二丈五尺，通高三丈五尺。中流广八十步，其颠至水面高丈有五尺，水面至泽腹高五丈五尺，通高七丈。并创筑缕水横堤一，东起北截河大堤，西抵西刺水大堤。又一堤东起中刺水大堤，西抵西刺水大堤，通长二里四十步。修黄陵南岸，长九里百六十步。内创岸土堤，东北起新补白茅故堤，西南至旧河口，高广不等，长八里二百五十步。乃入水作石船大堤，起秋八月二十九日乙巳，道故河流。先所修北岸西中刺水及截河三堤犹短，约水尚少，力未足恃。决河势大，南北广四百余步，中流深三丈余，盖以秋涨，水多故河十之八，两河争流。近故河口水刷岸北行，洄漩湍激，难以下埽，且埽行或迟，恐水尽涌入决河，因淤故河，前功遂隳。鲁乃精思障水入故河之方，以九月七日癸丑，逆流排大船二十七艘，前后连以大桅或长桩，用大麻索竹絙绞缚缀为方舟，又用大麻索、竹絙将船身缴绕上下，令牢不可破，乃以铁猫于上流硾之水中，又以竹絙长七八百尺者系两岸大橛上，每絙或硾二舟或三舟，使不得下，船腹略铺散草，满贮小石，以合子板钉合之。复以埽密布合于板上，或二重或三重，以大麻索缚之。复缚横木三道于头桅，皆以索维之，用竹编笆，夹以草石，立之桅前，约长丈余，名曰“水簾桅”。复以木榰柱，使簾不偃仆。然后选水工便捷者，每船各二名，执斧凿立船首尾，岸上槌鼓为号，鼓鸣，一时齐凿，须臾舟穴水入，舟沉遏决。河水怒益，故河水暴增，即重树水帘，令后复布小埽土牛、白阑长稍，杂以草土等物，随宜填垛以继之。石船下诣实地，基趾渐高，复卷大埽以（厌）［压］之。前船势定，寻用前法沉余船，以竟后功。昏晓百刻，役夫分番其劳，无少间断。船堤之后，草埽三道并举，中置竹络、盛石、并埽、置桩、系缆、四埽及络，一如修北截水堤之法。第以中流水深数丈，用物之多，施功之大，数倍他堤。船堤距此岸才四五十步，势迫东河，流峻若自天降，深浅叵测。于是上大埽约高二丈者或四或五，始出水面。修至河口一二十步，用功尤艰，（簿）［薄］龙口喧豗猛疾，势撼埽基，陷裂欹倾，俄远故所，观者股栗，众议腾沸，以为难合。然势不容已，鲁神色不动，机解捷出，进官吏工徒十余万人，日加奖谕，辞止恳至，众皆感激赴工。十一月十一日丁巳，龙口遂合，决河绝流，故道复通。又于堤前通卷拦头埽各一道，多者或三或四前埽，出入管心大索系前埽硾后（开）［拦］头埽之后，后埽管心大索亦系小埽硾前拦头埽之前，后先覊縻以锢其势。又于所交索上及两埽之间压以小石、白阑、土牛相绊，厚薄多寡相势措置。埽堤之后，自南岸复修一堤，抵已闭之龙口，长二百七十步。船堤四道成堤，用农家场圃之具曰辘轴者，穴石立木如比栉，薶前埽之旁，每一（止）［步］置一辘轴，以横木贯其后。又穴石以径二寸余麻索贯之，系横木上，密挂龙尾大埽，使夏秋潦水、冬春（没薄）［凌簰］不得肆力于岸。此堤接北岸截河大堤，长二百七十步，南广百二十步，颠至水面高丈有七尺，水面至泽腹高四丈二尺。中流广八十步，颠至水面高丈有五尺，水面至泽腹高五丈五尺，通高七丈。仍治南岸护堤埽一道，通长百三十步。南岸护岸马头埽三道，通长九十五步。修筑北岸堤防，高广不等，通长二百五十四里七十一步。白茅河口至板城补筑旧堤，长二十五里二百八十五步。曹州板城至英贤村等处高广不等，长一百三十三里二百步。稍冈至（禓）［砀］山县增倍旧堤，长八十五里二十步。归德府哈只口合至徐州路三百余里，修筑缺口一百七处，高广不等，积修计三里二百五十六步。亦思剌店缕水月堤高广不等，长六里三十步。其用物凡桩木大者二万七千，榆柳杂稍六百六十，带稍连根株者三千六百，藁秸、蒲苇、杂草以束计者七百三十三万五千有奇，竹竿六十二万五千，苇席十有七万二千，小石二十艘，绳索小大不等五万七千，所沉大船百有二十，铁缆三百三十有二，铁猫三百三十有四，竹篾以斤计者十有五万，硾石三千塊，铁锁万四千二百有奇，大钉三万三千二百三十有奇，其余若木龙蚕、椽木、麦稭、扶桩、铁纽、铁吊、枝麻、搭火钩、汲水、贮水等具皆有成数。官吏俸给、军民衣粮、工钱、医药、祭祀、赈恤、绎置马乘及运竹木、沉船、渡船、下桩等工，铁石竹木绳索等匠佣资，兼以和买民地为河并应用杂物等价，通计中统钞百八十四万五千六百三十六锭有奇。鲁尝有言：“水工之功视土工之功为难，中流之功视河滨之功为难，决河口视中流又难，北岸之功视南岸为难。用物之效，草虽至柔能狎水，水渍之生泥，泥与草并力重如碇，然维恃（府志作“持”）夹辅缆索之功实多。”盖由鲁习知河事，故其功之所就如此。玄之言曰：是役也，朝廷不惜重费，不吝高爵，为民祛害（府志作“辟害”）；脱脱能体上意，不惮焦劳，不恤浮议，为国拯民；鲁能竭其心思智计之功（府志作“巧”），乘其精神胆气之壮，不惜劬瘁，不畏讥评（府志作“议评”），以报君相知人之明。宜悉书之，使职史氏者有所考证也。
　　汳水新渠记，据陈师道《后山集》卷十二“汳水新渠记”校。陈师道撰，其略曰：
　　汳（自）［句］于萧，其阙如玦。《水经》谓：河至荥阳，莨荡渠出焉，渠至阳武，其下为沙，蔡水是也。其出为阴沟，至浚仪，其下为涡，别为汳，汳至蒙，别为获，余波迤于睢阳，东历彭城入于泗，注鸿沟官渡，菑、获、丹、浚，与渠一也。禹塞荥泽而通渠于甫田，其后河绝，旃然入焉，即索水也。《汉书 地理志》：荥阳既有汴水，又有莨荡，而受泲、［梁］，蒙有获水，首受菑，获至彭城入泗。以余考之，《河渠书》云：自禹之后，荥阳引河为鸿沟，以通宋、郑、陈、蔡、曹、卫，与济、汝、淮、泗会于楚。而《竹书纪年》惠成王入河于甫田，又引而东，明非禹之旧也。《书》曰：济入于河，东出于陶丘北者，入而复出也。溢为荥者，济之别也，荥波既潴，障而东之也。《周官》又谓豫之川荥、洛，幽、兖之川河、泲，则河南无济矣。其（为）［谓］莨荡受济、禹塞荥泽而用河者，皆失之《汉志》。莨荡无出，菑、获无始，盖略之也。余谓与《经》合，而荥水诸书皆不载，又疑渠、汴为二，而荥有一焉。杜佑以《经》作于顺帝之后，诡诞无据，叙渠源或河或泲，或河、泲合，其说不一。次其所引《经》纷错悖戾，而《志》亦阔略不具（辩）［辨］始末，盖皆不可考也。自汉末河入于汴，灌注兖、豫，永平中，导汴自荥阳别而东北，至千乘入于海，而河复。（淤）［于］是故渎在新渠之南。《经》所谓绝河而受索，自此始。隋开皇中，因汉之旧，导河入汴。大业初，合河、索为通济渠，别而东南入于淮。而故道竭。今始东都受退水为臭河，于畿为白沟，于宋为长沙，于单为石梁，于徐为汴，而单、济之间千里，四（疑为“西”）来而故道浅狭，春夏不胜舟，秋水大至，亦不能受也。萧，故（咐）［附］庸之国，城小不足居民，又（别）［列］肆于河外，每水至，南里之民皆徙避之，庐舍没焉。率数岁一逢，民以为病。绍兴三年，县令朝奉郎张惇始自河西因故作新支为大渠，合于东河，以导滞而（拔）［援］溺，既月而成。邑人欲纪于石，以属余。渠之兴作有迹，其效在今，此邑人之欲书也。
　　徐州洪兴造记，彭文宪时撰，其略曰：
　　徐州，古彭城，其地冈岭四合，隐然如大环，而汴、泗注其中，自城东北隅合流，越东南乱石间以去。方言石阻河流为“洪”，故旧名其处曰“百步洪”，洪石巉岩峭厉，星列棋布。当水势之所冲激，其声崩腾喧豗，雷霆轰而虎兕阚，舟人至此，莫不心骇目眩，相与祷神戒力，而后敢过，倘一失平，则舟触隐石，应声破损。其险且不测如此。自国家肇建北京以来，东南漕运利害所关尤大，乃命工部三岁一分官蒞焉。成化三年丁亥，工部主事郭腾霄知岁补陡岸，劳费无益，欲加改作，为经久计，遂以请于上，报可，因揭疏告劝，见中外文武官及四方商旅往来者，咸乐出钱以助。经始于成化四年正月，讫明年冬十月功成。惟是洪之险闻天下久矣，类以天造地设，非人力所能改。虽受职专理者，亦复听其自然，不以介意。腾霄独能锐然兴事，以十数月之勤劳，卒夷积年不测之险，为万世无穷之利。使凡居官任职者事事咸若此，天下岂有遗利哉！腾霄名升，其先本苏州昆山人。
　　重修徐州洪记，饶主事泗撰，其略曰：
　　徐州洪，旧名“百步”，最为险要。成化癸卯、甲辰，自春夏而秋，亢阳少雨，洪流不绝者一脉，或稍涨乱石中，四泄而下，舟楫上下惟艰。是年秋，（暮）［募］工伐石于山，八月戊寅辇石作堤。工未竟，工部左侍郎桂公益之檄浚茶城河，将大众相河身之生地，因其直而凿之，俾就故道。至乙巳三月毕工，再两越月石堤始成，长通八千丈，阔计三丈许。自是减洪夫岁办草束三分之一。下洪障水旧用草坝，上覆以土，更砌以石，延袤一百余丈，广一百一十五（天）［尺］。隐中流水洞出露，若大花、小花、鸭子、棺材诸石，凡伤舟者，渐次凿去，计三十余处。
　　重修徐州洪题名记，薛尚书远撰，其略曰：
　　徐州之东，乱石巉岩而阨乎河流，有起而高耸者，有伏而森列者，是为徐州洪，旧名“百步”。奔流迅急，震荡汹涌。舟之下者，一或触之则舟覆没，而人不免于漂溺。（沂）［溯］流而上，挽舟之人非有强力及熟知水道者主持，亦几不免。然洪有里外之别，里洪旧渠两畔堤石崎岖，负缆之人恒难于行。前此主洪者每积草覆土平之，水涨冲激，随复补葺，工料费以钜万，民始病焉。成化三年，工部主事颍川郭君升提督是洪，慨然有平治之志，遂达于总督诸公及询诸识者，佥以为可。乃成化四年正月始募工凿治，俗所谓翻舟等石悉去无遗。渠两旁之堤咸叠以石，西堤延袤凡为丈三百杀其一焉，崇凡一丈，广五倍之。堤傍各树以柳棵，盛夏人有所依。五年冬毕功。君及期当代，徐人以外洪未修，恳词留之。六年春，复劝募召匠修治。秀王之国悯其劳费，赐白金助之。七年六月告成，堤长凡为丈一百三十，崇、广如里洪焉。水道阔凡十丈，深半之。其所经费比里洪减十之四。君念两洪之成，工费实资官民商贾之助，因袭石题名，请予记。
　　重修徐州百步洪记，商少师辂撰，其略曰：
　　徐州城东南百步洪，势极险峻，舟行难于上下。外洪大石百余，如兽蹲状，人呼为翻船石。里洪坝下数湾曲屈如“之”“玄”字，每岁官民船经过，损以百数，甚者舟人亦往往覆溺。东西两岸牵路低隘，稍遇水涨，遂至弥漫，无路可寻。水退则土去石出，巉岩磊砢，艰于步履。官府修治，费财劳人，仅便目前，水至则前功尽隳。自永乐通漕以来，迄无经久之利。成化丁亥，冬官主事郭升奉命守洪，锐意修治，请于朝及部堂并总漕都宪，咸以为然。于是募工凿去外洪“翻船”诸石，补平里洪坝下数湾，东西两岸并牵路各用石板甃砌，扣以铁锭，灌以石灰。两岸各植柳浚井，以荫济行者。凡有关于洪道，有益于漕运，重修增建，皆焕然一新。始于成化戊子春正月，落成于明年冬十月。郭君先在临清二载，督造遮洋船七百余只，改修南板等闸，挑浚观音嘴等河，至今利赖之。
　　吕梁洪修造记，李东阳撰，其略曰：
　　徐州有二洪，一以州名，一以山名，曰“吕梁”。吕梁之为洪有二，上下相距可十里，盖河之下流于济水，会于徐以达于淮。国家定都北方，东南漕运岁百万余艘，使船来往无虚日，民船贾舶多不可籍数，率此焉道此其喉襟最要地也。洪石狞恶廉利，虎距剑惧，阳搤阴龃，中仅可下上，水势为所束不得肆，则急为飞流，怒为奔湍，哮吼喧哄。巨缆弦引，进不得尺寸。乘流而放，瞥惊瞬送，迅不复措手，其艰如此。铅山费君仲玉以工部主事督水利于徐，循行洪北，见其支流水所泄处旧阏以束藁，水至则荡为浮梗以去，会州县所具藁，岁至二十五万，以钱辅者加十有三，乃白诸部长及总漕都御史张公瓒、平江伯陈公锐，聚徒给廪，辇块石，填坏土，叠为长堤百六十又五丈，而崇不过五尺。水小则迫之归洪，河用不涸，大则纵之，使浸流其上。又于堤西筑坝三十余丈，以杀湍悍，而堤得以不啮。又观于堤丛石间，民困牵挽，足（下）［不］能移步，乃畚瓦砾，实其洼隙，外以石甃之，为丈四百二十有奇。又东则甃为长衢，而行者亦因以为利。吕梁之险历数千万年，而十去五六，君于是有奇绩焉。初，君自成化庚子，越三年而成西堤，任满当代，民交章借君，又二年而东堤成。
　　吕梁神庙记，赵孟頫撰，其略曰：
　　徐州之水，合于吕梁洪而入于淮，近世乃兼受河之下流。徐州之山，自西南来，乱流而东，复起为冈峦，累累然相系不绝。水中横石数百步，其纵十倍，其上下如纵，得十之二三，高出于水上者，齰齰然象人齿牙。水势少杀则埽急尤甚，舟行至此，百篙支拄，负缆之夫流汗至地，进以尺寸许其难也，乃几登天。舟中之人常号呼假助于神明。有元混一天下，凡东南贡赋之输，皆引道至此，故舟至益多，日百千万艘。有庙在洪之西堧，所祀二神，一为汉寿亭侯关公，公事汉昭烈，昭烈尝为徐州牧。一为唐鄂国公（蔚）［尉］迟公，相传公治水吕梁。徐州盖有二公之遗迹。先王礼能御大灾，捍大患，则祀之如二公者，盖庶几其人。始作庙者董恩，恩，下邳人，尝为驿官，每被召，数往来洪上。恩砻石，征予文。皇庆二年十月十七日。
　　重修吕梁下洪故道记，徐学士琼［撰］，其略曰：
　　惟我太宗皇帝命平江侯陈恭襄公总督漕运，开清江、临清等河，疏徐州、吕梁二洪以达于都，民至今赖之。惟皇上嗣有令绪，惟时掌吕梁洪，工部主事王民望，以前郎中郭腾霄奏请，下洪自恭襄既修，岁久水道变迁，自东折而西，复西折而东，势如关□，水溢则湍悍莫挽，涸则濴激，不利于转输□，往来病焉。顾东涯古有里洪，凿之水就，往昔淤塞，今微冲开。若用功修之，水道直通上洪，实为经久之利事。下未举，督漕平江伯陈公、都宪李公会代郎中潘克宽，议协兴工，运思指示群工工作，其石如狼牙交者断之，如牛饮下者截之，如鼋背露者夷之，渊然鱼鳖之宫，则窒之，深不陷，浅不胶，□而平，矢而棘，两涯通砌，周道坦然，而外洪则固防之。厥功惟休，于（蔚）［尉］迟鄂国以及襄公不有补哉！经始于成化十五年三月朔，（记）［讫］工五月望，费出于储，迁天妃庙于洪口，祈灵祐也。徙居民庐于山，河防荡析也。官厅左右增翼以房，房之西复附以库，置闸官之居，修人夫之厂，挽道有陷者平以石，里洪之东涯亦联以夫厂，以便召趋于兹，又期而嘉迹之凿凿若此。克宽，名洪，广州人，天顺丁丑进士，由赵州知州改□。民望，名俨，华容人，成化己丑进士，由职方主事改。克宽以民望建兹嘉迹，宜刻石以昭永世，乃属文为记。成化十六年九月吉日。
　　孚应通利王碑记，都士周撰，其略曰：
　　御河者，古永济渠也。按史，隋炀帝大业四年春正月，发河北诸军百余万穿永济渠，引沁水南进，于河北通涿郡。七年春二月，帝御龙舟渡河入永济渠，夏四月至临朔宫。今名御河，盖更之也。国朝以燕为大都，自江南平定，又开会通河至临清北横截而去于此。后南方诸国贡赋殊无壅滞，数道钱粮悉达于京师。濒河上下津渡处多有孚应通利王之祠，土人祭之甚严。馆陶县西约二里许故堤上旧庙，其所从来远矣，故行军千户、濮州太守讳暹，于庚子年间为馆陶令，即于故址创，起至元己巳，焕然一新。
　　敕赐灵慈宫碑［记］，杨文贞士奇撰，其略曰：
　　永乐初，平江伯陈公瑄奉命率舟师道海运北京，然道险，所致无几，乃浚济宁、临清之河水达北京，以便饷运。岁发数千艘，每春冰解则首尾相（御）［衔］而进，河狭且浅，一雨辄溢，雨止复竭，加以洪闸之艰且险，舟稍不戒，非覆则胶。时平江公仍奉命督饷运，慨然念曰：凡大山长川皆有主宰之神，能事神则受福。往年吾董海运，凡海道神祠，吾过之必惴惴持敬，如神之临乎前。间遇风涛及鱼龙百怪有作，辄（扣）［叩］神祐，靡不响应。今兹神祠未建，非关典兴。遂作祠于淮之清江浦，以祀天妃之神，盖公素所持敬者。凡淮人及四方公私之人有祈于祠下，亦皆响应。守臣以闻，赐祠额曰“灵慈宫”，命有司岁有春秋祭祀。于是董漕运参将都指挥佥事汤公节请书（廔）［镂］之石。盖世俗所传神肇迹事远不可质，惟神者天之所命，固以利物为心也。神斯无不在，诚斯无不格，诚神孚而福泽降，自然之理，遂为书作宫所。自维某年月日，皇帝遣漕运总兵官致祭于天妃之神曰：惟神著灵斯土，惠庇生民，爰命有司祗修常祭，其御灾捍患，拯援艰危，遵致丰穰，益弘私济。尚飨。
　　清江厂题名记，席主事书撰，其略曰：
　　历代有都水使、都水台、都水监，虽品秩异等，沿革不一，大概不出曰河渠、舟楫二者，二者相倚，皆经济邦家者不能缺。我太宗缵承皇宗，定鼎北平，初从海运。自后清汶既疏，始更浅舟，由里［河］以达京师。南于淮安清江、北于临清卫河，（该）［设］二提举司以职专理据席书《漕船志》校。，是即先代舟楫之署，尚念经理非人，则利济之功缺，复于都水部各出郎官一员，监领厂事。在永乐、宣德间，或遣郎官，自景泰后，例遣主事，额以三年一代。弘治戊午，书来监莅，询访前后案腐牍尘，姓名无纪，暇寻典宪，仅得大概。苟不为纪述，越后数年，益泯而无稽矣，因序次而刻著于石。
　　重修清江浦漕运厅事记，金知府（诜）［铣］书。
　　漕运厅事，西去淮郡四十里而近，在清江浦之上，前镇守淮安漕运总兵官、赠平江侯、谥恭襄陈公瑄之所作者也。永乐中，公奉敕总督漕运，供饷京师，欲贮江南百万之赋于淮，以便转漕。乃卜淮阴之地，惟清江浦宜为仓百区。制可其奏，命中贵二人以主之，地官主事一人以参之。自山阳（低）［抵］清口，淮水逆流六十里，风涛汹涌，不时覆舟。舟人候风，或浃辰不能渡。公自郡西凿地引水过于仓下，西出淮水，曾不终食，径入清口。于仓之北沿河之滨，立南京及中都、江北各卫船厂。又奏立清江提举司，收受各郡所输船料，岁造转漕舳舻，设提举一人以司之，冬官主事一人以监之。仓之西北建灵慈宫，为祝禧之所。宫之旁稍西为此厅事，便于总制也。宣德改元，敕公镇守淮安总漕如故。公虽开府郡城，往来恒居厅事，盖恐料量之不平，出纳之不经，制作之无度，财用之侵费，百尔工役旷日废事，无以称塞德意也。公薨四十载于兹矣，厅事日以倾蠹，几废，莫有为兴之者。成化甲午，总漕位虚，今圣天子选于众，得公曾孙平江伯锐，字志坚，自两广元戎移镇淮海，充漕运总兵官，凡百政令，缵祖成规，官庶悦服，京饷充盈。丙申之岁重修厅事，戊戌春落成。公属诜记之。夫事之兴废，在乎其人，其人存则其事举，其人亡则其事息。一兴一废，固有其时存乎其人，然欲使之长存乎两间者，必有所寄焉。若召公之甘棠，消歇久矣，所赖不废者，《召南》之诗耳。滕王之阁倾毁亦远矣，所赖不废者，三王之文耳。今此厅事几废而再兴，使无所恃赖，安知今日之兴不亦有如前日之废乎？此总戎公所以拳拳于立言也。噫！甘棠之诗存召公之德，愈久而愈显，三王之制在滕王之阁，屡废而屡兴。惟此厅事，恭襄公之甘棠也，使当代之三王记诸百世之下，思其泽而颂其德者，奚有穷乎？总戎公乃以属铣者，以铣淮人，尝登龙门而挹道德之光，且知厅事之废兴也。虽然，恭襄公一代之勋，其功烈德善载诸国史刻之庙碑详矣，此特纪厅事废兴之岁月云尔。
　　常盈仓周垣记，胡瓘撰，其略曰：
　　清口，天下要冲，我祖宗设备甚悉，而仓储为首。曩岁闻李户部惟正督储于兹，而废且举，其葺垒仓之周垣为最著。越数年，予亦官户部。弘治己未，复承委清口，始得视焉。仓俯临大淮，厫凡八十有一，联基广凡二百七十八步有奇，袤凡四百九十八步有奇，周凡一千五百五十四步有奇。厫，自永乐壬辰陈恭襄创建，迄今毁去几三之二。周垣则屹如城墉，色且积铁然，盖水次诸仓所未有者。监临金、李二中贵先达，廉宪翰卿辇咸曰：“往年仓垣类筑土，或范填泥为块垒之，然淮地下湿，久雨即糜解，随垒随圯，无有宁岁。李户部察仓之毁，厫多旧甓，搜诸蒿菜而葺垒之。灰瓦工匠傭直乃仓岁存积，服役则其固有卒徒，略无扰于郡县。而成是垣十余年来，人吏晏然，无复化虞，安其利者，固当知所自。”他日又与席工部文同过之，顾谓予曰：“不无可纪。”予因思天下为吏治者有二病：好事者易于营建以争能事名，怠事者便安逸以习固陋，每以行无所事自诿。土木之兴，劳民伤财固不可，若事皆不问岁月侵寻，坐致成功颓毁，亦不可，识治体者当有以审于斯矣。
　　重修常盈仓记，王庶子臣撰，其略曰：
　　淮之清江浦有常盈仓，肇于恭襄陈侯，盖仿唐刘晏置仓江淮之遗意也。先是江南诸郡之赋悉储于此，用供京需，所入无虑百万，后递减之，仅储三之一。故仓厫多虚，日就倾圮，每漕舟辐辏而至，卒有不得输者，人甚病之。弘治改元，金陵吴君彦华以民曹主事来理饷事，乃谋于监兑、少监王、洪二公，葺而新之，甫数月而落成。为厫座者六十，为门者三，而为厢又十有二。民不知劳，财不为费。属吏方虑无计之者，会予南还，道出清口，相率属记。夫天下贡赋之入，自昔仰给于东南，而东南之赋，惟江南诸郡为最。储蓄转输之法，固因乎时，而规画罢行之要，则未始不存乎人。吴君以甲科之豪，行杰而修，才敏而精，而又得二少监公之贤，略无龃龉于其间，故其事之易集也若是。
　　户部分司题名碑记，毛主事泰撰，其略曰：
　　国朝自文皇帝定都北京，初用平江伯陈公建明罢海运，由会通河支以输京师。时仓务旁午，大司徒乃使其属监之。成化己亥，员外郎邵君文敬来淮，暇于分司西隙地结小亭，以“寄寄”名之。越二载，仆应故事来，朝夕亭上，有所感曰：文敬以身之不能久于亭，与其亭之不能久于世，故以“寄寄”名之矣。如仆居此，无何又去，宁能恝然其间邪？矧自建仓以来余六十稔，监仓者或三年一代，或一岁一更，大率当五十余员，今历寻之，裁得二十八人。於戏！岁月逾迈，前辈日湮，题名之碑可容已乎？故刻所得之名而虚其左，以俟继者续刻之。成化十七年十二月也。
　　平江侯恭襄陈公神道碑铭，据杨士奇《东里文集》卷十三“奉天翊卫推诚宣力武臣特进荣禄大夫柱国追封平江侯谥恭襄陈公神道碑铭”校。杨少师士奇撰，［其略曰］：
　　恭襄，合肥人，字彦纯。自少颖敏不凡，好善恶恶，内笃孝行。洪武中，（待）［侍］父官成都，习兵略，精骑射，以武臣子选侍大将。尝从出畋（文集作“郊”），遥望孤雁杂鹅群，命众从者射，不中。最后命公发，一矢毙之。有（鹅）［鸱］翔于上，命公射，应弦而坠。自是屡试皆奇中，众大服，而公不自为能。既代父为成都右卫指挥，从大将征南番岩州中亭及（转）［散毛］镇南，咸建劳绩。抚边夷兼理茶马之政，边人悦戴。灌口都江堰坏，民苦水患，遂修其堤防，躬督工作，为坚久计。矜恤无告，出资置义田三（文集作“二”）百亩于成都，积所入租，凡贫不能衣食、不能婚嫁及死不能敛葬者，皆给之。会云南兵征百夷，以功升四川都司都指挥同知，遂进右军都督府都督佥事。太宗皇帝知公才可任，时北京军储不充，命公岁董运百万石，［道］海给之，公措置井井，创建百万仓于直沽尹儿湾城，天津卫籍兵万人戍守。公善任，使均劳逸，秋毫无取于下。凡漕途奸弊，扫涤一清。漕舟所经海岛，夷人畏惮官军，悉（闭）［蔽］匿。公下令俾出为（牢）［市］，而遣官监临，平其直，军无敢哗，人两便之。舟还，值倭寇劫沙门岛，公率众追至朝鲜境上，焚寇舟殆尽，寇以杀溺死者甚众。奉命率舟师于闽海备倭寇者三。海溢，（土册）［坍］没堤岸，起扬之海门，历通、泰，北至盐城，凡八百里，奉命以四十万卒修之。航海至（日）［者］，茫洋莫知所停泊，往往胶浅。公于太仓（想）［相］可泊处，以二十万卒筑高丘二十丈，［延］亘十里，为表识，众便之，称“宝山”。事闻，上亲制文树碑焉。既建北京，罢海漕，浚济宁临清河，通南北往来，仍属公董饷运。公建议造浅船二千艘，初岁运二百万石，为之有方，后增至五百万石，国用以足。若疏清［江］浦，引水由管家湖入鸭陈口达淮，以免淮河风涛之患。就管家湖筑堤（五）［亘］十里，以便引舟。浚仪真、瓜洲二坝（湖）［潮］港之（湮）［堙］。凿吕梁、徐州二洪［巨］石以平□水□势□。筑沛县刁阳湖即昭阳湖。同治《徐州府志 山川考》沛县山川：“昭阳湖在县东。《旧志》：在县东北八里。《齐乘》谓之山阳湖，俗名刁阳湖”。、济宁南望湖堤。开泰州白塔河，通大江。筑高邮湖堤，堤内凿渠，亘四十里，以通舟，南北造梁，以便陆行。自淮至临清，相水势高下建闸四十有七，以时启闭，皆舟楫通行永远之利。于淮滨作常盈仓五十区，以贮江南输税。于徐州、临清、通州皆建仓，以便转输。虑漕舟昧河深浅，自□淮□（底）［抵］通州，滨河置舍五百六十八所，舍置卒，俾导舟可行处。缘河堤凿井、树木，以便夏月行者。凡于事（盧）［虑］之周而为之果。仁宗皇帝初临御，下诏求言，公首七事，大概谓：南京国之根本，宜为久远巩固之计。选将益兵以严守备，长民长兵皆宜择贤能。然政举而下不失所，贤能在推举，推举在核实，乞选朝臣之公正者分巡天下，考察百司政事得失，进廉能，黜贪鄙，则官得人而治可兴。今府州县学教官多不得人，乞令风宪考察，罢黜别选。今中外军伍多缺，盖由所管头目私役扰害不胜，致其逃逸。乞敕都府、兵部、都司严切禁约，就行清理。老疾者，令户丁代；逃逸者，责限追捕；户绝者，验实除豁伍籍。又边防之要，在兵食足。近岁如开平等处城不足兵，兵不足食，所守何由完固？乞选武臣之有方略者，授以精兵，足其衣食，给之坚利器械，俾日教习。如有沃（瀼）［壤］，令兼务耕守。（令）［今］漕运江西、湖广、浙江及苏、松诸郡，去北京甚远，漕河又有洪闸浅冻之阻，往复逾年，杂费数倍正粮，军民并困，其各处官军每岁漕运毕，财力殚乏，到家又修理坏船，运来岁粮，劳勤尤为可悯，所管头目又加别役以重困之。乞下令今后漕运军士不得再有别役。马船、快船惟二三百料者可行于漕河，所载不过五六十石。每船已有额设水夫，今又于缘河拘集军民，听候其至接递，听候日久，衣食艰难，有至行丐者，乞自今罢之。上览奏，赐敕奖谕曰：“朕嗣承大统，君国子民之心夙夜惓惓，卿所陈数事，皆今切务，览之再三，良契朕怀，已敕所司施行。惟卿老成忠爱之诚，嘉叹不忘，加以重赏。”赐诰追封其曾祖省三、祖重一、考闻皆平江伯，曾祖母孙、祖母朱、嫡母王、生母王、故妻汤皆夫人，命子孙世袭伯爵。宣宗皇帝临御，命公镇守淮安兼漕运，赐敕奖谕曰：“尔为国家老成旧臣，朕自少年知尔之名，以腹心托尔，勉效忠诚，以副朕怀，仍赐御制诸葛武侯图及白金文绮。”公至，察宿弊之为民厉者悉革之，豪恶奸宄皆歛避，境内以宁。时已婴疾，而躬勤旦暮，靡有滞事。疾间入朝，深被嘉劳，赐［宴］赍及御制“新春即事” 诗。还［至］淮安，无几疾复作（遂剧）。上闻（之），特敕劳问。时子仪在侍卫，令挟医驰驿往（视）［侍］，竟薨，宣德癸丑十月十一日也，春秋六十有九。讣闻，上悼叹，辍视朝一日，追封平江侯，谥恭襄，遣官谕祭。特赐棺及赙，命工部营葬。公为人慨爽英毅，弘度伟略，稠人广会，谭论（娓娓）［亹亹］，伦辈推服。公余披阅载籍，考知往古成败治乱之故。喜（接）［近］逢掖士，时相讲议，善交际，能推利，为义所至，以济人为心，多所建置，人德之不忘。家有乐善堂，恒举邹孟氏“仁义忠信乐善不倦”之语（及家训二十篇），以勉子孙。子男五，佐，袭平江伯，（笃实谨厚，克绍先志）后公数岁卒；次俨，次仪，今为勋卫，好文事，精武略；次伦，次侃。女三，（丰城侯弟）李芳、江阴卫指挥同知张英，（骁骑右卫指挥佥事高得）其婿也；［一未行］。孙男三，（豫）［礻谷］，今袭平江伯（总禁兵，有廉誉），［祐、祼；女七］。公葬以甍之明年三月，墓在江宁县（太）［大］山之原。余与公同朝（二）［三］十余年，相知且好。于是，（子）仪（孙豫）以状求著神道之碑，故按状叙而铭之，铭曰：
　　繄公挺出何桓桓，武兼勇智追前闻。
　　材艺夙试卓寡伦，峨冠三品承考勋。
　　蛮溪獠峒獫猲群，负崄弗扰狞且趁。
　　公奋扫刮迅后尘，湔涤腥秽宁边民。
　　有嶻誉望齐峨岷，款征来东卫宸垣。“宸、垣”二字，原刊本颠倒，据《东里文集》改。
　　（遭）［漕］承兴运效骏奔，（缘）［碌］劳疏封昭鸿恩。
　　貂蝉鞶玉衣绣麟，报赐志企古荩臣。
　　殚心毕虑靡夕昕，沧溟茫洋渺涯（沂）［垠］。
　　岁（遭）［漕］万艘奄然臻，有梗于海威赫震。
　　斩鲸戮鳄焚甲鳞，崇表海岸亘长云。
　　雲章龙彩天垂文，南赋北贡艰以辛。
　　逾淮历济底天津，疏堙凿坚劬且勤。
　　坦行如砥戚者忻，猗嗟公笃孝与仁。
　　厥施诸时绩弗泯，爱国亦有嘉谟陈。
　　功载册府被后昆，大江之阳岿有坟。
　　太史铭之昭不刊。
　　恭襄祠碑记，杨知府昶撰，其略曰：
　　赠平江侯、谥恭襄陈公者，少以荫补官。永乐甲申，文皇帝肃清内维，公以翊戴功封平江伯。及平，天下大定，公总百万之兵、漕百万之粟不告劳，而京师边鄙岁皆仰足，功亦大矣。昶尝求公之为人，盖好善而多略，知人而善用者也。开府之日，凡吴、楚、江、浙、荆、舒、淮、扬自万户以至齐民，凡有才足以干事，智足以烛微，言足以说理，学足以博物者，无不以礼罗而置之幕下。每一政一事必谋于众，忘己从人，择其善者而行之。自昔漕河由山阳艮隅入淮，六十余里始入清口，其流直且骏，蹙然风涛，人舟覆溺。自徐入汴，溯黄河转于清源，既险且远，百倍于淮。公博询于人，山阳城下则凿地通河，过淮阴故城横渡清口，不一里而得安流。自徐而郓，得前代漕运故道。自郓至清源，又凿地为河，顺流而北至于卫水，人免黄河之险。又经海道于辽东，不绝粮饷，其功有足称者。及薨于位，宣庙为之辍朝谕祭，赐葬牛首山。正统间，海水滚泥沙汇清口，而东为洲十余里，运河淤塞，舟楫不通。有司闻于上，征数郡人民昼夜疏凿，民劳而功无成。祷于公，一夕，人有见公乘白马拥从数十人行水上，明日视之，洲为水冲去，其灵爽虽殁，而犹不忘护国庇民也如此。有司上其事，命立祠清江浦，春秋祀少牢。公讳瑄，字彦纯，庐之合肥人。祭文曰：惟神河岳间气，文武全才，一代名臣，三朝元老，总司漕运，粮饷充盈，保障江淮，军民按土屠。生既勤劳乎王事，殁宜庙食于无穷。惟厥成规，百世允赖，兹当起（完）运，谨以牲醴，式陈明荐，用报于神，神其来格，尚飨。
　　南旺庙祀记
　　尚书宋公礼同都督周长等发山东丁夫一十五万，登、莱二府愿趋事赴工之人一万五千，疏凿会通河。先是洪武二十四年，河决原武县黑阳山，由旧曹州两河口漫过安山湖，而会通河遂淤，自济宁至临清三百八十五里，舟楫不通。乃于济宁迤北置城村等递运所，凡军需钱粮之输北者，悉陆运至德州，凡七百里始入卫河。至是疏凿之。又塞旧曹州、郓城两处河口，浚沙湾至旧曹州一带河道。又同刑部左侍郎金纯等督河南运水夫开黄河故道，自开封城北起，下达郓城，至鱼台县塌场口入于漕河。又疏山东七十二泉汇于分水。故永乐九年，太宗降纶音一章，曰：“工部锦衣卫便差四个官铺马里去，都齐到那黄河新开口子处，讨两只船，从那里看将下来，到旧曹州两河口分开，一路往会通河那一带去，一路往榖亭这一带来，看那两条河的水势行得如何，还看那黄河水比先是哪一处漫过安山湖那一带，去淤塞了河道，若是那原漫过水处堤岸低薄时，就着再整治得高厚着，若不低薄时，罢，将文书去与宋尚书每知道，钦此！”则其委任之重亦可见矣。先是朝廷闻河道不过欲通天下贡赋，未专于漕运也。十年，宋公始议会通河攒运北京，其奏状曰：“永乐十年某月某日，工部尚书宋礼奏：海运粮储，每年五月太仓开洋，直沽下卸，待秋回京，船只中多被损坏，亦有漂失不见下落者，俱用修理补造。分派江西、湖广、浙江等布政司并直隶、徽州等府军卫有司相兼修造，俱限欠年三月终完备，驾赴太仓应用。因限逼迫，措料不及，不免科敛钞物买办，其间作弊受害者不可胜言。造船者惟顾眼前之急，不虑速成不坚之患。计其所费物料、人工又难细举，且如造千料海船一只，须用百人驾使，止运得米一千石。若将用过人工物料估计价钞，可创二百料河船二十只，每只用军三十名，运粮四千石。以此较之，从便则可。如将镇江、凤阳、淮安、扬州四府岁征粮米定拨七十万石赴徐州，并兖州府粮米三十万石赴济宁州交纳，差拨近河徐州等卫旗军一万名，各委指挥千百户管领。工部拨与二百料浅船五百只，一如卫河事例。将前项仓粮从会通河攒运，供给北京。每三年海运二次，使造船者无逼迫之患，驾船者获坚久之利。以两河并海运计之，三年可得八百余万，十年之间，国有足食之备，民无繁扰之忧。”至十二年，遂罢海运。而平江伯亦疏凿淮扬一带，南北遂会通矣，至今为国大利，而宋公之功当为第一，都督周公、侍郎金公亦不可不谓之贤劳。厥后传谓宋公有微过，朝廷督责之，革其冠带，止服儒巾治事，其权中微而平江之功愈彰。故今人惟颂平江，而不及宋公。故丘文庄公尝过会通河，有感赋诗曰：
　　清江浦上临清闸，萧鼓丛祠饮馂余。
　　几度会通河上过，更无人语宋尚书。
　　后李文正公各有诗，其意在言表矣。后主事王□始请于朝，建祠祀于分水龙王庙之偏，因并录之，以示来者，知宋公之功不可没也。
　　加封平江侯谥恭襄陈公祠堂记，吴祭酒节撰，其略曰：
　　太宗文皇帝乘舆巡北京，命公岁通漕百万石。由淮、徐穿卫入潞河以运，公遂建议于通州、天津、德州、临清及淮、徐诸处皆置厫仓以贮南粟，造浅船八千余艘，导山东沂、泗、汶、洸诸水以灌济宁二闸，遂循济北度安山、南望、孙村湖、梁山、耐牢坡，取道筑长堤百余里，以捍漫流。又从沛邑引昭阳湖凤池口水暨黄河支流以灌徐、吕二洪，递接迤南诸舟。遇冬水涸，则督工开凿中流巨石以杀湍势。又开泰州白塔河四十余里以通江□，大筑高邮、宝应、（范）［氾］光、白马诸湖长堤，构梁以度牵道。自潞抵淮计程二千六百里有奇，设浅铺七百余所，置守卒导引。沿岸置柳浚井，以便夏日行者。又疏瓜洲、仪真二坝（於）［淤］塞，以接海潮，沿途楗石畚，上为楔闸，水以时闭纵。其闸以座计者凡五十有奇，所输官粟视河漕一百万石后加至五百万石。初，淮波险恶，难于溯流。计工开清江浦五十余里，自管家湖鸭陈口通淮，湖筑堤，置移风、清江四闸以达于河，而淮道通矣。淮人念甘棠之爱，愈久愈至，既请命于朝，以定春秋二祀。
　　总督漕运宪臣题名记，宗伯邵宝撰，其略曰：
　　宝承乏宪臣，奉敕总督漕运，始至淮镇。凡百举置，惟故是稽，于是案牍山积。追考前政氏名后先同属，然其间多名人。宝勿学时已志其略，比官户部，所闻渐悉，及今得闻之诸君子者，于是无不载焉。於乎盛哉！仰惟我祖宗列经简任，诸臣治兹漕事，惟材是属，用底嘉绩，及其登卿宰，进保傅，树勋（转）［传］德，表表相望，宝愚何足以继之？窃尝考《禹贡》，以水纪诸州贡道，盖后世漕运之端。然曰逾沔入渭，则取诸陆，曰沿海入淮，则取诸海，其直达帝都者才三之二。若汉下都、关都、洛都间有直达之漕而为力甚难，为费甚钜，故议者往往右转输焉，其势然也。元都幽燕，海陆并运，国初犹因之。惟我文皇帝肇建两都，始以平江伯陈公瑄、工部尚书宋公礼策建白，浚兹漕渠，海陆是避，万舟亿卒，咸建帅长，仓支道兑，常便具宜，盖有得於转输之意，讲求经画，并历数朝，而漕法大成，国计充预，万世允赖。然其为坝为闸，启闭制挽于水，且不能无（弗）［费］焉者。是故险虽远避，而劳不多省，群众所聚，蠹病亦从而生。既命元戎专制其事，而提督整理间以命诸卿亚，厥后遂有总督宪臣之命。然其时异势殊，弊由法起，名为转输而渐变直达。既乃公私交征，军疲民困，至使输时复有于海于陆之思，则岂先朝之初意然哉？夫敕弊在人不在法，持法在心不在迹，故必通上下而后为平，必体遐迩而后为惠，必所夷险达经权而后为贞为哲，盖大臣之逍如此□也者，特一其事也。具是则举，缺是则废，凡兹前政，诸公图艰，应遽保丰持平，若有异道焉。由今而论，其□则固莫之能违矣，继承之责则监之义。宝虽不敏于是，窃有意焉，故列而刻诸石。
　　高邮州新开湖修筑记，刘少师徤撰，其略曰：
　　高邮州之西南湖曰新开与甓社湖，通由天长以东诸水尽汇于此。其南北运道，自杭家嘴至张家沟凡三十余里，飓风或起，则巨浪掀天，舟行遇之，多致覆溺。弘治初，户部左侍郎白公昂奉敕整理河道，乃于湖东开夹河一道，曰“康济河”，以通行舟，往来便焉。然湖之老岸岁久激于西北风浪，日就颓坏，而康济之河难保无虞。九年，都宪李公蕙适总督漕运，尝委扬州府通判施君渊董工修筑。未几，迁官去，乃以通判韩君琚代之。工未竟，而李公亦物故。都宪张公敷华、张公缙相继其任，工部郎中谢公缉、张公玮、刘公浩相继管理。凡工力措置，悉委扬州府知府王君坦、许君节、王君恩，而督励益至，老岸之下，颓桩废石，积久未除，岸之不坚，职此之故，命夫匠入水悉出之，然后钉桩下石，以次修筑。迄十六年八月工始告成。其长仍旧，而崇原坚完过之。始康济河之开也，湖东夹河之间民田千余顷，困于积水，乃于河底作涵洞三，以泄之。岁久而堙塞，河之新岸又日渐冲决，田没于水而税如故，凡业田之民流亡殆尽，诸公患之。仍委韩君等督工修理，仅三阅月而完。田既可，又民之流（忘）［亡］者复业。又自淮安至仪真一带河岸低者增之，缺者补之，视旧有加，故近年以来，虽大水与所患，而舟楫经行者咸目为坦途焉。
　　高邮州新开康济河记，刘少师徤撰，其略曰：
　　弘治二年秋，河决，汴溢于山东，损运道。山东守臣上其状，天子敕户部左侍郎白公昂乘传以往。河既讫功，乃视运道自山东抵扬州，议所以浚治。时监察御史孙君行、工部郎中吴君瑞董河事，与巡抚右副都御史李公昂、漕帅署都督佥事都公胜、署都指挥同知郭公鋐合议。高邮州运道九十里，而三十里入新开湖，湖东直南北为堤，舟行其下。自国初以来，障以桩木，固以砖石，决而复修者不知其几。其西北则与七里、张良、珍珠、甓社诸湖萦回数百里，每西风大作，波涛汹涌，舟与沿堤故桩石遇辄坏，多沉溺。前此董河事者尝议修，湖东凿复河以避风涛，便往来。今欲举运河便利，宜莫先于此者。白公议允，遂相地兴工开凿。起州北二里之杭家嘴，至张家沟而止，长竟湖，广十丈，深一丈有奇。而两岸皆拥土为堤，桩木砖石之固如湖岸。首尾有闸与湖通，岸之东又为闸四，为涵洞一，每湖水盛时，使从减杀焉。以三年三月始事，凡四阅月而成。自是，舟经高邮者人获康济。白公因采众议，闻之上，名曰“康济河”，（蓍）［耆］民葛璘等谓：当有纪，郡守二有尝识余者朱国盛《南河志 碑记》作“当有纪，以白郡守二，郡守有尝识余者”。，乃具事状来请记。余惟国朝财赋之需，东南过半。自海运不行，官舫客舟悉出于此，舳舻相衔，昼夜无虚时。而高邮当（角）［南］北之要冲，（顾）［故］湖水为险事，诚有阙诸公于兹能急先务，易风涛为坦途，以康济往来，且工以雇募，费出帑藏，使民不劳而事集，有足嘉者，遂为之书。
　　重修雷塘昭佑祠之记，马教授允中撰，［其略曰］：
　　维扬，两淮界郡也，西北十五里有溏曰雷塘。贞观、大和间，引塘水溉田。唐末迄宋，储水以备漕运，积而成渊，深不可测，有龙蛰其中，祠于唐，比封之曰“昭佑王”。皇元混一，淮西东仍隶于（阳）［扬］，命中书省右丞李公行司事，抚治两淮。岁大旱，公询于众，有以雷塘请水告者，公焚香拜祠下，目击殿宇倾颓，庙貌剥落，（撒）［撤］而新之。未几，果如其祷。明年庚子六月，仍少雨，螟螣肆灾。公斋沐，遵故典，贮塘水置诸寺中，不五日大雨，一月凡七。秋八月落成。
　　重修陈公塘记，李孟博《重修陈公塘记》，据道光《重修仪征县志》卷十“水利”校。李孟博撰，其略曰：
　　淳熙元年八月丁未，重修陈公塘成，复古也。惟国朝置江淮制置发运使，以真州为治所，实总六路转输之任。岁漕东南粟趋京者凡六百万，由江入河，少遇浅涸，漕已告病，时赖堰潴之水，以济不及。今行都驻钱塘，淮东西诸部陈宿兵，岁供军储，由上流浮江而至，稍愆期会则馈运以积。又自真、扬以此河势径直，支流别派比江南才十一，故灌溉之利，民常病狭。岁值旱干，则坐视涓□来庭之使时节取道馆□有常□则乏事，盛冬水缩，千夫挽浅，有司岌岌，惟淹日是惧，唯是之务在淮东为最急。今敷文钱公以郡最擢将漕，适连岁旱欠，谓真之为郡，枕江带河，东而会之以达于淮濆其间始有遗利而来复者。先是距真州扬子县二十里有塘，曰陈公塘，建安中广陵太守陈登之所筑，周广凡九十余里，西南所至全隶扬子，唯东北接扬之江都者仅十有二。塘倚山为形，独一面为堤，以受启闭。凡六百九十余丈，岡势峻昂，环汊三十有六，渟漫涵蓄，为利不资，淮［南］人恃之，用备不虞，中更抢攘，久废弗理，刍茭障堙，岁溢浅淤，颓堤断洫，漫不可考。（恭爱）［躬至其所］，乃周视形便，［规］寻利源。具以修复，利害疏言于朝，诏可，公即授有司募流徒，厚其直，使赴功而以惠之，众皆乐趋。自春三月，迄秋八月而告成。总工徒凡二万二千一百一十有二。旧有斗门石石达各一，岁久决败不可复据，则迁其石达少西二十丈而更新之，浚□（更）［东］西两湫，以谨蓄泄，与斗门之建，皆仍旧（趾）［址］。饬龙祠以还旧观，作新亭以待临察，委官以专护守，列卒以供徼巡。而为塘之谋益备，恭爱之绩，［自建安至今，垂］千三十余年，乃因公而复兴，是岂偶然也哉？老稚相与诵之曰：新塘千步，膏流泽注，长我禾黍，公为召父，恭爱无偏，公后陈先，甘棠之阴，共垂亿年。
　　仪真东关闸记，庄检讨曰永撰，其略曰：
　　仪真东关闸，工部主事夏公育才所建也。公来督仪真，谓仪真京师喉襟地，有京师不能无仪真。然仪真五坝取给于东关，盈则蓄东关以待，涸则泄东关以济。有五坝不能无东关。公之屹屹于此，为京师天下计也。既建闸，有谓公于曰永者曰：“仪真五坝之地，一洼沼也。京师之大，赖其力于此，寻丈之浚，岂不深可虑哉？然欲为京师计，盖有难者。昔虞文靖公建祠天妃，二使者谓国家之东，萑苇之泽，滨海而南，广袤淤沮可稻之地，何啻千数百里。若使东南之人堤阡而给牛种农具，为之屯种，其赋之入可省江南漕运之半。仪真五坝之力，当亦可以不费也。”又谓：“仪真距急水河之地，高下不过数尺，使塞瓜埠，决六合野浦桥之淤塞，自急水河以达于仪真，长江大河风帆浪舶，瞬息千里，孰之能御？而仪真五坝又将可以并省矣，公之为计乃不于此而于彼，何哉？”曰永曰：“不然，曰永病废，所谓国家滨海而南之地，未尝一至，不知虞文靖之说亦可以行于今也。使其可行从前之说，则屯之入但可以省江南漕运之半，而其半又果能不（籍）［藉］夫五坝之立哉？从后之说，其策虽无可议，然水之高下亦未可遽以口舌争。使果如是，则江空水落之时，而视夫弥漫之日，又不知其能用否也？而五坝之可废哉？五坝不可以废，东关之闸不可废也。若所谓以急水河达于仪真，公之友夏官主事娄元善已上闻矣，知急水河之论以仪真之水未可遽达，使并五坝而遽废之，则往来者何以救于目前？闸东关者，急水河地也。”
　　闸对记，黄参议瓒撰
　　予奉命督运艘于仪真，与郑水部克明、杨水部汝珪议启闸省坝费，有事闸司者，皆安常袭故，以为不可。时克明已去，予与杨水部持议益坚，乃集仪真卫指挥金镗刘□、知仪真县事李文瀚、仪真县学教谕卢□、训导吴正、毕逢泰于舟，举一木谕之曰：“以此椽平水，尽所过舟，较泄水几何？”众皆曰：“诺。”既而视之减，初则二分许。予曰：“水拔自近尔也，再移时自远而渠，当不减毫发。”明亘视之，果然，众议遂沮。客有过予问所以，予答而旨之以质杨水部，将以定浮议而开永利也。水部览而领之曰：“此殆都宪黄公记修闸之意也。”时桐城侯□君履谦亦在坐，曰“尝见邃庵先生亦言之。”于是遍览诸闸，二公之外，复得先少宰钱公、大宰王公之文于败垣荒壤中，喜而相谓曰：“闸之兴废，公论其定于是矣。然不利于鄙人，弗寿诸梓，必相继埋没前人惠利之功，虽复于今日，安知将来又不惑乱于浮议乎？”水部曰：“然，请命之名，曰《举坠录》。”水部曰：“称情哉！”既而取前稿于水部，将裂之。水部曰：“谓何口，凡吾所臆见者四碑尽之矣，安用此赘词哉？”水部曰：“诸老之文，学士大夫所能解，若夫亲履而尝试之，是非利害如示诸掌。可以考实踪，可以谕众人，则子之言夫请续碑记之后。”因并刻之。椒山人丁致祥识。 
　　正德戊寅夏五月十日，予在仪真，既启闸通运艘，客有过予问之曰：“往者闸司惧泄水，禁弗启，子今启之，水弗泄，而舟获济，何所见而然耶？”曰：“见夫理而已。”客曰：“理安在？”曰：“夫闸首里河口，中通济罗泗，尾拦潮。拦潮距里河口五里许，可容二千艘，顷入通济才十一，鳞次以待闸下，而启上水，既平不费牵挽，起未初，终申而毕，其所泄者，长不过一里，广不过十寻，深不过三尺，以此之泄，计淮南江北之潴，如其长者几四百，如其广者何止二万倍？以二因四，为数八百万，则每一启闸，八百万分才去其一耳，何泄之足虑？”客曰：“尝见夫闸司迫于不得已而一启也，既牵于闸之两翼，复绠引于西堤之绞关，终日不尽二十船，何也？”曰：“下不闭而上河启，人力不足以胜水势也。”予故曰：“闸政之废，绞关为之也。”客曰：“绞关所以裨闸政，而谓其废焉，何也？”曰：“北河之闸，地势犹梯级，闸于下而受水于其上。舟非亟挽，恐上竭而不能入，入而不能□，乃倚力于绞也。今通济闭而里河启，水平舟运，帆举篙刺之力耳，焉用彼为哉？惟无以遏奔放之势，而强以人力，水易浅而舟难进，此浮议乘而沮之也。”客曰：“天下之至平莫如水，今江淮间无高山平陆之限，彼盈此亦盈，彼缩此亦缩也，何清江之闸长启而不闭，堤塘备涝之斗门又从而减泄，此则惟恐渗漏禁弗启，岂水之性失其平？消长盈缩不相通，泄于彼者则无与于此泄乎？此者犹贻患于彼耶？”曰：“人心之偏于水乎？何尤谓彼之泄无与于此之盈缩？譬之盎则醯酝漏于左而曰无与其右，孩提有识，不如是之愚也。宁减有余于无用之地，而不于此利舟楫，譬之厨有余饭，顾乞儿之哀求弗与，举而覆诸污渠中，有人心者，似不如是之忍也。”客曰：“彼不有大禁，胡执泥至此？”曰：“无也，居货庸力之徒利于坝，故闸一开，纳赂泄水之谤起，而任耳者多不察此，自好者宁废公道而弗任怨谤，奔走下吏醺其醲而舐其膏，一唱百和，惟坝焉是附，于是闸政日废，前贤建置之盛举，朝廷济利之大惠，遂为虚文焉。”客曰：“北闸之水源不息，放之则缩，闭之则聚，其常也。若此盘盂之积，值经月不雨，闭而不泄，技穷矣则将何以益之乎？”曰：“有海潮，大小有定候，俟其至而启闸，俾内灌既平，闸而留之，使乘潮之舟不沮浅，而里河之纳且不退，如是再三，可以变浅涸而为盈溢，顾谓泄水而不启，何其谬哉？”客仰而笑曰：“往者大水，里艰运而外艰入，工部郎中吴君谕执役者以借潮，众窃笑之，君今稍削坝，已而潮至，艰于外者乘势而涌入，内之不能运之，浮而前，两涯之间运船商舶皆德君之惠，鼓掌踊跃，以君为神明，如子之论，君殆有见于闸而目之于坝焉耳！岂真神明也哉？”曰：“然！”客起而叹曰：“为政在人，圣人之至论。”客乃揖谢而退。
　　仪真县新建拦潮闸记，杨一清《仪真县新建拦潮闸记》，据道光《重修仪征县志》卷十“水利”校。杨太常一清撰，其略曰：
　　弘治辛酉春二月二十四日，仪真县新建拦闸成，便漕事也。仪真为漕河，自前代已然。我国家定都北方，岁漕东南粟以供京师，多由此道，盖襟喉最要地也。顾漕河（之）［诸］水，至是当入江，高卑势殊，河易泄且涸。宋嘉定间，守臣建白，置三闸为蓄水计，寻废。再举，再废。国朝洪武辛亥，始即其地筑而坝之，舟下上必车坝乃达。不尽剥载则不敢以举也，［力］稍不齐舟辄坏。由是仪真之地，舸舰云委，贩鬻喧阗，罔利之徒，萍聚而蚁附，居货食力，（减）［咸］坝是（便）［赖］，闸不复讲矣。成化甲午，巡河郎中郭君昇（建）议置闸四：为东关，为响水，为中闸，为罗（四）［泗］，以通于江，一时称便。独妨罔利者，煽为泄水之说，任耳者和之，闸遂闭不用。弘治戊申，朝廷用言者议下工部，檄郎中施君恕相所宜，复东关、罗（四）［泗］二闸，废响水，拓中闸而新之，舟复通利焉。然江滨无闸，潮无所潴，上闸既启，注不可遏。于是复起泄水之（义）［议］。漕运总戎郭公鋐尝欲增置滨江拦潮闸，或谓江滨多浮沙，不果。弘治己未冬，都察院右都御史张公敷华奉敕为巡抚总漕事，有以拦潮之策献者，公询于众，扬州府同知叶君元进曰：“元尝承檄董浚河，浚及江滨，深七尺，土黄壤无沙，闸必可置。”公曰“然。”遂以闻，既得旨，乃会郭公，檄叶君任其事。君受命惟谨，会籍程物，卜以庚申十月八日始事，度地势，定造闸之规，高一丈八尺，中广二丈八寸，袤三丈，翼而东西，亘加袤之二，爰琢爰甃，犬牙相入，磨砻剷磢，崖削砥平，叠石数重，以固其涯，松桩栉比，以固其底，凡用物以叚计者，石八千七百九十。以株计者，木五千四百七十。以片计，用板四百九十。以斤计，铁二千九百八十，麻一千六百十七，篾六百七十，桐油一百。以担计，石灰二千一百三十，粳米四百八十，秫三十三。诸傭售所取直，得先年浚河羡余银千两有奇，不责办有司，故工钜而官不知费。方役之兴，监察御史冯君允中行河至，顾瞻称善，为之指画，俾急图厥成。巡河郎中刘君继至，偕工部主事邹君亦胥督劝。群僚向风，百工子来，故事集而人不告劳，距经始之期才四阅月耳。冯君谓闸启闭宜有定规，乃会刘君议，视河盈缩及潮之长落启闭，传檄有司遵行之。是岁江河会通，舟无留行，扬旗伐鼓，通数十百艘于饮食谈笑之顷，视车坝之劳，固有不待较者。比秋霖潦浃旬，（胡）［湖］水大涨，得以时泄，不横决为堤堰害，亦惟是闸赖焉。所省漕士之费，岁当若何？民船商舶所省又当若何？以岁继岁，吁其不可量也。於乎！天下无难为之事，顾为之何如耳！其始也存乎志，而其成也存乎决。《书》曰：功崇惟志惟克。果断是也。昔虞文靖公尝言：“善为政者当为其所不可不为，不敢擅为其所不得为，与轻为其所不必为，斯可矣！”是闸为漕运计，为天下计，在公诚不可不为者，然非志之崇则曰“曷仍旧贯”，非力之断则曰“曷为敛怨”，欲其果于有为难矣。不然，自有闸议以来，凡历数政终以异议者众，莫适任责，故亟举亟罢，迄无成功。公始至而即图之，谋定而身任之，择人而委之，虽群咻众哄，屹下为变，其志与断有过人者，不于是乎征邪？然吾每见世之仕者有所举动，辄为异议所沮，其同事者谓功不己出，从而媒蘖之，唯恐费甚焉。况奉行其下又无良有司，虚文取办，徒劳无益，以增兹多口者，皆是也，坐是以隳厥成者多矣。公兴是役，冯君诸贤既赞其决，于上又为之规议，以图其永，于下未尝有所沮挠，而奉以周旋。又有若叶君心计目揣，举无遗力，经营结构，无一弗当意者。暂费而大蠲，百十年来所当为而未及为者，一旦从容为之，腾口之徒屏息，不敢复出一语，是虽公之忠信所孚，风声所朝，而诸君协谋宣力，其功应可诬哉？故并书之石，以告来者，俾嗣守之勿复惑于浮言，以隳前人之功也。
　　仪真县重建新闸记，据道光《重修仪真县志》卷十“水利”校。王文肃亻舆撰，其略曰：
　　国家自迁都北平，岁漕江南粟数百万斛以供亿京师，［而］由仪真入运河者十七八。然其地滨江，江船入河（仰）［抑］举异势。宋嘉定间，尝即州城南建清江闸，久而壅阏。国朝洪武辛亥，筑（上）［土］为坝。成化甲午，巡河郎中郭君昇复建议置闸，首东关，次响水，次中闸，以达于罗（四）［泗］桥港，凡为闸四，以通舟楫，一时称为便利。既而达官要人，旁午杂遝，启闭无节，河流遂耗，而闸复（陆）［废］。弘治初元，今南京守备司礼监太监蒋公琮舟经其地，［耳聆］目击利弊，疏请复闸制。事下（冬）［各］官议，久未决。［阅］岁［再］期，公复以程式进，始奉宸断，命南京守备太监陈公祖生、郑公（强）［荣］暨南京工部尚书刘公瑄、侍郎黄公孔昭斟酌而行。于是分遣内官监右少监党君恕、御马监右监丞李君［景］、屯田司郎中施君恕往度形势，延问耆老，参酌群言，归于定论。其论有［曰］建闸非私智，因车坝之（疲）［病］民者；有废闸非偏见，虑漕渠之泄水者。废置两端，各有所见。惟在夏秋江涨则启闸以纳潮，冬春潦尽则闭闸以潴水，并（存）［行而］互用，庶无遗利。论既定，始集（财）［材］鸠工。因旧中闸充拓之为新闸，方冬潮涸，俾与河水相平。先是，响水闸去首闸才百步，水势冲激，舟行多败，今撤去之。而东关、罗（四）［泗］二闸则仍其旧。始事于辛亥十月六日，讫工于十二月十八日。明年壬子，江南夏涝，淮扬之间湖水泛溢，而［斯］闸（遂）成，不惟遂疏通之利，而且免冲决之患。说者谓事之兴废有数［焉］，非偶然也。
　　重修奔牛闸记，据康熙《常州府志》卷三十六“陆游〈修奔牛闸碑记〉”校。［陆游撰，其略曰］：
　　岷山导江行数千里至广陵、丹阳之间，是为南北之冲，皆疏河以通（馈）［运］饷。北为瓜洲闸，入淮汴以至河洛。南为京口闸，至吴中以达浙江。而京口之东有吕城闸，犹在丹阳境中。又东有奔牛闸，则隶常州武进县。以地势言之，自创为是（餫）［运］河时，是三闸已具矣。盖无之则水不能节，水不能节则朝溢暮涸，安在其为（餫）［运］也？苏翰林尝过奔牛，六月无水，有仰视古堰之叹，则水之枯涸固久，《地志》概述本末而不能详也。今知军州事赵侯［善防，字］若川，以（储）［诸］王孙来为郡，未满岁，政事为畿内最。（下被删26字）于是郡之人佥以闸为请，侯慨然是其言，会知武进县丘君寿雋来白事，所陈利病益明。侯既以告于转运使，且亟以其役专畀之丘君。于是凡闻前后左右受水之地，悉伐石于元山，为无穷计，旧用木者皆易去之。（下被删39字）自鸠材至讫役，（兑）［阅］（二）［三］时。其成之日，盖（佑靖）［嘉泰］三年八月乙巳也。（予）［余］谓方朝廷在故都时，实仰东南财赋，而吴中又为东南根柢，语曰：“苏常熟，天下足”。此闸尤为国用所仰，淹速丰耗，天下休戚在焉。自天子驻跸临安，收贡、岁贽、四方之赋输与邮置往来、军旅征戍、商贾（懋）［贸］迁者，途出于此居天下十七，其所系岂不愈重哉！虽然，犹未尽见也。今天子忧勤恭俭，以抚四海，德教洋溢。如祖宗时，齐、鲁、燕、晋、秦、雍之地且尽归版图，则龙舟仗卫复溯淮汴，以还故所，百（户）［司］庶府、熊罴貔虎之师，翼卫以从，戈旗蔽天，舳舻相衔，然后知赵侯之功为国长虑远图之意，不特为一时便利而已。（下被删17字）
　　瓜洲镇新建漕运行府记，赵副使鹤撰，其略曰：
　　唐虞赋纳粟米，与沿浮江淮之制，虽非漕运，而后世江淮之为漕法漕途者，实昉乎此。盖其时江淮未通□去冀都甚远，然为绥要诸国输将繇使所以自供，周不出其近境，而分土正贡，则必经沿江、海、淮、泗以入于河，然后能至。自吴开邗沟，用谋伐齐，江淮始接舟楫。及唐宋之盛，以都雍、汴，漕议益详，而江淮发运副使官署始置不废。且是时瓜洲河埭未即疏利，故裴耀卿议自润州陆运，入扬州斗门颇艰。吕城公亦谓京口济江淮之粟为最重。国朝永乐以来，定跸幽燕上游之所，而工部尚书宋公礼及恭襄陈公瑄相继经治通州南下至仪真瓜洲运河。正统间，江南巡抚文襄周公忱求古水次灌输转搬余法，增筑瓜洲新坝，立仓于侧，用受江南民粟，以便充运浙苏等卫，长运亦经新坝以达，而瓜洲遂为江淮漕纲要地。嘉靖四年，漕运都府南屏高公友城、总府客堂杨公宏、参府东明张公奎合议，仿前巡院建漕运行府于瓜洲旧仓废址，以备巡督。而东明参府往来多居之，严盘挽廉耗蠹，饬官束众，厘宿患而竞新功。顾其不自有兹行府始，而□为有兹行府重哉。虽然成公亦谓养兵与漕运相关，又訾蔡相妄改转搬而为直达，以裁冗兵冗食，可省远漕劳费，而转搬节级漕力犹为彼善之谋故也。漕府群公行将列诸便宜，会议户部，圣天子方稽古新治，大司徒凤山秦公复疚心国计，必为探择本末而次第请行之，岂惟一时漕纲之利？虽复唐虞之政可也。是役东明参府实规督之，故工费视他役为省便云。
　　瓜洲镇漕运行府来旬堂记，赵副使鹤撰，其略曰：
　　予读“江汉”之诗一章，见济师之适焉，奉辞之肃焉，军容之整焉，敌忾之锐焉。二章见作气之踊焉，经略之远焉，柔抚之速焉，安主之勤焉。三章见复境之盛焉，甸田之谨焉，慰民之爱焉，表国之尊焉。至四章始括之曰“来旬”焉。夫穆公承一征伐之命，恭职勤物，无或怠而弗治之处，则因隅知室，由迹考心，其余国体之安危，君德之成败，民情之欣戚，克任诸躬，诚有若□于市与纳于沟之为志者矣。周公谓康公与己为笃棐，时二人诗人，亦美宣王之臣能明国，若否补王阙失如穆公者，其亦不愧其祖，不负其君者哉！漕参东明张公建行府于瓜洲，既自书“公平正大”四字，揭诸前厅，复以名后堂问予，予为议数名，东明乃取“来旬”，亦自书以揭焉，则向慕俱为可知已。柳是诗自始章以至卒章，又见穆公绳祖之光焉，格君之敬焉。若东明祖曰“菊坡”公者，有诗名，以战功蹶而复起至都指挥。父南山公与东明俱少治举子业，有声科场，亦相继为漕运参将。而东明先为浙总时，尝饬兵瓜洲江浒，遏流寇，使不得上。及今来治行府，漕政之外，如祷雨济旱，夜出拯火与造闸以复水利，皆其余泽波及瓜民，瓜民感焉。况资敏气锐，都、总二府倚以咨谋，岁赞漕画，撙惜储力，扬议明廷，以纾经用，以劝俭德，则东明于缵家佐国之志，业已若水之就矩，刃之发硎，日向于用而无不利矣。他日位益进，务益勤，持之以慎，积之以诚，则是诗始终之懿，匪徒慕之，亦允法之也。
　　济宁治水行台记，李都御史如圭撰，其略曰：
　　天下之事皆有要焉，得其要可从而理也。不得其要，则虽弊精神，迟岁月，亦将无补矣。况于治水尤事之大者也，乌可不于其要是求哉？我太宗文皇帝建都幽燕，资东南财赋以实京师，则漕运者治世之要务也。永乐初，由海而运，每岁不免漂溺，继乃修复元时会通河运，斯计之得者也。然会通河实赖山东诸泉源焉，泉源散在各州县。旧制，每泉各置夫老以供疏浚之役，州县委官领之，兖州府既设管泉同知矣，而复设工部主事一员，专管督理，盖欲其泉之常达而为漕舟之利也。百余年来遵行罔失，粮运大通。回视海运安危得失，何啻天渊矣。谓非得漕运之要可乎？奈何历岁既久，立法本意多未讲求，故挑浅之功则密，而浚泉之力则疏，以致有山东泉微之说。近岁黄河决飞云桥，决榖亭镇，冲溢运道，反谓藉之以行舟，其误甚矣！迩者黄河南徙济宁而下，一带闸河泥沙淤淀，舟不能行。嘉靖乙未夏，始用人力挑通，然泉源既云微，而河水则又徙，河道虽复，水安赖焉？时余致政家居，仰荷圣恩，起于山林之中，授以河道之责，以丙申仲春至济莅事。时河水浅涸，舟甚艰行，众为余危之。余曰：“不然，山东闸河因泉源而开，欲河有水，当于泉源求之。”乃申饬府州县官员，务以浚泉源导泉流为事，定限完报。余乃驾舟阅视济宁湖水，见其波光浩荡，即谕众曰：“此水亦可以济矣！”众曰：“河高湖卑，水将安出？”余乃令管河官将湖水开渠引至河边，置造桔槔之具，掣水入河。已而南旺、安山等湖俱施以此法，随又将各处淤塞沟渠皆为疏导，诸停蓄之水咸得以入于河。甫及两月，各处泉源浚矣，泉流导矣，水且至矣，漕舟之行略无阻滞，而亦无事于挑捞之功，桔槔之力矣。仍命管河官将各湖堤修筑，蓄泄以备旱潦。因虑山东一带闸河常赖修治，而修治之道，器具为先。济宁旧无厂舍，往岁遇有修治工完，器具即于所在贮之，漫无稽考，且多损失。况临河亦无馆署，粮船过济殊乏督理之地，均为缺典。余乃谋于管河郎中杨君旦、管闸员外郎邵君元吉、管泉主事顾君翀，于城西临河易地贸材，命匠督役。中为门堂，以便临视督理，堂之左右为厂房，以贮器具。围之以垣墙，华之以绘画，固之以键钥，守之以夫老。经始于夏五月，落成于秋八月。扁名之曰“治水行台”，伟然为漕河壮观。杨君辈谓余宜有言以记之，且（於）［余］以治水为任，固不可以不文辞。盖尝思我国家漕河形胜，诚天造地设而有所待者。夫自通州以至仪真，凡三千里，而南旺分水适当其中，南由闸抵徐州则会黄河，至淮安入海，而扬州湖水接之以达于江。北由闸抵临清则会卫河，至天津入海，而通州白河接之以达于京。南北地里之远近既侔，而水道之接济亦类。虽图画亦不能尽其妙，成天下河道第一形胜。我圣明亿万载无疆之业也，彼胡元乌足以当此？顷年以来，因河道多事，专命大臣总理，而黄河亦兼治焉，盖以黄河利害与运河有相关耳。余以菲谫滥叨斯寄，每思两河修治大要不同。窃谓治运河者须治其源，而河有体用，源乃体也，河其用也。治黄河者，惟治其流，而水有常变，小则常也，大其变也。治运河者浚泉导流不少懈怠，则体立矣，而又挑浅、修闸、筑坝、治堤之类，其用亦行，河其少艰乎？近余具题议处漕河急务，已蒙睿旨。漕河全赖泉水，近来多致激塞及被豪强侵占。吏部便推选素有才干同知一员，专一疏浚，差去部官务要用心督理，不许虚应故事，通行遵奉矣。治黄河者，于水之常遇有泥沙淤塞，则用人夫驾船于水中，以铁扒并尖铁锄浚之，使泥沙随水而去。夫淤塞既除，则水得其道，自无冲决之患，更修筑堤岸，以御水之变。或护城池，或防耕种，使民得遂其安养而免淹没之虞，则黄河之事可少济矣。今黄河三委，一由兰阳大名山东至萧县出徐州，一由宁陵、夏邑、宿州出宿迁，一由亳州合涡河会淮水出清河。三委俱当疏浚通流以杀水势。第人多狃于俗见，惟以弥漫之势为言，谓黄河为“神水”不可治，要在断然行之耳。近余具题议处黄河大计，亦荷谕允依拟施行矣。若夫今日徐、吕二洪，则在用黄河之水，由萧县出者，经小浮桥与闸河泉水合流共济焉，是皆于其要处致力如此。顾余以一得之见，因事制宜，辄乃自信，抑尝试之，若有验然。且以职务所关，不敢隐然，因并两河于此发之，以备高识远览之君子采焉。至于修建之详不多及。谨记。
　　总理河道题名记，于都御史湛撰，其略曰：
　　王者宅中图治，必挽天下财赋，以给经费。我朝始由海运，继由陆运，凡二变，乃改今河运。然地势中高，南北迤逦就下，乏水以济。济水伏流齐鲁，随地溢出为泉。泉在东郡凡二百八十有奇，各以近入汶、泗、洸、沂诸水，东流赴海。文皇帝命工部尚书宋公礼修复会通河，伐石起堰，东遏诸水，西注漕渠，南北分流。北流者会漳会卫，上接白河。南流者会河会淮，下接宝应、高邮诸湖，漕渠遂亘南北。浚泉以广其源，建闸以节其流，筑堤以防其溃决，列铺舍以通其淤浅，辟湖潴水以时其蓄泄，引水灌洪以平其险阻，备夫以供其役，铨官以司其事。董之以主事八，各有专职，临之以郎中三，各有分地，监司守令亦与有责焉。又以地广事剧，役众费繁，宗统不可以无人，乃敕差大臣一人总理于上，爰集众思以举群策。岁挽东南四百万石，万艘鳞次而进。时当盛夏，维扬迤北，乘风扬帆，南旺迤北，顺流放舟，既脱海运之险，亦无陆挽之劳。四方万国，五材百货，罔不毕集，民命获全，国计斯裕。文皇帝开济之功同于天地，诸臣弼成之迹要亦不可泯也。《禹贡》一书，记神禹治水之迹与典、谟、训、诰并列为经，昭示罔极。我朝前此效劳诸臣，水部分司各有题石，而总理大臣漫无所考，岂非缺典耶？嘉靖丁酉，予承乏是任，深用慨惜，乃构亭公宇之东偏。爰披往籍，录宋礼以下若干人，立石题名，而各（疏）［书］履历。其下仍虚左方以俟递书，庶后来者有考焉。或曰：“漕河之尽制以帝都之在燕也，前代都平阳，都关中，都洛阳，都大梁，并以黄河为运道，宁有此劳费哉？”曰：“是不然，夫东南以海为险，西北以山为险。溯海肆逆为难，而乘高犯顺为易。故西北世有夷狄之患。自辽左至甘凉六镇皆守山，外去中原千有余里，惟幽蓟一镇独守山内。中原内地与虏仅隔一山，而山复中缺，为虏所窥。安史之盗唐，契丹之盗晋，金元之盗宋，率由此首难。自昔有天下，而以此地属人，未有能久宁者。窃谓扼强虏而障中原，据上游而制六合，孔子复生，必从文皇帝之见矣。”曰：“都燕之利则既闻命矣，海运由浙西不旬日可达都下，较之河运费省而功倍，丘文庄《衍义补言》之详矣。近年言者亦多厌河运之劳，而欲举文庄之策，子顾极言河运之利，而欲侈诸臣之功示诸久远，何也？”曰：“海运之法，作俑于秦，效尤于元，祖宗已弃之策，三代以前未闻也。文庄计漂溺之米，而不计漂溺之人，故以海运为便，不知米漂而载米之舟、驾舟之卒、管卒之官，能独免乎？考之《元史》，至元二十八年海运漂米二十四万五千六百有奇，至大二年漂米二十万九千六百有奇。即如文庄言，每舟载米千石，用卒二十人，则岁溺而死者殆五六千人。此残虏之所忍于华人也，奈何华人亦忍于华人哉？河运之费，费于人，所谓人亡人得者，损上益下者。王者以天下为家，又奚恤哉？”曰：“海运诚不可复矣。今之河运，筑堤建闸，并以人胜，时不常泰，人不皆良，能保无意外之变乎？”曰：“变，不可保也，海，胡可蹈哉？今之黄河经行河南之祥符者，去卫河仅七十里，凿而通之，万夫一月之力也。议者徒以冲决为难。窃以为黄河之难，不难于海也。二道并设，而各从其便，常可也，变亦可也。是则可为也。”曰：“此尤不可之大者，先朝河决张秋，运道梗塞，凿数省之力，捐不赀之费，再历寒暑，乃克底宁。众方幸其南，子欲引之北，吾不知其何说也。如子之言，且将为运道忧矣。”曰：“今之黄河固古之运道也，昔固北行，而今始南迁也。民间舟楫往来如织，未尝一日废也。在古则宜，在今则否，在南则利，在北则否，在民则可，在公则否，在海则易，在河则难，吾亦不知其何说也。” 此不榖之见也，谨并志之。
　　重修兖州府河记，据乾隆《兖州府志》卷二十七“王廷〈浚府河记〉”校。［王都御史廷撰］
　　兖州府距城东五里，旧有坝曰“金口坝”。坝之上，西偏曰“金口闸”，俗所谓“黑风口”者是也。坝以堰沂、泗二水，导入闸口，抵府城东门，绕城南，复折而北，（径）［经］西门会阙党、蒋诩诸泉，西流七十里有奇，抵济宁东城外，绕而南与洸、汶水合。而东出天井闸者，曰“府河”，盖元人遗迹也，然非始于元也，后魏及隋实经始焉。今为漕河之益非细矣。府河与汶河合流以资转漕，总名曰“会通河”云。国初堰坝以土，岁役万夫，随筑随毁。成化中，工部侍郎乔公毅议修闸坝，均易以石而锢以铁，岁省劳费不可赀算，是后不（复）［烦］修治垂九十年矣。恒年山水疾激，坝石倾圮，而水行故道，积岁淤垫，渠遂廞浅，水发辄溢，弥原淹野，禾尽腐败，不可收拾，盖非一日矣！是为利于漕河者仅什一，而贻患于小民者，恒千百（府志作“古”）也。嘉靖戊午春，廷承上命，总理河防，常不能宣力，以忝大命，事关漕河利病，靡不咨访。顷之，兖州府同知黎天启来言：金口堰坝岁久坍塌，石且毁泐殆尽，今不亟为之处，将益废。余为檄工部都水司管河郎中汪君泓、管泉主事陈君南金同兖州府知府莫如善，督同滋阳县知县江（府志作“汪”）应昂等往勘议合。秋九月漕事竣。余将东谒阙里，因历坝上，旋视其宜。坝纵复故，而河水浅涸，虑鲜济事，复议加高一尺七寸。乃即山采石，就林伐木，易铁于市，煆灰于野，调夫役于泉坝，征匠作于有司。凡所经费率以各夫岁办折纳之数贸易取足。而董是役者即黎天启也。工始于是年冬十一月十七日，讫于次年夏四月初四日。而闸坝工完，然河渠淤浅，水之入犹夫故也。是运道仅受什一之利，而小民仍蒙千百之害也。今年春，济宁管闸主事王君陈策以浚渠请，维时圣天子修复朝殿需用材木，而水次拽筏夫役坐待旷时，又南旺大挑甫毕，均可借调。乃檄兖州府同知祁天叙卜日兴工，集夫役，具畚锸，置茇舍，画界事。（事）自黑风口至孙氏闸四十里，以泉坝并拽筏夫共四千八百名浚，而以任城卫经历张一科、滋阳县主簿李琅董之。自孙氏闸至济宁马驿桥四十里，以济宁浅溜等夫并拽筏夫共四千八百名浚，而以判官李金董之。其河渠所取之土即加筑两岸之上，河之深广，堤之高厚，视昔不啻加倍。堤植以柳，置铺其上。自三月二十九日始，至四月十八日而河工复完。是岁水由河渠行，不为害田，乃有秋，而泗水之出亦数倍于昔。商贩懋迁，舟楫利焉。王君乃诣余言曰：“河成矣，工不费而益颇众，请纪其事，以示于后。”弗获辞，乃为记之。昔人有云：睹河洛者思禹功。则余于开河诸公重有感矣！我国家臣一四海，抚镇宇内，建都于燕，南面听治，军国大计，岁漕四百万石，而丝枲纤缟贝锦珠玑犀象之输、吴楚闽越交广商贾物货之入、海内外诸国各以方贿来贡至夥矣，利涉惟漕河耳！先是漕河未复，海运陆輓，公私称病。永乐九年，济宁州同知潘叔正请开元会通河，文皇帝乃命工部尚书宋礼诸臣并发山东丁夫十余万往任其事，以臻成功。然考规画之详，时故道久淹，汶河至戴村北流。宋公乃采老人白英计，筑坝于戴村，遏汶水西流，抵南旺注都督周公长所凿漕渠，而分流南北。北流七分，接漳、卫诸水入海。南流三分，接侍郎金公纯自汴城金龙口下达鱼台县塌场口所分水，经徐、吕二洪入淮，而会通河复通。故沛县以北、临清以南皆相地置闸，以时节蓄者，其水微也。然济宁之南河渐衍，地渐下，水三分又微甚，故不得不截沂、泗之水，以合流共济也。呜呼！诸公经营漕河，其为利诚博，而为计诚远也。按汉《沟洫志》：汉都关中，漕从山东西，岁百余万石，更砥柱之险，败亡甚多而繁费。河东守番系请穿渠引汾与河，溉河堧弃地，度可得田五千顷，岁得谷二百万石以上。而砥柱之东可毋复漕，盖惩其险也。卒以渠废罢业。其后人有上书欲通褒斜道，下御史大夫张汤议，漕从南阳上沔入褒，褒绝水，至斜间百余里以车转，从斜下渭，以为便于砥柱之漕。今褒、斜二谷故在，而石陿湍险，何可漕也？汉人犹且从事其中，则关中之漕之艰，奚啻百倍于今也？今漕河南由邗沟北达潞河，水道甚利，而会通河之开，引汶水以注南旺，截泗水以入□□□周□□□□□□□□□□□□□□□□□□□□□□□□□
　　 □□□□□□□□□□□□□□□□□□□□□□□□不欲□□□
　　□□□□□□□□□以上空缺64字，系《兖州府志》删节之文，无法增补；以下共补48字。欧阳修所为兴叹也。今漕河故无恙，而潴防堨泄之具，率因循毁败。倘能以次修举，废者饬，壅者疏，凯惟百世利哉！而顷来议者，不此之卹，乃讲海陆故道，修胶莱废河，徒虚谈浩费，不亦左乎！计不亦□乎！今所浚者，特泗河一支耳，即于漕获利，于民尠害，况有大于此而又甚利乎？昔治水者引漳导汶以利农，而转漕之功弗闻，堰洛导渭以利漕，而佐农之迹罔著，功有不能以兼施者，犹不辞胼胝为之，既兼利而无害，是所谓务一而两得者也，则兹役不为徒矣。嘉靖己未九月□日，总理河道都御史南充王廷记。
  </div>
  <div class="pagination">
   <a href="漕运通志_page27.html">
    上一页
   </a>
   <span>
    ...
   </span>
   <a href="漕运通志_page23.html">
    23
   </a>
   <a href="漕运通志_page24.html">
    24
   </a>
   <a href="漕运通志_page25.html">
    25
   </a>
   <a href="漕运通志_page26.html">
    26
   </a>
   <a href="漕运通志_page27.html">
    27
   </a>
   <span class="current-page">
    28
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
