<!DOCTYPE html>
<html>
<head>
    <meta charset="UTF-8">
    <title>至正四明续志 - 第 11 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至正四明续志 - 第 11 页/共 35 页</h1>
    <div class="content">至治元年
铁闾 【哈鲁氏】 
泰定元年
捌剌榜
捏古伯 【哈鲁氏】 
张益榜
史駉孙 【字东父鄞县人弥巩曾孙授承事郎国子助教】 
程端学 【字时叔鄞县人会试第二名授将仕郎国子助教迁翰林国史院编修官明春秋着春秋本义或问三传辨疑凡六十卷】 
　　中乡举
延佑七年
捏古伯
翁传心 【慈溪县人】 
至治三年
薛观 【鄞县人覃恩授平江路常熟州教授仕至镇江路丹阳县尹致仕】 
泰定三年
翁传心
至顺三年
莫伦赤 【哈鲁氏】 
刘希贤 【鄞县人】 
至元元年
莫伦赤
陈敬文 【慈溪县人】 
四明续志卷第三
宋元四明六志弟七十五
元　王元恭　撰
　城邑
城邑之建尚矣有土地则有人民有人民则有社稷以至城郭所以备御防禁考之古制历历可稽国朝混一区宇无恃偏壕支垒之险固郡城之废垂六十有余载民居侵蚀夷为坦途至元五年省命取勘起科官租旧子城直南中阙今建明远楼于其上余并废虽有州东西二门之名实为通衢矣若夫宫室坊巷巿镇桥道旧志虽详既有因革前志粗述又复疏略故因其已载则不录其有未备则具列之固不嫌于重复也
　　在城
　　　公宇
淛东道宣慰使司都元帅府大德六年因郡治建置至大二年正月倭火毁之四年宣慰使都元帅廉希哲鼎建厅事曰帅正前有轩挟厅有堂西曰思无邪东曰公生明就为经历司厅之后堂曰敬简外植大门次仪门接以东西两庑列为吏舍西北陬则架阁库有署事所吏舍库屋淛东海右道肃政廉访司分司旧在州西门今因鄞县治为之在东北隅开明坊北外为大门次台门中为厅事曰澄清东西两庑为吏舍后有堂房庖湢咸具
庆元路总管府延佑五年同知张伯延重建在帅府东其制与帅府同厅事曰明德推官厅在府厅西经历司在府厅东至正二年总管王元恭于府厅后盖轩屋一所扁曰至善经历司后亦刱屋一所曰三友堂
司狱司在府桥之南元系宋司理院归附后改司狱司内设清平和简四闲牢散监房五闲安乐堂一闲
录事司在西南隅迎凤坊元系宋府院基归附后设置衙宇至大二年毁延佑元年重建
万户府在西南隅永济坊明远楼公元系宋府仓并节推厅基至元十三年置立沿海招讨司后为沿海左副都元帅府寻改沿海上万户府皇庆二年那移军马镇婺延佑元年为蕲县翼上万户府其大门厅事吏舍咸备至大四年民居遗漏延毁重建沿海上万户府达鲁花赤哈剌（角□）德政记 【大元受天明命抚有华夏威德光被自朔而南历数攸归率土咸服则有忠致宣力之臣钦承德意牧驭有方用能丕海隅懋着嘉绩乃岁乙亥皇帝命伯颜丞相统率六师逾长江进驻京口遴选将帅经理海道今宣慰使哈刺（角□）元帅实膺分方之寄冬十月舟师由江入海所过州郡军民皆安堵如故明年冬以郡师南征直抵瓯闽北至许浦咸听节制禁暴诘奸疆埸赖以无事是年冬钦奉诏旨偕刘公统师千艘遵海南伐所至战胜攻取遂收番禺抚绥新附如初凯还戊寅春公人觐凡将士之在行者悉为奏请定功颁宣命虎符以次各有差授公昭武大将军仍帅沿海兼牧庆元公于是条上防海便宜自南恩至上海设水站三十有一戈船棹卒在在警逻从之成载考绩内则惠养百姓训齐诸军外则柔怀岛夷招降海寇城郭镇静波涛不惊征东造舟民不告病辛巳岁公以都元帅随逐征东行省至日本境飓风□舟楫不利涉险道高丽渡辽水劲风积雪中草行露宿与士卒均劳苦归于京师劳赉有加俾复本镇至则鄞城毁烬军伍无所依公急请省府因成立营以安老幼匝城置铺以防奸宄治事有户门□有厅植柳成列军容以壮藏冰俟暑病卒以苏公所指画具有条理又四年朝制例革幕府更立沿海上万户府以公为府达鲁花赤丙戌夏赴阙奏事始请庆元新附军衣装请给及防制海寇禁缉盐徒数端丁亥五月宣授淛东道宣慰使仍兼长万户府公知民为邦本兵为民卫是以公之视民如骨兵之视公如父兄交畅会□□□□□者移调军屯水陆非便宜事闻因言曰余有不合意安致其过圣明灼知宜加委任公忠于国家无便文自营之私累如此公今以辅国上将军旬宣一道总制万夫治久政成丰功盛烈将丕书纪德先是万户吴江宁公元帅与公连事今万户宁公继承父职复同寅好莅众爱民一以公为法且曰此府实公之始也可不具述余耄且病久不亲笔砚惟公有德于滨海之民甘棠之爱黍苗之泽凡癃老皆受其赐曷敢固辞谨述所闻者而书之以纪其事明威将军沿海上万户宁居仁立石○天以元克肖其德笃生圣皇诞受我有夏幅员既长悉主悉臣兵刃不腥巿肆不革盖汤武之所难而汉唐晋宋之所未有也惟元以干之大而名其国以坤之至而纪其年君之元即天之元天以元运乎上而四时行品物亨六子之功也君以元宅乎中而四海一尘雾清诸将相之力也由六子之功而知天之功由将相之功而知君之功孰曰帝力何有于我昔唐元结有曰帝王盛德大业必见于歌颂非老于文学其谁宜为非老于文学而为之非惟不能抑亦不敢请得以颂诸将相之勋可乎初皇帝有事于江南曰汝伯颜汝阿术躬行将相事而往征定今沿海左副都元帅公禀成算植战多襄汉淮郢闲知公名甚稔既而副沿海招讨使事镇定海水攻战舰靡不展力天戈所指遵海而南明年平福州又明年平广南振旅朝京师皇帝嘉之乃锡宣命虎符授今职仍领庆元路总管府达鲁花赤盖公之在四明且五年三军之纩万姓之繻两得其心也兴无状曩以定海统戎拜公于马前凡公之征讨治法善政嘉泽皆兴之目濡而心佩者不自揆效昌黎颂丞相度元帅愬故事作为兹文以赞公之功虽然此明人之公言也非兴之所得私也公名哈剌（角□）今为临汝郏县人兴乃再拜而献曰大哉干元至哉坤元时行吏佐岁真成焉钦惟皇帝与天相似穆理元纲亦曰臣子惟此陶唐有此冀方披图阐珍孔厚昄章皇咨视师汝丞相度皇咨往伐汝元帅愬在唐为愬在元为公密受神算有定武功朅来海东一意柔抚士不骇舆甿悉安堵圭觐龙阙光披虎符何官可酬皇帝曰吁还之旧镇即我父母言人人同祝公麋寿吾侪小人怀斯恩勤害曰报旃爰托斯文皇帝万年天下一统山甫有功吉甫作颂显武将军管军总管管领定海水军军马镇守定海赵兴立石】 
镇抚所在城隶万户府
蒙古千户所分镇定海县
上千户所六翼
馆陶　　　东平　　　莘县
齐河　　　德州　　　东平
下千户所一十一翼
荏平　　　彰德　　　东昌
冠州　　　夏津　　　长清
单州　　　武城　　　高唐
濮州　　　泰安
两淛都转运盐使司分司在西北隅河利桥公元系宋厢院及节推厅基归附后设置浙东盐司例革改今分司泰定元年因民居延毁三年郡侯郭郁重建翰林侍讲袁桷记见前志
盐仓一所在西北隅永丰门里至元十三年以后权贮税粮延佑七年复为盐仓
庆绍海运千户所在东北隅柴家桥公元系宋南厅通判衙基归附后设立沿海翼镇抚所皇庆二年军马移镇婺州改立运粮千户所天历二年重建程端学记 【古封建之世天子赋粟于畿甸诸侯赋其所封势定而力均地近而民逸自秦郡县天下历汉唐漕运于四方踰越江湖转输数千里官司之须兵民之储馈饷非一水陆既阻民力遂疲迨我皇元混平区宇始创海运取东南并海诸郡积粟以实京畿置大府三吴外分六所设官专职买舟佣工悉酬公帑民不知劳神模远画度越前古明越当海道要冲舟航繁伙甲他郡而治所在明独庳陋弗称至圮压不可支天历元年夏武节将军暗都刺公至官欲撤其旧而新之曰吾闻信而后劳其民吾之政未孚不可以有为于是阅漕户之贫弱逃徭系虚籍者悉纵之异时佣直旁落征集烦扰悉惩革之多授方略察良窳勤怠示赏罚上下既洽乃捐己资二千缗以倡隶漕籍者咸感奋兴缮富者效泉力者输役始事于是年十有二月越明年三月讫工自堂至门列两庑为吏舍为藏书室听令之庐庖库之所各有其序又即其东巿民地为马厩以楹数之内外凡二十有八塈茨黝垩焕然称美既落成乃相与来请记其始末余谓古之君子作事识先务斯易为功公欲兴废补弊能养其力俟其信而后动宜不扰而事集人见堂庑之翼翼抑知公之治其事之本乎公尝提举明之舶司公宇之新亦自公始前后成绩左右辉映则知公之心久而弗渝是可书已公大都人其父哈迷公为都府万户有声公之为政盖亦有自云】 
庆元路巿舶提举司在东北隅姚家巷元系断没仓官房屋基地重建公宇延佑七年例革至治二年七月钦依复立提举司专知市舶直隶行省给降公验公凭填付舶商发船下蕃博易次年回帆温州白汰门封舶到水次抽分
市舶库在东南隅车桥东内有敖房二十八闲用天开瀛海藏珍府今日规模复鼎新货脉流通来万宝福基绵远庆千春二十八字为号土库屋并前轩共六闲至元元年刱盖外门楼三闲以备关防
永丰库在西北隅明远楼里东首元系宋常平仓基至元十三年盖库差设官攒收纳各名项断没赃罚钞及诸色课程每季解省
平准库在西北隅清澜桥东元系宋佥判厅至元十三年改立平准行用交钞库设立官攒合干人官降钞本倒换昏钞按季解省
官医提领所至元二十五年设立太医院札正同副提领三员官降铜印别无公宇就惠民药局署事
惠民药局在清澜桥北元系宋宣诏亭屋三闲并基地大德三年拨置药局至大二年毁天历二年郡长阿里牙荅思通议劝率刱盖楼房后厅各三闲 【先于大德七年官降中统钞本五十定每月规运息钱中统钞一定二十五两责付主医修合药饵惠济孤老病民囚并发各州县给散又一项乡贡药味本路该管慈溪县干山药一十五斤鄞县干山药一十五斤骨碎补一十斤府委提领赴省交纳】 
阴阳教授司至大二年十二月教授朱道宁赍印到路置立未有公宇至顺二年本路将西南隅仓桥东旧蒙古学废屋三闲披一闲门楼一座开设教授司至元六年十二月教授宗道重修
杂造局在西北隅河利桥东元系宋平籴仓基至元十三年改置杂造局设官置吏监造军器解省
织染局在西北隅儒学公元系宋贡院基至元二十七年起盖局院泰定二年鄞县尹阮申之提调改造土库三闲库前轩屋三闲门楼三闲厅屋三闲并前轩厅后屋一闲染房屋四闲吏舍三闲络丝堂一十四闲机坊二十五闲又有打线场屋四十一闲土祠一闲在帅府后北首
广盈仓在东南隅采莲桥公元系宋威果三十营基归附后盖仓受纳官民苗粮
在城都税务在东渡门里因宋旧址立屋舍（土已）隘至正元年提领孟完质笃撤旧屋刱建听事三闲后轩一闲台门三闲廊庑吏舍庖湢俱完后有池井墙围落成郡人郑弈夫为记 【有元至元六年后纪庚辰秋九月庆元路在城务多历年所屋舍倾摧不可支旧址污陋提领孟君勇撤而新之于是垦辟荒壤广袤凡五亩一角三十六步周围缭以土垣七十余丈乃相攸厥基前植门壝中为听事三闲华轩敞前厅两旁仍架夹荣左有神祠复加葺饰右列吏舍房库凡七闲厅之北特揭明轩为食息所又西偏为庖湢东南隙地元隶公籍向因潴水凿方池便民汲兹但加屏而弗堙亦防缓急用北有古井荐加完甃吉涓抡材鸠工晨夜展力事广而费繁会计不敷乃有里人王贤佐徇公乐义捐已帑以协赞之故凡廛居之慷慨者咸有助不踰月而告成厥功孟君讫不以劳绩自任必复旌其协相之勤者而俾识颠末余乃致其说曰征商非古也关巿之有征商虽见于周官六典之文而孟子犹以龙断为所从始唐建中兴元闲杨炎祖汉田制作三十取一之法至今天下行之而不疑盖凡通于时用者必在布帛金刀之属所以分财布利通有无商贾之事也由是关征廛税虽不出于隆古之政而后凡制国者亦因其利而不可革然求其利于为国之本则存乎轻赋薄敛以宽民力是之谓以义为利者也考其务之所辖不越在城及鄞一邑之广日实办课额中统钞一十二定有奇日不足则以月计月不足则增亏相补至岁终则足办不得以踰矣昔者急征苛取则四方舟车不至货财不聚日见其虚匮迫蹙无赖与民交通奚啻渔夺之为甚今也宽征薄取则远方之人闻而悦之辎装重载其来也孰御虽有遐陬异域将日聚宝货于吾境土中坐收三十而一之利不劳余力而充足者又何在锱铢掊克而计其赢亏为哉孟君向尝主台临海簿而亲民政稔知利病之源及来司征复能究其本始务在宽民力以厚其国□征羡输非所知也故因纪公宇之落成盖亦推孟君之用心仁厚能达体要不可不为来者劝俾咸知敦本抑末之道必在宽征以稔民力是为利国无穷之基也用是书之君名之霆字起东出仕名完哲笃金陵人】 
在城水马站其馆驿系宋涵虚馆旧址又为众乐堂在西南隅月湖至元十三年改置分南北二馆中通桥路南馆房舍九闲北馆三十闲
养济院在西北隅盐运分司西泰定元年民居延毁二年郡侯郭郁重建
急递铺在西北隅府桥北坐东元系宋宣诏亭自至元十三年置立
明远楼在帅府南旧子城上因经毁至治元年重建置铜壶更鼓司晨昏楼之东自宋有旗纛大将军祠附焉
社稷坛旧在府治西南一里今废迁于城西
　　　坊社
东南隅 【一十坊二十八社】 　西南隅 【一十坊三十九社】 
东北隅 【一十坊二十六社】 　西北隅 【一十坊三十七社】 
右坊社名号已见前志
　　　桥道 【并见前志】 
　　鄞县
　　　公宇
县治在郡城西北隅州西门里为附郭上县沿革已见旧志然以鄞名县昉于五代入国朝因宋旧治在东北隅去府治几五百步至大二年廉访分司既毁移署县治而县以分司地为之泰定二年尹阮申之重建翰林侍讲学士袁桷为记 【鄞于明号剧县地广民众切近大府故其治宜宏靓严壮以出政教旧治去府东几五百步至大二年廉访分司署毁分司则更署县治县乃治分司署因陋就简喑噎莫克有为者五阅考池阳阮君之来慨然曰为之不在我耶达鲁花赤完哲图公县丞张公主簿杨公咸可其议乃捐资以倡闻者兴起胥卒受功唯谨弗劳弗费百姓与成凡为屋八十楹重门雄闶正哙冥哕群曹列庑下燕处之房宿候之庐植新葺旧一齐完美肇谋于泰定乙丑之正月越六月事已因相率谒余记昔君之先公文安侯尝分刺是邦余时侍养先人侧识君童髦时恂恂端慎知其必远且大也及余以文字待罪翰林请告归田里而君适至蠹消役均义廪登实颂声满阡陌君之修乡校也余既获以敦本原张教化推广其绩今兹复幸齿名其闲岂偶然哉君名申之字周翰初同知台之黄岩再调温之瑞安咸有异绩今尹兹邑所树立又若是虽缕书以风天下其奚辞因为之记泰定丁卯春仲既望立】 
尉司在县东三里泰定元年尉周一夔刱建听事台门堂屋吏舍公廨并完袁桷记 【郡治绝江其地名甬东吴王居甬句为古浃口号甬江在今海滨海达于江入于奉化西酾于余姚萦纡回曲绵亘百余里鄞为县分东西以浮梁为界东之民习网罟鱼盐以自业其地膏沃有湖可以灌浸率不善垦治春至辄携其子弟文身擢歌出没于海岛伺危薄险对面成奸宄宪令昭著至死有所不避尉以巡督为职自宋雍熙闲置尉治于彼盖重其地以镇遏迄今数百年游手益伙捕系无虚日廨毁于兵踰五十年尉率其兵徒随所寓无常地讯录之所不具于观瞻莫格其非而任益以困矣至治三年庐陵周君一夔来视故址曰吾不可不自重首为外门复为廨门中建听事挟以宾荣辅以吏舍后设燕居以休其劳清流汇池花木列植周缭涂雘皆足以支永久吏有言者曰尉职在察盗囹圄不立奚尉之为兹土之民俗弊已久鹾禁之严莫穷其窟穴朝夕胠发累累旁午不有以居将曷能以有处尉笑曰道德齐礼夫子之训也狱巿无扰相国之言也阅数月狱以空告于是舆人有言曰尉之申申非取异以求新塞其奸慆养其淳真彼畴鳞鳞良苗氲氲尉之去兮将以告夫后之人役始于泰定元年秋八月成于二年之正月】 
大嵩巡检司未建公宇僦民居署事
小溪巡检司在县南四十五里
大嵩场盐司在县东一百里
来远亭在城东灵桥门北穴城洞门一所内通巿舶库临江石砌道头一片中为亭南有石墙围通行路北置土墙为界泰定二年副提举周灿刱盖厅屋并轩共六闲南首挟屋三闲以备监收舶商搬卸之所
来青亭在城西五里旧曰接官亭为屋三闲临流送迎舟次泰定四年县尹阮申之重修改今名
迎恩公宇一所在来青亭北
常平仓未立处所 【元统二年发下官本中统钞一百二十一定四十三两三钱三分每年照时直籴谷就于广盈仓收贮别无定额】 
义仓各都隅每社设义仓一所
盐仓在县东五里设置仓廒三闲
郡社稷坛在城西隅大卿桥南
雷雨师坛
风师坛在甬东隅
　　　乡都隅社 【名见前志】 
甬东隅
城西隅
老界乡 【一都至四都　九十一社】 
阳堂乡 【五都至十一都　七十九社】 
翔凤乡 【十二都至十六都　六十六社】 
手界乡 【十七都至二十二都　六十四社】 
丰乐乡 【二十三都至二十六都　四十三社】 
鄞塘乡 【二十七都至三十二都　八十六社】 
句章乡 【三十三都至三十四都镇都　三十六社】 
通远乡 【三十五都至三十九都　五十八社】 
光同乡 【四十都至四十三都　五十社】 
桃源乡 【四十四都至四十八都　五十六社】 
清道乡 【四十九都至五十三都　七十九社】 
湖田 【五隅　五十八社】 
　　　坊巷桥道 【已见前志者不录】 
</div>
    <div class="pagination">
<a href="至正四明续志_page10.html">上一页</a><span>...</span><a href="至正四明续志_page6.html">6</a><a href="至正四明续志_page7.html">7</a><a href="至正四明续志_page8.html">8</a><a href="至正四明续志_page9.html">9</a><a href="至正四明续志_page10.html">10</a><span class="current-page">11</span><a href="至正四明续志_page12.html">12</a><a href="至正四明续志_page13.html">13</a><a href="至正四明续志_page14.html">14</a><a href="至正四明续志_page15.html">15</a><a href="至正四明续志_page16.html">16</a><span>...</span><a href="至正四明续志_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
