<!DOCTYPE html>
<html>
<head>
    <meta charset="UTF-8">
    <title>元和郡县志 - 第 20 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县志 - 第 20 页/共 85 页</h1>
    <div class="content">　　曲阜县【丄西北至州四十五里】
　　本汉鲁县即春秋时鲁国伯禽所都其地即古炎帝之墟也自后或为鲁国或为鲁郡而县属焉髙齐文宣帝省鲁郡仍于鲁城置任城郡隋开皇三年罢郡仍移汶阳县理此属兖州十六年改汶阳县为曲阜县
　　防山在县东二十五里礼记曰孔子既得合葬于防即此是也
　　寿丘在县东北六里皇甫谧以为黄帝生于寿丘在鲁城东门之北
　　曲阜在县理鲁城中委曲长七八里今按季子台及大庭氏库及县理城并在其上
　　洙泗二水东自泗水县界流入又西南流经县北分为二流水侧有一城为二水之分会也南为泗水北为洙水二水之间即夫子领徒之所居也
　　沂水亦名雩水源出县东南八里坰泽俗名连泉泽在县东南九里鲁僖公牧马之地诗曰駉駉牡马在坰之野是也
　　阙里在县西南三里鲁城中北去洙水百余歩
　　两观在县东南五十歩定公二年雉门及两观灾即家语孔子戮少正卯之处
　　矍相圃在县西三里鲁城中
　　孔子墓在县西北三里鲁城之北
　　灵光殿鲁王所造在鲁城内按文选汉景帝子名余封为鲁王好理宫室而建此殿遭王莽乱宫室被焚建章皆隳壊而灵光殿岿然独存
　　泗水县【上西南至州一百里】
　　本汉卞县之地即春秋之灵□地隋分汶阳县于此城置泗水县属兖州
　　尼丘山在县南五十里叔梁纥祷尼丘山而生孔子梁父山在县北八十里西接徂来山封禅书曰古者封泰山禅梁父七十二家
　　山在县东北七十五里诗曰奄有防定公十一年左传曰齐人来归隂之田是也
　　泗水源出县东陪尾山其源有四四泉俱导因以为名盗泉源出县东北髙径山之隂淮南子曰孔子不饮盗泉之水
　　漏泽在县东七十里此泽漏穴有五皆方丈余深二丈以上其泽每夏积水秋冬漏竭将漏之时居人知之不过三日漏水都尽先以竹木作薄篱围之水族山积也菟裘故城在县北五十五里鲁隠公曰使营菟裘吾将老焉
　　任城县【紧东至州七十六里】
　　本汉旧县属东平国古任国太昊之后风姓也僖二十一年左传曰任宿须句皆风姓也注曰任今任城县也魏志曰文帝封鄢陵侯彰为任城王齐天保七年移髙平郡于此任城县属焉隋开皇三年罢髙平郡属兖州承注山在县东南七十六里云女娲生处按今山下有女娲庙
　　桓公沟源出县理西四十里萌山之下宋武北征记曰桓公宣武以太和四年率众平赵魏时遣冠军将军毛彪生凿此沟号曰桓公沟于今四十九年矣沟已填塞公遣宁朔将军朱超更凿石通之
　　女娲陵在县东南三十九里
　　魏王粲墓在县南五十二里
　　中都县【上西北至州一百里】
　　本鲁国邑也定公以孔子为中都宰一年四方皆则之礼记曰夫子制于中都四寸之棺五寸之椁由中都宰为司寇故城在今县西三十九里一名殷密城至汉以其地为东平陆县属东平国齐髙帝改平陆县为乐平县隋复改乐平为平陆县属兖州天宝元年改为中都割属郓州今却隶兖州
　　汶水北去县二十四里又北入西昌县界
　　桓水在县西八十里晋桓温进军北次金乡凿钜野三百里以通舟运自清水入河以是桓所凿故曰桓水亦曰桓河
　　青州【北海望】
　　【开元户五万五千一百三十二　乡一百二案元和户乡数写缺】
　　古少昊氏之墟禹贡青州之地舜时以青州越海辽逺分为营州禹复置九州武王克商封师尚父于齐营丘周成王少时命太公曰东至于海西至于河南至于穆陵北至于无棣【穆陵山在今琅琊沂水县界无棣今景城郡属县也】五侯九伯实得征之至二十九代为田和所篡和子孙强盛与燕赵韩魏楚俱称王五世至建为秦所灭分齐地置齐琅琊二郡汉元年更为临淄项羽立田都为王都临淄其年四月田荣击都走楚荣自立为王十二月楚击荣荣走平原项羽立田假为王荣弟横击假假走楚楚立田广为王三年韩信杀广汉立韩信为齐王五年信徙王楚六年以胶东等七十余城封皇子肥为齐王传国至厉王昌国除武帝复封次子闳为齐王后国除遂以齐为郡领县十二理临淄后汉改齐郡为齐国曹魏明帝封子芳为齐王寻即帝位晋武帝以弟攸为王子冏嗣永嘉末陷于石勒其后南燕慕容徳建都于此至慕容超宋武帝伐克之以沈文秀为青州刺史守东阳城为魏将慕容白曜所陷遂入后魏隋大业三年罢州为北海郡领县十隋乱陷贼武徳二年海岱平定改为青州置总管府
　　州境【东西二百七十里南北三百四十四里】
　　八封【西南至上都二千四百五里西南至东都一千五百五十五里】
　　【东至密州三百三十里南至沂州四百五十里】
　　【西北至棣州三百二十三里东北至莱州三百四十五里】
　　贡赋【开元贡　防文绫　　糖　海物赋　绵　绢】
　　管县七
　　益都　临淄　千乗　临朐　北海　寿光博昌
　　益都县【望郭下】
　　本汉广固县之地魏于今寿光县南十里益都城置益都县属齐国宋及后魏属齐郡隋开皇三年罢郡县属青州
　　淄水西去县五十五里
　　广固城在县西四里晋永嘉五年东莱牟平人曹嶷为刺史所筑有大涧甚广固故谓之广固初南燕慕容徳议所都尚书潘聪曰青齐沃壤号东秦土方二千里四塞之固负海之饶可谓用武之国广固者曹嶷之所营山川阻峻足为帝王之都徳从之及义熙五年宋武征慕容超于广固也城侧有五龙口险阻难攻兵力疲弊河间人文说曰昔赵攻曹嶷望风者以为渑水带城非可攻拔若塞五龙口城当必陷石季龙从之嶷请降后五日大雨震雷复开徙舟峄阳冉闵之乱段龛据之慕容恪攻围数月不克又塞五龙口龛遂降后无几又震开之今旧基犹存宜试修塞从之超及城中男女皆患脚弱病者大半超遂出奔为晋所擒
　　临淄县【紧南至州四十里】
　　古营丘之地吕望所封齐之都也太公后二十九代康公为田和所灭和立为齐侯后称王五代至王建为秦所灭秦立为县城临淄水故曰临淄自汉至后魏并属齐郡髙齐省隋开皇十六年移髙阳县理此改为临淄县以属青州焉
　　社山在县西北二十五里一名愚公山有愚公谷在山之隂
　　牛山在县南二十五里昔齐景公游牛山北望而叹曰美哉国乎古而无死将何去此晏子对曰古而无死则太公丁公之乐也君何预于此哉
　　营丘在县北百步外城中尔雅曰水出其前经其左曰营丘今临淄城中百丘淄水出其前经其左故曰营丘葵丘在县西北二十里桓公会诸侯于此
　　县理即古临淄城也汉齐郡亦理于此苏秦说齐王曰临淄城中七万户户不下三人即二十一万人又燕王谓苏代曰吾闻齐地清济浊河可以为固长城巨防可以为塞汉书田肯曰夫齐东有琅琊即墨之饶南有泰山之固悬隔千里持防百万齐得十二焉此东秦也非子弟勿王汉六年封皇子肥为齐王尽得故齐地人能齐言者悉与之
　　齐雪宫故址在县东北六里晏子春秋所谓齐侯见晏子于雪宫也
　　天齐池在县东南十五里封禅书曰齐之所以为齐者以天齐池也
　　齐桓公墓在县东南二十三里鼎足山上贞观十一年诏致祭禁二十步内不令樵苏
　　管仲墓在县南二十三里
　　晏婴墓在县东北三里贞观十一年诏十五步并禁樵苏
　　千乗县【上东南至州八十里】
　　本汉旧县也属千乘郡有盐官后汉和帝永元七年改千乗国为乐安郡千乗县仍属焉武徳二年于此置乗州八年废乗州千乗依旧属青州千乗者以齐景公有马千驷畋于青丘今县北有青丘县因以为名
　　淄水南去县二十八里
　　临朐县【上北至州四十里】
　　本汉县也属齐郡县东有朐山因以为名隋开皇六年改为逢山县属青州取县西逢山为名大业二年又改为临朐县
　　胊山在县东南二里
　　逢山在县西二十二里
　　破车岘在县东南三十五里按岘髙七十丈周廻二十里道径险恶因名破车岘
　　北海县【紧西北至州一百三十里】
　　本汉平寿县也属北海郡隋开皇三年罢郡置下密县于废郡中属青州十六年又于此置潍州取界内潍水为名大业二年废潍州仍改下密县为北海县
　　海水在县东北一百二十里禹贡曰海岱惟青州今按海东接莱州西接寿光县界
　　潍水南去县五十五里
　　胶水东去县八十五里与莱州胶水县中分为界公孙墓在县西
　　寿光县【紧西南至州七十里】
　　本汉旧县也属北海郡后汉改属乐安郡宋省寿光县隋开皇六年于县北一里博昌故城置寿光县属青州武徳二年属乗州八年废乗州还属青州
　　海水在县东北一百十里东接北海县界西接博昌县界
　　淄渑二水西自千乗县界流入去县四十里
　　博昌县【丄东南至州一百二十里】
　　本汉旧县属千乗郡昌水其势平博故曰博昌后汉以千乗郡为乐安郡博昌县仍属焉晋宋后魏并同髙齐省移乐陵县【今县东十二里乐陵故城】理此属乐安郡隋开皇三年罢郡乐陵县属青州十六年改为博昌县
　　济水北去县百步又东北流入海
　　海浦在县东北二百八里即济水东流入海之处水口谓之海浦
　　薄姑故城在县东北六十里齐旧都也
　　齐州【齐郡上】
　　【开元户四万九千一百五十七案乡数及元和户乡数竝写缺】
　　禹贡兖州之域春秋及战国时属齐国秦并天下为齐郡汉分齐郡立济南国今州即济南国之歴城县理也景帝三年为济南郡理东平陵属青州晋永嘉之后郡移理歴城即今州理是也后为石勒所据慕容氏亦有其地义熙五年刘平之宋元嘉九年分青州立冀州理歴城后魏将慕容白曜攻下歴城文帝改冀州为齐州与济南郡并理隋开皇十三年罢郡以所领县属齐州大业三年罢州为齐郡隋末陷于寇贼武徳元年海岱平定罢郡复州
　　州境【东西三百八十二里南北一百四十二里】
　　八到【西南至上都二千一百五里西南至东都一千二百里】
　　【东至淄州一百九十里西渡河至博州二百九十里】
　　【正南防西至兖州三百三十里正北微西至徳州二百四十五里】
　　【东北渡河至棣州三百五十里】
　　贡赋【开元贡　丝　葛赋　绵　绢】
　　管县九
　　歴城　全节　章丘　亭山　临邑　临济长清　丰齐　禹城
　　歴城县【上郭下】
　　古齐歴下城对歴山之下汉为歴城县属济南国晋属济南郡隋开皇三年罢郡县属齐州
　　华不注山一名华山在县东北十五里齐晋战于鞍齐败绩晋逐之三周华不注
　　州理城古歴下城也左传晋平公伐齐战于歴汉书郦食其说齐王田广罢歴下军守备韩信度平原袭破歴下因入临淄述征记曰歴城到营城三十里自城以东水弥漫数十里南则迫山实为险固也
　　神通寺在县东七十里琨瑞山中苻秦时沙门竺僧朗隠居也朗少事佛图澄尤明气纬隠于此谷因谓之朗公谷
　　全节县【上西南至州七十里】
　　本春秋谭国之地齐灭之汉以为东平陵县属济南郡宋省东字后魏为东陵至周省其全节县本是隋末土人李满率乡人据堡赡以家财武徳二年归国于堡置谭州及平陵县以满为谭州总管贞观元年废谭州县属齐州十七年燕亮搆逆满及男君球固守贼平县废有诏重置县改名全节以旌其功焉
　　济水在县北四十里
　　巨合城在县东南二十三里耿弇讨张步守巨里即此城也
　　章丘县【上】
　　本汉阳丘县也属济南郡髙齐文宣帝天保七年自髙唐故城移髙唐县理于此隋开皇十八年以博州亦有髙唐县改为章丘县属齐州取县南章丘山为名也武徳二年属谭州贞观元年废谭州又属齐州
　　东陵山在县南二十八里庄子曰盗跖死于东陵之上龙盘山在县东二十五里上有神迹是姜嫄所履处长白山在县东南三十里髙二千九百丈周回六十里齐记曰于陵城西三里有长白山即陈仲子夫妻所隠也
　　济水西去县十七里
　　县理城即黄巾城也在济水之南岸汉献帝建安中黄巾贼张角之所守也
　　亭山县【上西北至州九十里】
</div>
    <div class="pagination">
<a href="元和郡县志_page19.html">上一页</a><span>...</span><a href="元和郡县志_page15.html">15</a><a href="元和郡县志_page16.html">16</a><a href="元和郡县志_page17.html">17</a><a href="元和郡县志_page18.html">18</a><a href="元和郡县志_page19.html">19</a><span class="current-page">20</span><a href="元和郡县志_page21.html">21</a><a href="元和郡县志_page22.html">22</a><a href="元和郡县志_page23.html">23</a><a href="元和郡县志_page24.html">24</a><a href="元和郡县志_page25.html">25</a><span>...</span><a href="元和郡县志_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
