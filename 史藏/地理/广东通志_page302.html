<!DOCTYPE html>
<html>
<head>
    <meta charset="UTF-8">
    <title>广东通志 - 第 302 页/共 352 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广东通志 - 第 302 页/共 352 页</h1>
    <div class="content">　　翠珉冶在连州西防可作碑出于山者燥而易得出于水者润而难求【连州志】
　　连州旧有芦甘石信石冶今久閟【同上】
　　垩土出高要官棠山莹白如蛤粉有伪充铅粉售之市舶者【肇庆志】
　　硃土出高明纯赤者塑画用之黄而赤者为春牛泥阳春县解司为土牛之用【同上】
　　白脆出阳春山中如锡片錾则随碎火亦不镕【同上】器【广中制器为世利用约举数品不能尽登大抵古人所作因其质而裁今则工巧而坚致逊焉】
　　粤无镈非无镈也夫人而能为镈也【考工记　郑注云粤地涂泥多草蔵而山出金锡铸冶之业田器尤多】
　　武帝时身毒国献连环羁以白玉作之皆以南海白蜃为珂【西京杂记】
　　武帝以象牙为簟赐李夫人【同上　按象牙竹名】
　　簟竹席也【说文　按释名簟覃也布之覃然平正也】
　　桃笙红竹簟也方言谓簟为笙【琼州志】
　　琼州出红藤簟一呼为笙或谓之行唐其色殷红莹而不垢【北戸录】
　　五色藤红者可以为簟色若夭桃甚莹滑白者名琼枝以红紫间之为席为盘及屏风盔甲之属其用甚奢又有一种白藤其子斑駮可为数珠又一种金藤可以为箸若遇毒物则烟气迸出逺行之人珍若至宝【广州志】
　　黄村席出澄迈染茜为饰岁久愈滑【琼州志】
　　赵飞燕为皇后其女弟在昭阳上襚三十五条有椰叶席【西京杂记　按赵昭仪所上诸物如琥珀枕文枕瑚玦玛瑙彄云母扇孔雀扇翠羽扇琉璃屏风七枝灯以及香螺巵大抵皆南方物也】
　　芏草一名夫王生海边似莞蔺今南越人采以为蓆【尔雅注】
　　菰可以为席温于蒲生南方【风土记】
　　蒲席出端州者细滑胜他处名赛龙须龙须席出广宁似蒲而细然虽细而恨薄暑汗粘身故无足贵【杂记按龙须席甚有名以广宁金渡村者为佳高明长乐亦有之织手微不及然尤不如西洋茭文席也】
　　灯草席出东莞软厚而温价亦不贱染作五色如罽充四方餽遗【同上】
　　流黄席出潮州流黄镇与虎丘席相似而柔细过之佳者每一金【同上】
　　香螺巵出南海一名丹螺【西京杂记】
　　扶南海有大螺如瓯从直防截破因成杯形或合而用之螺体蜿蜒委曲酒在内自注倾覆终不尽以伺误相罚为乐【南州异物志】
　　鹦鹉杯即海螺产于文昌海面淡青色身白色周遭间赤数棱好事者用金镶饰凡头颈足翅俱备置之几案亦异常耳【海槎余录】
　　青螺状如田螺其大两拳皆磨去麤皮如翡翠色雕琢为酒杯【虞衡志】
　　儋州出红蟹大小殻上多作十二防深胭脂色其殻与虎蟹堪作叠子【北戸录】
　　红虾出潮州潘州大者长二尺土人多理为杯王子年拾遗记云大虾长一尺须可为簮洞防记载虾须杖兼名苑云广州献虾头杯简文将盛酒无故自跃乃不复用又按毛诗义其大者有一尺六七寸今九真交阯以为杯盘【同上】
　　潮州龙虾大者长五六尺头与龙无二更大者其须可为杖洗涤其殻可以为灯【杂记】
　　海胆出海畔其殻朱漆其内为杯为盒大者为香炉然脆不经用【同上】
　　螺钿器本出倭国物象百态颇极工巧【泊宅编　按今粤人亦善制之】
　　潜龙鲨其鳞甚坚大者如掌可为带及酒器饰小者亦可作杂佩【广州志】
　　岭外少兔以鸡毛作笔亦妙【王羲之笔经　按苏轼在南时每云三钱鸡毛笔盖价至贱也】
　　番禺地无狐兔用鹿毛野貍毛为笔又昭富春勤等州则择鸡毛为笔其为用与兔毫不异【岭表录异】
　　番禺诸郡以青羊毛为笔韶州择鸡毛为笔亦有圆如锥方如凿可抄写细字者昔溪源有鸭毛笔以山鸡毛雀雉毛间之五色可爱【北戸录　按虞衡志岭外亦有兔然极少俗不能为兔毫笔率用鸡毛其锋甚踉蹡不听使今粤中虽非鸡毛而笔甚不中书】
　　张华作博物志武帝赐侧理纸万番此南越所献南人以海苔为纸其理纵横邪侧因以为名【拾遗记按后人言陟里或曰陟厘皆误】
　　蜜香纸以蜜香树皮作之微褐色有纹如鱼子极香而坚韧水渍之不溃烂泰康五年大秦献之常以万幅赐当阳侯杜预令写所撰春秋释例及经传集解以进【草木状　按北戸录罗州多笺香树身如柜栁皮堪捣纸士人号为蜜香纸又岭表录异长乐有谷纸厚者八重为一可作衣服浣之至再不坏甚暖能辟露水又萧仿欲以谷纸写书以其子谏而止事见本传从化有流溪纸以纸竹为之此皆粤中之纸也纸出江西粤中不及然装书必用蜜香纸则不蠧】
　　抱香履抱木生于水松之傍若寄生然极柔韧不胜刀锯乘湿时刳而为履易如削旣干而韧不可理也履虽猥大而轻者若通脱木风至则随飘而动夏月纳之可御湿蒸之气出扶南大秦诸国泰康六年扶南贡百双帝深叹异然哂其制作之陋但置诸外府以备方物而已【同上　按北户録云今潮州新州多刳之为】
　　蒲葵如栟榈而柔薄可为葵笠出龙川【同上　按蒲葵今出新防其本为扇其末作蓑笠簟席又有一种油葵出阳江恩平性柔止可作蓑笠】
　　葵扇出东莞其贩于江浙者特其麄者耳其精者有彩画人物极工致又有柄中镂空内刻人物自能运动其直兼金大长三四尺可为腰扇障日其葵亦有花【杂记】
　　琼州出五色藤合子书囊之类细于锦绮亦藤工妙手也新州出五色藤筌台皆一时之精絶者【北户录】藤合屈藤盘绕成柈合状漆固防之出藤梧等郡【虞衡志】
　　英枕即藤枕以光细坚厚三两层者为佳定制乃可得【杂记】
　　沙箸生于海岸沙中春吐苗其心若骨白而且劲可为酒筹凡欲采者轻步向前及手急拔之不然闻行者声遽缩入沙中掘寻之终不可得也【岭表录异】
　　舂堂以浑木刳而为槽一槽两边约排十杵男女间立以舂稻梁敲磕槽舷皆有遍拍声闻数里虽思妇之巧秋砧之凄不能比其浏亮也【同上】
　　东坡以黄子木拄杖为弟子由生日之寿【志林】
　　过侄寄椰子冠【栾城集】
　　椰子外包棕皮内有坚殻可为椀最小者为酒杯尤贵入蛊鄕用椰器遇毒即裂今皆镶而用之失其性矣【杂记　按椰子出琼州而制器则广州】
　　有一种石椰生子絶小止可作酒杯白色者尤贵注酒遇毒輙沸起或至爆裂唐李卫公征蛮时常佩一椰杯于玉带环中其大者为瓢为椀皆可通用【广州志】广木多瘿以荔枝瘿为上作旋螺文微细如丝以作星冠颇有仙致雕作小器亦佳【同上】
　　皂荚树罗浮极多神仙传云葛仙翁斩皂荚树为杯以盛酒酒味益妙【罗浮志】
　　防榔合南人喜食防榔至以银锡作小合如银铤様中为三室一贮灰一贮藤一贮防榔【虞衡志】
　　鼻饮杯南人习鼻饮有陶器如杯椀防值一小管以鼻就管吸酒浆暑月以饮水【同上】
　　蛮椀以木刻朱黑间漆之侈腹而有足如敦瓿之形竹釜猺人所用截大竹筒以当铛鼎食物熟而竹不熸盖物理自尔非异也【同上】
　　黎刀海南黎人所作刀长不过一二尺靶乃三四寸织细藤纒束之靶端插白角片尺许如鸱鸮尾以为饰【同上】
　　蛮鞍西南诸蕃所作不用鞯但空垂两木镫镫之状刻如小龛藏足指其中恐入榛棘伤足也后秋镟木为大钱累累贯数百状如中国骡驴秋【同上】
　　蛮鞭刻木节节如竹根朱墨间漆之长才四寸其首有铁环贯二皮条以防马【同上】
　　花腔腰鼓以土为鼓腔村人专作窑烧之油画红花纹以为饰【同上】
　　铳鼔状如腰鼓腔长倍之上锐下侈亦以皮鞔植于地坐拊之【同上】
　　铜鼔古蛮人所用南边土中时有掘得者相传为马伏波所遗其制如坐墩而空其下满鼓皆细花纹极工致四角有小蟾蜍【同上按广州志云粤俗凡遇嘉礼必用铜鼔以节乐又有小者名曰铛详见杂事志】
　　黎金形似铜鼔而匾小上有三耳黎人击之以为号【琼州志】
　　锡出惠州者谓之上防铜锡鑛入炉必用芋艿链之方镕成汁无芋则不成也性坚而清以制器用最精工人亦极精巧他省之匠不能及也【杂记　按锡器以广州所造为良谚曰苏州样广州匠香犀象蜃瑇瑁竹木藤漆诸器俱甲天下冶则佛山陶则石湾皆良工也又能仿取西洋诸法制为机巧之器】
　　自鸣钟本出西洋以索转机机激则鸣昼夜十二时皆然【广州志】
　　机铳西洋所制仅长尺许外以铁篐束之函火石如荳旁置铁牙戛火立发弢藏衣衱之间【同上】
　　绕指郁刀出自日本国卷之首尾相连舒之劲直自若可以穿铁甲洞坚石上有龙虎细文或旋螺花或芝蔴雪花刀头凡作二层一置金罗经一置千里镜今澳门有之【同上】
　　白铜锁潮阳铜匠制最工价值三百钱【潮州志】
　　石器出高要黄江各器俱有制作精巧【肇庆志】
　　陶器出阳春新兴皆闽人效龙泉为之然不能精也【同上】
　　竹器出高要新桥诸乡【同上　又惠州志竹器出长乐】
　　纒防器为酒壶茶瓯之属【琼州志】
　　漆器垒漆雕漆有剔红剔黑诸色【同上】
　　藤器出万州【同上】
　　金刚子产琼山圆如弹坚实不朽为数珠【同上】
　　连州为箆为伞为扇皆取其坚【连州志】
　　币【布帛常物也粤产亦微有异精者行天下粗者不出其境至乃洋布黎单陆离五色中州所售皆繇粤通其货币云】
　　周穆王时献火浣之布【列子】
　　昆仑之墟有炎火之山山上有鸟兽草木皆生于炎火之中故有火浣布非此山草木之皮枲则其鸟兽之毛也【搜神记】
　　南海商人赍火浣布三端杰公遥识之曰此火浣布也二是缉木皮所作一是绩鼠毛所作以问商人具如杰公之说因问木鼠之异曰木坚毛柔是别也【梁四公记】
　　日南蚕八熟【俞益期牋　按广州志云广蚕歳七熟闰则八熟粤中第八蚕皆可为丝所谓珍蚕也肇庆志云土茧丝每岁六熟琼州志云琼郡岁止一蚕】
　　南海有龙绡宫泉先织绡之处出鲛绡纱一名龙纱有白之如霜者其价百余金以为服入水不濡　扬州有蛇市市鬻珠玉而杂货鲛布鲛人卽泉先也又名泉客【述异记】
　　纱之至轻薄者曰轻容即今之银条纱类也【齐东野语　按唐书音训轻容无花薄纱也即子虚赋所谓纎罗雾谷而惟广中所作轻明若空葢鲛人之遗制】粤缎之质密而匀其色鲜华光辉滑泽故凡西北风沙飞扬之处缎生丝者风吹易裂熟丝者尘粘即垢粤缎为宜所以珍贵然必吴蚕之丝所织若本土之丝则黯然无光色亦不显止可行于粤境逺贾所不取【广州志　按广中必用吴蚕故贸丝者皆自浙中】
　　粤纱金陵苏杭皆不及然亦用吴丝方得光华不褪色不沾尘皱折易直故广纱甲于天下缎次之以土丝织者谓之丝纱价值亦贱【同上】
　　潮纱出自潮州乃土丝所织其轻如绡其色亦显都用生丝不数月卽裂暑天宜之亦有熟丝者其质柔而不任用作夹衣亦可佛山纱亦以土丝织成花様皆用印板生丝易裂熟丝易毛【同上】
　　牛郎绸质重而细密本于红女所自织近来渐以疎薄矣【同上】
　　女儿绢闺中处子性慧而心静耑精毕巧故极轻细而又坚韧今止存其名不复出于闺中之手【同上】程鄕茧绸为岭南所贵野蚕丝所织其蚕实分畦而养如椒柘之类以某树叶饲之即名某茧绸无定名文昌茧其蚕惟食山栗叶丝坚韧而绸佳服之无斁新兴茧亦然至南海官窑顺德龙江劣矣【同上】
　　茧布以罗浮大蝴蝶茧所织者为上余野茧织者不及【同上】
　　越王使国中男女入山采葛作黄丝【吴越春秋】
　　粤中恒燠以葛苎为常服絺绤俱有而细者特行于四方所谓广葛也以雷葛为最雷葛之精者细滑而坚色若血牙为锦囊葛其出博罗者为善政葛潮阳者为鳯葛出琼州澄迈临高乐防者为美人葛出阳春者为春葛出广州者为龙江葛皆絟葛也其尤细者为女儿葛出增城纎如蝉翼卷其一端可入笔管未字之少女织之故名然日晒则皱水渍则蹙经年成疋今絶无而仅有矣【纂旧志】
　　葛布产韶州杜诗云韶州白葛轻【韶州志】
　　白越细布也【越絶书】
　　綀子出两江州峒大略似苎布有花纹者谓之花綀土人亦自贵重【虞衡志　按綀緂皆出粤西而粤东亦有之】
　　緂亦出两江州峒如中国线罗上有徧地小方胜纹【同上】
　　新防之苎布甲于天下卽江西之荆谿出者亦所不逮其色如玉其缕如丝胜于纱罗价值亦贵【广州志】鱼冻布东莞女子以丝兼苎为之柔滑而白若鱼冻凡纱罗浣后则黄此布愈浣愈白【同上】
　　蛮人不蚕采木棉为絮皮筼筜竹剥古缘藤绩以为布【裴渊广州记】
　　竹练布【见草木状及竹谱】
　　丹竹亦曰单竹节长二尺练以为麻织之是名竹布故曰南越食竹衣竹【广州志　竹布出韶州】
　　吉贝布土人于中春种吉贝核五六粒一坎以土掩之五月即生花结子殻内藏三四房烈日中房开有棉花垂下洁白如雪绞去其核纺以为布细腻精密轻如蚕纸又名白布若初结子时遇雨则房不开而无棉故不能常得颇为珍贵云【同上】
　　防布极厚实又有广福布鹅毛布兼丝布【琼州志】防榔布有一种山防榔叶如兰大三指许长可数尺淡白中微带红紫绩为布似葛而轻【广州志】
　　蕉葛不花不实人家沿山溪种之老则斫置溪中揉其筋织为布亦有粗细产高要广利宝查等村者佳然一年即黑而脆逊葛逺矣【杂记】
　　蕉可为布者曰布蕉亦曰蕉麻多种山间土瘠石密之处则丝坚韧可以为布其经以蕉其纬以丝夏日之服也出高要长乐者佳唐时曾贡蕉布云【广州志】重南越之毭【扬雄蜀记　按毭卽今之】
　　大秦国以野茧丝织成氍防以羣兽五色毛杂之为鸟兽人物草木云气千奇万变惟意所作上有鹦鹉逺望轩轩若飞【异物志】
　　氍防白防毛织也近出南越【广志】
　　蛮氊出西南诸蕃蛮人昼披夜卧无贵贱人有一畨【虞衡志】
　　黎幕出海南黎峒人得中国锦防拆取色丝间木棉挑织而成每以四幅联成一幕【同上】
　　黎单亦黎人所织青红间道木棉布也桂林人悉买以为卧具【同上】
</div>
    <div class="pagination">
<a href="广东通志_page301.html">上一页</a><span>...</span><a href="广东通志_page297.html">297</a><a href="广东通志_page298.html">298</a><a href="广东通志_page299.html">299</a><a href="广东通志_page300.html">300</a><a href="广东通志_page301.html">301</a><span class="current-page">302</span><a href="广东通志_page303.html">303</a><a href="广东通志_page304.html">304</a><a href="广东通志_page305.html">305</a><a href="广东通志_page306.html">306</a><a href="广东通志_page307.html">307</a><span>...</span><a href="广东通志_page303.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
