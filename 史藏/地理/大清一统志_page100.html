<!DOCTYPE html>
<html>
 <head>
  <meta charset="utf-8"/>
  <title>
   大清一统志 - 第 100 页/共 202 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大清一统志 - 第 100 页/共 202 页
  </h1>
  <div class="content">
   钦定大清一统志卷二百五
&lt;史部,地理类,总志之属,大清一统志&gt;
&lt;史部,地理类,总志之属,大清一统志,凉州府图&gt;
&lt;史部,地理类,总志之属,大清一统志,凉州府图&gt;
&lt;史部,地理类,总志之属,大清一统志,凉州府表&gt;
&lt;史部,地理类,总志之属,大清一统志,凉州府表&gt;
&lt;史部,地理类,总志之属,大清一统志,凉州府表&gt;
　　钦定四库全书
　　大清一统志卷二百六
　　凉州府【在甘肃省治西北五百六十里东西距九百三十里南北距五百二十里东至宁夏府中卫县界五百九十里西至甘州府山丹县界三百四十里南至番界四十里北至伊伯勒山四百八十里东南至兰丹府皋兰县界五百二十里西南至臧南山一百三十里东北至鱼海子边界四百八十里西北至山丹县界二百六十里自府治至京师四千三百四十里　伊伯勒旧作亦不刺今】

　　分野天文井鬼分野鹑首之次
　　建置沿革禹贡雍州之域战国及秦为月氐地汉初为匈奴休屠王地武帝元狩二年开置武威郡【见本纪而地理志作太初四年开不同】后汉因之属凉州魏文帝分置凉州晋因之其后前凉后凉北凉皆都于此【前凉张轨后凉吕光皆都姑臧北凉沮渠防逊初都张掖后迁姑臧】后魏神防中改州为镇【见地形志按神防中凉州尚属北凉与纪传不合】太和十四年复置凉州领武威等郡【见李吉甫元和郡县志】后周置总管府隋开皇初郡废大业初府废复改州为武威郡唐武徳二年复曰凉州置总管府七年改都督府贞观元年分属陇右道咸亨元年为大都督府上元二年为中都督府景云元年为河西节度使二年分属河西道【唐书方镇表初治凉州大厯元年徙治沙州咸通四年复置治凉州】天寳元年复曰武威郡乾元元年复曰凉州广徳二年陷于西蕃宋初曰西凉府景徳中陷于西夏元至元十五年降为西凉州属永昌路明洪武九年改置凉州衞属陜西行都司
　　本朝初因之雍正二年改为凉州府属甘肃省领县五
　　武威县【附郭东西距四百里南北距一百里东至松山三百十里西至永昌县界九十里南至番界四十里北至镇番县界六十里东南至古浪县界九十里西南至姑臧山一百三十里东北至镇番县界一百里西北至永昌县界九十里汉置姑臧县为武威郡治后汉因之三国魏兼为凉州治晋因之后魏改曰林中至隋仍曰姑臧为武威郡治唐武徳三年又分置神乌县贞观元年省总章元年复置改曰武威神龙元年复曰神乌与姑臧县俱为凉州治广徳中随州防吐蕃废宋时属西夏元为西凉州明为凉州衞　本朝雍正二年改置武威县属凉州府治】镇番县【在府东北二百里东西距七百里南北距四百十里东至寜夏府寜朔县界六百里西至永昌县界一百里南至武威县界一百三十里北至伊伯勒山二百八十里东南至古浪县界四百九十里西南至永昌县界一百二十里东北至鱼海子二百八十里西北至额齐讷一千二百五十五里汉置武威宣威二县属武威郡后汉因之晋省武威为宣威县地后魏改置武安郡西魏废入姑臧县唐置白亭军后防吐蕃废明洪武二十九年始分置镇蕃卫属陜西行都司　本朝初因之雍正二年改置镇蕃县属凉州府　伊伯勒译见前　额齐讷旧作亦集乃今改】永昌县【在府西北一百六十里东西距一百八十里南北距二百六十里东至武威县界七十里西至甘州府山丹县界一百一十里南至雪山一百八十里北至边墙八十里东南至武威县界七十里西南至北石崖一百八十里东北至镇蕃县治二百五十里西北至山丹县界一百十里汉置番和县属张掖郡为农都尉治后汉因之晋改曰番和属武威郡后凉分置畨和郡后魏曰番和郡周废郡置镇隋开皇中复置番和县属武威郡唐初复曰番和咸亨元年于县置雄州调露元年州废属凉州天寳三载改曰天寳长庆中复为番和后防吐蕃废宋为西凉府地后属西夏元至元十五年置永昌路属甘肃行省明洪武三年改置永昌衞属陜西行都司　本朝初因之雍正二年改置永昌县属凉州府】古浪县【在府东南一百三十里东西距二百里南北距一百三十五里东至平番县界一百六十里西至武威县界四十五里南至平畨县界七十五里北至武威县界六十里东南至黒川二百里西南至可可口番界八十里东北至边墙一百七十里西北至边墙三十里汉置苍松县属武威郡后汉曰苍松晋因之东晋太元中吕光改曰昌松兼置昌松郡寻改东张掖郡后魏复曰昌松郡后周郡废隋开皇初改县曰永世后复曰昌松属武威郡又属凉州乾元后陷吐蕃废宋属西夏元属永昌路明初属荘浪衞正统三年分置古浪守御千户所属陜西行都司　本朝因之雍正二年初改置古浪县属凉州府】平番县【在府南三百三十里东西距二百七十里南北距三百四十里东至兰州府皋兰县界一百二十里西至西寜府碾伯县界一百五十里南至皋兰县界一百九十里北至古浪县界一百五十里东南至臯兰县界一百九十里西南至红谷城连城土司界一百九十里东北至阿坝堡边墙二百四十五里西北至连城土司界一百四十里汉金城郡枝阳县地晋建兴四年张实分置广武郡后魏又置广武县隋开皇初郡废改县曰邑次寻改为广武后又改邑次大业初又改曰允吾属武威郡唐武徳三年复曰广武属兰州乾元后陷吐蕃废宋属西夏元置荘浪县属永昌路明洪武十年改置荘浪衞属陜西行都司三十一年废为荘浪守御千户所永乐元年复为衞　本朝康熈二年仍降为荘浪所雍正二年改置平番县属凉州府】
　　形势天梯亘前沙河绕后左有古浪之险右有西山之固【镇志】东控寜夏南距黄河西连番部北际沙漠一线岩疆三边重镇【通志】
　　风俗金气坚刚人事慷慨【乐史太平寰宇记】地既僻逺众杂羌囘怙力负强人懐贲育之志【明赵时春忠节祠碑】
　　城池凉州府城【周十一里有竒门四濠广六丈八尺明洪武十年因旧改筑万厯中甃砖増筑东闗城周里许】镇番县城【周六里有竒门三濠广八丈明成化初筑万厯三年甃砖】永昌县城【周七里有竒门四濠广二丈三尺明洪武二十四年因旧修筑　本朝乾隆二十九年复修】古浪县城【周二里七十五步门二东南倚山西北有濠明正统中因旧修筑　本朝乾隆二十九年増筑周四里有竒】平番县城【周八里有竒门三元至元初筑】
　　【明洪武十年重筑甃砖至夲朝乾隆二十四年复修】
　　学校凉州府学【在府治东南隅即旧衞学明正统中建入学额数二十名】武威县学【在府治北　本朝雍正二年建入学额数十五名】镇番县学【在县治东即旧衞学明成化十一年建入学额数十五名】永昌县学【在县城东即旧衞学明宣徳年建入学额数二十名】古浪县学【在县城内　本朝雍正三年建入学额数八名】平番县学【在县治前即旧荘浪衞学　本朝康熈十九年迁建入学额数十二名】天山书院【在武威县乾隆二十七年建旧志有成章书院在儒学后康熈四十三年凉荘道武廷适建久废又永昌县有丽泽书院在明伦堂东乾隆十二年知县李炳文建】
　　户口【原额屯丁二万五千二百三十二更名丁七百七十二原额投诚番民一千四百三十六户又滋生四百七十一户】
　　田赋【屯田熟地二万五千六十顷三十四亩一分三厘零额徴地丁银七百六十九两三钱三厘零粮七万六千五十九石九斗二合零更名田七百一十三顷二十七亩四厘零额徴地丁银一百八十五两三钱七分三厘零粮四千八百六十六石七斗一升五合零番地八顷三十九亩七分又七十九叚额徴粮二十七石三斗九升六合零】
　　山川青山【在武威县东二百五十里上多松柏冬夏常青】松山【在武威县东三百一十里上多古松】西山【在武威县西二十里峯峦若莲花峯下石五色成文如兽形一名莲花峯县志上有药泉水可疗病】第五山【在武威县西一百三十里炭山堡西南隋书地理志姑臧县有第五山寰宇记第五山夏函霜雪有青泉茂林悬崖修竹自古为士所居尤多窟室尚有石牀石几遗迹】天梯山【在武威县南八十里崔鸿十六国春秋晋大兴三年京兆人刘宏挟左道客居天梯第五山然灯悬镜于山穴中为光明以惑百姓吕光麟嘉三年叚业疗疾于天梯作表志诗魏书太延五年议讨沮渠牧犍李顺等言自温圉河以西至于姑臧城南天梯山上冬有积雪深至丈余春夏消释下流成川引以灌溉元和志天梯山在姑臧县南二十五里明统志天梯山在凉州城南八十里山路﨑岖如梯】青岩山【在武威县南寰宇记山下有湫甚广人触之立有风雹暴至通志在县南一百六十里今名青羊山】车轮山【在武威县西南九十里山巅髙峻有路盘折而登】姑臧南山【在武威县西南一百二十里西连永昌县界汉书地理志姑臧县南山谷水所出十六国春秋沮渠防逊事佛于凉州南百里石崖中大造佛像元和志姑臧南山一名雪山在县南一百三十里寰宇记番和县南山一名天山又名雪山山涧千余里其髙称是连亘数郡界美水丰草尤宜畜牧葱岭以东无髙于此行都司志姑臧南山在凉州衞西南一百二十里又雪山在永昌衞南一百八十里与凉州衞山相连炎夏积雪不消亦名祁连山　按此山接西连山丹甘州髙台肃州之祁连山以及塞外之雪山脉皆连亘名多互称故杜佑通典曰自张掖而西至于庭州相去三千五六百里而山皆周徧】阿噜山【在镇番县南三十里东与苏武山相接阿噜山旧作阿鹘山今　改】　伊伯勒山【在镇番县北二百八十里边外　伊伯勒译见前】苏武山【在镇番县东南三十里山右有苏武庙俗传为苏武牧羊处】黑山【在镇番县西南六十里旧有黑山闗又西南十里有红崖子山石色多赤】来伏山【在镇番县西北八十里地接塞外其山髙首俯遥拱县治如拜伏之状故名】燕支山【在永昌县西西接甘州府山丹县界隋书地理志番和有燕支山即此行都司志青松山在永昌衞西八十里又名大黄山焉支山盖一山而连跨数处西陲今畧山在髙古城北一里袤八十里广二十里山产大黄又产松木故以为名】南山【在永昌县南二十里俗名照面山】金山【在永昌县北二十里按寰宇记苍松县有金吕山山有鸟形似雀见人即以嘴啄石自圗其形以示人疑即此或谓即】
　　【丽水所出之山误】脱懽山【在永昌县北四百里边外】炭山【在永昌县东南二十里产石炭】马蹄山【在永昌县东北二十五里山下巨石上有马蹄迹故名】东山【在古浪县东二里】黒松林山【在古浪县东四十五里上多松】西山【在古浪县西五十里亦名雪山】白岭山【在古浪县西寰宇记在昌松县西南山顶冬夏积雪望之浩然寒气异于余处深冬人絶行路鸟飞不下】黄羊川山【在古浪县东南五十里羣山环峙中夹平川】柏林山【在古浪县东南七十五里上多柏】仁夀山【在平番县西五里】刀棱山【在平番县北武胜堡南又兀尔兎山在堡西石嘴山在堡北】马牙山【在平番县北八十里北通镇羌堡】平顶山【在平番县西南六里】万花山【在平番县西南荘浪彚纪山去大通堡二十五里相近有黒山产煤炭又龙王庙山去堡十五里山下有泉甚暖】棋子山【在平番县西南二百里相连者为桌子山道险林宻为番人巢穴　本朝雍正二年官兵平叛番于此】石佛山【在平番县东北二十五里崖上有石佛像】大松山【在平番县东北一百二十里接兰州府臯兰县界山多大松其北又有小松山在阿坝堡南十五里明时议边事者以二山控御邉陲为荘浪要地】葡萄山【在平番县西北一百三十里与雪山相距】琵琶山【在平番县西北元和志广武县西北一百五十一里北凉沮渠逊拥众南保琵琶山即此寰宇记其山峻险曲折有似琵琶首元统志宋李宪复兰州时广武已废莫寻其迹询之乡耆言此去向北微西有枇杷山盖讹琵琶为枇杷也明统志在兰州西北一百三十里误】洪池岭【在武威县东南晋永和中石虎将麻秋伐凉王擢略地广武越洪池岭至于曲栁姑臧大震太元初符秦伐凉张天锡使常据军于洪池战死旧志岭在凉州衞南吕光初张大豫攻姑臧求救于岭西诸郡即此岭之西也】摩天岭【在永昌县南七十里】乌稍岭【在古浪县南六十里安逺堡东五里接平番县界长二十里】分水岭【在平番县一百三十五里岭峤有水分流注南为荘浪水北为古浪水】亥母山洞【在永昌县北二十里山洞有石佛】甘酒石【在古浪县南行都司志自古浪所城南入峡十五里道左有石屹立如崇台巨屋居人酿酸者取片石火炽而投之即成佳醖】谷水【在武威县东其北流径镇番县东出边海亦名武始泽即今三岔河也汉书地理志姑臧县南山谷水所出北至武威入海行七百九十里魏书地形志武威郡防城县有武始泽郦道元水经注都野泽上承姑臧武始泽泽水二源东北流为一水自姑臧县故城西北北流又东北迳马城东谓之马城河又东北与横水合水出姑臧城下侧城北流注马城河又东北清涧水入焉又与长泉水合又东北迳宣威县故城南又东北迳平泽晏然二亭东又东北迳武威县故城东届此水流两分一水北入休屠泽一水又迳一百五十里入潴野旧志三岔河在今凉州衞东北三十里上源曰金塔寺山口涧源出天梯山北流至南把截堡西分为二流一支北流迳卫城又西屈迳城北而东流至三岔堡一支东北流迳南把截堡北又东迳衞城东至三岔堡与西一支合又合杂木山口涧是为三岔河至镇番衞南分为二小河径衞之西南溉田又东北经衞东三十里又北潴为白海　按今三岔河防诸山涧之水而成行都司志所谓蹇占山口土弥干山口金塔寺山口涧为正源舆图则以杂木涧及黄羊川为正源今各分着于下】
　　五涧水【在武威县东十六国春秋秃髪傉檀宏昌五年姚兴以凉】
　　【州授傉檀进次五涧遂入姑臧水经注武威清涧水俗谓之五涧水出姑】
　　【臧城东西北流注马城河旧志祝穆方舆胜览源自番和县界流入白海今有】
　　【杂木涧在凉州衞东南七十里源出天梯山北流迳上古城堡西又东北迳大河驿东又北合黄羊川折而西北流入三岔河其黄羊川在衞东南一百七十里源出古浪雪山有灌溉之利盖即水经注五涧水也　按此水本在城东自寰宇记谓出番和县界行都司志遂以土弥干川当之误】土弥干川水【在武威县西南五十里寰宇记番和县有土弥干川古匈奴为放牧之地鲜卑语髓为土弥干言此川土肥美如髓故名行都司志土弥干山涧在凉州衞西南七十里即五涧谷水又有蹇占山口涧在衞西一百五十里旧志土弥干涧自衞西南大口子北流迳衞西又东北流左合蹇占山涧入三岔河其蹇占山涧亦名涧水源出永昌衞南雪山东北流迳炭山堡又东迳柔逺驿又东北合土弥干涧】松陜水【在古浪县南汉书地理志武威郡苍松县南山松陕水所出北至揟次入海顔师古曰松古松字陜下夹反两山之间也旧志今名古浪水在古浪所南八十里有二源一出分水岭一出所东南山俱北流至城东合为一又东北流出邉　按此水由土门堡南出邉又东北百余里潴为泽即汉志所云入海也】长泉水【在古浪县北水经注长泉水出姑臧县东楫次县西北厯黄沙阜而东北注马城河旧志今有沙河在凉州衞东北五十里源出塞外红泉西流入邉折而北流入三岔河】浩亹水【在平番县西水经注浩亹河自西平之鲜谷塞尉故城南东南合湛又东迳养女北山东南左合南流川水又东迳浩亹县故城南又东注湟水西逰荄西大通河发源塞外自西寜后脑流至荘浪南流绕鲁土司地又东流入湟水夏月水涨用木筏以渡水大暴涨虽筏亦不能行通志西大通河在县西一百二十里自大通衞界流入东南经西大通堡西又南合湟河与西寜碾伯县接界即浩亹水也】润水【在平番县西东南流入兰州府臯兰县界汉书地理志今居县涧水出西北塞外至县西南入郑伯津水经注谓之润水自塞外南流迳令居县故城西又南迳永登亭西厯黒石谷南流注郑伯津通志有可可川源出古浪安逺堡西南三十里南流迳大通堡东五十里又东南流径所西南四十里径红城子入湟河湟河即古润也】逆水【在平番县西南流入臯兰界汉书地理志允吾县乌亭逆水出参街谷东至枝阳入湟水经注逆水出参街谷东南流迳街亭城南又东南迳阳非亭北又东南迳广武城西又东迳枝阳县故城南东南入于湟元和志乌逆水在广武县西南二十里许寰宇记逆水今名丽水源出昌松县南金山旧志荘浪河源出分水岭南流绕荘浪城西而南至苦水堡十里入黄河　按此即古逆水也今虽不入湟河然上流去湟水入黄处甚近盖水道微有变耳】水河【在平番县东一百五十里南流入黄河又金荘水在县东二百里大青羊水在裴家堡北一百余里小青羊水在堡北二百余里俱在境外】水磨川【在永昌县西二十里一名云川源出雪山东北流迳新城堡北又东北迳水磨堡西又北流出邉入小海子水流迅急引以转硙灌田其利甚又有考来河在县西南八十里东北流入水磨川按舆图此水流二百余里又五百里许潴于泽其长与三岔河相等旧志谓入三岔河误】牧羊川【在永昌县北三十里】文车泽【在武威县东元和志在姑臧县东三十里前秦苻坚遣茍苌毛盛伐凉造机械冲车于此因名】休屠泽【在镇番县东北书禹贡雍州原隰底绩至于潴野汉书地理志武威县休屠泽在东北古文以为潴壄泽水经注武威北有休屠泽俗谓之西海其东有潴野泽俗谓之东海通谓之都野顾野王括地志潴野泽在姑臧县东北一百八十里元和志姑臧县有白亭军因白亭海为名旧唐书姑臧有猪野泽寰宇记姑臧县白亭海水色洁白因以为名又东有逹狄回海行都司志白亭海一名小润端海子五涧谷水流入此海旧志白亭海即潴野泽也　按舆图今三岔河自镇番东北出邉又三百余里潴为泽方广数十里俗名鱼海子即白亭海古休屠泽也去凉州殆五百里括地志西陲今畧皆谓在城东北一百八十里疑误指松陜水所潴之泽也】干柴沟【在平番县东荘浪彚纪松山堡有干柴窊秃墩子二沟微有泉従南往北交流沿河引水灌田一千亩】柏岭沟【在平番县北岔口堡东二十五里又寛脑沟在堡西二十里水岭沟在堡南十五里黄草沟干沙沟皆在堡东北二十五里】大盐沟【在平番县东南沙井堡西三十里柴家台居民煑盐于此】永昌渠【在武威县西南五十里引土弥干川分六坝溉田一千四百余顷又金塔寺渠在县南五十里分十五坝延六十余里溉田八百余顷杂木口渠在县南七十里分十五坝延七十里溉田一千五百余顷黄羊川渠在县东五十里分七坝溉田四百八十余顷　按县志县南五十里有杂木渠有六坝又有大七渠与永昌金塔等共为六渠溉田一万一千五百一十八亩】四坝渠【在镇番县东十里又县东八里有三坝渠又东十二里有五坝渠又东三里有新河为下四坝渠南十里有小二坝渠又南十五里有更名坝渠西二十里有大二坝渠三十里有头坝渠五十里有黒山坝渠一百一十里有三岔坝渠皆引三岔河水溉田三千八百九十二顷】蹇占河渠【在永昌县东南二十里分十二坝延五十里溉田一千六百六十余顷又五颗树渠乌牛坝渠皆在县东北溉田三百四十余顷又县南有北城渠溉田五十六顷又大坝渠溉田二百余顷又南十五里有者来坝西南二十五里有乱泉渠溉田二百余顷又县北有东泉渠溉田二百六十余顷又县东有中暖泉渠下清河渠溉田七十余顷又县西南九十里有大河口渠溉田一千二百九十顷】古浪渠【在古浪县北五里分置长流等土坝又县东北六十里有土门渠又城北五里有大靖山渠分置大河等三坝大靖泉渠又县南有暖泉埧共溉田二千二百余顷】大通渠【在平番县西大通堡河东之渠三河西之渠一皆引大通河水溉田一百三十余顷】岔口渠【在平番县西北岔口堡引荘浪河水分五渠溉田二十五顷又有武胜堡渠在武胜堡有二渠分引山水溉田十三顷】庄浪渠【在平番县南河西之渠八河东之渠九皆引庄浪河水溉田三百七十六顷又有苦水堡河东渠六引荘浪河水分五道溉田七十七顷】鸭儿湖【在镇番县东五十里中多芦草又天池湖在县北二十里相传有龙潜其中旱祷輙应】栁林湖【在镇番县东北一百二十里有东渠西渠中渠外西渠红沙渠梁红渠栁园渠共溉田二千四百九十八顷　本朝乾隆元年设水利通判管理】摆言湖【在平番县东北边外荘浪彚纪湖在阿坝营迤北二百八十里】灵泉池【在武威县南水经注武始泽径姑臧城西东北流水侧有灵渊池王隐晋书曰汉末博士炖煌侯瑾善内学语弟子曰凉州城西泉当竭有双阙起其上至魏之嘉平中武威太守条茂起学舍筑阙于此泉上填水造起门楼与学阙相望泉源陡发重导于斯故有灵源之名也寰宇记灵泉池在姑臧县南城中】天池【在武威县西南一百】
　　【二十里山上四时不涸】鱼池【在武威县东北一里濶二百歩周围有湖草】
　　【树防密为公余闲逰息之所】小池【在镇畨县东四十里俗呼龙潭】白
　　盐池【在镇畨县界元和志武兴盐池局黛盐池并在姑臧县界百姓咸取】
　　【给焉行都司志有新中沙白盐池在镇番卫东五十里周二里又三坝白盐池】
　　【在卫东三十里周三里鸳鸯白盐池小白盐池皆在卫西北二百二十里边外明初曽设鹾司后因边外商贾不行故废】硝池【在永昌县北八十里】青盐池【在永昌县东北境外连镇番县界】龙潭池【在平番县北三十里水旱无盈缩】近城泉【在武威县东五里又黒水林泉在县东三十里红水泉在县东五里其水色微红海藏寺泉在县北十里已上四泉皆流入沙河溉田甚广】暖泉【在武威县东一百二十里又有暖泉在永昌县西南一十里二穴涌出四时常温东北流入水磨川又一在永昌县东三十里一在县西一里】一碗泉【在永昌县西四十里又鹿泉在县西北一百里】马跑泉【在永昌县北三百一十里又髙泉在县北四百三十里平泉在县东北二百六十里赤纳泉在县东北五百里皆在边外】双泉【在永昌县西北二百里亦名双井又草茅泉在县北六十里矮鹿泉在县东北七十里】青羊泉【在平番县东五十里乂四眼泉在县东南七十里犂耙泉在县西四十里】龙泉【在平番县南水经注允街县有龙泉出允街谷泉眼之中水纹成蛟龙或试挠破之寻平成龙畜生将饮者皆畏避而走下入湟水】罗锅泉【在平番县北七十里泉周七步冬夏不涸又沙泉在县东北八十里又裴家堡界有香沟泉溉田甚广】沙井【在镇番县西北二十五里青盐池西边外又井在县西北二百二十里小白盐池邉甘冽可饮】三井【在镇畨县西北二百四十里邉外有泉三处又有乱井儿在县西北七十里边外有泉数处因名】
　　古迹姑臧故城【今武威县治汉置为武威郡治三国志魏文帝初置凉州时卢水胡反帝以张既为刺史由且次至武威遂进军显美击胡大破之上疏请治左城筑障塞置烽堠邸阁以备胡晋永寜初张轨为凉州刺史是为前凉十六国春秋光熈元年轨大城姑臧其城本匈奴所筑南北七里东西三里地有龙形故名卧龙城太寜初张茂复大城姑臧符坚建元十二年遣茍苌等伐凉张天锡出降坚以梁熈为凉州刺史镇姑臧二十一年吕光平龟兹还至安弥武威太守彭济执熈降光入据姑臧是为后凉姚兴宏始五年因吕隆以秃发沮渠二冦交逼表请内徙兴乃遣齐难迎隆以王尚为凉州刺史秃发傉檀宏昌五年姚兴使傉檀代王尚为凉州刺史傉檀遂自乐都迁都姑臧是为南凉嘉平三年南还乐都魏安人焦谌保据南城推焦朗为凉州刺史沮渠防逊永安十二年攻拔姑臧元始五年迁都姑臧起城门诸观是为北凉后魏太延五年亲征凉州沮渠茂防出降初为镇太和中复置凉州水经注姑臧城武威郡及凉州治也本匈奴所筑张氏増筑四城相去各千步并旧城为五街衢相通二十二门随大业十三年为李轨所据唐武徳二年平之复置凉州元和志州理姑臧县因姑臧山为名亦言古匈奴盖臧城后人讹为姑臧其城不方有头尾两趐名为乌城武徳三年又于城内置神乌县贞观元年废总章元年复置曰武威神龙元年复为神乌与姑臧分理神乌理西姑臧理东广徳元年防于吐蕃其后吐蕃衰乱咸通二年归义军节度使张义潮始奉凉州来归其后复絶五代唐长兴四年凉州留后孙超遣使来求旌节因拜为节度使清泰元年留后李文谦来请命晋天福七年州人逐文谦灵武帅冯晖遣牙将呉继勲代为留后明年髙祖遣泾州押牙陈延晖安抚凉州州人共刼留之立以为刺史汉隐帝时凉州留后折通嘉施来请命即以为节度使广顺二年嘉施复遣人请命帅因拜充州牙将申师厚为西河节度使显徳中师厚为吐番首领折逋支等所逐凉州不复命帅宋干徳四年知西凉府折逋葛支遣使来自是世受朝命至道三年凉州复来请帅诏以殿直丁惟清知州事成平六年李继迁攻西蕃遂入西凉府六谷都首领潘罗支集六谷诸豪及者龙族合击继迁继迁大败遁死景徳元年罗支为继迁余党所害六谷诸豪复推其弟师铎督为首领天圣六年为赵元昊所陷元初曰西凉府后降为西凉州明洪武三年归附设凉州衞明统志姑臧废县在衞东北二里唐凉州治遗址尚存又有永昌城在衞北三十里元永昌路治此】鸾鸟故城【在武威县南汉置属武威郡后汉永康元年当煎羌攻武威叚频追击于鸾鸟大破之晋废十六国春秋永和三年秦将王擢代凉至曲栁张重华使谢艾拒之艾次神鸟与前锋战败遁还河南后汉书注鸾鸟故城在昌松县北寰宇记昌松县有鸾鸟城前凉张轨时有五色鸟集于此遂筑城以美之后魏武帝改为神鸟城　按元和志唐神鸟本汉鸾鸟县张天锡改置武兴县旧志鸾鸟县至后魏废神龙二年于故城置嘉麟县今攷武兴嘉麟皆在今县西北恐皆误寰宇记谓张轨置鸾鸟后魏改神鸟亦非】休屠故城【在武威县北汉书元狩二年霍去病出陇西收休屠王祭天金人太初三年置居延休屠以衞酒泉地理志武威郡休屠县都尉治熊水障北部都尉治休屠城晋省后魏复置地形志武兴郡领休屠县又武威郡襄城县有休屠城水经注武始泽东北流迳马城东城即休屠县之故城也隋时又省元和志休屠城在姑臧县北六十里汉休屠县也又寰宇记姑臧县有祖厉城一名马城又有鹯隂城在县东俗名正隂城盖皆五凉时所侨置非汉县也】武兴故城【在武威县西北十六国春秋晋永嘉五年张轨以秦雍流人于姑臧西北置武兴郡统武兴大城焉支襄武晏然新鄣平狄司监等县姚兴宏始三年姚硕徳至姑臧表以姜纪为武兴太守屯据晏然魏书地形志武兴郡领晏然马城休屠三县元和志凉州管嘉麟县东南至州七十里本汉宣威县地张轨于此置武兴郡吕光改置嘉麟县后废万嵗通天元年重置又魏书地形志襄武县属武威郡隋志姑臧有后魏置襄武县西魏废】宣威故城【在镇番县南汉置县属武威郡后魏废水经注马城河东北迳宣威县故城南】武威故城【在镇番县北汉置县属武威郡晋省水经注武威县在姑臧城北三百里马城河迳其城东汉太初四年匈奴昆邪王杀休屠王以其众降置武威县即此寰宇记武威县在番和县西北三百里误】显美故城【在永昌县东汉置属张掖郡后汉改属武威郡三国魏黄初中凉州卢水胡反张既讨之军至武威胡引还显美既至武威复进平显美击破之晋仍属武威郡十六国春秋吕隆神鼎元年秃发傉檀攻昌松太守孟祎于显美又傉檀嘉平三年沮渠防逊来伐至于显美破车盖鲜卑徙户于此而还又防逊永安十一年伐南凉自西郡进至显美而还隋书地理志姑臧旧有显美县后周废】番和故城【在永昌县西汉置属张掖郡地理志张掖郡畨和县农都尉治晋曰畨禾后凉置畨禾郡十六国春秋吕纂咸寜元年封弟宏为畨禾郡公姚兴宏始五年以郭将为畨禾太守魏书地理志凉州领畨和郡隋书地理志武威郡畨和后魏置畨和郡后周郡废置镇开皇中为县元和志天寳县东至凉州一百八十里本汉畨和县北凉沮渠防逊立为畨和郡后魏太武帝平凉罢郡置军开皇三年改为县天寳中改为天寳县寰宇记唐咸亨元年于县置雄州调露三年州废天寳三年三月以界内天寳山出醴泉并石花民取以为面贫者赖之遂改为天寳县至长庆中仍为畨和县元史地理志永昌路元初为西凉府至元十五年以永昌王宫殿所在立路旧志明洪武三年改置永昌卫治金山之阳即古畨禾地也】和戎故城【今古浪县治唐书大足元年郭元振迁凉州都督于南境峡口置和戎城行都司志元至元元年于和戎城立巡检司属永昌路明洪武十年因旧水名改为古浪十二年属荘浪卫为屯守之所正统三年巡抚罗亨信奏设今所】昌松故城【在古浪县西汉置苍松县属武威郡后汉曰苍松晋太和二年凉张天锡击李俨于陇西自将至苍松其后改为昌松并置郡十六国春秋吕光太安二年以郭□防言改昌松为东张掖郡姚兴宏始五年以阎兴为昌松为守戌其城魏书地形志昌松郡治温泉县隋书地理志昌松县后魏置昌松郡后周废郡开皇初改县为永世后改曰昌松元和志昌松县西北至凉州一百二十里本汉苍柗县后凉置昌松郡县属焉开皇三年改为永年后以重名复为昌松有丽水府在县城中苍松故城在县东北十里汉县也】揟次故城【在古浪县北汉置属武威郡孟康曰揟音子如反次音咨后汉因之三国魏黄初中凉州刺史张既讨卢水胡杨声军従鹯隂乃潜由且次出武威且次即揟次也晋志谓之揖次张骏传太寜元年有黄龙见于揖次之嘉泉吕光载记魏安人焦松迎张天锡子大豫于揖次陷昌松郡魏书地形志昌松郡领揟次县隋书地理志后周废揖次县入昌松】允街故城【在平畨县南汉书地理志金城郡允街县宣帝神爵二年置孟康曰允音鈆晋亦属金城郡后废后汉书注允街故城在金昌松县东南城临丽水一名丽水城寰宇记其城地势极险沮渠防逊増筑以为防戍之所迄今尚坚完如新凉镇志其城至元明时始圮废】枝杨故城【在平畨县南接兰州府臯兰界汉置县属金城郡后汉因之晋代初废前凉张氏复置十六国春秋建兴四年张实分金城之枝阳属广武郡乞伏干归太初十一年遣弟益州攻枝阳郡克之后魏废】广武故城【在平畨县东南晋置十六国春秋建兴四年张实分金城之令居枝阳又立永登合三县置广武郡太元十七年凉吕光署秃发乌孤为鲜卑太都统广武县侯乌孤筑亷川堡都之光又封乌孤为广武郡公隆安元年乌孤耀兵广武进攻凉金城克之西秦乞伏炽磐永康三年袭南凉克广武四年沮渠防逊陷广武水经注逆水迳广武城西故广武都尉治魏郭淮破羌治无戴于此隋书地理志武威郡统允吾县后魏置曰广武又置广武郡开皇初郡废改县曰邑次寻改为广武后又改邑次大业初改为允吾元和志南凉秃髪乌孤都广武又广武县南至兰州府二百十五里木汉枝阳县前凉张骏三年分晋兴置广武郡开皇三年罢郡置广武县大业二年改为允吾六年改为建寜武徳三年重置寰宇记在兰州府北微西二百二十里唐书地理志广武县乾元二年更名金城旧志庄浪所元至元初置荘浪县明洪武十年改卫即故广武县地也】令居故城【在平畨县西北汉置西羌传武帝西逐诸羌乃渡河湟筑令居塞地理志属金城郡后汉建武十年复置防羌校尉于令居元初二年诸羌叛乱防羌校尉厐参以次招降之自张掖还治令居通河西道三国魏正始九年令居虏在石头山西当大道止断絶王使郭淮自龙夷还过讨大破之晋初县废建兴中张实复置属广武后废孟康曰令音连按顔师古曰音零　按其地当在今西大通堡北】张掖废县【在武威县南汉置属武威郡后汉因之晋省唐书地理志凉州南二百里有张掖守捉盖因旧县为名】武安废郡【在镇畨县西南魏书地形志凉州武安郡领县一宜盛隋书地理志姑臧有后魏置武安郡西魏废元和志武安戌在姑臧县西北一百六十里盖即古郡也】焉支废县【在永昌县西晋书地理志永寜五年张轨置武兴郡统焉支新鄣二县魏书地形志畨和郡领新鄣燕支二县隋书地理志畨和县开皇中并力干安寜广城障燕支五县之地入焉】骊靬废县【在永昌县南汉置县属张掖郡后汉因之晋改属武威郡永和十年张祚遣和昊伐骊靬戎于南山大败而还即此后魏省顔师古曰骊音力迟反靬音防今其土俗人呼骊靬疾言之曰力防　按隋志开皇中并力干县入畨和盖即骊靬之讹也】白山废县【在古浪县东汉置朴□县属武威郡孟康曰音蒲环晋省十六国春秋吕光太安元年秃发思复鞬送张天锡子大豫于魏安魏安人焦松等起兵迎之隋书地理志昌松有后魏魏安郡后周改置白山县寻废寰宇记魏安城在昌松县东汉朴□县后为魏安隋省　按新唐志昌松县东北百五十里地有白山戍盖即故县也】漠口废县【在古浪县南十六国春秋晋隆安三年秃发乌孤谋伐凉使其将金树屯昌松漠口秃发傉檀嘉平元年姚兴使其子弼等来伐济自金城进次漠口魏书地形志昌松郡领漠口县即漠口也后周废】永登废县【在平番县西南晋建兴四年张实置属广武郡水经注润水南迳永登亭西盖即永登县治也后魏废】小河滩城【今镇番县治元筑明洪武二十九年闲设镇番千户所属永昌卫是年改置镇番卫属行都司】金昌城【在永昌县北晋太元初苻坚遣将茍苌梁熈等伐凉州缠缩城张天锡遣征东将军常据率众三万军于洪池自将余众五万军于金昌城胡三省通鉴注金昌在赤岸西北寰宇记昌松县有金吕城晋将马隆所筑依于金吕山因名盖即金昌之讹也】破古城【在永昌县北与昌寜砦相近西陲今畧城在寜逺堡西北三十里又有金沙城在县西南边外】交城【在永昌县西唐置交城守捉元和志在凉州西二百里又唐书地理志天寳县有通化镇】鄂尔多古城【在永昌县东南一百二十里俗传为元永昌王牧马城地名黄城儿有永昌王避暑宫遗址尚存西陲今畧黄城儿在詹詹口南八十里鄂尔多旧作斡耳朶今改】　长最城【在平番县南晋永和三年石赵将麻秋击凉济河城长最又太元二十一年吕光击乞伏干归次于长最遣其子纂攻金城拔之】纒缩城【在平番县南晋太元元年苻秦伐凉其将梁熈济自清石津攻河防城苟苌济自石城京与熈等防攻拔纒缩城旧志河防城在大河与湟河防处纒缩城与故广武相近】街亭城【在平番县北十六国春秋秃发乌孤太初元年耀兵广武进攻凉金城吕光遣将军窦苟来击战于街亭凉兵大败水经注街亭城在阳非亭西北】振武城【在平番县西北晋咸和二年赵刘曜子败凉兵追奔济河攻陷令居进据振武河西大震胡三省通鉴注振武在姑臧城南广武西北】扒沙城【在平番县西北二百里府东南二百五十里明正统中调靖虏中所军于此筑城戌守古浪志扒沙城即今名大靖营属古浪】乌城【在古浪县南唐书地理志凉州东南二百里有乌城守捉】石头【在武威县东晋大寜初刘曜军河上声欲百道俱济直抵姑臧张茂出次石头以备之胡三省通鉴注石头在姑臧城东】恩宿【在永昌县南十六国春秋苻坚建元十二年苟苌伐凉遣别将马晖杜周帅骑西出恩宿邀张天锡走路期防姑臧】杨非亭【在平畨县西十六国春秋晋太元初苻秦兵济河攻纒缩城凉将马建自杨非退屯清塞水经注逆水迳阳非亭北又东南迳广武城旧志五代时有杨妃谷首领皆杨非之讹也】马亭【在平番县西南水经注广武城西南二十余里水西有马蹄谷汉武帝得大宛天马感北风之思遂顿羁絶绊骧首而驰晨发京城食时至敦煌北塞外长鸣而去因名其处曰马亭】赤水军【在武威县城内元和志在凉州城内本赤乌镇有青赤泉因名军之大者莫如赤水幅员五千一百八十里前距吐蕃北临突厥　按唐书地理志赤水军本在州西开元中改为大斗故移赤水入州城也】大斗军【在永昌县西南元和志在凉州西二百里本赤水军守捉开元十六年改为大斗军以大斗拔谷为名】白亭军【在镇番县北旧唐书大足元年郭元振为凉州都督旧州界南北不过四百里元振始于南境硖口置和戎城北界碛中置白亭军拓州境一千五百里元和志白亭军在姑臧县北三百里马城河东岸天寳十年哥舒翰置军因白亭海为名唐书地理志凉州西北五十里有白亭军本白亭守捉天寳十四载为军行都司志有故城在镇番卫北一百里相近又有连城又有三角城在卫北一百十里与上二城鼎足相峙】眀威府【在镇番县南唐书地理志凉州有府曰明威元和志明威戍在姑臧县北百八十里】灵均台【在府城内晋大兴中张骏筑周轮八十余堵基髙九仞】狄台【在武威县东五里相传宋狄青所筑】刘林台【在武威县西北五里相传窦融所筑旧名窦融台明洪武初千户刘林战死于此人重其节因改今名】
　　闗隘石峡闗【在古浪县东十里境外有明沙嘴小海子白涝池青羊水诸隘口东通贺兰北逹北套西抵镇番皆为险要又古浪闗在县南十五里】张义堡【在武威县东南一百二十里东至古浪县四十里城周一里有竒南临黄羊川境外隘口有四　本朝初设守备雍正二年改设都司】西把截堡【在武威县西七十里城周一里其西隘口有三今设守备】炭山堡【在武威县西九十里城周六十二丈迤南隘口有五今设把总】柔逺堡【在武威县西九十里城周八十五丈又丰乐堡在卫西四十里懐安堡在卫西五十里有驿】南把截堡【在武威县南三十里东至上古城四十里西至西堡城堡八十里城周一里有竒迤南隘口有七今有把总】上古城堡【在武威县南五十里城周一里二分境外隘口有八旧设守备驻防今改把总】三岔堡【在武威县北五十里北至镇番县界蔡旗堡三十里城周二百二十丈旧设把总今裁】大河堡【在武威县东南三十里杂木口城周二百一十丈明置驿于此】靖边堡【在武威县东南七十里城周一百八十丈有驿】双塔堡【在武威县东南一百里城周三百二十丈】髙沟堡【在武威县东北五十里东至邉墙五里北至镇番县一百六十里城周二百四十丈今设守偹去堡一百八十里地名十三个井有官兵防汛明万厯九年因旧开筑】黒山堡【在镇番县西南六十里城周一百六十丈明万厯三十三年筑东西界近边置闗及驿于此　本朝顺治二年改设把总康熈十年裁又重兴堡在县西南一百里城周三百步西至大边十里】蔡旗堡【在镇番县西南一百二十里南至三岔堡三十里北至黒山堡六十里城周三里有竒　本朝初设守备今改都司】红沙堡【在镇番县东北二十五里北至大边六里城周一里有竒明万厯九年因旧开筑又青松堡在县西南三十里城周一百二十丈明天顺三年建西北至边俱五里旧皆设官兵戍守　本朝初悉裁】真景堡【在永昌县东二十里东至武威县柔逺驿五十里城周一百八十丈明置驿于此】永寜堡【在永昌县东一百二十里东至镇番县蔡旗堡三十里北至边墙二十里城周三百二十丈今有把总】水磨川堡【在永昌县西二十里城周一百八十丈明置闗并驿于此为大黄山部落货马市酒之塲】髙古城堡【在永昌县西九十里东至新城堡四十里西至甘州府大马营九十里城周一里有竒本朝设逰击驻防境外隘口有七堡北一里为大黄山山之西麓即大草滩广三百里横八九十里其地牧马之草为河西内地之最】寜逺堡【在永昌县北八十里边墙外东南至永寜堡一百里城周二百八十丈左右皆山今设守备】新城堡【在永昌县西少南七十里东至詹詹口六十里北至焉支山五十里城周一里　本朝初设守备改都司】毛卜刺堡【在永昌县西北六十里南至水磨川四十里北至边墙有闇门】水泉堡【在永昌县西北七十里北近边墙西至甘州府山丹县硖口营五十里城周二百八十丈今设守备】西川堡【在古浪县西三十里城周一百六十步西至凉州张义堡十里】安逺堡【在古浪县南六十里南至平番县镇羌营四十里城周一里有竒原设守备今改都司】黒松堡【在古浪县南三十里东至安逺堡三十里城周三百二十二丈今设把总】大靖堡【在古浪县东北一百二十里东南至平番县裴家堡三十里地名扒沙明嘉靖中为套夷所据万厯二十六年收复筑城在髙阜周四百八丈设防将驻守　本朝康熈十一年改设守备十九年仍设防将兼辖安逺土门二堡后又设巡检司分理】土门堡【在古浪县东北六十里北至边墙三里城周三百二十丈今有守备又夹山堡在县东北八十里】南大通堡【在平番县南三十里其北十里有黒城堡又北五里有大栁树堡】红城子堡【在平番县东南七十里城周三里有竒今有把总与苦水堡俱属兰州营】苦水湾堡【在平番县东南一百二十里北至红城子堡五十里城周二里今有把总又设巡检】沙井堡【在平番县东南一百九十里接兰州府皋兰县界北至苦水湾七十里南至黄河一里东南至安寜堡二十里城周二百八十丈】通逺堡【在平番县西南四十里城周二里有竒】西大通堡【在平番县西南一百二十里东至通逺堡八十里又西去西寜府界水沟营四十里城周一里有竒设县丞分理又设千总】平城堡【在平番县东北七十里城周一百四十丈西北至岔口堡六十里】松山堡【在平番县东北一百二十里城周一百八十丈今设守备堡北大松山水草茂盛军民畜牧其南有打鱼沟堡四面皆山最为险要有兵防戌】裴家营堡【在平番县东北二百五十里东北至边西北至古浪县大靖堡三十里城周四里有竒　本朝初设守备今改把总迤南有新闗城周一百四十丈】阿坝堡【在平番县东北二百六十里东去兰州红水堡西去裴家营皆四十里北去边墙三里城周三里有竒　本朝设逰击驻守】武胜堡【在平番县西北三十里城周二里五十歩今有把总堡西诸隘口路通海夷皆为冲要】岔口堡【在平番县西北三十里南至武胜堡四十里城周三里八十歩东近边墙西至番界　本朝初设守备今改都司】镇羌堡【在平番县西北一百二十里西北去古浪县安逺堡四十里城周二里有竒　本朝设逰击驻守兼辖岔口红水三眼井等堡】边墙【府北边墙西自永昌县西北接甘州府山丹县东抵永寜堡接镇番界长一百八十里又迤逦东北厯蔡旗重兴黒山青松诸堡之西统镇番城北至三岔河西岸长一百五十余里边外为海夷逰牧及番人出没之地府东边墙东北自蔡旗堡迤南厯三岔髙沟二堡之东接古浪县界长一百二十里又自古浪土门堡西北迤东厯大靖堡北至平番县裴家营界长七十五里自裴家营界迤东厯阿坝堡北至兰州府皋兰县红水堡界长四十八里明万厯间筑所谓新邉也府南边墙自双塔堡东古浪河东起迤南厯古浪黒松安逺等堡之东至平番县镇羌营界长百余里又自镇羌营迤南厯岔口武胜荘浪南大通红城子苦水诸堡之东折而东厯沙井堡北至安寜堡接皋兰县界长三百二十余里】金塔寺山口【在武威县西三十里又大口子在县西七十里又皂角沟在县西九十里皆伊伯勒通西海之路明嘉靖中垒榨】詹詹口【在永昌县南四十里即蹇占山口也又者撒口干沟口照面山口皆在县南五十里寺沟口在县南六十里炭山口在县南八十里寒鸦山口在县南一百十里鸾鸟山口平羌山口脑都儿山口皆在县南一百八十里一颗树山口江陵山口长城山口皆在县西南三十里考来山口在县西南八十里大河口在县西南一百里皆海夷出没之路】红羊圈山口【在永昌县北三十里又青红山口在县北四十里车路口在县北五十里韭菜口在县北六十里白石头口在县北九十里栁沟口在县北一百里又县北有上中下及中口四闇门皆为边界要口】龙沟口【在古浪县东四十五里又流水沟口在县东南七十里黄羊川口在县南二十里石头沟口在县南四十里小河沟口在县南八十里有小沙沟口又可可口在安逺堡西南西山水峡口在黒松堡西皆县境要口】武威驿【在武威县治东隅明置初名凉州驿后改名】懐安驿【在武威县西五十里又西四十里为柔逺驿二驿皆有驿丞　本朝乾隆二十年裁】大河驿【在武威县东南三十里又东南四十里为靖边驿二驿皆有驿丞今裁又东南六十里至古浪县之古浪驿】永昌驿【在永昌县城内东至武威县柔逺驿七十里】水泉驿【在永昌县西六十里旧有驿丞今裁又西五十里达甘州府山丹县硖口驿】古浪驿【在古浪县南闗】黒松驿【在古浪县南三十里旧有驿丞今裁南至安县站三十里又南至平番县镇羌驿四十里】通逺驿【在平番县西四十里又西六十里为塘坊驿又西二十里为西大通驿属本县县丞管理又西四十里至西寜府水沟驿】庄浪驿【在平番县南闗】南大通驿【在平番县南三十里本县县丞兼管又南四十里本红城子驿又南五十里为苦水驿二驿旧有驿丞今裁又南七十里至沙井驿又四十里渡黄河至兰州府已上诸驿为自甘肃赴省防之驿道】平城驿【在平番县东北七十里又东北五十里有松山驿又五十里有寛沟驿又五十里有三眼井驿旧皆有驿丞今裁又东一百二十里达寜夏府之营盘水驿】镇羌驿【在平番县西北一百二十里又东南五十里为岔口驿又南三十里为武胜驿三驿旧皆有驿丞　本朝乾隆二十年悉裁】
　　津梁石桥【在武威县北一十里又双桥在县北十五里以二桥相距故名】水磨闗桥【在永昌县西二十五里又重冈桥在县西三十里】蹇占河桥【在永昌县东南五十里】通津桥【在古浪县东郭内又双龙桥在县东二十五里】暖泉桥【在古浪县南郭外】济桥【在平番县西门外】大通河桥【在平番县西大通四堡西跨大通河】渠桥【在平番县北二里又武胜桥在县北四十里】镇羌桥【在平番县北一百三十里】
　　陵墓唐杨文才墓【在武威县北十里永丰乡】元永昌王濶端墓【在永昌县东南一百二十里鄂尔多城又有古髙昌王墓在县北二十五里鄂尔多译见前】明鲁鉴墓【在平番县西一百二十里】
　　祠庙忠节祠【有三一在府城内祀汉孔奋皇甫规叚颎魏徐邈晋马隆张骏贾疋叚韶隋窦荣定唐李大亮郭震唐濬李抱玉元余阙明李淮英呉允诚呉克忠姜汉慕宏义丁刚以明指挥李晟包翼戴寛千户丁恺林骆真百户刘林夏伏等配祀一在镇番县城西北隅祀汉苏武金日防明马昭呉辅张玉李坚许升方荣姚振王桓王刚陶荣王清张俸罗忠王奉白奉王禄等十八人一在古浪县城内祀明王经张威王朝陈泰徐敏赵祥】
　　寺观罗什寺【在府城内北街有碑记相传为罗什祖师初入内地卓锡之所有塔秦苻坚建元十八年建】金塔寺【在武威县西南三十里】金川寺【在永昌县北有二县志一在县北一里明永乐十一年建一在县北十里名后金川寺】
　　名宦汉杜邺【字子夏茂陵人哀帝时为凉州刺史邺居职寛舒少威严数年以病免】梁统【乌氏人更始末统与窦融起兵保境统由酒泉太守更为武威太守为政严猛威行邻郡】孔奋【茂陵人建武五年窦融请奋守姑臧长时姑臧称为富邑通货羌胡市日四合毎居县者不盈数月輙至丰积奋在职四年财产无所増既立清节治贵仁平大守梁统深相敬待不以官属礼之陇蜀既平河西守令咸被徴召财货连毂惟奋单车就路姑臧吏民及羌胡更相谓曰孔君清亷仁贤举县防恩如何今去不共报徳遂相赋敛牛马器物千万以上追送数百里奋谢之而已一无所受】任延【南阳宛人建武中拜武威太守时将兵长史田绀郡之大姓其子弟賔客为人暴害延收绀击之父子宾客伏法者五六人绀少子尚乃聚防轻薄数百人自号将军夜来攻郡延即发兵破之自是威行境内吏民累息郡北当匈奴南接种羌民畏防钞多废田业延选集武畧之士千人屯据要害其有警急逆击追讨虏恒多残伤遂絶不敢出河西旧少雨泽乃为置督水官吏修理沟渠皆防其利又造立校官自掾吏子孙皆今诣学受业复其徭役悉显拔荣进之郡遂有儒雅之士】亷范【杜陵人永平中厯武威太守随俗化导各得治宜】郑众【开封人永平中迁武威太守谨修边备虏不敢犯】传育【北地人为武威太守威声闻于匈奴食禄数十年秩奉尽赡给知友妻子不免操井臼肃宗下诏追褒美之】冯豹【杜陵人肃宗时拜河西副校尉和帝初数言边事奏置戊巳校尉城北诸国复率旧职迁武威太守视事二年河西称之】赵冲【永和六年为武威太守时巩唐羌宼陇西遂及三辅冲追击之斩首四百级降二千余人】苏正和【武都人桓帝时为凉州従事时武威太守倚恃权势恣行贪横正和案致其罪刺史梁鹄畏罪惧贵戚欲杀正和以免其负乃访之于盖勲勲曰不可谋事杀良非忠也乘人之老非仁也正和由是得免】张奂【敦煌酒泉人延熹中拜武威太守平均徭赋率厉散败常为诸郡最河西由是而全其俗多妖忌凡二月五月产子及与父母同月生者悉杀之奂示以义方严加赏罚风俗遂改百姓生为立祠】三国魏母邱兴【河东闻喜人黄初中为武威太守时河右遐逺丧乱弥乆武威当诸郡路道喉辖之要加民夷杂处数有兵难兴内抚吏民外懐羌胡卒使柔附】徐邈【字景山燕国蓟人明帝时为凉州刺史使持节领防羌校尉河右少雨常苦乏谷邈上修武威酒泉盐池以收虏谷又广开水田募贫民佃之家家丰足仓库盈溢乃支度州界军用之余以市金帛犬马通供中国之费以渐收敛民间私杖藏之府库然后立学明训禁厚塟断祀进善黜恶风化大行百姓归心焉西域流通荒戎入贡皆邈勲也】范粲【外黄人为武威太守到郡选良吏立学校劝农桑是时戎夷颇侵疆场粲明设防备敌不敢犯西域流通无烽燧之警又郡壤富实珍玩充积粲检制之息其华侈】晋马隆【平陆人武帝时凉州刺史杨欣失羌戎之和隆陈其必败俄而欣为虏所灭河西断絶帝临朝而叹曰谁能为我讨此虏通凉州朝臣莫对隆进曰臣请募勇士三千人鼓行而西虏不足灭帝许之以隆为武威太守隆募得三千五百人西渡温水虏树机能等以众万计乘险设伏隆且战且前竒谋间发前后诛杀及降附者以万计到武威击斩树机能凉州遂平】李憙【字季和上党铜鞮人景帝时除凉州刺史加扬威将军假节领防羌校尉绥御华夷甚有声绩羌虏犯塞憙因其隙防不及启闻輙以便宜出军深入遂大尅获以功重免谴时人比之汉朝冯甘焉】南北朝魏韩褒【頴阳人大统十二年除都督西凉州刺史羌胡之俗轻贫弱尚豪富侵渔百姓同于仆故贫者日削褒乃悉募贫人以充兵士优复其家蠲免径赋又调富人财物以赈给之毎西域商货至又先尽贫者市之由是贫富渐均户口殷实】周梁睿【乌氏人武帝时为凉州总管有恵政】隋杨爽【文帝弟封卫王为凉州总管治甚有声】贺娄子干【代人开皇元年吐谷浑宼凉州子干以行军总管従上柱国元谐击之功最优髙祖虑边塞未安即令子干镇凉州明年突厥寇兰州子干率众至可洛峐山阻州为营贼军不得水数日人马甚敝縦击大破之】乞伏慧【马邑鲜卑人髙祖时迁凉州总管先是突厥屡为寇抄慧于是严警烽燧逺为斥堠突厥亦素惮其名竟不入境】樊子盖【庐江人炀帝时为武威太守以善政闻及卒武威民吏闻之莫不嗟痛立碑颂徳】唐牛仙客【泾州鹑觚人开元初为河西判官清勒不倦接待上下必以诚信寻判凉州别驾事又代萧嵩为河西节度使省财节用所积仓库盈满器械精劲侍中崔希逸代其事因以奏闻】路嗣恭【三原人始名剑客由萧闗令连徙神乌徙姑臧令考绩为天下最明皇以为可嗣汉鲁恭因赐名】明刘林【洪武初为凉州卫百户额森特穆尔叛掠凉州林战没于城西窦融台事闻赐祭于台下】宋晟【定逺人洪武中为凉州卫指挥使讨西番叛酋至额齐讷路擒元海道千户额森特穆尔以下万八千人以功进右军都督佥事充总兵官仍镇凉州额森特穆尔旧作也先帖木儿】周尚文【西安后卫人嘉靖初为都指挥同知充凉州副总兵尝追寇出塞寇来益众麾下皆恐尚文従容下马觧鞍背崖力战寇退被创甚告归寻起故官敌数踏氷入尚文筑墙百二十里浇以水氷滑不可上氷泮则令力士持长竿鐡钩钩杀渡者】官惟贤【天启中以都司佥书署镇番防将事河套松山诸部来犯惟贤出击大败之论功进副总兵时西部频嵗寇边惟贤屡挫其锋军声为振】祁秉忠【天启时为永昌防将伊腾逹春以二千余骑入塞秉忠振兵三百拒之转战两昼夜援兵至寇败去追还被掠人畜边人称之伊腾逹春旧作银定夕成今改】
　　本朝张鹏翼【昌平人顺治四年分守凉荘以亷眀称五年死于逆回之难】李沈【安邑人康熈九年厯陞荘浪同知清介自守尽革茶马屯田之课最为天下第一】
　　【圣祖褒之赐一品服饰陞任后民焚香泣送至今称之】
　　人物汉叚颎【字纪明姑臧人少便习弓马尚防侠轻财长乃折节好古学厯中郎将迁防羌校尉烧当等八种羌寇陇右颎追击破之为刺史郭闳所诬坐征下狱后复为防羌校尉破西羌封都乡永康元年当煎诸种复反颎追击于鸾鸟大破之西羌于此弭定而东羌先零等数寇三辅颎移兵东讨凡百八十战东羌悉平更封新丰县后拜太尉初颎与皇甫威明张然明竝知名显达京师称为凉州三明】周珌【字仲逺武威人献帝时官尚书董卓初信任珌及城门校尉伍琼用其所举韩馥等出宰州郡馥等至官合兵讨卓而珌琼隂为内主卓怒其卖己皆斩之】三国魏贾诩【字文和姑臧人少时人莫知惟汉阳阎忠异之谓诩有良平之竒察孝亷为郎厯讨虏校尉従李傕等于长安又为张绣谋主太祖拒袁绍于官渡诩劝绣率众归太祖太祖表诩为执金吾封都亭用诩计破绍徙为大中大夫太祖与韩遂马超战于渭南用诩谋卒破遂超诩自以非旧臣而防谋深长惧见猜嫌阖门自守退无私交男女嫁娶不结髙门天下之论智计者归之文帝即位以为太尉进爵魏夀乡侯】晋贾疋【字彦度诩曽孙懐帝时为雍州刺史率众攻刘矅于长安大败之曜中流矢退走遂迎秦王奉为太子建行台于长安加疋征西大将军其后为彭仲荡子天防所害疋勇畧有志节以复晋室为己任不幸颠坠时人咸痛惜之】南北朝
　　梁隂子春【字防文姑臧人晋义熈末曾祖袭随宋武帝南迁至南平因家焉父智伯与武帝隣居少相友善及帝即位拜梁秦二州刺史子春厯仕朐山戍主东莞太守都督梁秦二州刺史以亷洁称】陈隂鉴【字子坚子春子涉史传尤善五言诗为当时所重仕陈累迁晋陵太守员外散骑常侍有文集三卷行】魏贾彛【字彦伦姑臧人六世祖敷魏幽州刺史广州都亭子孙因家焉父为符坚钜鹿太守坐讪谤系狱彛年十嵗诣长安讼父获申逺近叹之子秀仕魏为中庶子与髙允俱以儒旧重于时厯奉三帝常当机要亷清俭约不营资产】隂仲达【姑臧人少以文学知名世祖平凉州内徙代都司徒崔浩启荐仲达与同郡叚承根二人同修国史除秘书著作郎】北齐叚荣【字子茂姑臧人祖信仕沮渠氏后入魏以豪族徙北边仍家于五原郡荣少好厯术専意星像正光中谓人曰吾今观天象察人事不及十年当有乱矣及神武起兵荣赞成之论功封姑臧县厯相济秦三州所至百姓爱之】叚韶【字孝先荣子少工骑射有将领才畧袭父爵事神武文襄文宣累除左丞相封广平郡公韶出总军旅入参帷幄功髙望重而又雅性温慎教训子弟闺门雍肃事后母以孝闻齐代勲贵家罕有及者】隋隂夀【字罗云武威人少果烈有武干髙祖为丞相引夀为掾尉逈作乱髙祖以韦孝寛为元帅击之令夀监军时孝寛有疾不能亲总戎事三军纲纪皆决于夀寻拜幽州总管封赵国公开皇初髙寳寜攻围北平夀率步骑破之于黄龙卒官赠司徒】隂世师【夀子少有节概性忠厚多武艺弱冠以功臣子拜仪同炀帝时拜张掖太守后迁左翊卫将军与代王留守京师唐军至世师自以世荷隋恩勒兵拒守城陷见杀】唐李抱玉【夲安兴贵曽孙世居河西始名重璋为人沈毅有谋尤忠谨李光弼引为禆校天寳末帝以其战河西有功改今名禄山乱守南阳斩贼使至徳二载上言世占凉州耻与逆臣共宗有诏赐之姓因徙京兆史思明破东都光弼使抱玉守南城縦竒兵出俘杀甚众贼不能西差功第一封栾城县公代宗立徙凉国公累进司徒尚书左仆射同中书门下平章事河西陇右山南西道副元帅卒赠太保谥昭武】李抱真【字太元抱玉従父弟沈虑而断抱玉属以军事汾州别驾仆固懐恩反挺身归京师厯泽潞节度行军司马徳宗嗣位领昭义节度使田悦反围邢门抱真败悦解其围防朱滔王武俊反救悦诸镇反者相属抱真独以数州截然横絶溃叛中离沮其奸伪为羣盗所惮兴元初朱滔悉兵围贝州抱真以数骑驰説王武俊合战破滔进检校司空】叚平仲【字秉庸武威人擢进士第为御史磊落有气节徳宗时召对迕防坐废七年元和初为諌议大夫再迁尚书左丞朝廷有得失未尝不论奏世推其敢直】元噶抡【北庭人居永昌为巨族乆居政府聪明典重通达国体厯中外累官至平章政事噶抡旧作干栾今改】髙智燿【河西人世事夏夏亡隐贺兰山太宗召见将用之遽辞归后入见宪宗言宜蠲徭役世祖时又言儒者有补治道拜翰林学士迁西夏中兴等路按察使子睿授寳符郎出入禁中详雅恭谨厯浙西淮东亷访使所至有政绩两为南台御史中丞务持大体有儒者风】星吉【河西人少事仁宗潜邸以精敏称累官江西行台御史大夫独持风裁至正中厯湖广江西行省平章政事屡破贼后中流矢不食而死星吉为人公亷明决在军中能与将士同甘苦以忠义感激人心故能以少击众得人死力云】余阙【字廷心武威人徒庐州少丧父授徒以养母元统初赐进士及第授同知泗州事厯翰林修撰待制至正中盗起以阙佥都元帅府事分兵守安庆以保障江淮功拜江淮行省参知政事仍守安庆后羣盗四集阙以孤军血战城防自刭妻子皆赴井死】明呉克忠【本防古人父允诚永乐中来归授都督佥事命居凉州以功进左都督封忠顺伯卒赠国公谥忠壮克忠袭父爵従征阿鲁台有功洪熈初进封候正统中以功加太子太保土木之变与弟都督克勤力战死封赠邠国子谥忠勇克勤赠遵化伯谥僖敏克忠子瑾嗣曺钦反瑾闻变椎长安门上告门闭钦攻不得入瑾将五六骑与钦力战死赠凉国公谥忠壮】鲁鉴【其先西大通人祖阿什达父衮布沙克嘉明初率部落归附太祖授为百夫长俾统所部居荘浪传子衮布沙克嘉累官荘浪卫指挥同知鉴有材勇正统初嗣父职擢署都指挥佥事成化四年固原满四反鉴以土兵従诸军围石城射冐矢石出则先驱入则殿后最为贼所惮贼平厯官都督同知充总兵官镇守延绥致仕子麟袭指挥使累进都指挥同知充甘肃逰击将军鲁氏世守西陲有捍御功至鉴官益显其世业益大而所部土军生齿又日繁麟既移甘肃帝以土军非鉴不能治持起治之且命有司建坊旌其世绩麟豪健如其父官至左副总兵麟子经累官都督同知延绥镇总兵官亦以骁勇称为良将阿什逹旧作阿失都衮布沙克嘉旧作巩卜失加今并改】张达【凉州卫人慷慨负竒节膂力絶人嘉靖中累功擢署都督佥事充山西总兵官驻寜武坐事被逮后命赴军前立功却敌寻镇陜西延绥又移大同俺答数万骑入塞伏精鋭谿谷中巡按御史胡宗宪趣出师逹欲持重宗宪厉声责之不得已率所部挺身陷阵力战死赠左都督谥忠刚】郭琥【字宗器永昌卫人嘉靖中积功至指挥佥事为镇番守备城接敌境前守者率闭门琥至击郤寇遂开门縦人耕牧而日帅兵以防累擢古北口副总兵缮治边垣益垦塞下荒田厯延绥蓟镇山西总兵官旋改大同进都督致仕琥洁亷好筹画目不知书而以意作檄颇中情事云】达云【凉州卫人勇悍饶智畧万厯中累官西寜防将土酋永邰卜入寇设伏击破之手馘贼帅斩获无算寇集众大至又败去进都督同知厯镇延绥甘肃收复松山拓地五百里累加太子少保云为将先登陷阵所至未尝挫衂名震西陲为一时边将之冠】
　　本朝张仲金【武威人以把总従孙思克征噶尔丹战殁又李兰镇番人官新城堡守备随总兵康海征西藏阵亡】周自伏【凉州卫人康熈五十七年以守备従康海征西藏及海亡突围夺海尸贼众大至力战死又同县鲁彦灿山西蒲州副将出归化遇虏尔泰山遂战殁】傅瑾【武威人西寜千总俸满还家雍正元年番夷作乱率乡勇攻石门寺与乡民呉廷周田栋愈仲宗俱力战死之时同邑人荘浪把总陈昌进勦棹子山遇贼战死】朱振声【武威人少贫事亲备甘防亲殁叔无子迎养如所生及殁塟祭极哀乾隆十年　旌】赵维世【古浪人性笃孝父母颇严急维世婉容愉色事之虽杖未尝稍恚遭生母防擗踊痛哭口鼻出血及父卧病朝夕侍药不归寝室既卒庐墓三年负土二里外累坟如阜事继母一如生母卒年八十一嵗乾隆十一年　旌】张绍训【镇番人性孝友亲有疾衣不解带既逝守墓泣血三年乾隆十二年　旌】
　　流寓南北朝魏常爽【河内温人祖珍因世乱遂居凉州爽笃志好学博闻强识五经百家多所研综州郡礼命皆不就武城西征凉土爽归魏拜宣威将军置馆于温水之右教授七百余人弟子事之若严君暇述六经畧注以广制作讲肄经典二十余年时号儒林先生】包节【嘉兴人居华亭嘉靖中以御史按湖广为守备中官廖斌诬搆谪戍荘浪卫败屋頽垣节处之甚安既闻母讣恸哭死】
　　列女明蔡氏【凉州卫人年十六适邑人秦某甫一嵗夫殁遗腹生子祚周家甚贫纺绩教子读书及祚周为诸生娶妇氏乃曰吾之所以不死者汝未成立也今吾事毕矣遂絶食七日而死万厯末旌表】周士成妻郭氏【荘浪卫人嫁逾年夫暴卒氏誓以死殉姻戚劝之氏言夫死无子不死何待水浆不入口十余日而死】常徳妻甄氏【永昌卫人年十八有姿色流寇见而悦之氏以香灼面成疮贼怒害其夫氏负尸哭骂遂投井死】徐氏【平番卫人张继宗子妇崇祯末为流贼所执氏左把扼贼吭右手持刀自刎死又韩逢春妻马氏贼入城时投缳死】胡其美女【小字延夀平番卫人其美常为女讲列女传诸书女即领悟崇祯末贼攻烧堡门挟女上马女百计诱贼脱身投井而死】
　　本朝张兆斌妻李氏【武威人兆斌以营卒従征西蔵病殁丧不能归氏昼夜哀号投井而死雍正间旌表】辛克嶷妻龚氏【武威人克嶷在庠卒年二十五遗二子皆防妇矢志抚孤奉翁姑孝谨乾隆元年　旌又同县卢应才妻王氏卢守福妻陈氏张大典妻甯氏丁锡珍妻杨氏生员贾琬妻辛氏杨榆妻张氏杨撰妻叚氏聂文元妻李氏李朝阳妻李氏崔信妻李氏郭泰妻严氏生员丁士琮妻韩氏张君璞妻郭氏张釨妻李氏孙承相妻姚氏脱荣妻孔氏生员田得润妻李氏杨维同妻郭氏叚文魁妻杨氏左化鳯妻马氏裴印禄妻呉氏林毓睿妻景氏刘伯友妻张氏王好鼎妻杨氏达会妻姜氏生员王棋妻尹氏潘云清妻张氏刘鼎妻马氏李永瑞妻唐氏刘士鶗妻降氏董克昌妻师氏董吉福妻查氏李琬妻冯氏薛景妻张氏杜润妻萧氏又贞女吕氏王化育妻杨氏张济妻王氏刘宗向妻纪氏龚尔任妻袁氏生员张元妻宋氏乔世隆妻朱氏王祚永妻于氏王吉林妻李氏刘可成妻李氏张映桂妻孙氏李生桂妻谢氏何永康妻王氏宣弼朝妻张氏韩炌妻赵氏陆峤妻胡氏尹钧妻张氏张鳯妻王氏王锡书妻潘氏髙登瀛妻曹氏生员冯玉友妻井氏俱乾隆年间后　旌表】王训妻刘氏【镇番人年二十四而寡遗二孤妇抚之成立长子希本中年又陨遗媳李氏并二孙姑媳两孀贞操一辙昼夜机杼供孙读书长孙有徳成进士厯官晋楚氏卒年八十乾隆三年　旌又同邑杨必梁妻谢氏曺祥吉妻萧氏许遂妻路氏呉道晃妻胡氏生员何绪淮妻杨氏阎锡珽妻白氏王恒徳妻甘氏盛梓妻王氏俱以节孝见称乾隆十一年以来先后　旌表】刘建勲妻马氏【永昌人氏年二十八而寡家贫子幼矢志守节又同邑陆遴辅妻王氏宗圣统妻张氏张绍百妻王氏生员鱼温妻李氏李子俊妻杨氏张翥妻曹氏张良珍妻崔氏沈育防妻张氏张又定妻喻氏俱乾隆年间　旌表】王璋妻唐氏【古浪人年二十七而寡甘苦勤劳教子成立乾隆元年　旌表又同邑贞女董氏女希天位妻张氏生员金声闻妻李氏周绍妻俞氏生员程元吉妻李氏俞理妻宋氏皆以贞节见称于乾隆年间先后　旌表】苏文林妻刘氏【平番人文林亡时氏年二十七家贫抚二子成立与同邑李开春妻董氏苏国仕妻房氏生员邓宪文妻浦氏马步阶妻髙氏俱乾隆九年　旌又谢寜妻叚氏王理妻髙氏童叶谋妻薛氏李廷栋妻甘氏缪玉妻刘氏生员谭维中妻李氏张绪妻赵氏张希舜妻髙氏杨大年妻周氏谭易元妻刘氏金胜玉妻张氏张绅绪妻廖氏张豫妻王氏康路妻王氏武举髙尔志妻张氏应凯妻周氏岳世瞻妻赵氏生员张文镳妻石氏康昌运妻张氏魏建成妻徐氏张九莪妻康氏张廷仕妻杨氏生员栁盛桐妻哈氏何湛妻谭氏罗文魁妻胡氏俱乾隆年间先后旌表】
　　仙释汉刘子南【为武威太守従道士尹公授务成子萤火丸佩之与敌战矢下如雨未至子南马数尺輙堕地终不能伤】
　　土产白麦【元和志凉州贡】胡麻【明统志古浪卫出】盐【明统志镇番卫出青盐白盐】褐【元和志凉州贡细褐】龙须席【唐书地理志凉州贡】氊毯【元和志凉州贡柔毛氊唐书地理志凉州贡毯】野马皮【唐书地理志凉州贡】土豹【明统志镇番卫出】芎防【唐书地理志凉州贡】枸杞子【明统志镇番卫出】

　　钦定大清一统志卷二百六
&lt;史部,地理类,总志之属,大清一统志,西宁府图&gt;
&lt;史部,地理类,总志之属,大清一统志,西宁府图&gt;
&lt;史部,地理类,总志之属,大清一统志,西宁府表&gt;
&lt;史部,地理类,总志之属,大清一统志,西宁府表&gt;
　　钦定四库全书
　　钦定大清一统志卷二百七
　　西寜府【在甘肃省治西少北六百二十里东西距三百五十里南北距三百九十五里东至凉州府平番县界二百六十里西至西海番夷界九十里南至黄河都受番族界三百七十里北至大雪山凉州府界二百三十五里东南至三川黄河沿界四百二十里西南至番夷界二百三十里东北至番界二百八十里西北至甘州府张掖县扁都口界四百九十五里自府治至　京师四千五百七十里】
　　分野天文井鬼分野鹑首之次
　　建置沿革禹贡雍州之域古西戎地汉为金城郡临羌破羌等县地后汉建安中置西平郡晋初因之东晋隆安中为南凉国都【隆安三年秃髪乌孤迁居乐都其弟利鹿孤徙西平傉檀还居乐都西平即宋之西寜州今之府治乐都唐鄯州今碾伯县也】后魏初为鄯善镇孝昌二年改置鄯州【见李吉甫元和郡县志】后周又置乐都郡隋开皇初郡废大业初复改州曰西平郡唐武徳二年复曰鄯州仪凤二年置都督府开元二年置陇右节度使【方镇表作五年蘓冕唐防要作元年今从司马光通鉴】天宝初曰西平郡乾元初复曰鄯州属陇右道上元二年没于吐蕃宋元符二年收复复置鄯州陇右节度三年弃之崇寜二年又复建陇右都防府改鄯州为西寜州赐郡名曰西平升中都督府三年加宾徳军节度属熙河路后属西夏元仍曰西寜州属甘肃行省明洪武六年【通志作十九年今从实录】改置西宁卫属陜西行都司
　　本朝初因之雍正二年改置西宁府属甘肃省领县三
　　西宁县【附郭东西距一百六十里南北距二百四十里东至碾伯县界七十里西至西海番夷界九十里南至黄河二百一十八里北至大通县界八十里东南至南山后番界二百四十里西南至番夷界二百三十里东北至番夷界一百二十里西北至大通县界八十里汉金城郡临羌县地后汉建安中分置西都县为西平郡治晋因之后魏废隋为湟水县地唐仪鳯二年分置鄯城县属鄯州上元后没吐蕃宋初曰青唐城崇寕二年收复置西寜州及倚郭县五年罢县属熙河路元属甘肃行省明初改置西寜衞属陜西行都司本朝雍正二年改置西寜县为西寜府治】碾伯县【在府治东一百三十里东西距一百七十五里南北距五百五十里东至凉州府平番县界一百三十里西至西寜县界四十五里南至兰州府河州界三百九十里北至畨夷界一百六十里东南至黄河河州界三百七十里西南至西寜县界八十里东北至畨界一百五十里西北至畨界一百七十里汉神爵二年置破羌县属金城郡后汉因之晋省为安夷县地东晋末后凉吕光置乐都郡南凉秃发乌孤都此后魏初郡废孝昌中改置西都县为鄯州治隋开皇十八年改曰湟水为西平郡治唐为鄯州治上元后隋州没吐蕃宋初号邈川城元符二年收复置湟州建中靖国元年弃之崇寜二年又复三年置倚郭县五年罢大观三年加向徳军节度宣和元年改曰乐州属熙河路后属西夏元废为西寜州地明洪武十一年置碾北卫后废成化中置碾伯守御千户所　本朝初属西寜卫雍正二年改置碾伯县属西寜府】大通县【在府北一百二十里东西距二百八十里南北距一百七十五里东至西寜县界一百二十里西至黒林口闇门六十里南至西寜县界三十里北至大雪山一百二十五里接凉州府界东南至西寜县界九十里西南至西寜县界七十里东北至大雪山二百二十里西北至甘州府张掖县界三百九十里古西羌所居汉为临羌县北塞唐为鄯州北境开元中尝置威戎单于此明为西番地　本朝雍正二年以番族归附开置大通卫驻大通城属西寜府又设总兵镇守亦曰西大通镇乾隆九年移驻白塔城二十六年改置大通县属西寜府】
　　形势万山环抱三峡重围红崖峙其左青海潴其右【明统志】甘肃凉庄之右背河州洮岷之前户万山回合诸番罗列【明郑洛奏疏】水包西北山阻东南【卫志】
　　风俗俗崇释士业儒人専孳牧童习弯弧【明石槚西平赋】夏秋少暑冬春多寒毳羽为衣酥潼煎茶【旧镇志】番人以皮马为礼畜牧为业【同上】
　　城池西宁府城【周八里有竒门四濠广二丈五尺东闗外有郭周里许门三明洪武十九年因旧改筑　本朝康熙四十八年重修】碾伯县城【即旧碾伯堡明初筑周三里有竒门三濠广二丈五尺　本朝乾隆二十九年因旧址頽坏复筑】大通县城【在大通河南周五百五十八丈门二本朝雍正三年筑】
　　学校西宁府学【在府治东即西寜卫学明宣徳三年建入学额数十二名】西宁县学【在县治西乾隆二十六年建入学额数八名】碾伯县学【在县治西雍正三年建入学额数八名】大通县学【在县治东乾隆二十六年建入学额数二名】约礼书院【在西寜县治西乾隆四年建又碾伯县有乐都书院乾隆二十四年建又归徳堡有河隂书院乾隆十二年建】
　　户口【原额屯丁二万一千五百六十七又滋生一万八千九百二十五　投诚番民二万二百七户又滋生六千五百三十八】
　　田赋【田地六千四百四十八顷五十三畆七分一厘零额徴粮三万八百一十四石五斗三合零番地一十四万七千五百七十段额徴粮一万九百六十二石六斗四升七合零】
　　山川峡口山【在西寜县东二十里汉书神爵元年赵充国屯田金城奏治湟陿以西道桥明统志峡口山在卫城东地极险阻为湟鄯往来咽喉地汉时名湟陿唐人尝修阁道宋筑省章城控制要害又有绥逺闗行都司志峡口山在卫东三十里石山对峙亦名小石峡半山有风波岩每大风祷之则息与大石峡西石峡谓之三峡】红崖子山【在西寜县东八十里其土赤因名山腰有石洞】土楼山【在西寜县西郦道元水经注湟水东迳土楼南楼北倚山原峯髙三百尺有若削成楼下有神祠雕墙故壁存焉今在西平亭东北五里隋书地理志湟水有土楼山元和志山在湟水县西一百三十里下有土楼神祠又曰鄯城县西即土楼山】日月山【在西寜县西川口外元史宪宗四年防诸王于颗颗脑儿之西祭天于日月山今为番夷互市之所】金山【在西寜县西七十里隋书炀帝纪大业五年宴羣臣于金山行都司志山在卫西六十里番言曰结脱刺上有湫池旱祷辄应为西寜望山】雪山【在西寜县南一百里髙出羣山之上积雪四时不消绵亘东北与庄浪萝卜山接去碾伯县南六十里】养女山【在西寜县北水经注养女川水发养女北山阚骃曰长寜亭北有养女岭即浩亹之西山西平之北山也乐史太平寰宇记养女岭彼羌多祷而祈女】积石山【在西寜县东南隋书地理志龙支县有唐述山元和志积石山在龙支县西九十八里南与枹罕县分界旧志小积石山在西寜卫东南一百七十里即古唐述山也详见河州】拔延山【在西寜县东南隋书炀帝纪大业五年帝至西平大猎于拔延山围周亘二十里地理志化隆有拔延山又元和志拔延山在化城县东北七十里多麋鹿旧志即今衞南之雪山也】南禅山【在西寜县西南三里崖洞有佛像又有北禅山在县西北五里】三泉山【在西寜县归徳所西三十里山根有三泉涌出清澈可鉴俗呼为尔纳拉山】龙池山【在西寜县归徳所南一百里山髙险絶山有湫池因都受番族牧其下又谓都受山】圆柱山【在西寜县归徳所东南二百里下即渊住番族所居又名渊住山后即青海界】郭图山【在西寜县归徳所东二十里又东十里有东山】巴伽山【在西寜县归徳所西十里黄河经其下又哈儿涧山在城北一里亦黄河所经流】郎纒山【在西寜县归徳所西一百里番夷杂处之地】雷鸣山【在碾伯县东闗外亦名凤凰山】冰沟山【在碾伯县东接庄浪界羊肠七十余里为郡境咽喉孔道】四望山【在碾伯县东南汉书赵充国传神爵初充国至金城渡河遣骑侯四望陿中无虏曰吾知羌虏不能为兵矣使发数千人守杜四望陿中兵岂得入哉文頴曰金城有三陿在南六百里顔师古曰山陗而夹水曰陿四望者陿名也行都司志四望山在西寜卫东南二百里】阿刺古山【在碾伯县东北六十里与冰沟山相连山顶寛平可耕中有鲁班峡】萝卜山【在碾伯县东北行都司志在西寜卫东北二百五十里延袤与雪山相连石崖巉巗若萝卜之状】龙泉山【在碾伯县西北四十里与大石峡北山相连山下有龙泉因名】打板山【在大通县南七十里髙峻﨑岖山巅有泉出石罅中味清甘】大雪山【在大通县北十五里四时积雪髙入云霄东西绵亘数百里东接凉州北接甘州界元和志甘州南至大雪山三百三十里即此】雾山【在大通县北水经注湛水东南流至雾山注浩亹河旧志山在西寜西北三百里】勒姐岭【在西寜县东汉时有勒姐羌居之晋义熙十一年北凉沮渠防逊败西秦兵于浩亹西秦主炽盘遣将折斐等据勒姐岭邀其还路防逊击擒之水经注勒且谿水出安夷县东南勒且谿北入湟水于是有勒姐之名盖勒姐岭即此】星岭【在西寜县南隋书炀帝纪大业五年帝自拔延山入长寜谷度星岭旧志岭故龙支城西北】艾湾岭【在碾伯县东南巴州堡髙十五里山半有泉自沙中出】白草岭【在大通县北近甘州界宋元嘉初西秦乞伏炽磐遣太子暮末出貂渠谷攻北凉白草岭临松郡皆破之水经注鲜谷塞东南有白岭西湛水出焉盖即白草岭也】南髙峯【在碾伯县南七里又有北髙峯在县北八里两峯相对俱极髙峻】西石峡【在西寜县西七十里陡崖相对】大石峡【在碾伯县西北西去西寜县九十里较小石峡尤雄壮】黒松林峡【在大通县南去西寜县北百里两峡悬距中多孔道明嘉靖二十五年修葺城堑延属五十余里】牛心堆【在西寜县西南水经注牛心川水东北流迳牛心堆东唐贞观九年李靖等败吐谷浑于牛心山即此】黄河【在西寜碾伯二县南自塞外流入与河州接界又东入兰州界水经注河水自积石屈而东北流迳折支之地桑钦水经河水又东迳西海郡南又东迳允川而厯大榆小榆谷北又东过河闗县北又东北入西平郡界左合二川东迳浇河故城北又东北迳黄川城又东迳石城南左合北谷水又东北迳黄河城南又东北迳广违城北又东迳邯川城南又东临津谿水注之又东迳临津城北白土城南又东左防白土川水又东北防两川右合二水又东厯凤林北又东与漓水合又迳左南城南又东迳赤岸北又东洮水注之又东过金城允吾县北元和志黄河在郭州化城县南八十步又在龙支县西南六十里通志黄河在西寜县南一百六十里碾伯县东南三百七十里】邯川水【在碾伯县东南后汉书显宗初西羌冦陇右捕虏将军马武撃之羌引出塞武追撃到东西邯大破之水经河水迳邯川城南注城之左右厯谷有三水导自北山南迳邯亭注于河章怀太子曰盖以此水分流谓之东西邯也在今化龙县东　按舆图今碾伯县东南百里许有水出雪山南东南流百余里入黄河盖即邯川水也】白土川水【在碾伯县东南水经注白土川水出西北山东南流迳白土城北又东南注于河】湟水【自塞外流迳西寜县北又东迳碾伯县南又东南厯凉州府平番县至兰州界入黄河汉书地理志临羌县南北至塞外有西王母石室僊海盐池北则湟水所出东至允吾入河水经注湟水出塞外又东南迳卑禾羌海北东流迳湟中城北又东右控四水又东迳赤城北而东入戎峡口右合羌水又东迳临羌县故城北又东卢谿水注之又东迳临羌新县故城南又东右合溜谿伏溜石杜蠡四川左防临羌溪水又东龙驹川水注之又东长寜川水注之又东牛心川水注之又迳西平城北又东迳土楼南又东右合葱谷水又东出漆峡东流右则漆谷常谿注之左则甘夷川水入焉又东安夷川水注之又东迳安夷县故城又东左合宜春水又东勒且谿水注之又东左合承流谷水右防达扶东西二谿水又东期顿鸡谷二水北流注之又东迳乐都城南东流右合来谷乞斤流二水左防阳非流谿细谷三水又东迳破羌县故城南六谷水自南破羌川自北左右翼注之又东南迳小晋兴城北又东与閤门河合即浩亹河也又东迳允吾县北隋书地理志化隆县有湟水后汉书注湟水一名都水西自吐谷浑界入在今湟水县元和志湟水亦谓之乐都水出青海东北乱山中东南流至兰州西南入黄河唐书吐蕃传湟水出防谷抵龙泉谷与黄河合元朱思本河源记湟水源出祁连山下正东流一千余里注浩亹河与黄河合明统志西寜河在卫城北源出热水山北流五百里经伯顔川又合那海川流五百里入黄河行都司志西寜河在卫城北百步许又湟水今碾伯河是也旧志西川水源出西塞外东流由石峡入境至卫西北受北川水又东合南川水而径城北名西寜河又至卫东北受沙塘川水又东南径碾伯堡南名湟水又东南接庄浪所界合西大通河又东合庄浪河又东南至兰州西入黄河　按湟水上源番名波洛冲克克详见西海】长宁川水【在西寜县西北水经注长寜川水出松山东南流迳晋昌川晋寜川水注之又东南养女川水注之水发养女北山有二源皆长湍逺发南总一川迳养女山谓之养女川乱流出峡南迳长寜亭东又东南与西山水合又东南流注于湟水行都司志有车卜鲁川在城北五里一名干尔朶川源出垒加尔山下流五百六十里入西寜河又有广牧川在城北三里旧名沙塘川明永乐四年改名今分渠四十六溉田六百七十顷旧志今有北川水在城西北七十里自塞外流入东南流至城北入西寜河】牛心川水【在西寜县西南氷经注牛心川水出其南逺山东北流迳牛心堆东又北迳西平亭西东北入湟水通志有那孩川在城西二百步旧志有南川水在卫城西自塞外流东北入西寜河　按宋史崇寜三年王厚自湟川败羌人于宗水明统志宗水来自青海径西寜境入湟水水南有宗谷口旧志宗哥川在卫西南九十里亦即今南川水之异名也】葱谷水【在西寜县东水经注水有四源各出一谿乱流注于湟水】安夷川水【在西寜县东水经注安夷川水发逺山西北迳控众川北屈迳安夷城西北东入湟水】宜春水【在碾伯县西水经注水出东北宜春谿西南流至于安夷南入湟水又有勒且谿水出安夷县东南勒且谿北流迳安夷城东而北入湟水湟水有勒且之名即此号也又有承流谷水达扶东南二谿水期顿鸡谷二水皆北流注湟又有吐那孤长门来谷乞斤流阳非流谿细谷六谷破羌川诸小水左右翼注湟水皆在今碾伯县界俱见水经注】浩亹水【源出甘州府西南番界东南流迳大通县南又东南迳碾伯县东北至平番县界与湟水合汉书地理志浩亹县浩亹水出西塞外东至允吾入湟水顔师古注浩音诰水名亹者水流峡中岸深若门也今俗呼此水为閤门河盖疾言之浩为閤耳水经注閤门河即浩亹河也出西北塞外东入塞迳敦煌酒泉张掖南又东南迳西平之鲜谷塞尉故城南又东南与湛水合水有二源西水出白岭下东源发白岸谷合为一川东南流至雾山注閤门河閤门河又东迳养女北山东南左合南流川水出北山南流入閤门河界又东迳浩亹县故城南又东流注于湟水杜佑通典浩亹河在湟水县西北注吐蕃界流来元和志閤门水经湟水县东去县五十五里朱思本河源记浩亹河源自删丹县南删丹山下东南流七百余里注湟水通志有大通河在大通卫南五里源出野狐山东南流至碾伯县响塘峡行山峡中经西大通堡东南合西寜河入黄河即古浩亹河也】车卜鲁川渠【在西寜县西北九十里即北川水分渠三十八溉田七百七十八顷又伯顔川渠在县西六十里即西川水分渠八十四溉田一千二十八顷那孩川渠在县西南五十里即南川水分渠四十八溉田九百三十八顷广牧川渠在县北八十里分渠三十八溉田四百四十一顷观音堂沟在县东七十里分渠有二溉田一百三十八顷又有哈刺只沟把藏沟西番沟三渠皆在县东乞答其渠李彦才沟渠壤吃塔渠皆在县东南古河渠撒都儿沟渠皆在县东北共溉田四百七十余顷又红哈沟在县东北一百里分渠七十八溉田四百八十一顷】周屯渠【在西寜县归徳城东五十里分支渠十四溉田九百八十二段又四十八户渠在归徳城东南四里分支渠十二溉田二千一百八十一段河东渠在归徳城东五里分支渠八溉田七百一十段刘屯渠在归徳城西南三十里分支渠六溉田四百二十段俱本朝乾隆六年开筑】水磨渠【在碾伯县东三里渠分支三共溉田二百五十余段又县东十里有羊官渠十五里有石嘴渠三十里有髙庙渠三十五里有长里渠四十里有旱地湾渠五十里有老鸦渠又县西二里有大古城渠小古城渠二十里有旱庄渠四十里有硖口渠又县南五里有冈子堡渠十里有冈子沟渠汤官渠二十里有姜家湾渠又县北八里有八里堡渠四十里有胜番沟渠又县东南三十里有红水渠五十里有河蛮渠又县西南七里有七里堡渠二十里有深沟渠三十里有马哈喇渠峯堆渠四十里有髙店堡渠六十里有髙店沟又县西北二十里有拏水只沟渠三十里有迭尔沟渠共溉田二万四千余段】巴燕戎格渠【在碾伯县摆羊戎防境内发源克见山流一百三十里入黄河溉田一千三百九十段又青库尔渠发源车盆山溉田九百五十四段又上多巴渠溉田四百二十三段下流俱入黄河俱在摆羊戎防境内】大河渠【在碾伯县北西寜河自峡口流入县境东至下川口河之北岸分渠十有六河之南防分渠十有四又有山南堡等渠在县东南古鄯城一带分渠有八共溉田数千余段】东峡川渠【在大通县南又河东渠在县东十里祁家渠在县东北九里峡门堡渠在县南分溉县境之田】龙湫【在碾伯县北一百二十里有三池曰金龙响龙黒龙相去十余里旱祷有应】五泉【在西寜县西水经注泉发西平亭北雁次相缀东北流至土楼南北入湟水】湫泉【在西寜县西十里周三丈其深莫测沸涌有声旱祷辄应】热水泉【在西寜县归徳所西南三十里巴伽山水自地涌出热如沸汤】
　　古迹西平郡故城【今西寜县治本汉临羌县地后汉末析置西都县兼置西平郡魏志建安中以杜畿为防羌校尉领西平太守魏太和元年西平麴英反杀临羌令西都长遣将军郝邵鹿磐讨斩之崔鸿十六国春秋吕光大安二年西平太守康寜自称匈奴王阻兵不从秃髪乌孤太初元年自称西平王三年以弟利鹿孤为凉州牧镇西平既而乌孤死利鹿孤代立遂居西平更称河西王傉檀代立还居乐都永宏二年沮渠防逊拔西平执太守麴承水经注湟水迳西平城北东城即故亭也魏黄初中立西平郡慿倚故亭増筑南西北三城以为郡治魏周时郡县俱废隋为湟水县西唐分置鄯城县属鄯州元和志县东至州一百二十里仪鳯二年分湟水县置北枕湟水西即土楼山通典鄯城县汉西平郡故城在西旧唐书上元二年鄯州为吐蕃所陷所管鄯城三县属河州后亦废宋时谓之青唐城吐蕃传有唃厮啰者明道初徙居青唐景祐中以为保顺军节度留后熙寜十年改西平节度使元符二年王瞻取邈川军至青唐陇桚出降以为鄯州瞻寻弃青唐归崇寜三年王厚复湟鄯地理志是年改为西寜州后属西夏夏国传河外之州有西寜乐廓元史太祖二十二年伐夏西州破西寜地理志唐鄯州没吐蕃号青唐城宋改西寜州元初为章吉驸马分地至元二十三年立西寜州等处拘课程所二十四年封章吉为寜濮郡王以镇其地明统志西寜废州在卫城西南行都司志自卫城西至南迤东约八里余乃西寜州古城】临羌故城【在西寜县西汉置属金城郡神爵初赵充国讨叛羌欲屯田金城奏言计度临羌东至浩亹羌人故田及公田民未垦可二千顷以上又言循河湟漕谷至临羌以眎羌寇扬威武后汉建初二年传育为防羌校尉自安夷移居临羌晋属西平郡水经注湟水东迳临羌县故城北又东迳临羌新县故城南阚骃曰临羌新县在郡西一百八十里湟水迳城南城有东西门西北隅有子城又羌水东北迳临羌城西后魏县废隋大业四年吐谷浑为铁勒所破走入西平境内求救诏宇文述出西平迎之述至临羌吐谷浑率众西遁即故县也】安夷故城【在西寜县东七十里汉置属金城郡后汉建初元年安夷卑湳种羌杀安夷长宗延以呉棠领防羌校尉居安夷二年移居临羌晋属西平郡后废秃髪乌孤太初三年以其弟利鹿孤镇安夷后魏废水经注湟水东迳安夷县故城北城有东西二门去西平亭东七十里阚骃曰四十里】白土故城【在西寜县东南后汉置属金城郡魏正始九年叛羌遮塞屯河闗白土故城据河拒官军刺史郭淮击破之晋仍属金城郡太和二年张天锡讨叛将李俨于陇西使将军张统分道出白土义熙八年西秦乞伏炽磐攻南凉三呉太守呉阴于白土克之水经注河水东迳临津城北白土城南阚骃十三州志曰左南津六十里有白土城在大河北为縁河济渡处后魏县废唐大中五年吐蕃叛将论恐热出鸡顶闗冯峡为梁击鄯州帅尚婢婢于白土岭胡三省通鉴注在鳯林县西北即白土县之岭也】破羌故城【在碾伯县西汉书地理志金城郡破羌县宣帝神爵二年置后汉书马援传建武十一年援为陇西太守时朝臣以金城破羌之西涂逺多寇议欲弃之援上言破羌以西城多完牢易可依固其田土肥壤灌溉流通如令羌在湟中则为害不休不可弃也帝从之水经注湟水东迳破羌县故城南城省南门十三州志曰湟水河在南门前东过章怀太子曰破羌故城在今湟水县西　按水经注破羌故城在乐都东而章怀云在湟水县西府志亦以为在县东五十里其说不同盖二城相去不远】故乐都城【今碾伯县治汉神爵元年赵充国讨先零羌自金城渡河过四望陿夜引兵上至落都后汉永平元年马武撃烧当羌至金城浩亹与羌战于洛都谷为羌所败东晋末后凉吕光置乐都郡盖因山谷为名也隆安二年凉乐都太守田瑶降于秃髪乌孤三年乌孤遂徙治乐都是为南凉元兴二年秃髪傉檀大城乐都义熙十年乞伏炽磐灭南凉以谦屯为凉州刺史镇乐都十四年以水奕千为沙州刺史镇乐都后入北凉又没于吐谷浑后魏时置鄯州隋书地理志西平郡旧置鄯州治湟水县旧曰西都后周置乐都郡开皇初郡废十八年改曰湟水元和志鄯州古西戎地汉为金城郡地南凉秃髪乌孤徙都于此后魏以西平郡为鄯善镇孝昌二年改镇立鄯州隋大业三年罢州复为西平郡隋乱陷贼唐武徳二年讨平薛举改置鄯州东至兰州府二百二十里西至西海三百七十里西南至廓州一百四十里东北至凉州五百里治湟水县本汉破羌县地旧唐书地理志鄯州治故乐都城唐书防昌中吐蕃以尚婢婢为鄯州节度使大中五年沙州刺史张义潮以鄯州来降其后复为畨戎所隔宋时谓之邈川城大中祥符七年唃厮啰自宗哥城更徙邈川元符二年王瞻发兵取之以为湟州宋史地理志乐州旧邈川城建中靖国元年弃之崇寜二年又复三年置倚郭县五年罢大观三年加向徳军节度宣和元年改为乐州后属西夏元废行都司志故乐都城在西寜卫东碾伯堡西二里二城相连约三里　按古西平郡有二治魏晋西平本汉临羌县地唐为鄯城县宋为青唐城置西寜州即今府治也隋西平乃汉破羌县地晋宋时为乐都唐为鄯州宋为邈川城置乐州即今碾伯县也防攷水经注元和志旧唐志诸书可见或混为一地误】浩亹故城【在碾伯县东汉置属金城郡因浩亹水为名后汉建武十一年诸种羌数万屯聚寇钞拒浩亹隘陇西太守马援撃破之晋仍属金城郡太元二十一年五龙见于浩亹吕光以为己瑞改元龙飞秃髪乌孤太初三年使从叔吐若留镇浩亹后乞伏炽磐以王基为晋兴太守镇浩亹皆即故县也水经注閤门河东迳浩亹县故城南隋书地理志湟水县有旧浩亹县后周废元和志浩亹故城在广武县西南一百三十里　按其地当在今碾伯县东接平畨县界与西大通堡相近】鲜谷塞故城【在大通县西北临甘州府界水经注閤门水迳西平之鲜谷塞即此】长寜废县【在西寜县西北本汉临羌县地晋置属西平郡永嘉五年张实讨曹祛于西平自姑臧西南出石驴据长寜即此后魏废水经注长寜水南迳长寜亭东城有东西门东北隅有金城在西平西北四十里十三州志曰六十里逺矣】废廓州【在西寜县东南本汉西羌所居石城地后汉书延熹二年防羌校尉段颎分兵讨石城羌斩首溺死者千六百人水经注河水东迳石城南昔段颎击羌于石城即此隋书地理志西平郡统化隆县后魏曰广威西魏置浇河郡后周废郡仁夀初改为化隆元和志后周于达化县界浇河故城置廓州隋乱陷贼武徳二年西土平定改置廓州乾元元年陷于西畨寰宇记廓州唐天宝元年改寜塞郡乾元元年复为廓州西至积石军一百八十里北至鄯州一百八十里东南至凤林县二百八十里东北至龙支县二百九十里西北至鄯城县二百八十里理广威县本后魏石城县周地图云后魏景明二年置石城县废帝二年因县内有化隆谷改为化隆县唐先天元年改为化成县以避讳故也天宝初改为广威宋史地理志元符二年以廓州为寜化城崇寜三年弃之是年收复仍为廓州城下置一县五年罢东至寜塞砦十七里西至同波北堡不及里南至黄河不及里北至肤公城界十五里】贵徳废州【在西寜县即今归徳所治元置吐蕃等处宣慰司河源録昆仑山向东北行半月至贵徳州地名必赤里始有州治官府又数日至积石州明永乐初改建归徳所旧志河州西至老鸦闗九十里又西至起台堡一百五十里又西至保安堡二百八十里又西至归徳所三百里又西至闗门畨帐草地界八十里】达化废县【在西寜县南隋书地理志浇河郡统达化县后周置达化郡开皇初郡废并绥逺县入焉元和志县东至廓州三十里后周置郡并县开皇三年罢郡移县入郡廨即今县是也寰宇记达化县后周建徳五年置】米川废县【在西寜县东南元和志米川县西至廓州一百里前凉张天锡于此置邯川城后魏孝昌二年于城置广威县贞观十年于本县东一百二十里黄河南岸置米川县属河州永徽六年移于河北属廓州宋史地理志廓州米川城旧米川县崇寜三年修筑王厚云米川沿河西至廓州约十里过河取正路至结啰城约三程本城至廓州约三十余里】晋兴废郡【在碾伯东南十六国春秋永嘉五年张轨表分西平界置晋兴郡统晋兴枹罕永固临津临鄣广昌大夏遂兴罕唐左南等县咸康元年张骏分晋兴郡属凉州乞防干归太初十三年降于利鹿孤鹿孤迎之置于晋兴后魏废　按水经注湟水东南迳小晋兴城北故都尉治阚骃曰允吾县西四十里有小晋兴城盖即晋兴郡治之晋兴县其曰小晋兴者犹沛郡之沛县为小沛也又太元十年后凉吕光将尉祐以允吾叛败奔兴城胡三省通鉴注城在允谷之西白土之东疑即小晋兴县也】左南废县【在碾伯县东南晋永嘉中张轨置属晋兴郡后魏废水经注河水迳左南城南十三州志曰石城西一百四十里有左南城津亦取名焉】湟河废郡【在碾伯东南前凉置十六国春秋咸康元年张骏分湟河郡属凉州南凉秃髪乌孤太初二年败梁饥于西平湟河太守张稠以郡降夏赫连昌承光二年伐西秦攻其沙州刺史出连防于湟河不克寰宇记廓州即西平南界前凉以其地为湟河郡后为羌所陷旧志水经注河水北迳黄河城南西北去西平二百七十里或曰即湟河之讹也】龙支废县【在碾伯县南十六国春秋南凉秃髪乌孤太初二年破羌酋梁饥于西平饥退屯龙支堡乌孤进攻拔之饥奔浇河隋书地理志枹罕郡统龙支县后魏曰北金城西魏改焉元和志龙支县北至鄯州一百三十五里本汉允吾县地后魏初置金城县废帝二年改名县西南有龙支谷因取为名】临蕃城【在西寜县西唐书地理志河源军西六十里有临蕃城又西六十里有白水军绥戎城又西南六十里有定戎城】宗哥城【在西寜县东宋史景徳中吐蕃宗哥僧李立遵畧取唃厮啰如廓州尊立之居宗哥城其城东北至西凉府五百里东至兰州府三百里南至河州四百十五里地理志西寜州领龙支城旧宗哥城元符二年改今名寻弃之崇寜三年收复　按古龙支有三汉龙耆在今府西即西海郡隋唐龙支在今府南近黄河宋龙支在今府东乃旧宗哥城或混为一误】寜西城【在西寜县西宋史地理志西寜州西四十里至寜西城旧名林金城崇寜三年改名】宣威城【在西寜县北宋史地理志西寜州北五十里至宣威城旧名厘牛城崇寜三年改名南至西寜州界二十五里】防川城【在碾伯县东近庄浪界晋太元二十年鲜卑秃髪乌孤击降乙弗折掘等部筑湟中防川堡居之隆安三年乌孤徙乐都使从弟洛回镇防川后废】合川城【在碾伯县南元和志合川郡守捉在鄯州南一百八十里贞观中侯君集置又绥和守捉在州西南二百五十里开元二年郭知运置】来宾城【在碾伯县西南宋史地理志乐州领来宾城旧名癿当川崇寜三年赐名南至黄河十里北至安陇砦七十里旧志在废乐州西南一百十里】肤公城【在西寜县西南废廓州东北宋史地理志廓州领肤公城旧名结啰城崇寜三年收复后改今名王厚云结啰城至廓州约三十余里东至来宾城界一百三里西至怀和砦界五十七里南至同波北堡界一十三里北至绥平堡界二十五里】震武城【在碾伯县北大通县界宋史政和五年童贯遣熙河经畧刘法将兵出湟州与夏右厢军战于古骨龙大败之地理志政和六年进筑古骨龙城赐名震武城未几改为军元属湟州有通济桥本震武城浮桥又善治堡本通济桥堡大同堡本古骨龙应接堡皆政和六年赐名又有徳通城本瞎令古城石门堡在瞎令古城北地名石门子皆政和七年赐名又宋史政和六年刘法刘仲武合熙秦之师十万攻夏仁多泉城降而屠之旧志城在西寜卫北一百七十里】河源军【在西寜县东元和志在鄯州西一百二十里仪鳯二年郎将李乙支置又安人军在河源军西一百二十里星宿川开元七年郭知运置宝应元年没于吐蕃】寜边军【在西寜县南故廓州西元和志寜边军在积石军西黄河北又威胜军在积石军西八十里宛肃城并天宝十三载哥舒翰置宝应元年没于吐蕃】白泉军【在大通县南元和志在鄯州西北二百三十里开元五年郭知运置又威戎军在州西北三百五十里开元二十六年杜希望置宝应元年没于吐蕃】保塞砦【在西寜县东宋史地理志旧名安儿城崇寜三年收复赐名东至龙支城界二十二里西至西寜州界三十里】清平砦【在西寜县宋史地理志旧名溪兰宗堡崇寜三年赐名北至西寜州界二十五里又怀和砦旧名丁令谷崇寜三年置赐名东至廓州界八十五里北至清平砦界二十五里】绥边砦【在西寜县北宋史地理志旧名宗谷崇寜三年建筑后改今名南至西寜州界二十二里又制羌砦地名癿氊岭政和八年赐名以上皆属西寜州】寜塞砦【在西寜县东南宋史地理志寜塞砦东至河北堡界四十五里西至廓州巡检界十三里南至黄河十五里北至龙支城五十里又绥平堡旧名保敦谷崇宁三年兴筑赐名东至堡塞砦界二十里西至清平砦界二十里南至肤公城界二十里北至堡塞砦十七里同波堡东至廓州巡检界二十里南至黄河不及里北至肤公城十五里三砦堡皆属廓州】通湟砦【在碾伯县东宋史地理志通湟砦故啰抹通城元符二年收复三年赐名东至通川堡四十里西至湟州三十五里南至安陇砦二十五里北至临宗砦界六十里别见兰州又寜洮砦故瓦吹砦元符二年收复三年赐名东至通湟砦四十五里西至来宾城十七里南至来宾城二十里北至安陇砦十七里安陇砦故陇朱黒城元符二年收复三年赐名东至赤沙岭三十里西至麻宗山脚二十五里南至巩藏岭三十五里北至湟州四十五里徳固砦旧名胜铎谷崇寜三年筑五百步城后赐名东至绥逺闗十里临宗砦崇寜三年赐名南至湟州分界二十一里以上皆属湟州】安川堡【在西寜县东宋史地理志安川堡故臕哥堡在巴金岭上元符元年收复三年赐名东至湟州界七十里西至来宾城界四十里南至安乡闗三十里又寜川堡南宗堡峡口堡皆元符二年收复属湟州】虎台【在西寜县西五里台有九层髙九丈八尺相传秃髪傉檀所筑】
　　闗隘绥逺闗【在碾伯县西宋史地理志旧名洒金平崇寜二年建筑赐名东至湟州二十里明史地理志西宁卫东南有绥逺闗】摆羊戎防【在府东南一百八十里碾伯县西南一百二十里城周二里有竒　本朝乾隆三年筑设逰击驻防其地番回杂居水草丰美可垦荒地四十余里九年増设通判分理】归徳所【在府南二百二十里元至元年置贵徳州属吐蕃宣慰司后废明洪武三年置归徳所属河州卫　本朝初因之顺治六年设守偹驻防雍正四年改临洮府十一年改设都司乾隆三年裁入西寜县二十六年设县丞分理】镇海营【在西寜县西五十里西去石峡边墙二十里明嘉靖十三年筑城周二里有竒　本朝设防将镇守兼辖南川营】丹噶尔营【在西寜县西九十里城周七百七十丈本朝雍正五年筑设防将驻防乾隆九年并设主簿其路通西藏地通青海兼为畨人交易之所】河拉库托营【在西寜县西一百五十里城周二百二十八丈　本朝乾隆四年筑其地倚日月山为商旅要区设守备驻防】南川营【在西寜县南五十里旧名伏羌堡明嘉靖十四年筑城周三里有竒南去闇门边墙三十里　本朝初设守备今改都司】北川营【在西寜县北六十里旧名永安堡城周三里北至闇门边墙一十里本朝设逰击驻防】喇课营【在西寜县西北八十里城周一百八十余丈　本朝雍正十一年筑设千总】巴暖三川营【在碾伯县东南旧名古鄯堡在西寜卫东南一百六十里南去河州长寜驿一百里城周二里有竒　本朝设逰击驻守】永安营【在大通县西地名测尔兔　本朝雍正五年筑城周六百丈设逰撃驻守隶大通镇西北有沙金城亦设官兵防汛】大通营【在大通县北一百二十里　本朝雍正二年置城周六里初设总兵驻防兼辖白塔永安二营寻改副总兵属西寜镇辖卫署先设于此乾隆四年移驻白塔城】康家塞【在西寜县归徳所东一百七十里逼近畨夷本朝雍正五年设千总防守城周一百二十丈乾隆五年筑又归徳城西十里有下闇门十五里有上闇门又东有下河墩塘下马厰墩塘暖泉墩塘革初墩塘李家峡墩塘洞口墩塘俱连界青海畨戎住牧之处有兵防守】扎什巴堡【在西寜县东南一百六十里城周一百四十丈　本朝乾隆四年筑设千总驻防】威逺堡【在西寜县东北八十里北至闇门边墙二十里明嘉靖十四年筑城周三里有竒　本朝初设守备今改都司】老鸦堡【在碾伯县东五十里城周三百八十步有把总防守】冰沟堡【在碾伯县东北九十里东去庄浪所西大通营四十里城周一百八十歩有把总防守】巴州堡【在碾伯县东南北去老鸦堡八十里】南川闇门【在西寜县西南四十里有东西二门相去五里又小班沙闇门在县西南五十里大班沙闇门在县西南六十里页峡闇门在县西六十里喇颗闇门在县西八十里小山峡闇门在县西北六十五里北川东西闇门在县北七十余里威逺闇门在县东北一百里】归徳所边墙【在西寜县归徳所西南自暖泉沟北至黄河南岸长八里有闇门二明洪武七年筑又有官田墩在所东又东二十里为马厰墩寺角觜墩在所南五里又南十五里为王屯墩二十里为周屯墩石波墩在所西三里又西五里为上河墩四里为山平墩三里为暖泉墩十五里为烟洞墩二十里为撒通墩俱设兵防汛】在城驿【在西寜县城东隅明置曰西寜驿东至平戎驿七十里南至归徳所驿一百三十里北至大通县向阳驿一百三十二里】平戎驿【在西寜县东七十里平戎堡东至碾伯县六十里南至摆羊戎驿一百二十里旧有驿丞乾隆二十年裁归知县管理】嘉顺驿【在碾伯县城内东至老鸦驿五十里西至西寜县平戎驿六十里】老鸦驿【在碾伯县东老鸦堡又东四十里为冰沟驿东至寜夏府平番县西大通驿五十里二驿旧有驿丞乾隆三年裁归知县管理】巴州驿【在碾伯县东南巴州堡北至冰沟驿七十里又南六十里古鄯堡有古鄯驿皆碾伯县管理】长寜驿【在府治北大通县境　本朝乾隆元年设驿事归守备管】
　　津梁那孩川桥【在府城西又西二里有伯顔川桥】暖泉桥【在府城南门外】西寜河桥【在府城北百步跨湟水又通津桥在城东闗】水磨川桥【在碾伯县东三里胜畨沟口又上川口桥在县东一百二十里】大通河桥【在大通县南五里又白塔河桥在县西南一百四十五里俱新建】
　　陵墓晋南凉秃髪利鹿孤墓【在西寜县东南十六国春秋晋元兴元年葬于西平之东南】
　　祠庙昆仑山祠【在西寜县西北塞外汉书地理志临羌西北塞外有西王母石室昆仑山祠】金山祠【在西寜县西北一百二十里明洪武二十六年建】忠节祠【在府城东祀汉将军赵充国以下厯代有功湟中者明嘉靖中建今移于府学】
　　寺观宗寺【在西寜县西川边外二十七里旧名郭隆寺亦喇嘛所居　本朝雍正十年奉】
　　【防重建敇名祐寜寺乾隆十四年复】
　　【赐今名及　　　御书梵教法幛额】广教寺【在大通县乾隆二十九年章嘉胡图克图建三十年赐今额并　　　赐祥轮永旧匾额】法海寺【在大通县北川边外旧名郭莽喇嘛多居于此　本朝雍
　　正十年奉旨重建赐名广恵寺乾隆二十一年复】
　　【敕赐今额】
　　名宦汉傅育【北地人显宗初为临羌长与捕虏将军马武等击羌滇吾功冠诸军后为防羌校尉追击叛羌战殁】晋窦允【西平人武帝时除浩亹长勤于为政劝课田蚕平均调役百姓赖之】马隆【东平平陆人太康初朝廷以西平荒毁除隆为太守时南虏成奚毎为边患隆进兵击破之积十余年威信着于陇右后以年老徴氐羌聚结百姓惊惧朝廷恐闗陇复扰乃遣隆复职竟卒于官】隋杨达【髙祖族子开皇中为鄯州刺史有能名】慕容三藏【燕人开皇十二年授廓州刺史州极西界与吐谷浑接犯法者皆迁配彼州流人多有逃逸及三藏至招纳抚绥百姓爱悦襁负日至吏民歌颂之】唐黒齿常之【百济西部人髙宗时为河源军副使调露中吐蕃使赞婆等入寇常之引精骑三千夜袭其军赞婆单骑遁即拜河源道经畧大使因建言河源当贼冲宜増兵镇守而运饟须广乃斥地置烽七十所垦田五千顷岁收粟斛百余万由是食衍士精戍逻有备凡莅军七年吐蕃惮畏不敢盗边】娄师徳【郑州原武人上元中为河源军司马与吐蕃战白水涧八战八克后为河兰鄯廓州检校】郭知运【瓜州晋昌人明皇时为陇右诸军节度大使鄯州都督兼经畧使开元五年大破吐蕃献俘京师明年复出将轻兵丙夜至九曲获精甲名马犛牛甚众知运屯西方戎夷畏惮与王君防功名畧等时号王郭】哥舒翰【安西人为陇右节度副大使筑神威军青海上吐蕃攻破之更筑于龙驹岛有白龙见因号应】
　　【龙城翰相其川原宜畜牧擿罪人二千戍之由是吐蕃不敢近青海天宝八载翰攻石堡城下之遂以赤岭为西塞开屯田备军实】杜希望【万年人明皇时拜鄯州都督知留后时吐蕃攻勃律勃律乞归希望驰传度陇破乌莽众斩千余级进拔新城振旅而还置镇西军时军屡兴府库虚寡希望居数岁刍粟金帛丰余宦者牛仙童行边或劝结其欢答曰以货藩身吾不忍仙童还奏希望不职下迁恒州刺史】宋何灌【开封祥符人为廓州防御使金兵围汴时灌控守西隅背城拒战被鎗殁于阵】刘仲武【秦州成纪人徽宗时为西寜都防童贯招诱羌王子臧征朴格收积石军邀仲武计事仲武曰王师入羌必降或退伏巢穴可乘其便但河桥功力大非仓猝可成缓急要预办耳贯许以便宜朴格果约降河桥亦成贯掩其功仲武亦不自言徽宗召仲武劳之官其九子　朴格旧作仆哥今改】赵隆【秦州成纪人徽宗时知西寜州充陇右都防羌豪信服十二种户三万六千愿比内地帅刘法西讨隆以竒兵袭羌羌溃城震武】明李达【永乐初以都指挥使帅师破西寜申藏诸畨生系其魁进都督佥事】李英【西畨人永乐中为西寜都指挥佥事畨生张达尔玛者通译书成祖授以左觉义居西寜恣甚纳逋逃交通外域肆恶十余年英发其事死西陲快之中官乔来喜等使西域道安定曲先遇贼见杀掠所赍金帛仁宗敕英进讨俘获甚众其王桑尔结沙克佳等诣阙谢罪宣宗嘉英功擢左都督封防寜伯　张达尔玛旧作张答里麻桑尔结沙克佳旧作桑尔加失夹今并改】史昭【合肥人永乐末以都指挥佥事镇西寜仁宗立进都督佥事上言西寜俗鄙悍请设学校如中土报可宣徳初昭以卫军守御不暇屯种其家属愿力田者七百余人请俾耕艺收其赋以足军饷从之寻讨曲先擒其党获马驼牛羊三十余万威震塞外玺书慰劳赏赉加等】
　　本朝杨宗仁【厯西寜道西寜古湟中地西陲要冲宗仁在任振頽剔弊贤声着闻乾隆九年奉防入祀贤良祠】
　　人物三国魏郭宪【字幼简西平人建安中为郡功曹以仁笃为一郡所归】南北朝魏源贺【西平乐都人河西王傉檀之子傉檀为乞伏炽磐所灭贺自乐都奔魏太武见而器之谓曰卿与朕同源今可为源氏太武征凉州以贺为向道以功进爵西平公屡从征有功拜殿中尚书文成即位以定防勲进爵西平王出为冀州刺史改封陇西劝帝宥死刑徙充诸戌所活甚众及献文将传位于京兆王子推贺固执不可即诏持节奉玺绶以授孝文寻上书乞骸骨朝有大议皆就询访卒赠侍中諡曰宣】源延【贺长子性谨厚好学初以功臣子拜侍御中散赐爵武城子西治都将卒赠凉州刺史广武侯諡曰简】源怀【延弟谦恭温雅有大度文成末为侍御中散贺辞老诏受父爵督诸屯于漠南蠕蠕甚惮之景明中诏巡行北边六镇恒燕朔三州赈给贫乏考论殿最劾免贪秽奉公不挠百姓为豪强陵压积年枉滞一朝见申者日有百数所上事宜便于北边者凡三十余条皆见嘉纳正始初有告蠕蠕南寇诏怀加使持节侍中出据北蕃指授规畧怀至云中蠕蠕亡遁乃按视诸镇左右要害之地筑城置戍及储粮积仗之宜凡表五十八条宣武并从之卒赠司徒公諡曰恵】源子雍【字灵和怀子少好文雅笃志于学累迁夏州刺史时沃野镇人破落汗拔陵为乱统万逆胡相应接城中粮尽子雍自率羸弱向东夏运粮为朔方胡帅所执因为陈安危祸福之端竟随子雍降遂请兵讨平东夏运粮统万于是二夏渐寜及萧宝寅等为贼所败闗右骚扰子雍屡撃破之累除给事黄门侍郎封乐平县公后讨葛荣战败而没赠司空諡庄穆】隋源雄【字世畧乐都人父纂为髙氏所诛雄变姓名西归长安周太祖见而器之从武帝伐齐以功授开府封朔方郡公检校徐州总管髙祖为丞相尉迟逈作乱时雄家累在相州逈以书诱之雄卒不顾逈遣将陷昌虑下邑雄讨平之累迁朔州总管伐陈之役为行军总管陈平进上柱国子崇官仪同大业中将兵讨北海贼力战而死赠正议大夫】元刘容【字仲寛其先西寜青海人父海川徙云京容幼頴悟喜读书中统初入侍皇太子于东宫毎退直即诣国子祭酒许衡衡亦与进之至元七年世祖驻跸镇海闻容知吏事命权中书省掾以忠直称奉使江西抚慰新附之民或劝其颇受送遗归赂权贵可立致荣宠容曰剥民以自利吾心何安使还惟载书籍数车献之终广平路总管】明柴国柱【西寜卫人万厯中由世廕厯西寜守备击寇南川摧锋陷阵勇冠一军寇挟愤益侵边毎为国柱所挫屡进凉州副总兵数撃贼有功擢署都督佥事陜西总兵官调甘肃加右都督后罢官召佥书都督府事寻代杜松镇山海闗寻移镇沈阳天启初追录边功加左都督卒赐防如制】
　　本朝马进良【字栋宇西寜人技勇过人从讨呉三桂积功累擢古北口总兵从征噶尔丹有功进提督以老乞归卒諡襄毅】李良吉【西寜人父病危笃尝恶物之甘苦以验及母死庐墓三年居防一遵家礼乡人化之乾隆十三年　旌】张达【字文通西寜人父患目疾达刺背取血以致愈终不为父知及父母殁昼夜号泣庐于墓次一夕有四白狼跑哮于庐侧见达掉尾而去乡人以为达孝所格乾隆二十九年　旌】
　　列女明陈良防母孙氏【甘州人居西寜能以大义教其子崇祯末流寇入西寜氏投井死又李舒妻张氏贼至自缢死】
　　本朝周琦妻贾氏【西寜人小字玉玛未嫁而琦死欲奔丧父母不许水浆不入口者七日乘间自缢与琦合葬】张进束妻程氏【西寜人乾隆二年旌又同邑马有智妻杨氏甄之防妻马氏张广均妻刘氏田玢如妻郭氏李标妻阎氏杜承时妻贾氏蒲俊鼎妻杨氏陆大爵妻赵氏李纲妻祁氏卢继妻李氏李澎妻张氏樊増谏妻吕氏宋竒士妻任氏沈养禄妻潘氏牛呈胃妻张氏赵裔振妻杨氏田世爵妻王氏生员赵裔锦妻谈氏王应福妻萧氏杨秀妻李氏张荣妻刘氏钱国镇妻答氏焦有仁妻郭氏朱洪诰未婚妻陈氏监生魏大灏妻张氏陈语礼妻熊氏熊应新妻莫氏张之桂妻王氏张兆鹏妻任氏严大斌妻赵氏樊经魁妻祈氏刘国劵妻张氏监生祈大济妻甘氏陶进义妻马氏严大振妻李氏李万敖妻朱氏郭亨治妻娄氏莫逊尧妻李氏赵宗魏妻巨氏李天才妻鉄氏生员沈占元妻祁氏任师启妻樊氏杜俊妻史氏生员张玉琏妻孙氏赵邦世妻陈氏程赠妻阎氏史华秀妻李氏史中学妻李氏蘓可得妻李氏张玉玑妻李氏程肇麟妻张氏贾维周妻李氏俱于乾隆二年以来先后　旌表】袁瑜妻李氏【碾伯人乾隆二年　旌又同邑冷复泰妻许氏冉国祉妻王氏巩汝楫妻呉氏范必荣妻阿氏董期昌妻杨氏韩三忠妻张氏李桂春妻马氏李洪春妻韩氏俱于乾隆二年以来先后　旌表】胡渊妻孙氏【大通人乾隆二十八年　旌表】
　　仙释晋昙雀【不知何许人秃髪傉檀时持一锡杖从河南来言人死生富贵无豪厘之差后不知所在】
　　土产麸金【元和志廓州贡】褐【元和志鄯州贡】防犀角【唐书地理志鄯州贡】羚羊角【元和志鄯州贡】马鸡【明统志觜脚红羽毛青緑】山鸡　野马【皮可为裘】牛【明统志野牛大者重千斤牦牛尾可作缨犏牛力能载重俱西寜卫出】羊【明统志羱羊大者重百斤角环盘洮羊尾如鹿以上俱西寜卫出】麝香【元和志廓州贡】戎盐【元和志廓州贡】酥【唐书地理志廓州贡】大黄【元和志廓州贡】
  </div>
  <div class="pagination">
   <a href="大清一统志_page99.html">
    上一页
   </a>
   <span>
    ...
   </span>
   <a href="大清一统志_page95.html">
    95
   </a>
   <a href="大清一统志_page96.html">
    96
   </a>
   <a href="大清一统志_page97.html">
    97
   </a>
   <a href="大清一统志_page98.html">
    98
   </a>
   <a href="大清一统志_page99.html">
    99
   </a>
   <span class="current-page">
    100
   </span>
   <a href="大清一统志_page101.html">
    101
   </a>
   <a href="大清一统志_page102.html">
    102
   </a>
   <a href="大清一统志_page103.html">
    103
   </a>
   <a href="大清一统志_page104.html">
    104
   </a>
   <a href="大清一统志_page105.html">
    105
   </a>
   <span>
    ...
   </span>
   <a href="大清一统志_page101.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
