<!DOCTYPE html>
<html>
<head>
    <meta charset="UTF-8">
    <title>重修台湾县志 - 第 5 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重修台湾县志 - 第 5 页/共 10 页</h1>
    <div class="content">　　——自四角屿至此，俱大山屿东南孤岛，澎协左营辖。
　　西屿在妈宫澳西，水程二十里。旁有牛心湾，自厦入澎，舟多由此。
　　丁字门屿横亘西屿头，形若丁字。
　　花屿在西屿之南。
　　猫屿有大猫、小猫，上多怪石，在花屿之南。
　　草屿在猫屿南。澎岛鲜草木，此颇有之，因名。
　　——以上三屿，俱孤浮妈宫澳西南海上。自厦渡澎，过黑水沟良久，即见西屿及猫、花屿。
　　大果叶澳在西屿北。舟泊西屿头，从此登岸。澳北水中伏石，名师公礁。
　　缉马湾澳距大果叶北旱程二里。澳内北风时可寄泊。
　　小果叶澳在缉马湾之右，人烟颇密。澳内多泊小舟，泉甚清洌。
　　内堑在大果叶南四里。
　　外堑在内堑西南三里，产文石。二堑东西二山悬耸天半，为由厦抵澎之标准。有澳，南北风俱可寄泊。
　　小池角澳由内堑北经缉马湾，小果叶至此八里。
　　大池角澳在小池角西北四里。
　　小门澳距大池角十五里。
　　后湾澳亦名合界头，距小门四里。南风可寄泊。
　　横礁澳与后湾毗连。
　　竹篙湾澳南风可泊船。距横礁三里径。至大果叶旱程仅十里。
　　自大果叶以下俱西屿连地。
　　大烈屿、小烈屿俱在西屿东北。距妈宫澳水程三十五里。
　　吼门有大小二处，在西屿竹篙湾北端。水潆洄，舟楫罕通。
　　大仓屿在大烈屿东北。
　　雁峥屿两屿如雁行，在大仓东。近大北山中墩屿。
　　空觳屿此屿一物不生，在西屿小门澳东北。
　　土地公屿有石镌神像。
　　姑婆屿产紫菜。在空觳屿北。
　　目屿形如人眼，又名月眉。在西屿之极北。距妈宫澳水程六十里。
　　大北山为大山屿北最大之山，可望远。
　　中墩屿属大北山。距妈宫旱程二十里，潮退可通。
　　瓦硐港有铳城，红毛所筑。距妈宫澳水程二十二里。有澳，可寄泊。
　　通梁港距瓦硐港东四里。
　　后寮澳距通梁东三里。
　　大小赤嵌澳在瓦硐港北四里许。距妈宫澳二十六里。
　　镇海港在赤嵌东南五里。明天启间，筑城于此，今圮。有澳名万丈潭，可避飓风。
　　港尾澳在镇海南三里。南风可泊舟。
　　城前澳亦名长岸仔屿，在港尾南二里。距妈宫澳水程二十一里。
　　——以上俱属大北山。
　　吉贝屿距妈宫澳水程六十五里，在镇海北，采捕之人多居之。有沉礁一线，延亘东北，极目未了。内皆暗礁布满，仅存一港蜲■〈施，虫代方〉，非熟谙者，不敢棹至。
　　险礁屿亦名屈爪屿，状如虎爪之屈。在吉贝东。距妈宫澳水程四十里。
　　北崎屿或称后埭，或称尾虎。距妈宫澳水程五十里。
　　金山屿土色黄赤如金，在险礁西南。
　　白沙屿南北凡二屿，沙白如银。在金山东。
　　鸟屿屿中多鸟，在白沙南。
　　湾背屿亦作员贝。在金山西南。距妈宫澳水程二十三里。
　　鸡肾屿以形似名。在员贝东。
　　篮笨屿一名篮饭。盖在鸡肾屿之东，又东即椗钓齿屿。
　　——自西屿至此，俱大山屿西北孤岛。澎协右营辖。
　　唐施肩吾诗
　　腥臊海边多鬼市，岛夷居处无乡里。黑皮年少学采珠，手把生犀照咸水。
　　国朝海防同知孙元衡诗
　　七十二屿称澎湖，沧溟万里开荒涂。屿屿盘纡互钓带，洪波割据成方隅。东西二吉门户壮，将军之澳为中区。雄师镇压妈宫汛，天然犄角中邦无。其余赋形非一状，纷陈簠簋兼盘盂，蛇蛟拳曲龙隐见，狮象蹲踞僧跏跌。诸流回澓舟难入，逆帆欲泊兴嗟吁，百折终成触嶕势，狂澜反走如亡逋。有时无风水澄镜，咫尺胶固谁能逾。巨舸理不任篙楫，束手待敌甘为俘。汪洋指南争此土，既到往往遭艰虞。昔日王师事征讨，神兵彷佛前驰驱。风摧火灭甘泉沸，降幡夜出台山陬。制府谋成输百万，冠军一战真良图。事关正统岂微细，封赏有间传闻殊。榜人维舟汲清水，蹑踪到顶招吾徒。黑铁崩崖潮欲缩，黄沙古碛盐为污。蚝岛峰峦咸破碎，凫亹草木原焦枯。大海东流无底极，振衣一啸心踟蹰。
　　巡台御史景考祥诗
　　渺矣澎湖屿，海中天一涯。岛开环四面，民聚约千家。风剥山无树，潮侵石有花。捕鱼生计足，不解植桑麻。
　　巡台御史张湄诗
　　三十六屿如排衙，鱼舍参差烟火赊。■〈氵塞〉里风多异南北，莫教海客误停槎。
　　巡台御史钱琦诗
　　海上三山未渺茫，竹湾花屿郁苍苍。白沙赤嵌红毛地，绿苇黄鱼紫蟹庄。仰首但瞻天咫尺，称名食在水中央。古今多少沧桑劫，留得残云映夕阳。
　　六六沙湾小似洲，须弥大界一萍浮。收罗日月狂澜里，零落云山古渡头。春水涨时村散网，晓星明处客停舟。蓬瀛不信人间路，犹认僊源是梦游。
　　教授谢家树诗
　　又见人间大洞庭，罗罗七十二山青。盂盘妥贴凭谁挈，猫虎狰狞唤欲醒；怪石鲛纹添禹贡，花螺贝锦注葩经。黄昏点点归渔艇，款乃声中月满汀。
　　山阴董相诗
　　腥臊海峤多营窟，市藏黑鬼浪里活；探珠咸水握生犀，骊宅鲛宫姿出没。六十二澳南天开，红毛城外潮如雷。半壁东宁立门户，众岛环列群星回。红黑沟窳蛇怪出，西望辽罗无点迹；东趋鹿耳四更余，帆落龙门喘暂息。八罩屿头候信风，人烟半在浮萍中。堑间文石光荣泽，价高金璧需磨礲。俄顷帆开魂胆堕，地震天翻同箕簸；呕出心肝晕眼昏，舱底羁囚绝粒卧。精卫木石空怒填，鲸鲵起舞鳌足颠；白马腾空靷欲绝，险于弱水环三千。若有飞仙驾白雾，仗剑相邀挟余渡；耳边飒飒闻风声，转盻已登七鲲路。
　　海道
　　环台皆海也。自邑治计之，南至凤山县之沙马矶头，旱程二百九十六里，水程七更；北至淡水厅之鸡笼鼻头山，旱程六百三十里，水程一十九更；西北至鹿耳门，水程二十五里（康熙五十五年，钦差丈量，依旱程折算，仅十里零七绳）。鹿耳门西北至澎湖，水程四更，约一百八十里。澎湖西北至厦门，水程七更，约三百里。邑治内优大山之东曰山后，归化生番所居。舟从沙马矶头盘转，可入卑南觅诸社。山后大洋之北，有屿名钓鱼台，可泊巨舟十余艘。崇爻山下薛坡兰港可进三板船。
　　按海洋行舟，以磁为漏筒，如酒壶状，中实细沙，悬之，沙从筒眼渗出，复以一筒承之，上筒沙尽，下筒沙满，更换是为一更。每一日夜共十更。每更舟行可四十余里。而风潮有顺逆，驾驶有迟速；以一人取木片赴船首投海中，即从船首疾行至船尾，木片与人行齐至为准。或人行先木片至，则为不上更；或木片先至，人行后至，则为过更。计所差之尺寸，酌更数之多寡，便知所行远近。所至地方，若有岛屿可望，令望向者曰亚班，登桅远望；如无岛屿可望，则用棉纱为绳，长六、七十丈，系铅锤，涂以牛油，坠入海底，粘起泥沙，辨其土色，可知舟至某处。其洋中寄椗候风，亦依此法。倘铅锤粘不起泥沙，非甚深即石底，不可寄泊矣。通洋海舶，掌更漏及驶船针路者为火长；一正一副，各有传抄海道秘本，名曰水镜。台厦重洋，往来之舟，水程颇近，中有澎湖岛屿相望，不设更漏，但焚香几行为准，针路则以罗盘按定子午。自台抵厦，向干方而往；自厦抵台，指巽方而来。若由厦北赴江、浙、锦、盖诸州，南抵广、粤、惠、潮各府，沿海傍山，逐日俱有垵澳可泊，不用更漏筒。
　　或问：旧志舟行一更六十里，今谓四十余里，何也？曰：南路沙马矶头至府治，舟行七更，康熙五十五年钦差丈明旱程二百九十六里，水程与旱程相傍，是一更该四十二里有零。通志载：福州至琉球水程一千七百里；府志称：船行四十三更；是亦一更四十里矣。又问：舟自南路抵府，七更，顺风一日可至；自厦抵澎亦七更，必一日有余乃至，何也？曰：台海潮北汐南，南路抵府，顺流也；台厦横流，故稍迟。曰：北流为顺，南流不逆乎？曰：有风不怕流。南流虽逆，非如黑沟之湍激也。又问：舟中定更，以人行与木片齐至为度，台地人行穷日不能百里，舟行乃二百余里，何也？曰：投水片时其行速，且船无休息，故倍之。又问：北路水程十九更，旱程仅六百三十里，何也？曰：此未暇详考，依府志所载。
　　台海潮流，止分南北。台厦往来，横流而渡，号曰横洋。自台抵澎为小洋，自澎抵厦为大洋，故亦称重洋。
　　凡往内地之舟，皆于黎明时出鹿耳门放洋（舟人捩舵扬帆出海曰放洋。鹿耳门港南北有二礁，植标以记，不敢偪犯。质明见标，舟乃可行）。清明后，南风始发，从鹿耳门外径去。白露后，北风渐盛，必至隙仔港口（在鹿耳门外之北），方可开驾（舟行务依上风，故南风放洋从南，北风放洋从北。若误落下风，针路便失）。约行百里，望见东西吉屿，经二屿便抵澎湖。大约午后可到。南风宜泊水垵澳，北风宜泊网澳、内堑、外堑等澳。余详前澳屿内。自澎往厦，悉以黄昏为期，越早而内地之山隐现目前。此就顺风而言。若南风柔弱，风不胜帆，常一、二日夜方抵澎湖。至厦门则更缓。又若北风凛烈，帆不胜风，摺帆驾驶，登岸亦稍迟焉。
　　船往福州，望北直去至闽安镇，水程一十五更，不用湾泊澎湖。若从北路淡水西渡，水程仅七更。登舟半日，可见关潼山。自关潼趋定海，行大洋中五、六十里至五虎门；两山对峙，势极雄险，为闽省外户。门外风力鼓荡，舟帆颠越。既入门，静渌渊渟，与门外迥别。更进为城头，土名亭头。十里即闽安镇。再数十里至南台大桥。
　　鹿耳门外，初出洋时，水色皆白。东顾台山，烟云竹树，缀翠浮蓝。自南抵北，罗列一片，绝似屏障昼图。已而渐远，水色变为淡蓝，台山犹隐现于海面。旋见水色皆黑，则小洋之黑水沟也。过沟，黑水转淡，继而深碧。澎湖诸岛，在指顾间矣。自澎湖放洋，近处水皆碧色，渐远则或苍或赤。苍者若靛绿，赤者若臙红。再过深黑如墨，即大洋之黑水沟。横流迅驶，乃渡台最险处。既过，水色依然苍赤。有纯赤处，是名红水沟，不甚险。比见水皆碧色，则青水洋也。顷刻上白水，而内地两太武山，屹然挺出于鷁首矣（南风时，驾驶近南，先见镇海之南太武。北风时，驾驶近北，先见金门之北太武）。
　　海防同知孙元衡抵厦门登岸诗
　　退之欣见蝎，坡老喜闻骡。将母耳目僻，反使嗜好阿。孤身阻遐域，相逢尽么魔。奉诏遂生还，慰情良已多。恶声与毒物，不忍便撝诃。虽为夙所贱，愈于风与波。蠢蠢且谐意，亲故夫如何？三年困穷海，瘴疠忧相磨。两脚蹋中土，惊禽脱虞罗。远山带灵石，往往见云窝。流泉出山来，淙淙桥下过。月明枫叶岸，籁起长松坡。弱鳞浮浅渚，喜鹊叫寒柯。翠竹鲜钓棘，着手久■〈扌麻〉挲。骡铃与蝎影，默念成微呵。曳杖陟崇冈，城楼郁嵯峨。笋舆尽归客，细路盘青莎。乡程六千里，计日无差讹。挥手谢大洋，日月如腾梭。心灰死欲然，肠冰就阳和。孤斟一壶酒，未醉颜为酡。二公着勳业，浩浩江与河。余生也既晚，下秩同蹉跎。奇怀亦云尔，望古成悲歌。
　　自厦渡台，出大担门，南风自大担门外或浯屿放洋；北风自辽罗放洋。以风信之大小，卜舟行之迟速。每先日午间或夜静时开驾，次早遥望东南碧波中一线若黛，知为澎湖。或顺风透洋而过，不用收泊。但恐夜抵鹿门耳，难以进港，多暂泊澎湖澳内。
　　巡台御史张湄诗
　　大担门外渡横洋，群山灭影流汤汤，天水相交上下碧，中间一叶凌波扬。少焉红沟映霞赩，倏忽黑蛟翻怒墨。陆离斑駮异彩腾，绘画乾坤纷五色。针盘远指天南交，苍茫四瞩心悁劳。直上桅尖索西屿，亚班趫捷如飞猱。澎湖环岛三十六，历历人烟出渔屋。未须沧海成桑田，结网临渊食粗足。我来收泊妈宫湾，舳舻屹立凝邱山。三夜惊涛舂客枕，梦魂跌宕雷霆间。是时望雨忧如渴，极目园畴断余■〈山上师下〉。北风可但济行船，唤起痴龙驱旱魃。
　　巡台御史范咸诗
　　海门峡如束，放舟还趁潮。岛屿渐以远，仰视惟云霄。天与水为一，远颿同秋毫。极目杳无际，意气惨不骄。问程藉指南，出海称人豪。亚班揽篷索，上下等悬猱。巨浪拍天起，比似桅樯高。龙骨从上过，一落轻于毛。远望峻岭矗，水沸山岳摇。柁师噤不语，谓是鲲鱼尻，喷沫散作雨，十里闻腥臊。转瞬无所睹，但觉心旌摇。晚霞日初落，星斗何迢迢。夜黑青磷生，非鬼亦非妖。焰焰千万点，谁将十斛抛。此景洵奇绝，坐看过中霄。鸡鸣天欲曙，华彩掀波涛。天吴与紫凤，野火春风烧。万顷荡金碧，蛟鼍争潜逃。动心复駴目，快事倾醇醪。幸逢圣御宇，海晏无飘颻。生平见未见，姿意夸同曹。得藉沧溟力，永静审俗嚣。归将画蓬壶，游仙足解嘲。笑语金华人，局蹐虚鸣镳（舟人唤船主曰出海）。
　　巡台御史钱琦诗
　　娲皇断鳌足，元气泄混茫。散作长波涾■〈氵陁〉，杳不知其几千万里，荡摇大地天为盲。有时飓母胎长长鲸怒，星眸、电齿、云车、雷鼓、风轮森开张。尘沙飞扬人鬼哭，往往白昼惨冽如幽荒。往时读海赋，犹疑近荒唐。朅来鹭门一怅望，大叫绝奇狂夫狂。柁楼打鼓长鱼立，船头挂席西风凉。是时郁仪忽走匿，但见天光水色一气摩硠硠。大担路最近，小憩古禅房。彼岸倏不见，一叶随波扬。南人自夸乘船惯，不比生马颠踣难收缰。岂知波恬风静浪息时起势，一落犹有千丈强。长吉心肝尽呕出，但无好句归锦囊。忽然桃浪暖，红影落星光。须臾墨云卷，四顾失青苍。出海与亚班，神色俱仓皇。飞身上桅杪，指南凭鍼芒。谓言『渡海此最险，呵■〈口欵〉下有蛟鼍藏。去年太守误落漈，鹬如飞凫失侣天外周翱翔。今年将军复遭毒，有如曹兵百万赤壁遇周郎。罗经巽己偶错位，北去弱水东扶桑』。我闻此语了无怖，俗子所见皆秕糠。男儿桑弧悬矢志四方。径须腰悬斗印提干将，出入玉门走沙场，直探虎穴扫搀枪，名勒钟鼎勳旗常，回手扶汉分天章。不然翻身跳出尘埃外，跨鳌骑鹤骖鸾凰。朝游碧落暮沧溟，须弥大界随相羊。谁能瑟瑟缩缩如寒螿？坐令颜鬓凋秋霜。况闻蓬莱方丈咫尺尘隔断，世乏仙骨谁梯航？因风误到更可喜，底用祸福先周防？台阳一番岛，宛在水中央。古称毘舍耶，或云婆娑洋。自从归入版图后，穿胸儋耳咸循良。我来衔命持羽节，要将帝德勤宣扬。兼恐奇材遗海外，一一搜采贡明堂。水程志更更十一，蠡窥管测毕竟绳尺难参量。何奇不有怪不储，且复耳目恣探详。兹游之奇平生冠，东坡快事吾能偿。舟师喘定笑绝倒，喜色转露眉间黄。天鸡一声晓色白，百怪照影争逃亡。不见澎湖见飞鸟，鸟飞多处山云长。三十六岛郁相望，渔庄蟹舍纷低昂。收篷蹔寄泊，呼童满引觞。尔时颓然不足身与世，恍惚栩栩瞬息历九州、遍八极，徜徉于无何有之乡。
　　黑水沟为澎厦分界处，广约六、七十里，险冠诸海；其深无底，水黑如墨，湍激悍怒，势似稍洼。舟利乘风疾行，乱流而渡，迟则波涛冲击，易致针路差失。
　　海防同知孙元衡诗
　　气势不容陈茂驾，奔腾难着谢安吟。十洲遍历横洋险，百榖同归弱水沉。黔浪隐樯天在臼，神光涌櫂日当心。方知浑沌无终极，不省人间变古今。
　　教授谢家树诗
　　由来黑水出梁州，大海无端划此沟。可是三危分旧派？胡为一道独中流？巨鳌折足元黄混，角燕扬鳃日月幽。万斛尘心都荡尽，蓬莱咫尺浪飕飕。
　　厦船过黑水沟良久，令亚班（舟中占风望向者二人，名曰亚班）登桅遥望，必见澎湖西屿、花屿、猫屿，乃可前进。尚计程应至而诸屿不见，便失所向，须亟收回，恐漂越台之南北而东，则邈不知其所之。或已抵鹿耳门，为东风所逆不得入；或遇海吼涌浪，隙仔不可寄泊，当回澎湖。若值月黑，莫辨岛屿何处，不得不仍归厦门，而针路已失，往往有随风北至南日而上，南至铜山以下者。
　　海防同知孙元衡诗
　　羲和鞭日日已西，金门理樴乌鹊栖。满张云帆夜济海，天吴镇静无纤翳。东方蟾蜍照颜色，高低万顷黄琉璃。飞廉倏来海若怒，■〈秀胃〉颷鼓锐喧鲸鲵。南箕簸扬北斗乱，马衔罔象随蛟犀。暴骇铿訇两耳裂，金甲格斗交鼓鼙。倒悬不解云动席，宛有异物来诃诋。伏艎僮仆呕欲死，胆汁沥尽挛腰脐。长夜漫漫半人鬼，舵楼一唱疑天鸡。亚班眩睫痿筋力，出海■〈木〉筊频难稽。不见澎湖见飞鸟，鸟飞已没山转迷。旁罗子午晷度错，陷身异域同酸嘶。况闻北嶕沙似铁，误尔触之为粉齑。回帆北向岂得已，失所独作中原泥。浪锋春汉鷁首立，下漩涡臼高桅低。怒涛内溅顶踵湿，悔不脱觳为凫鷖。此事但蒙神鬼力，窅然大地真浮梯。翠华南幸公乡集，从臣旧识咸金闺。挂冠神武踪已迈，愿乞骸骨还山溪。读书有儿织有妻，春深烟雨把锄犁。
　　又诗
　　大海狂澜惊转舵，金山到似解重围。此生不道有来日，欲往何如成独归。麤粝儒餐初定痛，萧疏旅鬓忽知非。百年好是双行脚，梦绕湖山旧翠微。
　　巡台御史张湄诗
　　浩瀚乾坤不见山，水晶圆城览周环。凭谁探取猫花屿，桅末飞腾两亚班。
　　巡台御史范咸诗
　　计程问澎湖，取道疑已远。沿洄逾七更，花屿杳难辨。金乌已西落，风微柁欲转。黑沟惊狂澜，横洋畏屯蹇。传闻弱水近，东去不复返。岂必饱鱼腹，窃白轻轩冕。藤緪数百尺，用试水深浅。俄见白鸟飞，色喜定残喘。澳岛三十六，卷石非绝巘。潮势觉已平，欠伸求息偃。收颿且寄泊，努力进餐饭。
　　来台诸舟，必以澎湖为关津，由西屿头入泊妈宫等澳。然后出东吉、过小洋，抵鹿耳，其常也。或已入澎湖，而风信未可行，尝有湾泊至浃旬以外者。
　　海防同知齐体物诗
　　海外遥闻一岛孤，好风经宿到澎湖。蛏舍王舌名西子，蚌吸冰轮养绿珠。荡漾金波浮玳瑁，连环铁网出珊瑚。登临试问沧桑客，犹有田横义士无？
　　海防同知孙元衡诗
　　孤岛如稊一苇杭，情怀跋扈兴相羊。身随云鸟投清墈，夜鼓天风过黑洋。翠蟹胎鱼堪入馔，竹湾花屿有飞觞。此间未是埋忧地，贯月浮槎正渺茫。
　　巡台御史张湄诗
　　七更针路指澎湖，秘本流传近有无？此地未须论道里，风生八面往来殊。
</div>
    <div class="pagination">
<a href="重修台湾县志_page4.html">上一页</a><a href="重修台湾县志.html">1</a><a href="重修台湾县志_page2.html">2</a><a href="重修台湾县志_page3.html">3</a><a href="重修台湾县志_page4.html">4</a><span class="current-page">5</span><a href="重修台湾县志_page6.html">6</a><a href="重修台湾县志_page7.html">7</a><a href="重修台湾县志_page8.html">8</a><a href="重修台湾县志_page9.html">9</a><a href="重修台湾县志_page10.html">10</a><a href="重修台湾县志_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
