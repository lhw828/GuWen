<!DOCTYPE html>
<html>
<head>
    <meta charset="UTF-8">
    <title>续修台湾县志 - 第 57 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续修台湾县志 - 第 57 页/共 77 页</h1>
    <div class="content">　　本署提督令出如山，万万不可转移。各宜抖擞精神，凛遵毋忽。

　　书

　　论台镇不可移澎书（代）蓝鼎元

　　腊月望三日，连接宪翰五函及马守备、安游击口述钧谕，令某暂驻台湾，不可遽尔班师。窃惟此时台中大定，署镇黄总兵足资弹压。以某越俎久淹，自顾亦觉无谓。况当宁已议台镇移澎，更设副将，是一总兵处此，尚嫌其多；而某又为蛇足，独留不去，竟似贪恋鸡肋，殊甚羞惭！裁营减兵之说，台人闻知，颇有嚣嚣窃笑者。某告以廷议未定，必待督抚提臣遵依具奏，方可施行。兹奉宪檄，减兵及裁回将弁名数，某尚秘不宣露，望早晚或有变更。若果台镇移澎，则海疆危若累卵。部臣不识海外地理情形，凭臆妄断，视澎湖太重。意以前此癸亥平台，止在澎湖战胜，便尔归降。今兹澎湖未失，故台郡七日可复。是以澎湖一区，为可控制全台，乃有此议。不知台之视澎，犹太仓外一粒耳。澎湖不过水面一撮沙堆，山不能长树木，地不能生米粟，人民不足资捍御，形胜不足为依据，一草一木，皆需台、厦。若一、二月舟楫不通，则不待战自毙矣。

　　台湾沃野千里，山海形势，皆非寻常。其地亚于福建一省，论理尚当增兵。易总兵而设提督五营，方足弹压。乃兵不增而反减，又欲调离其帅于二、三百里之海中，而以副将处之乎？台湾总兵果易以副将，则水陆相去咫尺，两副将岂能相下？南北二路参将，止去副将一阶，岂能俯听调遣？各人自大，不相统属；万一有事，呼应不灵；贻误封疆，谁任其咎？以郭子仪九节度之师，而不立元帅统摄，尚且师徒溃散，况今日耶？澎湖至台，虽仅二百余里，顺风扬帆，一日可到。若天时不清，台飓连绵，浃旬累月，莫能飞渡。台中百凡机宜，鞭长不及。以澎湖总兵控制台湾，犹执牛尾一毛，欲制全牛。虽有孟贲、乌获之力，总无所用。何异欲弃台湾乎？台湾一去，漳、泉先为糜烂，而闽、浙、江、广四省，俱各寝食不宁；山左辽阳，皆有边患。某庸愚无识，以为此万万不可委去。若遵部议而行，必误封疆。某杞人妄忧，中心如焚，非特为桑梓身家之虑；望恕其狂瞽，且赐明示解惑焉。

　　请行保甲责成乡长书（代）蓝鼎元

　　台疆辽阔已极，台民不驯特甚，皆内地作奸犯科，逋逃萃止，豺心鼠性，随处欲张。尔者北路地方，窃劫频闻，涓涓之势，渐不可长。若防汛照管不周，真有顾此遗彼之患。兼班兵自远新来，良匪情形，路径要害，皆生疏弗能熟识。延、建、汀、邵、福兴、福宁兵丁，音语不同，不能细侦密访，如枘凿方员之不相入。即有二千协防，尚不足供措置；况又有掣回之忧。茫茫千里，星星塘汛，勿论移镇澎湖，必致覆餗；即驻台亦难高枕而卧也。某夙夜兢兢，惟恐有辜朝廷付托之重，负知己培植之恩，实切悚惶。所望一、二贤能文职，振奋精神，以实心行保甲之实政；家家户户，自为清革，使盗贼无自而生；联络声援，守望相助，如常山之蛇，击首则尾应，击尾则首应；使盗无托足之地。虽不设立官兵，亦何不可。但今保甲之法，久已视为具文，虚应故事，莫肯实心料理。而署事各官，又皆有五日京兆，推诿后人之意，真末如之何也。

　　团练乡兵，亦是靖盗一法。宪台以其乱后强悍成性，欲仁渐义摩，纳之礼让之中，诚为移风易俗要道。但今盗贼众多，不可不先为剔刮。鄙人愚见以为作贼可以欺官，不可以欺民；能避巡兵，不能避乡里。莫若因其势而防范之，就各县各乡，佥举一干练勤谨，有身家，顾惜廉耻之人，使为乡长。就其所辖数乡，家喻户晓，联守望相助之心；给之游兵，以供奔走使令之役。如有一家被盗，则前后左右各家，齐出救援，堵截各处要口，务必协力擒获。另设大乡总一、二人，统辖各乡长，督率稽查，专其责成。乡长有生事扰民，纵容奸匪，缉捕不力，救护不齐等弊，大乡总稽察报查。如有失察，一体同罪。是虽无乡兵之名，而众志成城，不啻有乡兵之实。

　　今拟台湾中路设乡长六名，南路凤山设乡长十二名，立大乡总二名分辖之。每乡长一名，准给养游兵四名。大乡总一名，给外委千把总衔牌，以荣其身，准养游兵十名。其游兵名粮，每月银一两，米三斗，就官庄内发出支给，以为赡养之资。计三县游兵一百四十名。每月支银一百四十两，米四十三石二斗。三县乡长共二十六名，大乡总四名，应给养廉多少，宪台酌量定夺。伊等工食既皆仰给于官，则与官兵一例，文武均行约束调遣，无敢不从。凡地方有窃劫盗贼，就各乡长跟要，限期缉获真盗，解官究处。初限不获，拘游兵比责。再限不获，乡长罚月粮工食，戴罪图功。三限不获，拘乡长正身重惩，大乡总记大过一次。凡盗贼不能缉获，至三次者，乡长责革，大乡总追销外委职牌，以示惩劝。虽月粮似觉伤重，但为地方之利，自不得顾惜小费。欲节省则每名月银七钱五钱亦可，米三斗不易也。无月粮则彼将生事扰民以为食，非徒无益，为害更大。

　　且天下亦无枵腹而为人办事之理。必资其养廉，方可责以清操。大乡总能干练办公，勤谨三年无过犯，有绥靖地方实迹，量行擢用，以示鼓励。某庸陋无知，总为地方念切，用思以人治人之道，不知宪台以为何如也。

　　议

　　防海议邑廪生董梦龙

　　八闽形势，斜闪环大海，周二千余里，涯港犬牙交错。鹭、铜、浯、坛诸岛，星罗棋置，外达台湾，浩漫谷王连天无际。滨海罪人逋窜，时跳粱于沧波碧浪中，为沿海民居患。自癸亥大师平台，声教通于海外，不扬波者将四十载。岁辛丑，蜂螫乍惊，旋就诛灭。今天子英明，庶政咸熙，六宇海晏河清，无鲸鳄之虑。当事者未雨绸缪，思所以预防其后。生敢不揣其愚而敬陈之。

　　从来海中小丑，出没无常，非有丛莽可倚伏、巢穴可窃据，难聚而易散者也。但彼泛乎中流，侦商船所向，逆而截之，其势易；我上下旁午，侦贼所向，环而攻之，其势难。故釜中之鱼，得延其息，以荼毒商民，廑当事之忧。防之之法，则查验于水口也，巡哨于海中也，联保甲于腹里之村社也。此三者，宁非防海之要图而不可易者哉？然而行之而无其效，或以滋扰者，其弊不在于法，而在奉法之人也。夫法弊则救之以法，人弊则救之以人。非法之弊而不求于人，欲求于法，犹琴瑟之胶柱而易其弦也。何则？水陆塘汛，沿海何啻百数？船只出入，例各赍牌挂号，其查验非不严也。何以扬帆而出者，时惊萑苻于海外乎？弊在汛防以查验为具文，或徇情面，或通贿遗，或罢软不任职；飞舸越渡，若罔闻知；逐月具甲，苟且塞责；则查验以文，而不以实也。若添设汛塘，精选弁目，星道鳞接，游徼往来、奸宄动作，声息周知；赏臧罚否，政毋贿成，则盗出入之路绝，虽有阿溪阿刺之技力，何能舍舟而徒以飞渡此津哉？海洋浩荡无垠，贼无所伏。水师各营，连络巡哨，逐月更代，呜鼓鲜旗，海中之哨非不勤也；何以画艗摇曳于前，而怪蜮含沙于后？弊在哨弁以游巡为具文。兵非素练，将无勇略，登舟而眩闷者十五，遇贼而胆落者十八。奉令出哨辄藉行乐作江上之逍遥，限满棹回，潦草报命，无怪乎贼无戒心，而肆行罔忌也。若拔能弁，率惯海之士卒，严逗遛之罪，优擒斩之功，侦贼必经之海道，以商舶诱之，哨船薄之，火器乘之，彼欲入港则不敢，外洋又有风涛之惧，进退皆穷，其能效鲛人之水中居乎？吾知其不能也。十家为甲，十甲为总，逐年造册，知县亲到查验，保甲非不行也。然乡民入册者，十无二、三，县官只按册点名，其匿者不问也。即入册者家遣一人听点，其丁壮几何，不问也。约保徇私，房族长隐庇，即有伏奸隐匪，寝息自若也。若严立章条，丁口必实造，出入必实报；欺隐而发觉者，连坐族房长及约保，虽有败类匪徒，当不能容于其族而自露矣，其谁肯昵比罪人，以自取戾哉？国保于人，人保于法，古之人非虚语也。

　　夫因其已然之法而实力举行，无更改之劳而坐收其效。烽燧不起，山海敉宁，晏如也。然此手足之疥癣耳，其要尤在司牧之经理。抚其人民，修其礼教。克诘其戎兵，以无忘武备；绝奸徒之睥睨，不萌侥幸之心。当事者亦有成算，而无烦尸祝之越俎矣乎！ 

　　序

　　靖海纪序文渊阁大学士李光地（安溪人）

　　韩淮阴指画东征形势及料楚、汉成败，如指诸掌；诸葛公校计孙、曹强弱，图荆、益之利，定鼎足之规：皆先握算于前，而操券于后。司马仲达不足道也，然其平公孙渊，量敌计期，不差时日。岳忠武对魏公定擒杨么，八日而捷书果至。盖古之重臣宿将，其于天下大势，一隅要害，未尝不熟筹深晓，制其短长之策。故一旦应机，迎刃而解。此固非冒利趋险，迄无成谋，苟焉以国家民命为试者也。

　　东南之苦海患六十余年，圣朝受命，恃其险远，踞岛屿、乘风潮，出没为梗。自戊子以来，攻围破陷郡邑者三，跨有粤、闽边地，旷日而后平者一。己亥之役，浮长江，犯金陵，则中原腹心为之震动。议者割弃沿海田庐延袤数千里，而又岁资邻省军糈动百万计。盖毒生灵、糜国藏，不可胜数。此岂鳞介之论，不以衣裳易者比哉？靖海侯施公，自其先任楼船，则以疏言贼可灭状。乘传陛陈，言之弥切。天未厌乱，留公宿卫十有余年，而后出竟其志。时异势殊，而公前二疏所陈者，无一不酬于后；自奉命专征，至于受降献俘，筹划措置，连篇累幅，又无一不符于前。吾以是知公计之熟，料之明，知己知彼，定而后战，故能役不踰时，而成不世之功。所谓上兵伐谋者，于公见之矣。

　　国家之难在用兵。用兵之事，莫难乎沧波巨浪之中，与远夷争舟楫之利。珠崖、南交，汉、明所以屡征而不服；辽左、日东，唐、元所以倾师而不再。彼数君者，皆以远异穷兵，绩用弗底。今郑氏境内，逸寇托足孤岛，为滨海无穷之忧。皇上悯恻残黎，赫然诛讨。天佑皇仁，风波助顺，而公以国贼，家难忠孝交逼于中，愤不顾身，义形颜色。仰仗皇上委托之专，无复疑贰掣肘，遂克受事报成，宣威绝徼。航海之勋，稽古莫及焉。然则公之智勇，盖公之诚为之；而非皇上救民伐罪，内断于心，任公勿二，如议者举棋不定之口，其不溃成者几希耳。

　　闽之人士，取公前后章疏，汇萃编刻，而请序于余。余惟公之功，天子褒之，史氏纪之。其所以为百世戎臣师者，吾无赘乎尔。故复称道古今以见远图之不可事，耀兵之非得已；以及主之仁明、臣之忠孝，着厥成功之自。览是编者，考闽事之终始，尚将有以论其世也。

　　安海诗序蔡世远

　　皇帝诞敷文德，敉宁武功，历数绵长，版图式廓。敷天之下，覆帱涵煦，罔不率俾。其有阻疆自雄，傲虐不共，则赫然奋雷霆之师，捣其区域，畏威输诚，争为臣仆。台，故红毛地也。郑氏窃据三世。皇灵远播，命姚公启圣、施公琅，削平奏绩，置一府三县。四十年来，休养生息，衍沃富饶。顾土著鲜少，火耨草辟，多闽、粤无赖子弟。地广则易以丛奸，民杂则易以召乱。加以重洋浩淼，官吏有传舍之思；兵役更番，不尽驯性。制抚控驭，阻于鞭长。康熙辛丑夏四月二十三日，群不逞之徒，叫号啸聚，蹂我民人，贼我总帅。安平副将许君云、游击游君崇功、北路参将罗君万仓，各率偏裨血战死之。贼遂据有全台，服优衣冠，相称以名号。文臣逃遁澎岛，贼势益张。五月五日，制府觉罗满公闻变投袂而起，别母夫人曰：儿不剪灭此，见无日矣。晨夜疾驰，军于鹭岛；大治楼橹，调八郡之兵，克期进取。提帅施公，先已提师驻港。满公素知南澳镇总兵官蓝公忠勇，檄以副之。将校卒伍，分路责成；抚军吕公，调饷佐军，不科井里，应时而具。部署既定，合大小战舰六百余艘、兵万六千余人。满公酾酒临江，天气霁朗。义声昭布，将一其心，士百其竞。觇知贼将内讧，颁发文告，设帜悬赏。贼弃逆效顺，自相攻击。六月十三日癸卯，自澎湖齐发。丙午，施公遣其裨将林亮、董方，乘潮入鹿耳门，诸军衔尾继进。兵已过险，人怀必死之心，乘胜克安平镇，转战七鲲身。贼众尚数十万。蓝公率精锐，由西港登岸，绕出贼背，红炮鍧裂，贼遂大奔；薄至官寮，悉众相拒，复大败之。走涂墼埕，又连败之。癸丑，长驱直入，府治悉定。

　　先是满公未至厦门时，边郡汹汹。城市山村，惶惑转徙；米价沸腾，讹言流布。既至，泛舟之米四集，平粜禁奸。市不改肆，人不知兵。群策毕张，纪律大肃。众于是知贼不足平也。向使满公不早镇厦门，则内地山莽四伏；鹭门尽逃，澎湖将溃。施公虽激厉三军，而兵少饷粮，其能浃旬奏绩乎？即满公驻厦门，不檄蓝公同征，亦未能成功若是速也。三旬治兵，七日奏绩，宣天子诏，缚其渠魁，抚其胁从，不杀而威，不令而行，此皆由皇上知人善任；皇天眷佑，笃生良杰，同德一心，式遏乱略，岂偶也哉。

　　吾漳处最滨海，回思郑氏之乱，海孽山妖，同时并作；酷饷焚巢，言有余痛。今兹之喜，不啻口出，作为诗歌，用志永久。名曰「安海」者，谓是役非徒平台，边海郡县皆安之也。既安于台警方炽之秋，必能安之于台地克定之后。溯厥乱源，选用廉能，布昭德教，芟其莠民，渐次更始。我闽人实世世食德，孕育蕃息，歌咏于靡穷也。世远忝在史氏，有釆风之责；因与陈君元麟、张君福昶、郭君元龙，汇摭篇什，以付之梓焉。

　　陈少林游台诗序蔡世远

　　吾兄陈少林，年未及壮，随其族兄总戎公，从戎闽、粤间。既又涉江、湖，历吴、楚，寄寓黔中。黔中举茂才第一。旋游国学，归漳浦。漳浦，旧乡也。时年三十余矣。　

　　从令君陈莘学先生，为讲经之会。又应中丞张清恪公之招，讲学修书于鳌峰书院。少林通书史，娴经济，至是又泽以宋儒之书，七试于乡不遇。康熙辛丑五月，台湾告警，镇帅歼焉。副将以下，或死或窜；文臣逃归澎湖。制府满公，躬驻厦门，访求熟悉台湾事宜、娴猷略者，以币聘少林于庐。少林慷慨赴幕曰：贼草窃无远略，相吞并，不难平也。满公曰：子能为我涉波涛、冒矢石，亲从事于行间乎？少林遂行。

　　当是时，满公居中调度，提帅施公、总戎蓝公，分将一万六千人。少林以制府军师，周旋二将间。六月，师克鹿耳门，遂复安平镇，大战七鲲身，连破数十万众，长驱定府治。少林与施、蓝二公，商善后之策，而后告归。满公官其一子把总，曰：吾固知子淡于宦情也。众咸为少林称屈。少林曰：吾何功哉？控制调遣，满公功也；遣将先入鹿耳门，施公绩也；大战七鲲身，遂定府治，蓝公力也。且吾以一书生，提一管笔，掉三寸舌，往来行间，亲睹天子威灵、将士用命，七日而歼寇；上纾朝廷南顾之忧，下定乡井扬波之警，吾荣多矣。吾何功哉？先是少林曾修「诸罗县志」凡所忧虞规度，先事而中，故满公知而聘之。

　　岁甲辰，少林重游台湾，感旧兴怀，作「忆音」长篇一首、七律八首，录寄京师示余。余时与总宪钱塘沈公同读而赞之曰：「忆昔」即杜子美之「北征」也，七律即子美诸将之什也；虽所遇不同，然其忠爱恺恻之心，未雨绸缪，深情雅调，孰谓古今人不相及哉？余是以序而传之，并其前后游台诸作，着于篇。

　　赤嵌集序翰林编修万经（鄞县人）

　　中原地尽，娲皇之补无功；绝岛天浮，精卫之填奚术？沃焦、旸谷，茫茫蜃市蛟宫；弱水、扶桑，泛泛蜑人龙户。田横已逝，血渍蛮花；徐福不归，啼闻瘴鸟！盖台湾郡者，历代声教所不通，前王版图所未隶。圣朝化行率土，威被无垠。凿溟涬之乾坤，雕题入贡；辟鸿蒙之日月，卉服来王。城列赤嵌，官纡黄绶。则有龙眠才子，孙楚名流。岸帻澎湖，谕裸邦以礼乐；扬舲浯屿，变斥卤为桑田，而乃蓣亩劝农之余，遍工体物；榕阴听讼之暇，不废缘情。渺众虑以为言，挥八极而成韵。华词璀璨，撷珊网之千枝；异釆焜煌，落蛟珠之百颗。是则颖川、渤海，儒术斐然；开府参军，风流卓绝矣。岂若兔园挟册者，课吏治而迂疏；凤尾批笺者，薄声诗为小道也哉。且夫夸陈山海，纵壮浪而难工；雕饰禽鱼，每形容而易俚。若其留不尽之响于言外，状难名之景于目前，大言小言，亦骚亦雅。倒天潢而屈注，百谷皆鸣；持月斧作文斤，五兵非利。耳凄目駴，性寂情移，将使子厚、柳州未足记其巧，坡公海外无以喻其奇。此「赤嵌诗集」为人间未有之书，而渔洋先生有创获必传之语也。

　　嗟乎！吟箧随身，锦囊贮句；苟非好事，未易言怀。至于挂席随云，乘风破浪，问程孤往，历岛树之迷离；击楫还归，与鲎帆而上下。鲲鱼夜吼，则山鬼辍吟；飓母朝翻，则爰居屏迹。铁沙排剑，回车九折非难；针路飘萍，击水千盘似梦。而使君乃柁楼舒啸，官阁援毫；海月鉴其咿唔，天风助其激荡。捧函色动，不数张融赋海之章；掩卷神飞，胜读郭璞游僊之句。感琼瑶之投赠，媿糠秕之簸扬；宜播鸡林，共贻鹭羽。

　　赤嵌集序汪灏（歙县人）

　　昔人云：文人之笔，多得山水之助；涉境愈险，则文笔愈奇。韩之潮、柳之柳、苏之儋耳，是其征矣。虽然，亦顾所谓文人者何如耳。使神于不超旷、睹记不淹洽、才情不肆溢滂沛，即至方壶、员峤人迹罕履之地，风景自异，而其灵幻神奇，必不传也。何也？有其助，无其笔也。

　　台湾入版图者几三十载，剖符至者踵相接。其山川、风土、人物，人遭之而无色，公触之而成声。鼓吹坏谲，刻画诡异，使读者缩海外于眉睫；恐怖胡卢，迭至交攻，不可自已。则皆其心无窒碍、学有根柢，八斗之才、万古之情，所群萃焉而出者也。故人谓斯集得山水之助。余谓赤嵌不遇慧业文人，将终天地而不显其谲、不肖其■诡异，其得助于文人者，又不可量其几多矣。

　　或曰：移此以概韩、柳、苏公，其说将无同乎？余曰：所遇又不同也。盖韩、柳、苏三公皆谪于潮于柳于儋耳，其所为诗，大抵皆感激愤发之所为作也。我公捧毛义之檄，叱王尊之驭，俯仰上下，靡所怨尤。虽集中感怀、放怀诸什，时有微情；要亦才人志士，不屑一世之所寄托；而其旷窅灵襟，排奡变调，正未有纤毫介于性情也。此其所以异于韩、柳、苏三公，而自鸣一家，而各成千古者欤！

　　台海使槎录序翰林鲁曾煜（绍兴人）

　　「小雅」「皇华」之诗，言使臣遍咨于忠信之人，「左传」所谓五善、「国语」所谓九德是也。自汉以后，使者遂例有纂述。考之郑樵「艺文略」，凡「朝聘」得三十七部、「行役」得三十部、「蛮夷」得四十七部，不为不伙。然未有海外澒泞之壤、人物俶诡之乡，元元本本、堂堂正正，视之如指螺掌壑，当下可信；则「台海使槎录」洵为第一等书矣。

　　煜闻先生之言曰：『余之订是编也：凡禽鱼草木之细，必验其形焉，别其色焉，辨其族焉，察其性焉。询之耆老、诘之医师，毫厘之疑，靡所不耀，而后即安』。嗟乎！么■〈麻上骨下〉名物，先生犹廪廪焉若是；而况岛屿之险易、城堡之坚脆、番俗之驯悍、政刑之张弛、戎伍之疏密、礼乐之异同，有关精神命脉之大者乎？抑禹迹未经，儒者从略，先生必务详审精密；况墨丈寻常之间，习睹习闻，肯蹈澹虚怳惚，如象罔之索珠、狼■〈目荒〉之齅金已乎？则甚矣，先生之志之勤，而学之笃也。

　　诗曰：『铣铣征夫，每怀靡及』。先生有焉。皇华于原于隰，无不光明；使臣于远于近，无不周遍：先生是书儩之矣。达奚通之「海南诸番行记」，曾何足云？煜■陋不足以知先生，唯因先生之言，而推广之如此。

　　澎湖志略序刘敬与（福州人）

　　为政者视乎其心。心一于爱民，则凡官序之崇卑、职任之繁简、地方之遐迩险夷，不以介意；而惟切切焉画考夕纠，以一夫不获为忧。及吏习民安，百废具举，则又知天下无不可为之事、无不可治之民。游刃既得，目牛无全，而不觉怡然有惬于其心。虽然，岂易言哉？非其平生之学得于正谊明道者有素，方且宠辱装其怀，痌瘝之念何自而起？苟且自便，又岂复知有急病让夷之事？嗟乎！此可以勉强而能之者哉？

　　潼川周公，莅闽数载，自永春迁历台湾、澎湖司马。其去也，民立祠以祀公。公之入于人者可知矣。顾民不忘公，而公愈益不忘乎澎之民。既报政，思所以为后事师者，辑成「澎湖志略」一卷；简要精核，可补志乘所不逮。公之神何优而虑何长耶？

　　夫闽处南服，澎尤穷海；行旅所至，犹谓畏途，而公顾乐而安之。惓惓之意，形于歌咏之余。此昔贤之所难，而于公仅见之者也。吾于此识公之心、觇公之学，于以知前此公所莅之政之教；而尤幸吾闽之民，将来食德于公者之未有穷期也。是为序。

　　海天玉尺编初集序巡台督学御史夏之芳

　　台湾僻处海隅，自入版图，历今垂五十载。旧制郡邑守令外，以观察使领之。康熙六十年，始以台臣出司巡视，满、汉各一员，岁一更替，盖重海疆也。我皇上御极以来，文德诞敷、声教暨讫，休风雅化，已遍遐陬；犹于临轩策遣，加意遴选，再三训诫；俾奉命诸臣，得所遵循，以为观风训俗之轨；则圣明洵周且至英。至台郡学政，旧属之观察使，不关巡视之责。丁未冬，始奉命以汉御史兼摄焉。

　　睿旨初下，余适恭膺简命，出巡兹土，缘奏请学篆兼使节以行，于戊申之二月，得抵台署。夫台湾山海秀结之区他，万派汪洋，一岛孤峰。磅礡郁积之气，亘绝千里。灵异所萃，人士必有锺其秀者；况数十年沐休养教育之泽，涵濡日深，久道化成，固已家弦户诵，蒸蒸然共跻于声名文物矣。第四民之众，士为倡，士习之邪正，风俗因之。台郡人文蔚起，宁患无才？有才不醇，则庞杂与卑污同病。昔人谓士先器识，而后文艺。士习不端，祗以文藻夸世，匪唯无益，抑且为民害焉。稽台郡初辟时，岁、科抡才，多借资于漳、泉内郡。近已诏下厘剔，非生长台地者，不得隶于台学。此又盛朝作养边陲之至意。都人士既得秀于山海锺毓，尤当厚自鼓舞，以上副皇恩，毋自域于棫朴菁莪外也。柳州云：『报国恩，惟文章』。士生此昌明之世，诚读书绩学、修身立品，使文章积为有用，而又以其诗书弦诵驯其子弟，化导乡人，俾淳庞和气，遍于蛮天箐岭间；则上以鼓吹休明，下以转移风俗，是固宣铎者所厚望，而观风训俗之责，庶可藉此以报称乎！

　　兹因岁试告竣，择其文尤雅驯者付之梓；而因以发之，益使台之人知录其文者之非徒以文示也。

　　海天玉尺编二集序夏之芳

</div>
    <div class="pagination">
<a href="续修台湾县志_page56.html">上一页</a><span>...</span><a href="续修台湾县志_page52.html">52</a><a href="续修台湾县志_page53.html">53</a><a href="续修台湾县志_page54.html">54</a><a href="续修台湾县志_page55.html">55</a><a href="续修台湾县志_page56.html">56</a><span class="current-page">57</span><a href="续修台湾县志_page58.html">58</a><a href="续修台湾县志_page59.html">59</a><a href="续修台湾县志_page60.html">60</a><a href="续修台湾县志_page61.html">61</a><a href="续修台湾县志_page62.html">62</a><span>...</span><a href="续修台湾县志_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
