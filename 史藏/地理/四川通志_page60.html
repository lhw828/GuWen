<!DOCTYPE html>
<html>
<head>
    <meta charset="UTF-8">
    <title>四川通志 - 第 60 页/共 218 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四川通志 - 第 60 页/共 218 页</h1>
    <div class="content">　　邢氏【郡人邢懋官女庠生张显妻年二十一夫死遗子一月孀姑八十余氏断髪守节孝姑育子屡被旌奬】
　　张氏【阆中人庠生贾杰妻守节抚子厯七十五年】
　　王氏【阆中人罗某妻年三十二夫亡氏纺绩为生抚幼子颖入泮配冯氏年十八颖亡遗腹生子廷祯王与冯相倚为命屡厯荒乱坚志不渝苦敎廷祯亦列黉序家训严肃人无间言】杨氏【阆中人陜西乓备副使任希祖妾希祖卒杨年二十二收殓毕沐浴振衣自缢死院司旌其门】
　　张氏【苍溪人幼许字黎姓未笄而黎瞽父欲改字氏泣曰许婚以定命也何改为遂相夫终身】罗氏【苍溪人李明哲妻随姑避乱山中姑病剧闻寇至惊悸卒罗掩埋讫遂坠崖死】李氏【南部人李延昌孙女龚思贤妻孀居事姑自甘苦节不求旌扬厯八十余岁卒】杨氏【南部人李廷相妻幼通孝经列女传及史鉴年十六归廷相二十七而寡守志不二县令旌其门】
　　王氏【南部人罗昭妻夫亡无子抚其二女耕织为生艰辛万状志节凛然】
　　倪性贞【广元人适曹姓十七岁而寡割髪自誓甘守孤贫年八十六终】
　　韩氏【广元人适军士张智辅三年无子智辅当戌松潘临别嘱曰老母在堂无人奉侍万一不还肯终事之乎韩诺之及智辅死于外氏事姑维谨行年七十始终一节】
　　刘氏【广元人举人彭有年妻年二十八而寡柏舟自矢闰门肃清事闻旌表】
　　解氏【广元人廪生党人文妻人文赴举渡河溺死解沿河悲泣欲与同殁得尸伏哭几絶徐理殡葬遂终身食蔬抚子成立奉例旌表】
　　徐氏【利州衞百戸马九方妻年十七守节家素贫养姑抚子后以疾终子呈图哀其苦节庐墓三年】
　　赵氏【广元人何天衢妻年十七守节抚遗腹子成立有司旌之】
　　李娥【广元人李仲仁女幼受庠生陈迁聘迁夭死娥母往吊娥沐浴登楼自缢奉诏旌表】郑氏【幼许聘利州卫百戸张鸿翼次子应奎未成婚父母俱亡养于张氏应奎病夭郑扶棺悲恸旋以线宻缝上下衣自缢死】
　　罗氏【昭化人庠生陶舜征妻青年守节训子有方家规整肃后奉防旌门曰妇节母慈】吴氏【昭化人庠生李明扬妻夫早卒姑老子瞽家极寒日用所需惟出女红奉姑克孝抚子承祧后奉旌表】
　　李氏吴氏【俱昭化人李为庠生贾昌印母吴为庠生任如永母同避贼山中为贼所执俱骂贼死】
　　杨氏【昭化人诸生罗希玉妻夫殁姑年七十氏苦志守节事姑至孝乡里共称】
　　李氏【昭化人诸生罗绍尹妻夫早丧氏守节事姑克尽妇道县令旌之】
　　赵氏【南江人王塘妻正徳中夫被贼执赵氏挺身救夫贼舍夫执赵赵恐被汚投水死事闻旌表】
　　杨氏【昭化人庠生贾天禄妻正徳六年贼陷城夫妇被掳贼欲汚氏氏夺刀自杀】梅氏【昭化人百戸吴鉴妻青年守节后奉旌表】
　　李氏【昭化人廪生吴国彦妻二十四岁守节抚子保禧膺副荐年九十六旌表节夀】牟氏【昭化人年十五许字晏耳鼎耳鼎客于外人传已死母遂以牟改字广元防将某牟苦諌不从时防将来娶耳鼎亦远至不敢争牟使婢约耳鼎抵家拜母成婚防将闻而谢之后流寇掠昭化牟恐被汚投江死旌表建坊】
　　陈氏【劒州人郑玉紞妻鄢蓝贼围城陈着男子衣助夫御敌被执不从贼杀之事闻旌表】陈匾儿【劒州人陈万鏊女鄢蓝之变同母王氏逃避山间贼追及杀其母匾儿恐为贼所汚奔闻溪投水死事闻旌表】
　　汪氏【绵州人剑州监生李瓉妻有妇徳敬夫如宾鄢蓝陷城执其夫欲杀之汪乞以身代贼遂杀汪】
　　杨氏董氏【俱劒州人杨为吏员母道福妻董为庠生贾仲妻鄢蓝之乱各执节死】张烈女【劒州人小字七花儿鄢蓝贼入境执烈女欲汚之烈女厉声骂贼遂被害】齐氏【巴州人李开妻开死于贼氏誓不再适抚妾生遗腹子如己出里人贤之】
　　岳氏【巴州人陈九鼎妻年二十七而寡矢志育孤与九鼎之妹陈氏同以节着】
　　张烈女【巴州人年十五未字值流寇至挟之马上行数十步近悬崖飞身坠死】张氏【通江人适庠生闫自昌甫二年自昌卒张遂自缢知县黄祜具其事上闻诏旌表】闫氏【通江人监生闫旻女王廷辅妻流贼陷城闫遁县北林箐中为贼所执触树未死骂不絶口贼怒杀之羣鸟环尸哀鸣不散】
　　向氏【通江人御史向翀侄女适郭宗实甫六年而孀遗孤方在襁褓氏苦志抚之厯节四十年后旌表】
　　何氏【通江人同知何宗源女典膳赵万安妻年二十而寡苦节六十年郡守旌其门】王氏【指挥王泽女马继祖妻夫卒无子青年守节事舅姑如礼厯四十余年万厯丙午旌表】苏氏【通江人刘治邦妻万厯间治邦鬻茗松潘遇贼刼死榇还号恸旋治酒为翁姑延宾遂锁戸自缢人咸痛悼当路旌之邑令徐一濓感其事为作传】
　　屈氏【通江人庠生郭宗防妻苦节四十年抚遗腹子之干成立按察使梅国楼旌其门曰苦节凌霜】
　　茍氏【通江人兵马使茍璋女适王言三载言卒毁容守节毕生未见笑容后以寿终事闻旌表】岳氏【南江人通江杨继室简蚤逝岳抚成前妻子上林岳病上林割股救之得愈人称慈孝一门】
　　李氏【通江人李公辅女庠生秦之璋妻璋卒李年二十五营葬毕自经墓侧事闻旌表】杨氏【阆中人杨廷实女戸部郎刘元凯继室元凯卒杨年十九家贫勤女红以奉姑苦节五十余年万厯壬寅诏建廉臣节孝坊】
　　王氏【亦王泽女保宁庠生沈继显继妻年十九守节事姑育成前妻之子万厯丙午旌表建节孝坊】
　　徐氏【苍溪人贡生陶文举妻年二十九守节抚遗腹子于泗成名万厯八年建坊】梁氏【劒州人知县梁柱次女庠生李惟华妻惟华殁姑老多疾氏善事之姑亡丧毕无子可依乃归母家其兄梁可宗分给田宇扃戸独居至亲罕见其面可宗卒氏抚可宗子四人婚敎成立葢兄妹两相成也事闻旌表】
　　梁氏【劒州人举人母性妻夫亡守节厯五十年敎孙择邻登科苦节贤慈里中称颂】孙氏【郡庠生光先女王丰年妻孀姑老病奉侍二十余年乙酉丰年他出氏闻献贼入城急遣子恩选逺遁乃与及笄女兰姑闭戸自焚死】
　　张氏【劒州人贼入州张年十八惧为贼汚投水死】
　　聂氏【劒州人庠生李一鸿妻贼至聂被执欲汚之聂大骂不从贼刳其腹而死】
　　张氏【劒州人贡生赵公选妻贼陷城张逃至石子岭被执将汚之张大骂贼撞其齿齿落殆尽骂不絶口以刃穿其胸而死】
　　李氏【巴州人廪生杨日升妻值献贼至氏被掳投江死】
　　梁氏【劒州人庠生赵畅妻献贼据成都责绅士以观望执畅夫妇解至城将杀之氏呼献忠名大骂不絶贼怒悬于竿上三日死】
　　顺庆府
　　汉赵娥【渠县人避黄巾乱夫万有足疾难行娥扶持之万为贼所杀欲汚娥不从贼以矛指之娥竦身当刃贯胸而死】
　　明姚氏【南充人靖难时阖门尽节里人具棺以葬题其碣曰姚氏之门】
　　陈氏【渠县人陈南山女归同里王某年二十一守节织絍以奉翁姑厯四十年如一日天顺间旌表】
　　张氏【南充人年十五适庠生厐岳岳卒止遗一子祖姑年九十姑亦逾七十家甚贫勤纺绩供两世甘防敎遗孤游泮闾里死葬竭力匡助有司褒之】
　　赵氏【南充人张永昻妻于归四载昻卒遂自缢嘱其与夫同穴诏旌之】
　　李氏【南充人庠生谢彭年妻谢早逝舅姑欲夺其志李以刀截双耳乃止甘贫守节奉舅姑竭力丧葬敎其子游于庠】
　　姚妙清【渠县人适千戸吴旻生子甫三月旻卒孀居四十余年敎子成立治间旌表】杨氏【南充人进士杨芳隆女嫁甫一期夫卒长斋绣大士像数百轴资夫福年八十端坐而逝】
　　涂烈女【岳池人涂元海女正徳间为流贼所获欲犯之涂不从赴水死事闻旌表】明氏【南充人给事中明时举女适王朝卓年十八而寡守节六年为贼首所获欲纳为妻明大骂曰贼奴我名臣女士人妻使贼奴为我仆尚不屑敢汚我乎贼百计诱之其骂愈厉贼怒寸斩之而去】
　　赵卯秀【西充人赵子高女同父母避贼至南部宝马井贼欲劫以行女急投崖不死贼复强驱以行卯秀大骂与其母相继投水死事闻旌表】
　　樊小解【西充人庠生秉亮幼女鄢蓝贼奄至被获欲加辱小解大骂贼怒杀之】李氏【西充人知州唐通继妻适通逾年通病笃与诀曰若年少且无子能守乎李啮指以死自誓通卒守节五十四年事闻旌表】
　　杨氏【西充人年二十适王味龙甫期年味龙故遗腹生子抚之成立后子亦卒又抚其孙以寿终】
　　安氏【西充人刘景妻正徳辛未为流贼所掳欲辱之安厉骂不从遂被杀】
　　陈氏【西充人张腾霄妻年二十一守节抚子文渊登进士厯官云南防政赠恭人建坊旌表】张氏【西充人进士张文渊女诸生陈韶妻年二十四守节抚子竒学竒蕴入庠年七十六终】马氏【西充人廪生吉旭妻年二十七守节姑病笃割股以救遂愈敎子颐贞中甲午乡试年六十余终】
　　斯氏【西充人庠生何达光妻年十七守节抚子显应食廪饩年七十余终巡抚旌其门】邓氏【西充人庠生王进善妾年二十二方娠进善疾笃知其妻妒秘画像遗邓氏生子选长妇讼于官言非进善子邓取像为验容貌宛然其像以手指轴柄官命破之有遗嘱在遂定为进善子邓事长妇以礼抚选登第年九十卒】
　　陈氏【西充人庠生马云官妻云官赴试溺死陈年二十守节五十余年事闻旌表】王氏【西充人高似斗妻年二十二守节厯五十余年终】
　　杜氏【西充人时泰女庠生陈辅圣妻姑病笃杜割股救之旋愈人称其孝】
　　于氏【蓬州人庠生崔之茂母贼乱同子避云山砦贼破砦氏系颈于柱未死贼已至释其索欲强之行遂坠岩死】
　　侯氏【营山学生杨凌曦妻鄢蓝贼攻县侯携女蕙英避丛薄中贼搜获欲犯之侯骂不絶口母女被杀事闻旌表】
　　李氏【营山人李鍪女父患心疾矢志不嫁以奉双亲亲殁纺绩自给年登八十以处女终】王烈女【营山人王召女许聘蓬州贺姓贺卒或欲再聘烈女割耳泣曰岂有女子而再聘者我有父母孝养终身足矣遂守贞不渝有司旌之】
　　王氏【营山人王猷母夫殁守节养翁姑敎子游泮上官为旌其门】
　　苏氏【营山庠生苏之印女适侯甸甸卒氏年十七守节事翁姑抚孤子子殇冰节愈厉厯四十余年事闻建坊旌表】
　　王氏【营山人王化女顾应聘妻年十七而寡扄居一室霜操肃然年五十余卒有司表其门曰甘贫苦节】
　　罗氏【营山人罗翔鳯女庠生王言妻年二十一守节养姑抚夫弟成立清苦自甘年八十余卒有司旌其门】
　　李氏罗氏李氏【俱营山人李为庠生王昱妻生二子长昌印娶罗氏次继印娶李氏姑媳三人避乱山中贼捜获之同声怒骂曰我等世族也杀即杀岂从汝贼奴耶贼怒悉肢解之】李氏【营山人李乾道妻乾道事亲以孝闻早卒李苦志守节厯六十余年敎子得义方之道年九十余乃卒有司表其节寿】
　　于氏【营山人生员李晟妻遇流贼刼砦骂贼肢解死】
　　于氏【营山人贡生自宻女适庠生李仕明生子方一月夫死子亡氏痛哭曰无夫无子虽生何为以头触柱而死】
　　李氏【营山人李永蓁之妻蓁早卒抚子成立娶媳廖氏子亡偕媳抚孤孙成名李享年八十廖享年九十有司旌其门曰两世苦节】
　　罗烈女【仪陇人罗某女年十五未字值鄢蓝贼破城被执其时女父与县令俱为贼获贼欲汚氏氏绐曰官为一邑主父为一家主汝释之吾从汝及释去女骂贼投岩死县令以闻旌其坊曰松筠】
　　张氏【仪陇人傅佐政妻年二十守节七十余歳终】
　　何氏【仪陇人张仕禄妻年二十三而寡守节敎子年八十有五终】
　　雒氏【仪陇人杨明道妻年二十五夫殁苦节六十载终】
　　王氏【兵部主事王徳光女适世袭指挥吴某甫期月而夫亡氏钉戸守节饮食由传桶进一日闻报欲以指挥弟袭夫职氏泣谓姑曰似可缓姑询之以有孕告果生子伯成袭指挥职年八十卒学臣以闻诏旌表建坊】
　　颉氏【字妙善渠县人年十八归陈政政卒氏谓家人曰妇人以夫为天今不幸无恃不死何待遂自缢死】
　　罗松贞【渠县学生汝杰女鄢蓝贼陷城举家于白石洞贼攻破洞门执松贞欲犯之遂骂贼投崖死事闻旌表】
　　李氏【渠县人李阳春女适庠生唐宥贼陷渠城被执李骂曰我给事女知府儿妇肯从狗彘乎贼怒杀之事闻旌表】
　　许锦秀【渠县人景闰女正徳间鄢蓝寇渠举家奔散女坐深闺不去为贼所获欲犯之女骂贼不絶口遂遇害事闻旌表】
　　吴氏【渠县人仲禹女适良寿夀重听且瘖哑吴事之维谨流贼入其家见吴殊色欲刼之去吴绐贼抱幼子逾垣赴水死】
　　来氏【渠县人来荐书女燕化鳯妻年十七而寡父母怜其少谕令更适氏不从孝事舅姑守节五十余年人无闲言】
　　李氏【渠县人刘廷可妻年二十廷可卒无子李艰苦奉姑拮据丧葬乡人称之】
　　陈氏【渠县人庠生李高魁妻魁早卒家甚贫敎长子储乙中庚午乡试次含乙中甲戌进士受封太宜人厯七十有五卒】
　　金莲【渠县人失其姓庠生陈其珍之婢也癸未九月贼破渠金莲负其珍幼子以逃为贼所获贼令弃其子随之行金莲泣曰吾主暮年止有一线死则死耳断不忍弃也贼怒将杀子金莲以身蔽之受数创终不移贼乃舍去莲死幼子得生】
　　李氏【渠县人郭玉安妻值兵燹随夫乗船往达州避难为贼追及李有二女及笄呼二女曰宁清白以死不可忍辱而生母子携手赴水死】
　　王贞女【渠县人未嫁而夫卒父母将改字之女誓不从遂缢死巡抚旌之】
　　陈氏【大竹人冯天开妻守节三十余年终】
　　石孝女【岳池人痛父母早丧弟琼尚幼誓不适人抚弟读书遂克成立年八十终太史杨升庵为作传学臣郭青螺以事闻建坊旌表】
　　李氏【渠县人何玉妻有殊色生子数月鄢蓝贼入境李负幼子奔江浒贼追及欲汚之李大骂不屈抱子投水死】
　　冯氏【南充人年十八适张宁阳生子环甫一岁而夫逝甘贫守节抚环成立娶媳文氏环病革嘱其妻曰吾母老汝少无子汝能养吾瞑目矣文自誓守节以纺绩养姑虽亲戚童仆罕见其面冯年八十余卒文益励初志嘉靖中分巡道表其闾】
　　何氏【西充人崔大韶妻年二十三夫殁断髪守节抚子官　泮年九十七乃终隆庆元年旌以节寿】
　　谈氏【邻水人吴湝妻夫早卒氏冰霜自守万厯间建坊旌表】
　　吴氏【邻水人庠生侯世延妻夫卒守节万厯年间建坊旌表】
　　李氏【西充人庠生李大年妻崇祯丁丑冬遇流贼于小陵镇抗节不屈邑令上其事奉防旌表】陈氏【西充人平阳令高仪坤妻值姚贼追至夫妇被执道经祖茔谓其夫曰今不幸遇贼若受辱何以对先人于地下言毕撞崖死】
　　李氏【西充人高道妻遇姚寇屯营山夫妇被执知不得脱乃与夫永诀触石而死】陈氏【西充人孝亷陈扆女年十六未字值献贼至随父母避射洪为贼获胁之使行大骂不屈贼怒杀之】
　　黄氏【南充人太史黄辉孙女适杜瑶夫卒年十七生遗腹子崇祯甲申闻贼将至泣语其子曰尔幸游泮我苦节十七年值兹寇乱敢求活乎我死汝勿事贼即报汝父母矣遂缢死】杜氏【西充人杜可大女张竒防妻避献贼难于张村沟被执杜詈骂不从贼怒断臂而死】黄氏【西充人佩九女诸生任某妻避难蓬溪之金山寺遇贼被执胁之不行骂贼死其弟亲臣亦死】
　　李氏【蓬州人庠生刘沛然妻善画工诗文沛然死李年二十四豪势欲胁娶之氏剪发毁容誓不再嫁年七十终】
　　卢氏【蓬州人庠生王妻值流贼之难避于云砦被执贼欲汚之卢大骂夺刀自刺而死】田氏【仪陇人傅佐靖妻青年守志事翁姑抚稚子六十有五岁终】
　　侯氏【仪陇人庠生何洁诚妻年二十五守节敎长子所让登崇祯癸酉乡试次子入泮年六十终】
　　王氏【仪陇人适席存仁甫一载存仁殁苦节育子年逾七十终县令旌之】
　　张氏【仪陇人贡生杨若栒妻值流贼破砦被执欲汚之氏大骂投崖死】
　　杨氏【仪陇人张如辉妻崇祯甲申之难为贼所获欲犯之杨骂贼死】
　　李氏【仪陇人举人友柏孙女适张景运避难戴天砦贼破砦氏跳崖死】
　　陈氏【南充人文宪孙女适广安州王瓘瓘早卒氏守节逆贼刘尽忠据广安州欲夺其志氏剪髪破面刺一日以示贼贼服其节烈乃止】
　　龚氏【营山人生员王扆妻扆殁无子龚时年二十五妾杜氏年十八共誓守节值姚黄贼乱乃分左右自缢死】
</div>
    <div class="pagination">
<a href="四川通志_page59.html">上一页</a><span>...</span><a href="四川通志_page55.html">55</a><a href="四川通志_page56.html">56</a><a href="四川通志_page57.html">57</a><a href="四川通志_page58.html">58</a><a href="四川通志_page59.html">59</a><span class="current-page">60</span><a href="四川通志_page61.html">61</a><a href="四川通志_page62.html">62</a><a href="四川通志_page63.html">63</a><a href="四川通志_page64.html">64</a><a href="四川通志_page65.html">65</a><span>...</span><a href="四川通志_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
