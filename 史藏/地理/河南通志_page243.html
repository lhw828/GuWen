<!DOCTYPE html>
<html>
<head>
    <meta charset="UTF-8">
    <title>河南通志 - 第 243 页/共 276 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河南通志 - 第 243 页/共 276 页</h1>
    <div class="content">　　朱载堙宗室也崇祯末闯贼陷城被执大骂而死何炳若河内人由嵗贡司训霍邱城陷骂贼而死赠国子监学录妻潘氏亦缢以殉
　　阎士选济源人由嵗贡任河南巩县教谕闯冦攻巩坚守八昼夜城陷被执不屈死祀乡贤
　　李毓梁字乔选孟县人崇祯壬午举人流冦陷京师下令征赴西安授官伪令促之急乃遣妻与二子送母入山岩嘱之曰善事老母入室取片纸大书曰圣恩深重背之不忍老母年髙逃则不能惟有一死可谢君亲遂自缢祀乡贤
　　钱养士字望云孟县人诸生闯冦围城养士登陴固守城陷被执骂贼死同时死难者诸生刘国檄马云路阎善先李化邦又河内义民郜天徳父子五人同骂贼死其御冦战死者张鹏翀赵湛等骂贼死者济源诸生李养麟李存心石天禄张内实许士彦等各详府县志
　　皇清丁运昌懐庆人明崇祯壬午举人
　　国朝初任袁州府推官值金声桓之变被执不屈死之李生荣河内人康熈五十六年五月攻宜阳神后寨奋勇先登腹受炮伤卒雍正三年
　　题
　　刘起鳯河内人康熈五十六年七月攻渑池县三架山奋不顾身猝遇炮火力战身殁雍正三年
　　题
　　孙起龙河内人康熈五十六年六月攻阌乡县髙栢寨临阵争先不避矢石猝遇鎗火头颅为碎雍正三年
　　题
　　李如羙河内人康熈五十六年七月与刘起鳯等共攻渑池县三架山神勇百倍以飞鎗伤项殁于阵雍正三年
　　题
　　河南府
　　汉种拂字颖伯洛阳人司徒暠子初为司从事拜宛令政有能名累迁光禄大夫初平元年晋司空以地震防免复为太常李傕郭汜之乱长安城溃百官多避兵冲拂挥劒而出曰为国大臣不能止戈除暴致使贼刃向宫去欲何之遂战而死种劭字申甫洛阳人拂子少知名献帝初拜侍中转议郎出为益凉二州刺史防父拂与李傕郭汜战死劭遂不之官服终征为少府大鸿胪皆不受曰昔我父以身殉国吾为臣子不能除残复怨何面目朝觐明主哉遂与左中郎刘范谏议大夫马宇等共攻傕汜以报父仇与汜战于长平观下军败死之
　　唐毕炕偃师人天寳末为广平太守拒安禄山城陷死之赠户部尚书
　　姚訚洛阳人仕城父令与张巡同守睢阳累加东平太守及城陷死难徳宗时赠潞州大都督刘廼伊阙人少頴悟日诵六经数千言善文词为时所推徳宗幸奉天乃卧疾私第朱泚遣人召之固称疾笃闻车驾幸梁州自投于牀下搏膺呼天不食卒谥忠惠
　　宋康保裔洛阳人祖志忠唐长兴中讨王都战殁父再遇为龙防指挥使从太祖征李筠亦死于兵保裔谨厚好礼善骑射宋初累以军功领彰徳军节度使后为髙阳关都部署契丹兵大入战于河间围之数重左右劝易甲溃围保裔曰临难无茍免遂决战二日兵尽矢絶而死太祖震悼赠侍中子继英继彬继明皆至显官
　　刘保勲字修业河南人父防譲仕晋为枢宻使保勲年十余嵗摄潞州左司马父卒补供奉官习刑名之学颇工诗太宗朝以谏议大夫权知开封府累迁御史中丞知幽州行府事防王师失利保勲死于难其子利渉以救父不克亦死端拱初赠工部侍郎
　　耿昭化河南人仕为蜀州司户叅军盗据城欲胁以官昭化大骂至防手足而死
　　耿傅河南人昭化子少喜侠尚气初以父廕累官通判仪州徙庆州赵元昊入冦叅任福行营军事诸将失利或劝傅避之傅愈前指顾自若被数创乃死先是作书遗福戒其持重及殁韩琦得其书于军中奏上之诏赠右谏议大夫官其四子种朴洛阳人以父谔任右班殿直累迁熈河兰防钤辖兼知河州时蕃部叛属羌阿章入冦帅向宗回使朴徃讨至州才二日以贼锋方鋭且盛寒欲姑徐之而宗回驰檄至六七不得已遂出兵羌知朴来伏以待朴遇伏首尾不相应殊死战为贼所杀事闻赠雄州防御使官其后十人
　　种师中字端孺洛阳人少保师道弟歴知环濵邠州奉宁军承宣使金尼玛哈至太原诏师中由井陉道出师与姚古犄角进次平定军乗胜复夀阳榆次留屯真定时尼玛哈避署云中觇者以为将遁枢宻院数遣使督师中出战且责以逗挠师中叹曰逗挠兵家大戮也吾结髪从军今老矣忍受此罪乎卽日办严抵夀阳之石坑为金人所袭五战三胜囘趋榆次兵饥甚敌侦知之悉众力攻师中独以麾下死战身被四创力疾鬬死刘韐言师中闻命即行奋不顾身虽古忠臣不过也请加优赠以劝死国者诏赠少师諡庄愍
　　郭忠孝字立之洛阳人受易中庸于程頥少以父防得补官举进士累迁河东路提举坐事免靖康初召为军器少监入对以和议为非力陈追击之策改永兴军路提防刑狱及敌人攻永兴兵寡或劝忠孝以监司出巡可以避祸忠孝不答与经畧唐重分城而守城陷死之赠大中大夫
　　翟兴字公祥伊阙人徽宗时与弟进应募击贼号大翟小翟以保防陵寝功累官京西安抚等使兼知河南府绍兴初刘豫将迁汴隂遣人杀兴事闻赠保信军节度使兴为将多勇畧军食或不继激以忠义无不奋厉在河南累年敌人不敢犯诸陵子琮沉勇有父风继兴为镇抚使
　　翟进伊阙人兴弟累以战功进西京北路制置使兼知河南府防巨冦杨进拥兵数万残害汝洛间分兵犯进营进追之破贼四砦马惊坠堑为贼所害赠忠州刺史官其后五人
　　张玘渑池人建炎中以家财募兵破敌人从者数千时翟兴制置西京玘以众属焉敌兵渡河玘御之白浪口敌将取商州玘佐统制董先御之九战九防累功迁唐州马歩军副总管又从岳飞复西京六州平湖贼钟子义等后与敌人战于海州中流矢卒孝宗命祠于战所赠清逺军承宣使子世雄亦殁于符离之战赠武节大夫
　　元杨朴字文素河南人早以文学推择为吏官至滁州全椒县尹时守滁行省叅政额森纵酒不理军事及盗陷城朴度必死尽杀其妻女朝服坐堂上盗欲降之朴指妻女示曰我已戕妻孥一死肯为贼屈乎乃连唾贼面贼絷之倒悬树上割其肉至尽犹大骂不絶
　　刘濬字济川河南人为连江县廵检至正中贼帅王喜冦闽濬与仲子健将兵拒贼三战三防已而众溃被执濬骂贼而死贼义之舍健健归尽防家财结死士百人诈流丐贼中夜半发火大噪贼惊扰健手斩杀其父者事闻赠濬福建行省检校官命有司立祠嵗时致祭授健古田县尹
　　明王古寳字士贤嵩县人元至正时隠居教授为伊川书院山长洪武初诏授詹事府为诸王傅陞礼部尚书留傅懿文太子又留傅太孙及建文即位以老乞归靖难兵起痛哭吐血卒
　　程本立字厚道洛阳人洪武时举明经补周府引礼进长史坐事谪云南长官司吏目后征入翰林纂修改江西按察司副使未至任闻靖难兵入京自经死
　　王冕字服周洛阳人正徳丁丑进士授万安知县宸濠叛诸郡县多望风遁冕招募勇敢数千人从都御史王守仁追防战于鄱阳湖濠军殊死战冕乘风纵火濠败衂趋还南昌冕率所部兵遏而禽之后迁兵部主事命守山海闗妖人作乱遇害抚臣上其事诏赠光禄寺少卿
　　冯奋庸宜阳人诸生性醇谨闻同郡张信民倡道渑池负笈从游后即设科于正学书院渑诸生半出其门及冦防城为贼所执奋庸以大义责贼贼强之跪遂大骂贼怒磔之一门悉被害所着有观灯説格物图説行世
　　王从善洛阳人万厯中任伏羌知县时贼作乱有司率闭门自保从善独引兵拒贼败之次日贼复至诱从善陷伏中力战死
　　吴世扬洛阳人崇祯中任黄县知县值兵乱围城世扬竭力捍御伤贼甚多数日城陷赴井死贼出其尸磔之事闻赠太常卿廕其子灿入监
　　吕维祺字介孺新安人万厯癸丑进士吏部主事歴官兵部尚书崇祯间侨寓洛阳流冦攻城或请逾北城去不从城陷被执至西门遇邑绅张炳星呼其字曰东井亦至此耶名节至重断不可屈膝偷生张颔之旋遇福王语更切拥至贼所羣贼按之跪维祺张两目视天屹不动贼怒曰死在旦夕尚倔强耶维祺曰吾恨不诛贼以贻君亲忧死岂吾所怖哉遂遇害事闻予祭塟谥忠节
　　吕维祮新安人维祺弟天啓中选贡为乐平令城破死之赠按察司佥事
　　刘芳奕洛阳人天啓甲子举于乡慷慨有大畧仕昌乐令归里流冦破城北向自尽
　　来秉衡洛阳人天启甲子举人闯贼破洛为伪将刘宗敏所执廹授伪官秉衡大骂不从遂以火爇铁索加其胫立死孀母刘氏妻吴氏一子同时遇害
　　郭显星字冲斗洛阳人举人初署许州学正擢翰林院孔目未任里居值闯寇陷洛被执不屈死时洛阳举人荀良翰诸生秦道兴董躬行及郭应第亦以城破殉难又洛阳贡生任中蛟任伊阳训导城破死于官
　　姚若时字揆夫巩县人万厯癸卯举人任鳯阳府通判致仕居鲁庄村崇祯十三年士冦李际遇为乱若时被执贼诱之降骂不絶口遂遇害其族人姚麟征姚丕烈姚丕振等皆诸生御贼为贼所屠麟征一门四十口俱投井死
　　张赞字葆赤永寕人万厯己酉举人顺天府治中崇祯末年值冦变被执不屈死之其子太学生祚延同日殉父死
　　李中正卢氏人万厯己未进士兵部主事流冦破城慷慨死节
　　赵建极永寕人万厯己未进士任山西左布政使崇祯甲申死难
　　汤九州嵩县人崇祯时为援副总兵与左良玉冦入九臯山陷阵力战死
　　靳谦吉卢氏人登乡荐崇祯癸酉城防被执不屈死之赠光禄寺丞
　　孙挺生孟津人诰封奉政大夫分廵川北道冦至孟津廹挺生降挺生抗节骂贼死冦乱时其御战力竭死难者有嵩县魏如友李佩玉诸生张徳崇刘月江登封景养育卢氏常省身王衍范常嘉元孙孕秀骂贼死者有新安马明山宜阳马足轻武同芳偃师人诸生崇祯间倡先守城城陷被贼执贼杀其母芳喷血骂贼贼怒支离其体时诸生刘芳名被执犹手击贼为贼支解极惨妻张氏投井死其骂贼被磔死者又有诸生蔺完馪及妻张氏诸生王光显蔺相裔张一鹭张一鹏牛一元张毓粹及裴君合等御贼为贼磔者诸生蔺挺粹及刘芳世等各详府县志
　　皇清史良植洛阳人顺治丙戌进士仕庐州府英山县时值冦变植率乡兵攻一日三战为冦所擒骂贼被磔奉
　　防谕祭恩廕
　　常庚洛阳人举人任庐陵知县值金逆乱城陷死之奉
　　防谕祭廕其子昌祚入监
　　南阳府
　　汉岑彭字君然棘阳人王莽时守本县长汉兵起从光武平河北及即位拜廷尉与吴汉等收洛阳讨平南方进封舞阳侯后与吴汉围隗嚣公孙述遣将救嚣彭奉勅击蜀长驱入闗径防舞阳全蜀震骇述大惊曰是何神也乃使客夜刺杀彭赐諡壮侯子遵嗣徙封细阳侯帝思彭功复封遵弟淮为谷阳侯
　　来歙字君叔新野人更始即位以歙为吏从入闗数言事不用以病去更始败东诣洛阳光武见歙大喜拜大中大夫使説隗嚣归汉嚣遂遣子恂入质既而嚣叛以精兵袭破嚣陇西平进攻公孙述蜀人大惧使客刺歙未死驰召盖延属以军事歙自书表言理国以得贤为本荐段防骨鲠可任投笔抽刀而絶帝闻惊悼赠歙中郎将征羌侯印绶諡曰节侯子褎嗣帝嘉歙忠节复封歙弟由为宜西侯
　　南北朝乐子云淯阳人仕梁为江陵令除光禄魏尅江陵众奔散呼子云子云曰终为禽矣不如守以死节遂仆地死于马足之下
　　唐张巡南阳人天资髙迈畧细节开元末擢进士为清河令调眞源安禄山反廵率吏士起兵时吴王祗奉诏督河南诸郡兵廵与单父尉贾贲募豪杰应之祗因表廵经畧兖以东军事令狐潮为雍丘令降贼而雍丘旋为廵所据潮率众四万围之大小数百战竟破走潮廵以雍丘小久困无储蓄乃防众保宁陵贼追之战宁陵北斩将二十杀万人有诏拜廵主客郎中河南节度副使贼将尹子竒将劲兵十余万攻睢阳睢阳守许逺告急廵自宁陵悉兵赴之贼败遁进廵御史中丞未几贼攻围益急或请弃城而东廵远与计曰睢阳江淮保障弃之去贼乗胜前驰是无江淮也且我饥羸即走必不逺不如坚守以待援兵于是日赋士米一勺杂茶纸食之茶纸尽乃食马马尽罗雀掘防煑铠弩以食廵出爱妾杀以飨士人知必死终莫有叛者所余才四百人贼登城士病莫能兴廵西向拜曰臣力竭矣生无以报陛下死当为厉以杀贼城遂防与逺被执子竒好谓巡曰闻公力战大呼皆輙裂嚼齿齿皆碎何至是也廵骂曰有之吾欲吞逆贼顾力屈耳子竒怒以刀抉其口齿存者仅三四廵骂不絶口与姚訚雷万春等三十六人同日死时年四十九事闻诏赠扬州大都督
　　元富珠哩逺顺阳人父翀见儒林志逺以廕调秘书郎转襄阳县尹未行南阳贼起逺以忠义自奋倾财募丁壮得千余人与贼拒战俄而贼大至遂被害
　　明铁铉邓州人洪武中由国子生授礼科给事中调都督府断事尝谳疑狱立白太祖喜字之曰鼎石建文初为山东叅政靖难兵起破李景隆防徳州城戍皆望风溃遂攻济南乗城守御尽毁燕兵攻具燕兵发大礮击城铉书太祖髙皇帝牌悬城上相顾不敢发燕王愤甚堰济水灌城乃诈降诱燕王进城伏壮士城上以呼千歳为号急下铁板而别设伏撤桥谋尽殱燕众既而板中王马首得逸去铉率众掩击大败之斩获无算遂复德州进兵部尚书复与盛庸大败燕王于东昌斩大将张玉燕王遁归北平由他道入京师购得槛至反坐廷中责之跪不可剸其膝责之反顾又不可劘其耳鼻寸磔之至死骂不絶口宣德中諡忠烈任贤裕州人治中乡举累官监察御史以内艰归正徳六年流贼掠境贤分城御守及城防力战死诏赠太仆寺少卿仍命有司立祠祀之
　　吴阿衡字隆防裕州人万厯己未进士初授山东淄川知县调繁歴城平白莲妖党行取湖广道御史歴官兵部侍郎蓟辽总督以失墙子路殉难死諡忠毅
　　许宣字简臣内乡人流贼防南阳许氏居山寨固守宣族人承业倡义入邓州执伪官戮之庄烈帝手诏授都司为诸道劝宣与弟宷官等袭内乡擒送伪知县主簿贼帅怒并力攻寨将破宷生母常氏投井死宷绕井悲号随入井妹许氏嫁李占鳌寡居依母兄自缢不死贼断防坠欲胁辱氏大骂贼刃交下析骸死宣及妻钟氏官及妻陈氏皆遇害事闻赠宣宷官皆知县
　　赵廷璧字相如内乡人崇祯癸酉举人歴任长沙佥事武冈城防廷璧及妻吉氏子燝媳马氏俱死之
　　陈预抱舞阳人诸生贼围城急母段氏先投井预抱及弟预养预怀曁预抱妻黄氏子黙通预养妻马氏子黙恒黙言相继投井死其御冦被执骂贼死者有南阳举人王明物诸生周谠南召诸生孟继孔邓州诸生丁如浣丁一统张五美王钟祥州民海成王之章唐廷俊内乡诸生符光宏裕州诸生樊中萃张培其城防不屈死者内乡申尔忠诸生许起龙许惟一许士俊王鲸郑培等裕州诸生石莪唐启中等各详府州县志
　　皇清张奎邓州人任都司于辰州殉节奉
　　防归塟南阳故里
　　汝宁府
　　汉翟义字文仲上蔡人丞相方进少子以父任为郎歴迁至河南太守青州牧徙东郡太守所至著名有父风烈平帝崩王莽居摄义自以宰相子守大郡父子受汉厚恩当为国讨贼以安社稷遂与姊子同邑陈丰谋举兵西诛不当摄者选宗室子孙辅而立之丰年十八勇壮许诺遂奉严乡侯刘信举兵讨莽不克而死又见名宦志
　　陈蕃字仲举乎舆人年十五闲防一室芜秽不治父友薛勤曰孺子何不洒扫曰大丈夫处世当扫除天下安事一室后以太尉李固表荐拜议郎为乐安太守延熹中歴仕至尚书仆射进太尉防李膺等以党事下狱蕃上疏极諌遂策免永康元年窦太后临朝以蕃为太傅録尚书事与窦武谋诛曹节等不克遂遇害
　　伍孚字徳瑜汝南人官越骑校尉忿董卓凶毒志手刃之乃朝服怀刃见卓孚语毕辞去卓起送至阁以手抚其背孚因出刄刺之不中卓自奋得免急呼左右执杀孚而大诟曰尔欲反耶孚大言曰恨不得磔裂奸贼于都市以谢天地言未卒而毙袁秘字永寕汝南人仕为郡门下议郎黄巾贼起秘从太守赵谦击之军败与功曹封观等七人皆死诏旌秘等门闾号曰七贤
　　三国傅彤义阳人仕蜀汉为将军章武初从昭烈帝征吴败于猇亭彤为后殿兵众尽死彤气益烈吴人使降彤骂曰吴狗安有汉将军而降者遂死之傅佥义阳人彤子以彤死节拜为左中郎景耀末为阳安闗口守将魏钟防督兵至汉中使防军胡烈攻闗口佥拒守其下蒋舒率众迎降烈乗虗袭城佥格鬬而死
　　晋周顗字伯仁安成人安东将军浚子少有重名神采秀彻初袭父爵武城侯拜秘书郎元帝镇江左时征为军谘祭酒累迁吏部尚书逮王敦搆逆顗以忠义折之遂被害及敦卒追赠左光禄大夫仪同三司諡曰康子闵方直有父风仕至尚书左仆射卒諡曰烈
　　宋舒继明罗山人性慷慨有志节少以善射名绍兴间守信阳伪齐刘豫袭郡城矢尽被擒骂贼而死陈亨祖淮宁人绍兴末官军已复蔡州亨祖起兵据淮寕杀金知州完顔页噜以城归宋授知淮寕府金兵攻城亨祖力战死之举家五十余人皆死诏立庙光州赐额曰悯忠
　　元张桓字彦威汝寕人先世本眞定人父木知汝寕府因家焉桓以国子生释褐入补中书掾累官陕西行台监察御史以言事不合归汝寕盗起桓避之确山贼乆知桓名袭获之罗拜请为帅弗聼囚六日拥至渠魁前桓直趋据榻坐与之抗论顺逆贼徒捽桓起跪桓仰天大哭骂叱弥厉贼犹不忍杀强之一揖桓瞠目曰吾恨不能斩逆首肯聼汝诱胁折腰耶贼遂刺之死事闻赠礼部尚书諡忠洁
　　明逯得山汝阳人少负大志明初以功陞管军镇抚进讨伪汉从战鄱阳湖以死庙祀康郎山赠武节将军骁骑尉汝阳县子
　　赵敏字子聪汝阳人工部侍郎毅子年二十举于乡授兵部主事靖逺伯王骥征麓川敏叅谋军事师旋擢吏部郎中后以土木之难陷阵而死景泰元年赠奉直大夫廕子入监时同死难者有太医院判贵茂亦汝阳人赠廸功郎
　　徐文英字景华西平人成化丁未进士官至苑马寺少卿致仕里居正徳六年流贼掠境文英率乡兵御之失利遇害诏赠太仆寺卿仍命有司立祠祀之
　　张来仪遂平人正徳初仕四川罗江县知县以亷能称防蜀冦青头保为乱司府檄来仪于劒州御之兵败被执令仪跪仪詈不絶口遂被害祀乡贤东绅西平人诸生正徳六年流冦攻城率阖学诸生诣邑宰王佐陈大义誓以死守及城防佐死之绅犹率众巷战死事闻勅命立祠祀王佐绅从祀焉时有遂平人李斌亦与贼战被执骂贼磔死安如嵩确山人万厯己酉举人任陕西眞宁知县题陞巩昌府同知代署阶州甫三日大冦蝎子块数万突至州城池浅恶如嵩督守力竭死之刘璧确山人恩贡任湖广岳州通判陞汉阳知府未之任张献忠攻岳州璧与廵按刘熙祚坚拒三月粮尽城防被执不屈至死骂不絶口子泰时年十四亦死焉
　　朱荣祖汝阳人初为郡班役以累有战功授游击团练乡勇值土冦至谋刈麦以困毙城中太守李灿用计赚贼入城缚贼首殷守祖等五十八人尽杀之荣祖谋力居多后城防偕妻孙氏登楼自焚死
　　袁永基字绵祚汝阳人以祖功袭爵汝寕千户闯贼防汝出短兵巷战身被数创死母王氏投井死子世防亦与难时骂贼死义者有汝阳诸生马骏上蔡诸生张址葛防生父子赵应运李思显彭凌碧周奭曹震南西平诸生王之栋夫妇杨积石夫妇刘汉英夫妇吴静明夏名文等各详府县志刘洪启西平人崇祯时流冦猖獗以县委千总尝率其党夜砍贼营动获马匹甲胄贼恒苦之每夜必相诫曰防西平刘扁头洪启骁勇性寛大喜豪杰贼骑多降之又収各州县土寨营头精鋭遂成大垒时闯贼所至糜烂惟洪启屡战有功封河南劝农总兵后以战死
　　汝　州
　　明李士才郏县人天启甲子举人知鱼台县陞徽州府同知未赴任适县被冦殉难
　　袁象斗字天辰鲁山人崇祯癸酉举人壬午城防不屈死妻梁氏亦自缢
　　李徳笥字彛绣寳丰人崇祯丙子举人壬午贼破城被执以石灰书石上云君亲不可忘冦雠急当齧竪笏击贼头伸吾常山舌伺贼寐刺之不得被杀至死骂不絶口
　　李猷吉字纯伯寳丰人由贡生为南阳教谕崇祯庚辰流冦防南阳猷吉曰明伦堂吾死所也整冠升堂带未及束而贼至逼降猷吉唾骂贼怒刄之头已坠矣身犹依柱挺立不仆祀乡贤
　　朱续川汝州人明宗室流贼破城举家缢死谭国政汝州衞镇抚城破阖家自焚死
　　赵含玉寳丰人率乡兵与流冦力战死邑頼保全立祠以祀
　　王四郏县人充夲县练总与刘守度蔡八征土冦战死同时御贼死难者郏县高凌云守节不屈死者汝州指挥使钱继羙百户梁翰臣诸生刘若时李寰及妻张氏女润渊郭如嵩鲁山诸生申嵩秀及妻袁氏李淳儒及妻马氏阎如玉及妻常氏尹徳懋赵真才郏县贾时俊寳丰贡生陈佐舜等各详州县志
　　陈　州
　　周泄冶陈大夫时陈灵公与孔宁仪行父通于夏姬其衵服以戏于朝冶骤谏曰公卿宣淫民无效焉且闻不令君其纳焉公怒杀之
　　南北朝殷孝祖长平人少有气干仕宋以军功累迁兖州刺史明帝即位四方多叛朝野忧危司徒叅军荀僧韶请征孝祖入朝从之孝祖闻命即日弃妻子率文武二千人入都人情于是大安拜冠军将军时贼据赭圻孝祖与战中流矢死赠建安县侯諡曰忠
　　宋谢贶陈州人钦宗时提防京西北路刑狱防金兵攻汝州贶领兵徃援战死
　　明马呈瑞西华人天启甲子举人明末城破不屈死入忠烈祠
　　王继东字懐西沈邱人天性纯孝立志端方值流冦猖獗倡士民筑垒固守冦不能入崇祯十年十一月冦拥众力攻众寡不敌遂遇害祀乡贤
　　皇清杨逵字三川沈丘人由贡生授大同通判驻朔州姜瓖叛邻邑皆附逵执义不从贼脔杀之事闻赠按察司
　　赐祭廕一子
　　许　州
　　汉韩千秋颍川人济南相击南越战死
　　韩延年颍川人千秋子武帝以千秋死战故封延年为成安侯天汉二年从李陵出击匃奴以五千人闘单于三万众横行浚稽山一日数十合战阅四五日陵军以无救败陵降延年战死
　　晋钟雅字彦青长社人少孤好学有才智举四行初除汝阳令入为著作佐郎明帝末累迁御史中丞直法防违百僚惮之进拜骁骑将军蘓峻之乱侍卫天子或劝之去雅曰君危不能济遁逃茍免不可卒死于难追赠光禄勲其后以家贫诏赐布帛百疋子诞官至中军叅军
　　唐张善相襄城人世乱起兵许州归唐授伊州总管王世充攻之城防被执骂贼见杀封其子防城郡公
　　明宋鉴字孔昭许州人天顺六年入监授平江知县流贼掠境鉴出战于梓冈身中七鎗犹力战不已贼骇异遂退鉴亦仆地舆至署而死事闻赠岳州府通判録一子入监
　　刘校字宗夏郾城人正徳辛未进士授刑部主事值武宗南狩校上章谏沮上震怒罚跪午门外五日廷杖死世宗嗣位追　赠尚寳司少卿録一子入监
</div>
    <div class="pagination">
<a href="河南通志_page242.html">上一页</a><span>...</span><a href="河南通志_page238.html">238</a><a href="河南通志_page239.html">239</a><a href="河南通志_page240.html">240</a><a href="河南通志_page241.html">241</a><a href="河南通志_page242.html">242</a><span class="current-page">243</span><a href="河南通志_page244.html">244</a><a href="河南通志_page245.html">245</a><a href="河南通志_page246.html">246</a><a href="河南通志_page247.html">247</a><a href="河南通志_page248.html">248</a><span>...</span><a href="河南通志_page244.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
