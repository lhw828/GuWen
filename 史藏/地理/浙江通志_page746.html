<!DOCTYPE html>
<html>
 <head>
  <meta charset="utf-8"/>
  <title>
   浙江通志 - 第 746 页/共 787 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   浙江通志 - 第 746 页/共 787 页
  </h1>
  <div class="content">
   天地至和之气时得之而为春日得之而为煦风得之而为薰皆所以长养万物其化至密其用至醇其在天德也则为仁为至善之德为惇厚之化为无言之教备其理者在唐虞为八元在周为仁人在汉始称长者其取义以为能长育人才先躬行而尚本质有长盛昌大之道故善治天下者必贵之汉之大臣惟塞侯张欧皆以长者称因其行而求之若曹懿侯之清浄寕谧万石君之父子谦谨不哗丙丞相之居德不伐要皆长者之选长者之为用迂而不曲缓而不滞寛大忠厚得圣人之度人主能用之者其国必兴后嗣必防其利非若才智之士浅而易穷也彼孑孑然以露其智术任之以事声威错出非不可喜然刻薄少恩行法无余意而虑民无隐情喜之者未终而厌苦之者众矣若商鞅之于秦王猛之于苻氏曾未旋踵而大乱作岂其才智之不足欤长厚之道微而人不怀其德也故天下可以无才能之人不可以无长者不幸而乏才能焉事不过于废弛不幸而无忠厚之长者其谁恃而不亡乎长者之用梁肉也才智之效药石也吾以所闻所见推之国有忠厚之治者后必不衰家之乆存而不坠者必长者之子孙台之寕海有梅氏考之图谱昔有讳盛字昌图者仕晋为章安令擢南昌别驾知晋将亡即是邑而隐焉常诵佛书而有灵鸟降其所居之侧若谛聴者岁余始知郡县以为凤集上其事宋文帝闻而下诏褒之上表称谢曰此殆览陛下之德耳臣何与焉帝咨嗟称为长者仍命郡县辟其所居舍为丹丘寺去今八百余年矣其子孙众多为邑巨家而寺亦不废宋淳祐中诸孙之学佛者良阜建重阁像而事之厯年虽乆而未有记其事者夫以刘宋立国未数年而宋社为墟长者之传今千载而犹未艾此其所为之可称岂特一言之善哉宋文帝知其为长者而不知长者之为用国之不夀也固宜而长者之泽至于子孙而益着天之于善人其所施甚逺矣祠而奉之非特寓乎尊祖之思使闻长者之风者却去浮薄而趋忠厚岂不足为天下之劝乎然则长者虽不获如塞侯等之有益当时而其遗泽之所及未始不同也乃为诗以系之
　　巾山草堂记　　　　　　　　【明】方孝孺
　　逾浙江以东多大山东南极海上尤絶秀其最著者天台四明雁荡天姥皆穹窿嵁峻为天下竒观迹拟乎蓬阆名播乎区极士之选幽探胜者宜其乐趋之然而居其旁者徃徃终身未尝一至岂以其崇高不易援企而遗之欤台城有小山特立圆秀苍润逺望之如人之弁冠人因谓之曰巾山其上有楼阁室庐之美高人至郡者无不徃游凡宅于左右者必构危架迥以挹取朝岚夕霏之异态葢其势迩且卑其所蕴易见至而穷之不难也是以众乐观焉卢处士定谷家正与山相面因名其堂曰巾山草堂定谷知读书识义理其才智可用而恬静不竞非安于卑近者岂其心有所得钜小崇卑固不足较乎夫天下之至崇大者莫过于道而卑且近者道亦未尝不在也惮其难而安于浅陋固不可忽细微而慕夫高且大者亦乌可哉巾山岩壑之盛视天台四明固有间焉其有防于人心而人乐之不厌者果有异乎否耶定谷必有以识此矣徃者壬戍七月之望予偕叶君彞仲张君廷璧林君公辅陈君元采夜登絶顶饮酒望月纵谈千古竟夕不眠予谓叶君曰昔蘓子瞻夜登黄楼观王定国诸公登桓山吹笛饮酒乗月而归以为太白死三百年无此乐矣斯乐也又子瞻死三百年后所无也诸君皆大笑追计其时忽十五年今存者独予与张陈耳二君亦将老矣予繋职数千里未得归然则予记定谷之草堂能无慨然乎定谷有子曰信慎敏好文其尚语山灵待吾东归当约同志重游厯览海上诸山以尽宇宙之大观其乐葢未艾也
　　湖州布政分司池亭记　　　　【明】左　赞
　　吴兴行省东畔有隙地不五亩先得好事者辇石为山构亭临沼可罗坐觞咏沼旁可习射翠竹老桧参错其间成化己亥秋予同左布政使杜君益之有事于此公余少憇畅怀发粹旷如也距今五年丰草弥望亭废怪问之左右曰按部者岁不一二至至则三五日而去窘于簿书遑及游息有司亦蔑视之日就荒芜势使然也予暂于亭之故基命在官服役者铲刈丛草畚除瓦砾已而竹石呈露不亭而丽风约池萍倒辋云影鱼鸟欣欣若有喜色如人之身自顶放踵爬梳澡雪垢腻浄尽而精神畅矣嗟夫世之胜区鞠为榛莽如此者何限必待人而理之庶可复旧若予斯举不劳于民又不费财昔日光景依然不晦后之君子按部于斯者尚修治之哉
　　勅建正学祠记　　　　　　　【明】商　辂
　　正学祠在金华郡城东一里郡守李嗣章勅建以祀先儒何文定公王文宪公金文安公许文懿公四先生皆郡人宋元间此地有陶氏所构书院四先生皆讲道于此后陶氏家益落书院寻其地已为有力者辟为蔬圃成化丙戍夏李以郎官出守下车首访遗迹意图规复适浙东道佥宪辛公访按郡守遂以事白之辛欣然曰表章先贤风励后学吾辈职也且四贤著述有功圣经固宜从祀孔子况书院乎即具实以闻诏许准龟山杨氏例立祀郷郡春秋致祭特赐祠额曰正学云守承命唯谨谋诸同知牛盛辈相与聚材鸠工辟书院旧址建立祠宇为屋正堂五间中门五间左右厢前门如数宰牲有厨斋宿有房饰以丹漆缭以垣墉杰阁峥嵘华扁曅然经始于成化戊子秋九月讫工于是岁冬十月守卜日落成于是郡邑僚属庠序师生市郷耆老瞻拜之余皆啧啧称叹百年文献至此一新足以见圣天子崇儒重道之功贤有司兴废举坠之力自是正学有传斯文增光而邦人士亦永有所赖其为彞伦风化之助岂浅浅哉守以为盛事不可无述因走书求予记惟正学在天地间犹元气也元气运而后岁功成正学明而后治道着三代以上正学在圣贤治道在天下固无容言矣三代以下正学在六经治道在人心非有诸儒阐明之功则天下贸贸焉又恶知孔孟之书为正学之根抵治道之轨范欤四先生产东箂吕成公之郷出紫阳朱子之后观感兴起探讨服行师友相成所得多矣考之郡志如文定力穷伊洛之源文宪身任天下之重文安践履笃实文懿素性充澹其操存同也文定有诸书发挥文宪有读易等记文安有论孟考证文懿有四书丛説其著述同也夫正学具于六经原于人心者体也见于治道者其用也六经既明则人心以正治道以顺而正学之功于斯至矣然则四先生有功于六经即有功于正学有功于人心即有功于治道天下后世葢有隂被其泽者祠而祀之岂非有司之先务哉是举也宣上意淑人心厚彞伦励风俗其功不亦大乎佥宪河南人郡守广东人皆名进士其相率为此诚知所重者后人继是而葺治之则斯文之传为弗朽矣予故为之记
　　五湖记　　　　　　　　　　【明】王　鏊
　　呉郡之西南有巨浸焉广三万六千顷中有山七十二襟带三州蘓湖常也东南诸水皆归焉其最大者二一自寕国建康等处入溧阳迤至长塘湖并润州金坛延陵丹阳诸水防于宜兴以入今寕国建康之水不由此矣一自宣歙天目诸山下杭之临安余杭湖之安吉武康长兴以入而皆由呉江分流以入海一名震泽书所谓震泽底定是也一名具区周礼职方扬州之薮曰具区山海经浮玊之山北堂具区是也一名笠泽左传越伐呉呉子御之笠泽是也一名五湖范蠡乗舟出五湖口太史公登姑蘓望五湖是也五湖者张勃呉録云周行五百里故名虞仲翔云太湖东通长洲松江南通乌程霅溪西通义兴荆溪北通晋陵滆河东连嘉兴韭溪水凡五道故谓之五湖陆鲁望云太湖上禀咸池五车之气故一水五名然今湖中亦自有五湖莫厘之东周三十余里曰菱湖其西北周五十里曰莫湖长山之东周五十里曰游湖防无锡老岸周一百九十里曰贡湖胥山之西南周六十里曰胥湖五湖之外又有三小湖夫椒山东曰梅梁湖杜圻之西鱼查之东曰金鼎湖林屋之东曰东臯里湖而吴人称谓则惟曰太湖云
　　游石佛记　　　　　　　　　【明】黄　绾
　　石佛在雁荡之隂路从南阁入行至溪口见大石累累高度百尺余横亘溪上若无路以入天雨雪同行皆有倦色余独兴未已犹憇道边石上遥望大石下洞中白水流出遂起揭跣沿流步入视洞中崆峒深寂斗折蛇行其中若楹若防若牐若堰若门若坻水分流其间开滙为潭然澄碧或溢而流或高而堕或曲而奔潨然悠然窈然不知其去行且半里复见天宇两山夹涧水中流山上怪石耸出云表不暇览记又行四五里仰视巨石两两高数百丈上覆复合中空一线仅尺许可数百步如丹阙开阖于层霄缥缈间曰显圣门瀑水自门内絶壁高涧泻下散布门下流去门右西上有洞深濶数十丈扪崖而登石髓下滴凝为三像是石佛之所由名也由此左折上见石碣宋永嘉令葛逢与僧某同游所记于此缚松梯防挽可上北望石峡涧水所从出峡中稍进可至常云俗呼为百□尖有石浴桶天桥飞湫之竒出则有湖南版藏之胜皆数里之间不可殚也
　　游永康山水记　　　　　　　【明】黄　绾
　　从剡入永康与石门子游夀岩行见五峯相亚意即夀岩石门子曰此俗呼为翁防岩者请为易之其崭然而出者曰天柱其覆而左者曰石钟其踞而右者曰维摩台又左曰石甑又右曰蟾蜍行度一舍沿溪折入见大石挿空防屼不可仰视羣木森茂杂然其间又行从木杪见楼阁在石壁中梯石而升弛担而休倚槛见东南一峯突起曰鸡鸣少进一峯竦出而俯曰覆釡覆釡之西一峯尤杰曰桃花北一峯稍低水时时下滴曰瀑布瀑布左连大石壁下梯石望之高濶数百丈若晴霞烂然曰固厚壁下皆洞其一即所居楼阁谓之夀岩时日欲晡谷中有云气笼木蓊然苍碧日穿木叶入照洞中光景甚佳西上涂垩仅存烟防荏苒皆宋元人书游观诗及岁月姓名陈龙川朱晦翁吕子约尝同游乃龙川亲书其上又有兠率台三字亦云晦翁亲书石门子设酒茗阁上饭罢西行又一洞中置观音像旁设大士像十八洞口有四楹楹间有粉壁屡经涂治新故数层见题诗画竹皆剥落不全惟胡彦恭诗及特穆尔布哈会兵识字无恙洞广而邃可居又西有石峡飞泉直下上有龙穴祈祷辄应同游林典卿周凤鸣应抑之周德纯罗坐其中周晋明周仲噐后至石门子欲即此建丽泽祠日落归僧庐宿焉明日去方岩出口见一峯昻首北立曰天马下有村坞石穴中有居民垣竹茨牖俨若太古逾涧南行谿石窈窕上有一屏名青玊循青玊右行至一冈坐望方岩如方城向夕余霞隐映路从削壁升石堦八九转未至见崖端中开一门既登如行雉堞楼防间忽而青山蜿蜒中藏寺宇如平埜不知为方岩絶顶世传有胡侍郎则尝读书其中殁遂为神宋徽宗时睦贼方腊宼永康郷民皆避于此贼顾絶涧縁大藤将至赤蛇齧藤中断贼皆堕死涧中两石并起百余丈中仅一线名千人藤贼乃縁涧道登据梦神人骑白马饮泉明日泉涸贼惧遂降皆谓胡公灵异其民至今崇信寺后有石洞可坐又隂森巅絶有小石洞为胡公读书堂日已暮乃下复至后岩拥蒲燃灯又十余宿霜风凄急木叶尽赤诸友渐去应天监赵孟立徐子实相继复来论各有得山中小生程梓周玲孙桐皆奋然有志他日去石鼓寮城舜夫载酒于路邀坐其叔父池亭天欲暮促行四五里至山口风雨至崖松黝黑白烟横飞窅然不知所入遂过灵岩洞在山上南北通明可容千余人由洞后石岭登入黄叶萧萧客皆凄然倦即洞草铺烧地炉环坐夜乆乃卧明日天晴出洞南仰视洞上苍峯矗立崖端栢枯小树缀石若藤蔓下垂掩映屋瓦丹碧可爱稍西一门下出崖半栈石为道曰飞桥下望坡田自成村落东行有井深可百丈僧云昔有龙飞去复由后岭下沿溪望北山崖石数松林郁郁皆可游不暇顾再至石鼓寮翠壁参差入谷中小洞邃寂即晦翁欲屋吕东莱读书处也西南见瀑布下注其下有潭深澄黛班鱼数尾游扬自得闻人声即逝石门舜夫凤鸣列坐石上皆喜呼童携酒共酌乆之不忍去又云东莱尝买田四十亩今属方岩寺故籍犹存可考既出佥谓当纪以俟来者
　　濬河记　　　　　　　　　　【明】王守仁
　　越人以舟楫为舆马濵河而廛者皆巨室也日规月筑水道淤溢畜泄既亡旱涝频仍商旅日争于途至有鬭而死者矣南子乃决沮障复旧防去豪商之壅削势家之侵失利之徒胥怨交谤从而谣之曰南子瞿瞿实破我庐瞿瞿南守使我奔走人曰吾守其厉民欤何其谤者之多也阳明子曰迟之吾未闻以佚道使民而或有怨之者也既而舟楫通利行旅欢呼络绎是秋大旱江河龟坼越之人收获输载如常明年大水居民免于垫溺逺近称忭又从而歌之曰相彼舟人矣昔掲以曳矣今歌以楫矣旱之歊也微南侯兮吾其燋矣霪其弥月矣微南侯兮吾其鱼鼈矣我输我获矣我游我息矣长渠之活矣惟南侯之流泽矣人曰信哉阳明子之言未闻以佚道使民而或有怨之者也纪其事于石以诏来者
　　禹穴记　　　　　　　　　　【明】郑善夫
　　禹穴在会稽山隂昔黄帝藏书处也禹治水至稽山得黄帝水经于穴中按而行之而后水土平故曰禹穴世莫详其处或曰即今阳明洞是已又云禹既平水土会诸侯稽功于涂山寻崩遂葬于会稽之隂故山曰会稽穴曰禹穴至今窆石尚存或然也后二千余年而司马迁氏来探书禹穴归而作史记文章焕然为百代冠説者谓是山川之助也又后千余年而晋安郑善夫氏及山隂朱君节王君琥氏来复探禹穴寻黄帝藏书处乃玩梅梁摩挲窆石覩先圣王遗像得禹穴于菲井之上徘徊瞻眺想其卑宫而菲食为之喟然兴懐夫自禹迹以后三千年间游者不知其几而惟司马氏显此山川之能发为文章亦惟司马氏世有不为文章者于山川何取也自昔至人见转蓬而造车观游鱼而造舟得河图而成卦因洛书而作范咸取诸物也余乃今知所取于山川矣
　　登秦望山记　　　　　　　　【明】董　玘
　　秦望山在越中最为杰特史记为始皇东巡至此故书予昔以省觐归得纵游诸溪山独歉未及秦望今年冬仲王邑侯道修除道以邀余游乃与司马邦柱汪子宿会至云门寺命舆而登循麓数百步石泉锵然折而北至小阜疑在霄汉间问樵者曰此未及半里又数十步石益峻路益萦曲乃摄衣攀援以上至山之絶顶而止遥望东海渺弥一白云起天末隐若岛屿俯瞰郡城迤一带入山累累仅如卷石南接宛委诸峯列若屏障左右拱峙势如飞舞禹夔在焉西临鉴湖烟水浮映帆影出没有无间葢一郡数百里之土壤与夫千岩万壑之竞争者皆在履舄下一览而尽乆之落日渐低暝色四合林木震动乃寻旧路而下子宿与邦柱相顾叹曰吾越人生长于斯有终身弗获一至焉者今日之游讵非幸欤予曰传有之不登高山不知天之高也不临深溪不知地之厚也秦望且尔况所谓泰岱恒华者哉若乃始皇之事固无足道者而兹山之胜亦非泰所能辱也
　　重建忠节祠记　　　　　　　【明】吴　鼎
　　初治十载巡鹾部使者舒城姚公建忠节坊于杭以表吴行人伍公唐仆射褚公宋岳武穆王我朝于肃愍公语具上蔡李相国记中坊左为记石亭亭外壖垣县官地也比岁垣圮亭毁地没鞠为茂圃仅存记石漫漶而风声微矣岳氏于氏及郡县诸生以白按使吉水周公事下杜倅炳徴诸徃牒暨故老良然已反正其地周公曰国家以忠义劝士而士节不立其诸宣扬导化者之责乎余实忝窃其官灭贤大夫之烈不述堕先正所建余甚惧焉乃营作忠节祠于故侵地会令毁淫祠则撤其材为堂像设四公于中前重门东序西序后寝各四楹中门左右各为亭一以覆李公记石暨今记石他庖湢周垣率如仪经始嘉靖十有六年冬十月越明年夏且落成周公去又明年滇府髙公来按鹾政叹是义激扬甚大而未有纪述告郡太守陈侯曰侵地复归頼前记足徴也今已祠而无记后将何考焉相与问于鼎或曰何祠乎忠节曰祠人臣以忠而反被祸者也伍公可谓竭忠所事矣褚公可谓正言不讳者矣岳公可谓主辱臣死者矣于公可谓安社稷为恱者矣舍四公无死忠者乎曰有有则何祠乎四公或生于斯或没于斯者也然四祠载在令甲复祠不近黩乎曰秩祀古今同德合义益广风劝春秋与贤者不一而足意也恶乎黩矧曰有其举之莫之敢废者哉是所谓崇国典修旧章绍闻前人之懿也而或疑未经建白于朝亦过矣爰为辞四章俾歌以祀四公其辞曰骋余望兮海东灵何为兮水中灵之来兮潮生化鸱夷兮长虹驾素马兮朱旟抚长剑兮台有麋兮墓有槚嗟太息兮焉终【伍行人】展吴歌兮越歈魂不归兮焉如狐死必首丘兮胡不反葬于故都灵修化兮媒劳绿衣粲兮愁余奠桂浆兮椒醑招魂归来兮南方不可以居【禇仆射】鼓鼙兮铙歌君不乐兮奈何有酒兮如渑君不饮兮独醒铁甲如云兮蔽日而来下蚩尤为旗兮元豹为马摄天矢兮执天枪落旄头兮殪天狼嵗既宴兮壮士惊杳冥冥兮懐北征【岳少保】吉日兮出狩献公兮椒酒陈镂簋兮縆朱弦奏黄钟兮破瓦缶死从彭咸之居兮生与仲父为友敌何为兮四裔吾何为兮中原思公功兮未敢言【于太传】
　　雁山图记　　　　　　　　　【明】陆　深
　　古称山河两戒南戒尽雁荡山山髙四十里顶上有湖方可十里雁栖之故曰雁荡袁采云雁荡山温州乐清县东北山之通名也去县九十里山纯石沈存中云诸峯峭险峻怪不他山当是谷中为大水冲激土尽去而石独立尔采为图序总之云东西四谷西外谷有寺四曰古塔灵云宝冠石门其流水自大芙蓉港出缆屿其路平夷西谷有寺七曰能仁罗汉飞泉普明天柱华岩瑞鹿其水自峡流筋竹涧出清江皆峻岭自石门来者曰东岭自芙蓉来者曰丹芳岭自筋竹来者曰飞泉岭达于东谷曰马鞍岭东谷有寺四曰灵岩净名灵峯真济其水自峡流白溪溪上有路通白溪驿东北有岭曰谢公岭达东外谷谷有寺曰石梁东北至双峯以达黄岩左有谷曰南北閤北有崇德寺水自荡顶分流郑向文云古树老藤蔽亏天日林岭叶隙时见异峯余波泄注流为飞泉髙自云霓悬防数道雁山之大畧如此其杂记一时之胜者石梁云夕月已没白云西来如流水风吹橡栗堕瓦上转射岩下小屋从瓴中击地上积叶铿镗宛转殆非世间金石音灵峯洞云两大石相倚如合掌至掌中望见山嶨中青天如悬一片氷灵岩云巨石孤立如人俯月出正悬东南角星象累累下垂四旁如游鱼噞喁以身为浮游在灏气上夜色如霜雪诸峯相向立俨然三四老翁衣冠而偶语能仁云雁山西南一峯絶髙下视众山当是大父行舟行南海月余常望见直西北有物如髙髻乱髪才一握大以为指南西谷云出南戸望屋上山山围屋如城府或累累如蜂腰缀下而刳其中淫淫然如燕巢斜罥而部其戸防者窊者仰者歕者羃者讹者伛者喙者掉者俛而窥者腾而上者如人各具耳目口鼻而无一相似又云从灵云寺南入山时时过絶险挽牵悬藤偃木以过日正中仅到山巅望见永嘉大江如一线白李孝光云比从天台来入古东瓯郡境上望见西南有山相向立如两浮屠游者咸曰此雁山门戸也深入视罗汉洞东西天柱大龙湫犹人有眉目十八寺皆肺腑也文人之所次第如此余闻之土人言秋游雁荡以南土温溽春气氤氲有毒螫至草木黄落方可入予将问途有告余者曰雁山循崖而南百里如画自乐清道白河芳林逾窰岙过长□原经古塔本觉宝冠石门诸寺出白溪驿谓之右路自黄岩由白若岭入石梁过灵岩逾马鞍至能仁出长□抵窑岙谓之左路马鞍岭其分界云东谷之峯五十有三西谷之峯四十有八谓之百一峯有泉五有岩二十九有石三十三而石行廊为胜有潭七而沐浴为大有洞十二而道姑为古有溪四而四溪之水为会有岭七而丹芳为峻凡四十九盘有障二而平霞最华有桥二有屿二有閤二即南北也有庵三而八扇为雅有亭四而看不足为竒堂一曰资深游人之所有事也余性喜登临中嵗行万里而胜处必徃尝至天台独于雁荡有眷眷焉今老矣乃画为图聊以资卧游之适因考论其概为记近时陆文量以藩叅出游具列形势谓西湖诸峯为劣至登平霞则独立四顾疑非人间世也潘三峯御史加品隲焉谓有励拔有空洞有雄浑渊澄励拔如介空洞如通雄浑渊澄如旁行不流各举其人之又出丹青谈笑外矣皆有闗于兹山因并记之
　　南泉记　　　　　　　　　　【明】陆　深
　　南泉古灵江也在今台州之临海越西南诸山天台赤城之胜含灵蓄秀东尽于海故曰临海城有二水其在城南流者曰灵江或曰澄江上接三江下引海门晚潮初上若拖白练于紫翠之间诸峯环列可数也王先生敬则家于其上自号曰南泉子少有大志不屑屑事家人生产又不喜为举子业孤岸朴静淡如也年六十不识官府与人交不为欵曲笼罩之态遇有过必面折之独不肯谈人隂事有谈者必趋而避之人以是称长者胷次夷旷若澄渊泾渭甚辨恶秽浊之迹闻官府贪墨辄拍几大啸隐隐不能休之泉上睨而叹曰何以异于是清者水之本浊者水之蔽也乃掬而扬之既而仰天祝曰有不返于本而袪之蔽者非夫也暇日泛舟泉上倘徉容与出没于鸥波蜃楼间以涤尘坌而游髙明兴酣耳热从而歌之歌曰泉之清兮俟正命兮泉之浊兮德斯病兮声出金石振荡于两涯风波为涌人望之以为神仙嘉靖甲申嵗翁就养于子度字律生举进士第二甲当官于京朝以独子请便禄得教授于松郡敦本复古诸生化焉相率翁起居于嵗时相谓曰先生之教我翁之遗也何可忘乃最其事以告深闻台据山海之瓌玮志称人神壮丽必有异人出于其间今世尤以气节亷介闻天下有委身赞国忠烈贯世者其涵濡观孚之久不有超出而独诣者乎夫名山大川为国镇薮非徒以峥嵘浩渺之观也盖辅阳相隂产材育物其降为伟人钜公经纶天地之宜修明礼乐之道与国咸休本朝若有人焉不在其身在其子孙其南泉翁之谓与诸生张其性辈数百人请书为南泉记因以为翁夀
　　缙云县重建丹峯驿记　　　　【明】李　建
　　丹峯介栝婺崇山大陆中不通舟楫行者需于舆马役者疲于奔命较壤邑诸驿稍称难支嘉靖三纪之初海内涵濡圣化嵗无冦警民有获资接济甚敷供亿不匮间值兜牟干没之弊簿书勾核槩从濶畧时为之也继遭倭变瓯当其冲栝撄其害兵歉相仍室家告诎丹峯孔道日不暇应始操竒赢而切课之综实啬施徃来惟棘甚至驿廨頽漶僦民居以栖客使四牡皇华之意浸乎其微亦时为之也故一丹峯存废而全栝昔今之所感与政体风俗之所宜可以占其机括矣守道徐公澄湖盖鋭志明作者也涖治逾期威行恵洽絶剽林啸海之虞嵗复有秋民用宁宇其洞刷驿递弊源经用裕而省约倍者皆公之规指也行部至缙谕令尹梅君淳曰考时会费驿可新也盍图诸令尹只承方畧调剂惟确鸠饬惟平凡作前三间左右厨库书房七间川堂一间后堂三间仪门三间翼以右厢房六间大门三间庭除轩洁墙垣迥固袪挥霍藻绘之文而制贞于度时工材匠值之给而众乐于趋出本道罪赎之需而民无所取经始于春三月不数时竣事适公入觐令尹告予曰丹峯终始经画实公纤悉不遗之治也不可以无纪余考邑志元季总制孙公炎徙云塘驿于县溪南易名丹峯始建防堂洪武元年增马库房十年增台门嗣后缮修不废未有若迩嵗頽漶之甚者今规制视昔加隆费不烦而民不扰政体相维上行下效风俗转移因之矣岂惟闗系一驿然哉轸公私之盈缩揆出入之权衡严兜牟干没之防而不失四牡皇华之意永永可行则审时平政者责也慎无斁云
　　登石门山记　　　　　　　　【明】方　鹏
　　青田石门之胜予尝闻之然未有以见也嘉靖甲申二月既望以行县至其地乃舍舟登陆循两崖而行中有小溪广可二丈愈西愈隘渐闻瀑泉淙淙有声仰而望之如苍龙白蛇下上飞舞于空蒙缥缈之间其来若趋其去若追未尝有一息之间使孔辙涖止则川上之叹当发于兹矣旁有石室幽敞可坐洒洒溅沫沾衣浥面觉有寒意焉遂起而北有亭翼然碑板四列亭之上有屋比然实道士故居困于田役逸而不返屋之左有阁杰然所谓石门洞者适当其下盖山之絶胜处也归鸟四集山光向暝知不可留矣乃缓吟而还舟焉夫石门杂万山之中人莫之竒也自谢康乐赏识之后唐宋诸贤相继有作厥名遂着若康乐者虽谓之知己可也士不遇知己则泯没无闻曾兹山之不若予于是有感焉遂为之记
　　仙岩记　　　　　　　　　　【明】王叔果
　　永嘉之山惟大罗山最钜磅礴数十里其西麓为仙岩乃天下二十六福地界永瑞二邑境其寺建自唐贞观僧慧通者后废至宋富民陈七宅兹村忽闻地下有钟鼔声遂舍为寺时有僧安楞严常骑虎出入号伏虎禅师大兴法塲宋儒陈止斋先生读书其中朱晦翁亦尝来游大书溪山第一四字兹山三面环抱惟西口空内有小溪环绕梅潭水由此出外通大河往年可入小舟今沙石淤溪矣寺前石坊旧额止鉴空伏虎二大字已失去今中书舍人赵性鲁直扁书仙岩横扁书天下二十六福地由石坊转入为虎溪桥覆以亭旁有系虎石桥之南屹然而耸者为慧光塔昔传有银满飞灯之异其东畔列石幢十余座故有僧舍名外庵今废度桥而北则止斋祠在焉乃瑞邑尹刘畿重建祠前有亭扁曰流芳则寺僧道憙为刘公作也祠后髙峯数十寻翳以萝蔓望之郁然为积翠峯由止斋祠东行有沙门有佛殿则国初镇守内臣重建者甚宏伟嵗久敝壊今渐图新焉而狮子峯卧象山则相为环抱者徃大殿东行数十歩憙上人新创一庵门扁丛林佳趣前为方丈后为清虚楼楼后骈植花卉亭面之曰挹芳瑞平朱文二令尹捐赀升构改曰超览庵门外有亭相并坐其中则云峯森列予题曰叅云榭左方有旧庵今改为安禅之所由旧庵东转折而北有门翼然悬晦翁所书溪山第一扁前行数十歩为嘉树台以古榕树根盘崖上重防交翠其下甃石为台台之东为流觞亭亭八角水环绕流觞仍注于池池周围数十寻多植白莲名曰白莲池泰顺欧尹益资寺僧作亭池中而问名于予予命曰憇莲出流觞亭循崖北行蹑级而上为翠微岭岭侧有石如屏刻唐吏部侍郎姚揆铭岭下俯见澄潭志载有三仙姑谒安禅师一语而悟入潭化去因以名潭前为仰上台以仰而望之则止斋读书台在焉台表西崖髙处有石如砥方数十丈旁凿小石盂注水盥手则止斋旧迹也由仰止亭北行乃入梅潭正路又折而东崖谷甚异有洞如室盘旋而通梅潭名通元洞洞之背有亭少师张文忠公孚敬建名泽润亭亭之前即梅雨潭潭之胜在此山为最四面岩壁削立瀑水飞洒潭中空蒙若细雨然潭口两巨岩相倚中开一空向背乱石堆塞今砌石为矶正面飞瀑名曰歕玉矶可列二卓坐数人在矶上对瀑如处灶门引首自内观天也潭之四周崖壁竒絶昔传有升仙其上者为升仙岩又有振玉亭在潭上近西与飞瀑相对乃今瑞邑余尹世儒新建越潭之东崖稍循涧髙陟为三皇井炼丹井黄帝池其义未详葢幻迹云再上为雷潭潭深防莫窥其底以巨石投之若雷鸣又有龙须潭在雷潭之上水循崖而下如悬布或以黄帝乗龙飞升时有须堕故名由潭西登则有白云上方庵乃憙上人所构即伏虎禅师庵故址庵仅一楹望之如斗大而延宾礼佛入定各有其方至庖厠库湢之属亦罔不备憙上人之经制巧矣初上人于此入定三年不出戸予命其住持仙岩寺始下三庵之上为玉函潭去梅潭约二三里游人率至此而返山渐髙峻已为仙岩絶境矣
　　皆可园记　　　　　　　　　【明】茅　坤
　　沃洲者界天姥石桥之间多长林美壑而古之隐君子之所托而逃焉者也中丞吕公间称之以自名其庐予为公记之旧矣久之公又择其林壑之最佳处而悬之以阁曰可仰阁之隂俯以图史之室曰可玩左则宾客数过或啸或歌投壶博奕饮酒无算懽然适也曰可游右则客且忘归或枕石而卧曰可休前覆之以兰径槛列之以名花而穿竹为亭以自媚焉曰可君阁之西则又纵之以千百若干尺横之以千百若干尺分畦而树椒桂橘柚柰李栌梨枇杷橪柿丹栗元枣绯桃绛梅石榴黄杨金樱银杏之属一切竒卉异果若带而绾也曰可圃圃之中矙以曲池引泉而鱼因以亭于其上焉曰可泳亭之北又别为小亭客或选林麓分曹治射曰可观其再北则又屏田而庾之以百谷之属曰可稼当其四时之胜幽香繁隂刻露严霜而无所不可也于是合而名之曰皆可园大畧仿柳柳州以愚字其溪谷丘泉池岛之胜而名之者也而贻书属予记之予窃疑幽林防谷飞泉峭壁惟世之沉寂枯槁之士不得志当世者之所适也而公之位日髙其所席中外之望者日以重而公安得移栁柳州所自污且困者以相附也乎故久不报公而客或过焉予谓之曰君独不闻达人者之适其适而不适于其所适也乎古之豪杰尝有蹑足行伍而赤松子之随悲时之陆沉而执防于金马门譬之蝉方拥树而吟而其中之蜕也旧矣今公之所席者于此而其所引而梦思者则于彼葢以所可因以游其所不可公之所存者逺矣客曰然因记之
　　西施山书舍记　　　　　　　【明】徐　渭
　　西施山去县东可五里若越絶若吴越春秋并称土城后人始易以今名然亦曰土城山葢句践作宫其间以教西施郑旦而用以献吴又曰恐女朴鄙故令近大道则当其时此地固钜丽要津耶更数千年主者不可问矣商伯子用值若干而有之山髙不过数仞而丛灌疎篁亦鲜澄可恱上有台台东有亭西有书舍数础舍后有池以荷东外折断水以菱而亭之前则仍其旧曰脂粉塘无所改出东西而山者耸翠不可悉悉名山也绕其舍而亩者水者不可以目尽以田以渔以桑者尽亩与水无不然余少时葢觞于此而乐之兹伯子使余记余虽以病阻其觞然尚能忆之也嗟夫土城一山耳始以粉黛歌舞之宫当钜丽倾都之孔道而今变而且迁之一旦寥寥然为墟落田夫野老耕钓徘徊于其间或舍其堕于锄掘迨于隂晦又徃徃诧野火转燐于夜归牧唱之儿童宜无不感而嘘资野人之聚而谈者矣至其易冶以朴易优伎以农桑本业专而谣俗厚则有识者又未尝不忘其悲而为之一笑也伯子聪敏擅文誉达事变试从读书之暇一登兹山而望之或触于景而有如吾前所言者姑取而咀之倘亦一解颐耶伯子名濬字景哲
　　游五泄记　　　　　　　　　【明】徐　渭
　　万厯二年十一月廿有二日偕王图吴系马策徃五泄初宿谢家桥明日雨山行驴不可负暮至枫桥骆君意舍止焉明日其兄怀逺公验来又明日饮懐逺罢入化城寺又明日陈君心学来又明日饮于陈君止焉又明日午始霁遂行两宿而至五泄寺是为至日遂登已而大雾穷宇内不见寸形浑若未辟忽复霁遂穷五泄下题镌寺之石鼓是夕雪明日午复霁徃观七十二峯攀扪裸厉陟自西潭以涨甚返又明日陟四泄之对岫观四泄下饭于寺遂挈装以归逾响铁紫阆长青三岭日昃至洞岩寺饭罢已灯僧祖福缚炬请观洞岩入至第三洞之鳖口洞故有外屏近为占洞者所壊泥入壅鳖口返又明日黎饭复行入湖船一夕而至金家巉甫明逾两小岭午泛离渚日昃抵家是观也洞岩竒于隂五泄竒于阳而七十二峯两壁夹一壑时明时幽时旷时逼竒于隂阳之间以余评之殆莫胜于五泄借物形容之终不足苏长公游白水佛迹山云山上瀑布三十仞雷辊电散未易名状大约似项羽破章邯时庶几近之矣是行也去来凡十有三日陆行三百里水行百三十里宿于骆四夕于途如之于陈一夕于寺再倍于陈余堕驴者二越溪而溺者一濡者四五驴蹶于岭者三诸子淖而跌者弗论也得诗二十首每作诸子必和之
　　西溪湖记　　　　　　　　　【明】徐　渭
　　虞之为县壤髙河水东下旧有湖曰西溪者当县西南主蓄水以备旱三乡负郭之田咸頼焉宋末李显忠既请其髙者以牧福邸因之遂尽田以庄湖始废旱辄不登元尹林希元欲复之不果入明田既税则湖益不可复矣万厯癸未夏旱知是邑者为朱侯既合众以祷乃更求长防得湖以请于府若省及分省并得可遂复湖湖东起湖山麓北邸郑家堡迤北以西至龙舌嘴前村之髙阜南尽长港埭从而长得弓可九百二十七衡而广损从者三之一周而度者为丈者千七百五十二当湖为田时计其亩可千六百二十六兹复田为湖宜仍抵湖以田也而夏葢白马二湖适得新括浮亩可五百有竒第都之区曰十二者括地复得隐亩九百余二百直买之以抵田而税有隐羡于某所者若干括得之适相当复用以抵税葢二抵具而湖告复始果他若水道宜塞者塞之凡七所宜引以佐湖者引之凡三十有六所闸之以潴以泄坊一以表筑室一以省责其成于里之正长畚锸所及计髙广近远而课之并有差费取仓粟庸取募丁阅防月而迄事是役也不劳民不耗公取浮修坠下相地纪上佐天时而中免夏畦之桔橰使吾虞千万年之久魃虽苛不能饥殍于吾民也是孰使之然哉众谋记于予谨记曰侯名某字某某地人以某支干进士来知上虞治亷平而兴学奬士尤谆谆云
　　镇海楼记【代　　　　　　　　明】徐　渭
　　镇海楼相传为吴越王钱氏所建用以朝望汴京表臣服之意其基址楼台门戸栏楯极髙广壮丽具载别志中楼在钱氏名朝天门元至正中更名拱北皇明洪武八年更名来逺时有术者病其名之书画不祥后果验乃更今名火于成化十年再建嘉靖三十五年又火予奉命总督直浙闽军务开府于杭而方移师治冦驻嘉兴比归始与某官某等谋复之人有以不急病者予曰楼当府城之中跨通渠截吴山麓其四面有名山大海江湖潮汐之胜一望苍茫可数百里民庐舍百万戸其间村市官私之景不可亿计而可以指顾得者惟此楼为杰特之观至于岛屿浩渺亦宛在吾掌股间髙翥长鶱有俯压百蛮气而东夷之以贡献过此者亦徃徃瞻拜低徊而始去故四方来者无不趋仰以为观游之的如此者累数百年而一旦废之使民怅然若失所归非所以昭太平恱逺迩非特如此已也其所贮钟鼓刻漏之具四时气之榜令民知昏晓时作息寒暑启闭桑麻种植渔佃诸如此是居者之指南也而一旦废之使民懵然迷所徃非所以指节序全利用且人谓钱氏以臣服宋而建此事昭著已久至方国珍时求缓死于我髙皇犹知借镠事以请诚使今海上羣丑而亦得如钱氏事其祈欵如珍之初词则有补于臣道不细顾可使其迹湮没而不章耶予职清海徼视今日务莫有急于此者公等苐营之母朘徴于民而务先以己于是余与某官某某等捐于公者计银凡若干募于民者若干遂集工材始事于某年月日计所构甃石为门上架楼楼基叠石髙若干丈尺东西若干歩南北半之左右级曲而达于楼楼之髙又若干丈凡七楹础百巨钟一鼓大小九时序榜各有差贮其中悉如成化时制剧冦满海上予移师徃讨日不暇至于今五年冦剧者禽来者遁居者慑海始宴然而楼适成故从其旧名曰镇海
　　重修东湖记畧　　　　　　　【明】秦鸣雷
　　台之东湖负郡郭为湖者也以其居于东偏也故名按志初为水军营嘉祐中徐守亿徙营于城拓而为湖则熈宁四年钱守暄也湖为闸三中建堂为共乐亭为流杯规制甚备为一郡之胜焉嗣后递塞递开入我国朝治丁巳陈守相复为修濬之以迄于今无有踵其美者湖遂积为习坎灌莽之区曩时之胜人徒想像于暮烟清波而不可得矣豪民因占垦为田志所载一万六千歩者合二湖而仅存其三之二耳万厯甲申侍御范公奉命按两浙行部至台甫竣事即览舆图之胜吊樵夫之亭徘徊湖侧乃喟然曰此湖也漫漶若此于是父老进曰台负山为郡而形胜独诎于东偏脱有警则骑可径薄城下昔人营水军于此良有深意比去营而湖与南津相为环抱亦有限带封域或龙见而雩顺势导流则贯畦浮塍为溉奚啻千顷又堪舆家言湖不潴水则襟抱亏疏风气宣泄居人靡宁由斯而言则湖之于郡所以固风气扞冦盗而兴民利也敢云无益哉公乃进郡守张君会宗俾总其成以长令周君孔教俾任其事且戒曰毋病民毋耗费毋狃目前仍贻其难于后之人二君奉命惟谨经画盈缩悉中肯綮力取耕耘之暇食取公储之粟而又度程分工均其劳逸民乃大恱不俟促而自课云动雷行畚锸齐举周君坐署中治事如他日而以毕事告矣湖之深可通舟其漘则防以木栅以防崩齧其岸则筑以髙冈以植桃栁置斗门于前以节旱潦徙樵夫祠于北以便妥灵籍占田之入于官以备修濬中若堂若亭若桥结构如旧制而稍增益之湖之规制遂大备用夫以工计者六万九千五百三十有八用粟以石计者三千三百三十有七云
　　平湖县令题名记　　　　　　【明】沈思孝
　　平湖令旧未有题名有之自今李侯始宣德四年建置邑治垂百三十余年自王君简以下后先合百三十六人记乗缺畧姓名爵里或磨灭弗传况其遗规余烈坠地无徴者乎若余所覩记则杨金乡亷洁无私刘襄阳捍城倭患周东阿之执直郭福山之刚简到今有遗思焉李侯在事四载考询旧贯曰前事弗忘后事之师于于是邑令姓名稽其爵里嵗月之可次者树石治堂之左属某为之记余惟名以表实既着其名盍并所为贻后之君子乎一日从容问侯曰自余有识来吾邑置城守矣田赋徭役次第均矣芜土渐辟人懐固志以公恺悌临之于上吾民常若病者乍起尩然犹有瘵色者何也物力未完末俗雕敝其或继公政将何由侯逊让良久曰计今以徃额派日增税将日重东南之患意在斯矣平湖故海垠卤壤视诸邑褊小昔以倭副近乃潮淹欲息之者其无所乎盖余始至按旧籍而索其端委者累月始知田税日重所由夫名有美而实不然不可不察东南郡邑之赋沿于宋末之官田增于伪吴之私籍一亩之田止获粟一石耳嵗不必皆穰耕耨之费养老扶防一切在其中今均赋是加赋也均徭徭又加也均里甲里甲又加也均役役又加也凡均之皆以加之举一亩之入畧去其七八矣未均以前分派各徴民受其扰此显出而易见既均以后混入并派殚竭民脂其乃潜入而难究诸凡额外不时差派之数嵗嵗有加无减莫适为凖或力争而后止或争之不得而姑徴焉或不可逭遂加焉自此遂为定例曾见嘉靖十年由帖嵗额银止九分米止一防今额加日甚矣余既嵗刻漕折均平三册与民信守自誓一切寛省庶防少补万分而势常抵捂不得展者十五有如异日者假手胥徒上通下掩百窦旁借为弊何可胜诘每诵民力竭之官恻恻有深恫焉余闻而善之因记其语题之石李侯名实蜀之泸州人碑刻于万厯四年丙子十二月朔日
　　游秦望山记　　　　　　　　【明】张元忭
　　吾越岩壑之胜甲天下鼓櫂而出游逺近数十里内其为竒峯防谷怪石好泉者皆是而羣山所宗惟秦望为最髙环秦望之麓浮屠之宫若明觉普济广福天依今皆湮于榛莽而自义熈迄今千余载故址依然惟云门为最盛万厯甲戌予以省觐归读书云门将遂登秦望而霖雨弥月稍迟胜游春既暮始霁且和乃偕陈文学惠上人挈壶榼以徃由石桥折而北数百歩为白乳泉又三里许抵秦望之足有峯起如削当山之半从者指曰此钱刑部修真之所陈子与上人歩甚矫先予至予亦扶掖而行舆歩相半稍后至有石壁立当峯之前上为龛址鸣泉淙淙绕出其右松桂蓊郁可恱余乃叹曰昔者八仙子弃妻子焚衣冠巢栖于此者凡八年虎豹之与羣猿狖之与俱即所学或未合于圣乃其防志而苦行超然埃之表可不谓竒男子哉陈子曰然请镌其石曰钱公岩自此磴益危径益窄后先相尾攀萝葛而上屡仆屡起屡酌屡憇乃陟其巅巅广可数丈平衍无木相与借茅趺坐俯而四瞩万山罗列其下东望则宛委香炉之间夏后氏之所藏也西望则鹅鼻茅岘逶迤相接志称秦皇之刻石无余之故都在焉北望则海涛如练郡城如带万井如鳞卧龙飞来诸山累累如块慨焉想句践之雄风慕鸱夷之遐举南望则云门诸峯起伏万状若耶一水潆潆如线任公子之所垂钓王谢何陶诸贤所从处而遨也观览既周引觞浮白歌咏交作须臾有白云从海上起渐升渐漫歘吸弥四野不辨上下疑神龙骤至蛟螭羣从俄而风起谷应猿虎竞啸从者皆怖顷之云乍开已又合如是者数四忽复爽朗遂循旧径而下日方午农者就馌矣是游也览山川之胜穷云物之竒既夜而昩犹恍恍然如在层霄之上烟雾之中也诘旦为记勒之石留云门方丈中
　　天目山记　　　　　　　　　【明】袁宏道
　　天目幽邃竒古不可言凡山深僻者多荒凉峭削者鲜迂曲貎古则鲜妍不足骨大则玲珑絶少以至山髙水乏石峻毛枯凡此皆山之病天目盈山皆壑飞流淙淙若万疋缟一絶也石色苍润石骨奥巧石径曲折石壁竦削二絶也虽幽谷县岩庵宇皆精三絶也余耳不喜雷而天目雷声甚小聼之若婴儿声四絶也晓起看云在絶壑下白净如绵奔腾如浪尽大地作琉璃海诸山尖出云上若萍五絶也然云变态最不常其观竒甚非山居久者不能悉其形状山树大者几四十围松形如葢髙不逾数尺一株直万余钱六絶也头茶之香者逺胜龙井笋味绍兴破塘而清逺过之七絶也余谓大江之南修真栖隐之地无逾此者
　　重修仪凤青铜二桥记　　　　【明】韩　敬
　　乗众之和者必用时之暇古循吏徃徃假此以兴千万年之利而食其赐者不知也今日州县之力暇乎不暇乎自军需绎骚括索肆出百僚不食禄者久矣加以凌云未就柏梁未赓凡山泽之灌输楩楠之程构穷崖絶谷咸出其材以应将作之求何况通都大邑垂鱼结绶之伦有不愿驱子来以趋大壮者乎乌程马侯乗是时而有郭内外两桥之缮客有疑其不暇者侯笑曰是诚不暇也弊之袭也有因不袭则不弊圯之饬也有不饬则愈圮吾不忍于圮而独忍于袭乎今日已不暇矣岂异日反更有暇乎公帑无可徴私锾固可捐也闾左无可烦好义固可劝也下令凡匝月而羣情翕属缗钱土石不胫而至鼋梁鴈齿翼然俱还旧观侯所为用众以用暇者此其一班矣侯在事五年孱黎得以倚命水旱防穰先事有备四履之外幅晏如侯之未明而起当食而废者如故也侯日不暇而民始得暇迨绩奏矣俗阜矣引民之暇以为侯暇而侯之所以为暇者一津梁一缮置皆其睇睐所及心画所周也吾邑朴俭桥道所直无歌亭舞馆之繁无画柱雕栏之饰要以行其上者贸丝出市不闻追呼之声棹其下者载薪还家不见石壕之吏熈熈化日谁实贻之若夫仪鳯之鸣为髙冈青铜之铸为水镜两桥之名先若为公而设哉侯名思理号还初闽之长乐人天啓壬戌进士董青铜桥之役者县丞丁文炳号斗华贵州人恩贡士董仪鳯桥之役者主簿童大望号冠楚荆州卫人选贡士例得并书国朝
　　湖州岘山九贤祠碑记　　　　　吴伟业记曰凡释奠必有合有国故则否国故者若唐虞之有伯夷后夔周之有周公有则自奠之无则合于隣国此郡国得祀其先贤所自始也月令以孟秋祷祀山川及古之卿士有益于人者汉元始四年举此礼蜀郡以文翁九江以召父应诏书然则二千石之重凡有功德于民者可无祀哉湖州地称西吴自周歴汉为侯国孙吴宝鼎中立为吴兴郡郡置废不一其改名湖州则隋仁夀二年始也当南渡六朝士大夫之过江者乐其山川吴兴遂为大府王逸少羲之谢文靖安皆起家郡守栁文畅恽仕萧梁再为吴兴守唐大厯十一年诏以顔真卿为刺史杜樊川牧授湖州在会昌中宋孙莘老觉熈宁四年十一月改湖州苏子瞻轼以元丰二年四月再移湖州王龄十朋乾道中任湖州明陈筠塘防学以万厯三十二年守湖州已去复留居六载此九贤之载在典册次第可考者也岘山之有祠始于三贤顔氏苏氏王氏而他弗及岘山在襄阳羊叔子所遗爱今岿然于碧浪浮玉之间者此名显山避唐庙讳而改湖人之思太守者不啻叔子乃即其地置祠树之碑以彷佛襄人之意祠嵗久散挠居人支釜甑炊焉则以名贤之爼豆辱于屠沽庖湢者有之矣
　　本朝康熈中广陵吴公讳绮字园次由工部郎守此郡见而叹曰祀以揭防可若是其凟耶亟命属徒鸠工重作其事攷湖守之多贤阙而未备乃下教询咨得王逸少而下贤守有六合前匦之藏主定为九贤而书其官舍太守无位尊而有德斯土者乎曰此祠为贤者而作不得跻于其列礼也于是士庶欢忭戒期荐力筑墙树宇改檐易磩丹涂白画有翼有严未浃旬而祠成妥神之房合食之几罔不蠲洁都人士秋月之望来游来观进而言曰我公刬暴去慝逺绩前人而庇吾民今又搜扬废坠克有此举吾侪小人何可不昭所报相与谋作室而肖公像焉既两祠俪美走望交集而岘山于是乎益胜越明年三月伟业于太守宗亲为曀用兄弟来继旧好宴于兹山为赋甘棠园次再拜辞曰某不堪也诚得畀之一言欲焜燿昔贤之令德以无忘景行某也实与有宠绥余不揣固陋泚笔作颂爰纪湖人千百年之命祀其辞曰右军清鲠推迁仕进深源以伐忧时强诤东土赈荒为民请命省赋轻租名髙计聼龙矫鸿惊入法之圣垂之千年倾心万乗进忤懐祖退谐支遁栖迟名山服食养性谢傅沉敏雅量髙风放情丘壑骤致三公顾命受遗辑穆元功宣武窥鼎苻秦连烽功济苍生镇物雍容经逺无竞善譲克终此邦去思西州是同播之丝竹东山故封柳氏将家妙解谈义文畅好学多才多艺新诗斐然马射无对尺牍素工围棋尤最焦桐雅奏白苹髙会感懐父曲清商别制苕水洋洋弹琴而治载其清静终古弗替鲁公正直书法坚凝清溪劖石忠孝收京弟兄死国家庙丹青射堂有碣杼山有亭志和钓罢鸿渐诗成清风百世缅懐典型白首抗节握爪如生神仙髣髴重过山城牧之少年才大卓荦记室风流司勲落拓战论罪言泽潞魏博措置失宜姑息势弱茍用吾谋足扫河朔晩乞江湖登髙有作水嬉旧游政成民乐少陵稷契续彼家学莘老素执左官再簉廷诤故人守正不挠为郡作堤以扞水潦振廪劝分生民是造政剧才髙賔朋燕笑收拾残碑筑亭墨妙故相山中廻车慰劳向争国事此全友道子瞻旷代致主时遭制防相才兄弟挥毫龃龉执政新法青苖河决御灾湖堤便漕草诏逐奸魑魅安逃簿书鱼鸟谪仙逍遥道塲禅学碧浪诗豪岭海﨑岖衰白归朝龄对防晁董天人廷击殿帅面折宰衡奏起老成决防用兵符离师溃噂繁兴正色抗言拂衣固争移守三州礼士爱民温诏下召老犹加恩给扶减拜旧学之臣缅我陈公在明中叶三板不没胥为鱼鼈筑防决渠驾以虹霓亩乃一钟民不病渉豺虎是擒稂莠必防夜无吠厖枹鼓不设五纪于兹讴吟稚耋祀之太常配食徃哲我禾既耔我蚕既丝率彼父老献韮荐粢济济先正顾飨在兹邦人君子是式是思石相为社季子置祠东吴旧史作为此诗击鼓吹笙欲以奏之比德告防庶无愧辞
　　子贡使越祠记　　　　　　　　章士斐子贡使越祠者介西湖之滨不知始何时頽废久矣布政使新乡张公更为之徴记于余余曰子贡未尝使越也盖史记之言云尔虽越絶及吴越春秋亦云夫夫子之意审在存鲁则子贡奉夫子之教以存鲁亦鲁存焉尔之吴之越之晋何为者耶故子贡无使越事也夫子曰夫其乱齐存鲁吾之初愿若彊晋以敝吴使吴亡而越覇赐之说也美言伤信慎言哉其言则是也然非夫子言也越之围吴在哀公十三年其灭吴在哀公二十二年哀公十六年夏四月书孔子卒固不及见吴亡也攷左氏子贡之辞于吴者四见辞于越者一见鄫之会辞免康子之召会伐齐也辞州仇拜甲之赐会橐臯也辞免寻盟会于郧又頼其辞以舍卫侯此子贡能言之效然皆公与大夫命之又颛事而已其一辞于越非辞于越也哀公二十七年越使后庸来聘盟于平阳康子病之言及子贡曰若在此吾不及此夫康子不得子贡从越而思子贡尝时之能言必足以免已于盟此则子贡未尝入越之明徴也吴越春秋又言句践既诛文种求贤圣吾夫子奉先王雅琴礼乐徃奏句践不得志而反越絶亦云不知句践覇世诛文种距夫子卒又八年譌妄至此余又安知后人不托子贡以为能言之借耶越絶一书世名为子贡作乃下及秦汉何也故知使越非实矣然会吴代齐实战艾陵其于黄池之会差隔二年必史误聨为一事而又取说辞之防子贡者卒信为实若越絶若吴越春秋家语又自相舛袭而为之耳虽然当康子越盟媿以不得子贡则如子贡诚使越越必借手以覇无疑况圣贤之道如日星丰其屋蔀其家乃弗见之越人茍有如子贡之贤者俨恭只肃以存于形容虽子贡尝使越可矣祠之其又可也
　　三衢文会记　　　　　　　　　汪　琬三衢文会盖元时江浙士子私课之文也其题为经疑二易书诗礼春秋本经义各一赋防又各一所得凡二百十二卷所取自德兴余阙而下共六十六人司纠者程国表等十三人司盟者刘文瑞而主评者郑县丞元善是嵗则延祐六年八月也按元史仁宗本纪皇庆二年六月以宋诸儒及故中书左丞许衡从祀孔子庙廷十月诏天下以三年八月兴其贤能充贡有司次年会试京师云云其后改三年为延祐元年又五年而斯编遂出是时方值尊崇儒术向用科目之际为有元极盛而江浙又文学渊薮也故科举之诏既下而南方士子莫不聨袵交袂相与刮摩淬厉以俟有司之举由斯编考之盖举浙西建康浙东海右四道六路之人才皆彚焉抑何彬彬也郑氏所评具在无谰词无溢语采瑜擿瑕殆不失直谅之遗而诸防所答周正一说亦皆援据精核敷陈详赡庶可以见其所存矣迩者吴会之间士子既耳剽目窃而凡江湖侨客借觚翰以求食者又徃徃撰为浅陋里俗□骳不根之文盗取虚誉以相牢笼而后生不学者亦复靡然噪而从之此震川先生所谓妄庸人者也以视斯编作者之典赡如彼而评者之直谅如此能无赧顔泚颡也哉按辍耕録元反宋金余习初试论赋其后一以经义为本云云及考选举志春秋两试皆未尝用论终元之世亦未尝废赋不用也或有司校阅稍重经疑经义则有之耳先儒云经非文无以发明其防趣而文不本于六经又不足谓之文顾后世乃有畔经而以文自命者何也
　　杭城濬河记【代廵抚赵士麟】　　　潘　耒杭之城左江而右湖江潮湍悍不可引引湖水注城入自清波涌金二门交络城中由武林艮山以出用以疏烦蒸宣底滞犹人之有血脉喉胃也嵗久寖废不治为土壤为室庐故道十失八九断沟絶渎隘不可舟浅不可汲火灾猝起无勺水以救杭人病之嵗在甲子余奉
　　命来抚浙首下教谘民疾苦令十一郡士民各得上书言便宜于是杭人言城河当治者甚众询诸鄊大夫鄊先生咸以为然顾役钜费烦无所从出或议劝输于巨室输足而后戒工或议役濒河之家楹一夫余皆以为不可夫事未有迹而劝输则民疑徴役于闾左则民怨既疑且怨复有不便斯役者从而挠之浮言烦兴乃败吾事夫民可与乐成难与虑始莫若出私钱倡行之厚直雇民民必乐从工既有绪人将不待劝而输事乃有济计已定适绍兴府判王□以事至省余知其敏练习水利因留任以河事□言方冬民暇可即兴工回龙桥在城中央淤最甚可先疏治以风示吏民遂出二千金付□俾募役役直视常加倍民讙噪即工不旬日濬若干歩视向所经度者资加省焉人始知河易治于是藩臬以下守土之吏各助若干中朝官之有事斯土者各助若干乡大夫以下若商若民各助若干未浃月而赀用大集然后分遣属吏画地工程畚锸如云鼛鼓四应余时乗肩舆徃来其间觞酒豆肉与役夫相劳苦自始事迄毕工役不疲劳人无怨讟所治河一以旧址为率广深有常程舟载沙土出诸郭外河两涯隄以木石必高必坚凡七阅月而工成于是城河始复旧迹疏二门水窦纳清流注之洋洋焉鳞鳞焉可溯可浮可溉可濯盖西湖之水至是而始为杭人用也天下事所以不理其初见谓不足为久之又苦其难为当河之始塞也朝一畚泥暮一抔土易禁戢也易疏治也惟有司者忽为不足为听其日积日淤以至锢塞比其塞之久也通国之人皆知其当治而惮难茍安因循至今今以吾僚属之勤与士民之助智者赞谋强者宣力幸而有成乃知天下事熟计而决行之断无不可为者惟是成功甚难隳之甚易谨啓闭严隐占随淤随浚补救以时毋废成规毋滋前弊则惟后之人是頼矣役始于康熈二十三年甲子仲冬成于次年乙丑季夏河以丈计者七千六百二十八以工计者一十三万二千七百八十九费白金以两计者一万六千九十六余以其费之钜而工之勤也故备志之俾后之人有考焉
　　严禁开燔郡南诸山碑记　　　　毛竒龄古建邦立社必审察地道以为经营卜食之本如宅洛者瞻伊阙都渭者料太乙况吾越为计倪范蠡所相度者其隂阳向背必重为可信明矣相传郡治为句践建国之所其地祖鹅鼻宋朱华乃由陈迦岭穿茅阳殷假诸山而蜿蜒盘澓分条舒榦踵为斯治其间羽飞介伏回翔偃防有似真龙故以卧龙名其山载之志书凡府县署城隍祠庙以逮荐绅之第宅士民之居庐实凭且頼以故越中宦绩邦贤较胜他郡非无故也明季崇祯间居民无厉者开凿陈迦岭山燔其石而烬收之以灰以垩民多灾伤郡守王君与推官陈君立为禁絶复恐无借姧民嗜利再凿随将籍之兰字自十二号始至二十六号止凡若干号捐帑估赎由在官以杜姧慝其先事预防可谓密矣厥后旧禁稍弛徒以修葺禹庙之故偶假开燔而一时道府防县相继解绶土冦之延蔓而伏莽者顿起剽掠其徴咎之不爽如此乃姧民乗机发凿于前而土豪之射利者遂大开于后燎原不揃几至燬室按近时申禁一在顺治十一年尔时盗偶开凿而当时发觉遽行饬止一在康熈十年尔时以公作所需致荐绅士民同起请命不数月间旋已报罢今则盘踞焅烈不由公作夫窃据官山为己利盗也椎埋剽攻发盖藏毁道隧大盗也今以大盗为大憝而其所为民贼者又非止一家一室之祸乃犹相视施施不加严剔夫铍木之榦而欲延其英刳人之项背而欲其负腑脏以生无是理也况盗官擅利比之铸山其为官刑方大耶文学某等以其事白之是邑邑白之府府白之道使君道使君命勒石永禁垂久逺且以告后之守此土者石凡二一植府治一植盛塘之上埠邑令髙君郡守何君道使许君皆有名氏勒禁末
　　湘湖水利永禁私筑勒石记　　　毛竒龄萧山湘湖宋邑令杨公所开湖也公据熈宁大观间县民殷氏等有请筑湘湖之奏而下议未决公决议成之遂开此湖用以灌九乡田一十四万六千八百余亩歴南渡髙孝两朝邑令顾公讳冲者以九乡争水度地势髙下定诸乡放水之则算毫厘酌多寡勒石县门因有划隄断臂穴水釱趾之令而其后郭公渊明于嘉定之末来宰斯邑则益加疏濬凡湖傍山足尺寸皆湖所谓以金线为界者谓山足黄土外皆湖水也自明治间湖豪孙全等渐起侵占乡官致仕尚书文靖魏公力为恢复而御史何公舜宾继之不幸御史被害孝子伏阙孝宗皇帝亲遣给事李举郎中李时大理寺曹亷同外镇廵官反覆审理置孙全于辟敕邑令杨公铎勒石湖口毋侵毋佃毋私筑毋蚀水涘毋倚圩傍防以渔以草以栽以畜犯则重者辟轻者发辽东卫永远充军载在实録播诸志传彰彰也今距向勒石时几一百八十余载恪遵旧制无敢越者乃忽以秋暵湖涸湖豪孙凯臣等纠集畚锸一麾而千人不鸣官不暴众筑隄数里自湖西至东南两山之间横跨湖面而拦截之邑君刘君据水利衙报文申请而无如阻之者之众也夫湖职蓄泄不职行走况两山阸塞从非五达揣其用心不过为风水计耳夫两山坟墓下有闗沙水可以动世家巨族相助之心而实则倚圩而栽滙岩而渔正曩时侵占所由禁也夫湖分为三其于上湖下湖不无偏曲然且放水早晚限有时刻堤截水缓则于顷刻最少者每有水未出堤而即行闸止之患然而九乡泄泄独涝湖蒋棫等争先控告会郡伯李君初下车惑于阻挠屡饬集议而卒之用予末议始饬令刬削榜杻示众而豪党多力抗拒官法府复据县申之籓臬二宪司宪司仍下之府县刬削按律且为之永禁以勒之石夫创始之难不如守成开之者一时而争而守之者仍在万世第宋代勅法皆当事主之故洪武祀功尚有杨赵顾郭之祠建于湖滨而入明以来则借乡官为力持故治赐祠特勅名德惠以祀杨魏而其后何氏父子得祔其傍今乡人委蛇动多推诿筑隄变制无一人为之争执而一二州县守令傥惑于豪强而动多变法此则生斯土者之一大患也夫以宋世侵牟虽郡王之尊招讨之贵一丞尹持之而有余而县民一占即极之尚书御史门生数世之恢复而犹不足今遗孽复兴防壊大事及此不戒将何底止因为布诸石而禁之如右
　　两浙公建育婴堂碑记　　　　　毛竒龄王者有慈少之文而时时行恵则春育防穉与秋养衰老徃徃并布之明堂月令之间此后世漏泽之制所由养无告而先以孤也顾曩时有孤大抵在保抱以后如孟子所云防而无父者而至于胎娩之余甫离毛里则前此并未及焉
　　国朝顺治初益都冯相国奏开育婴堂于崇文门外畿辅数百里车擕担负口哺手绷者日接踵至及益都致政还里而宛平相国复继之其式遂徧于天下吾浙育婴堂旧在吴山之麓地偏而栋陿所输赀粮尝不足以给日用乳妇各散处无所稽摄廵抚张公顾而恤之于公家之暇徃徃咨及而布政使马公遂任其事会方城五达有皇华旧驿本驻使节而鞠为茂草久矣乃址而堵之辟堂三楹而列甲乙舍于其傍分坏别牖设牀而铺墼冬炉夏翣料居乳妇于舍间有夫者共栖之使之忘内顾之忧凡竹车絮借所以供儿之坐卧者无勿周具且延医师之良者以防其疾其于保字之用心可谓极矣然又恐迟久不继买田数百亩为储偫需而立首事鄊官月稽而日核之尝读周书康诰以武王之圣康叔之贤治沫邦之地之大而当时分封伊始所谆谆告诫者曰如保赤子夫民犹婴也寒暖燥湿饥渴劳佚口所不能言心所不能达而为之上者以己意而宣之达之予所好而弃所恶有如婴然则是合帝王之保大而后可以养一婴极都伯重臣上下经营之全力而后可以保一赤推之万姓亦何异矣康熈壬申三月甫载事而五月工竣当事者请为文以布之石使他日继此者有所视因为之记
　　重修招宝山宝陀寺记　　　　　史大成康熈十六年夏四月都督牟公重修招宝山宝陀寺成以书来属余为记余观招宝山杰立于定海县城之东与竹山对峙相去不一里为潮汐出入所经崩涛激湍雷轰电转所谓大浃江是也东南濒海之郡皆有水道以通舟楫于海然多浩渺辽濶莫可究诘惟大浃江两山廹束舟行不得并防衔尾而过犹惴惴然洞心駴目盖天造地设以为吾郡之门戸前明嘉靖时倭冦扰攘卢总戎镗谭宪副纶始筑城于山巅名之曰威远而胡总制宗宪又徙梅岑宝陀寺于其中此寺之所縁始也崇堦防殿杰阁飞甍蔚为巨观登而望之其南玉环乌沙普陀诸山如浴鳬浮鸥灭没于洪波骇浪中而台温徃来之程指顾可得其北一望陈钱壁下为江浙分界苏松沿海诸郡可以一防飞渡其东则岑江螺峯固昔时驻兵之所用以控扼海道其西循龙山泽山之麓迤逦而转可达杭越声息甚防盖一寺之中四顾苍茫而歴歴形胜已在指掌中他若旭日初升波涛尽赤饕风间作蛟龙昼鸣抒达士之壮懐供词人之吟咏又不待言矣顾嵗久弗葺风雨侵蚀丹青漶灭公镇定海之明年隣氛既靖海不扬波乃以其暇葺而新之不逾时而工就余思是举也岂欲邀福于大雄氏哉以招宝为郡境之咽喉而宝陀又招宝之冠冕使不崇丽炜煌无以表兹土之胜令观者有所竦息且时与将佐循阑凭眺则瞭望之逺近控制之疏密运筹决防一览而得此安不忘危之意也昔东魏时沧州与辽接壤李允则徙浮图北原上见三十里而敌人不知为望楼也公之意得无类是乎余因乐书之俾寺僧刻石以示将来公讳大寅字洪开施州卫人
　　仙霞岭天雨庵记　　　　　　　林　璐仙霞岭浙闽之险隘也连峯疉嶂崇冈侧阜弥漫不可纪极宋史浩伐山通道甃石为路屈曲左右盘凡数百折始达于岭岭之巅为闗重崖峭壁依势成墉为
　　国家设险下则天雨庵在焉前此冦伏灌莽窟穴滋蔓潜窥隙伺实逼处此者凡数年乃出诸道兵一大创之殱厥渠魁岭峤肃清于是当闗戍守峙糗粮严斥堠旌旗壁垒荒天断雁之中下瞰天雨庵表里若唇齿迄于今门庭晏如四方捧檄衔纶仕宦商贾军装征戍以及梯航重译朝贡而至者道出庵下停车息防或追叹徃事低徊瞻拜而去盖岭之有是庵也犹岭之有是闗也由来久矣嵗丁巳不戒于火守僧惧无以妥神灵息行旅亟以剏建为请越明年余捐赀首倡文武将吏士庶佽助恐后于是鸠工庀材外奉闗忠义侯像内建佛阁悉如旧制僧寮茶舍称是落成请予为记余惟安不忘危古之道也记曰王公设险以守其国况神臯奥区形胜所结必有神灵作镇宅巉岩而肃视聼故浮屠氏所至輙有开必先庵之肇造实惟宋始长翥孤鶱俯歴山川之气者五百有余岁而忍听其燬诸已乎且吾闻君子之为政也茍可以从众不必其异也茍可以利物不必其出于己也顺舆情察事理则鼛鼓兴焉
　　国朝受天显命丕冐九有武功文德逺至迩安由前视兹岭为蚕丛鸟道者不逾时而坦坦周行锋燧无警虽
　　天子之威灵亦惟神相之故能奠安锁钥以绥疆宇今者榱题轮奂有严有翼顾瞻庙貎小大稽首即谓以是答神庥修享祀版筑固其宜也又况徃来行旅其君子篮舆而至其小人担簦以从望是庵焉如人致馆舍焉今而后过兹岭者当知神意亦除旧布新与民更始赫赫忠义实式临之守土者当思洁己爱民荷戈者当思同心敌忾擕孥而归贸贷而来者当思徒御不惊室家保聚皆沐浴
　　圣朝之教化从此为孝子为顺孙为良民善士以歌咏
　　太平而毋贻神羞其亦可矣













　　浙江通志卷二百六十二
&lt;史部,地理类,都会郡县之属,浙江通志&gt;
　　钦定四库全书
　　浙江通志卷二百六十三
　　艺文【五】
　　序
　　越州秋日宴山亭序　　　　　【唐】王　勃
　　王子敬琅琊名士常怀习氏之园阮嗣宗陈留俊人直至山阳之坐岂非琴樽逺契必兆朕于佳辰风月高情毎留连于胜地是以东山可望林泉生谢客之文南国多才江山助屈平之气况乎扬子云之故地岩壑依然宓子贱之芳猷歌在属红兰翠菊俯映砂亭黛柏苍松深环玉砌参差夕树烟侵橘柚之园的厯秋荷月照芙蓉之水既而星回汉转露下风高银烛掩花瑶觞抒兴一时仙驭方深摈俗之怀五际飞文更动縁情之作人分一字四韵成篇
　　在会稽与京邑游好诗序　　　【唐】顾　云
　　造化之功东南之胜独会稽知名前代词人才子谢公之伦多所吟赏湖山清秀超絶上国羣峰接连万水都会升高而望尽目所穷苍然黯然兀然澹然先春煦然似画似翠似水似氷似霜似镜削玉似劒者露布似窈窕者霜清似英絶者如是者千状万态绵亘数百里间则夫盘龙于泉巢凤于山蕴玉于石藏珠于涧固必有矣真骇目爽精之所也其土沃其人文虽逼闽蛮而亦知礼节虽枕江海而不甚瘴疲斯焉郡邑一何胜哉将天地之乐萃于此耶至于物土所产风气所被鸟兽草木之奇妖冶婵娟之出前圣灵踪往哲盛事此传记所详不假重言也斯但粗述其胜耳仆虽乏才自侍从至此晨夕习业之外游览所得吟咏烟月摅散情志自足一时之兴也亦足快哉然时或倚槛南临囘首西望相交朋逺谁与同之毎思往年于京洛间见时俗之士浮浅之流多夸邑外人家有水木田园庄舍甚为奇胜可比江山常与俱往往谓信然今在此乃知前者之悠悠妄夸耳不足聴且夫方壶员峤桃源洞天自标真圣之居不与嚣尘相接非但计幽隠已也至于人寰所有游观必常显敞知名若会稽山水深不可测高不可及如是乃能孕灵怪藏珍寳生云霞而尽胜概耳岂于十亩之地朝夕之间凿为污池植为幽薮源流既迩根柢可知深不过藏青鼃宻不过栖乌鹊而能出奇为胜哉今之君子多尚奇好事贵达显扬幽僻仄陋则言之而实不足徴也不然则是人能与造物争功矣今序其事贻诸朋好知之者幸弃彼冗琐而同此游也为通理矣辄以数篇鄙拙寄赠诚玷视聴贵尽其乐以资笑言送台州崔録事二十一丈赴官序【唐】权徳舆
　　夏四月临海纪纲掾崔雅璋受命选部出东门是嵗重表甥权徳舆始至京师寓居同里顾其室空无以自贶逺辄窃仁者之义申之以言云古之君子修诚以慎独居易以养正实中茂而缨縠外华其或不至则安之若命盖直已而不必用蹈道而不必行居今行古者实鲜而雅璋是已言必践学必思四命官率由会府进不茍而交不黩简防肃给推心为理满嵗罢去则与令弟躬耕于茅山之下睦姻食力修家法考农政嘻嘻申申有义有仁起于枨闾被于乡党之动也之静也得古之遗风闇然而未彰不易其方宁蹇连以终否无奇衺以害正华发承弁知者叹之且夫列郡之督邮视天台之司辖地征之众寡赋政之细大为枢为柅何莫由斯予独知临海之人受赐不暇矣又况琪树风清石桥月明羽人仙子髣髴如亲遗有渉无与境而胜象外之欢可胜既乎今大君子主淛河东诸侯府多隽贤且有雅璋者庸讵知今日适越不为异时之大来耶二三君子送逺加等酾酒以祖道歌诗以发志贤雅璋而思仙山故也各见于辞
　　奉国军衙司都目序　　　　　【宋】钱彦逺
　　诗曰王之爪牙言吏士锋鋭能搏噬奇邪也故军将皆建旗于前曰大牙凡部曲受约束禀进即悉趋其下近世重武通谓刺史治所曰牙缘是从卒为牙中兵武吏为牙前将俚语缺误转称为衙唐自开元至五代间衙将最重皆督千人兼检校台省官犹春秋陪臣非才干勇略不授国初芟诛奸雄敛威销萌出儒臣守郡始募城郭子弟或里胥杂补惟得筦仓库部飞挽趋摈呼指尔乃立条教以均劳逸视比例以参轻重考嵗月以叙等级爱民甚矣天下一也就有风俗便宜亦从而小殊明州汉之鄮县本朝赐节度额其地东滨海洋羣山联属田塉且隘鱻蠯错出居人啙窳偷生喜轻衣甘食无蓄积之实衙将员虽百有二十赀产视他郡为瘁典吏乗隙骫枉重四握粟出卜讼诉繁兴昭文学士陆君下车明年彦逺得为通判官会按察使符俾厘正簿领复命鄞主簿何世昌侑焉颇蠲除旧数端悉条列便合法令而附近人情众以为便乃献状按察二使既成题曰衙司都目因书本末篇首
　　序越州鉴湖图　　　　　　　【宋】曾　巩
　　鉴湖一曰南湖南并山北属州城漕渠东西距江汉顺帝永明五年会稽太守马臻之所为也至今九百七十有五年矣其周二百五十有八里凡水之出于东南者皆委之州之东自城至于东江其北隄石挞二阴沟十有九通民田田之南属漕渠北东西入江者皆溉之州东六十里自东城至于东江其南隄阴沟十有四通民田田之北抵漕渠南并山西并隄东属江者皆溉之州之西三十里曰柯山斗门通民田田之东并城南并隄北滨漕渠西属江者皆溉之总之溉山阴防稽两县十四乡之田九千顷非湖能溉田九千顷而已盖田之至江者尽于九千顷也其东曰曹娥斗门曰藁口斗门水之循南隄而东者由之以入于东江其西曰广陵斗门曰新迳斗门水之循北隄而西者由之以入于西江其北曰朱储斗门去湖甚逺盖因三江之上两山之间疏为二门而以时视田中之水小溢则纵其一大溢则尽纵之使入于三江之口所谓湖高于田丈余田又高海丈余水少则泄湖溉田水多则泄田中水入海故无荒废之田水旱之嵗者也由汉以来几千载其利未尝废也宋兴民始有盗湖为田者祥符之间二十七戸庆厯之间二戸为田四顷当是时三司转运司犹下书切责州县使复田为湖然自此吏益慢法而奸民浸起至于治平之间盗湖为田者凡八十余戸为田七百余顷而湖废几尽矣其仅存者东为漕渠自州至于城东六十里南通若耶溪自樵风泾至于桐隖十里皆水广不能十余丈每嵗少雨田未病而湖盖已尽涸矣自此以来人争为计说蒋堂则谓宜有罚以禁侵畊有赏以开告者杜杞则谓盗湖为田者利在纵湖水一雨则放声以动州县而斗门辄发故为之立石测水一在五云桥水深入八尺有五寸防稽主之一在跨湖桥水深四尺有五寸山阴主之而斗门之钥使皆纳于州水溢则遣官视测而谨其闭纵又以谓宜急理隄防斗门其敢田者防其苗责其力以复湖而重其罚犹以为未也又以谓宜加两县之长以提举之名课其督察而为之殿赏呉奎则谓每嵗农隙当僦人濬湖积其泥涂以为丘阜使县主役而州与转运使提刑狱督摄赏罚之张次山则谓湖废仅有存者难卒复宜益广漕路及他便利处使可漕及注民田里置石柱以识之柱之内禁敢田者刁约则谓宜斥湖三之一与民为田而益隄使高一丈则湖可不开而其利自复范师道施元长则谓重侵耕之禁犹不能使民无犯而斥湖与民则侵者孰御又以湖水较之高于城中之水或三尺有六寸或二尺有六寸而益隄壅水使高则水之败城郭庐舍可必也张伯玉则谓日役五千人濬河使至五尺当十五嵗毕至三尺当九嵗毕然恐工起之日浮议外摇役夫内溃则虽有智者犹不能必其成若日役五千人益隄使高八尺当一嵗毕其竹木费凡九十二万有三千计越之戸二十万有六千赋之而复其租其势易足如此则利可坐收而人不烦弊陈宗言赵诚复以水势髙下难之又以为宜从呉奎之议以嵗月复湖当是时都水善其言又以为宜増赏罚之令其为说如此可谓博矣朝廷未尝不聴用着刑之法故罚有自钱三百至十千又至于五万刑有杖百至于徒三年其文可谓宻矣然而田者不止而日愈多湖不加濬而日愈废其故何哉法令不行而茍且之俗胜也昔谢灵运从宋文帝求防稽囘踵湖为田太守孟顗不聴又求休崲湖为田顗又不聴灵运至以语诋之则利于请湖为田越之风俗旧矣然南湖由汉厯呉晋以来接于唐又接于钱镠父子之有此邦其利未尝废者故或以区区之地当天下或以数州为镇或以一国自王内有供养禄廪之颁外有贡输问馈之奉非得晏然而已也故强水土之政以力本利农亦皆有数而钱镠之法最强至今尚多传于人者则其利之不废有以也近世则不然天下为一而安于承平之故在位者重举事而乐因循而请湖为田者其言语气力往往足以动人至于修水土之利则又费财动众从古所难故郑国之役以谓足以疲秦而西门豹之治邺渠人亦以为烦苦其故如此则吾宋之吏孰肯任难当之怨来易至之责以待未然之功乎故説虽博而未尝行法虽密而未尝举田者之所以日多湖之所以日废由是而已故以为法令不行而茍且之俗胜者岂非然哉夫千嵗之湖废兴利害较然易见然自庆厯以来三十余年遭吏治之因循至于既废而世犹莫悟其所以然况于事之隠防难得而考者由茍简之故而弛坏于防防之中又何知其所以然乎今谓湖不必复者曰湖田之入既饶矣此游谈之士为利于侵耕者言之也夫湖水尽废则湖上之田旱此方今之害而众人之所睹也使湖尽废则湖下之为田亦旱矣此将来之害而众人所未睹者故曰此游谈之士为利于侵耕者言之而非实知利害者也谓湖不必濬者曰益隄壅水而已此好辨之士为乐闻茍简者言之也夫以地势较之壅水使高必败城郭此议者之所已言也以地势较之濬湖使下然后不失其旧不失其旧然后不失其宜此议者之所未言也又山阴之石则为四尺有五寸防稽之石则几倍之壅水使高则防稽得尺山阴得半地之洼隆不并则益隄未为有补也此好辨之士为乐闻茍简者言之而又非实知利害者也二者既不可用而欲禁侵耕开告者则有赏罚之法矣欲谨水之蓄泄则有闭纵之法矣欲痛絶敢田者则防其苗责其力以复湖而重其罚又有法矣或欲任其责于州县与运使提刑狱或欲以每嵗农隙濬湖或欲禁田石柱之内者又皆有法矣欲知濬湖之浅深用工若干为日几何欲知増隄竹木之费几何使之安出欲知濬湖之泥涂积之何所又已计之矣欲知工起之日或浮议外摇役夫内溃则不可以必其成又已论之矣诚能收众説而考其可否用其可者而以在我者润泽之令言必行法必举则何功之不可成何利之不可复哉巩初防恩通判此州问湖之废兴于人求有能言利害之实者及到官然后问图于两县问书于州与河渠司至于参覈之而图成熟究之而书具然后利害之实明故为论次庻夫计议者有考焉
　　重修睦州图经序　　　　　　【宋】董　弅
　　周官职方氏掌天下之圗周知其数西汉得秦图书具知天下阨塞戸口多少强弱处光武中兴按司空舆地图以封诸子厯代仿周遂以职方名唐天寳设制凡地图命郡府三年一造与版籍偕上省国朝诏令闰年诸州上地图大中祥符四年诏儒臣纂修图经颁下州县俾遵承之距今百二十有八年矣其间州名有更易军制有升降戸口有登耗税赋有増损既皆不同而又艰难以来州县惟科敛是急趣具目前闰年之制寖以不举盖职方之职废也绍兴七年弅来承乏尝访求厯代沿革国朝典章前贤遗范率汗漫莫可取正询之故老则曰是邦当宣和庚子盗据之后图籍散亡视他州尤难稽考乃喟然曰惟睦为州山水清絶有高贤之遐躅乆以辑睦得名今因严陵纪号自唐为军事州艺祖开基首命太宗为睦州防御使先帝政和中悉褒録祖宗潜藩之地诏升其军为节度既而出节少府以授今上尝以亲王遥临镇焉其后继世以有天下实似太宗盖是邦两为真主兴王之地其视少康之纶汉文之代有不足道者其望顾不重哉而况厯代以来文人才士间出于其地伟贤钜公来为牧守者相望也庸可以勿纪乎于是因通判军州事有请乃属僚属知建徳县事熊遹州教授朱良弼主建徳县簿汪勃主桐庐县簿贾廷佐及郡人前汉阳军教授喻彦先相与检筹事实各以类从因旧经而补辑广新闻而附见凡是邦之遗事略具矣岂特备异日职方举闰年之制抑知为政者究知风俗利病师范先贤懿绩而承学晚生览之可以辑睦而还旧俗宦达名流可以企高风而励名节讵小补也哉至于纪録尚或未尽则以竢后之君子绍兴己未春正月壬午知军州事董弅序
　　游天衣诗序　　　　　　　　【宋】王十朋
　　绍兴戊寅冬十有一月己夘日南至后二日游天衣者八人皆前进士宦游于越者黎明戒装集贺监之故居天气既佳爱日初长篮舆出蠡城之南道乎稽山之阴徜徉乎秦望鉴湖岩壑之间有松十里林麓静深山转迳迂烟霭出没初行若迷俄有钟磬出乎翠防之端盖天衣寺也千峯堆秀双涧涵碧朝阳法华二峯尤苍然崭絶乎其中寺有唐人李泰和徐季海元防之白乐天李公垂诸作者诗文碑刻尚无恙有化身普贤飞来铜像萧梁衣鉢双乌故事缁徒颇能道之方杖履寻幽有府吏将使君之命饷以百榼拜赐举杯而言曰今日之集盖不偶然也昔王谢兰亭羣贤毕至可谓雅会矣然诗赋不就者十有六人岂若吾侪臭味同而游从胜乎白衣之来非王之酒乃楚元之醴也不可以不尽其欢于是浮白飞觞唱酬交作杂以谐笑僧劝游云门夕阳薄山遂不果舍车联骑探梅而还晚集于泮宫初登山某首赋一章同行即席而和既而吟咏者多不记篇目列书于招提诸公命某序之
  </div>
  <div class="pagination">
   <a href="浙江通志_page745.html">
    上一页
   </a>
   <span>
    ...
   </span>
   <a href="浙江通志_page741.html">
    741
   </a>
   <a href="浙江通志_page742.html">
    742
   </a>
   <a href="浙江通志_page743.html">
    743
   </a>
   <a href="浙江通志_page744.html">
    744
   </a>
   <a href="浙江通志_page745.html">
    745
   </a>
   <span class="current-page">
    746
   </span>
   <a href="浙江通志_page747.html">
    747
   </a>
   <a href="浙江通志_page748.html">
    748
   </a>
   <a href="浙江通志_page749.html">
    749
   </a>
   <a href="浙江通志_page750.html">
    750
   </a>
   <a href="浙江通志_page751.html">
    751
   </a>
   <span>
    ...
   </span>
   <a href="浙江通志_page747.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
