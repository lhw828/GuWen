<!DOCTYPE html>
<html>
<head>
    <meta charset="UTF-8">
    <title>至顺镇江志 - 第 60 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至顺镇江志 - 第 60 页/共 91 页</h1>
    <div class="content">　　　　射亭
在后圃初扁曰序贤更曰绎已今废 【郡守王埜为记今不存】 
　　　　祭器
皆铸铜为之 【牺尊象尊各一簠簋各二十一爵二十三坫二十二豆四十二杓三炉大小十三瓶二青玉圭一】 
　　　　学产
　　　　　田土
田一十五顷二亩九分八厘
地四十一顷七厘
山一十亩
荡三十八顷七十八亩三厘
　　　　　租税
粮六百三十四石四斗五升九合 【米六百一十石八斗九升四合小麦二十三石五斗六升五合】 
钞四千一百五十六贯七钱四分 【地租钱八十八贯七钱四分荡租钱四千六十八贯并中统钞】 
丝五两三钱二分
　　书院〔贡院附〕
　　　本府
　　　　淮海书院
在府治西南斜桥之儒林里旧在北固山西凤凰池上宋淳佑中太常少卿高邮龚基先首议创立 【宋端平丙午后淮士多避地京口时太常少卿高邮龚基先悯乡士之修藏无所首建创书院以教养之时秘书修撰章琰工部王夬亨相与协成白于台府饷使兼郡王埜慨然拨郡之胜地得凤凰池因卜筑焉凡淮乡先达之持麾者皆捐金致助经始于淳佑戊申之春会李迪来守是邦徐木继以总领兼郡极力经营累年始就复以其事白于朝有旨以淮海书院为额时贾似道为两淮制置使助钱五万贯及拨范家沙芦场二所岁收颇为丰厚理宗书额以赐之】 归附后至元二十七年为甘露寺僧所夺山长郭景星力诉于有司弗胜僦民居以肄诸生元贞改元教授黄一龙摄书院事辍岁租之赢以置今所凡为屋八十楹有奇 【即工部王夬亨故居】 然草创未备也江浙儒学副提举陈友龙记 【其文略曰永嘉黄君典教古润初是邦淮海精舍夺于缁流有年长是者适以事去乃谋摄职于廉使王公俣因及黄君曰可属焉果慨然兴复力撙浮费以至元钞八百缗得屋八十闲讲肄庖廪各有次独庙貌未称即鸠工度材拓地建礼殿翚飞壮观视昔有光非刚毅有规画者不至此今将及瓜余因纪其事以为同志勉且使后之览者有所考君名一龙字国宝尝以茂异举云】 碑在路学渊源堂之东累任继葺然后苟完
先圣庙大成殿三闲元贞元年教授黄一龙建并立灵星门塑圣师十哲像旧址狭隘不足以容殿宇乃复买民居悉撤之以建斯庙
戟门三闲大德三年山长杨如山建东西庑二十闲九年山长曹鉴建并绘从祀诸贤于壁凿池戟门之南而桥其上殿后行廊七闲延佑三年山长于泰来建
先贤祠在庙后西北隅以枢密孝肃包公节孝处士徐公贤良淮海秦公龙图高邮孙公右史宛邱张公少卿寿昌朱公丞相履斋吴公枢密潜斋王公殿撰立庵张公常卿恕斋龚公徽猷爱梅李公丞相矩堂董公判府察使汤公常卿处一王公康州太守赵公尚书勉斋徐公制使端明贾公工部以虚王公总管练使陆公制使习慧印公为一祠皆淮乡先达及创置书院者也
地灵祠即前堂东室为之
祭器库一闲在殿西北偏
明伦堂五闲堂之两庑为六斋曰博文约礼尊老育材明德达道
大学斋五闲在堂前西北隅
书楼二闲在明伦堂后
学庾在明伦堂南
公厨在明伦堂西北
德音亭一闲在学门之内
山长公廨十二闲在学门之南大德九年山长曹鉴买民居为之
祭器旧因书院被夺皆为淄流所毁后虽草创不中仪式大德十年山长曹鉴始治铜为之 【牺尊象尊着尊山尊壶尊大尊各二罍洗各一爵十八簠簋各五十二豆八十杓五坫二十八毛血盆二炉大小二十九瓶大小十烛盘十其笾俎篚则以竹木为之】 
祭服 【深衣唐巾各二十五】 
　　　　　学产
　　　　　　田土
田一百三十五顷七十亩二分六厘 【成熟一百一十顷三十六亩五分七厘六毫荒闲二十五顷三十三亩六分三厘定租一百一十五顷四十五亩五厘六毫貌租二十顷二十五亩一分五厘并免官赋】 地五十五顷四十九亩一厘三毫 【租地四十一顷三十亩五分七厘九毫基地九亩芦地二十六亩七分五厘滩地一十三顷八十二亩六分八厘四毫成熟四十顷三十三亩七分四毫荒闲一十五顷一十五亩三分零九毫并免官赋】 
山九十二亩四分一毫 【成熟六十亩四分零一毫磊石荒闲三十二亩并免官赋】 
水池一亩 【免官赋】 
　　　　　　租税
粮四千三百九十七石二斗七升五合六秒 【白粳米三百六十四石九斗二合糙粳米五百七十八石八斗五升一合五勺六抄糙籼米一千五百四十四石二斗四勺五抄小麦一千三百四十六石三斗一升三合七勺七抄豆五百六十四石七合二勺八秒】 
钞三百二十九贯八钱六分 【录事司房基地钱三十贯　丹徒县京岘山租钱一十五贯马沙租钱五十贯马比沙一贯五钱藤料沙芦租钱三十五贯　金坛县山租钱二十三贯三钱六分　扬州范沙地租钱一百七十五贯并纳中统钞】 
录事司房基地四亩在化隆隅岁入租钞三十贯 【中统】 丹徒县乡都田土一十一顷七十七亩四分九厘三毫 【田七顷二十三亩二分八厘三毫地四顷六亩二分一厘山四十七亩水池一亩】 岁入租粮三百四十三石七斗二升六合二勺五秒 【糙粳米四十九石九斗五升糙籼米一百二十九石八斗九合小麦一百一十一石七斗一升二合七勺五抄豆五十二石二斗五升四合五勺】 钞一百一贯五钱 【京岘山租钱一十五贯马沙租钱五十贯马北沙租钱一贯五钱藤料沙租钱三十五贯并纳中统钞】 
丹阳县乡都田土三十四顷九十一亩九分八厘九毫 【田定租一十四顷六十六亩三分三厘貌租二十顷二十一亩有六分五厘九毫地计四亩】 岁入租粮 【除貌租外】 一百六十七石三斗三升八合九勺六抄 【糙粳米一百六十三石六斗三升八合九勺六抄小麦三石七斗】 
金坛县乡都田土三十五顷三十二亩二厘二毫 【田三十四顷三十二亩二分九厘二毫地五十四亩三分二厘九毫山四十五亩四分一毫】 岁入租粮三百八十三石三升二合 【白粳米三百六十四石九斗二合小麦一十八石一斗三升】 钞二十三贯三钱六分 【山租钱纳中统钞】 
栖鸾庄在常州路武进县栖鸾乡田土九顷七十四亩五分九厘五毫 【田九顷六十五亩九分七厘地八十亩六分二厘五毫】 岁租粮三百九十八石七斗五合八勺五秒 【糙粳米三百六十五石二斗六升三合六勺小麦三十三石四斗四升三合二勺五秒】 
刘家渭庄在扬州路江都县归化乡田土六顷六亩七分五厘 【田三顷八十亩二分五厘地二顷二十六亩五分】 岁入租粮一百七十五石八斗九升八合 【糙籼米七十九石一斗七升小麦七十八石九升五合豆一十八石六斗三升三合】 
范沙庄在扬州江都县归化乡田土九十四顷二十五亩七分七厘五毫 【田四十五顷八十亩四分二厘六毫地四十八顷四十五亩三分四厘九毫】 岁入租粮二千九百二十九石五斗七升四合 【糙籼米一千三百三十五石二斗二升一合四勺五抄小麦一千一百一石二斗三升二合七勺七抄豆四百九十三石一斗一升九合七勺八抄】 钞一百七十五贯 【并中统钞】 初东西两岸皆为芦场宋淳佑咸淳闲两淮制置司拨助养士 【淳佑十一年咸淳五年两淮制置司二次出给公据以大范沙东西岸芦场二所拨付书院收租以赡多士】 后渐垦辟成田得今额 【详见淮海书院志】 归附初至元十三年帅府给据复业 【至元十三年扬州内附书院告给都元帅府札付复业】 延佑二年经理入册六年东岸因地二十五顷为扬州路医学所夺讼理省部复归于学 【延佑六年五月扬州路医学以本沙西麻水浃熟田并滩地二十五顷虚作新涨官田夺占镇江路屡申江浙行省备咨部省送户部议拟淮海书院赡学地土为业已久延佑六年扬州路医学纔行夺占宜咨江浙河南行省参照各各文凭俱已明白依理归着云云】 是岁民范拱明者又以余田六十九顷有奇并献入官屡诉于上司迄今未复也 【是年又有职吏范拱明者以江北田地不应为江南养士遂以余田六十九顷有奇并献于官天历元年三月山长邱公佐赴诉于江浙行省移咨中书省定拟四月仍委儒士汪已咨躬诣都堂陈告至今未能复业】 
濂溪书院在府治东南定波门内为屋凡十有七楹初书院在鹤林门外黄鹤山下宋宝佑中郡守徐（上□下木）建以奉元公以处四方之士堂三曰晞贤曰立善曰养心斋二曰正道曰和德亭二曰爱莲曰光风霁月 【濂溪周先生父宰桂岭卒于官奉母仙居太君郑氏自营道入京师依舅氏郑龙学郑之故里在润之黄鹤山先生随侍居于精舍时天禧九年先生年十有五母卒遂葬于润宝佑癸丑郡守徐（上□下木）谓先生幼而学于斯殁宜祀于斯今在在有祠润乃先生綦迹所履独未之建于典为阙乃相攸视土中立祠堂以明道伊川配食以郡博士兼山长领之景定五年始专□官府委法曹司其出内时乡士归郡庠淮士归淮海书院此则四方之士萃焉岁入视淮海不逮餐钱取之郡帑云】 归附初为鹤林寺僧撤毁并有其地山长徐苏孙再创于皇佑桥之南大德九年廉访分司视学谓栋宇湫陋非致崇奉之意命郡学及淮海书院鸠钱置今所 【民许氏故居东临官街西抵花山寺棘篱计深一十七丈南距邻墙北至书院地是也】 
燕居堂三闲
元公祠二闲在燕居堂后
祭器以铜为之 【爵四坫四豆三炉二瓶四】 
　　　　　学产
　　　　　　田土 【俱免官赋　按书院有宋咸淳八年三月镇江府印押砧基簿计田一千三百六亩地三百七十七亩松山一百二亩山八十五亩归附后为花山寺僧夺占田地七百二十亩租米麦豆四百一十四石二斗至今未能复业兹但据见管之数以书】 
田八顷三十七亩六分九厘九丝
地一顷四十亩九分一厘二毫一丝
山一顷七十四亩二分三厘七毫五丝
　　　　　　租税
粮一百九十五石四斗一升七合 【米一百三十七石九斗四升七合小麦四十三石一斗六升八合豆一十四石三斗二合】 钞一百二十五贯一钱 【山地租钱纳钞】 
　　　丹阳县〔缺〕
　　　金坛县
　　　　茅山书院
在金坛县南五里顾龙山之麓宋天圣中侯先生仲逸创建于三茅山后为崇禧观所据 【金坛县西有三茅山侯先生仲逸创置书院以教其乡人仁宗朝赐以束帛先生殁其后废弛居空徒散地为崇禧观包入咸淳续志又云宋国初时置未详所本】 端平中漫塘刘宰再创于三角山寻复废淳佑中总领兼郡王埜乃草创 【淳佑六年总领王埜兼郡事会茅山道士有田产没官因下其事知县孙子秀使往营度草创书院以所没田为教养资】 开庆闲复为势家所夺咸淳七年乃徙建今所屋凡二十七闲
先圣庙大成殿三闲两庑各三闲
先贤祠在殿后东偏祀濂溪明道伊川横渠康节涑水晦庵南轩东莱漫塘实斋鲁斋诸先生并处士侯先生为一室
明诚堂三闲在殿后两庑为斋四曰明德止善正心修身
祭器 【尊二罍一杓二爵十三坫十二俎十一豆笾各二十有四簠簋各九篚八皆竹木器】 
祭服 【衣裳皮弁瓘玉佩各四】 
　　　　　学产
　　　　　　田土
田六顷三十七亩三分四厘 【免官赋一顷二十三亩一分三厘输官赋五顷一十四亩二分一厘】 
地一十一亩一分六厘 【并输官赋】 
　　　　　　租税
粮二百九石九斗七升 【米一百九十三石三斗四升小麦一十六石一斗三升】 钞九十贯 【并纳中统钞】 
　　　　　贡士庄
　　　　　　田土
田七十二亩四分 【并免官赋】 
　　　　　　租税
粮三十八石七斗八升 【米三十四石八斗五升小麦三石九斗三升】 
钞七贯五钱 【中统钞】 
　　　　申义书院
在金坛县之希墟宋邑人太府寺丞张镐建 【镐文简公纲之孙以其居去庠序远因建书院招名师合族之子弟教之且拨田为经久计漫塘先生刘宰为取孟子申之以孝悌之义之语名之】 今废
　　　　贡院
在进贤坊东宋淳熙丁酉郡守沈复建屋凡八十楹 【建中靖国庚辰岁米芾为涟水军使子友仁来赴举京口时场屋在登云寺熙宁初犹未创大比试于郡学及庙庑撤棘辄再补葺士以为病淳熙丁酉郡守沈复鼎建在府治东南郡庠之东即今进贤坊也凡八十八楹总领赵思有记】 绍熙中郡守陈居仁增广至百十五楹 【文惠陈居仁绍熙中守郡增广廊庑回环通一百一十五楹南廊三十八北廊七十七足以容多士】 时解额十七人 【初干道闲应举者以千计后文风日盛应诏之数倍之故贡院之屋日有增焉】 归附后废
　兵防
总目(缺) 【总目(缺)○(钞本无此三字)　案下文营寨屯三子目与上文学校门诸子目判然相殊不容合为一类自当另有总目方足以清界限考宋志卷十学校门后有兵防门详列营寨等项疑此处所缺总目亦是兵防二字然无明文可证未便臆补今姑列此三字以备考焉】 
叙(缺)
　　教场
　　　宋诸军各有教场今虽俱废姑志其名
府教场在府治后
禁军教场在夹城西长巷内
右军教场在东岳庙侧
雄江左军教场在日观东
游奕军教场在道人桥北
游击军教场在小寨门东
　　　丹徒县
防江军教场在石公山下
中军教场在仁和门外
水军教场在竖土山东
雄江右军教场在招隐山北 【以上俱废】 
今教场在塘（土追）山南即旧左军教场也
　　　丹阳县(缺)
</div>
    <div class="pagination">
<a href="至顺镇江志_page59.html">上一页</a><span>...</span><a href="至顺镇江志_page55.html">55</a><a href="至顺镇江志_page56.html">56</a><a href="至顺镇江志_page57.html">57</a><a href="至顺镇江志_page58.html">58</a><a href="至顺镇江志_page59.html">59</a><span class="current-page">60</span><a href="至顺镇江志_page61.html">61</a><a href="至顺镇江志_page62.html">62</a><a href="至顺镇江志_page63.html">63</a><a href="至顺镇江志_page64.html">64</a><a href="至顺镇江志_page65.html">65</a><span>...</span><a href="至顺镇江志_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
