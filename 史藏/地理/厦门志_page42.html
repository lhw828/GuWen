<!DOCTYPE html>
<html>
<head>
    <meta charset="UTF-8">
    <title>厦门志 - 第 42 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厦门志 - 第 42 页/共 58 页</h1>
    <div class="content">　　乾隆五十七年，授江南苏松总兵。明年冬，丁继母忧，回闽。未终丧，而浙洋告警，起为黄岩总兵；于定海洋擒盗首陈言等、台湾洋获盗纪梦奇等。嘉庆元年，在温州玉环洋，获盗吴佛四等；至潭头洋，燔盗首陈阿宝等，台郡帖然。巡抚吉庆壮之，馈衣裘、赠千金，全谋悉散之士卒，身无私焉。

　　嘉庆二年，授广东提督，辖水陆官兵。时徐添德煽祸，全谋遣兵平之。七年秋，擒陈烂屐四于博罗。八年春，诛黄亚程于永安。朝廷加骑都尉，世袭；复给六品荫生。粤洋浩涌无际，外通交州，蜑户易诱以为变，如张保仔、乌石大、东海伯尤桀黠者；阃帅多因之褫职。九年秋，被议，降都司。训练水军，在洋三载，计获盗魁吴亚球、郭婆太等十数，盗伙千余，舟百余，器械无笇。十三年，授左翼总兵，旋复提督官。全谋以张保仔拥贼船二百，思以计取之；冬十月，困之于赤沥角，方合围，我师少，全谋当先压其陈，后无继者，风大作，贼溃围奔。全谋曰：『师不用命，将之罪也』。提鼓申之。十一月，追至急水门大铲洋，炮火轰烈，歼贼六百余人，降其魁。先是，总督百龄以赤沥角之役闻，有旨革职拿问；洎以捷音闻，命留粤效力。贼始为飞语中全谋曰：『是役也，孙某受万金，故纵使遁』。诏问百龄，百龄奏曰：『臣闻贼悬赏，云得臣头者予二万金、得孙全谋头者予万金，不闻其受贿也』；且力言全谋必办贼状。遂以为总统，故所向得成功；而乌石大尚猖獗。十五年夏，督师西下电白洋，与贼遇；擒朱亚宝等一百三十九人，获船四百；追之儋州外洋，盗船衔尾来，我师一以当百，声撼怒潮，盗船俱碎。全谋专注首贼，身先跃入盗船，弁兵踵之，生擒乌石二、乌石大、乌石三等四百三十九人，逆党落水者无算。贼首东海伯闻风破胆，率众四千余丐命，籍械入官，受之以归。总督百龄备奏全谋功，赏还花翎，迁阳江总兵，复世职骑都尉。二十一年，授广东水师提督。命下，而全谋以患暑卒于官；年七十三。全谋当敌勇、临财廉；帅粤最久，战功最多。承恩无骄气，获谴无怠心，信赏必罚，士争用命。专阃二十年，大小百余战，蹶而复振，以功名终。

　　孙云鸿，以荫生，用通判；后改袭骑都尉，隶水师（采「墓志」。福州编修赵在田撰）。

　　陈逢时，霞溪人。弱冠，充伍水师；拔提标外委，擢把总。

　　乾隆间，台湾林爽文乱，随师东征。五十二年二月，会于大湖；贼屯众草尾店，官军力攻之，九突其阵。洲仔尾、鲫鱼潭、姜市诸役，皆奋锐前驱。已援诸罗，时诸罗围久，逢时至，并被围；凡四阅月，粮尽，军士饥疲。贼数挠我，犹日与角斗；身经三十五战，婴城共守。大兵入，围解。明年正月，随参赞海兰察攻克牛庄，进捣加茇庄，生擒贼目叶吉，南北路告平。后复有攻捕海贼之劳（营册。林焜熿采）。

　　林六韬，厦门港人。大军进剿林爽文，先以押运火药劳，拔中营外委。嗣是彭厝、内埯、藤头，屡捕洋盗。粤艇方炽，时游奕闽、浙海滨。嘉庆元年七月，率兵船随游击陈名魁击之青水洋，冲锋过船，斫毙多贼，生擒贼首罗阿义等，余匪窜入浙界。迹至潭头洋，攻败之。艇贼目吴兴信以骁健闻，十月，猝遇诸獭窟，轻锐剽疾，几脱去；六韬占上风，纵横与角逐，竟缚以归，并系伙党多名。明年秋，战于竿塘；与水师营千总王得禄张两翼夹击，大获，拘沈阿喜等，先后擒获百余名。擢补金门右营把总，迁安平千总；卒（营册。林焜熿采）。

　　李得胜，先居金门，移厦城；隶漳浦籍。由行伍，累擢水师提标后营守备。

　　乾隆间，两带凫水兵赴浙水操，赐银币；又从将军常青东剿台湾林爽文。时海盗乘间起，奉檄率水师防堵鹿耳门；五十二年秋，击之涵西港，获其五艘。奸梢李炎渡、张桃等二百余人欲窜内地，方出鹿耳门，尽擒得之。小除夕，贼迫郡城；得胜在洋瞭见四鲲身火起，挥兵登岸夹击，贼引退。明年正月三日，战竹仔港，皆捷；复在打狗港擒林振等。经二十余战，以功授南澳左营游击。凯旋，调水提标后营；获洋盗彭庇等六十余名。升乍浦参将未赴任，以前防蚶江失察偷渡，贬秩留任。

　　嘉庆元年，补水师提标参将。八月，击贼井尾洋，歼毙无数，生擒陈垒等，获舟三，余匪狼奔灯火埯，复为陆营截擒靡脱。越月，北巡草屿，擒陈科科等，获舟二。陆鳌之战，轰击粤盗，杀伤甚多，遁去；皆与金门镇李南馨军相犄角。五年十月，安南夷艇据苏尖，率舟师击之，破其船二；盗首梁阿五等被俘，并系其妻孥。旋以蔡牵入大担，降千总；洊复原官，护金门总兵。升瑞安副将，未任，卒。

　　子文澜，官守备（营册。林焜熿采）。

　　李汉升，住厦门；晋江籍。伟躯体。乾隆五十一年冬，从征台湾林爽文，先后三十八战；以蓝翎换花翎，累升澄海副将。

　　嘉庆七年秋，从提督孙全谋平博罗县贼，授碣石总兵官。旋因脱犯落职，谪戍；三载释回，出洋随缉，汉升感奋。嘉庆十七年七月，遇贼乌坵；弹矢腾鍧中，持牌刀跃入贼船，格杀、生缚邓石等以献。越月，复擒陈登于小麦洋；拔把总。十九年七月，有盗伺劫硿口洋，攻获其船。盗泅水遁，汉升击楫追之，窜伏山莽，搜擒贼党朱天记。录功补水师提标后营千总，署金门左营守备；移病归。

　　子飞熊，继官守备（案牍。林焜熿采）。

　　谢恩诏，号紫斋；住厦城。乾隆间，以征台湾林爽文功，累官龙门协副将。嘉庆九年，升苏松总兵。海贼蔡牵窜入吴淞港，降都司，入闽调用。旋补黄岩游击，护瑞安副将。十四年秋，在渔山外洋从击牵，奋勇鏖战两昼夜，牵赴海死；叙功，擢安平副将。升黄岩总兵，署宁波提督。

　　恩诏知书史，文移、笺牍手自起稿。性严察，所至湔洗积习，推引贤能。在龙门，曾建义学，延师教弁兵子弟及民之无力就傅者；人颂其德。提督吴必达、林君升作「水师要略」、「舟师绳墨」，恩诏重梓以行，海上事取则焉。

　　子天骥，守备（林焜熿采）。

　　陈登捷，福山社人；副将万山弟。兄弟并起戎行。登捷状貌魁伟，履着战功。嘉庆十四年，任玉环参将。渔山之役，从攻蔡牵；迫贼船，抛掷火斗、火炮焚贼船，牵落海死，举船贼伙一百余人并死。叙功，例升副将，护黄岩总兵；卒。子尚忠，官守备。

　　万山子志成，任广东达濠把总。以哨海，覆舟沉没。予恤袭（张中丞奏稿及案牍。林焜熿采）。

　　李尚华，家居厦城。编伍水提标，拔千总。嘉庆十年闰六月，从总统李长庚攻蔡牵于青龙港；十四年五月，从提督王得禄攻骆仔卢于白犬洋，并着劳绩。大吏汇叙南北洋剿捕功，奏列一等。

　　时海上盗魁略尽，余贼吴属尚肆陆梁。十七年五月，分舟泊硿口澳，擒其党胡琼，获船二。七月，战大麦屿，贼败窜；穷追至东镬冲山，破其舰，生致吴九诸贼。不数日，复捣于乌坵；以火攻沉其舰，囚王鸽辈四十三贼。越月八日，击唐沙伍帮匪于壁头洋。再击之小麦洋，获贼四十六名，获船四，炮械、火药无算；总督汪志伊加犒赠焉。终金门右营守备（案牍。林焜熿采）。

　　曾允福，同安人；家厦门尾头社。嘉庆五年，入水师营为舵工。历年驾船出洋，缉盗多获，拔左营外委。

　　十二年二月，在广东泥泞洋，与蔡牵船对敌，石伤足。旋于目门洋，获艇贼李五等八名。十一月，攻蔡牵于浮鹰洋，获贼船，擒三十人，阵斩一人；股复被创。明年冬，击获小人帮；贼伙南下，随金门总兵许松年攻毙贼首朱濆，叙功记名。十四年春，与战于料罗洋，再击之于小伯屿，获陈全等三名。遂由金门把总，洊擢闽安守备。获贼竿塘，猝遭风落水，不死。授南澳左营游击，屡获洋盗周阿泉、李帽席、陈阿啜、林狗、黄光、陈士安等。道光元年，署提标后营游击，护闽安副将，署提标参将。举军政卓异，调台湾中军游击。获盗吴包舵、陈姿惜、黄菁等，擢艋舺营参将。卒于官（营册。孙云鸿采）。

　　赵世芳，同安县人；家厦门城内。嘉庆十四年，随提督王得禄击海贼凤尾帮于海坛洋。又随追蔡牵浙江黑水洋，鏖战方酣，连掷火器烧坏贼船■〈舟皮〉楼，沉其舟。事闻，朱笔圈其名，赏奖武银牌，擢把总。累迁海坛左营守备，率师出笔架山洋，缉获王尚玉等五贼，拔出难民之被掳者。补福宁左营游击，署烽火门参将。以商船被劫，降守备；捕获盗首自赎。丁艰归，卒于家（营册。孙云鸿采）。

　　蒲立勋，字树亭；初名立芳。厦门城内人，入伍水师。嘉庆十一年，从提督许文谟击蔡牵于台湾有功，拔把总。十四年，从王得禄追蔡牵于黑水洋。得禄被创，督战益急，立勋拔佩刀斫舷，呼曰：『今日不用命者，死』。以所乘艨艟撞牵船，船破，牵自沉；立勋受伤堕海，得救免。事闻，朱圈其名，补千总。历官金门、广东，洊升温州总兵；以母老归养。道光十三年卒（采补）。

　　列传三忠烈

　　明

　　叶翼云，字载九，一字敬甫；莲坂侯乡人。崇祯十三年庚辰进士。

　　知吴江县。故事：狱钥掌于县丞；多为宦要禁无辜者。翼云清狱出之，彻丞钥自掌，其害始绝。家事无大小，必手裁。值岁祲粟贵，奸民朱和尚乘机煽乱；佯示宽纵，卒掩捕无漏网者。朝中党起，文选司吴昌时通盗，盗倚内援，剽掠无敢撄。翼云密使尉擒之，昌时贻书为盗地，拒不听；怵以危语，亦不为动。夏，蝗飞蔽天。翼云按捕蝗法，谓于露翅湿濡时便；乃夜行田间，督从者协捕蝗。下令轻罪，以捕蝗数为赎。蝗患既息，继以荒旱；步祷龙祠，日行数里。凡设厂施粥、买米平粜及浚河造船以工代赈，无不备举。时国用诎，议者欲因亩加赋；翼云条上其不便，县省六万有奇。十六年，东阳之乱，苕、禾两郡大震。翼云念戍守单弱，迁精壮，教以坐作击刺；相度形势，令城外四围皆可驰马，增筑台舍其上。昼则戎服阅兵郊外，夜则巡行阛阓间，伟然自成一军。北都变闻，不轨者汹汹思乱；廉得其主名，捕杀之，一邑帖然。尤好奖拔才俊，培植士类。先是，吴民诣阙恳再留，巡抚祁彪佳上其治状，巡按周元泰亦上言『叶令才，守为上上考』。任满，将入都，以催科不及格，为吴昌时党与所阻，乃寓寺中。吴民哗曰：『何忍以吾曹累我公，争相输纳；不旬日，完二万七千五百有奇。投柜嬴余，发修理承天寺，吴民建祠祀焉。台臣叹曰：『生祠、去思碑皆可作而致，惟卸事之官不事敲朴而完粮几至三万，非深得民心者不能』。起为礼部精膳司，转仪曹，晋吏部清吏司郎中。以亲老，乞归。

　　唐王入闽，擢稽勋司员外；以便宜视同安县事，素服兴师。城破，与其弟翼俊同殉难，阖门死焉。时年五十有二。国朝谥曰「烈愍」。翼俊以倡义兵，授监纪推名（节本传，林志远撰；并家乘）。

　　叶伯奋，字复迅；官浙江乐清县知县。伯熊，字复文，贡生；任南靖县教官（采叶氏家乘）。

　　论曰：翼云通籍后令吴江，计不满三年，而适当其否，绥辑抚御，整然有方；不可谓非才之裕矣。至今吴江之民祀之，宜哉。

　　陈弼心，店前人。崇祯元年戊辰武进士。任南京都司，历大同参将。甲申，殉闯贼之难（府、县「选举志」注）。

　　叶爵，字尊侯；莲坂人。崇祯十五年壬午武举，历官南京参将。后死难于许湾（林焜熿采）。

　　国朝

　　洪有祯，号亮士；嘉禾里人。授徒里，训督甚严；父老以醇儒目之。岁丁亥，兵起，有祯从侠客纠海滨壮士，入守漳浦。城陷，被执。见大帅，挺立不跪。目直视，发上指；旁执刀者皆靡。帅怒，命缚于市磔之，悬其首城东门。时当暑月，血色数日不变，青蝇毋敢集者。久之，一卒投其头于濠；于是门卒皆病，中夜狂叫，若有物击之者。乃相与求其头，罗拜瘗之。

　　有祯早岁工书，仿文衡山；贾人持售外国，得重价。殁后，只字之遗，人争宝之（「夕阳寮存稿」）。

　　卓超，字峻岩；后路头人，原籍兴化。任水师提标外委。康熙二十二年，从施琅征澎湖、台湾有功，授左都督。随平岳州，阵亡，恤袭云骑尉世职。后子孙式微，不复袭（凌翰采）。

　　欧阳凯，字虞臣；外清人，漳浦籍。累官江西九江协副将，升苏松镇总兵，功加左都督。

　　康熙五十七年，调镇台湾。六十年四月，土贼朱一贵作乱，树旗小冈山；遣右营游击周应龙领兵四百进剿，遣台湾县丞冯迪调四社土番随之。应龙逗留不进越七日，宿南路营。贼合南路贼杜君英夹攻之，兵败，贼陷南路营，乘胜攻府治。凯与游击刘得紫出驻春牛埔，晦日大战，胜之，贼退屯竿津林。五月朔，贼党数万大集；凯跃马冲突，兵忽内乱。百总杨泰绰号达家勇者，先通贼为内应，刺凯坠马；贼刃交下，截其首去。

　　得紫被擒，不屈；曰：『吾为命官，不得不死；但求埋吾帅尸，死瞑目耳』。贼听其收埋，幽得紫于学宫朱子祠。会南澳镇总兵蓝廷珍统师恢复，执达家勇，付其子敏自行处死。

　　赠太子少保，予祭葬，世袭骑都尉、恩骑尉罔替；祀台郡忠义祠。初，刘得紫葬凯尸，失其首；事平，穷治贼党，乃得之，葬于兴化小镇岩下。敏任碣石总兵官（「通志」、「台湾志」、「平台纪略」合纂。林焜熿采）。

　　张养，字浩然；连西保人，海澄籍。水师后营把总。雍正十年春，台湾北路凶番为寇，养奉委征剿。闰五月二日，屯营半线。未晨炊，番至。督兵轰击被围，马陷野田不起；奋身步战，杀番贼无数。忽流矢中鼻死。翼日，主帅令寻其尸，见养挺立野田中，两手拔矢奋怒如击贼状。

　　事闻，予祭葬，追封忠义将军，祀忠义祠。子耀武，袭荫千总（孙云鸿、林焜熿采）。

　　黄海，靖山头人，龙溪籍；副将隆子。任福建水师提标前营游击。乾隆三十四年用师缅甸，檄调闽粤水兵；令海分率往。至腾越，趋戛鸠江；登舟，方近新街，遇贼接战。手杀两贼，突中鎗，落水死。从行者中营把总黄得彰、前营把总张万福及兵丁陈战等八十七人，皆阵亡或被掳。外委锺朝用回自老官屯，为陈其状。将军阿桂以闻，赐恤、予祭葬，荫子乔以守备用（案牍。林焜熿采）。

　　杨起麟，号祥斋；闽县籍，家厦门。以督标外委，中式乾隆十四年己卯科武举。会试后，改隶水师。

　　三十四年，补提标千总；升中营守备，迁左营游击，调署台湾安平游击。五十一年十一月，北路贼林爽文作乱；起麟带兵剿捕，击贼于三廊竹、于牛椆溪、于麻豆、于查亩营，迭战盐埕桥、盐水港，搜贼下寮庄、湾里溪、八卦寮、台斗溪、大埔顶、枫树脚、旧营庄。明年正月，从总兵柴大纪复诸罗。与贼战，相持北门；前后数十战，杀贼数百人，获伪军师侯元。上功，赏戴花翎，擢广东大鹏营参将；回郡。诸罗为南北之中，贼必欲得之；六月，复倾众攻围。八日，将军常青遣起麟赴援。至正音庄，为贼所截。起麟奋勇当先，贼集如蚁；复值秋霖，田水阻深，衣装尽湿，鎗炮不燃。冲突不能出，被获。女贼目叶省嫂劝降，起麟大骂，以脚踢毙贼七、八人。贼怒，絷其足，以沸汤灌其顶，刳腹抽肠支解之。时起麟弟起鹏在军，乘间得其首。贼平，从子继勋寻访其尸归葬。

　　事闻，以副将优恤，赐祭葬，入祀昭忠祠；给云骑尉世职，又恩骑尉罔替。子清茂，袭任南澳左营守备；卒，孙长耀袭（孙云鸿、林焜熿采）。

　　甘瑞龙，海澄人；居厦门，与参将杨起麟比屋而居。补水师左营外委，随征台湾林爽文，与起麟援诸罗被截，率亲兵四十人被围，冲突被擒。瑞龙美丰姿，贼目叶省嫂甘言诱降，愿以身下之；瑞龙怒，骂曰：『我朝廷命官，岂从淫妇作贼耶』？奋力断绳索，夺贼刀欲杀省嫂；省嫂怒，喝贼党脔割之，掩其首溺桶中。年二十有八。

　　遗孕子泰元始生时，总督李侍尧督师厦门，令与起麟子同抱入见；悯其呱呱襁褓，恻然垂泪。贼平，题请入祀昭忠祠，世袭云骑尉三世后恩骑尉罔替。泰元袭署海坛右营守备；殁，子文标袭（林焜熿、凌翰采）。

　　彭大猷，厦门人；水提标外委。林爽文之乱，提督黄仕简楼船东征，以大猷为前锋从。复诸罗，攻斗六门，将军常青令分扼北门。柴头港南北路贼大会，围郡城，攻北门；大猷合诸军出死力与御，贼退。援麻豆庄，以兵少，几陷；遇救得脱。随剿南潭，克之；旋战殁于阵。嗣子得，恩袭云骑尉（林焜熿采）。

</div>
    <div class="pagination">
<a href="厦门志_page41.html">上一页</a><span>...</span><a href="厦门志_page37.html">37</a><a href="厦门志_page38.html">38</a><a href="厦门志_page39.html">39</a><a href="厦门志_page40.html">40</a><a href="厦门志_page41.html">41</a><span class="current-page">42</span><a href="厦门志_page43.html">43</a><a href="厦门志_page44.html">44</a><a href="厦门志_page45.html">45</a><a href="厦门志_page46.html">46</a><a href="厦门志_page47.html">47</a><span>...</span><a href="厦门志_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
