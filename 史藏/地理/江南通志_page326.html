<!DOCTYPE html>
<html>
<head>
    <meta charset="UTF-8">
    <title>江南通志 - 第 326 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 326 页/共 731 页</h1>
    <div class="content">　　刘安节字原成温州人元丰中知宣州为政有程式不事刑威人自不敢犯猾胥每相戒曰神可欺公不可欺州大水民苦疾疫安节载医药拯抚以劳卒于官【南畿志】
　　练毖延平人元祐中知旌徳政尚简易兴学奬士邑子弟如汪澥吕镗皆其造就雅有清操人饮酒清者辄称练长官酒尝建北渡桥亦以练公名之【南畿志】
　　李光字泰发上虞人建炎三年车驾移建康以光知宣州宣迩行都光乃缮城隍立保伍选武健得甲士万余分戍险要会剧盗戚方围宣光百计守御尝置匕首于枕匣约家人曰城卒不可保我必死汝辈亦宜自杀阅二十八日贼退城得全【宋史本传】张果四川人建炎中知宣州宣州大水城郭将没果抱民籍入水死水势骤减郡人求其尸礼葬之祠于城北【南畿志】
　　李椿字夀翁洺州人绍兴中宁国军节度推官治豪民伪券还陈氏田吏才精强人称之【宋史本传】赵恺乾道中判宁国究心民事尝筑圩堤之隤圮者又请增士人贡额帝手诏嘉奬【宋史宗室传】
　　郭嶤字高叔淳熙中知南陵县政尚慈恕尝除工山坑冶之患修复堰陂以资灌漑至今赖焉【南畿志】李延忠字居厚临安人开禧中知旌徳县创置学田八十余亩捐县市诸乡地税钱九千余缗膳学宫弟子建县东石桥及亭舍十余楹行者便之【旌徳县志】
　　王栐字叔永无为人嘉定中知泾县初县治多水患栐迁建于赏溪桥之南村民奠厥居修废举坠良吏称最【泾县志】
　　杜范字成之黄岩人嘉熙三年知宁国府适大旱以便宜发常平粟初仓库多空未几米十余万斛钱亦数万悉以代输下户赋两淮饥民多剽掠其首张世显尤勇悍拥众三千抵城下范遣人犒之令勿扰以俟处分世显谋窥城范以计擒斩之【宋史本传】
　　王遂字去非旉阳人淳祐元年出守宁国除积定斗斛置义役奏罢芜废逃亡田税尝诣学宫训励诸生及载酒出郊慰劳农人羣颂之曰作民父母后王前杜【南畿志】
　　魏字南夫夀春人为泾令罢无名科费太平繁昌二县获盗宰尉希功赏日加锻链因诬引泾民五十三家闻驰檄取审悉纵诸被诬者【宋史本传】赵与防徳祐元年知宁国县元兵至与防率众与战死之吏杨义忠亦战死【南畿志】
　　元刘性字粹衷庐陵人至元初为旌徳尹亷明刚果修学剔弊年谷屡丰虎不入境【南畿志】
　　施正大泾县人至元间丞相巴延下江南辟知本县初县治在水西时苦漂荡正大始徙于水东至今利赖又学舍邻大安寺为僧侵据正大与敎谕贺桂孙请于部使者复之【泾县志】
　　王贞字伯善东鲁人元贞初为旌徳尹慈惠有为凡学宫县廨坛庙桥道葺治一新【旌徳县志】
　　呉师道字正传兰溪人元统中宁国路录事嵗大旱师道劝大家得粟三万余石又请于朝得粟四万石钞三万八千锭有竒以充赈所存活三十余万人【元史儒学传】
　　吕良佐字唐臣为泾县尹亷干慈仁治民以信后朝廷延访耆旧良佐与焉【南畿志】
　　苏济字汝舟益都人至正初为泾县尹浚渠均赋修学宫铸祭器复浮屠氏侵田以饩诸生百姓歌曰四民艺业通县官有苏公又曰三载民无忧赖有苏汝舟赵孟頫撰徳政记【南畿志】
　　刘耕孙字存吾茶陵人至正十五年为宁国路推官会长鎗贼锁南班等攻宁国耕孙日署府事夜督城守城陷力战而死【元史忠义传】
　　明陈灌字子将庐陵人洪武初知宁国府首询民隐延礼师儒仓吏为奸灌刻期行视诸廪吏得先期实廪而弊革旱潦洊至灌增筑圩岸为斗门以时蓄泄又作户帖定版籍郡民称便后诏以其法行天下【南畿志】
　　王文质六安州人明初知宣城时兵革初定文质抚绥招徕敎士劝农民始安集乃建县治徙县学于泰和门内【宣城县志】
　　栁世荣洪武初知太平县首务清理田粮黄山峭壁田不可耕者申免税粮一千五百余石【太平县志】梁徳逺洪武中知太平县芜田逋税悉折收轻赍以防其困民肖像祀之【南畿志】
　　宋献枣强人永乐时知宁郡庠校祀典咸所厘整居官九年门无私谒【宁国府志】
　　舒谟乐平人宣徳中知旌徳县慈惠亷敏行政宜民后擢御史【旌徳县志】
　　袁旭字廷辅江西乐安人正统初知宁国府改建府学壮丽甲诸郡创宛溪二石桥虽洊兴大役民不知扰诏举守令治状卓异者行宴赉凡十人旭居第二后坐蜚语卒于狱郡人祀之济川桥左【宁国府志】
　　陈雅晋江人正统中为宣城丞尝摄县事遇旱防祷荷校自责已果大雨嵗赖以稔【南畿志】
　　沈性字士彝会稽人天顺中知宁国府裁冗费省繁科姑熟有重役宣城嵗徃协济积为民病性奏改输费免役一邑称便【南畿志】
　　尹清字周洁富顺人成化中知旌徳县撡持亷介平易近民秩满士民泣送之【旌徳县志】
　　王濬字文深河南人成化十年以御史谪泾县丞锄强植弱均赋役通钱法学校坛廨桥梁多所修建【泾县志】
　　姜绾字玉卿弋阳人治初以御史谪迁宁国同知杜私谒抑豪强聴讼明允隣境民讼不决辄白当路愿属姜郡丞由是委任丛沓所至咸服谚曰宁都司马姜老愈辣【广舆记】
　　顔禄夀字天庇巴陵人治中为宁国通判有持百金嘱左右寘帷中斥不受暇即荷锄治圃一室萧然【宁国府志】
　　乐防字鸣音临川人治中知宣城县亷明有才饥民聚党肆劫防单骑抚谕众咸感泣因计口以赈入觐遇盗发笥止银四十两盗曰久闻宣城乐青天乃汝耶还之而去【宣城县志】
　　李鸾字天瑞固安人治中由御史谪知泾县建尊经阁置义冢造浮艘诸所缮举甚众【泾县志】张瀚字克容博平人治中知太平县明敏清勤积谷备赈兴学育才治绩甚多【太平县志】
　　李文字载道峄县人治中为宣城主簿初邑文庙以附府辍祀文始行春秋释菜礼因着为令捐俸创双溪石梁至鬻其家骡车以足之桥成宣人徳之名李公桥【南畿志】
　　胡东臯字汝登余姚人正徳中知宁国府有才略会大造版籍更定里甲搜剔奸弊田赋一清修筑圩堰曲为擘画又尝躬歴属邑民有讼辄就聴之【宁国府志】
　　及宦字士显交河人正徳间由给事中出为宁国知府质直有清撡高淳豪民以养马援宣泾诸邑协助抚臣将如议宦力争得免当宦争马政时其父适从北来持盖蹑屩止署外呼宦语曰汝幸毋得罪百姓异日可相见也饭于廨后旋挟盖蹑屩而去其时已拜给谏封矣盖其父子清厉如此【宁国府志】
　　萧山荆州人正徳中丞宣城用亷直忤当路罢去不能具行李时编修邵铣为推官赠以诗有去马人争挽归装月共寒之句【宣城县志】
　　贾啓字啓之黄冈人正徳中知泾县为政严明事至即决邑虽烦剧而公庭閴寂民有官清吏废之谣【泾县志】
　　王廷相字子衡仪封人正徳中以庻吉士谪知宁国县器度阔以文学饬吏治朞月间百废具举【宁国县志】
　　刘起宗巴县人嘉靖中知宁国府负才强敏尝檄诸属邑覈实田数履亩丈量官民均赋剙泾县水西精舍置田膳多士聘名贤讲明正学一时人士烝烝向慕【寜国府志】
　　方逢时字行之嘉鱼人嘉靖中知宁国府景王之国所过陵轹守宰多亡匿逢时独徃部署所需皆立办又面奏诸珰骄横状王为引罪治之江上诸郡借是得无扰大盗马党等越狱祷于神逸盗果踧踖待缚数年间外户不闭【宁国府志】
　　李黙字时言瓯宁人嘉靖初以吏部郎谪判宁国亷峭不阿议减名田劝米及慎征派重建靖难死节尚书陈公祠纂修郡志矜严有体【宁国府志】
　　雷礼字必进丰城人嘉靖初为宁国推官谳狱明慎泾有豪民呉荣四与华某格鬬而华死荣四急捶杀其仆舁于华所以当之无何华苏荣四更愬华杀其仆论死礼亷其实坐荣四罪华得释【宁国府志】周奎字象贤万安人嘉靖中知宣城县亷俭慈爱嵗大饥发廪出帑推士夫之忠信者行各里散给民不入市并得全活【宣城县志】
　　杨九韶余姚人嘉靖癸丑知南陵筑圩一十五处潴泄有法至今利赖邑苦养马九韶奏蠲七十匹民困渐苏【南陵县志】
　　周诗字汝学钱塘人嘉靖丁巳知南陵县嵗大水奏请减逋负数千又请豁种马牧害少息清覈奸民隠田一千有竒田赋以均【南陵县志】
　　郜永春字子元长垣人嘉靖癸亥知南陵县创建县城徙建学宫覈田亩清赋役民颂再造【南陵县志】林文琼江山人嘉靖中南陵丞不携妻孥俸钱毎赡贫民暇即与士人讲明正学民有貎古心亦古节苦身更苦之颂【南陵县志】
　　胡永成字思贞安福人嘉靖中知泾县敏断有为奬励英俊清里籍袪蠧弊积粟万余石嵗祲赖以赈给【泾县志】
　　陈守仁号我山徳化人嘉靖中知泾县有清撡崇尚风敎着谕民集训申述古礼以艰去赙赆悉不受鬻衣以行【泾县志】
　　钟纽号东岑永丰人嘉靖中知泾县政崇寛简清节始终如一尝捐俸甃路十里造下坊渡浮桥以调去民有遗思【泾县志】
　　彭明甫字则诚万载人嘉靖间为宁国丞约已爱人去之日仅敝衣数袭【寜国县志】
　　张凤翀宁州人嘉靖间旌徳知县时高淳奏派养马旌民汹惧翀抗言山岭非刍牧之塲囚服诣军门力辨得免以才调丹阳轻装就道【旌徳县志】
　　甘澧蕲州人嘉靖十三年知旌徳县时条编未行沣裁省厨传寛里甲诸费有中贵过县索供帐横甚澧遣吏致常廪吏不敢徃澧乃易吏服徃见中贵怒曰令安在荅曰邑如悬磬不足以犒从者令遁矣中贵度无所得乗传去【旌徳县志】
　　王皥安福人嘉靖中宁国训导建凤山书院进诸生讨论圣学寒暑不辍尝辑四礼纂要刋行【宁国府志】刘世亨字以进临川人嘉靖四十五年知泾县为政勤化导严法纪省费均徭置学田以赡士以优异徴士民泣送至采石者数千人【泾县志】
　　王嘉賔字光国滕县人隆庆中知宁国府刻文天祥劝农辞诫谕勤恳泾妖民董代聚众将倡乱檄兵捕治先是东溪以舟济时苦漂溺为建石桥四十丈民徳之称惠济桥【宁国府志】
　　姜竒方字孟博监利人隆庆五年知宣城县周悉民隐建豫备常平二仓储谷待赈创水阳诸厫敛粟待兊至今军民便焉【宣城县志】
　　萧良誉字以孚汉阳人万厯间知宁国府劝民力田敦孝弟尝课诸生首识汤賔尹必冠南宫卒如其言【宁国府志】
　　金励字霜镡西华人万厯间知宁国府振风纪明正学奬拔寒畯兼置田膳之嵗灾力请蠲贷遣籴楚豫平粜民不告饥【宁国府志】
　　黄尊素字真长余姚人万厯中宁国推官严明执法豪贵敛手公余则引生徒讲课士类兴起以治行擢御史【广舆记】
　　陈公相字子显漳浦人万厯中知宣城坦易刚直吏民畏服嵗旱多方拯防建议改折漕粟二万石以去就争卒报可建待学书院置养士田文治大兴【宣城县志】
　　卢维屏字建台忻州人万厯中令宣城清介有风力时里役之弊私费倍公赋维屏置匦庭中细民得自纳烦费省筑新稔石陂免新河庄竹木杂税【宣城县志】
　　张尧文字复吾新淦人万厯十二年知泾县寛和简易而发奸摘伏如神复水西书院祀田嵗连祲经营赈贷全活不下万家【泾县志】
　　张时彻南城人万厯中知旌徳革耗羡劝农桑时中使以开采至供亿不赀时彻悉从官办絶不扰民会大计当课最郑司理以那解钱粮难之旌民一夜代输五百金其得民如此【旌徳县志】
　　邓啓隆安福人天啓初为宁国推官清苦自励尝他出家人误受一绅士香荈啓隆归追而还之严寒所服毡四縁皆虫啮士民叹服【宁国府志】
　　宗敦一字淩霄四川人崇祯五年知旌徳县政崇简易礼士爱民大盗吕大祚等剽掠行旅悉擒治之【旌徳县志】
　　高承埏浙江人崇祯时知泾县沈毅有威望定践更均邮递革加耗絶餽遗讼简民安泾人歌曰琴溪水清且芬旵山阜青入云谁其比高使君【泾县志】
　　国朝秦宗尧字明宇奉天人顺治九年授宁国知府性亷俭尝质衣自给米薪蔬腐人皆得稽其数郡旧贡黄连非宁产也民虑不供已奏折直三之二顺治十三年
　　诏许知府得言地方利病宗尧同巡按御史钟有鸣交疏
　　请改得全免【旧通志】
　　刘九礼陜西人康熙十年任宁国营叅将军令严明约束士卒无得扰害有一卒暴取民薪立缚而置之法甲寅饶贼掠近境郡邑震动九礼防御有方以静镇之民恃以无恐擢京口副将百姓遮道拜送马不得前【旧通志】
　　傅大业字用滋建昌人康熙间授太平知县值嵗旱大业捐米为倡又亲诣邑大姓委曲劝输设厰发粟编名立竿以次给发万人无一遗亦无一哗者大盗某妄扳邻家未字女为媳大业屡折其诬盗辞卒不易宪檄严驳执不少移后竟得释马光字幼实邹平人康熙十三年知宁国县邑素僻陋光下车建尊经阁立西津书院谕民以礼敎
　　俗为一变时徽浙两界伏莽跳梁练乡勇严侦候迄不敢犯邑中有无赖子屡作不靖光擒其渠魁寘之法民以安堵尝兴水利较权量至今有马公塘市肆间以马公斗为准治邑六年以卓异荐擢御史
　　王邻字钦四曲周人康熙十六年知太平县时禁革里排他邑以钱赋竒零夫马纷错或仍问之里排邻独奉行禁革如例聴讼则令原告自持一牒投被诉之家两造至庭即片言决遣五载不遣一役至民家絶苞苴杜请托以卓异迁部曹
　　陈主策字世持河南灵寳人康熙二十年知宁国县首禁革粮里行一条编法以便输纳折狱明允负者亦心服迁理藩院判


　　江南通志卷一百十六
<史部,地理类,都会郡县之属,江南通志>
　　钦定四库全书
　　江南通志卷一百十七
　　职官志
　　名宦【六　池太庐凤四府】
　　池州府
　　唐韦仲堪字权舆令青阳岂弟而民从【南畿志】李芃字茂初赵州人李勉观察江西表芃为判官永泰初宣饶剧贼方清等截江刧商旅支党盘结芃请以秋浦置州扼衿要使不得合从勉是其计奏以宣之秋浦青阳饶之至德置池州即诏芃行州事【唐书本传】
　　萧复字履初池州刺史有治行【唐书本传】
　　张严建中初池州刺史因公坐法免苦节立身直躬激俗防洁惠爱特异常流【李冉举严自代疏】孙愿贞元后三任池州刺史积渐所致民濡泽焉【南畿志】
　　李方元字景业刺池州勾检戸籍所以差量徭赋者皆有科品章程吏不得私尝曰沈约年八十手写簿书盖为此【唐书李逊传】
　　杜牧字牧之万年人防昌中刺池州牧之刚直有竒节不为龊龊小谨论列大事指陈利病尤切【南畿志】
　　窦潏干符六年刺池州黄巢乱后百姓死徙城邑为墟潏检访乡籍安集流亡筑城浚濠立廨舍【窦潏重建大防壁记】
　　陶雅合肥人池州团练使时诸州多贪暴独雅寛厚得民【旧史】
　　南唐呉仲举兴国人为池阳令宋曹彬伐江南遣使招降仲举杀其使及破池州执仲举仲举曰世禄李氏国亡而死职也彬义而舍之【薛居正旧史】
　　宋成昂开寳间知池州始建学校兴教化【南畿志】罗彦辅嘉祐间知池州属岁旱善举荒政奏课第一【南畿志】
　　王哲字微之嘉祐中以学士知池州司马光有齐山记寄颂其美【南畿志】
　　汪奕字公伟绩溪人哲宗初第进士知东流县有书生上书触时忌宪使欲置重典奕以为狂疾宜寛其罪奏上果贷死宪使谢曰微君几陷失入矣【南畿志】
　　杨元秉绍兴中知青阳县毎事精覈羣吏缩手台省亦难屈以私迁儒学于县治东南邑人宜之【南畿志】
　　黄子游绍兴十九年知池州论青阳苗税多于诸邑悉为之蠲除【南畿志】
　　陈升卿乾道二年知青阳县减南唐宋齐邱私增之赋【南畿志】
　　林桷字子长玉山人淳熙七年知铜陵县昼日垂帘庭无讼者以最增秩【南畿志】
　　许介髙阳人淳熙十一年知青阳县有惠政尝建九华祠及去民思之请于朝以介配享其中【南畿志】潘鋗字叔刚长乐人庆元四年知铜陵县自处俭约折服豪强【南畿志】
　　赵方字彦直衡山人庆元五年知青阳县诚心爱民告其守曰催科不扰是催科中抚字刑罚无差是刑罚中教化人以为名言【宋史本传】
　　王伯大字防学福州人嘉定间知池州寻召还端平二年复以江东提举常平兼知池州兴学校拓贡院奏增贡额缮城浚池葺齐山诸亭【南畿志】张洽字元德清江人嘉定中通判池州州民张德修误蹴人死狱吏诬以故杀洽疑之请覆鞫不听防天大旱洽言于提常平袁甫甫乃阅狱遂从徒罪复白郡请蠲征税寛催科以召和气守为寛税三日果大雨【宋史道学传】
　　焦焕炎字晦甫绍定间差知池州兼沿江制置使奉省劄令逐沿江流民不得寄住焕炎悯之为疏抚绥之策朝廷嘉纳之【池州府志】
　　赵昴发字汉卿四川人咸淳十年权通判池州元兵渡江池守弃官去昴发缮壁聚粮为守御计明年元兵至都统制张林隂降昴发晨起书几上曰君不可叛城不可降夫妇同死节义成双乃与妻雍氏同缢元丞相巴延为具棺敛合祭其墓而去【宋史忠义传】
　　元陈伯奎天台人至元初为铜陵尹建学校表先贤士知向学【铜陵县志】
</div>
    <div class="pagination">
<a href="江南通志_page325.html">上一页</a><span>...</span><a href="江南通志_page321.html">321</a><a href="江南通志_page322.html">322</a><a href="江南通志_page323.html">323</a><a href="江南通志_page324.html">324</a><a href="江南通志_page325.html">325</a><span class="current-page">326</span><a href="江南通志_page327.html">327</a><a href="江南通志_page328.html">328</a><a href="江南通志_page329.html">329</a><a href="江南通志_page330.html">330</a><a href="江南通志_page331.html">331</a><span>...</span><a href="江南通志_page327.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
