<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 114 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 114 页/共 479 页</h1>
    <div class="content">　　○松兹废县县北五十里。晋以后，侨县治此。今其地曰仙田，有嘉禾无种自生。《志》云：县北三十五里又有旧县埠，其河亦曰旧河。

　　○得胜山县南四十里。元末，余阙守安庆，尝败贼于此。其相近者曰大炉山，上有铁冶。又跨池山，在县南六十里，多事时，每为兵燹之冲。○烽山，在县东北六十里。山高敞，可以瞻望。高齐时，淮南与陈人分江为界，尝置烽火于此，因名。

　　马头山县东八十里，峰岫纡回，岩嶂屈曲，以形似名。晋咸和三年，谯国内史桓宣以祖约作乱，帅众屯此。约自寿春遣祖涣等袭湓口，攻皖，因攻宣。毛宝驰救，击却之。○陈汉山，在县西北八十里，相传昔有陈汉者结寨于此。其地险固，豪民往往据为屯聚之所。又严恭山，在县北三十里。山突起五十余丈，环亘十余里，唐严州以此山名。其相近者曰龙门山，又北十里曰石门山。

　　小孤山县东南百二十里，与江西彭泽县接界。旧时峙江北岸，与南岸群山对峙，为控扼处。元天历中，立铁柱于山上，长三丈有奇，曰海门第一关，江流经此，湍急如沸。至正中，余阙守安庆，倚小孤为捍蔽，小孤败，安庆遂不支。既而明师西讨，至小孤，其守将丁普郎迎降。未几，明帅复繇陆道而进，自宿松抵小孤。成化二十年，江水忽分流于山北，流日益广，自是屹立中流，大江澎湃，环于四面。山有石级百十有一，纡回而上，岩林泉石，颇饶胜致。其南下曰彭浪矶，矶躅为马当山；北下为蛾眉洲，与小孤相映带。正德十四年，宸濠以南昌叛，遣将犯小孤，沿江焚掠，进寇望江，抵安庆。说者谓小孤、安庆如唇齿相维，为金陵西面之险云。今详见江西彭泽县。

　　小隘岭县西南八十里，与湖广黄梅县分界。《志》云：县西百三十里有寨子镇，即黄梅境内矣。又窑岭，在县西二里，以地多陶冶而名。○凿山洞，在县东十五里，洞可容千人，为古仙栖隐处。

　　○大江在县南百二十里。《江防考》：小孤山为江面险要，大江经此，分流东下，入望江县境。有小孤巡司，与安庆、九江官兵以时巡哨。小孤之上二十里曰杨家洲，下十五里为毛湖洲，稍东为沙湾角，俱盗贼出没处也。

　　龙南莲若湖县南三十里。中有浮洲，涌若螺黛。又东南三十里为白荆湖，其相接者曰湾池，上有山。又有污池市及污池渡，中分三十六段。又有棠梨湖、小黄湖，俱相连接达于县东八十五里之张当池，趣望江县之泊湖，至雷港入江。○大、小豆溪，在县东三十里。又县东六十里曰大、小伯涝河，合流于张富池，接杨湾口，达于泊湖。

　　摄湖县西南四十里。又西南十里曰麻湖，其相接者曰牌湖、周泊湖。又西南八十里曰湖，周回甚阔，中产鱼。又西南注于江。《志》云：县北六十里有三溪河，其水出蕲黄境内，有三氵瓜，流入县境，汇于隘口，南入大江。○浮湖，在县东南六十里。又东南十里曰黄湖。又县东南百里曰茅湖，皆相通注，汇于望江县之泊湖。

　　桑落洲县南百三十里。《寰宇记》云：洲在县西南百九十里，与浔阳分中流为界。江水自鄂陵氵瓜而为九，于此合流，谓之九江口，即刘毅为卢循所败处。又东为武林洲，即桑落洲之尾也。今详见江西德化县。○孟洲，在县南四十里，洲连龙湖。又有黄洲，连竹墩渡，其相近者曰黄陂洲。又南四十里曰杨柳洲。《志》云：县东四十里有望子洲，其相连者曰大泊湾。

　　○泾江口镇在县西南，有巡司。《志》云：小孤巡司而西六十里，有泾江口巡司。又西六十里为归林镇，有归林滩巡司，俱濒江戍守处。○枫香店，在县北四十里，亦曰枫香坂，向有枫香驿。明崇祯十年，流寇犯境，官军御贼于此，败绩。

　　屏风寨在县西三十里西源山中。其山自麓至顶，有九井相贯，层岩峭壁，险固可恃。《志》云：县有寨十，在县北者曰九层、田氏、伞架、土峰、城河凡六寨，在县东者有北林、石氏二寨，县西北又有白牙、东林二寨，与屏风为十寨云。

　　望江县府西南百十里。东至池州府东流县百二十里，南至江西彭泽县百里。汉皖县地。晋置大雷戍。东晋义熙中，置新治县，属晋熙郡。陈置大雷郡治此。隋废郡，改县曰义乡，属熙州。开皇十八年，改曰望江县。唐武德五年，置高州，寻改为智州。七年州废，县属严州。八年属舒州。宋末，尝迁治于东流县之香山镇。元还旧治。今无城，编户二十四里。

　　○大茗山县西北六十里。其旁出者曰小茗山，两山东西相向。大茗之巅，有巨石耸峙，顶平如砥。小茗之上有莲花峰，峻削而秀丽。又南十里为凤栖、鹧鸪、石灰、悬项诸山，互相映带。○嵯峨山，在县西七十里，东去大茗山十里，一名箬山，西北接太湖县界。《志》云：山下有连塘城，相传刘裕与卢循战处也。

　　磨山县北三十里。泉石颇胜。又北二十里曰宝珠山。山近漳湖，滨湖诸山皆伏，山独圆秀而杰出，因名。○周何山，在县东一里。《志》云：周瑜及何无忌皆曾驻军于此，因名。

　　○大江县南十五里，南接蛾眉洲，东北流入怀宁县界，西去县城亦三十里。《江防考》：大江上自宿松县毛湖洲，下接怀宁县皖口镇，凡百五十余里。《宋志》：自浔阳柴桑沿流三百里至望江，是也。

　　泊湖县西四十里。自宿松县界龙南诸湖及县西境之水，俱汇于此。经县南五里，曰杨溪河，其水束泊湖之口，亦曰氵散水口，又导流为诸溪港，绕县而东下，达县东三十里之雷港入江。今徙从县南十五里之华阳镇，注于江。又鲚湖，在泊湖西五里，亦自泊湖分流，达于杨溪。

　　漳湖县东北六十里。其上流为武昌湖，在县东北三十里，受茗山、凤溪诸溪涧及县北群川之水，汇而为湖，广十里，袤三十里。又东北十里为青草湖，相接者曰白土湖，会上流诸水，其涨弥天，又东北汇于漳湖，导流为埭沟河，达府西皖口入江。其支流达县东北七十里之路灌口，亦入于江。○慈湖，旧在县北十八里。《志》云：县北二十里有石子港，源出县西二十里之雪凉泉，汇慈湖、孝感诸水入于武昌湖。明初，安庆为陈友谅所袭陷，明师复克之，命徐达等追友谅至慈湖，焚其舟，是也。孝感山，在今县北十五里，其水亦注于慈湖。又县西北有大小豆溪，自宿松分流，达慈湖入江。

　　悬步河在城南。其西南六里有白涧，流径城南二里，会于龙潭，合上流诸水，汇为悬步河，又东南合于杨溪河，入江。又后溪河，在县北十里，其水分青草、白土诸湖之水，会诸溪流，合于悬步河。

　　马头河县北五十里。亦受大茗诸山之水。县西北四十里鸦滩之水，亦流汇焉，下流入武昌湖。又芦薪河，在县西北三十里，源出鹧鸪诸山，亦流入武昌湖。○埭沟河，在县北六十里，受漳湖诸流，连怀宁县境之沙滩，又东经石库渡，至皖口入江。

　　雷池县东三十里。源出宿松县界，东流二百余里，经县东南，积而为池，又东十五里入江。三国时，有雷池监，孟宗尝为雷池渔官，是也。其入江处，亦曰雷港，亦曰雷江口，亦曰大雷江。晋咸和二年，苏峻以历阳叛，温峤欲自江州入卫，庚亮报峤书曰：吾忧西陲，过于历阳，足下无过雷池一步。义熙六年，刘裕讨卢循，军于雷池，进军大雷，分兵屯于雷江西岸，先备火具，循自湓口来战，不胜，回泊西岸，岸上军发火焚之，循败走。宋孝建初，江州刺史臧质叛，使其党鲁弘下戍大雷。泰始初，晋安王子勋举兵江州，遣将军俞伯奇断大雷，禁绝商旅，又以甲士五千人出顿大雷，于两岸筑垒。明年，子勋将刘胡等军败，悉发南陵诸军，烧大雷诸城而还。梁承圣初，王僧辨等讨侯景，自寻阳东下，军于大雷。陈永定二年，以王琳军寻阳，遣军拒之于大雷，既而琳引军来攻，不克。今县城本名大雷戍，盖以雷江为名。明正德七里，流贼刘六等自黄州趣京口，道雷港，寻又自通州经雷港，趣九江，未几，复繇雷港犯金陵。盖雷港为滨江要防也。旧置雷港镇，有巡司戍守，兼置雷港驿。天启中，雷港为浮沙所塞，于是巡司废，驿移于华阳镇。

　　○杨湾镇县南三十里。有杨湾口巡司，今移司于东十里之急水镇。《志》云：南阳外有方公堤，达急水镇。明天启中，县令方懋德筑。○华阳镇，在县南十五里。《志》云：镇滨江，与宿松界沙湾角、毛湖洲一带，形援相接，向为奸盗渊薮，有官军巡戍。又新沟镇，在县西。县北又有埭沟镇。

　　西圩县东北六十里。周三十余里，堤长三千九百七十余丈，阔十丈，高二丈，圩中田三万七千余亩。《志》云：孙吴时屯皖口，得谷数万余，即此圩也。

　　附见：

　　安庆卫在府城内，洪武初建。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷二十七 

卷二十七
　　◎南直九

　　◇太平府东至江宁府溧水县百六十里，南至宁国府百七十五里，西南至池州府四百五十里，西北至和州九十里。自府治至京师二千五百九十里，至南京百三十五里。

　　《禹贡》扬州之域。春秋时吴地，后属越。战国属楚。秦属鄣郡。汉属丹阳郡。晋属丹阳、宣城二郡。咸和中，侨立淮南郡兼侨置当涂县，治于湖，后又尝侨立豫州治芜湖，后或治姑孰，或治于湖。详州域形势。宋为淮南郡。齐尝置南豫州州在建康之南，亦曰南州。梁末，亦为南豫州治姑孰。陈因之。隋灭陈，改属蒋州。唐武德四年，复置南豫州。八年，州废，改属宣州。五代时，南唐置新和州于此，寻改雄远军。宋开宝九年，改曰平南军。太平兴国二年，改为太平州。元为太平路。明初，改为太平府，直隶京师，领县三。今仍曰太平府。

　　府控据江山，密迩畿邑。自上游来者，则梁山当其要害；自横江渡者，则采石扼其咽喉梁山、采石，详见前名山，即府境形胜也。金陵有事，姑孰为必争之地。东晋以后，尝谓京口为北府，历阳为西府，姑孰为南州，而南州关要，比二方为尤切，地势然也。王应麟曰：太平，江津之要害也。左天门，右牛渚，铁瓮直其东，石头枕其北，襟带秦淮。自吴迄陈，常为巨屏。

　　当涂县附郭，汉丹阳县地。晋太康三年，分丹阳置于湖县。咸和中，以江北当涂流民南渡者众，乃于于湖侨立当涂县及淮南郡。隋罢淮南郡。徙当涂于姑孰，属蒋州。唐初为南豫州治，州废，以县属宣州。乾元以后，县属升州。南唐属雄远军。宋属太平州。今编户一百六十九里。

　　○姑孰城今府治。汉丹阳县地也。迫临江渚，商贾凑集，鱼盐所聚。东晋时，置城戍守，并积盐米于此，城南临姑孰溪，因曰姑孰城。咸和二年，历阳内史苏峻据郡叛，使其将韩晃等袭陷姑孰，取盐米。兴宁二年，桓温自赭圻移镇姑孰。咸安二年，桓冲为豫州刺史，戍姑孰。宋元嘉三十年，武陵王骏讨元凶劭，至南洲，降者相属，即姑孰城南也。又大明七年，校猎于姑孰。齐永明十一年，宜都王铿为南豫州刺史，镇姑孰。东昏侯末，萧衍前军至芜湖，监南豫州事申胄弃姑孰走。衍进据之，既而齐主宝融自荆州东至姑孰，禅位于梁。梁承圣初，王僧辨等讨侯景，至姑孰，贼将侯子鉴败走。隋开皇九年，伐陈，韩擒虎自横江济采石，攻姑孰，半日拔之，寻移当涂县治此。后因之。《志》云：当涂城旧跨溪水上，唐元和中筑，周十五里，东西置水门，曰上下栅。张舜民曰：姑孰溪旧经太平州城内。陆游曰：姑孰城在当涂北。今州城正据姑孰溪，溪亦名姑浦。《江源记》：姑浦口南岸立津，以讥行旅。是也。宋建炎中，郡守郭伟筑新城，减旧城三之二，限溪流于城外，西入江，后屡经修筑。宝庆二年，更置南北二水门，又增瓮城一。绍定中，复修城浚濠，环城为备。元仍旧址。明初克太平，既而陈友谅来争，城西南俯瞰姑溪，友谅乘水涨，以巨舟薄城，士卒缘舟尾而上，城遂陷。友谅败，常遇春驻守，乃改筑今城，南距姑溪三十余步，城遂完固。有门五，南面门二，左曰南津，右曰湖孰，东面曰行春，西面曰澄江，北面曰清源。城周六里有奇。

　　于湖城在府南三十八里。汉丹阳县地。三国吴为督农校尉治。晋太康二年，始立于湖县，属丹阳郡。太宁初，王敦自武昌移镇姑孰，屯于湖。咸和初，侨置淮南郡于此。宋大明六年，以淮南郡并入宣城郡，移宣城郡治于湖，又南豫州亦治焉，寻复为淮南郡治。隋省郡，又并县入当涂。杜佑曰：当涂城即姑孰城，于湖故城在其南云。又丹阳城，在府东北八十里，与江宁府接界。今为丹阳镇，详见前。

　　○采石山府西北二十五里，滨江为险。昔时自横江渡者，必道采石趋金陵。江津襟要，此为最冲。亦曰采石圻。《志》云：采石以昔人采石于此而名，其石突出江中，渡江者繇此登跻。今为采石镇，置采石巡司及采石驿。又南里许曰牛渚山，亦曰牛渚圻。俱见前名山采石。

　　博望山府西南三十里。亦曰东梁山，与和州西梁山夹江对峙，石矶北出，江流激射，亦谓之梁山矶。又名天门山，亦曰蛾眉山。详见前名山梁山。

　　白山府东五里。本名楚山，晋桓温游此，奏《白之歌》，因改名焉。登其上，则群山环列，江湖萦带，称为佳胜。或谓之蒲山。《南宋书》：大明七年，巡于湖，至蒲山。即此山矣。○黄山，在府西北五里，一名浮丘山。山有刘宋时离宫及凌敲台、怀古台，并浮图在焉。《志》云：凌敲台周五里一百步，高四十丈。又金山，在府北十里，昔时出铜，与金类，古所谓丹阳铜也。

　　龙山府南十里。桓温尝以九日与僚佐游宴于此，陈宣帝谓“郡之形胜，牛首北临，龙山南指”者也。《金陵志》云：山在建康西南九十五里，周二十五里，高百二十丈，稍南为九井山，相传桓温所凿。晋元兴二年，桓玄筑禅位坛于九井山北，即此。伏滔《北征记》：九井山五井已堙，四井通大江。

　　青山府东南三十里。一名青林山。唐武德七年，李孝恭等讨辅公┙败其兵于芜湖，公┙遣舟师屯博望山，复遣其将陈正通将步骑屯青林山，既而孝恭败公┙梁山之兵，博望、青林二戍皆溃。明初，太祖入和阳，元人置戍守于此。《志》云：山绵亘甚远，周八十里。唐天宝十二载，改名谢公山，以齐宣城太守谢眺居此。山顶有池及井，皆以谢公名也。宋郭祥正诗：重冈复岭控官道，北望金陵真国门。是矣。○石城山，在府东二十里，有石环绕如城，因名。

　　褐山府西南三十五里，临大江。亦曰曷山，稍东即东梁山也。唐光启三年，杨行密自庐州谋取宣州，州帅赵遣兵屯曷山，行密击败之。天复二年，冯弘铎据升州，引楼船兵袭宣州，杨行密将田κ帅舟师逆战于曷山，大破之。三年，田κ以宣州叛，行密使李神福攻κ，破之于曷山。张舜民《郴行录》：褐山矶在大信口稍西南，去芜湖县四十余里。是也。宋绍兴二年，命沿江岸置烽火台，当涂之褐山，其一处云。

　　马鞍山府西北三十五里慈湖港口。《江防考》：山至江宁之烈山三十五里，至江宁镇四十五里马鞍，而东北五里即江宁接界之慈姥山也。又望夫山，亦在府西北四十里。《志》云：山周五十里，高百丈，正对和州城楼。○横望山，在府东北六十里，与江宁府接界，亦曰横山，《志》云：即春秋时楚子重伐吴所至之衡山也。

　　○大江府西北五里。《江行录》：大江自繁昌县西三十里荻港驿入府界，与池州府接境，过县北，折而东北流，有宗三庙，为沿江要地。又东至芜湖县，去繁昌凡百里。又东北四十里为东梁山，又东北四十里至采石矶，又东北六十里即江宁镇也。梁承圣初，王僧辨讨侯景至姑孰，景将侯子鉴度南洲，于岸挑战，又以舟舟载战士。僧辨麾细船令退缩，留大舰夹泊两岸，子鉴之众谓水军欲退，亟出趣之，大舰断其归路，合战江中，贼军大败。《宋志》：郡滨江为险，牛渚、天门最为形胜，诚东南之巨镇也。

　　丹阳湖府东南七十里。旧《志》云：应天、广德、徽、宁境内之水，汇而为三湖，曰石臼，曰固城，曰丹阳，而丹阳最大，东西七十五里，南北九十里。其一支自芜湖县入江，又分为别流北过大信，经天门山入江；其一支接溧水县境，合诸溪港之水，北会姑孰溪，经府南北，过江口渡，又北过黄山渡，出抵采石矶，入大江。俗以芜湖之流为南股，当涂之流为北股。其上源详见江宁府高淳县。

　　姑孰溪在府南二里。自丹阳湖引流而北，合支流诸水，汇为姑孰溪，亦谓之姑浦。又西过鼍浦，经城南，谓之南洲津。又西北至府西五里之江口渡，复北经黄山渡，又北历牛渚、采石矶，至宝积山，入于大江。《志》云：采石之北，即宝积山，旧有取铜坑，因名。

　　大信河府西南二十五里。大江自天门山南酾为夹河，曰大信，下达采石入江，亦谓之南浦。刘宋孝建初，江州刺史臧质以南郡王义宣叛，与王玄谟相拒于梁山，质遣其党庞法起将兵趋南浦，欲自后掩玄谟，垣护之击破之。梁承圣初，王僧辨等讨侯景，至芜湖，景将侯子鉴据姑孰南洲以拒之。景遣人戒子鉴曰：西人善水战，宜结营岸上，引船入浦。浦即南浦。胡氏曰：今大信港也。《志》云：大信河自芜湖白岸湖分流，北过梅塘何，墓山之间，西过马鞍山，又西过大信下镇，会龙山港入江。今有大信巡司，亦曰东梁山巡司，置于府西南大信河口之大信镇。又匾檐河，在府西七里，亦曰古檐河，自大信河分流入江，亦有匾檐渡。

　　新河府北二十五里。亦曰采石。《河志》云：在采石镇西，牛渚矶东。宋庆历中，以牛渚矶控江流之冲，水势湍激，为舟楫害，乃开新河于矶后，南接夹河，北达大江，舟行遂得安济。○黄池河，在府南六十里，东接固城湖，南至黄池镇，与宣城县分中流为界，西接芜湖县河入大江。唐大顺二年，杨行密保宣州，遣将刘威等击贼将孙儒于此，为儒所败。又天复三年，田κ据宣州叛杨行密，行密将台败κ于黄池，是也。

　　慈湖水府北六十三里。《志》云：旧有湖，后湮，其余水流入大江。《江行记》：自建康溯江而上，过白土矶，入慈湖夹。是也。吴将笮融尝屯兵于此。晋咸和中，苏峻以历阳叛，庾亮使司马流将兵据慈湖以拒峻，峻遣其党韩晃袭杀流。咸康初，以石虎南游，分命诸将屯慈湖诸处。梁太清二年，侯景以寿阳叛兵至慈湖，建康大恐。明初，徐达等破陈友谅于此。《元志》：慈湖接江宁县界，有巡简寨，今废。○芜湖水，《志》云：在府西南八十里，源出丹阳湖，西北流入江。汉末，尝于湖侧置县云。

　　青堆沙在府西南二十里。或曰即青墩也。梁敬帝初，徐嗣徽召齐兵犯建康，陈霸先召周文育于湓城，嗣徽列舰青墩，至七矶，以断文育归路，寻为文育所败。《志》云：今芜湖县南有青墩河，亦曰青墩沙。
</div>
    <div class="pagination">
<a href="读史方舆纪要_page113.html">上一页</a><span>...</span><a href="读史方舆纪要_page109.html">109</a><a href="读史方舆纪要_page110.html">110</a><a href="读史方舆纪要_page111.html">111</a><a href="读史方舆纪要_page112.html">112</a><a href="读史方舆纪要_page113.html">113</a><span class="current-page">114</span><a href="读史方舆纪要_page115.html">115</a><a href="读史方舆纪要_page116.html">116</a><a href="读史方舆纪要_page117.html">117</a><a href="读史方舆纪要_page118.html">118</a><a href="读史方舆纪要_page119.html">119</a><span>...</span><a href="读史方舆纪要_page115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
