<!DOCTYPE html>
<html>
<head>
    <meta charset="UTF-8">
    <title>江南通志 - 第 128 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 128 页/共 731 页</h1>
    <div class="content">　　按察佘敬中墓在府城东北玉几山
　　镇远侯顾成祖墓在贵池县受二保顾氏虽徙江都子孙犹来此致祭明三百年樵牧无敢犯者今故冢犹存
　　给事陈敬宗墓在贵池县池口
　　副使舒仲诚墓在贵池县齐山
　　御史吴赐墓在贵池县西尧田
　　侍郎孙仁墓在贵池县西南上溪留佳山御史张廷瑞墓在贵池县西南桂山
　　员外周冕墓贵池县东金坑
　　员外李嘉祥墓在贵池县源头玉峯山
　　左布政李崧祥墓在贵池县源头王师村贡生李呈祥墓在贵池县兴孝乡黄连坑巡抚柯相墓在贵池县黄屯坂
　　通判丁旦墓在贵池县石都冲
　　徴士刘城墓在贵池县下清溪
　　国子生吴应箕墓在贵池县髙田
　　太仆徐谦墓在青阳县峡山南
　　佥事陈轾墓在青阳县北五里
　　侍郎汪墓在青阳县五溪西岸
　　副使柯乔墓在青阳县
　　府尹施笃臣墓在青阳县三井山
　　府尹施尧臣墓在青阳县三井山
　　都给事吴文梓墓在青阳县老田
　　少卿罗尚忠墓在青阳县
　　通政佘可才墓　郎中佘毅中墓俱在铜陵县响山
　　副都御史胡本惠墓在铜陵县
　　佥事陈孟晟墓在铜陵县羊山
　　左布政王一贞墓在铜陵县城山
　　佥事张辉墓在石埭县西桂家坦
　　郎中汤希闵墓在石埭县西金堂冲毕锵撰神道碑
　　尚书毕锵墓在石埭县陵阳山中峯顶谕葬知州苏琼墓在石埭县
　　训导洪仲遵墓在建徳县河西坂刘师塘按察使柯暹墓在建徳县北双河口灵华山叅政郑景曜墓在建徳县南
　　府丞檀凯墓在建徳县西阳田山
　　佥事陈谟墓在建徳县北象山
　　巡抚徐绅墓在建徳县绕山铺
　　侍郎李一元墓在建徳县陶山谕葬
　　大学士孔贞运墓在建徳县
　　尚书郑三俊墓　知府郑三谟墓俱在建徳县四都
　　副使徐廷宗墓在建徳县
　　左布政王应干墓在东流县吉山
　　国朝总兵曹曰玮墓在贵池县下湖西
　　知县岳申墓在贵池县齐山北申沔县人康熙中令贵池
　　提学苏汝霖墓在石埭县
　　太平府
　　社稷坛在府治清源门外
　　风云雷雨山川坛在府治南津桥南
　　勅建先农坛在府治东门外雍正四年遵建
　　郡厉坛在府城北【在县曰邑厉】
　　里社乡厉二坛在各乡保
　　关帝庙在府治演武塲雍正五年奉
　　防追封三代公爵春秋同日祭于　后殿
　　城隍庙在府治东
　　勅建八蜡神庙
　　刘猛将军庙俱在芜湖县北【以上坛庙所属县皆如　制】旗纛庙在建阳卫北门内
　　定江神庙在府城外采石山即水府庙南唐时建明封水府定江之神每嵗以八月十五日致祭
　　湖神庙在府城内　马神庙在府治湖熟门外火神庙在府城五条巷内
　　武安王庙在府治横山宋大中祥符间建酂侯庙在府公廨祀汉萧何
　　登勇将军庙在府治南门内清徳坊祀宋马进工山庙在繁昌县西十五里水口山亭旁祀晋何琦俗传琦仙去有丹井在山上
　　侯王庙在繁昌县东四十里石硊伏龙山祀唐许逺
　　杨察庙在繁昌县东南三十里新林铺大街察南唐御史督师至此卒
　　宗三庙在繁昌县荻港明初鄱阳之战死者数十万师还掷防防于湖遂为殃舟人多祭之江神庙在繁昌县三山镇
　　忠义祠在府治
　　节孝祠在府治【二祠所属县皆如　制】
　　丁孝子祠在府治慈姥矶上祀汉丁兰
　　谢宣城祠在府治青山祀晋谢朓
　　李太白祠在府治青山麓每嵗清明前一日致祭
　　虞忠肃祠祀宋虞允文嘉定九年建在牛渚山广济寺侧后迁于宝积山之西赐名英烈歳久废明景泰中重建后圯
　　国朝雍正八年知府李暲择于太白楼后辟地新之【附】明彭时修祠记【公讳允文字彬甫隆州仁夀人登绍兴二十三年进士姿貌雄伟慨慷磊落有大志而言动有则人望而知其为任重之器三十一年辛巳以中书舍人为督府叅谋军事时金主亮举四十万众南侵两淮兵将望风奔遁淮西节度使王权复弃和州走采石朝命李显忠代权且命公趣显忠权军并犒师采石公至采石权已去显忠未来敌众尅期渡江公立马指授诸将方畧列陈以待分布战舰于江中甫毕金兵数百艘已絶江而来直薄宋军军小却公抚将校时俊背曰汝胆畧闻四方立阵后则儿女子耳俊即挥双刀出殊死战中流官军亦以海防船冲敌舟皆半沉敌方遁即命追射以劲弓大败之明日复大战焚其舟三百亮气沮走瓜洲为其下所毙公还过镇江制将刘锜执其手曰朝廷养兵三十年一枝莫施而大功乃出一儒生我辈愧死矣及入对髙宗嗟叹谓宰臣曰允文公忠出天性朕之裴度也其见称于当时如此公没四十余年常平使季道传始为公立祠采石又三十余年沿江制使吴渊又为修祠立碑又数年知太平州马光祖逹士民之状于尚书省请庙额曰英烈其为人思慕又如此元时庙燬惟石刻存焉国朝景泰壬申太平知府李郁乃即故址重建之厯歳既乆日益頺今知府嘉兴施侯竒自即任以来节缩公羡屡欲改为而未果会御史临江张君斆按治至府复以为言张君许焉仍经画以佐其费广徳富民步祖一闻义以银百两来助遂购材兴工撤其旧而新之堂庑门牖防制严正肃公像于中列将校时俊等于左右又绘当时胜敌之状于两壁间张君请于朝令守臣每嵗十一月一日祀以少牢文武吏士陪班行礼盖采石实公建功之地十一月一日又其建功之时也自其建功之时至今成化辛卯已三百一十一年矣而祀典始正何其感人思慕之深如此哉方亮之临江也中外震动采石败军蛮万八千人皆星散无鬭志公立招诸将勉以忠义于是人心复合或曰公受命犒师不受命督战他人壊之公任其咎乎公叱之曰危及社稷吾将安避呜呼斯言也其出于忠君爱国之诚与惟其应机合宜临敌不惧忠义奋发足以感激人心用能以万八千之散卒破走四十余万之强敌其事亦竒矣哉挫强敌于既横安国家于已危扶社稷于将倾谓非公之功不可也宜乎后人思慕之不能忘欤】
　　范学士祠在府治忠节坊祀明知府范常明三忠祠在府治西祀许瑗花云王鼎【附】明祝銮考定三忠位次记【忠臣祠旧在庆城桥之东景泰间始迁于太平府治之西乃我国初勅祀本府知府许公行枢宻院判花公王公者也迄今许王二公祠如初而花公不预焉嘉靖癸未郡守傅公钥乃因其后之请增公之像而祀之位次尚未考定明年礼科右给事中底公蕴握符来守是郡谓国家之事莫大于祀人臣之义莫先于忠爰稽郡志及皇明开国功臣录宋学士景濓文集诸书得三公事迹始末为悉乃定其位以许公文臣且地主也宜居其中花王二公俱武将而花之功为最宜居左王宜居右皆南面焉于是祀典正而神灵妥矣二守冷公宗元邢公寰向公正通守林公希范陈公淳推官朱公在旸邑侯丁公洪闻而韪之值銮归自浙遂以记属辞弗获则受简而次第之按许公讳瑗字栗夫饶之乐平人元至正中两以易经举于乡皆第一歳戊戌冬我太祖取婺州公以儒士晋谒首説以收揽英雄扫除僭乱以平定天下太祖俞其言授博士留叅谋帷幄中寻命守太平则励士卒修城池抚黎庶而民以安焉花公讳云懐逺人元季兵乱公仗劔谒太祖于临濠竒其才而用之将兵畧地所向有功丙申六月立行枢宻院于太平以云为院判阶安逺将军王公讳鼎仪徴人赵忠之养子也忠从太祖渡江征伐有功授行枢宻院判镇池州赵普胜冦池州忠死之鼎袭其职复姓王俾守太平焉庚子闰五月丙辰伪汉陈友谅率舟师围太平许公借花王二公以兵三千拒战友谅攻城三日不下引巨舟泊城西南士卒縁舟尾攀堞而登城遂陷三公被执不屈死之后五年甲辰追封许公太中大夫髙阳郡侯花公安逺大将军安丘郡侯王公昭毅大将军太原郡侯立忠臣祠于太平命有司嵗时致祭呜呼太平根本之地也得太平而后天下响应焉此有商之亳四方之极也惟我太祖知之故委之股肱之臣而托以保障之任既而各以忠死正所以报太祖国士之遇也岂他觊耶顾乃褒忠之典即举于戎马倥偬之余首以为天下人臣劝非睿谟逺识灼知先务何以能此由是天下文臣武将闻风激各献其能效其荩共成鸿业复帝王所自立之地其在兹乎奈何歳久典讹乃至遗花公位次而弗之祀岂当时别有庙耶抑亦有他故耶不可知己顷者傅公既增入其像底公复考定其位而诸公皆赞成之例皆得书也故既叙其事畧复繋以诗俾刻于石庶来者足徴云其辞曰于皇圣祖秉东驾风鞭霆乗飞龙海防豪俊蓊云从伟哉太守与将军展也允武复允文控制上游净妖氛长江浩浩天堑成屹然万里金为城仁绥义正僭乱平伪汉匪茹扬防来呜钲撃鼓轰如雷我军视之维婴孩熊罴三千森若林旌旗蔽空白昼隂大战三日同一心钩援蹑蹀力弗支执我不屈我死之飘然上征叩玉墀睢阳厉鬼今若符彭泽与帝为先驱舳舻煨烬贼乃俘帝心追悼恩礼优金书煌煌封列侯爰始庙祀垂千秋歳时将享洁牲牢鼓我笙簧撃我鼗神不来兮心忉忉神之来兮驾虹霓祥烟氤氲风清凄江涛不起无鲸鲵神之格兮俨冠裳绾符带劔颀而长啜兰羞兮饮琼浆神之去兮靡少停流为河海烂为星蹇余延竚瞻仪型帝隆典礼维劝忠匪忠匪臣曷以庸于赫我公昭无穷】
　　陶学士祠在当涂县东街祀明陶安即安故宅梁文孝祠在芜湖县升平桥东祀萧统
　　李卫公祠在芜湖县赤铸山祀唐李靖
　　忠臣祠在芜湖县东南七十里祀宋叅军陶居仁
　　张状元祠在芜湖县长街巷内祀宋张孝祥海忠介祠在芜湖县城外祀明海瑞
　　陈通判祠在芜湖县察院东祀明死事县丞陈一道
　　烈女祠在芜湖县儒学西祀烈女詹氏
　　邓公祠在繁昌县东门外祀明知县邓一儒王公祠在繁昌县东北祀明知县王柱
　　贞女祠在繁昌旧县镇祀烈女张仙真
　　烈妇祠在繁昌县朝阳门外祀生员方鸣蛟妻洪氏
　　三国吴景帝定陵在府城东凌家山景帝讳休权第六子也
　　南北朝齐和帝陵在府城北黄山和帝讳宝融明帝第八子禅位于梁世传岳庙行宫基即其陵也
　　汉班超妻邓氏墓在繁昌县黒沙洲有碑
　　三国吴刺史陶基墓在当涂县横山麓地名陶墓门宋淳祐间墓碑犹在
　　将军黄葢墓在繁昌县十八都近墓号黄墓渡
　　晋刺史陶璜墓在当涂县六十五里
　　太守陶回墓在当涂县小朝山下
　　陶如海墓
　　陶登墓并在超域有碑其碑隂云父子相继为忠孝墓
　　大司马桓温墓在府城南十五里青山北
　　蜀太守毛璩墓在府城南七里尼山圩宋大明中遣祭桓温毛璩墓
　　刺史杨亮墓在府城东十五里泊山南杨震七世孙碑隂有故蜀将吏五百人名
　　殷仲文墓在县南十五里
　　唐翰林李白墓在府青山西北麓【附】唐范传正新迁墓碑畧【公名白字太白其先陇西成纪人凉武昭王九代孙也父客不求禄仕夫人夣长庚而生白天宝初召见于金銮恩遇无比遂直翰林既而上疏请还旧山晚嵗渡牛渚矶至姑孰悦谢家青山有终焉之志盘桓利居竟卒于此传正早于人间得公遗篇逸句吟咏在口无何叨防恩奬亷问宣池按图得公之坟墓在当涂邑因令禁樵采备洒扫访公之子孙欲申慰荐凡三四年乃获孙女二人召至郡庭进退闲雅应对详谛祖徳如在儒风宛然云先祖志在青山遗言宅兆顷属多故殡于龙山东麓地近而非本意坟髙三尺日益摧圮力且不及无如之何闻之悯然将遂其请因令当涂令诸葛纵躬相地形卜新宅于青山之阳以元和十二年正月二十三日迁神于此遂公之志也西去旧坟六里南抵驿路三百歩北倚谢公山即青山也天宝十二载勅改名焉余作新墓铭輙刻二石一寘于泉扃一表于道路亦岘首汉川之义也】
　　李淳风墓在芜湖
　　主簿贾岛墓在府城南二里省庄圩唐郑谷有诗云五字与八韵俱为时所先幽魂应自慰李白墓相连
　　宋安抚使陈规墓在府南姑孰乡青山之北编修李之仪墓在府东北十五里
　　郡马孙徳昭墓在当涂县博望乡丁葛村承直郎孙应成墓在当涂县甑山北
　　太守石禹勤墓在芜湖县丹阳乡黄庭坚题墓赠宣义郎石天麟墓在芜湖县丹阳乡米芾题其墓曰宋故死节之士芜湖石君墓
　　太常丞石待问墓在芜湖县南二十里丹阳乡黄庭坚题其墓
　　叅军陶居仁墓在芜湖县东南二十里移风乡□难归葬于家
　　士韦许墓在芜湖县治前数十歩
　　元张飞卿墓在当涂县翠螺山麓飞卿镇采石殉难葬此
　　完顔权墓在当县东南凌家山
　　十女墓在芜湖县东四十里徳政乡丁月娥率诸女死难合葬一塜【附】元戴良记【月娥者西域人也军职马禄丁之女芜湖葛通用之妻自防贞懿婉柔蒸蒸孝友长益小心敬顺谨饬不怠其归葛氏葛家之冢妇卢方掌内政月娥事之如事姑待诸姊从女皆有恩卢大喜日率诸妇诸女诣月娥请曰某承姑绪言命主中馈佐蒸尝然惧无以为隂教倡敢以诸妇诸女属之姊惟朝夕谕诲必有济于是阃以内皆秩然由于礼纯然化于正上诏下唯号为徳门已而南北兵起卢谓郡有城郭可依兵衞可恃仍属月娥擕诸妇诸女至郡郡有儒士张纲中者与葛有连遂僦其屋以居无何沔冦奄至城失守月娥慨然曰吾簮缨家女何忍见犬豕耶即抱所生女赴水死诸妇诸女咸愕然相顾曰母尝导我以礼闲我以正今临难背去尚得在世称人乎自长及防及婢媵凡九人皆争相入水无敢后者事稍定家人匍匐问状刚中为物色得其尸时大暑已七日月娥顔貌如生而手所抱女犹凛不可夺余亦相挽尸水中久而不泛见者以为异父老怜而语之曰十人死既同葬不宜以异处遂择故居之南黄池里为开大圹瘗之题之为十女墓】
　　明孙富十墓以行军叅谋佐太祖取太平卒于军诏赐城南周家山以葬
</div>
    <div class="pagination">
<a href="江南通志_page127.html">上一页</a><span>...</span><a href="江南通志_page123.html">123</a><a href="江南通志_page124.html">124</a><a href="江南通志_page125.html">125</a><a href="江南通志_page126.html">126</a><a href="江南通志_page127.html">127</a><span class="current-page">128</span><a href="江南通志_page129.html">129</a><a href="江南通志_page130.html">130</a><a href="江南通志_page131.html">131</a><a href="江南通志_page132.html">132</a><a href="江南通志_page133.html">133</a><span>...</span><a href="江南通志_page129.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
