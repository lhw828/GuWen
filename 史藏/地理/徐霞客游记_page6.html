<!DOCTYPE html>
<html>
 <head>
  <meta charset="utf-8"/>
  <title>
   徐霞客游记 - 第 6 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   徐霞客游记 - 第 6 页/共 13 页
  </h1>
  <div class="content">
   十五日东渡南曲小溪循东流有岩在路北遇百感村僧言村氓未得州命不敢缚筏乃返至琅岩东北观枯榕江三分水北为龙巷村北渡溪东随所分北溪入山隘水东潜入穴憩涯上西向洞者久之
　　十六日黄君命人送游水洞
　　十七日复以银烛赠予凡留向武者十六日岩洞竒胜详列于左
　　向武石峯其洞甚多予所游者七为百感洞东洞下洞后岩水洞为琅山洞下洞为龙巷村东北江流所入之上洞其过而未登者三为琅山东北二里中江坠穴之上髙崖南向洞为琅山东南二里南江所绕独峰西南向洞为州东北巨峯南向洞洞在红崖峯北其闻而未至最以竒著者二为向武西南三十里上英峒界吉祥洞洞前后通明溪流其间又东南二十里风辇洞共十二洞云
　　枯榕江即州北大溪自西南境东经北岸寨抵向武北龙巷村前江东石峯一枝东西列江当其西垂分为三北支东循石峰北入峡为正派东循石峯南者为中江南支直东南流田塍间为南江入峡者东北五里山势四逼东捣入石穴中北透其下为水洞循山南者忽下坠土穴亦北通百感洞南行塍间者东绕平畴间两独峰南又东抵隘门岭西麓北折直趋百感东洞下稍东入峡亦下坠土穴北入百感三流分列石峯西隔山岐壑皆复合百感一岩内北出为大溪始东北流经土上林县之刀村入右江
　　百感岩在州东北七里岩西南即分水横列山中江水所由入者东南即隘门岭北而屏于东南江水所由折而北入者西北即岩背环为龙巷村东入坞北江水所由下捣者东北乃此山后门绕为百感村众江合于岩中北出者此岩外四面也岩则中辟于山半南通二门一前门一别穴皆隘北通后门甚拓而北面层峦阻閟不通人间自州来必从南门入初抵山下东北扳级上仰削崖髙数百仞杙木横栈同云气出没西上危梯三十级达崖半得坪一掌东縁崖端石级左为东洞道入正门则西践栈栈濶二尺长六七丈石崖上下削立无少痕窦虬枝古干倒悬上辄就之横木为杙外借树杪而内者则凿石壁架长木梁其上削短枝铺之又外就垂藤为鏁索资人移践栈上悬枝外时时下窥絶壑竒险甚剧栈西尽又北上悬梯十余级入洞前门门南向髙三尺五寸濶半之仅容伛偻入下丈许中平石柱四环为一室旁多细穴延光外烁宿火种于中爇炬由西北隙下下悬梯三十级底开北夹上益峻梯脚一小穴伏壁根南透出亦明室一围在前门下层当悬栈下由北夹入路西穴平坠深不测乃循东壁行西壁下洼穴益多斜倾西坠深入可下通水穴然流沙圯泻不受踵由夹东又北过一隘下悬三十级底复平旷石纹粼粼俱作荔枝盆其西悬乳委蛇扳隙入如穿云叶稍北转西上望微明蹑沙坂从之透隘西出则南北髙穹赫然大观此处内抵西南为偏门外抵东北通后门长四十余丈濶十余丈高二十余丈皆倒垂乳柱纷纭无虑千万纪两旁悬台凑室楞榭纵横覆殆无旷隙由东崖跻入西南洞底上层龛龛西则偏门光自顶射照耀幽壁扳峻峡西上达偏门门西南向颇隘下临无地惟树杪丛杂沈叠石间岨嶂悬截不辨其处为前山为后山也西龛既穷仍东北下趋后门门东北向髙二十丈门外两旁石崖直坠山脚为水洞门门内洞底中陷亦直坠通水洞陷处径一丈五尺周围如井井北巨石东西横髙洞内者五尺当门为之阈由井东践阈北上踞门之中内观洞顶目厌云物外又下俯絶壁立重渊破壑中采色艶絶此阈内井外峡下透水门正作一架空石梁第势极崇峻无从对曯耳阈东透石隘东北下磴倚絶壁壁石皆崆峒树根穿隙怒发磴断处间横木度下半里下半感村余胜犹摄目不得合西来第一无以易之也
　　百感东岩在百感前门东由栈东危崖端縁石痕一缕东数十步得洞门亦南向内不甚深然髙爽窈窕石备五采诡裂成形峡中东入三四丈辄北转石特中峙逾隘进渐昏黑中又南北成峡深十丈底平上峻北尽处多巨柱回环其外通明跻级北上一窍欹侧东透仅纳天光由窍内北转又连辟二室一室中通外障乃由此北达者一室则北尽东向先入中通室西隙俱旁环东亦多锁穴外彻纷光缀引北透一隘达北室前虚敞髙门门东临絶壁矗笋中立北复有悬崖倒垂外下闻水声潺潺则南江北转至此由其下入穴室内西壁羣乳环为小龛皆编竹架栏疑昔人栖隠所
　　百感下水岩在百感洞后门下百感村之南百感有内外两村山从百感洞分两界北向回环下成深坞水出岩为江曲折北去村界于其间源濶水沃中丰腴产洞在内村南二百步门东北向上即后门也水自洞出前滙为广潭溢两崖石壁倒挿水底道从潭中浮筏入洞顶飘渺似出云表不意乃向所凌跨处洞内两壁排空南向入潴水甚深西壁一木梯悬嵌石间东壁石隙中拓有庐架絶顶而石壁削悬二十丈无可扳跻闻缚梯可缀壁上入洞十余丈壑穷上峡悬透遥眺西南峡窦深入处日影动下峻不可及又不知所通为山前为山右也下壑石根挿出水面无内入隙水由下泛溢出其中众水交合处尚崆峒内扄歴古竟无问津者返筏出洞从门外潭西蹑崖登门左壁透峡上亦辟岩一围东向下临前潭右瞰洞水前眺对崖旁窦纷纶可横木跨洞门度也
　　百感前下岩在百感洞前门下路西坑腋间门亦南向髙拓如堂皇中多巨石磊落后渐下值水涨时山前水亦自洞外驱而入今乃无滴沥洞东北隅进峡上透隙光下皆重石嵌累数石下窥其底水渊然涵深窦石辄浮缀两崖间遂不得循隙下架空入亦穷惟倚石内望西北峡尽处亦有返照光隙长且狭倒影浮动壁间亦不知所通为山前为山右也
　　龙巷东北坞上洞在州东北七里即百感西崖道由龙巷村东入山北折成坞枯榕北支大江分捣坞中崖回坞絶乃东坠穴洞正临其上门西向左右皆危崖下临激湍都无入径由其北扳线纹践悬壁入上下云芝叠发东进五六丈后忽烘然中暄殆无霜旦又三丈北转渐上稍隘又三丈止中亦丰悬柱不及百感林立下有丸石圆洁胜珠散布坡坂间坡坂上纹皆粼粼绉鳞次簇边隆起中洼圆珠堆嵌纹中无恒河沙数
　　琅山岩在州北半里形正如独秀始见西向门三叠不知登道反在东峯半余至州黄君始命缚梯通栈扳东麓危梯数百级入东洞门豁然髙敞门以内分三径北径平开一曲即透北向门直瞰龙巷后北山大溪西来界其中抵横列峯西三分之北面峦岚溪翠逺近悉揽南径反从洞门内东折出外复豁然即东洞门侧窍也一石屏横断故假内峡中曲达其内下有深洼循深洼上层南入峡跻渐隘石梁上横跨透梁下再上峡南尽东壁开穴空延纳倒影西窍髙穹南透出为南洞门前正与州东北巨峰对屏立当前不知其下乃通行峡也由西直入者髙穹旁拓十丈后即侧堰曲房为隘门然其上盘益穹当隘处亦上裂成峡髙耸尤剧透隘门西出堂西辟光明四溢以西洞门髙敞独甚也堂左右分嵌楼龛至洞门石阈髙阻透窍出始俯瞰门下崖穴层接如累棋已出西望第三门最上下即为中门坐其上倒树外垂环流下涌较南北门为最畅
　　下洞即在琅山西麓门西向东之三丈余辄止仰其上层穴竞开悬崖顶凡叠门两重予初至此望之深苦不上通明日又至亦不知上层可由东达并不知有东洞可级也既而由南峡往百感出山之东囘望见梯已蜿蜒垂空始知上洞由东入但无通中洞道耳
　　向武多何首乌生石山穴中有大至五斤者予于州以十二钱得三枚重约十五斤土人皆以为马梹榔云十八日始别向武向州东过红石崖下直东即出东隘可五十里至旧州又三十里为刀村又三十里为土上林县予从镇逺道乃南入山五里南逾石山脊亦置隘门曰峺腋下岭入土山峡东南二十五里宿铜槽村十九日晓起半里过宁墟从南峡去抵天灯墟闻有营怀洞乃龙英分界为左右二江脊东十四里饭龙濑村地已镇逺属初至村遥见屋角黄花灿烂以为菊疑无此盛逼视之乃细花丛丛不知其名又见白梅一树折之固李也黄英白李错红霜叶中亦仲冬一竒景东十七里又与石山遇循南崖入崖上石窦歴乱下累石属南山傍崖设隘门南北两石山复峥峥立共一里抵镇逺州州属太平府在郡东北二百里
　　二十日镇逺东一里出石山隘东北六里山峡开东西界俱深木宻藤防障不辨土石北七里东逾土山岭共二里为镇逺佶伦界东四里宿佶伦州
　　二十一日东南二里有岐西南溯大溪乃结安养利大道为佶伦入郡者正南一里东折入土山峡其处西为镇逺州来所逾石峯峭聚如林东为土山自佶伦北南绕而西遥裹西面石峰中开大坞亦自西南转北去东三里登南岭巅东望盘谷东复有石山遥列自东北环自西南逾岭东南四里一村倚东山麓为都结旧州其站夫絶黠诡与佶伦互委往返者凡五日乃散步村前东随溪入山峡里余水西南转坠深峡中东峯崖下有两洞南向东洞颇寛邃一圆石界门为两右门为大右入深十丈髙三丈濶如之后壁北转渐隘黑而中若穹然无炬不能入出从左南扩复分两岐一东北一东南皆不深然明爽透彻有上下旁穿者上则青石穹覆盘旋竟尺圆宕宻布无余地又黄石倒垂其间纹色俱异此中一异境也
　　二十七日夫始至从旧州东北七里上一岭岭畔多丛木木中行岭上者三里林木少断处下瞰左右旋谷中木合叶阻飞鸟不能堕下一里木山尽黄茅弥望东十里逾二岭得一平脊东从岭北行渐入丛木出山南又度一脊南望皆石峯排列东南一峯尤峻出众峯上过脊稍下辄东上直造前所望东南峻石峯北始东南下一里半及坞底两崖壁立丛木沈翳循水穿峡一里峡流南滙成陂直潄峯足又一里始东南出峡东十三里都结州治倚南山麓土守农氏求余作两院申文留饮三日
　　十二月初二日乃行东五里一石峯东峙峡中先是南北两界山自州西八里即排闼而至至此则东石峯中峙坞始尽由石峯北东走北坞十二里复穿山峡峡甚逼石骨棱棱刺人趾不堪着足出峡路忽降而下已复南转石壑中髙下乱石共三里山渐开路左石穴曲折坠成两潭清流中潴心目怡霁东折五里北渡西来溪溪水穿石壑中路随之水石交乱从溪北转入北壑共二里水复自南来又渡之东东一里水复自南而北又渡之乃东向出峡忽坠峡直下者一里下山是为龙安界亦为太平南宁两郡分壤处乃知都结地直在西山顶也北溯溪一里得岩村居民始有瓦房髙櫈如见汉仪矣南行六里抵西界石山下峰皆尖若卓锥岩有中空者行石山下嵌石中南四里乃循东界土山东南五里宿巴潭村黄姓家
　　初三日东南逾土山共三里溪自西北石山下东来防防有声南随溪一里西南平壑大开西界石山至此南尽而石犹未尽于是平畴曲塍中怪石森森佹离佹合高下不一流泉时潄之环以畦塍使置一椽其中石林精舍胜无敌此者行石间一里得村曰把定东北六里至隆安县县城在右江西南岸予前至南宁入郡堂观屏间所绘合郡图此县绘右江北故余自都结来以为必渡江邑抵邑至此乃先邑后江非身游其域则县郡图殊不足凭也地多巨竹径尺余土人以为牢栅妇人每担四竹筒汲于溪筒节长至四尺县北关外为巩阁右江自西北来经阁下东去江涯深峭遥望竟不之见涯下得南宁舟期明日发
　　初四日舟忽改期初八日遂以初五日定担夫为步行计
　　初六日夫至始行出城南六里土山南尽一石山如锥中央立南六里又抵一石山下山自北遥望若屏列近循其西麓愈见平展已绕其南复东向三里山忽前东西两壁前环中央则北壁后逊皆削崖布空三面围合南独缺前复有土冈横接两峯尽处为当门阈焉先按百粤志记隆安有金榜山合沓成城至是心异其山问之皆不知所谓金榜者问此山何名曰石岩山也北半里逾土冈下直抵北崖脚东崖上两裂透壁光若日月髙悬又望西崖顶裂罅层悬叠缀嵌空天半乃先从北崖麓入一门门南向嵌壁可层累上内不甚寛而外皆叠透连跻二重犹飞轩下临爽朗可憩左转一罅西裂最深直自崖巅及麓底扳夹缝仅可胁肩上乃下趋西崖悬扉门东向仰眺皆崇崖莫跻惟北崖有可扳线痕乃逆上两盘短峡下复上始凌洞门门以内隙西北穹起门外隙直从崖麓坠下峡深数十尺前巨石立掩之故自下望祗知崖石悬立不复知内有峡也然峡壁峻削俯不能下欲扳入门内隙亦倾侧难措手内窥渐暗于是从旧法扳縁下南出大道过路左鱼奥村村人劳予曰游金榜大洞乐乎余始知金榜即此山亟问大洞云何曰是山三面环列惟西面如屏大洞在前崖后髙峰半中辟四门宏朗灵透予乃悟所游者为前崖小洞尚非大洞也东南七里右江自北来随之南下抵江畔一水西自石峡中来注水亦深广可胜舟但峡中多石不能入耳下有渡舟曰龙塲渡渡溪东南二十六里至那同村宿
　　初七日东南三十七里抵平陆村已为宣化属暮黑行四里至那吉土人呼为屯吉云
　　初八日二十三里至宋村即来时左右二江夹合处南面临左江为大果湾宋村正在两江夹中寔即古之合江镇土人莫存其名矣东一里即右江口路从东北一里半渡右江南望两江合处在半里外正犹前日舟过右江口内望此地也渡右江东北四里雨阻王宫村初九日淋漓雨中仅行二十三里煨湿木爇衣罗氓村初十日东南十五里至南宁崇善寺闻静闻永诀事殁在九月二十四日酉时止隔余行一日也寺僧引至窆骨所拜哭之南顾桥上顾奴行李适至遂寓城外梁店一别南宁已七十五日矣




　　徐霞客游记卷四上
　　钦定四库全书
　　徐霞客游记卷四下
　　明　徐宏祖　撰
　　西南游日记六【广西】
　　十一日余在南宁行道莫决闻静闻讣音必窆骨鸡足山遂至崇善寺拜拣骨起置大竹撞间北取庆逺府由黔入滇道
　　十九日乃行以积日雨阻今始得夫也出南宁朝宗门东北六十里至施湴驿
　　二十日由施湴驿东北十七里为韦村朝着山负扆列村后按郡志东八十里有横山髙险截横江即此山南走截江特立者也宋置横山寨为市马所又十七里溯流入山峡峡东处截塘堰水两崖山甚逼曰关山土人又名为山心按志昆仑关在郡东九十余里必此地无疑然土人皆谓昆仑关在賔州南谢在杭百粤志亦谓在州南十里按在賔州南者乃古漏关非【昆】仑关也世因狄武襄驻賔州以上元飨士夜二鼓破昆仑遂以賔州古漏当之而今在南宁者皆以昆仑为关山在賔州者又以古漏为昆仑若昆仑果去賔州十里则两军已对垒武襄十日驻饮二鼓起破之及曙反不足为神竒矣又十五里抵长山驿又十里宿里段墟
　　二十一日北十里东入一隘门门以内属賔州为柳州南宁分界处土人名隘为界牌岭又指为昆仑关按志昆仑为南宁地去郡东九十五里此与賔州分界去南宁已一百二十里今经行者见其处有隘遂以昆仑当之故西事洱云昆仑关不甚雄险其上多支径欲守昆仑须慎间道亦误谓此也又十六里小水自南来东渡之为上林县境自界牌岭至此皆属賔州独此水东又为上林属以上林思笼一驿孤悬其中也过桥东北升陟冈陀四里抵思笼其地东西南皆賔州境惟西北五十里达上林驿南面曰髙尖山北面崇山并障东曰北斗山西曰晒麯岭遥山层叠正西者曰陆防山溪自界牌岭东北至此扼于北山遂西南去惟陆防隔于溪西也由思笼东下坞南北皆崇山逼夹乃髙尖北斗二山东垂也东二里半至二山度脉脊水遂分二派脊东北者入都泥江西南者入右江为黔郁两江脊逾脊随水行峡中峡甚束半里稍下复为賔州界盖賔州之地东西夹思笼一驿于中属上林南界者横过仅七里耳既下山愈逼路益东转已越髙尖山东麓按志賔州南四十五里有古漏山古漏水出焉其关曰古漏关当即此地然土人无复知者随水东北出峡三十里至山口溪北山东尽溪南山亦渐东南转其东平畴齐望天岚空豁万山扼塞中乃有浩荡区东可十五里至賔州州在平楚中谢肇浙谓昆仑在州南十里此何据也余取三里道从山口北渡溪二十里至公村
　　二十二日北越山七里西望双峯峻极云表者大明山也山在北斗山西北为上林武縁分界北渡大明山大溪共八里登思落墟西北二十五里至开笼山一名鸡笼由此西二十里可抵上林县余自隆西岭入土山崇卑不一皆壤阜无片石至此复睹峥嵘面目矣北入石山峡中山千百为羣离合竞变有分三岐者东岐大而髙中次之西岐特鋭细若竹枝诡态尤甚有耸立众峯间卓如簪笔者如此者五里北至洋渡大溪由上林西北崇山中东流至此直逼溪北石山下又一溪北自三里山峡中南向入大溪二流合其溪愈大循石山东抵迁江入都泥江焉舟渡北山下稍东溯南来溪西岸入峡十里峡复大开四山为大坞一峯当坞起平畴中道经其西北三里度桂水桥水自西北潄崖南崖瞰溪临桥上又二里抵三里城城建于万厯八年设参府移南丹卫于此以镇压八寨云
　　三里东西皆石山排列自后营分支南下中有土山一支至此尽参府即倚之建牙城久頽且无楼橹镇江陆参戎镇此六年増缉雉堞创三门楼南门外又建南楼壮一方形势又前则东西二溪交于滙水桥俱发源后营东西谷西大东稍逊合而下洋渡而独山岩又中峙为下流钥前又有独山村之山为钥第二重
　　三里四境南逾洋渡抵鸡笼山共二十里北过后营抵分脊岭共五十里东抵周泊隘共二十五里西抵苏坑共四十五里纵横皆七十里名三里者以昔为贼踞王文成平八寨始清出之编户三里一曰上无虞二曰下无虞三曰顺业里曽置凤化县随废设卫与参府镇之田粮初输卫后收归上林县民以不便复纷纷议归卫矣
　　三里以洋渡为圣门李依江西自上林大明山发源东至此横为洋渡渡南石峯杂立若建标列防渡之北则石峰回合中开一峡小江自北来南注洋渡下流即滙水桥下合流水也溯小江入峡宛转石山中北数里两界山渐拓平畴中开独山村界其中一石山中立西溪为外案又有独山岩为内案北面石山愈开土山自北来结为城治其东西两界石山回合如抱愈逺愈宻殆天成石郭盖西来巨脊髙峙为大明山分支东走绕苏坑南北者为西界障又北转东抵后营乃中抽土山一支直南四十里结三里城其分支东度者又南转环绕为东界障故周泊苏坑两地为三里东西腋正中与城治相值其处东西最拓由周泊而南渐转渐合至洋渡西向临溪则青狮庙后崖也苏坑南下亦渐转渐合至洋渡东向临溪则白崖堡东崖也二崖凑于洋渡为三里城之前门
　　东西两溪俱在两界石山内土山北自后营盘伏来两源遂夹与俱西界者南至罗墟北又合一西来水曲折绕城西抵石村并泛塘水东南出滙水桥下合东溪东界水南至琴岩东又南出琴水桥合一东来水曲折抵东南石峯下又穿流山峡中乃西出合西溪二水合而南潆两独山又南注洋渡东并大江东去西北峡即洋渡东北峡为青狮庙后崕
　　仙庙山在城西四里西面石峯之最近城者石峯中悬三面陡絶惟从西南坳扳崖上则三里四际尽在目中昔有村氓登山采樵遂仙去土人庙祀之
　　汛塘浮石在城西五里汛塘中汛塘者即仙庙山南坞也自仙庙山前西接佛子坳坞中塘长数里水涨时洪流漫衍巨鱼逆流上土人利之故障为塘而不亩其地当塘之中有石壑一区上浮如败荷覆叶支撑旁偃中空漏水一潭绕之石踞其上去水不及三尺极蜿蜒分合势西北里许即汛塘村村倚北山下
　　汛塘后坞石洞在城西七里西山东来过佛子岭分为两支一支直东为汛塘村后峯一支北转为韦山二山东北又环成一坞东以仙庙山为前障中有支峯对其麓一洞东向前隔水内望甚深中可容千人所向东峯上亦有西向洞髙悬嵌侧皆翳沈莽中俱未及登韦洞在城西十里韦村西由汛塘逾佛子岭北其道近北由罗墟转石山嘴而南道较逺五里其中羣峯环绕内拓平畴小水自北趋南分流石穴去惟北面石山少开亦独峯中峙为之标韦山中悬东南直北向对之函盖独辟山水皆逆捍洵世外丹丘也数十家倚山北麓以造楮为业栖舍累累髙下层嵌石隙望之欲仙西即洞门亦北向初入甚隘暗西南下数步透出石隙忽穹然髙蟠内朗四际博通顶有悬空穴天光倒映正中堕北向跻石上乳柱前排环一平台可布几席拾级南下滙泉碧黛中用周村汲平台前西多森列柱幢盖纵横文采莹润东则怪石磊落如狮象交踞不少相下内复可左右深入秉炬由右西向入北跻半里转一窦返三里虽多岩谷固当以是岩冠况岩外村居又擅桃源谷口之胜乎
　　佛子岭北岩在城西七里汛塘村西佛子岭者石山分支东出为汛塘仙庙诸峯岭界其间石骨嶙嶙逾岭北下韦村西坞水南流抵其麓倾入洞洞门北向甚豁中回环成潭潭水际四壁时久齐溪壑涸入无涓流潭中潴水特澄深不可测潭四周石壁无隙闻其南隙伏水下大潦从北下撃洞满不能容则跃出于山南崖门右穿旁窦南抵潭东涯上一石髙防潭旁上悬洞顶不及尺若鹊桥坐瞰深潭桥石下更悠然也
　　佛子岭南岩门南向前有石涧天成若槽桥横其上时涧中无水即由涧入洞洞外髙岩层穹侧裂不能宏拓北入洞仅受一人中渐黑而光洁类琢磨者入颇深即北洞泄水道水盛北洞中满水从下反溢出激涌势壮故洞与涧皆若磨砺以成云
　　佛子岭西北岩去佛子岭西北一里门东向韦村西坞水自北来又分流一涧西抵此洞前穴地坠洞乘水上临外门危朗入可三四丈辄止洞南又一隙倾侧下下渐黒转西南向无炬出闻下与水遇循水西南炬行即透出后山乃知此村水坠穴山透腹与向武百感一辙也
　　琴水岩在城东六里琴水桥北中支土山东南尽处也东溪自北来环山东土山既尽独露石山一拳石参差层沓山南亦有村数家洞在村西山半门南向初入洼下北进数丈秉炬逾一隘西转始穹然中髙西透明穴上垂柱缤纷当明处平石濶三丈卧洞底可攀憩跻西穴出则山之西面也下山仍转出山前骑周玩之洞前稍下又东开一洞门亦南向村人以为积薪寮北又开二岩上下立上者托重岩苦无径下岩多潴水然亦不能与前通也
　　周泊隘在城东二十五里东界石山脊也隘当脊中南北崇崖髙压东逾隘即迁江境其东北石山内为八寨之罗洪洞东南石山内为马膓洞地无居民皆巨木独山岩今名砥柱岩在城南四里此地有三独山皆以旁絶附丽得名一在溪东岸与东界石山近一在此山南五里障溪而东环之独此山髙正当中立与向武琅岩絶类省中独秀无此峭拔透达也岩当山腹南北透南门尤髙迸前有巨石自岩顶分跨而下界洞门为两正门在东偏门稍西南皆有古虬藤倒挂其上每轻风揺曳香翠欲流岩中合掌起髙数丈濶一丈五尺平通山后者五六丈南北彻眺众山无不罗列出北窍上飞崖倒覆又分窍西透亦北转通一门内架阁两重上穿圆窍人下窍行若透桥出又辟西向洞一洞四门相通小峯乃出此殊幻惟东面不通而崖外一门东向西入深数丈是又分门立户者
　　小独山岩在城东南五里与砥柱东西夹溪立自砥柱东望似此山偏傍东界自此山西望又似砥柱偏与西界近平中望之两山去东西界各悬絶等也山小于砥柱尖鋭殊甚极似一浮屠中立下亦通一门石外跨西透小隙上悬崖侧峙平石为台上陡絶处有洞南向极深若能阶梯上亦异境也游砥柱日独随一骑浮江并尽此胜
　　砥柱岩西峯水岩在城南四里有峯兀突砥柱西髙不可砥柱回列倍之上冒下削其淋漓痕俨若黄熟香片侧立南多空裂成门北麓洞北向两崖合掌上并内深杳有光南透若甚空洞第洞口潴水溢两崖不能入策马渡水水多乱石不能前
　　堡北岩在城南十二里巨堡北堡南去洋渡仅三里洞门东向深六丈洼下不能深入
　　独山村西北水岩在城南八里大道西门东南洞口危石磊落欹嵌正倚西山下中窅然沈黒竟不得入白崖堡南岩在城南十六里由洋渡北岸西溯江转入山坞得白崖堡山南北回合又成一洞天洞在南山上重门北向髙缀万仭壁自堡中仰之即在目眦末无从着足崖底石脚下挿亦开裂成纹初扳数隙如升重楼复出望始知去洞犹极逺土人秉炬前导仍出山口循南山东抵南麓拾级上得一门东南向为后洞正对卓笔青狮崖诸峯洞内东北上跻甚暗更北上益峻遥见天光中引愈扳跃以升得掌大隙瞰隙外即辟巨门则上洞下层也隙隘不受侧身过祗供俯眺而已内更上跻透隘出一洞门岈然北临无地向仰眺莫可及者今忽躬立其上此洞最髙前夹崖下陷假以木横架补其阙即堪托憩凭挈诸峯也仍下内隘再外窥第二层洞已置为必不可到姑以杖从隙中投之由故道下抵前途见天光处明炬遍烛洞北崖下得一穴引炬蛇行入中渐髙成峡数丈后宛转东折又北透数丈其门北向髙裂巨树盘根洞中偃出洞外为第二层洞洞前平石如掌上下皆危崖峭悬絶级上眺层门重叠出数十仭巅即上洞与第二层洞也稍縁平石而东峡壁间藤树蟠络乃猿接以登久之竟歴第二层外洞前所投杖俨然在洞深三丈髙五丈嵌上下两洞间独不中通必借外跻始达倍觉幽峭
　　白崖堡南山下洞在后洞西三百步门亦东南向洞外崖岚氤氲内横分二道一西南一东北皆下从洼中入必以炬西南者数丈后辄分两层下层一井大穴由井下坠即得平峡西行三丈又悬峡下坠得平洼中峡窍盘错乳柱花萼垂垂围簇者千万计又白乳莲花一簇径大三尺细瓣攒合逆悬洞底根平贴上石悬一线盘折久之忽明光一缕透窍出井口如前在前井之南矣又从上层西南入中石脊髙下屡见下陷坑窅无底疑即前所探下层也深入亦盘互多乳柱细若骈枝团聚每千百枝惟后营东洞乳柱多而大悉作垂龙舞虬状比列皆数丈云于是从东北进不五丈有北嵌窍两重俱浅东向扳崖上进渐曲盘错亦如西洞深奥少杀耳青狮南洞在城南二十里西南与上林分界处路由洋渡过江东南四里乃止其山石峯卓立洞在山下开东西二门东门坦下门髙数丈濶亦数丈直透山西者三十丈平拓修整下辟如砥幔覆其上间有石柱倒挂幔下洞西垂又石柱一队外自洞口排列抵洞后西界别成长榭从榭内瞩外洞如疏楞绮牖牵幙自蔽西门特崇峻下巨石盘叠为台上忽中盘髙穹从台内眺已不见前洞顶祗觉四面层绕皆云气嘘郁时有窍穴钩连空悬无上处外眺则西面三岐卓笔诸诡岫正近当洞门设之供内台北下奥窟中复开平洞一围外峙巨石为障下透中虚若桥之度空从此秉炬北入东转穴大而易穷东脇隘直入计其止处当不下十五丈已逾外洞半此下洞最奥处也出坐台上仰视上层冀一登不可得忽见北光堕影知其外通陆公令健捷者从山外扳崖索之久之其人已穿入其上呼曰速携炬来尚可深入余从之乃从西门下循山麓转出山北南向扳崖跻山半有门北向穿石窦入俯见诸君酌台上其上石底平庋石端悬空处复有石柱外列分窓界户故自下望之缀窦不一内寔旁通也于是秉炬东入愈深窅中辟几二十丈东穷西北转得一窦扳而北上忽倒影遥彻有峡纵横骈沓东北峡一穴髙悬仅纳云日光道絶升降更披西北峡上透得一北向门愈髙吐纳烟岚其北脇尚有余奥然所入已不甚遥乃由其门出欲縁石觅磴下下皆削立壁复从洞中故道降至悬台下瞰处诸君自下呼噪皆以为仙也
　　青狮北洞在青狮潭北岸青狮潭者即洋渡下流也江潭深滙为羣鱼薮窟乃参府设禁罟网所不敢入者北崖亦多穹门与南洞隔江对雨中过此不及旁搜又西为青狮庙危峯西南来抵水尽江至此合流而东峯截其湾愈见屼嵲庙倚山下遂极幽閟焉
　　后营东山洞在城北四十里即后营东界石山西麓也去后营四里中又界小山一重山坳中断处有尖峯在前亦曰独山则其西防也直抵东山下小石峯一支西附起遥见当峯半一门西向髙悬则西洞后穿别窍正门尚在南脇间有两门东西列皆南向先从西一门入中平朗若堂皇石柱后列从其东转出柱后下坠小穴上则飞乳窈窕围成龛纹极玲珑纎幻龛中圆且峻贮水一池沈映崕壁光映上照绀碧夺目穿西隙而入又辟后室髙整与前堂无异门西向下临絶壁即前从坞中遥见髙悬者乃列炬从东洞门入门外隘中洼入数丈辄巨乳夭矫垂空下缤纷不一底甚平岐而西峡东隙皆不数丈尽惟直北逾乳隙进内复寛稍东折遇方石中横谚号棺石从石东北转石坡髙下乳笋参差立披窍北入复辟一最巨室乳柱回环阖辟莫测道因从西北窍入悮穿东南腋仍下方石边闻此洞内透甚遐行至半日一大溪中贯上有空明倒影飞梁渡溪直出迁江云予欲挽炬复入从者恐东炬不给强余出计所入未及十之一也瑰丽已压诸岩矣
　　三层阁在参府防事东陆公所新搆长松回防羣峯四合松风亭在署后土山巅松隂山色遥接城陴月下尤佳絶予下榻三层阁几至忘行陆公饯余于松风亭沈醉月中故并记焉
　　三里周围石峰中当土山尽处风气含和独盛于此土膏腴美生物茁茂非他处可及参府四围乔松百余株髙刺霄大可三人抱余疑数百年物考之碑记植于隆庆初建帅府时才逾六十年其巨如此为良区异壤可知所艺禾穑特大恒种一郭长倍之性柔嘉亦异庶土所植鸭大者重七十两方体粤西鲫鱼甚艰长仅寸此地有至尺者木棉树最髙巨粤西随处有之此中尤多春时花大如木笔红色灿然时有素禽羣啄四面绕之竹皆中寔外多刺丛生最大如吾地虚中者间有之然无巨者
　　予以二十二日下午抵三里二十四日乃入谒陆公为下榻东阁自后多雨二十八稍霁陆公特同予游韦岩后复雨至十一年【嵗戊寅】正月十三始游两独山岩十五日雨中往游周泊隘晩酌南楼观龙灯甚盛二十七日同陆公乃孙【伯恒】游白崖保岩洞二十八日陆公昆仲至同游青狮岩既乃观打鱼江潭抵暮归卧疴阁东者数日二月初三日雨中复往青狮潭观渔先是张挥使谓青狮岩南鸡笼山亦有大岩陆公以骑送余命张同往张谓雨中不可入固阻余仍冒雨归自后予辞陆公行陆公择十三日为期至是日始治装凡留三里者五十日
　　十三日午后出东门度琴水桥共六里北向入山皆东石西土凡三十三里抵后营营在西畔土山岭
　　十四日东游东岩出饭于后营下山北行两界山仍东石西土小水南流两山中经后营南西南坠壑去即琴水桥上流也北八里土脊自西而东横属两界中为南北分水脊南入洋渡北入罗木渡焉自此而北昔皆三里民居今为八寨贼踞北二十二里为桥蓝村又十二里为周安镇镇并西南古鹏北苏吉总为三镇界入寨中者也今古鹏已废周安仅数家倚溪西溪东膏腴俱为贼踞不得成镇矣
　　十五日随大溪西岸北行石峯西突路左峰四面多开穴窍中空第髙莫能上北又有荔枝岩深黒须炬入闻中有荔枝盆自是东西界皆石峯无复土山中间先北涉一小水又北渉一涧水皆东向入大溪共四里小峯当坞立嵌空多穴乃下流镇山亦如三里之独山但南北易位耳又六里抵苏吉镇复与土山遇又十八里一江西自万峯石峡中破隘出东复破万峯入峡则都泥江也刳木小舟二以渡江濶与太平左江隆安右江略相似两岸甚峻江嵌深崖间所谓北盘江也土人云自利州那地至此北渡江饭罗木堡堡属庆逺府賔州庆逺分南北以此江界堡北有小江南入都泥溯小江三十里抵髙阳站站西石峯后即猺窟其西有夷江即罗木渡上流也
　　十六日北二十里东西两界俱石山两界石山突东出曰横山乃忻城县永定司分界处縁山嘴盘崖北转宻树防蔽磊石上上下莫可窥眺偶瞰路下石潭渊沈仰见云嶂排空髙低隠现令人惝恍二十里至永定司又西北十六里逾石山如门西望扩然则永顺司接境南即石峯丛合皆猺窟北循石山西麓升降土阜上多回环中洼如塘如井俯不见底水由地行此其中坠处一如太平府所见北七里歇东峯麓草堂
　　十七日北三十里抵庆逺府之南门
　　广逺郡城在龙江南龙江西自懐逺镇北凭空山透石穴出循北界石山而东流少杀罗木渡两岸森石嶙峋过之江北石峯耸立曰北山中为防仙东为青坞西为宜山又西为天门拜相山即冯京祖墓皆凭临江北中复开坞北趋天河者也江南即城城南五里石山一支自西而东曰南山中为龙隠洞山东为屛山西为火号山又西为九龙山皆蜿蜒郡南为来脉
　　西竺寺在郡城西门外殿宏壮为粤西所仅见南为香山寺寺前平地涌石环立为门为峡为屛为嶂甚微而幻小峯顶每有巨树箕踞其根笼络与石为一干盘曲下覆极似苏阊盆玩寺西一池中亦有石池西北为黄文节祠后有卧龙石前有龙溪西流焉
　　龙隠岩在郡城南五里石峯东隅回环北转处也前三门俱西向后通山背亦有三门俱东南向其中上下纵横无不贯穿今中道交通处以巨石窒穴洞遂分而为两北偏门最髙敞前有佛宇南偏二门在山腋间其中门已无路余先从南门入北透暗穴反从上层下瞰得之无从下仍出南门扳搜到其处再携炬入遂尽其奥曲
　　北门西向髙穹前列佛宇三楹入数丈洞稍隘偏南遂昏昧秉炬直东入又数丈有岐在南崖上扳木梯以登南向入一洼下陷如穽横木板以度又南西壁下纹一缕縁崖根卧鳞脊蜿蜒似龙形隠起又南数丈逾隘俯石级下坠下层穴亦开南北坞南透则与中门内穴通已为巨石隔断遂北透度二隘仰其上即横板上度处再北坞隘且穷遂从横板窍扳空上仍北下木梯直东入又逾一隘有岐亦南去从之渐见前窍流光已透山得后门矣行数丈抵后门门东南向下瞰平畴山麓溪一支环而北透其腋前复有石山绕为坞别成一洞天仍北返分岐处直东入数丈遇巨石中踞由北隙侧身入一眢井凭空下陷大三四丈深如之悬梯投炬令一人垂索下两人从上悬索以絷梯其人既下余随之东南入一窍中复有下坠穴极深隘一飞鼠惊窜其上从其西南扳崖上崖内亦眢井空陷烛之不见底循其上西南入穴穷乃依故径直西出前门
　　南门在北洞南二百步山百步俗谓之双门洞东向入辄横裂分南北南向忽明透山腹数丈出后门亦后洞最南者北向内分两岐一北一东北余先从直北者透腋平入下伏深窞循其上若履栈道数丈北抵透明处中门西辟在五丈下此则中门上层也前列柱垂楞飞崖下悬与下洞相隔隙间俯窥下洞洞前明敞不啻堂皇也上层逾隘北转昏黒不能入乃出南门索炬于北岩复入至分岐东北处逾石垣下内寛宏窈窕数转约二十丈透出东门则后洞中门也门内五丈有岐东南去转西南不十丈辄穷
　　中门在南门北数十步与南门祗隔一崖上下悬絶丛箐翳之须下而复上搜剔久之乃得门秉炬东入其后壁顶即南来上层也从其下入峡峡穷扳而上南即上层北转处向所瞰昏黑不能下者今援侧坂可通焉东直进又五六丈穿穴下为大石窒塞即北洞中交通中断处也大抵北洞后通之门一南洞后通之门二中洞则南通南洞上层北通北洞奥窟是山东西南三面无不贯达惟北山不通而顶有蚺蛇洞另辟一境云蚺蛇洞在龙隠山北絶顶遵山东北麓一里溪水从两峡中破壁西北来潄空倒影自成一壑渡水共一里扳崖南上两崖如削突石累累縁之跻佳木丛藤防宻揺飏上一里洞门穹然北向正与郡城对前有土山障溪西北去环麓成坞门之中石柱玲珑叠缀前浮一台东辟洞空朗多外透窦东崖穷南转始昏黑须炬入数丈无复旁窍乃出仰眺东崖上复有重龛扳崖上跻则外龛甚巨内龛则重缀其上坐内龛犹对外龛外窦一圆恰当其中照若明镜
　　卢僧洞在龙隠北洞旁北数十步门亦西向最隘中辟一室东北扳隙上又得一小室其东北奥垂盖上悬下耸圆笋若人之首即指以为卢僧者也
　　九龙潭在郡城西南五里平冈上有潭一深窅无底水常溢流成溪九龙洞石山在其南山北有岩北向前列石屏由西隙入内辟巨室不甚髙后复有石柱一围当洞之中秉炬南入又得一室南渐隘乃出岩西下又有一南入峡甚深隘秉炬深十余丈而止底多石丸色黄不及向武营白东下又一覆壁横拓平广去岩东北四里石阵排列自西而东如挿屏直止于香山寺前俗称为铁索繋孤舟云又一里返香山寺寺僧谓九龙洞甚深须易数炬此洞为丹霞墓非九龙岩也
　　防仙山在龙江北南面正临郡城渡江半里即抵麓山盘崖峻叠东西南俱无可上惟北山腋裁受级道从西麓北向行抵山西北隅乃东跻第一层南岐为百子岩第二层南岐为雪花洞岐而北为百丈深井岩直东上岭脊南转为絶顶此防仙西北面胜也东麓北向上者直抵絶壁下最东北隅为丹流阁西循崖为东观以次渐西为白龙洞为中观为西观此防仙东南面胜也百子岩在防仙山西崖门西向入下门三丈余梯空上上复叠为洞前门复出下门上洞虽不邃峻而是山石质皆青黝洞石独赭南又一洞与上洞并复青石为异雪花洞在防仙山西崖乃百子上絶顶侧洞西北向前结庵大士庵后秉炬入门少不宏渐进愈拓皆石柱石门宛转数曲内复狭下石始嵚﨑不复平底越一小潭南转境遂穷夜宿洞侧台巅三面陡临絶壑灏气上接冲穆万象
　　絶顶中悬霄汉江流如带横于下东界青乌山西界天门拜相山俱自北而南左右翼对宜山则近伏西腋以其卑小宜民则此山岩岩压众可知矣峯顶有帝殿颇巨无栖者
　　深井在絶顶北平雪花洞列道由二天门东北行忽山顶中陷下周围大数十丈深且百丈四面皆崭削下嵌宻树古藤垂结相亏蔽俯不见底独南面石崖自山顶直剖下下有洞北向髙穹上及崖半中特平逺反可欹曯以洞崖削无片隙树皆莫能縁也崖西北峯头横突石窞中踞之正对洞门傍又有一棋枰石可憩晩停杖雪花洞至横突石上心目俱动僧谓洞直通山南穿江底出南山恐未必然也
　　中观在防仙山南崖下縁石坡上至此则危崖削立洞南向洞东三百步得白龙岩
　　白龙岩在中观东危崖下洞南向入门即西行秉炬渐转西北入愈崇放二十丈内石柱中悬撑洞顶殊极伟丽后有巨石中亘四旁愈扩穿隙入石柱益繁立北数丈度隘又数丈石壁忽涌起如莲下垂不絶无旁窦上复深眛去平地三四丈不得级乃出至悬柱处又东上一岐入数丈石柱夹而成门逾门东下渐北转恐火炬不给未竟而返
　　东观在白龙洞东北二百步穹壁覆空门南向西复有东向洞崇峻空洞西入数丈忽深坑下坠上嵌危石北转益宏深盖下陷窟透石北转于下洞上穹亦凌石北转中皆欹嵌石横跨侧偃彼此间阻故无深入道第一望窅黑而已是洞乃白龙后洞前洞东岐未竟处可通此出云
　　丹流阁在东观东北二百步危崖至此又一折矣阁西有洞门东向甚髙洞西入亦数十丈即隘无深入处阁北崖岭巅坠北路遂尽此
　　西观在中观西三百步危崖上上下皆石壁悬亘后有洞亦南向余至中观仰眺不见洞遂东折既下山麓回睇见之不及复往矣闻防仙山西南层崖上又有仙姑岩由西南山麓扳跻上当在西观上层雪花百子岩南崖无正道也
　　多灵山最髙耸其上四时皆春瑶花仙菓不絶于树登其巅四望无与障者山在庆逺西南九十里永顺司邓宗胜之境乃龙江西南都泥江东北二江中分脊处也予以十一年二月十七抵庆逺郡税驾香山寺日方午乃抵南山游龙隠双门洞诸胜即宿龙隠庵
　　十八日由山北登蚺蛇洞既下循南山北西行二里半穿山腋南出循山南又西一里半过龙潭又西一里渡龙潭所北出小溪南入丹霞墓洞遂渡龙江北循防仙岩西麓东上山共三里游雪花洞又一里登絶顶下宿雪花洞
　　十九日探深井岩从雪花东坳下游百子岩下山二里至卧云阁携火游中观东观丹流阁白龙洞下午还香山寺
　　二十日至二十五日日日坐雨寺中
　　二十六日早晴同僧慧庵往九龙西南五里越北流溪绕丹霞墓洞东麓南三百步回眺丹霞墓山峯顶有东向岩玲珑幻极无可登道又东南三百步抵东峯北麓路旁皆水坑流贯路行其上若桥西有巨枫树一株下为九龙祠九龙潭在祠南石崖下水从中北向经路旁水坑出丹霞墓洞前平冈潭乃其下流也九龙洞山在郡城西南五里丹霞墓东南山从丹霞墓山后绕而东其北崖有洞下即深潭嵌石壁中一石中横东西界潭为二西潭南石壁髙数丈下挿潭底潭多巨鱼然水际无穴穴深入通流处当沈伏水脚洞髙悬潭上三丈余门北向颇隘入乃髙穹峡南进秉炬直入十余丈东转下虽平石级屈曲涌起中环停涝成仙田东二丈忽深坑下陷由坑上南崖伛偻出坑之东下平仙田每每如西但其上覆石压乳人不能举首仅披隙透稍南北分岐逼难入仍西出坑崖上投炬谛视坑中下深三丈余复开洞东西透西洞直入与上峡等东洞则横拓空濶坑南崖平覆如栈惟北则自上直挿坑底坑裂窍南北濶二丈东西长三丈洞顶悬柱倒莲恰下贯坑中色莹洁逾众乳俯窥久之恨无梯索得竟奥底也东三百步又有岩北向深十余丈在东峯崖过脊处其九龙西峯髙悬洞在丹霞墓山之东顶无路上重崖缀石逆扳虽险然石铓竞裂似可援手以发足乃凌空上跃者数层从其北得一岩门东向前隘峻极中通一线可尺许曲折入三丈内忽穹开西南转遂黑暗中又转入一小室似无余隙乃出然非髙悬洞也髙悬洞尚在南畔絶崖上亏蔽不能仰见稍下转崖脚扳隙以升岩亦东向然无门环回前列髙十丈覆空若垂天之云内壁后层削起上嵌赭石一区尤玲幻连开二门累累髙接云气惜无十丈梯凌空上也下山五里返香山寺
　　二十七日渡北门大江登北岸观音阁前为澄碧庵皆江崖危石飞突洪流就之结庐者北一里过雪花洞下又三里循西山转入西坞北界皆石峯崔巍南则土山间之中有土冈南北属逾冈西下三门岩在北崖之中乃北抵山下拾级上先抵岩东则石隙纵横骈沓皆可深入前有径循崖端而西其岩中辟髙二丈五尺深如之横拓四丈余外列三石界门为四俱南向惟中门最巨东腋一门颇卑伏称三门者举其大也西门崖壁莫能前其上石态更竒东门穿隙出即与东偏纵横隙并出岩东披纵横隙亦宛转三四丈始辟而大逾阈或上前穴通明另成一境乃岩外奥室也透前穴出石髙擎穴前平齐台东又有宛转小隙瓣萼莲簇纷披无不毕达由台前小隙下即前循崖端而西复崖端东转石山嘴稍入有洞内辟亦南向深数丈致幽美乃出旧道东近三百步北望山坳间岩髙悬絶峡上北向扳崖以登东入岩岩前皆棕竹翳峡中洞当转峡侧上下悬峭门西南向入五六丈遥望西南鋭峯一线直上列洞前洞两旁石壁廉利沓合洞后透石门入凡三辟三阖中连下透俱若浮桥架空思跻其上竟无一受踵处及已穿出三桥中转寛黑从左壁摸索上扳东崖南出三四丈凌内梁之东梁背刀削起趾不得着梁西亦峻石柱顶隔别不容西度又南縁东崖凌中梁不可度如前益南凌前崖之东梁背平整架两崖间又圆石尺许耸立上遂平行西渡梁北转入峡门即内二梁西端石所界成者峡内东豁即下通梁后西剜又透入一穴中皆为龛为门为峡细沙铺底平洁如玉但暗束不能穷深即返至前梁西崖半扳石笋南下穿石窟出抵洞中央矣出洞取棕竹数枝东可百步一洞裂削崖间如丁字上横下竖门南向乃北抵崖脚石峡间累数巨石上最上一石髙削数丈无级下有斗大穴蛇穿以入中遂穹然上髙数十丈外透起则丁字竖裂也洞内夹壁入底倾下北进七八丈东折始昏昧不可诘出洞下累石循崖东数十步又入巨峡门亦南向北进五六丈东折入暗中忽有光如星在履底近索之复不见益东二三丈石板尽处复微光动就视之一外界石如屏中细孔仅寸屈曲透漏不一下亦有斗大穴可坠乃悬手下抵下层外亦开门南向门内距石门仅二丈屏下又横窍内通即前所望履底有光处门外循崖东数丈又得一南向岩内不深折后壁特石窍玲透岩前崖磴悬絶不能东仍西歴前所入洞口下至山麓东百步又一洞南向当北麓穿入之则东转透峡五六丈出门又东豁者也闻古城洞在青乌山前东门渡江三里可至石壁对夹中多种蔬者日已暮恐渡舟晩不及济返由故道渡龙江抵香山寺街鼓发矣
　　二十八日为多灵山游西南十五里逾土岭复与石山遇又三里南穿其峡西循石峯南麓行二里为黄窑村村西石峯前突曰黄窑山西二十里南渡下迁江共七里出土山隘于是坞遂南北豁东西两界皆石山中有溪北流去南溯流三里宿黄村道人庵中
　　二十九日黄村南三里峯回坞夹藤萝亏蔽山穷水尽处防宻中不知水从何出但闻潺潺有声来自足底耳从此蹑级西上逾坳共一里抵都田隘溪自西南来抵坳窟下穿穴东出即黄村上流也南八里登大歇岭始见多灵三峯如笔架髙悬西南二十里外下岭又三里西由坞中入石山峡渐转西北行为永顺境地窅絶无人居石峯离立色青白成纹态郁纡若镂刻五里路右一岩骈启门皆南向东洞在麓可穿窍东出西洞须扳石始达门后透腋北入凌窦隙以上转南出已在洞门上层矣下石板砥平薄逾叶践之声逢逢南有穴下俯洞门犹层楼通牖但自外望不觉上洞中虚也结构絶似防仙百子岩胜当十倍之南下山西北二里北山麓石崖下覆横亘如恒廊南一里路渐降北望石峰顶岩穹然东南向内微透明穴乃石梁飞架峯头者下至壑足南转始与溪遇凡两渡此溪南五里直抵多灵北麓路左一土山自多灵夭矫下坠从其南前转西南行一里下土山渡溪其溪自南来乃多灵以西石山村以东夹成者抵石村东北山环壑尽捣入石穴过溪北抵山麓为石山村乃饭一老人家望多灵正当其南问其上有庐无居者遂借锅于老人老人携火曳杖前导仍渡溪东南上土山共二里越冈得坞与多灵接阪老人指余登山道别去始践土麓东南上转东北行二里过土峡最峻扳之上扳石崖下崖峭立丛木中得石磴忽闻犬声以为絶巘疑有人久之不见但竹捆骈置道旁盖他村窃竹者闻人至避去耳扳磴上磴为堕叶覆积几不得级磴旁寿枋大至三人抱者甚众上一里得坪庵倚之北向竹床木几洒埽具悉给二桶向存斗米而苔葑古灶人去已久庵侧断积薪竹炊具甚赡但水不可得庵两旁俱无汲水道惟东北路倚草伏树循崖甚逺予从之半里果得泉盖山顶皆縁悬崖缀石独此腋众木合翳水自崖石坠溜不絶昔人凿痕接竹引之以通流供酌乃携水返庵令从人淅米炊余西南入丛箨中觅登顶道初小有路痕乃窃笋者所践竹尽上皆巨茅没髻顶披之不开隙里许逾一西走脊脊西又旁起一峯下不能见至是始陟之循脊东上又一里逾一南走脊脊南亦旁起一峯此两峯即大歇岭所望合中峯为笔架者又循脊北上石崖峻垂扳石隙得移步直北上一里凌絶顶顶孤悬众石山上南北逾一丈东西五丈惟南面可跻余三面皆嵌空不受趾顶之北自顶平剖直坠至庵前石磴下巨木丛列翳不可窥惟遥四围重峯矗矗南壑下层坑隔坂时见有水汪洋盖都泥一曲也土人谓此山四时皆春花菓佳珍林无素木然但可采食怀之辄复迷道若余所见者引泉覆石之上有叶如秋海棠大倍之花如秋海棠者色独白不知何种山顶巨木皆蔷薇縁枝缀花殷红鲜耀有酸草茎大逾指正赤作瑚色眺望久之仍由故道返庵飱所炊粥积薪佛座前为长明灯乃架匡牀展簟而卧
　　三月初一日晨至石山村觅胜后山仰见石崖最髙处洞门穹悬依小径抵西峡以为将扳崖上跻顾乃穿腋下北逾隘东峯峭立西崖多悬窍萝蔓丛沓无可跻北随峡出又通别坞不能穷仍转出村前东索溪水所由入则洞穴伏山防下门南向溪流泻入之洞髙濶各二丈深四丈水至后壁旁分二门入昏黑莫可进洞前石柱当其右穿柱入下有石坡尺许傍流渡水不烦涉水柱内西登隙上复辟一龛底平上穹亦石柱前列与水并向出洞还饭老人家东北抵黄村庵前道人瀹茶煮笋以待乃取所摘多灵山顶茶芽洁釜焙之当吾乡阳羡最佳茗香色都无下意
　　初二日别道人北渡下迁江东上髙山南坂逾两土冈下坞有塘一方潴水甚清西北石峯下破涧去丛木翳之甚遥又东逾冈巨塘滙陂间北坠下分为两流一北入山穴一东循山嘴环流黄窑村前抵村询观岩道须东经草峡又东北一里逾石脊西转即黄窑诸峰石山之隂也山排列西北去北尽于独山而观岩在其中循山东麓西北行凡三里西南折至其下则危崖上覆下有深潭水潴其中不见所出惟从岩北隅泻入巨门中窅黑水声甚沸盖水自山南来溢底出潴为此潭即黄窑西巨塘分流入山穴者也乃一出辄复北入穴尤异覆岩之上垂柱悬旌纷纭歴乱后壁石脚直挿逆潭中上回旋龛窦嵌不一俱隔潭不能至潭东北崖间神祠倚之祠后即潭水北入石门处门南向甚髙中望空洞疑浮筏可进从祠东北出平畴有北趋道欲从之入郡既乃愈北始知独山怀逺道也忽见西山下潭渊然直逼石崖崖南开穴则前北向入门水又透此出也计所穿山腹中亦不甚遥若溯流入当可抵水声沸处乃东转半里前潭水散为平溪潆村南东去又东北八里得入郡大道又五里路两旁多眢井坠穴与太平一辙闻水声淙淙石壑或连水走其底俯瞰底水所坠不一道皆不甚巨东二里逾冈下水走石壑底复如前又三里抵香山寺宿焉自后予欲西由南丹州入黔日骑郡中至初九卒不得骑余决为步行
　　初十日晨饭香山寺别慧庵西取南丹道去二十里有山中峙两界石山间曰独山尖峭孤耸亦独秀亚又西北十里泉一止石窞中色澄碧西一岩北向前大石屏峙门洞深五丈后壁皆莲花叶蕋层缀二里为大峒堡大峒在南山背堡后南入峡尚三四里始至洞一曰天门洞云自堡北望之南峯环回如玦入至堡后又类莲瓣自裂可披隙进也过堡十里江流自南而北江濶半庆逺乃怀逺镇南江也江自荔波县来至河池州东境为金城江又南合思恩县东江南抵永顺司北境入山穴山暗伏屈曲数里东出于泰顺里又东北过此遂北与北江合为龙江焉渡江西岸即怀逺镇镇北有北江自思恩县总州来舟溯南江至怀逺止北江通小舟可四日达总州
　　十一日西北四十五里抵德胜镇
　　十二日由镇北抵北山下半里过观音庵庵左一洞南向倚山椒髙五丈后有巨柱中屏穿东西隙俱可入乃束炬从东隙北进数丈洞遂髙拓多擎天柱诸诡胜东折数丈北面光熠熠自上倒影以为从此出洞也及东去尚有道更张炬觅之又五丈止仍北出望明光趋之则悬石巉岨光上透如众月并升将扳石登企忽平峡绕其左而转遂透出一北向门又在前所望通明下也出洞扳丛崖南跻石萼攒沓正过通明上穴南向凌山顶登玉皇阁稍憩下山折磴石崖间凡数曲下出过前洞南去德胜又半里抵韦家山从山西麓扳级登悬崖峡转树倒垂其上类若乘空上有别柯从岩门横架巨树杪合为一横架处枝体穿漏刓空穴窍工最雕镂岩门在上下削崖间门西向前对树杪就隘为门门旁即观音阁阁左右皆可入洞不十丈辄止大约以凭虚胜无中通竒窦也北返德胜镇西二里岐而南渡一小溪平原中乱石丛簇分裂不一中潴水一澄无片草石顶各跨树盘络如香山寺石片更稠宻间以潭潴尤竒潭西一石峡下与潭通南一石独髙巨僧结茅于上曰莲花庵门就石隙东西北俱小流环之地较香山幽丽特絶仍北出大道又一里入河池所
　　十四日为北山游出所城北门行平壑不半里乱石秀立路隅为门为标为屏为梁为芝为笋竒美博出倍巧于莲花庵香山寺者又北向陟山危磴倚云崖曲折上一里抵庵庵西凌削崖去上下皆絶壁庵无他竒惟临深凭逺升眺清广耳下山至所城东北入寿山寺乱石一区水纵横滙其中石巅搆庐三四处髙下散布四渡桥遇侧石一队亦南北列上下有穴如门穿而西一庵北向前滙为塘石所拥成者庵后耸石独髙憩久之返所城
　　十五日西南二十三里宿马草塘北村
　　十六日西南五里一江自北而南深嵌危崖间所谓东江也西渡江江濶数丈深不测再南下数里即与金城江合入石穴中云西十五里又一江自北而南濶十丈深与东江并乃是荔波来者是为金城渡渡北西岸有水悬崖平泻三丈声轰如雷东注大江则官村南来水也渡江西十四里宿鬼岩村
　　十七日西北三十三里抵河池州
　　十八日西十六里为南丹境又十三里宿岩田村十九日西十里水自东北注西南深不及膝濶五丈是为大江源发西北山壑中南流东转至永顺界合东江下流者也渡江又十里至金村其地西往锡坑十五里西北去南丹州五十里
　　二十日西北三里坞底小水自南而北大道南随之锡坑道也从之北二里遂转为东西坞大溪自西来即南出为大江者于是西溯大溪二十五里为大徐村又溯流四里抵西山下北转一里涉水上西山望北坞山环壑尽瀑流从山腋乘空下髙及千尺粤西皆石山林故悬水最艰今于夷壤得睹此亦汗漫中一竒觏也西上一里瞻顾不能释又十三里税驾南丹州逆旅南丹西三日程把巴鵞西即泗城州界银锡二厰在南丹东南四十里其厰有三曰新州属南丹曰髙峯属河池州曰中坑属那地州三地相间仅一二里由厰南两日程至涯洞有大江自西而东为那地东兰二州界其渡处名河水渡即都泥江也上流南来自泗界下流东歴永顺土司北五里下石堰为罗木渡
　　二十四日夫南丹者数日始行西北四里石峯复出溯峡西入三里一石中立山峡髙鋭殊絶两旁危嶂隘夹益觉峥嵘又三里西出夹山关数家倚北峯下后削崖如屏前接新篁宻箐路行峯竹中忽北山麓石崖飞架小水西来直潄石崖脚边北入石洞中洞南向在架石东危崖下又西北二十里止蜡北村
　　二十五日北竟村峒四里有洞在西小山坑中门东南向外甚敞中壁屏立又辟内门沈沈不可测路由东山上隔坞行对望之藤萝掩蔽中有水潺潺出洞门成涧南流去又西北二十七里抵飘渺村
  </div>
  <div class="pagination">
   <a href="徐霞客游记_page5.html">
    上一页
   </a>
   <a href="徐霞客游记.html">
    1
   </a>
   <a href="徐霞客游记_page2.html">
    2
   </a>
   <a href="徐霞客游记_page3.html">
    3
   </a>
   <a href="徐霞客游记_page4.html">
    4
   </a>
   <a href="徐霞客游记_page5.html">
    5
   </a>
   <span class="current-page">
    6
   </span>
   <a href="徐霞客游记_page7.html">
    7
   </a>
   <a href="徐霞客游记_page8.html">
    8
   </a>
   <a href="徐霞客游记_page9.html">
    9
   </a>
   <a href="徐霞客游记_page10.html">
    10
   </a>
   <a href="徐霞客游记_page11.html">
    11
   </a>
   <span>
    ...
   </span>
   <a href="徐霞客游记_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
