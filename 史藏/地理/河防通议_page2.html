<!DOCTYPE html>
<html>
<head>
    <meta charset="UTF-8">
    <title>河防通议 - 第 2 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河防通议 - 第 2 页/共 3 页</h1>
    <div class="content">　　埽兵假日
　　天寿节元日清明冬至【并给假一日】祖父母父母吉凶事并已身嫁娶【并给假三日】　妻子吉凶事【给假二日】
　　脩筑开掘等功
　　凡运土脩填积水并量水浅深尺寸为法増减土尺若有合用梢草者下桩打索攀系打边柜水设禁絍栏之类皆折功水深一尺收土九分水深二尺收土八分水深三尺收土七分水深四尺收土六分水深五尺收土五分水深六尺收土四分水深七尺收土三分水深八尺收土二分
　　开掘脩砌石岸
　　若旋开掘脩砌每以二十尺为功专以脩砌五十尺为功【打桩下板】开掘槛子嵌坑以五十尺为功若遇泥水以三十尺为功折补脩砌岩空以三十尺为功开掘装担子开掘装担出土以二百尺为功装担出土以二百五十尺为功担出土以三百尺为功添用碎砖瓦三分打筑以五十尺为功
　　打筑台身
　　开掘装土以二百尺为功【担般逺近计地里临时増减】打筑以四十尺为功
　　开掘柱窝
　　开掘出土以一百尺为功打筑以三十尺为功覆入壤土折五十尺为功【敲破砖瓦筛沙添用碎砖瓦抄三分在内】
　　行墙槛子
　　开掘出土入土以一百二十尺为功【添用砖瓦三分】打筑以五十尺为功
　　开挑塞河
　　开挑装担【有泥泞以一百五十尺为功无泥泞以三百尺为功】般担【有泥泞以七十五尺为功无泥泞以一百尺为功】
　　打筑堤道
　　开掘装担以二百尺为功【地里逺近别计折除】打筑以八十尺为功
　　筑墙
　　例于墙下留捍水台五尺外取土每功土尺开列于后髙七尺取土五十尺髙八尺取土四十七尺髙九尺取土四十四尺髙一丈取土四十一尺墙下无土二十步外取土作贴堤法细计之髙五尺取土四分三厘【以前土尺为十分此取四分三厘也】髙六尺取四分一厘五毫髙七尺取土四分髙八尺取三分八厘五毫髙九尺取三分七厘髙一丈取三分五厘五毫髙一丈一尺取三分四厘髙一丈二尺取三分三厘五毫
　　筑墙每步功程
　　髙七尺每步三功髙八尺每步四功髙九尺每步五功髙一丈每步六功髙丈一每步七功髙丈二每步八功
　　杂作功例
　　造船一百料合用功役船匠一百六功锯匠一百六功锛匠一百六功计三百一十八功【杂役夫在外】打桩日下取功每二十人为朋二丈至一丈八尺每朋二十条一丈六尺至一丈四尺每朋二十五条擗橛拽后橛每朋六十条笼打髙锤桩头水手每十三人为朋打八条为功【每条该一功六分二厘半】
　　打索葽接索功程
　　卷埽竹索以一条为功【长径见料例】小较索以七条为功【围二寸半者四条为功】手索以一条为功定石索每条四功绽索每条一功半通河索每条三十四功栏杆索以一条为功绵葽以十二条为功【长四十八尺以十条为功】荆葽以十二条为功接心索攒七三厮接檐五緷为十功接搂索两厮折接三十緷为十功
　　采打石叚
　　每一十块为功各长一尺五寸阔厚各一尺重一百二十斤荒整各半用石匠一工体夫一工系毎功采斫五叚二人共得十块若依常例每夫一名前去舜神山采般石叚一去三十里往廻六十里每块长一尺五寸阔厚各一尺重一百二十斤每六十斤为功计二日纳前项石一块荒整各半【鉄匠小炉填锤撚凿大炉打铁桁在外】斫桩大小皆以三十条为功
　　斫橛材
　　长一尺五百根为功长三尺一百根为功
　　削橛子
　　长二百个为功短四百个为功
　　剸剭榆栁
　　榆以八束为功栁以一十二束为功上树斫栁枝以一百根为功【长六七尺截在内】栽栁枝用引橛以二百根为功【斫尖在内】栽栁椑子以二百个为功【计合栽月分十二月至正月终】杂栽榆栁三百根为功【掘坑斫橛子下栽打筑担水在内】
　　浇灌榆栁担水依担土例
　　锄刬榆栁每五亩为一功【若难锄者临时増减】挑堑遮榆栁以一百二十尺为功【只是摆土岸上兼于堑外绕遭拍土成岸垠其堑自方一丈五尺深三尺】河势急望青采斫榆栁自管束缚青松以二十束为功芟草以二十五束为功【元十五束疑为二　十五束湿重三十斤】榆栁柽以二十五束为功青杂梢自管斫束以二十束为功【带□湿重三十斤】束乱稍草自管打葽以一百束为功河场收芟草杂青紫八月秋成下手每功三十束九月减五束十月十一月又减五束河势危急转廻牵拽浮桥脚船摆布系泊遮影水势每船一只折五百功打净铁以四斤为功功钱五百四十文泥补墙壁以二百尺为功仰泥以一百尺为功
　　输运第五
　　定功脚例
　　旧定新里堠比旧里堠一百里计一百一十里明昌二年二月二十五日准牒奉户部看定到旧里堠细筭得比新里堠一百里计一百一十四里
　　百里百斤脚价
　　平川【春冬季一百三十五文夏秋季一百五十七八文】山险【春冬季一百单九文夏秋季二百文】
　　水脚
　　定到桩橛下水行百里每重一石脚钱四十文三分六丝每石定一百一十五斤每一百斤该脚钱三十五文四厘四毫梢草每束一十五斤每斤脚钱三分五厘四丝四忽计该脚钱五文二分五厘六毫六丝
　　清河上水每百里脚价
　　明昌六年七月十五日户部委差官断定清州每斤脚钱三贯九百四十文沧州脚钱每斤三分九厘四毫
　　陆运
　　凡般担诸物每担重六十斤往还六十里为一功
　　擡桩橛【明昌七年本监申刑部准拟定例】
　　桩长三丈六人一条二丈五尺五人一条二丈四人一条拽后橛七尺五寸一人一条擗橛二丈五尺二人一条签橛一丈二尺或一丈一人一条出漉竹栰解坼上岸竹每人一百竿【不论大小】木一丈二尺至一丈四尺每人四十条一丈八尺至二丈【径六寸】每人二十五条二丈二尺至二丈五尺每人一十五条积垜梢草就近般使以二百尺为功【积垜结山苫盖般运用积尺见后】般至垜下每功三百束场外般至场里每功二百束结山苫盖毎功一百束
　　水运
　　轻重船上下水日行里路上水【重船日行三十五里轻船日行五十里】下水【重船日行一百里轻船日行二百里】
　　装船斤重
　　河桥司渡船每只各长七十尺口濶一丈八尺系八百料今比附定到三百料至八百料船合装般运物数合用橰梢埽兵如后
　　三百料一十五人下水装一万六千二百五十斤上水装六千斤四百料一十八人下水装二万一千六百五十斤上水装八千斤五百料二十一人下水装二万七千五百斤上水装一万斤六百料二十四人下水装三万二千四百五十斤上水装一万二千斤七百料二十七人下水装三万七千四百五十斤上水装一万四千斤八百料三十人下水装四万三千二百五十斤上水装一万六千斤　二百料小船合装物料梢装六百束草装七百束竹索二百一十条桩【三丈二十条二丈五三十五条二丈七十条一丈六尺八十条】拽后橛三百条【七尺五寸】签橛【一丈百六十条】擗橛一百条【一丈五尺】
　　般运石叚
　　若用三百料船可载一百五十块橰梢水手一十八人船长四十五尺濶一丈除前后水仓占讫一丈五尺外有三丈每尺为一十料毎一料容重六十斤沿山河放船行若呼小尾是船头直上行呼擡尾是船头直下行
　　歴步减土法【锹杵功例附】
　　凡一步内取土以一百尺为功每展一步则减土积一尺【谓两步取土则以九十九尺为功】展至五十步以五十尺为功每十人破锹杵二功五十一步至一百步取土每展五步减土一尺展至一百步以四十尺为功每十五人破锹杵二功一百一步至二百步取土每展十步减土一尺五寸展至二百步以二十五尺为功毎二十人破锹杵二功二百一步至三百步取土毎展一十步减土六寸展至三百步以一十九尺为功每二十五人破锹杵二功三百一步至四百步取土每展一十步减土五寸展至四百步以一十四尺为功毎三十人破锹杵二功四百一步至五百步取土每展十步减土三寸展至五百以一十一尺为功毎三十五人破锹杵二功五百一步以上计檐子往廻六十里每石重六十斤为功若展步则皆以里法三百六十步约为里数计檐子遭数折土尺为功【谓如五百四十步为一里半二十遭为六十里折一十尺为功】展至三千六百步以一尺五寸为功每四十人破锹杵二功【此亦以行六十里担六十斤为率毎一石土得实积五百寸盖土自方一寸重二两五百寸则一千两总为六十斤单四两以此为率折为土功】若遇泥泞泉石之类并冬月地冻日短雨雪官司临时相度増减
　　本监定到诸物尺寸斤重　桩每一尺重八斤三丈重二百四十斤二丈五尺重二百斤二丈重一百六十斤一丈二尺重五十四斤一丈四十五斤拽后橛每尺五斤七尺五寸三十七斤半【元定三十八斤】擗橛每尺七斤四分一丈五尺一百一十斤竹索毎尺一斤半长一百尺一百五十斤梢每束一十五斤苇毎束一十五斤草毎束一十三斤荆每束三十斤
　　诸石斤重
　　前定石每块长三尺濶二尺厚一尺重七百二十斤后定石每块长一尺濶一尺厚一尺重一百二十斤【元定一百三十斤】经角山正石自方一尺重一百三十斤艾叶青石自方一尺重一百二十七斤白石并沙石自方一尺重一百二十斤舜神山石长一尺五寸濶厚各一尺重一百二十斤
　　荒净铁斤重
　　荒铁一秤收净铁七斤四两五钱【用炭二科】
　　枋木损寸
　　黄松青签赤栝自方一尺重二十五斤【方寸重四钱】白栝自方一尺重二十斤【方寸重三钱二分】常例枋长一丈六尺濶一尺二寸厚六寸得积一万一千五百二十寸每尺积七百二十寸自方一尺积一千寸每寸重四钱每四十寸重一斤自方一尺重二十五斤【系四百两】前积计二百八十八斤
　　山杂木【枣栎榆槐之类】
　　自方一尺重三十斤方寸重四钱八分
　　芟草青杂柴
　　湿重三十斤半干重二十三斤至入场时重一十五斤全干
　　杂用诸物斤重
　　土自方一寸重二两【泥重三两】塼自方一尺重八十七斤半【方寸重　一两四钱】瓦自方一尺重九十斤一十两【方寸重一两四钱半】黄金方寸重一斤玉方寸重一十二两钱一贯重五斤【系八十陌】米每石重一百六斤一十二两【定一百斤】粳米一斗重一十七斤糯米一斗重一十八斤一十五两盐一斗重一十斤湿盐一斗重一十二斤蜜一斗重一十二斤半漆一斗重一十斤油一斗重九斤
　　桩梢径寸
　　桩长二丈至三丈中径六寸大径八寸小径四寸擗橛长一丈五尺中径五寸大径七寸小径三寸拽后橛长七尺五寸中径三寸大径四寸半小径一寸半
　　榆栁梢束径寸
　　上等径一尺五寸中等径一尺至一尺四下等径五寸至九寸
　　筭法第六
　　杂法
　　假令有草一万三千五百束各重一十三斤欲折一十五斤草问折多少荅曰一万一千七百束法曰置草一万三千五百束在地以十三斤乗之得积一十七万五千五百斤以所折草重一十五斤约之合问
　　假令使绵葽三百五十条每条用草一束三分问计用草多少荅曰四百五十五束法曰置绵葽数三百五十在地以一束三分乗之合问
　　假令竹二十八竿打索一条今有竹一千五百六十八竿问打多少荅曰五十六条法曰列竹一千五百六十八竿以二十八竿约之合问
　　假令有工三百三十三人每三人打索二条问打多少荅曰二百二十二条法曰置人数在地按异乗同除法二因三除得数合问
　　假令有梢草一万五千三百五十束过脚赴塲送纳议定百里百斤脚钱二百四十四文每束一十五斤到塲九十里问总该脚钱多少荅曰五百五贯六百二十九文法曰列百里脚钱二百四十四文以乗九千里得二十一贯九百六十文以百里约之得九十里脚钱二百一十九文六分即百斤脚钱也以百斤约之得二文一分九厘六毫为一斤脚钱以每束十五斤通之得三十二文九分四厘为一束脚钱又以总梢草数乗之得数合问
　　积垜
　　假令有梢草一垜长八十步阔四十步山髙九尺砧髙八尺问为梢多少荅曰五千束法曰长阔各以步法五尺通之复相乗得八百尺寄左又折半山髙加入砧髙得一十二尺半为停髙以乗前数得万尺为总梢积以每束积二尺约之合问
　　假令有芟草一垜长四步阔二步半砧髙五尺山髙六尺问积多少荅曰一千束法曰置濶二歩半归尺得一丈二尺五寸长四步归尺得二丈相乗得积二百五十尺寄左置山髙折半加入砧髙得八尺以乗寄左得二千尺以二尺约之合问
　　假令有枋一条长三丈五尺阔一尺五寸厚一尺二寸问积多少荅曰六万三千寸法曰长阔相乗得五千二百五十寸以厚一尺二寸乗之合问
　　假令桅一条长三丈三尺大头径一尺二寸小头径九寸问积多少荅曰二万七千四百七十二寸半法曰置大小径各三因之为周大周得三尺六寸小周得二尺七尺按积寸法大周自乗小周自乗大小周相乗三位并之得二千九百九十七寸以三十六约之得一尺积八十三寸二分半以长三丈三尺通之得数合问
　　竹索积寸
　　围三寸每尺积一十五尺围四寸每尺积二十六尺六寸六分围五寸四十一尺六寸六分围六寸六十尺围七寸八十一尺六寸六分围八寸一百六尺六寸六分围九寸一百三十五尺围一尺一百六十六尺六寸六分围一尺一寸二百一尺六寸六分围一尺二寸二百四十尺围一尺三寸二百八十一尺六寸六分围一尺四寸三百二十六尺六寸六分围一尺五寸三百七十五尺法曰置围三寸自乗得九寸去二得七分半四因折半得一丈五尺为每尺积寸其余以类推之各见每尺积寸【此法未详姑存其旧】
　　假令截脩堤长三十四步中阔三十五尺髙七尺三十步取土问积多少都功几何答曰积四万一千六百五十尺五百九十五功法曰髙濶相乗得二百四十五尺以步法五尺通之得一千二百二十五尺为每步积以长三十四步乗之得四万一千六百五十尺为都积三十步取土例以七十尺为功以七十尺除都积得都功合问
　　假令补脩一百步旧堤髙一丈五尺阔三尺五寸用夫二百人五日功毕问逺近取土以几何为功答曰一百四十步取土三十四尺为功法曰髙濶相乗以步法五尺通之得一步积又以长一百步通之得二万六千二百五十尺为总积寄左置二百人以五日通之为一千功以除总积得二十六尺二寸半为一功积即筑坚积也折开地三十四尺以厯步减土法考之乃一百四十步取土也合问
　　假令脩堤一料长一千步髙一丈用三千人以五十尺为功三日毕问濶多少答曰濶九尺法曰置每功五十尺以三千人通之得一十五万尺为一日功积又以三日乗之得四十五万尺为都功积以长一千步乗之得四百五十尺为一步积以步法五尺约之合问
　　假令堤长九百步髙一丈今欲幇濶一十步用二千人以五十尺为功三日毕问髙多少答曰一尺三寸三分二厘法曰置每功五十尺以二千人乗之得一十万尺为一日功以三日乗之得三十万尺为都积以长九百步除之得三百三十三尺为每步积【不尽打零】以髙一丈约之得数以濶一十步折五十尺半之为停濶以除之【盖斜幇成勾股故用停濶】
　　假令脩堤长三百七十五步直髙八尺外贴东头濶一丈五尺西头濶二丈七尺欲从东脩接长一百三十二步问住处濶几尺答曰阔一丈九尺二寸二分四厘法曰置西头濶二丈七尺除却东头濶一丈五尺外有一丈二尺以长三百七十五步除之得三分二厘为每步差以接长一百三十二步乗之得四尺二寸二分四厘为接住处差复加入东头濶一丈五尺共为接住处合问
　　假令筑堤长四十步南头髙六尺下濶三丈四尺北头髙四尺下濶二丈六尺一例面濶一丈问积多少答曰二万一百三十三尺三分尺之一法曰倍南髙加北髙得一丈六尺又并南头上下广折半得二十二尺为停濶以乗之得三百五十二尺寄左倍北髙加南髙得一丈四尺又并北头上下广折半得一丈八尺为停濶以乗之得二百五十二尺与寄左相并得六百单四尺置长四十步归尺得二百尺以乗之得一十二万八百尺为六叚积以六除之不尽者作余分合问
　　井橛法自乗井橛堤面【堤面自方一尺两次入土打筑一百二十件】谓如髙半寸以每步积土半寸乗之便是每步髙之积土也如要见每步亏功以每亏半寸乗每步功数便是也假令筑圆台一座上周三丈下周六十尺髙一丈五尺问积多少【按此下脱去答曰一条】法曰上周自乗得九百尺下周自乗得三千六百尺上下周相乗得一千八百尺三位相并共得六千三百尺以髙乗之得九万四千五百尺以三十六除之合问
　　假令筑方台一座上方三丈二尺下方五丈六尺髙四十八尺问积多少答曰七千九百三十六尺法曰上方自乗得一千单二十四尺下方自乗得三千一百三十六尺上下方相乗得一千七百九十二尺三位相并得五千九百五十二尺以髙尺乗之得二十八万五千六百九十六尺以三十六除之合问
　　假令筑土牛一座上长二丈五尺下长三丈五尺上濶一丈下濶二丈髙一丈八尺问积多少答曰八千一百尺法曰上下长相并折半得三丈为停长又上下濶相并折半一丈五尺为停濶相乗得四百五十尺以髙尺乗之得数合问
　　卷埽
　　除心索例常例卷埽梢三草七心索积于梢积内除之诸埽髙阔不等例长二十步定髙濶各一尺合除心索五尺今列合除心索积于后
　　髙濶各五尺除一十二尺五寸六尺除一十八尺七尺除二十四尺五寸八尺除三十二尺九尺除四十尺五寸一丈除五十尺一丈一尺除六十尺五寸一丈二尺除七十二尺一丈三尺除八十四尺五寸一丈四尺除九十八尺一丈五尺除一百十二尺五寸一丈六尺除一百二十八尺一丈七尺除一百四十四尺五寸一丈八尺除一百六十二尺一丈九尺除一百八十尺五寸二丈除二百尺法曰置髙阔一尺依圆法自乗三因四除得积七寸半又置髙阔五尺自乗三因四除得积一十八尺七寸半按异乗因除法以例除心索积五尺乗之以一尺积七寸半除之得一十二尺五寸合问【余类推之】又法曰置各髙濶自乗以五尺通之合问【此法甚要】
　　假令卷埽一束长二十步髙阔各一丈问积多少合用梢草几何答曰梢一千一百束草二千六百二十五束法曰髙濶自乗三因四除得七十五尺又以长一百尺乗之得七千五百尺为都积以梢草积二尺除之得三千七百五十束乃梢草共数也按梢三草七三因十除得一千一百二十五束外余一千一百束又置梢草共数七因十除得二千六百二十五为草数合问
</div>
    <div class="pagination">
<a href="河防通议.html">上一页</a><a href="河防通议.html">1</a><span class="current-page">2</span><a href="河防通议_page3.html">3</a><a href="河防通议_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
