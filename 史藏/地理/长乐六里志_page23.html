<!DOCTYPE html>
<html>
<head>
    <meta charset="UTF-8">
    <title>长乐六里志 - 第 23 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>长乐六里志 - 第 23 页/共 25 页</h1>
    <div class="content">
　　《碎金集》　明陈景著著。已著录，见《经部》。
　　《李温州诗文集》　明李宗达著。本志《循绩》有传。
　　《长啸集》　明林爚著。无卷数。见《闽侯县志》。按爚，正统丁卯年举人。金吾忠州同知。高洋里黄石人。
　　《黄门集》七集　明许天锡著。《名臣》有传。已著录，见《经部》。《静志居诗话》云：“黄门奉使安南，却其赆，赋诗云：‘青茅又喜重苞贡，薏苡何须满载归？’比归，刘瑾疑其金多，不知其不受也。矫诏逮问，潜遣人杀之。郑少谷诗云：‘风流不见许黄门，文字丹青阁上存；却留诗句车盘驿，黄犊青山何处村？’盖黄门车盘驿曾题壁间，有‘青山对面疑无路，黄犊出林知有村’之句。”
　　《交南诗》一卷　许天锡著。通志存目，乃许使交南时撰也。
　　《内制集》　无卷数。
　　《环江遗稿》一卷　明陈谨著。通志存目。谨，营前人。嘉靖癸丑，状元，官中允。《名臣》有传。
　　《林给谏诗文集》无卷数、《备药笼中》一卷《天垣疏草》一卷　明林材著。已著录，见《史部》。材，至德里唐屿人。《名臣》有传。
　　《涵斋集》、《藏山堂遗篇》　明林之蕃著。《福建艺文志》、《石遗室书录》云：“林之蕃，登崇祯癸未进士。前半，名《林涵斋诗》；后半，名《林涵斋文》。诗清稳，多与方外往来之作。”苍崖，亦逋子。后序云：“甲申鼎革，怀宗升遐，所以有‘招魂双泪即三闾’之句。隆武称号闽中，奄有闽浙，所谓‘属岩纵险非无地’殆指闽徼；‘落日虽低不离天’，其称隆武也。既而郑芝龙航海，蔡方山、齐逊辈举义无成，所谓‘蔓草讵能成远志？残云无力起奇峰’。厥后吾乡诸当事率多公之同年僚友，屡劝驾，公立志不移，所谓‘冥鸿自欲归高汉，结网家家逐急流’。及吩咐李将军勿复多言说，皆有所为而言也。”林涵春撰传云：“之蕃，别号积翠山陀，又曰涵斋。甲申变后，隐居吴航唐屿。有潭曰毘济，朱子游迹处也，日没潭洗耳，牢骚感愤，咸于诗文发之。尝作《悲秋》诗云：‘吾道固应穷到底，青山不意肯相容。’又曰：“衰杨远近孤臣骨，千载何人表墓门？’返三山故庐，制府诸公以地方人材劝驾，先生咏渔况见志，曰：‘自是老翁生计拙，风波未至把帆收。’又曰：‘别港渔肥招不去，绿簑惟恋旧溪山。’诸公亦遂其高尚，不强致焉。”张善贵牧豕斋藏有光绪重刊《藏山堂遗篇》，有长乐王道征叔兰序云：“(上略)明季乡先达林涵斋侍御，当易代之际，其出处合宜，皭然不滓，以视夫一时苟禄之辈，其相隔不知几由旬矣。既明且哲，以保其身，先生有焉。先生工诗文，间亦作画。其全集在当时已不可得。所著《藏山堂遗篇》，为先生侄孙亦逋子所辑，仅得诗三十奇二首，后余又觅一本，末多《越山种竹》十绝句，合成四十又二首。余业采乐府数解入《消寒录》，以存梗概。时复薇露盥手，展诵全稿，见其词旨激昂，音节嘹亮，寄托深远，寻味不穷，殊有绛树双声，黄花二犊之妙。其古体则浸淫汉魏，其近体则胎息于李杜，无句不隽，有篇皆佳。合先行统付剞劂，传之好事，使先生之遗文，与先生之大节，同昭于天壤也。间尝为郭蒹秋、郭柏蔚重刊有序，秀才偶谭及之。蒹秋为同社新甫孝廉难弟，嗜古博学，固已慕先生之为人。且云：‘尝于林垐《海外遗稿》及《鼓山志》中诵先生所撰传记，残膏剩馥，沾丐无多。亮节清风，钦仰愈甚。方以未读遗集为憾，今得睹此，何乐如之？’遽慨然与其友戴芷农、黄肖岩力任其责。仰先哲之遗词，发潜德之幽光，人之好善，谁不如我耶？余因之有感焉。今夫一介之士，爱惜名节，砥砺廉隅，数奇运蹇，不遇于时，穷愁著书，老死牖下，其文采不传，姓名随灭者，何可胜道！如先生者，其著述尚且散佚凋零，几几不可保如此，遑论其他哉。抑余更有说焉。严分宜《钤山堂文集》无难盛行于时，而下流之居，似因其人而可废。范忠贞《画壁遗稿》未必尽合乎古，而浩然之气，终与其人而并传，况乎卓卓有可传，断断不可废，鬼神所呵护，河岳共英灵乎？士君子读圣贤书，所学何事？亦可知所自命矣。嗟乎！先生之诗，其感人亦未免太甚者。‘同心有老妻’，余鳏夫也，读到此处，其何以堪？盖不禁泪涔涔然下，而回忆牛衣侣夜话时也。”案林之蕃，至德里唐屿人，祖材，都给事，父弘衍，副使，本志皆有传。参《福建艺文志》。
　　《游吴草》、《燕粤草》、《河汾草》以上三种无卷数　明林国相著。已著录，见《子部》。
　　《玉蝉庵诗集》六卷　明郑邦祥著。《福建艺文志》云：“卜景超序云：‘其诗不沾沾于李、王、钟、谭之派，独由汉、唐而溯汉、魏，由汉、魏而溯三百篇，盎然流溢，不自知其所以然。曹石仓采入《晋安十二代诗选》中者，特吉光片羽耳。’”案邦祥，玉田人，与曹、谢、二徐主持骚坛风雅，望重一时。惜不永年，仅三十八而卒。《峤游草》一卷，客粤诏溪时所著。本志立传《文苑》。
　　《二耻斋诗集》　明林潭著。潭字二耻。崇祯未诸生。无室家累，居高洋里文殊寺，以诗自娱。本志立传《隐逸》。
　　《鹤溪集》四卷　清陈宪周著。宪周，康熙乙末进士。洋屿人，《文苑》有传。
　　《学圃诗存》二卷　清林昆琼著。通志存目，已著录，见《子部》。《循绩》有传。
　　《晓田诗抄》十卷　清林开琼著。通志存目。案开琼，黄石人，字长川，又号晓楼。乾隆庚寅举人，官大田训导，迁永安。见《福建通志》并《闽侯县志》。
　　《长川诗文集》　林开琼著。见《闽侯县志》
　　《四留堂诗集》　清卢遂著。返字霁渔，浮岐人。乾隆乙未进士，翰林编修。本志《文苑》有传。
　　《清远堂诗集》　清周琦著。琦字朝勋，高安人。康熙丁未武进士。历官北直、山东、江西各省。
　　《岸园诗集》　清黄若庸著。若庸字仲舟，号岸园。顺治辛卯拔贡。江南盱眙县知县，以诗名。至德里赤屿人。
　　《敬修堂诗文集》、《木石居集》、《青毡集》　清郑善述著。善述号蕉溪，钦仁里玉田人。康熙庚午举人。《循绩》有传。子方城、方坤俱进士。
　　《萧然集》二卷　清郑善述妻黄昙生著。昙生一名昙，《牧豕斋存书目录提要》云：“集尾有《为林大家集序》一篇，附刻于诗集，非林大家为昙生序，系昙生为云绍母序也。”
　　《绿痕书存稿》　清郑方城著。方城字石幢。《诗抄小传》云：“伯兄石幢先生，先大夫蕉溪公冢子，筮仕蜀之新繁，尝于丛台官舍刻烛赋诗，拈题得《寒柝》，限‘双’字韵，方坤先得句云：‘迟久更宜六，于喁唱或双。’客皆叹为新颖；及先生诗成，则云：‘偶作行歌五，应惊好梦双。’徐静谷先生在座，乃拍案叫绝。”见《闽艺文志》。
　　《行集》《福建艺文志》作十卷、《燥吻文集》存目、《飧荔亭古文》存目、《石幢先生遗文》　郑方城著。《云寥山人文抄》云：“荔乡先生古文秾丽温雅，尚有六朝金粉气。石幢则恪守唐、宋八家遗轨。中若《太子丹，吕不韦，伍员论》、《药性论》、《文论》、及《答刘九畹书》，《哭亡侄文》，询欧、苏嫡派也。上诸大宪条陈事宜诸书，深明时务、足征儒者经济。骈体虽酬应之作，亦吐属风流。”案石幢先生雍正癸丑进士，有传。见《闽侯县志》
　　《五代诗话》　清郑方坤著。方坤，城弟。已著录，见《经部》。《福建艺文志》云：“初王士祯欲作《五代诗话》，仅草创而未成。其门人务尊师说，遂以未成之本传抄。阙陋百出，体例尤疏。宋弼尝充其阙遗而刊之，仍多未备。方坤得士祯残稿于历城朱氏，乃采摭诸书，重为补正。原本六百四十二条之中，删其二百一十六条，增入七百八十九条，共成一千二百二十五条。凡所增入，仿宋庠《国语补音》、吴师道《补正战国策》之例，各以一“补”字冠之，使不相混。凡国主、宗室一卷，中朝一卷，南唐一卷，前蜀、后蜀一卷，吴、越、南唐一卷，闽一卷，楚、荆南一卷，官、闺、仙、鬼、缁流一卷，羽士、鬼怪一卷，杂缀一卷。其中有尤而效之者，如原本载罗隐谢表、殷文奎启事，本为四六骈词，无关吟咏；他若李氏藏书、太原草檄、和凝之治痴符、桑维翰之铸铁砚、徐寅之献《过大梁赋》，直成杂事，无预于诗，一概从删，殊有廓清之功。而后主跋怀素书，亦无关诗事，乃录之不遗。原本方于郑谷、唐球诸人，上连唐代，方坤既已刊削；而司图之不受梁官，韩偓之未食闽禄，例以陶潜称晋，仍是唐人，列之五代，亦乖断限。至潘慎修《献宋太宗诗》，刘兼长《春节诗》，宋事宋人，一并阑入，尤泛滥矣。又如苏轼演《陌上花》，晁补之撰《芳仪曲》，李俶题《周恭帝陵》，宋徽宗书白居易句，虽咏五代之事，实非五代之人，一概增入，则咏明妃者当列之汉诗，赋铜雀台者应入之魏集，自古以来，无斯体例。贪多务得，方坤亦自言之矣。至《江南江北旧家乡》一首；《江表志》以为杨溥、马令，《南唐书》以为李煜；嘲《宋齐邱表子》一诗，《楚溪华谭》以为老瞽乐工，《渔隐丛话》以为李家明，如此之类，不一而足。前后并载，既不互注，又不考定，亦属疏舛。然采摭繁富，五代轶闻琐事几于搜括无余，较之士祯原书，则赅备多矣。”案方坤初为玉田人，后迁建安。
　　《全闽诗话》　《四库总目提要》云：“郑方坤有《经稗》，已著录见前。是编皆荟萃闽人诗话及其他诗集与有关于闽者。闽士著名始于唐初薛令之，盛于欧阳詹，故六朝以上，惟载郭璞、谢眺、到溉、江淹四人。而郭璞《地谶》尚以其全作七言律体，辨其出于依托，颇为谨严。唐以后则彬彬矣。凡六朝、唐、五代一卷，宋、元五卷，明三卷，清一卷，附无名氏及宫闺一卷，神仙、鬼怪，杂缀一卷。所采诸书计四百三十八种，采摭繁富，未免细大不捐。而上下千余年间，一方文献，犁然有征，旧事遗文，多资考证，固亦谈艺文渊薮矣。”《福建艺文志》作十二卷。
　　《蔗尾诗文集》　清郑方坤著。《福建艺文志》云：“诗集十五卷，文集三卷。”《四库全书总目》云：“方坤天分既高，记诵尤广，故其诗下笔不休，有凌厉一切之意。尤力攻严羽《沧浪诗话》诗不关学之非。然于涩字险韵，恒数十叠，虽间见层出，波澜不穷，要亦不免于炫博。此又以学富失之，所谓矫枉者必过直。其诗凡分十五集，曰《删余草》，曰《公车草》，曰《木石居草》，曰，《公车后草》，曰《木石居后草》，曰《丁年小草》，曰《丛台稿》，曰《春明草》，曰《广川稿》，曰《酒市稿》，曰《一粟斋稿》，曰《瓶花斋稿》，曰《杞菊轩稿》，曰《诗话轩》稿，皆古今体诗；曰《青衫词》，小令、中、长调并词余七十首，统于十五卷。”《赌棋山庄词话》云：“荔乡《青衫词》，见赏于蒋铅山，其佳处有后村别调风味。”案张善贵牧豕斋藏《蔗尾集》抄本中，有其伯兄方城序云：“周栎园先生久于吾闽，每艳称会城人，虽拥贩甿隶，操笔动辄成文。予谓惟诗亦然。今试入村塾中，五尺童子，悉能谐四声。又随即涂之人而询，率臆探喉，度无不解吟五七言律者。嗟夫！此非诗之盛，乃诗之衰也。天下岂有不假于学之事哉！予弟荔乡，少颖悟，读书一二遍即成诵。束发为诸生，既以制举艺屈其侪耦，乃忽而登坛坫，号诗人，朋辈奇之，谓不学而能若是。予曰否。世之工举子业者，未尝束古书不观，此即作诗之根祗耳。况三百篇为诗之祖，又童而习之者乎？不特此也，《易》、《书》、《礼记》诸经暨诸子史百家俱在，一切有韵之言，皆诗也，则皆学也。人动以举业为学诗累，毋乃不思之甚欤？虽然，诗难言矣，取材不博则陋，构思不深则粗。矜新斗奇，而或失之纤，或失之凿。至于跌岩波澜，沉郁顿挫，自非兴到笔随，具大神力不足以语于此。呜呼！难矣。窃尝论之，汉、魏以后，体制大备，增华变本，迭为盛衰。国朝风雅道兴，虞山、梅村诸老，已扬其波，迨新城王氏登高而呼，立汉赤帜，壁垒更新，得未曾有。他如施宣城、宗绵津、朱竹垞诸前辈，则又同声相应，羽翼后先，号称极盛。十数年来，音徽渐远，而荔乡乃崛起其间，诗学之复振也。夫荔乡于前人著作，靡不沿源讨流，追魂取影，下笔辄有奇香异色，缤纷喷吐于金石响中，非取材之博，构思之精，去其纤与凿者，而能若是乎？至所谓跌宕波澜、沉郁顿挫，不可思议之奇，又寝食于■〈車韋〉、杜、欢、苏，而兼撮其胜。然则荔乡之杰然以诗鸣，夫岂一朝夕之故？自宣城、绵津诸大家外，度亦岂有能先之者哉？昔虞山之赠新城公也，倾倒推服，有过于前贤策后生之意，惜乎其未见荔乡作也。今试以斯集较之渔洋蚕尾诸诗，升堂入室，未敢遽定，然亦知非小巫见大巫者矣。竹垞朱氏有言，‘终明之世，诗凡屡变，独闽诗未变。如曹、谢、二徐辈，犹然十才子调。’不谓荔乡一变，遂开生面若此。予顾吾闽人士，咸如荔乡大变从前积习，使一盛不复衰，毋徒规规晋安之派，而优孟其衣冠可矣。若严沧浪所云诗不关学，则英雄欺人，反为打油、钉铰开一方便法门，予又不敢护桑梓之谊，请与天下共攻之。时雍正癸丑初春望后二日，同怀兄石幢方城书于广川官舍之塔影斋。”
　　《却扫斋时文》、《宦游纪闻》通志存目。
　　《本朝诗抄二百卷》、《本朝诗抄小传》四卷　郑方坤著。
　　《石遗室书录》云：“清以来诗人，自施闰章以下有专传者凡九十八人，而以兄方城、族子三才殿焉。采摭淹雅，笔情娟秀，是小传体，不必律以史传义法也。《复初斋文集书后》有微词，未尽允当云。”
　　《望古集》　郑方坤著。道光《福建通志》云：“卷一赋，卷二、三诗及骚、词曲、琴操、歌谣，卷四诏制、表、上书、状、笺、令、启，卷五书牍，卷六尺牍、谕、考、述、辩说，卷七序，卷八引记，卷九册传，卷十记檄，判、颂、赞，卷十一铭、箴、志、对谈、论文、记游、碑、墓表、诔、祭文、弗文，卷十二跋、杂著。”
　　《读书札记》四卷　郑方坤著。《艺文志云》：“郑方坤自序曰：‘昔人读书，每以三余，予不敏，亦自有三余。放衙者，日之余；锁印者，岁之余；行役者，事之余。乃辄就睹记所及，随时笔记。正如王筠郎云聊备遗忘而已，不足传诸好事者。’云云。”
　　《杜诗宣和谱》　郑方坤著。《福建艺文志》云：“方坤自序曰：‘少日读杜诗皆能上口，忆曾侍先大夫花间杂集，酒以次行，客有举《宣和谱》征令者。随遇牌色，拈唐人诗一句。余时所阄得者为五，巧合谱云“油瓶盖”者，漫应声曰：“一片花飞减却春。”继得断公，则曰：“南海明珠久寂寥。”最后得四大对，则曰：“天下朋友皆胶漆。”于座客皆称善。客冬久滞历亭、适编纂杜笺，竟遇案头有此谱，因仿前例，每一名色各缀五七言诗一句，大抵吏散坐空，灯下酒边之所为作。昔李翱著《五水经》，房千里序《骰子选格》，色飞眉舞，有味乎其言。余今者更邀浣花诗老，于三十二扇二百二十七点中，参伍错综，断章取义，一以寄闲情，一以理旧业。消兹膏晷，代彼萱苏，准古较今、不犹愈乎？’”
　　《古今词选》　郑方坤著。自序云：“仆涉猎书林，喜谈词隐。时想像夫十香，间临摹于三影。排为清课，遣此闲愁。敢云萧统之选文，窃效张为之摘句。”见《福建艺文志》。
　　《岭海丛编》、《岭海文编》、《诗话醍醐》、《四六谱柄》、《宦漱纪闻》、《词林谭屑》、《邃庐词话》、《集唐联句集》以上俱清郑方坤著。
　　《晋安三郑集》　清郑方城、郑方坤等著。《道古堂文集》云：“郑石幢与弟荔乡先后成进士。子有章，又中甲科，将刊其文以问世，求品目于余。余以《晋安三郑集》显其首。”梁章钜《制义丛话》云：“吾乡之三郑合稿，乾隆间盛行于时。”
　　《却扫斋唱和集》二卷　郑方城、郑方坤著。《石遗室书录》云：“多咏物限韵之作，亦有即事写景者。”
　　《墨钦编制艺》、《艺苑丛谈》　清郑天锦著。天锦，方城子。乾隆辛酉会魁，连山知县。本志《循绩》有传。
　　《鹧鸪轩诗抄》、《十二炉斋近稿》、《鸰原草》、《撚髭近草》、《西爽斋稿》、《帆影》　以上俱郑天镳者。通志存目，并见玉田《郑氏族谱》。
　　《垂露斋诗稿》　郑天箓著。天箓字有桐。乾隆丁酉拔贡。授直隶州判。荔乡先生子也。
　　《镛州小草》　清林春琼著，乾隆间黄石人。
　　《楚游剩草》　清林徽琼著。字长容，号庚生。乾隆间国学生。
　　《虞初续志》十二卷　清郑澍若编。自序云：“山来张先生辑《虞初新志》，几于家有其书矣。诚以所编纂者，事非荒唐不经，文无鄙俚不类，较之汤临川之续合虞初原本；光怪陆离，足以凿方心，开灵牖，弥觉引人入胜。虽然，天地之大，何所不有？凡可喜可愕可泣可歌之事，千态万状，即可喜可愕可泣可歌之文，亦层出不穷也。予间取国朝各家文集，暨说部等书，手披目览，似于山来先生新志之外，尚多美不胜收。爰特录其尤雅者，名曰《虞初续志》。非敢谓开拓万古心胸，有闻乐观止之叹，然而其文其事，则皆可以咤风云，锵金石，助麈谈，而备輶轩之咨访者也。乃不揣固陋，授之梓人，请以质诸大雅，其获免续貂之诮否。时嘉庆七年壬戍岁仲夏月谷旦、郑澍若醒愚氏书。”案是刊本称玉缠郑澍若编，玉缠，即玉田也，无疑其为玉田郑氏后也。集中有章藻功撰《唐屿林国奎妻郑氏传跋》与《邯郸人士传后记》，而知为天箓之子，方坤之孙也。
　　《芸窗蛩响集》一卷　清郑徽柔著。徽柔字静轩，固安令善述女也。善吟咏，归庠生陈日赞。陈早卒，托孤守节以终。《牧豕斋书目提要》云：“《闽川闺秀诗话》作《芸窗寒响集》。”
　　《垂露斋唱和集》二卷　郑镜蓉、云荫、青苹、金銮同著。《石遗室书录》云：“四人，郑方坤女长至四也。方坤序云：“‘余膝下多女，以向平婚嫁为忧，然左思娇女之情，正复不免。当放衙余暇，辄呼使前，问字谈诗，流连竟日。诸女亦时调四声，辨六义，争出所作媚余。间有合者，则把卷欣然，寝食为之有味云云。’”《赌棋山庄词话》云：“荔乡子天鋂博学而不慧，晓出晚归，而不知其家，问邻人曰：‘君识郑某所居乎？’过市，或屑铜敷泥为灯，天鋂以为真也，典衣数百钱买归，其痴厚率如此。然《十三经注疏》背诵不遗一字，并能举某句在某卷某简、某行。初妇翁见其善读，谓当成大器，以女归焉。天鋂亦谓宰相当用读书人，以此愈益自负，而其妇卒郁郁死。天鋂挽之曰：‘不作今生宰相，愿为来世夫妻。’天鋂以县学生终。荔乡一门风雅，妇辈皆娴吟咏。荔乡九女一男。男有作天箓、有作天鋂，待考。”
　　《韫玉轩集》　清玉田郑淑上著。淑止，善述女，字菊生。见《牧豕斋书目提要》。
　　《带草居诗集》、《画获编》　清郑翰蒪著。翰专字秋羹，方城女也。
　　《泡影集》　清郑镜蓉著。镜蓉字玉台，荔乡先生长女。见《牧豕斋书目提要》
　　《西爽斋存稿》　清郑金銮著。金銮字殿仙，荔乡四女。见《牧豕斋书目提要》。
　　《簪花轩闺吟》、《研耕诗存》　清郑咏谢著。咏谢字菱波，又字林风，荔乡第六女。是集其兄芥舟邑侯天锦为之序云：“当予居东省时，吾妹方赋于归，留膝下，触目无非乐境，凡所题咏，皆怡悦之音。比归榕城，妹婿端卿好客，恒觞我于环碧轩中，酒中辄出妹诗相示，忽忽若昨日事。今重过其处，园林如故，风景顿殊，遂令和鸣雅奏之音，化为别鹄离鸾之曲矣。”见《牧豕斋书目提要》。
　　《榕屋诗抄》　清郑灏若著。灏若，玉田人，荔乡孙。嘉庆癸酉拔贡。客广东，诗尝采入《岭南群雅》。见《闽艺文志》。
　　《巾箱遗草》　清郑沂若著。见《郑氏族谱》。
　　《蛾术斋诗集》　郑沂若著。沂若，字子咏，天锦子，方城孙。乾隆间诸生。
　　《促膝轩诗草》　郑澂若著。澂若，嘉庆间举人。玉田人。
　　《潇湘游草》　清林玉友著。玉友，乾隆间布衣，高洋里黄石人。以其子昆琼赠为宜章知县。是集乃就养时所作，故名。
　　《忏凡笔》　林祥著。祥字叔擎。请道光间布衣。黄石人。《孝悌》有传。
　　《石孙诗稿》一卷　黄曾源著。曾源，洋屿人。《节概》有传。
　　《孤愤集》一卷　黄曾成著。已著录，见《史部》。曾成先有《南游草》，后散佚。复就记忆及掇拾烬余，颜之曰《孤愤集》，附于《琴江志》末帙。有自序一篇，又跋云：“已酉③葭月，往荷属爪哇岛，计三载有奇。所作五七言各体诗近五百首云云。”见《琴江志》。
　　《南游草》　黄曾成著。无卷数。黄洋屿人。清宣统三年曾举为省谘议局议员。
　　《丹山随笔》一卷　黄笋班著。赤屿人。摭拾遗闻及抗战史事甚悉。
　　《聊寄轩诗草》　林亦岐著。字济尘，泮野人。业医，暇则吟咏自娱。有诗一卷，李永选为之序云：“林子少孤贫，习医穷四圣心源旨要，以活人有术，自命其名曰亦岐，字曰济尘，又以左足偏废，号曰蹩仙，并负诗名于时。余始识之于郑君功恺处，论诗颇相得。继而获交于声社，因常相见，遂互相知爱也。一日，出其《聊寄轩诗》示余，曰：‘子知我者也，请弁其首。’余谓惟君子之为学，以立其身，而备当世之用；倘非其际，则独抱其义以观其变，养胸中浩然之气，不可陨越而徇其身，此君子之所为也。自古而来，隐于艺者多矣，其迹固有不相同者，要皆各适其情，得之心而寓之于物者也。得其心，而适其情矣，虽游戏人间，其视荣瘁穷通得失，犹如一梦之幻，夫孰能夺其志哉！诗之为艺，贵乎自然之妙，流露其心情，以见其志，论其品之高下，视其为人而断之。所以不屈其志者，其诗意自豁，其情绪自逸冥与造物者会焉。有其自然之妙，而莫知其自然者也。《聊寄轩诗》是本其自然之妙，充于物而淡于外，无所慕功名富贵，忘其荣瘁穷通得失，则是笃于学而近于道，故其声调不亢不卑、和而中节者，岂偶然也哉！用弁其首，其有当乎？”唐屿林星赓序云：“余乡远祖月湖公，与泮野乡远祖某公，同往赣州学堪舆术、技术相若，性情亦相契，其交谊之笃，非寻常友朋可比。由是两家后裔，继远祖遗志，亦互相往来，迄今已数百年之久矣。林君亦岐，泮野人也。精于医，研究《灵枢》、《素问》之暇，又嗜为诗。近以《聊寄轩诗稿》问序于予。予与亦岐雅有同宗世谊，何能不有所言？亦岐之诗在现今学者中，已为难能可贵。然推亦岐学医之精，而致力于诗，将来必工无疑也。夫诗本言志，何必求工？但能达吾心中所欲言，由枯涩至于纯熟，由朴质至于典丽，则不求工而自工矣。予意亦岐于诗，李、杜、韩、苏可缓学也。先取唐之元微之、白乐天，宋之陆放翁、范石湖诸集读之，定有所得。则不求工而自工矣。且古人之诗，求工转不工，其工者皆左右逢源，天然流露，此中奇境，亦岐不久自能领悟。余于诗为门外汉，不过举生平所经验，为亦岐略言之，以备参考焉。是为序。”
　　长乐六里志卷十终

　　校注：①传说清之始先系由天女吞朱果而生。
　　②甲申指崇祯十七年(1644年)，明朝亡。
　　③已酉为宣统元年(1909年)。

　　●卷十一

　　岱峰李永选撰辑，南山张善贵校刊

　　○金石　上　金部

　　周箕子鼎　唐屿林材藏。见材孙之蕃传。
　　大泉五十钱　有大、小两种，周景王时所铸。洞江游通儒藏。
　　汉一刀钱　上书“一刀”，下字模糊莫辨，考为汉币，洞江游通儒藏。
　　唐乾封泉宝钱　背有“天”字，考为高宗时所铸。洞江游通儒藏。
　　开元通宝钱　玄宗时所铸，两面同样者仅见也。洞江游通儒藏。
　　元至正之宝钱　背上书“吉”字，下左书“权钞”，右书“五钱”二字。洞江游通儒藏。
　　明兴朝通宝　背有“一分”字，外圜凸起纹较普通为大。考为张献忠时所铸。洞江游通儒藏。
　　清太平钟　康熙已未铸，重一千斤。高洋里文殊寺藏。

　　○金石　下　石部

　　唐

　　权德兴章敬国师碑铭并序　唐故章敬寺百岩禅师碑铭：“禅宗长老百岩大师之师曰大寂禅师。传佛语心法，始自达摩，至于惠能，化行于南服，流于天下。大抵以五蕴九识十八界皆空，犹镜之明也。虽万象毕呈，而先性无累。心之虚也，虽三际不住而觉观湛然，得于此者，即凡成圣，不然，则一尘瞥起，六人胶固，循环四复于于生死之中，风涛大轮，迷忘不息，授受吻合，大师得之，一言□通，深入无碍。师讳怀晖，姓谢氏、东晋流寓，令为泉州人。孩提秀发，博究书术，一旦慨然日；‘我之祖先今安在耶？四肢八体，视听动使，孰使之然耶？’然雨泣，誓服缁褐，志在楞伽，行在曹溪，得圆明清净之本，去妄想因缘之习。百八句义，照其身心，心离文字，化无方所。于是抵清凉，下幽都，登祖来，入太行。所至之邦，蒙被法味。止于太行百岩寺，门人因以百岩号焉。元和三年，有诏征至京师，宴坐方于章敬寺，每岁召入麟德殿讲论。后以疾固辞。十年十二月，恬然示灭。其年六十。其夏，三十五弟子智朗、志操等，以明年正月起塔于灞陵原。凡一灯所传，一雨所润，入法界者不可胜书。著《法师资传》一编。自鸡足山大迦叶而下至于能秀，论次详实。或问心要者，答曰：‘心本清净而无境者也。非遗境以会心，非去垢以取净，神妙犹立，不与物俱。能悟斯者，不为习气生死幻蕴之所累也。’故荐绅先生知道入理者多游焉。尝试言，元以中庸之自诚而明，以尽万物之性，以大易之，寂然不动，感而遂通，则方袍褒衣，其极致一也。向使师与孔圣同时，其颜生、闵损之列欤？释尊在代具大惠纲明之伦欤？至若从师受具之次第，宰官大臣之尊信，诞生入灭之感异，今皆不书。某三十年前，常闻道于大寂。聿来京下，时款师言。顷因哀伤，似获悟人，则知烦恼不逮菩提，虽聚散于此生，期会归于彼岸。铭曰：西方之教，南宗之妙，与日并照。百岩得之，为代导师，颍若玻璃。结火燔性，爱流溺正，痴冥奔命。即心是佛，即色是空，师之通兮。无去无来，无缚无解，师之化兮。揭兹灵塔，丹素同示尘劫兮。”
　　在光俗里。案《福州府志》：“元和十一年，权德兴撰，贾岛书。在闽县光俗里浮峰山。”并见《唐文粹》。

　　宋

　　岐头石刻：“大石井陈晔与府城义□、张继、徐缓命匠开凿石路，并结道头。中元甲子元丰二未岁九月记。叹曰：‘世人不见开路时，路见行人几回老。’”共五十四字，在至德里岐头滨江之处，勒于崖壁。按陈晔字日华，宋庆元间为订州郡守。长乐人也。
　　东井石井栏石刻：“弟子陈新，与室□□，为父母造井一口，元符二年已卯第九月日题。”在光俗里营前。
　　通济王庙石盂刻字：“恭为通济大王庙大王及夫人舍盂一口。通乡乞保平安。僧□□。熙宁①庚辰年造。”在光俗里泮野。
　　文殊寺石井栏刻字：“当院守进、守珍共重造。皇祐辛卯记。”在高洋里文殊寺墙外。
　　文殊寺石槽刻字：“住当山比丘大慈舍。政和四年甲午岁造。”在高洋里文殊寺。
　　兴国寺石孟刻字：“比丘行逸为师舅□□□舍，宣和壬寅岁造。”又“太平兴国院僧在琛象□造。甲戍岁造。”在光俗里泮野。
　　下井石井栏记：“绍兴二十九年已卯岁冬月，造井一口，并石孟，追资考妣。井栏刻字为记。”在光俗里祥洲。案祥洲俗呼下井。《邹氏族谱》云：“十世祖彦和，字叔谐，子华赘邱山林俊女英姐，遂居邱山。造井记其时也。”
　　乾道井石井栏石刻：“宋乾道己亥造。”在高详里黄石。
　　毗济潭石刻“毗济潭”三字。在至德里九龙山狂牛岭南。《闽都记府县志》云：“潭深莫测，传神龙窟宅也。祷雨辄应。明成化间亢旱，乡人车水，内现石刻‘毗济潭’三大字。”《唐峰形势图志》载：“九龙潭，俗名水渟湟。吞纳瀑布，深不可测。朱子书‘毗济’二字于石。”又云：“朱子尝避地，饮谷于此。”林涵春为之蕃撰传亦云：“之蕃于甲申变后隐居唐屿，有潭曰毗济，朱子游迹处也，日汲潭洗耳。”
</div>
    <div class="pagination">
<a href="长乐六里志_page22.html">上一页</a><span>...</span><a href="长乐六里志_page18.html">18</a><a href="长乐六里志_page19.html">19</a><a href="长乐六里志_page20.html">20</a><a href="长乐六里志_page21.html">21</a><a href="长乐六里志_page22.html">22</a><span class="current-page">23</span><a href="长乐六里志_page24.html">24</a><a href="长乐六里志_page25.html">25</a><a href="长乐六里志_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
