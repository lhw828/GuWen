<!DOCTYPE html>
<html>
 <head>
  <meta charset="utf-8"/>
  <title>
   贵州通志 - 第 134 页/共 141 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   贵州通志 - 第 134 页/共 141 页
  </h1>
  <div class="content">
   世祖章皇帝定鼎燕京时滇蜀黔粤未隶版圗丙戌王师西下流贼张献忠死于蜀其党伪平东将军孙可望率丑类破永寜防遵义丁亥正月窜入黔省官
　　军如鸟兽散贼焚刦原野道路絶人烟定番州牧陈新第蜀之长夀人能礼士素得民心民戴之若父母闻变集绅士土官州民于公堂商堵御防贡生饶谟有智畧合绅士条陈事宜新第大悦防按察使张燿参议曽益都司陈瑞征知定番弓弩手强甚抵州结束土司募兵为恢复省城计而省城之避防于州者近万家于是备器械储粮糗濬城隍架鹿角警烽火选精鋭飞檄韦番为守城小程小龙为左翼方番洪番为右翼金石罗番卢番为应援又筑垒以扼敌以威逺守偹陶世显为右师军土桥大龙土官龙在田佐之勇士简成书为左师军洞口卧龙土舍龙起潜龙飞佐之张陈诸公坐中军调卢山木瓜等四司由椒山出水车抵青岩绕贼后以断粮道木官通州等四里由平伐趋上马张旌帜以为疑兵布置精详众志成城矣正月十八日土官龙在田败贼于小山斩首四十九级二十二日土舍龙起潜败贼于长田斩首二十九级二月初五日陶世显败贼于土桥斩首百余级生擒二十一人可望愤甚令伪定北将军艾能竒师号五万初九日攻洞口成书与世显率鋭卒更番迭战斩贼百余人无何二路失期敌众我寡右师溃陶世显龙在田龙起潜龙飞等血战死成书孤军难支而贼已分两路直趋东北闗矣旋围城贼逼城下城上万弩俱发贼伤数百人贼少却空西门以诱我我军弗动戒备甚严越翌日贼以礟攻城雉堞毁则易以板板壊则易以木贼无计以铜牌书硃字谕降新第毁其牌而掷之能竒怒躬亲视城成书以药矢射之中左臂鏖战歴三昼夜矢乏则继以石石乏则继以粪无少懈贼欲退俄而贼军师李自旺者号老神仙手执白雄鸡披发仗劒以石灰画地绕城而诅十二日已刻城内火忽起人争灭火贼乗势登城东隅而城陷矣州牧陈新第肃冠带北向拜曰臣力竭矣缢于署内之驯鹿堂参议曽益题絶命词缢于道署学正尹大任缢于明伦堂训导徐镳吏目安绍祖广顺奉调吏目周龄六按察使司狱陈玉环俱自经乡官顾人龙妻李氏对缢中堂子诸生大元抱父母尸哭不去贼并杀之尹思民赋诗壁间投笔引绳死黎维垣城上督战死胡允中冠带坐庭中贼至允中叱之贼刃死皆州绅也时贼轰满巷饶谟大呼曰我辈宜死战于是诸生王道中顾从龙黄文芳李一龙夏朝卿李二龙毛一练尹汤傅尹汤卿熊化杨东明唐琏贾翰张新建王仰王基昌土官程民悦韦帝臣土舍韦之福勇士简成书把总许华宇等奋勇力战至学成书犹格杀数贼同时百五十余人俱战殁举人毛琛投井死原任教授艾养中诸生周卜年尹汤賔熊钟随乡约杜凡六赴火死诸生谢赐璠黎应阳江山秀潘达黎应辰投泮池死张承祖妻呉氏大哭曰我等义不受辱遂相率而赴莲花池者数十人焉张燿陈瑞征与贼巷战西隅日晡被执能竒曰公吾梓里也幸降我燿曰汝为贼吾为朝臣何梓里之有瑞征亦大骂之同遇害武举防九锡亦在执中能竒曰汝何不早降九锡曰汝何不降我能竒手射杀之是日也刀声如礟响血甚流杵城中数百人上自官司下逮妇女竟无一生者而贼之为我杀也亦损其二日暝天忽雨红于血贼惧十三夜即旋省至桐木岭能竒药发死于道岂天厌其恶而假手于成书耶满城瓦砾白骨丘聚四乡不入城者凡三月卧龙菩提寺僧汪姓者有善行佣人拾遗骸聚东闗火而瘗之俗呼为万人坟康熙四十五年郡人士请祠祀不果行刺史王公旌其墓曰忠烈

　　贵州通志卷三十九
&lt;史部,地理类,都会郡县之属,贵州通志&gt;
　　钦定四库全书
　　贵州通志卷四十
　　艺文
　　记一
　　明
　　东坡月潭寺记　　　　　　　　　王　训贵与楚邻封当两疆之界曰东坡由道左入跻攀林麓仅百武许有飞岩倒悬巑岏巧怪垂珠滴乳尽熊极竒若神蛟之驾秋云鸣鳯之骞晴汉又如千乗万骑浮空以驰仙子灵姝御风而下虽以五丁之力吴刚之技追而琢之不足以方其妙盖天成也旁有崆峒邃不可入而一清泉冷冷自半岩出奔流平野居人饮焉其佳胜无与为比惟在夷区古所弗治故辙迹罕焉爰自皇明一统始制兵卫隶贵曰兴隆隶楚曰偏桥而周道由之由是来往者得以观游间有学佛者结庐号普陀岩正统间游僧徳彬来营寺址名曰月潭时贵之都指挥使常智爲卫兴隆倡众募财首建正室中塑法像金碧丽美茂林修竹环拥芳翠遂有闻于四方余惟山川因人而显宇内佳山水经品题而载舆志者固多若斯岩之美葢千百而什一也
　　表贤祠记　　　　　　　　　　汤　表贤祠贵州衞站以祀宪副吴公也公讳倬字克大浙淳安世家登乙未进士成化间佥事寻陟兵备副使剔政蠧发吏奸清介刚正难以殚述惟吾站役繁剧旧制未设廪饷公恻然欲月食人米三斗防侍御桂林包公裕按巡兹土议合驰疏上闻报曰可公又区画赎金七百两有竒购附近常稔之田若干以助不给今去公辽邈吾人思公之惠谭不容口夫前乎公者未必不贤于公也后乎公者未必不加意于吾人也譬之荒垦而畚挶之功实公伊始按祭法有功徳于民者祀之吾人岂私公惠哉乃就站境立祠专祀额其门曰表贤属走为记系之以诗俾歌以祀公辞曰豸冠绣斧温温春煦赐我土田膏泽伊溥绣斧豸冠凛凛霜寒遗我糇廪百世不刋祀事聿修答公之休在晋尹铎在蜀武侯硕牲清觞荐公之堂惟公降只云軿翺翔我稼我穑繄公之力惟公歆只享兹饮食嵗月孔长颂声洋洋庇我祐我惟公之庆
　　何陋轩记　　　　　　　　　　王守仁昔孔子欲居九夷人以爲陋孔子曰君子居之何陋之有守仁以罪谪龙塲龙塲古夷蔡外习类尚因其故人皆以予自上国往将陋其地弗能居也而予处之旬月安而乐之求其所谓甚陋莫得独其结题鸟言山栖羝服无轩裳宫室之观文仪揖让之缛然此犹淳厐质素之遗不得以为陋也夫爱憎面背变乱白黝浚奸穷黠外良而中螫诸夏盖不免焉若是而彬郁其容宋甫鲁掖折旋矩矱将无为陋乎夷之人廼不能此其好言恶詈直情率遂则有矣世徒以其言辞物采之渺而陋之吾不谓然也始予至无室以止居于丛棘间则郁也迁于东峰就石穴居之又隂以湿龙塲民老稚日来视予喜不予陋益孚比予予尝圃于丛棘右民谓予之乐之也相与伐木阁之就其地为轩以居予予因而翳以桧竹莳以卉药列堂阶辨室奥琴编圗史讲诵游适之道畧具学士之来游者亦稍稍集于是人之及吾轩者若观于通都焉而予亦忘予之居夷也因名之曰何陋以信孔子之言嗟夫诸夏之盛其典章礼乐歴圣修而传之夷不能有也则谓之陋固宜于后蔑道徳而专法令搜抉钩絷之术穷而狡匿谲诈无所不至浑朴尽矣夷之民方若未琢之璞未绳之木虽粗矿顽梗而椎斧尚有施也安可以陋之斯孔子所为欲居也欤虽然典章文物则亦安可不讲今夷之俗崇巫事鬼凟礼任情不中不节卒未免于陋之名则亦不讲于是耳然此无损于其质也诚有君子而居焉其化之也葢易而予非其人也记之以俟来者
　　象祠记　　　　　　　　　　　王守仁灵抟之山有象祠焉其下诸苗夷之居者咸神而事之宣慰安君因诸苗夷之请新其祀屋而请记于予予曰毁之乎其新之也曰新之新之也何居曰斯祠之肇也盖莫知其原然吾诸蛮夷之居是者自吾父吾祖遡髙曽而上皆尊奉而禋祀焉举之而不敢废也予曰胡然乎有庳之祠唐之人盖尝毁之象之道以为子则不孝以为弟则傲斥于唐而犹存于今毁于有庳而犹盛于兹土也胡然乎我知之矣君子之爱若人也推及于其屋之乌而况于圣人之弟乎哉然则祀者为舜非为象也意象之死其在干羽既格之后乎不然古之鷔鸳者岂少哉而象之祀独延于世吾于是益有以见舜徳之至入人之深而流泽之逺且久也象之不仁盖其始焉尔又乌知其终之不见化于舜也书不云乎克谐以孝烝烝乂不格奸瞽瞍亦允若则已化而为慈父象犹不弟不可以为谐进至于善则不至于恶不底于奸则必入于善信乎象盖已化于舜矣孟子曰天子使吏治其国象不得以有为也斯盖舜爱象之深而虑之详所以扶持辅导之者之周也不然周公之圣而管蔡不免焉斯可以见象之旣化于舜故能任贤使能而安于其位泽加于其民既死而人怀之也诸侯之卿命于天子盖周官之制其殆仿于舜之封象欤吾于是益有以信人性之善天下无不可化之人也然则唐人之毁之也据象之始也今诸夷之奉之也承象之终也斯义也吾将以表于世使知人之不善虽若象焉犹可以改而君子之修徳及其至也虽若象之不仁而犹可以化之也
　　圣泉记　　　　　　　　　　　刘汝楫黔筑圣泉游者歩自西郛沿溪流蹑石磴可五里许磊砢叠嶂中一自石罅迸出滙为方池日每潮汐无停好事者置石皷其内潮溢咫余下至皷之半而止通昼夜计之凡百次弇州录名百刻泉一统志称灵泉大抵泉名自人其百为期则亘古无易也余自髫年游其地每偕众诧之苐私心又谓他境有然者亦不甚异也迨后周览吴楚燕齐之墟歴考职方纪载乃知圣泉灵异独黔筑为然允矣大块中奇絶也盖宇内名泉若汤泉火井瀑布趵突诸类洎陆羽所品次靡可缕指特壤界色味稍殊而无潮汐惟漳浦蜡潮侯官潮泉钟山应潮连州潮泉固亦消长有期而其地濒海乃缘海为潮汐泉不得与也若池阳湖泉章贡三潮安宁海眼乐平凤游荆门蒙泉郴州潮泉吾乡龙塲驿潮井去海悬絶似与圣泉为伍苐彼潮仅再至三至亦未有百刻消长别具一槖籥者则圣泉之灵且异在别境宁复有此乎观者探其故莫测其由或谓如汉阴丈人所云其中有机械焉余曰泰山盘石莫当霤水谓其久则陵夷也按泉志迄今二百余禩即机械窦中水石冲激安能百年无改此其説无当已余意寰中地形若人一身其在西南昆诏其首中原其腹呉越其足也黔筑居首下腹上当以吭名夫吭于人身葢神明之关也是故环四海周八埏精灵之窍独于黔筑发之而有圣泉之异理固然哉或谓地域广轮防知纪极圣泉勺水耳何独于此呈灵窍曰础润而霶至壶氷而巨泽坚小固可以验大且堪舆家蹑蹻眂龙脉蜿蜒千里外鍼所注不越毫芒勺水虽微不函地轴耶抑又闻昔人志水枢繋以材品测香辨味则异产可卜焉圣泉良异矣将不有苞奇毓秀丕显地灵俾之雄视西南为宇内一大式廓而与斯泉相符应乎即今省郡规模日恢人文竞耀其兆盖可徴也余敢识此以俟庶后有覩验不谓今日无前识云
　　读书堂记　　　　　　　　　　张　翀士生于今之世方童而习之之时即为章句比偶之学以取荣科第而不考究羣籍以求古人之用心及其年齿稍长识见稍定知欲考究羣籍以求古人之用心而又牵夺事务沉沦奔走不暇一玩索者何限余三十年坐此弊乆矣嵗戊午遣戍是邦自谓闲暇可究初志迨抵戍日则又瘴疠频作疾病相仍且为啼饥号寒者累心又明年旅事始定残躯稍苏聊于城市僻处相其林木深邃者搆地一隙筑草亭半间携破箧残篇时一展读嵗既久亭为风雨侵癸亥初夏千戸侯韩子梦熊王子尚武诣余于亭中见其弊坏私与军政使娄君拱辰及诸士夫谋曰盍相与为张公葺之三人者遂卜日命匠然不使予知也匀中居民闻之各执锸相争来助或以瓦或以木石乃前为堂三间后为寝室室之上复为一小楼以便登眺又两旁为厢房门戸墙垣各备焉工既成请居之余升其堂慨然以思入其室登其楼仰而四望因忆子瞻在儋州时僦民舍以居日与其父老子弟吟咏从容儋州之人相与诛茅筑土特作室以居公夫子瞻一代伟人也而人慕之乃能如是余鄙陋何敢望公而匀之居余亦如儋之居公又何以副诸君意不佞因僭为説以告诸君曰人之有堂所以安身也堂之有书所以明心也庶人不明书则不足以保身士大夫不明书则不足以启性灵而功业军旅不明书则不足以察古今之成败四夷不明书则无君臣而上下乱贵州虽在西南去中州不甚逺六籍亦往往具备今诸君能取而读之与余聚堂中一事商确耶诸君曰唯唯遂匾其堂曰读书堂鹤楼张子复移其破箧残篇者朝夕于此前所谓考究羣籍以求古人之用心或庶几乎少得之矣
　　龙山道院记　　　　　　　　　张　翀余居都匀每吟诵少暇即与诸生司子推辈搜奇于山水间见隔河有峯雄峙崔嵬其髙插天遂杖履跻其顶山势逶迤数十里羣山俱出其下徘徊四望南尽交广北极湘汉西连滇蜀皆在目前余曰壮哉观乎安得结庐而栖之时有霁川司君抚月泉刘君镗二人殊好奇者即以其言谋于众众曰诚吾匀之胜槩岂天以启张公耶乃各捐金募工即其山之旁取材得巨材若干楹山势陡峭不可作屋基众方卜其处俄有灵龟大尺余自石中出突至其前三日不去众以为神告其地遂即其处掘而平之前为楼楼之上复为小阁后为殿殿之旁复为小廊其所祀神惟民自山岭以至其麓皆凿石磴曲折盘柦可数千尺循磴而转各树以柏殿后有石坡髙广平坦其文青赤登之使人旷然石下有泉出冷冷然洁也院左右皆古木藤萝时有清风至声如万壑之涛起伏而不可为状树多乌猿白鹤往来其间凭栏望之若素相狎者工既成鹤楼张子负甑而来以习静其间就楼之上设一小榻每至夜分常有白云数片从窓入楼中徐徐进榻傍与余相依逮平旦则又飞去半锁山腹使余下盼之宛然如霄汉间也清平孙子亭访余于山中见其景而恱之欲得记其事余曰噫嘻自开辟以来即有兹山孰从而栖之余产在五岭外相去数千里安知其来游此耶即来游此又安知结楼于中遂为一方胜概耶由是观之其山川之开辟与余之来游皆天也非人之能为也山旧名蟒余与刘君镗走飞泉处见有龙青色因更号为龙山故院亦随其山名云
　　兴隆飞云岩记　　　　　　　　吴维岳兴隆东行三十里有月潭寺寺左为岩榜曰飞云距地百余尺中虚而下嵌乳液融结纷诡殊状竪者柱矗悬者珞缀者鸟厉突者兽蹲蹑级漫瞻敛衽徐睇极意所惬邃洞谽谺而窅际清渠激注而前绕旧即岩麓稍右构楼揽辔脂辖者息而饮焉余阅武沅江防溪而还春和昼熙停驭周览惜于径去而楼且向圮属按察副使祁君清葺牖辟垣傍饬吏廨时偶成四诗手书于石而记其端贵州实殷周鬼方靡莫地秦汉以来间称置郡羁縻未改草昧至我昭代开藩树文武官吏始称屏藩黉序之乡今检圗志锦岩珠壑秘洞灵渊所至有之若澄泉喷折匿见怪石巉岏林立在大都名区得其余溜断块亦足以夸巧而竞于人者虽周道往往是焉而兹岩之竒又最也当其湮翳于蛮烟冦莽中穆骏不驰骞节靡指蛇虺所穴豹虎所游提兵拓疆之夫尚趦趄未尝轻置足焉而今日冠盖以临圗志以载披雾覩天欣欣有遇矣然使生于大都名区则有力与好事者将营以万金侈以众观笙簧鞯毂宵膏继晷穷游览之盛而贵州遐壤杂夷中原士彦非膺命不莅商旅非入滇不经其暇而游游而知赏者几人也噫岩固幸而遘昌时出秽墟而为人所知耶又不幸居于斯不能并大都名区岩洞泉石称雄于世而为人所尽知耶
　　天然洞记　　　　　　　　　　田汝成古之官于其地而善为山水游者若晋谢灵运唐栁子厚是也灵运永嘉守子厚永州刺史也守刺史专一州官尊而政剧而二子洒然脱畧恣荡风情凡州之山水稍可取者必涉足而寓目焉又能作为诗文以张大景物使不落漠寰中斯亦竒矣然未识二子踪迹所遗者至于今复有表章之乎否也方今海内名士善为山水游者予所闻姑苏郁元敬天水方思道天台蔡巨源是三子之好为山水游也若饥食渴饮而病就医也其有闻而求必得之也若狝搜而虞逐也元敬思道之游予未之考迹若巨源则既知矣正徳中巨源叅议贵州贵州山水硗硖鲜可游者而巨源必游凡一丘一壑茍不为粪壤者皆涉足而寓目焉又善为大书嘉勒名称以纪踪迹庶几灵运子厚之风者夫巨源之游贵州亦宻矣而清平尤熟清平者巨源所与民同患者也清平地东三里所谓太极洞又其东十一里所谓云溪洞云溪太极者皆巨源因象名之也絜其间去太极百步许即今所谓天然洞也当其时翳于榛莽狐狸之宅而蝼蚁之封不为巨源所甄录乃今去巨源二十余年矣风雨涤薄门迳呀然邃虚明可肆筵几较其奇于云溪太极不啻若华屋层轩之与蓬荜伍也晦于前而显于后岂非数与今夫昆山之玉沧海之珠千载求之尚有遗寳物之无尽藏也如是然则人君之求贤也招以弓旌聘以圭璧焉知草泽之下不有懐珍而槖者乎何以异于此洞之不得暴白于当时也虽然洞之显虽后时犹不落漠于世吾安知此外不复更有遗者终有能表章之乎否也是岁廵按御史宿松杨伯生暨清平士夫佥事王子升侯汝言游而恱之其名则杨伯生命之又子升汝言聨句咏之缙绅闻者属而和之钱塘田汝成记之
　　双明洞记　　　　　　　　　　徐　樾樾按考毕事之日州守莫子赞漆子登及守备谢钦以游观请愿半日留为山洞光予一笑而往抵洞苍然两山夹道下有寒泉注为澄潭怡然我懐从者曰未也白石壁立半折岩侧下有通径劈窦圎如满月竒哉洞也从者曰未也缘门以入小径夹崖前峯屼嵂苍碧潭流穿石折而西廻又一方渚磷磷有声云气覆面静观山色山影沉澄如镜东西风日相射南北缭绕石盘如盖衍土一区可坐可憇往百步余而兴入风泉云壑之外矣顾崖间石笋数尺形类妆佛座虚可容背傍婉曲侍童环立者可数人俯皆平石樾欣然据笋而坐其巅莫子漆子左谢子右席平石也小子者数人负歌而前命之歌予盼流泉而莫测其往小子再歌予再和之莫子歌伐木节以磬水石冷然交奏好音徐子頺然发浩歌童冠者八士抠衣而进立斯须间歌湛露前溪横小梁渡涉者莫子起以请曰未也渡此则双明洞矣徐子临水却顾步小桥微吟半聴流泉之潄穿石洞缓步而登六七步间恍然光敞堂壁四周洞开一面以吐日月上圎下方奇伟一室环壁灵异莫穷变态徐子中坐而四顾焉转而忘其美隔水皷吹声希奏雅而歌者继作二三子列席酌防酒俎杂山肴有事于奔走数十人环崖而侍者翼如也山水之竒足以洗心如是夫谁谓其娱于观聴之美而已哉歌酒话言方极懐抱葛衣轻飘山色半黯红光入水起视邮人秉燎束楚以继夜游揖二三子起赓再歌凛乎其不可留矣
　　云龙洞记　　　　　　　　　　焦希程威清衞本罗甸国故地也国初始置卫以中华人守之去城西二里许有洞人莫知竒也且辱以凉伞之名丙辰秋杪藩防莆田雪峰黄公暨余往焉洞门卑隘磬折而入其中寛衍可容数十人其上则氤氲之气蒸而成溜清而成漳蓊然蔚然厓石变幻望之如云而状态互异或如灵芝或如蓓蕾或如玑衡或如凝露或如蜂房或如蛛网篆烟盘旋于宻石或如齐纨越縠飘渺于风中或鋭如悬锥而锋芒射目或幻如长虹而夭矫乘空或如神龙自天而下凛乎雷电之将至也余因忆家食时每观夏云竒峯往往见神龙埀其端信宿上下而云从今洞殆不异也因名以云龙
　　重修张公读书堂记　　　　　　邹元标读书堂頺圯日甚刺史段防冈公葺以居余肄业其中因为之言曰古之学者一今之学者二古之学者纯今之学者杂古之学者逸而有得今之学者劳而无成混沌剖判朴茂未漓入孝而出弟耕食而凿饮吐辞为经举足为法文与行出于一结绳风逺百家蠭兴人私利士私学相轧以势相与以诈文与行出于二矣一则纯纯则从事身心而日臻于髙明二则杂杂则从事章句而日流于污下世之勤勤恳恳于章句间者有二上焉者谓一事不知吾儒之耻必由博以之约不知舜居深山木石与居鹿豕与游及闻善言善行若决江河舜之为圣者自有在也下焉者欲冥搜网罗鹰艺苑不知古今名家云蒸霞滃亡异飘风好音过耳宋作者且伤之矣嗟乎丈夫七尺所系以炳烺千古灼烁后代者无几耳伏羲未生八卦未肇孔子序书断自唐虞生唐虞之时未有秦汉之文生秦汉之时未有李唐之词赋生李唐之时未有宋之词章日月迅速流光几何刓精敝思于楮墨间何异鼫防之耗太仓也若然捐典籍兀然穆然游亡何有之天可乎此释氏不立文字之教未敢以为然也昔人读史一字不遗程先生鄙之为玩物防志夫学先于立志孔子七十不逾矩亦志之不逾矩也志之在人譬之木其根焉诗书其培之者也章分句晰是溺志于训诂也不敢以训诂而溺吾志提要纂伭是泛滥于词章也不敢以词章而卑吾志亲先觉以明之求正友以辅之俾吾志炯焉灿焉不见异物而迁焉是之谓以我观书以我观书未越方寸卷六经为己有以书博我万卷茫茫终为支离章句也沛六经之正脉揭斯道于日星庶几哉无负虞孔真传而可读古人之书矣登斯堂者尚三复于余言
　　南臯书院记　　　　　　　　　江东之自昔忠臣义士揭天纲振地维担扶人纪何代无之而惟真一不二者芳流逾逺故百世可师焉彼感慨摅愤锋厉一朝未几而濡泥迫隘已不胜委顿若中亡真宰悠悠世味入焉而染始非不伉爽而后遂刍狗弃之两者于叔季犹云小补总无当于大儒辅世之道若吾友邹君尔瞻氏其殆庶几乎方公成进士时防主上冲龄御极惟是江陵窃国内连阉宦废伦弃制莫敢巷议公极言非孝者无忠疏入未悟主心先逢相怒一时杖阙下者五人公承严谴戍都匀至则僦居氓舍鷤鴂先鸣莫必其命日方与鬼物隣寻得张公读书处一侨足焉张公翀者马平人嘉靖中以比部郎疏论分宜戍于匀匀人搆此以读书张公是为鹤楼书院而公视张公后先一辙遂结茅于张公堂右居匀六年时时与都人士讲天人性术之学翛然皭然盖身在局中法流界外委化运于傥来而不以人我参耳其门弟之髙者往往负奇气掇巍科词章行谊得庐陵文宪之传如陈给谏尚象亦以谠言放逐要其凌霄亮节不负所学又宛然邹氏家法也癸未江陵事败上召还直言忤相诸臣而公再入朝省声望益为天下重匀弟子有羮墙之思就于公所尝登览论读处更创为南臯书院址在黉序右傍近圣人居如此其甚也规制若环堵门屏讲堂夹室甍楼学舎大都靓深虚閴不啻一畆之宫前面龙山江流襟带后接髙真观半山之麓美哉堂皇峩峩乎渠渠乎盖始于郡诸生之倡义作于督学徐君之表章若有司学博乡先生武胄之捐资俸与门弟子拮据之劳视昔匀人成鹤楼不啻过之公去匀已久而是中之濡名教景风神者方喁喁兴起月殊嵗异非复向之旧都乃公再出依然一故吾不改即随牒南北浮沉郎署间而自见一无增减何以故得一故也惟真一不二之精始能埀世立教化俗育才视彼乘意气博名髙者不同日语矣按省志惟匀地多岚瘴本以安置罪人乃今不病君子而匀之人又能尊信其言反资贤者以孚化他如龙塲夷窟无能危新建后之尸祝阳明祠下者异世且未艾焉假令公如新建遇主于巷即屠龙术隠而文徳武功固无二道奈之何三仕三忤权贵不能一日安于内耶嗟乎稷下之椽有涯而鸿名无涯岘山之碑有壊而遗爱无壊则书院不足以重公而匀人之善善可重余言不足为公重而公自有为匀地重者防独与鹤楼竞爽且与龙冈并传余不佞承乏黔中搜名贤遗迹得三迁客夷夏于今称之顾不佞有晋宁之谪而未罹其忧有新建之还而愧无其伐总之勿二其心则于二公有余师也夫阳明着矣鹤楼已自有记今监司梁君铨亦以直指触忌来匀感公正气而以碣石请故为公记之以寓髙山一慨且使后之观者渠复目黔为有北之乡耶
　　便河记　　　　　　　　　　　陈尚象云故有便河实始于正徳间兵宪李公麟鉴往事防来患以贻千百年之安者也嵗乆迹湮居民多鞠为蔬圃年来内侵之患往往而有顷播贼猖獗大中丞郭公颁有城书维时所司佥议及此防徴兵运饷力不暇及识者殊以为忧今宪使袁公甫下车既平播平黎内安外攘威徳茂着一时野有宁宇颂声翕然交作而公所长虑却顾未已也一日谭及便河周巡外慨然曰兹绸缪之至计也可废不举乎遂属司理杨君应第与视衞篆者圗新之捐俸斥缓计徒采石简材官有心计者董其役自小河口筑长堤若干丈引水灌于故道歴两西门而南与东山左掖诸水防流以达于龙潭民不吿劳瘁工不易嵗时而长河如练与金城相表里真可谓贤于胜兵十万矣余闻诸父老言建城之初髙皇命有司绘圗以进恐诸苖凭髙俯窥遂以御笔指于东山之巅嗣是虽间有凭陵絶无敢有从东门入者独西北一带地形稍下故逺如正统之变围城至十阅月近如壬癸之际军民士大夫咸不得帖枕席则兹河所系良非尠鲜昔蜀大夫李氷凿离堆辟沫水为民除害蜀人至今祠之云固僻在一隅无他扰独其害在苗耳公修举永赖之利于百十年废壊之余体中丞公如保之心以慰髙庙奠安南服之至意功徳于吾云者宁有涯哉余乌得无纪
　　阳明祠记　　　　　　　　　　冯成能隆庆辛未余自里中赴贵阳防访及抵贵谒先生祠芜陋特甚盖先生旧有祠院二所自贵阳迁入一为郡治一为庠故废堕至此余复为怃然茫然即檄有司为更新计既而得地于郡城东风气明秀冠于黔中若天故作之以待今日者于是请于抚军而诸僚大夫咸恊厥议遂各捐赎鸠工凡文武吏士莫不翕然子来不数月落成先是同志长者敬斋蔡公及心泉程公少松滕公偕予延乡先生心庵马公主会郡两学师生讲学别署兹则移防于祠之正学堂诸士子瞻先生像则已肃气敛容相与寻致知之端绪究精一之心传则复勃然兴起盖若先生复出而相与周旋问难于何陋宾阳间也久之余有蜀藩之命告行诸士请为述先生学脉以诏来者余固让不已乃谂于众曰道本无言也自伏羲画一而尧舜名之曰中曰道心惟微是微者天地之中吾心之本体也以人见与之而微者危矣危即人心非有二也文王不大声色不长夏革不识不知顺帝之则孔子无意必固我而知天夫所谓声色夏革知识意必固我者皆危也无是危也而微体全此至圣所以契天之中立万世之极也成功巍然文章焕然参赞经纶之业与宇宙同其广大而皆谓之微盖任其天然之则直心以出之而我无与焉则虽仰而思之夜以继日而亦谓之无思身劳天下过门不入而亦谓之无为授受之际与回言终日而亦谓之无言何者皆天之微也非人之危也孟氏没而道心之防不明诸儒习于闻见之末沉溺于训诂词章浸淫于权谋功利而欲窥圣人之绪不知其求端之初已落惟危之路其去中也万里矣至宋周程大儒始能以无欲存仁之学体天地之常圣人道心之防复明天下而其后解说日烦支离益甚其流之弊遂至于遗心而求理逐末而忘源使后世谓圣人之学惟在于言语事业之间知能技艺之末而不复知所谓本天之微几于是为二氏之学者反得以虚寂之説动髙明之聴而圣人之学大晦而不可复求吁弊也久矣阳明先生以挺世之豪立希圣之志其始也博之词章其既也又求之佛老而见犹未卓也惟其志求必得百链千磨至龙塲处困之后始大悟此心之本真直契吾儒之正脉故倡明良知之防以立教良知即道心也一灵机天地万物之所生生而不息千圣授受之际心心相契而不可形之于言者不得已而发之二字以泄其微使天下学者知心即道道即心而圣人本天之学复几于大明先生尝曰吾此良知二字自万死一生中得来呜呼亦苦心哉然则非有万死一生之功者未易语此也惜乎世之学者率以知解承当不因积累入悟认知识为良知以声色作用言语辨论为致知或髙谈性命而声利是谋或收摄元同而经纶则滞竞笑宋儒以闻见为致知而不知吾党之所谓良知者闻见也以穷物为支离而不知近世之所谓忘物者支离尤甚也求其实致徳性之知而黙识天然之则者几何人乎呜呼知得良知却是谁先生固有深忧矣以成能之谫陋岂足以与知顾此一念真切心盟不敢自弃也尝梦交于神明而闻所谓帝懐文王与文王之所以顺帝者觉而忽有悟焉于是始信良知之防直契虞廷道心之微而孔顔黙授之机无能出此矣虽然余未能真得也直为诸君説梦耳梦之觉不可言也先生故曰致知存乎心悟致知焉尽矣
　　义仓记　　　　　　　　　　　万士和削竹为箸屑木为香绩丝为网与夫负米裹盐搬柴运水其为事劳也贵州以生儒业之则其地瘠民贫可知也尽贵之地山陵林麓居十之七而军居其三军尸自屯田官赋外所余无几其阖城老幼俱俟苗民负粟入城郭计升合贸易有不足者出重息以称贷于人故苗粟一日不至则饥称贷不得嗷嗷待哺而已平嵗如此设有水旱螟蟊之灾备戒不虞之变将若之何往己酉嵗祲民之填沟壑者几半此非地之贫而备之不豫耳顷予视学政欲明礼义以淑人心然饥寒迫其身俯仰劳其志则不可以责人于善予为恻然欲拯之未能也既而思之力不足于已岂不可以望于人效不可以见于今岂不可以圗诸后乃仿晦翁社仓遗意稍得赎金籴粟数十石积贮于官视诸生贫乏之差而多寡其数以散之不责其利丰年取其耗二十之一凶嵗则缓其期俟稔而偿其散也如挐故物以还人其受粟于仓也如取诸寄官特为之收敛节缩之耳名之曰义仓意数十石之粟其济几何然余继而益之后来者又继而益之日计不足嵗计有余所积弥多所及弥广此余所望于人而圗诸后者也使稍脱诸生称贷沟壑之患则余之恻然者庶几有瘳乎虽然一人倡之十人从而和之则其事可久十人作之一人从而壊之则其废必速余之是举常恐积粟之不多也茍还纳不时约信不着积者锱铢耗者什伯欲是仓之乆而不废也胡可得哉虽然即使是法之行尽寒士衣食饱暖之余之意尚有进于是者盖士有各足乎已而无待于人者明礼义以淑人心是也礼义未明人心未淑则余之恻然者终惧其不免焉尔愿与诸生共勉之至若积储为生民大命仿常平社仓之制为百姓备旱荒赈灾祲者则又视乎司牧之留意民瘼而非学使者之所得为也
　　养牧所记　　　　　　　　　　郭子章夫物有外之而实以内之讐之而实以爱之者夫非以外内之以讐爱之也欲内故外欲爱故讐事固有相反而相成者张乐于洞庭之野曼而馈代射而食而鸟不至椒兰为饵瑰珉为钩而鱼不至此爱之而讐也豢豕于义台路寝而蹢躅逾甚食鹿于广厦细旃之上而鹿逾逸此内之而外也何者非其性之所适也予因是而悟夫治匄治马者焉黔故有养济院在两台署之东杂处于缙绅宅舍之闲而日呻吟作苦故有牧马院在阃司傍贵阳府后马日瘠而死者已过半矣乃讯之匄长圉人曰罢癃残疾吾兄弟也马以备戎事田事备邮传于公家劳□矣有司处于阛阓朝夕耳而目之庶几时其衣饭稽其水草若之何苦且瘠也匄长颦而对曰养济舎于城匄之院匄之圉也匄日汲井井者驱之曰毋污井匄日曝于衢市人驱之曰毋污市匄日樵城距樵所逺又病弗克负荷匄是以苦圉人曰龁草饮水翘足而陆交颈相靡马之真性也城恶乎水城恶乎草马是以日瘠而死予怃然曰是非张乐投椒以来鱼鸟耶是非豢豕鹿于台厦耶乃谋之直指宋公宋公曰亟迁之而可乃檄监司及贵阳刘守文光徐丞公绾熊司理新贵前二卫署篆指挥杨师震李栋材市隙地于北闗演武塲西以其半盖居匄者半作廐治皁栈居羣马而令千百戸邹宗鲁罗三省等董其役役暨总名之曰养牧所堂曰胞与堂为郡县有司及圉林氏莅临之所经始于万厯庚子仲秋已事于辛丑长至予以阅武一过焉匄长率其徒迓曰匄今而后始得汲且浴于渚樵于近林曝于坛塲不为市井驱矣校人庾人呵引马而前曰今而后始得时出入游靡分庌栈牝牡严刻剔覊防不局于城隈矣予又怃然曰兹非所云外而内之讐而爱之耶夫匄不乐与市隣马不乐与官舎隣则日苦而瘠逺之郊坰牧之洲渚则日喜而肥适不适之故也匄不适不能治匄马不适不能治马民不适乌能治天下夫治天下亦适之而已
　　新河记　　　　　　　　　　　郭子章万厯辛丑春正月予提兵防楚粤师讨皮林三月克之四月班师还贵阳道偏桥城畔河流环绕卫郭渗漓可舟而江絶帆檝予未知其解询之父老父老进曰此去五里许有三洞名诸葛洞巨石嵯峨横踞江心余碛磊磊鳞次防列水流至此惊波转腾望沫扬奔即芥为之舟顷刻而胶予曰疏川导滞以钟水而丰物古之人有行之而若是难也明日询之诸监司诸监司进曰是河之辟其为利丰矣野航轻舠即极隘者受四五人载三四任省夫骑之半为驿传便贾客自镇逺募一骑不能负百觔而一舟可贮十百为商旅便粟自楚一苇至黄平而割分于余瓮龙湄四邑为经理便省城负粟镇逺七百里而今去其半以从水为济饥便顷夜郎之役楚粟舣于洞下今直抵黄平异日脱有急为军兴便予曰便若是而数百年来亡议疏决者何也诸监司又进曰是河之难辟微独石障已也其费资亦钜偏故楚辖而黔之边圉也楚力裕而鞭长不及马腹黔藏绌而举赢难支曰吾何以代匠斵也且偏人利于开以通商而牟其利镇人利于塞以留商而独牟其利百道阻挠或阴醵金以饵石工石工曰是顽悍必不可凿者故数举而数辍乃偏人亦自謡曰若令三洞开除非诸葛来黄口皓发习闻其説亦以为天险人力亡如之何予曰撤黔楚之藩而独任其费其责在我镇人阻挠者吾责之镇守匠受饵而辍工者半水西人吾责之宣慰涂人可为禹行所无事则智亦大而何疑于诸葛之謡予将躬视焉明日泛一棹直抵洞口予与诸监司周遭相度予曰石即巨无若龙门牛峡之雄也费即侈无至白马玉璧之沉也其险可凿而吾力犹足办顾谁可任此者诸监司曰都司钱君中选偏人有心计宜莫如钱予乃顾钱曰属之子矣钱君唯唯予复爱其景幽而隣水恣搜讨于江浒得一洞似荷叶之半名曰半莲左突起一台外临江潭内不靠岩墙名曰妙髙台台上桥之可入洞名曰接引桥洞前滙为二大浸名曰上莲池下莲池东西二山如巨屏刻其石一曰大屏山一曰小屏山予以其胜似武夷总名之曰小武夷而刻于洞口石壁日暮返棹入城明日趋清平至新添晤宋直指公告以故公曰宜急圗之予还贵阳筮日为文告于偏桥山川以六月六日经始开第一洞自沙筑堤至老虎口出沈家溶又由砥柱石黄石板至夹船口其石如堂如坊如宫如霍约共百十有六丈八月八日报竣次开第二洞自团仓石歴半莲洞前至小屏山下石磷磷不似一洞之峤而扈者岿者峄者蜀者堕者重甗者络绎不断约共六十有八丈九月十日报竣次开第三洞自二洞塘以下至沙石岩山大小别觧不相连石旁岸胁多礓砾多礐多排碕稍易为土共三十有五丈九月二十五日报竣镇舟挽而上偏舟放而下而渠成矣是役也为日仅百有二十朝夕石之匠五十铁之匠二十匠之役夫二百有奇匠之饷六百钟有奇匠之直百二十金有奇督匠之工钱君主之指挥韩绍梁千戸刘应麟叶正旸经歴王枢仓大使谢宥陈旻佐之餐风宿水亡须防离役所守备董龙王之栋指挥许继祖把总王允聴间捧予檄一至而省试焉诸首建议而襄成事者总兵官都督陈君璘右防政尤君锡类右防议张君文竒副使洪君澄源袁君应文刘君冠南副总兵陈君寅例得书于石阴
　　游冯虚洞记　　　　　　　　　丘禾实余既改凤凰哨路于山之麓因由麓得所谓母猪洞者洞髙数十仞玲珑层复宛然楼居洞左有水自半山东下势如建瓴前与洞水合流去为涧覔水所自来不可得盖此山为藤萝所封几千年矣余既诧其胜则趣左右芟夷蕴崇之行火焉火烬得洞门门于洞稍折而西曲卷逶迤宛若天搆顾陡峻不可级则先后各一僮附葛余以手若足属僮登焉洞广数丈深倍之前俯临涧尚有藤萝封之苍翠交映其后为沉泉深数尺清可以鉴泉后崖最穹嶐稍左有门方丈厥中黯如余不能渡泉亦不敢就视苐循崖而西有滴处可级可达上洞然循崖处耳相错也级处趾相借也稍失足则堕泉中余畏甚然不能舍上洞则呼僮掖予如初再登焉登处有罅下通者二余不敢旁睨苐以目属僮以足扪级凡再喘息得达余坐洞门纵观之则悬崖缤纷如伏龙如蹲虎如委佩如流苏不可状乃前一罅直贯山顶罅上一石直立如人形崖浆滴其首端盖千百年来浆所结也洞上睨下洞如百尺楼瞷涧水又似在重檐下凤山前峙若相拱揖而北风袭人令人有冯虚御风之想余因名洞曰冯虚以更其陋方余登洞时余弟嘉捷甚凡先余上下者再不恃僮又数数代僮掖余余既下则鼓余渡水视石门余辞不能则褰裳独往久之出谓余曰门内方丈余更有重门其中若明若暗若泉若洲且重门上累累若有所属殆龙蛇之属乎弟又前视泉中一物长尺有咫鳞甲皆具余恐其真龙也挽俱出然弟犹惜不以火竟云出洞已晡时相与就壶觞然意水所从来不胜豪举因复从左山索之复得一洞深入无内履其旁则闻声如吼稍入则闻声如雷然不知何物也深入而后乃知为澎湃声有坎巉岩下临无际则渟一潭也余不敢入苐闻之僮若此因名洞曰雷鸣乃余弟索竒无已仍援石下视建瓴处则当小洞下有尾闾为滩水所泄水三叠如珠帘云此洞去冯虚洞百余步仍处髙然水不下泄而旁穿为瀑布乃余所改路径傍穿之上石生如梁小洞当路旁虽有声然不令人见险噫嘻水亦有情避余冯虚之胜又避余雷鸣之险造化之宻亦灵怪矣哉此外岩洞叠出在在现奇时方诛茅未及尽觌而日暮矣因为兴尽之返归记之
　　东山记　　　　　　　　　　　谢三秀山在黔东门外故曰东山峭壁阧絶百仞朱楼缥渺欲飞前俯金汤后枕铜皷固俨然西南一具瞻云山麓旧无结构万厯初中丞何公始建东山阁两山夹谷之间颇足幽胜阁后为都是春风楼楼髙不及阁之半而濶倍之槛外社坛诸山一目都尽劲松谡谡如聴淛江八月潮能令坐者忘倦出阁启短扉梯石而上望一天门如在霞表山椒祠灵官虬髯如防凛凛有生气门东西各翼以祠祀关赵二将军嵗时香火不乏祠右髙阜则小鲁亭在焉亭据三面之胜故自佳惜不见城南如练耳亭下小有洞仅容二人坐乱石岌嶪相倚去小鲁望卓楔而进是为空中楼阁阁不甚华呼吸帝座左右与楼络绎东为云堂以客方外残碑断碣相枕藉苔藓蚀而茑萝封也僧横小楼于丛薄中三圣殿与阁对峙负山雄丽而眺望不赊殿左为文昌宫小爽垲近亦颇圯斗姥阁半嵌崖畔飞驾空中凭栏极目自有天际真人想然而据险为不甚适自此过通明殿仅数十武皆从冈脊上行罡风蓬蓬然吹人欲起殿祀东岳玉帝金像颇肃真足奔走万灵左为钟亭右为积翠亭咸与殿称前楹轩豁松桧阴森即六月不受暑下视城市殆如蚁垤千甍翼张万瓦鳞次明江一派盈盈扇履间虹桥卧波渔人操舴艋如在镜中行大都黔中之胜无逾此已
　　国朝
　　他山记　　　　　　　　　　　钱邦芑宇内山石之竒无过川黔楚粤然幽遐荒险车马不交之处竒诡殆甚而世或鲜知之至川黔楚粤之交选第名山竒水几以百计而藜峩之鳌溪幽丽为最自鳌溪至湄水可百余里幽崖深溪堪怡玩者何止数十而蒲村为最也村之上有栁湖湖之阴为他山山髙不半里回曲斜抱上多竒石树多枫樟楠梓中一石最竒突名曰翠屏外削而内空余镌他山两大字于上石腰有洞曲透其背其峯势横飞处瘦薄而偏耸为石帆峯峯背古木掩映四布如房然名曰云房左一石髙而怪异曰九面峯峯前石壁中虗梅榦从洞口长出名曰梅苍稍上一石横卧中刳如船有孔植梅其中名曰梅舟石帆之右有洞曰小洞天梅苍之左有崖竒险名霹雳崖稍上有峡曰藏书峡此外前后大石二十余处低者如蹲如伏昻者如奋如翥不可名似中构一亭名曰拜石坐亭中则诸石之竒毕呈自拜石亭后上二百步极他山之巅四顾诸峯环拱如儿孙俯视栁湖湖光圎净如镜此外萦青缭白攒聚苍碧围混逺与天际竒观哉夫宇内名山巨川载于经志者宁可殚述而是山之竒殆未多逊也乃千百年无知之者余以逃名之故荒遯万山深处始得遇此然则世之竒伟名胜匿幽遐不复见知于人世者又宁独此山也哉
　　飞云洞记　　　　　　　　　　彭而述黔山多童树不及尺石亦顽自沅入镇逺可四五百里皆然疑黔山止此矣偶镇逺北道傍忽见山半壁如墙堵百仞嶙峋色态青緑结阵而来马上神同游者曰即前所云飞云洞也嵚歴落万山飞动予惊悟曰何竒怪乃尔城濮之役一战而覇何求多为先登者呼曰此中大有物盍先内而后外为拾级而登朱门照耀时官题楔折而上有巨象一躯可十余围自山椒頫身下卷鼻与岩牙相鬬雌雄未决若有待者又晋一阶为平台爽垲如飞楼数间濶可数丈下临絶壑有石栏为遮栏外三峯肺石鼎峙山额溢出飞榭四蔽悬瓠下埀乃簇光怪楼中左右壁大且环堵如阵云战马剑防相列如怒狮搏豹有凤翔者有鸾舞者其慧且黠者如猕猴数百累累引手饮涧下如鼯鼪跳跃追逐木末如鸷鸟愁胡攫身欲动其朴如定者为甑为釜为尊彜为胎铜为瑚或簇荇藻或结芝兰或圎若璧或半若珪种种不可思议洞中兼而有之嗟乎此明堂考王防圗也又折而右有石蟒塞路狰狞矫首而出石梯再下数武又有一小洞水潺潺流出石乳乱下其诡谲欲过之闻此中二三年大水涌出辄见龙一枚以为常噫龙神物洞龙宫也变化不测故应尔尔易曰云从龙非诬也寒神酸骨不可久留寻前路下审视门外半壁大约与门内所见相胜不相学难为兄弟石唇掀举窢然穹然乃仰观门前古柏髙十余丈盘错离竒似在汉孝武以前唐防相如所未见者与柏相对山腰飞泉一股泻瓶而下不云而雨灌田无算旁渟为石潭惝恍若失久之然后始悟黔山之童石之顽盖有由来殆此洞之故乎此洞尤物足以夺造化之巧罄天地之藏矣彼山灵者尚有余力以饰诸山哉昔夜郎王谓汉使者孰与汉大即此一洞观之诚哉是言又予尝思扶舆精灵所钟不在人则在物黔中地自庄蹻辟以王滇诞为名贤供上国之用者絶少为此洞所夺无足怪者吾行天下多矣洞之奇未有如此者抑何偏生于此荒陬蛮裔之乡乎若置此在中原五岳间为人耳目近玩反不奇矣抑王者不贵异物宜秦汉以前之君弃而弗取也嗟乎自孙李负固黔滇万里隔声教之外者十有五年矣今六师式廓尽有西南之地此洞欲自外于天地之间有所不能虽然此洞不见中国人久矣又颇怪见之而不为异与夫不能传者则洞亦有幸不幸焉也路经平越乃检箧中是作质之少防徐公镌之片石附洞不朽用勅山灵自爱时二子始骞随侍并记
　　山水记　　　　　　　　　　　田　雯黔跬步皆山然童阜也至于水舟楫不能通又井榦之观其水细矣而山亦不雄锋攒鬵列荦确可为蹄辙之妨皆无足道然就黔而论亦有可观者贵阳都防之区风景自别左栖霞右相寳夹岸连壤负险相望龙井涌于北富水滙其南杜若洲边漏汋泉上偶一登临为之旁皇追赏自威平而上山莫大于鸡背关岭尾洒水莫迅于滴澄盘江自龙新而下阳寳石屏万胜梵净山之至髙者也杨老瓮城麻哈重安水之至深者也上游之山来自滇而盘江之水则入粤下游之山分于省而麻哈重安之水皆入楚乌江源自六圭卭水直通巫峡羣山万壑虽云尽赴荆门未尝不遡昆仑而趋大海也山皆石则崖洞玲珑水多潜故井泉勃窣碧云凭虚之洞飞云香炉之崖得以分咏于昔人而百盈喷珍之泉胭脂神鱼之井亦得监碑于渊底也其余一丘一壑怪石犇湍在在有之而未暇详是皆禹迹之所不经郦元之所未注时无栁子孰问钴鉧之潭游乏客儿谁辟石门之径遂使山灵藏其姓字不求封禅于长安水自匿其声光以待品题之髙士云尔
　　双井记　　　　　　　　　　　田　雯习安城东北隅一井名双井上有石栏居人汲左以炊则色红汲右以炊则色白是岂可以寻常理道求哉常阅异物志云庐陵城中有一井中有二色水半青半黄黄如灰汁取作糜粥皆成金色此色之一定者也又阅广州记云郁林郡有石井半甘半澹潜通江波冬夏长盈此味之一定者也独习安之井其源同也其色同也其味同也何以汲之以炊则遂不同然其不同也不在乎水而在乎井上之栏与夫汲之者垂绠之左右斯为造物之竒而不可解者矣水之竒如此而寂寂不闻于世此苏子瞻所以叹郦道元之简而笑李勃之陋欤又习安胭脂井炊稻饭成桃花色鲜妍可爱故得名然于义别无所取盖与景阳宫畔同名而异实也
　　碧云洞记　　　　　　　　　　田　雯盘州出郭里许平畴交风净翻绿浪环溪绕陌清见赤鳃沿缘芳径直造岩阴有洞凭焉谽谺忽裂齿颊皆露不知鸿蒙何年凿也一屏当门洒青抹绿游者摩挲拂拭疑为古玉幽流旁泄防防作击筑声上有片石如泗濵之浮磬又如鹿之神鉏叩之清越以长始入暗甚必假松炬以行沙石错然戞人踝趾坐息稍定则划然开朗天窓漏日下射层深毛髪可数黄爮下垂如斗瞿昙大士番僧之像各一或倚岩舞褏或踞石跏趺或蟠厓仰觑须貌如生絶壁千尺有龙升之长与之竟倘使叶公见之知其必惊走也稍进则骇浪犇雷夺人气魄望之欲止左方一径甚微侧仄□欹足不可置前牵后挽螘附螺旋而后达丹灶药炉无一不具安期耶羡门耶何以舎青城而穴处于此也巍然一墖拔地粘天鬼斧虽工凭谁着想渐进渐湿亦渐陿不欲往亦不敢往乃缘崖而上可出洞顶俯视万山川原歴歴乃复知有人世一僧为予言曰水入洞则世运泰亨盖已信而有徴矣
　　云台山记　　　　　　　　　　张拱枢云台山在施秉县之西北去城二十里许从望闗入山皆深涧幽壑古木崇岭山形四面削成独逈出于层霄之半俯瞰万山罗列如儿孙左峙塔山右对弥勒山腰有石洞击之若钟皷声洞旁有龙泉纡径而右防自垜河绕其山麓絶壁有白云洞如哆吻张腭盘旋而入朝夕间云往来山巅如台隍然因得名焉人迹从不到相传其中猛虎毒蛇与通臂猿山道士及竒形猓豸之兽甚伙隆庆丁夘之嵗白云徐道人与周惠登氏学养生固牝结庐于望闗者十载一日谓惠登曰赤城天姥古人曾经开辟矧此山相去几许而顾使之沉沦于蛮烟瘴雨间乎吾愿舍身以入如聴木鱼有声则登此山不则为虎狼吻矣言讫携木鱼以往散石灰以志其迹越三日山顶鱼声响应于谷惠登曰吾友达山矣即持鉢沿灰迹以行攀援而上遂登巅道人瞑双目诵皇经端坐古柏树下惠登手拍其肩曰我来矣相顾大笑而此山遂乐有千秋知己矣越数十年道人趺坐而逝有石崭然壁立即其蝉蜕处后人顔之为遗真亭也明末戎马生郊苗叛冦讧逺近人多避秦于山山灵贻诮戊戌之秋余与宋子次梅重理旧业读书其上者若而年鸡鸣风雨露饮霞餐防有或间时乎洗眼看山则与领其要时乎掉头看云亦不堪持赠人用是山之得名有以副其实也因缕笔而为之记
　　重建镇逺府学记　　　　　　　张大受学之设遍天下所以设教劝学复性明伦其道至重矧夫荒逺之区朴僿之俗无以崇其居而安其业可乎哉自常徳经五溪滩险石恶百折而上为镇逺府无城郭两崖对峙一江中流康熙己亥嵗大水学宫被冲决辛丑奉
　　命司衡始涖镇逺悚然学之无存亟思更造嵗科两考毕童子委贽则令周教授仁马训导骧暨诸生沈枢赵廷相等办材募匠自壬寅二月经始逾一年工成改建圣殿髙旧址丈余启圣宫明伦堂及两庑两门以次兴举据江山之要路昭文明之大观美哉焕乎癸卯
　　天子建极改元设教取士镇逺府学登乡榜四人沈枢为解首恩拔嵗贡复得五人佥谓学之重建得举贡之盛向未曽有而学使者之愿不止此也盖登科第受爵禄其小焉者有如此邦人士日游于学尊师取友诵圣经剖晰义利絶夫人欲之私保其天性之正孝弟防耻修之于身而于天地人物食货兵刑之书博习详审体立而用裕必有卓然杰出之才辉辉廊庙为学者表率若夫教之既久化之已成则其土风之醇厚士气之和洽直足以召嘉祥却灾沴所系讵不大哉彼厠圣人之宫墙而不以希圣贤为志茍且利禄卤莽名教何足尚也凛此
　　简书执事防敢懈与诸生揖让讲论欣欣读书砥行越千里来学相爱而相敬盖有得于性情之感而非徒以貌亲以文饰庶几相长有成矣彼谓五方燥湿各别知愚不齐吾道有所穷者岂其然乎始营圣殿吉上梁日朝升旁绕云五色逺近望之称瑞并志于后
　　重修平逺州学记　　　　　　　张大受皇朝徳化逺敷文教大启自古域外蛮荒之境皆列版纳税立之学校以教其秀且良者侏之俗皆知读书愿为学官弟子而平逺之设尤后康熙三年除安氏平逺始府继改为州学之创建则在康熙七年而吴逆乱后学燬于兵至二十七年督学丘公创首捐资司土者相继兴举宫殿堂庑以次讫功其费半出于开垦额庄田故民不扰而工易成知州事朱君绍琨为政有方善造士加意学校杨学正芝先奉行克谨庄田所入修葺学宫无少惰犹以旧制卑狭将崇而广之绅士慕义竭力相助落成有日朱君以卓异去杨君虑九仞之亏一篑而思始之终之请为文勒诸石告于后人无怠此志也夫人不知学则人伦不明而悖乱之事作苗夷新附之地尤当诱之以诗书使其勉强礼义而不敢为非故学之制不可不新平逺自服属中土而诵彬彬人皆慕文学
　　圣天子风化之盛教思之遐超越千古使者生逢其盛
　　奉
　　命来兹兢兢思尽厥职于鲁颂泮水之义济济多士克广徳心者铺陈而扬厉之尚冀平逺之士日从于学而敦善行不怠觇其俗之益进乎醇也俾学正刻文于石以风示学者
　　书安化县言是堂记后　　　　　张大受古之治民者教焉而已月吉读法考行习射有赏罚以劝惩之自卿大夫以迨州长党正族师皆然民有不帅教则移乡左右移郊遂冀其变而为善盖居上者所以待其民至诚恻怛委曲详尽有父母之爱师保之严如此若夫五刑之用因教之穷非得已也后世以法令为吏考成棰楚所加有伤肌肤之戚而已至其僻在蛮荒
　　帝阍万里而遥嗜欲言语不同有司者孰肯勤恳引之诗书礼义之区渐摩陶冶俾成中华之儒雅也哉山阳丘君洪岩知贵州之安化县其地荒陋官此者郁郁无所施君独不然创立书堂进县之秀士揖让其间讲经书论文艺以月课之拔其尤加以奬诱县之士皆喜以学为务它州县之士闻其风多有来者凡四年安化之民一变成俗君以忧归至今登其堂人人思慕其徳久而不忘也夫民之习有不同而性无不善观安化所以戴其长知天下无不可教之俗无不可化之人庶有合于周礼设官行政教民之遗意乎堂名言是杨侍讲凝斋先生既为之记乃书其后
　　修毕节县学记　　　　　　　　张广泗黔为古南荒地汉唐以来仅事羁縻明始置郡县然学校未广我
　　朝
　　列圣相承声教之所暨罔间逺近建学立师无异畿甸学者用明经登仕进往往与中州人士埓然后
　　国家统御之广至治之隆所以一道徳同风俗者日新月盛逺轶前代也毕节处黔西陲旧为衞学后改卫设县因为县学自康熙三十一年邑令方君瑞合修葺之后嵗久倾圮雍正七年秋龙溪李子曜来令兹邑甫下车周视学宫圯壊且规制未备慨然以为己任捐数百金为倡鸠工庀材百役俱作首举正殿两庑作新之次改建大成门明伦堂又次开凿泮池砌石泮水又次忠孝节义诸祠及斋舎廨宇无不增修其经画之善视昔有加方李令之治毕也正值乌防蠢动
　　王师云集羽书旁午兼以鼓铸初兴鑪鞲镕冶庶务纷纭犹汲汲以学校为事可谓识当务之急矣在易之蛊先甲三日后甲三日传曰终则有始天行也盖兴废相仍乃事物自然之理茍不更新以饬乎始丁宁以备乎终则已废者不可复兴而已兴者且将速废李令于兹学竭志毕力易故为新俾学校之化及于遐方者已坠复兴
　　朝廷之泽无逺弗届非大易君子振民育徳之义欤盖民性之善无间于中国遐荒惟涵濡渐摩之使阻深闇昧咸曜于光明则
　　朝廷之教化师儒之讲习端有赖焉学校者所以为敬敷五教之地也然非平素尊道敬学不鄙于其民之君子则不能以有为今闻李令司铎武平时尝捐二百余金创造櫺星门补完歴宋以来未有之制其摄威宁别驾又捐俸百五十金修治本府学宫今履任毕邑复孜孜以兴贤育才建学明伦爲急其规模逺举岂寻常俗吏之所能为者乎宜以其事昭示来兹俾后之人有所视效焉因为之记
　　大风洞记　　　　　　　　　　潘　淳由清平而北十余里距大道数百步有山焉与诸山接而状如蹲虎山之西有洞洞口埀藤挂藓苍翠翳若从未经人出入者清泉一道涓涓流出掬之寒沁肌骨虽酷暑不能堪洞中时殷殷作雷声少顷怒涛岔涌已则奔屋撼木势不减海中飓土人曰洞中大风出矣故名大风洞云邑人髙一庐物外士也每与朋好三四人挈壶觞坐洞口绿莎茵临流啸歌剧饮竟夕一日谓其侪軰是洞深邃不知所底吾等生长于是而不能一探其奇得不令禽向笑人乎且吾与若皆有济胜具何甘让客儿也皆曰诺于是裹糇束火而入初甚平旷约里许瘦石森立如竒上视钟乳累累如璎珞下垂迳忽仄仅通人冷风飕飕自石罅射人毛发俱竪蜿蜒而行髙髙下下不知凡几里乍闻钟磬响答引火四照颇寥濶头上岩光如镜与火相耀数十步外有数炬熌熌夺目相与惊悸不测何物注目久之始见一潭广数畆火光映水澄澈晶莹适所闻钟磬声则岩间乳滴潭中也地既坦夷易行所见多盘龙骞凤蹲兽之属皆石乳凝结巧夺鬼工竒胜引人欣然忘其疲役有蝙蝠二大于扇闻人声惊扑下上盘舞炬光中一人谓一庐曰我軰来不知几时行不知几里而洞之曲折逶迤正未有穷尽盍归乎前行引炬者忽失声曰洞尽矣众共视之石壁陡絶壁间一石穴穴尚容人匐匍一庐缩身入其中髣髴见天光余人亦鱼贯入穴渐大日渐明行未数步豁然云开修竹茂林俨然在望炊烟缕缕上穿屋脊鸡犬之声依稀到耳俯瞰则大江千尺汹汹洞口外四面巉岩尠藤萝可扪凝瞩竚望寂无往来人相顾恍惚不知为何处也发火燃炬囘穴中扶向路出所见与去时同异各半方一庐入洞时日亭午出则次日二鼓矣一庐偕诸人缘山寻数十里内所谓大江一隔岸人家者杳不可得
　　贵阳府学记　　　　　　　　　晏斯盛
　　天子重道崇儒师尊
　　先圣雍正三年念圣徳髙逺积累肇基宜隆所自追王夫子五世定释奠礼示中外无逺弗届贵州旧学崇圣祠居文庙左偏而明伦堂踞大成殿后四配十哲两庑先贤先儒名位多参差失次七年少保云贵广西总督鄂公巡黔谒夫子庙肃然不宁谓非所以追崇报称巡抚都御史张公尤大惧循旧习故宫墙闇汶文教未光至道罕格集司道议新之同心协虑卜日鸠工改明伦堂左方以大成殿后建崇圣王祠前殿四配十哲两庑以及宫墙门宇俱完葺加新而释奠乐舞之仪笾豆之数悉按防典正定凡学博之署斋宿之舎讲贯之所皆备巍乎焕乎有严有翼祭菜致敬鼓箧逊业圜桥聴观气孚志协督学使斯盛有事于文庙礼毕进弟子员而告之曰圣人之道考于经可覩矣汉世学者六经各有师承单辞只字一禀所受歴终身研辨不肯易为繁引博稽以申其説其为志笃而用力勤其守之一而流之也逺専门相髙名家相尚盖自髙祖太牢之祀兴而儒术日贵藏书日出西汉文景孝武东汉光武明章之际郁郁乎文则古称先敦行醇茂成为风俗延及蜀汉未有衰止四百余年间防究天人者首冠乎西京才裕王佐者尽瘁于末造王侯以乐善保世卿相以稽古宁家二千石守令循良茂异所在着闻草茅之士姱修懿范直方毅者时时辈出其视奏晋士人谲诈刻深之风放诞清虚之习果何如也唐世稽修其业因文见道者亦振起乎其间而宋儒蔚兴遂得借是以窥性命之源知孔顔之乐大学中庸得特立论孟及学庸有集注易书诗春秋礼各有指归虽尽扫前人拘挛而未尝不因其説而防定之也记曰祭川者先河而后海讵不信乎于虖圣人之经具在虽篇次句读或小有异同而大义微言简易明白所谓权衡诚悬不可欺以轻重绳墨诚陈不可欺以曲直规矩诚设不可欺以方圎者不本之讯而轻于疑古得毋过宫墙而赧悚而无以副
　　国家尊经重道之实哉黔本汉牂柯郡属当时郡人尹氏珍自以生于荒裔不达礼义乃从汝南许慎应奉受经书圗纬学成还乡里教授西南由是知学孝桓时尹氏以经术选用歴尚书丞郎荆州刺史而应奉为司隶校尉师生并显近世如陈氏五栗马氏心庵沉潜理奥陶然于栖云芳杜间至如清平孙文恭思南李少叅笃学超诣契合遗经施于政事为世所仰赖夫以荒陋之中卓然崛起如彼耽道协心而后先相望又如此岂非志之不可域而圣人之道本一哉书曰厥考作室厥子乃弗肯堂矧肯构厥父菑厥子乃弗肯播矧肯获则夫作之勤述之光绳前武而恢其业后之人实有重望今风气日开誉髦俊造骎骎乎与中土埒而遭逢
　　圣明文教覃敷遐迩学校日隆又复
　　颁赐经书刋布肄习规矩方圎有物有则循阶级而望堂奥诞登尤易所造必深性功徳业与为扶世而翊运者当追比四代又不仅如两汉及前世之士已也
　　毕节县龙神堂记　　　　　　　靖道谟毕节县城响水河之左有潭焉世传有灵物居之号为龙潭明隆庆二年六七月不雨按察使孙公仲野因公事至毕竭诚往祷大雨如注遂建堂以祀顔曰龙神堂黔之气号曰漏天潦多而旱少即有旱祷或未必应于是向时之堂遂为頺垣断瓦荒凉于榛莽荆棘之间亦其势然也闽中李侯以雍正十年来令毕节三年政通人和年谷顺成百废俱举当事荐其贤擢遵义别驾大计羣吏又以卓异书上考今夏六月不雨农田龟坼禾苗且就槁侯率其属祷雨于龙潭俄而云气靉叇雨泽滂沱四野霑足侯因访旧迹复新龙神之堂属予为文记之予考祭法凡山林川谷丘陵能出云为风雨见怪物皆曰神有天下者祭百神诸侯在其地则祭之今之邑令古侯伯之任龙神能福吾民建堂以祀之礼也顾龙之神不能自神也有神之者也盖天之爱民也甚矣天生民而立之君承以大夫师长不惟逸豫惟以乱民一邑之宰百里之封数万家之命于是焉系平日能拊循其民以感格天心一旦有水旱疾疠之灾呼吁于天天必鉴之神奉天以从事于是乎恪恭震动而不敢虚其请茍无爱民之诚心则急而求之神必不应非神不灵也天不与也不然斯堂之成埀百七十年倘有祷而随效相与继续而维新之者久矣宁待今日哉李侯以父母斯民之道设诚于内而致行之始旱致祷而天即赐之雨是雨为李侯降也乃侯不自以为功归功于龙之神建堂以祀之古君子敬恭神明之义自当如是予特为推其致雨之由以告世之为民牧者使相勉于立政宁人以为昭格上天之本而无侥幸于仓卒之间谓可呼吁而立应也李侯名曜闽之海澄人防洁正直今之贤令尹也予重其请遂不以不文辞而为之记








　　贵州通志卷四十
&lt;史部,地理类,都会郡县之属,贵州通志&gt;
　　钦定四库全书
　　贵州通志卷四十一
　　艺文
　　记二
　　元
　　八番顺元宣慰司题名碑记　　　　　范　滙八番顺元相传为夜郎牂柯之表殆古方之境欤蛮獠种落杂处叛服不常入我国家军徇其地诸部悉归顺始置宣慰使都元帅府总戎以镇之更贵州为顺元屯驻城中领万户府一镇抚司一安抚司十长官司五而顺元思播三宣抚地皆聴抚镇其任重矣然而土司相袭或有争夺则道路梗塞外连南诏岭徼两江溪洞侵削鬭防徃徃有之阃政稍弛即戒不虞故官于阃府者号称才难至正十年秋宣慰司都元帅谔勒哲公以台省宿望仁勇兼着莅政未数月号令肃然旌旗改色于是纪纲立法度行百废兴而大府未有题名何以昭劝惩乃命立石属余次序而题着之将镌刻以俟来者乃考诸闻见自开辟以迄于今边政之得失才谞之崇卑则公论自在将厯指而议之可不惧哉
　　明
　　司学题名碑记　　　　　　　　赵　琬正统六年冬贵州按察司副使济宁李君睿奉命往按是邦至则宣扬圣化懐柔远人人用向服乃益修孔子庙学以敦化源而贵州宣慰司之学实惟诸州之望君于此尤切注意时按察使莆田林君坦副使束鹿朱君理佥事济南戴君诚左布政使宜春易君节左参政钱塘严君泰左右参议顾君理汪君咏闻之各出俸以给土木而又垒石为塔取韦肇慈恩故事考求是邦厯科乡贡次第书其姓名嵗月刻于其中凡有善行可法而被显擢者使人有所感发否则有所儆戒于此可以劝世励俗所系甚重非他题名可比谓宜有述可以昭示永久诣予请记予惟贵州古为南荒椎髻卉裳之俗虽唐虞三代之治不能覃被汉唐宋以来不过羇縻而已逮我国家列圣相承声教所暨无间远迩其人始循礼制称臣奉贡咸若采衞而建学立师无异畿甸学者明经登第出而为世用者往往与中州士相伯仲然后知皇明统御之大至治之隆声名文物之盛与唐虞三代嫓美齐休非汉唐宋所能企及也李君为朝廷耳目之司循省风俗乃能不鄙夷远人孜孜以修治学校作兴人才为务而于科目士表显之如此虽然自古贤人君子亦岂借此以隆其名哉固将为当世用也士由是升于春官入对大廷而显名太学尚当刮劘淬砺以务求实用顾不伟欤陆宣公尝曰上不负天子下不负所学吾于题名之士有望焉
　　平越衞儒学碑记　　　　　　　黄　绂皇明大一统极天地之大而有之惟夏惟夷悉臣悉主粤若贵竹古炎荒蕞尔苗区其类鸟言鴃舌椎结卉裳习尚刀戈而好勇闘狠我太祖髙皇帝龙飞之初以神武剪其昏狂而纳于甄陶之内肇置采衞之兵以镇之于是平越有衞盖昉乎此然当是时功化始行而礼法之教未备故学校并兴庶官齐建盖有待于可行之日也欤宣徳癸丑宣宗章皇帝始命建学置官颁篆而隶于衞泮宫讲室则有贵州按察司副使李公睿佥事屈公伸初焉相土之宜得佳胜于衞西南之隅盖前隆平侯为衞之日所居之址也厥位南向厥势髙广山水之清林樾之秀所共钟萃佥谓协吉遂命指挥王俊刘璿版筑之殿庭门庑讲堂斋舍一时畧备择俊秀子弟为之徒而教焉未几不肖绂谬叩两第后之起者接武云蒸神化之速可见矣正统己巳诸苗叛乱列城皆围而平越尤甚兵民困于城中不能樵采公庭吏庑之楹卒毁为防惟学宫仅存然亦毁瓦画墁頽垣撤户旷莫之守师徒散逸而弦诵不作其不致于废学也几希自后王师赫伐削除秽乱而修废举坠之政必有待于其人而后行今上皇帝嗣位之初简命左监臣郑公忠作镇兹土都宪李公浩实巡抚之总制则南宁伯毛公荣而佐以防将吴公经监察御史周公源复按治焉时皆文武众臣贤良寅协咸欲振作頽风廓清边鄙以故众务修举庶民子来适襄阳吕侯贵以锦衣清军指挥改任于越谒庙之日周视学宫圯壊缺畧慨然以为己任且以其子升尝第进士为地官主事出自学校乃锐意作新捐俸购材倡诸竂属而葺治之櫺星门俱易以石殿庭门庑垣墙阶陛咸撤其敝而一新之正室神位前则重防以板屋黝垩丹漆焜燿洁泽外建儒林坊以表之庙学规制之美轮奂之精视昔为有加焉经始于成化丙戌冬十月而以次年丁亥夏四月讫平越之士夫守吏戍卒民庶奔走观望合词欢庆乃以其成告于总戎毛公闻而嘉之谓绂曰吕昔以金吾近臣去国来边畧不以为穷戚而作新学校思以成法化民俾圣人之化行于远方者已晦而复明学校之敎施于边人者已坠而复举其为功利盖有闗乎风俗之易移苗情之去逆效顺格暴为良宜以其事刻之于石以垂不朽绂以谫劣后进曩服官行人以奉宣天子徳敎为念而吕侯乃能用心及此迄于有成其贤于人也远矣总戎不没其善既称许而又为之求记以示永远岂非有君子之心得大臣之体者乎是皆可书也故记之以纪嵗月因以告夫士之游于此者皆当自知其性分之所固有与其职分之所当为而各俛焉以尽其力考求圣经贤传而讲明修齐治平至于忠君孝亲施于有政举不外于伦理之常以求复其仁义礼智之性焉庶无负朝廷建学立敎之恩与夫衞侯修废举坠之意矣于是乎书
　　布政司题名碑记　　　　　　　萧　俨洪惟我髙皇帝承天肇运混一六合覆载之内悉主悉臣睹兹贵州在牂柯之西南即古三苗方之域歴代所未服者今皆威之以神武而纳于职方始建贵州都司统衞所二十以镇其地钱谷之出纳刑狱之按治则兼于隣属迨我文皇帝继统守成丕熙洪业永乐十一年乃以贵州渐被治化复议设布按二司维时魏郡蒋公廷瓒以行在工部侍郎选任左布政使乗传而来暂造城外之北驿舘假为公署而聴政焉时思南思州宣慰司尚隶湖广二蛮长田氏梗化不道蒋公奏于朝族其家遂以地改设思南思州铜仁石阡镇远黎平乌罗新化八府及贵州宣慰金筑安抚二司并割云南普定之界为州总隶贵州布政司设官则有左右布政使左右防政左右防议及首领各官视中州无甚异宣徳中又因民稀事简复革乌罗新化二府并入黎平铜仁其所辖者只府六州四县三宣慰安抚各一长官司共六十有七而衞之长官司不与焉至于官制亦有损益右布政右防政及属之检校副理问案牍府之判同县之丞簿渐次裁减不一景泰七年廵抚都御史蒋公琳至以假署外舘非承流宣化之所奏徙城中得隙地以建衙宇规制宏壮轮奂一新俨以菲才为藩愚闇无补但以斯城爰自列圣相继徳化涵煦百年之久而前政寅僚奉宣徳意渐摩抚循善政遗爱其注人耳目而浃人心者也然而世远人亡不能不冺用是撮建置大畧与昔今官僚名位庸刻坚珉庶沿革履歴易见来者有征且知祖宗肇造之艰继化之盛边俗丕变之懿相与懋修职业益隆治化以永终誉于悠久俨则不敢自望相与僚采勉图之
　　钟鼔楼碑记　　　　　　　　　白　圭皇明有国度越前古天覆地载悉主悉臣肆惟贵州本穷荒三代以前鄙而不治自后虽有羁縻不过通使以贡其土物而已我太祖皇帝以大有为之君乗天与之运威以神武绥以文徳由是城郭宫室衣冠礼乐师儒命吏守将戍兵罔不周备而钟鼓楼未建前都知监深水郑公忠作镇于兹歴十五年为成化癸巳公于暇日访求故老知其故址于城之北隅正街盖自前元尝为顺元都元帅府所建土城楼国初展其城于今北门而陵夷其废址世远人亡无以考其沿革公以是役谋于廵抚都宪宋公钦总戎都督吴公经廵按侍御梁公泽既协其谋而三司佥以为然经始于是年四月八日凿石南郊抡材北野陶于肆冶于塲役匠与夫必更番而不再籍既食而又货之有若佣者讫工之日是为明年甲午五月七日楼基以石为台髙六尺周方一十六丈有竒虚其中以为通衢屋重其檐通髙五丈有竒广与之等而深则杀其五之二焉铸为大钟者一制为大鼓者四又走使滇南募匠制为铜壶滴漏俱以良旦悬钟寘鼓于楼而奠壶于其下自是暮鼓晨钟更漏有凖节候不爽昼夜分明远近之人莫不耸观而趋听使夫在公者不失其夜寐夙兴之期养生者各遂其出作入息之候又外而使椎结之众襁负其子而来环而观之若龙蟠虎踞鲸吼雷轰莫不改容而夺气有以潜消其陆梁梗化之心洵可昭示来许垂之不朽者于是乎书
　　重建思州城碑记　　　　　　　卢　秩思州府治春秋时本楚黔中地秦汉吴隋唐以来郡治州治建置沿革随时变易莫有定制宋大观丁亥蕃部长田祐恭愿为王民始建思州即今思南至元间自龙泉坪改置思州宣抚司于此天朝鼎命率土宾王洪武壬子改思州宣慰司永乐壬辰嗣宣慰者肆恶干罹宪典遂革宣慰司为思州府入隶贵藩而领四司自是典郡者率天子命吏然而后先相代往往视廨宇如传舍间有草创复为苗防焚荡乃成化纪元之初蜀王君常以民部尚书郎奉天子简防来知是郡仁风流布义问远未及三载民有经业乃议筑城维时总戎吴经防戎彭伦俱顿兵清浪保障边陲遂立心赞襄力主其事经始于成化庚寅讫工于甲午嵗凡五更役凡万徒为城一千三百步悉建连屋其上覆以陶瓦防风雨霜雪之凌周辟四门架层楼以置钟鼓为寅夜之儆界四门以画通衢因地势以建公署逋逃四归商民聚处环城内外栉比蜂屯鲜有空隙弦诵洋溢鸡犬熙蕃非复萍浮星散昔之萧索也盖吏有所据以治事民有所倚以为安不逞之徒消其觊觎之谋去其臲卼之危宜其皆安堵奠枕于今日矣
　　都御史题名碑记　　　　　　　洪　钟都御史之设国初无定员地方有大事则请之朝遣廷臣往理之九卿正佐随时简命亦无定官出则奉简檄给驿廪至其境凡事有宜俗利民者许便宜以行即古大夫出疆得专之义也事竟还亦无定期至正景间四方多事于是各边腹地方有军务者始遍设之矣贵州廵抚行院旧在省城南隅衙宇僻隘古干宋公钦始迁建于此后先相承益加辟治规度宏备时题名碑记未立恐其久而难稽也乃遍考旧籍得上元丁公璿以下廿四人并其字贯镌之于石以图传之永久夫廵抚一方安危攸寄而刑赏黜陟举得以专之惟在公而无私明而无蔽而已鉴惟明也而妍与丑自见衡惟平也而轻与重自分惟其无私无蔽也故妍者重者无所徳而丑者轻者无所怨前之诸公所谓公与明者宜无媿矣抑岂无优劣之议者乎予小子承乏在兹尸素之诮吾固知其难乎免于后之人之议之也噫前人行之而后人议之后人惧其议之而不思所以戒之则后之议者将无已矣可不慎哉
　　察院题名碑记　　　　　　　　席　春柱下史曰古者天子廵狩方岳开明堂朝诸侯躬行庆让故诸侯率职而天下治自秦罢侯置守后世相仍天子不复廵狩时遣御史分按天下旌举其吏之贤能而废职败度者罢黜之用是有御史代天子廵狩之议御史之责重哉夫方岳守令古诸候也御史得举黜之是故御史良则寮惟贞度惟肃否则寮且玩度且弛也夫贞肃玩弛世用淳浇而其端在御史御史之任殆难矣贵州古牂柯地入国朝为宣慰使司旧隶四川设行都司以控制之永乐间始设藩省地杂汉夷莅兹土者抚柔允谐则宁辑稍失则叛去加一生事边徼冒功纳贿者又从而开其隙则兵革无宁日按兹土者之所以难也察院旧有题名碑列开设以来廵按清军刷卷诸公名氏于上迄今无余地矣数年来代而去者阙漏无纪今年春延平胡子国华按是邦克振厥职边鄙赖安暇阅前碑既盈廼谋勒石补题旧遗并俟来者春适被命叩按云贵谓予宜有言春窃谓诸同官持风裁懋激皆有声于时者不类亦获厠名其上使春果贤后有指而言者曰此名御史也否则人将起而议其后矣可惧哉于戏人情无所警则玩玩则怠怠则议斯集矣有所警则惧惧则愼愼则议斯免矣春乃今视斯石能无警乎哲人自励勉予小子是固胡子勒石意也
　　按察司题名碑记　　　　　　　彭　华贵州古夷蔡域秦汉来羇縻而已或稍稍郡县终不能约之就法度我皇明有天下武功文敎无远弗及洪武初即贵州立都司统兵衞暨诸蛮长永乐癸巳遂建布政司悉州郡其地间以宣慰宣抚主之越十八年庚子乃设按察司以掌风纪置按察司副使佥事五员分廵贵宁道安平新镇思仁四道于是三司相维以治部内咸与中藩等矣顾诞敷教化朝廷固付之有司而操黜陟任激使有司循礼法以导民者则在风纪得人与否其所系重矣同年卢君崇绩自湖广按察副使迁贵州按察使刬奸除弊扶弱植良甫及朞吏畏民懐间出廵山谷闾里间喜其俗之日迁因叹曰夷俗丕变固圣明之化亦由前此诸公奉之也盍録其名氏勒诸坚珉以示永久乃走书征予记之予曰先卢君官于贵者奚啻数十百人中固多贤未必尽贤贤者能以礼法持身率下不贤者自放于礼法之外乌足以劝吏导民卢君概书之将使后之人指其名歆羡其贤者而思取法讥诮其不贤者而内自省惕然戒惧油然兴起懽然共相饬励以正宪度仰称圣明设官至意此其有警于在位者无穷矣
　　兴隆衞科贡题名碑记　　　　　李闻祥兴隆建学古未始有闻也贵州志称邑为狼洞歴代罔攸臣其沿革无传焉曁我明洪武己巳始开衞建官盖已贡其士而呈其人矣又三十有四年为宣徳甲寅始开学招生徒盖庶且教之矣然时领其事者只论于乡而防焉犹未始有官也又数十年为正统癸亥始设官分篆而生徒日益众盛于是人物寖备始赫然与中州并矣未几今广西右布政使周公瑛遂以春秋领庚午乡荐登甲戌进士第而戊子则朱公玉罗公璿同发己酉则公子希黙也凡三人其贡士登名胄监然后人知学士之贵狄公瑄以迄于今凡十有二人科贡蝉聨衣冠委蛇视古昔殆将百一焉呜呼地固若是其未改辟也民固若是其未改聚也而贤才之殊异乃如此亦独何哉是固足以见国家变夷之治矣治二年予以罪谪兴隆经歴会学员缺官遂得摄学事凡学中规制久已頽废而诸科贡士仅名氏于堂之右壁镌裂尘蚀日就湮灭间有求其人而弗可得者予甚悯焉乃僦工凿石一通髙七尺五而广杀三之一砻为四面画为四区题曰进士曰举人曰监生而次其名氏于本区内仍各虚其余以待来者树立于防门之外且亭焉工毕众遂乞予记昔周公之戒成王曰思皇多士生此王国王国克生维周之桢盖言文王之所由兴也康王之命毕公曰旌别淑慝表厥宅里彰善瘅恶树之风声盖言殷民之化不出于劝敎则凡思佐王国而化顽防者岂复有他道乎亦惟作人材明劝敎而已矣故予之树立斯石盖以彰贤而明教也岂徒为斯名哉呜呼名不易得也古昔人非有大功徳于宗社则不得金石其名氏又有艰苦其行终身竟湮没以几一名氏而卒弗遂者名岂易得耶然则诸贤之勒名斯石者固宜益知所重而将来有志之士固宜益知所劝哉诚若是则知所以桢王国而率顽冥将于是乎赖也岂惟立石者之惠使或士焉而忘其名名焉而忘其实禄位焉而怠其职与忠则古所谓庸人也已虽贵且富吾无取焉耳名以远善亦以远恶远之而弗善焉孰与不远哉诸贤当知辨于此矣谨记
　　思州府题名碑记　　　　　　　蔡　潮思为古黔中地歴隋唐宋元沿革不一国朝吴元年前宣慰田氏归附隶湖广行省永乐壬辰田氏弄兵坐废改宣慰为府分属贵藩然地僻民贫洊罹夷燹日敝敝焉鞠为荒翳往年郡守张君常张君价渐次修举而文献犹未足征正徳丙子秋上元髙君节守邦之三年嗟兹缺典博询于长官周缙何纯辈其所记忆前人之名氏籍贯凡二十六人属记于予予惟思郡蕞尔一隅猥潜荒服重以夷氛嵗歉之故吏兹土者恒以投瘴御魑视之速欲解去不能一朝宁处自崔贺启治以来能久安其位不甚鄙夷其民者王张赵李唐孙严柴曁今髙赵数公焉髙侯又能于劳来安辑之暇以经术训饬子弟且犹征文辞以表章思郡思何陋矣
　　重修司学碑记　　　　　　　　费　宏学校之设择秀民羣处其中而以六经之道训而迪之盖欲其明大伦崇正学惇治体探化原以成君子之行以备公卿百执事之选以收正朝廷治天下之功而人才之盛衰俗化之厚薄恒于是乎系实治道之最先且急者髙皇帝得国之初即诏天下郡县建学立师以兴起文敎贵州虽远在西南为禹贡荒服之域而宣慰司之学已建于洪武甲戌前礼殿后讲堂旁为斋若庑而外表之以门具如法式景泰间御史杨纲副使李睿尝因旧增修之则又建尊经阁于堂后育英堂于阁前翼之幕室以居诸生之讲肄者于是乎规制大备而为国作人之意益以广矣百五十年来此邦之士往往以明经効用齿于内地岂非以上之声敎所及既远而下之振励又得其人故耶比者阁日就頽而所为育英堂者仅存其故址御史江君汝器以清戎至见而叹曰春秋大复古古之不复可以为非吾责耶谋于巡抚都御史熊君子山巡按御史刘君器重议既允协遂卜日鸠工而从事焉堂与幕室皆基构如初阁故二楹今增六矣已而抚按复用佥事赵公渊议并建神厨及祭器乐器二库徙泮池祀乡贤凡位置名物之有闗于学者罔有弗饰经始于甲申秋七月而以乙酉冬十月告成其材与力皆江君以罚锾给之而劳费不及于民其董治则布政使梁君材按察使于君鏊及各执事皆与焉既成使来请记在易之蛊先甲三日后甲三日传曰终则有始天行也盖兴壊相仍亦事物自然之理然当其壊也茍不更新以饬乎始丁宁以备乎终则已壊者不可复兴而已兴者且将速壊岂君子振民育徳之义哉诸君于兹学协志毕力易故为新而又欲纪以昭之庶几久而不废何其勤耶士之藏修于此者其惟念学殖之不可荒而圣贤之道非六经无所就正日取遗编而玩之精思力践卓然以天下英才自期待由是进而为百执事公卿遭时之泰则懐仁辅义以尊主庇民脱弗遇其时犹必仗节死义以勉进乎忠孝夫然后无负于今兹育才报国之意若徒志于青紫买椟而还珠则阁之所尊与堂之所育岂端使然哉
　　蔡公祠碑记　　　　　　　　　田　秋生祠非古也记云以死勤事以劳定国能御大灾能捍大患则祀之故岘山表叔子之灵宣城着谢公之姓是也清平蔡公生祠之作其亦此与正徳十三年清平县苗夷作乱据香炉山以为巢穴凭陵远近动揺藩省清平其切近盖门庭之冦也贼拥数千之众攻城公适以少防分守其地内无劲卒外鲜强援止以数百守城之兵画地分障运竒设谋擒其桀黠散其党与不数日贼俱引去阖城老防得再造皆公之恩也未几公迁去民不能忘乃为生祠二楹肖公像于中饮食必祭且私之曰此吾清平之罗池柳侯潮阳韩公也祠成三十余年为嘉靖庚戌麻城喻九山以公髙弟佥宪贵阳道经清平谒祠下见礲碑尚未有词征记于秋秋惟公在贵凡八九年不鄙夷其地所在多品题建置公之去贵三十年矣而贵人思公徳泽者如昔公以贵防议陞福建防政转河南右方伯人方仰其柄用乃抗疏乞休时论髙之左布政使思南田秋谨记
　　都察院题名碑记　　　　　　　徐　问贵阳抚院旧存题名碑创于古杭两江洪公为之记两江后为刑部尚书寻改都察院左都御史余尝官于部见其器度宏博有大臣端揆风记中制度沿革疆圉绥威兵民安养亦概言之而所书名氏则自正统癸亥迄于正徳辛巳以后无余石而亦莫为之续也余承乏至见所控诸桀盭吞残所司狎习羁縻弗申大戮而又丁兵后帑藏耗亡既已爬搔敉集以为边休其跳梁甚者又弗获已于动众以为民靖至于轨度之所未能周而风纪之所不能废者非拾公之遗粕以旁搜远取酌时宜以资损益其安所取衷哉夫考其事必知其名知其名斯知其人名之不可已也如是古之人箴铭简牍琬琰彛敦为谟训箴铭类皆图远以志勿忘至其实之所在而为可久者则虽编磨石泐而所以不忘犹存也昔司马文正公谏院题名有忠诈直囘之语将欲揭诸后之人俾瞩目警心聿兴劝戒然则今日之记宁非后事之师乎用是以惧爰命伐石以续书焉
　　兴隆月潭寺公馆碑记　　　　　王守仁兴隆之南有岩曰月潭壁立千仞檐垂数百尺其上洞玲珑浮者若云霞亘者若虹霓豁若楼殿门阙悬若鼓钟编磬幨幢璎珞若搏风之鹏翻隼翔鹄螭虺之纠蟠猱猊之骇攫谲竒变幻不可具状而其下澄潭邃谷不测之洞环密囘伏乔林秀木垂防蔽亏鸣瀑青溪停回引映天下之山萃于云贵连亘万里际天无极行李之往来日攀援下上于穷岩絶壑之间虽雅有泉石之僻者一入云贵之途莫不困踣烦厌非复夙好而惟至于兹岩之下则又皆洒然开豁心洗目醒虽庸俦俗侣素不知有山水之游者亦皆徘徊顾盼相与延恋而不忍去则兹岩之盛盖不言可知矣岩界兴隆偏桥之间各数十里行者至是皆惫困饥悴宜有休息之所而岩麓故有寺附岩之戍卒官吏与凡苗夷犵狇之种连属而居者嵗时令节皆于是焉厘祝寺渐芜废行礼无所宪副滇南朱君文瑞按部至是乐兹岩之胜悯行李之艰而从士民之请也乃捐赀备材新其寺于岩之右以为厘祝之所曰吾闻为民者顺其心而趋之善今苗夷之人知有尊君亲上之礼而憾于弗伸也吾从而利导之不亦可乎则又因寺之故材与址架楼三楹以为部使者休息之馆曰吾闻为政者因势之所便而成之故事适而民逸今旅无所舍而使者之出师行百里饥不得食劳不得息吾图其可久而两利之不亦可乎使游僧正观任其劳指挥狄远度其工千户某某相其役远近之施舍勤助者欣然而集不两月而工告毕自是饥者有所炊劳者有所休游观者有所舍厘祝者有所瞻依以为竭忠効诚之地而兹岩之竒若增而益胜也正观将记其事于石适余过而请焉予惟君子之政不必专于法要在宜于人君子之敎不必泥于古要在入于善是举也盖得之矣况当法网严密之时众方喘息忧危动虞牵触而乃能从容于山水泉石之好行其心之所不媿者而无求免于俗焉斯岂非见外之轻而中有定者能若是乎是诚不可以不志也已寺始于戍卒周斋公成于游僧徳彬治于指挥刘瑄常智李胜及其属王威韩俭之徒至是凡三葺而公馆之建则自今日始
　　贡院碑记　　　　　　　　　　吴维岳贵州古荒服也虞帝北而不畜殷宗克而未化秦汉以降逞则澒洞顺亦羇縻无定疆无恒赋至我皇明混一寰宇际天所覆寄象鞮译殊俗向风贵州遂登版籍寻设学校兴冠裳俎豆之仪洪武甲子天下开科取士贵州赴云南试永乐乙未贵州始树藩臬建省等内地文敎寖明今上凝命中兴尽伦尽制泽洽威畅古所不畜而未化者咸入涵濡陶铸中虽疏蹻岩穴之夫罔不喁喁承徳贵士引领开科希奎壁之照者愈切嘉靖庚寅给事中田秋疏为贵士请下抚按议逾五年乙未巡按御史王公杏具奏贵建省设学校养士厯百五十余年文敎茂往昔十倍诸生就试云南苦于道路今度地得西南隅甚胜可以营建计所需金二千四百有竒检藩贮羡缗可办夫士盛既足为科而费复易措倘另开科可免诸士防涉益感恩励学愿覩宾兴盛事以仰赞圣化从秋议便宗伯覆言事与时可乃荷俞行限取士二十有五嵗丁酉火丽金方运属贵州遂专试诸生鷟翔豹变彬彬以升放榜日会有龙见之祥次年敷防内廷拜秩者四人又逾十年丙午巡抚王公学益巡按萧公端防念贵士愈日盛请广解额复增五人前后符河图地数维岳不类只役兹土今甲子复当大比周视棘门疎密冈峦左耸溪环如带既美其地之盛而有待顾碑则缺焉贵州鸿蒙弗论即有虞迄昭代三千六百余年甫脱烟莽晦防遂起为揖让之区又将二百年值我皇上崇文吁俊开科增广声敎闿朗将与中原相雄长顾盛典未述且边裔鲜掌故嵗月渐久旧简易湮将命创议成事者或泯或淆非所以扬丕绩而答昌期也因亟搜使牍采其事而伐石以志之如此
　　修思南府学碑记　　　　　　　李　渭思南学为宣慰氏旧居先师庙乃旧居堂皇两杏树干霄蔽两阶宣慰氏所植传者近三百年云若为今杏坛树者树不易果果惟比士嵗登第数视果数树亦竒矣治前庙庑规制不称正徳辛巳郡守李公文敏拓之日久就圮逮隆庆辛未郡守育庵田公闗白吏吏出资筭撤朽新焉起敝栋葺垂橑华榱藻干絫墁易瓦自庙庑亭堂门阶台墉皆袚旧增丽美博士宅先在明伦堂左正徳问迁于堂右挠不可居还于左至于藏修甲乙舍皆堕地矣即旧址复之工有绪将进诸学士缀习其间置经史若干费约而劳勚则多矣闾里民毫无喧也壬申渭自粤入都过舍省封树育庵田公洎司理松滋伍公晋诸誉彦真武观中论孔子之学育庵曰孔学学仁也是日阳和清穆云行鸟飞天地生生大徳洪鬯两间在坐者长防循序荅问取次诵书歌诗肃肃雝雝渭曰此即仁何以加诸育庵省里甲氓隶庸调奬孝弟力田者导不谊以敎化措法比不用此即仁何以加诸命渭撰学记且欲得一二语明孔仁以励诸誉髦今九载尚虚然诺也万厯戊寅郡守王公昆源以名侍御来思南继修之司理王公逢吾屈公心寰先后共成之修文昌宫培学之左山修櫺星门俨学之具瞻敬一亭乃批剥圮矣新其椽墉名宦旧合祀于乡贤祠奠祝杂施也分祠祀之且命塲师植翠栢芳桂数百章育庵之所未为者益备矣其敎胶序给膏楮视士比偶文皆罔抒心乃授轨义俾由衷还雅己卯占解额即倍往岁兴学爱士汲汲然渭不得指拾也感今忆往记之曰孔子学学仁也尧舜禹周莫不以此生人孔子绍述之授于三千朋徒非惟三千朋徒嫺其谊指即显者邦君卿大夫隠者接舆荷蒉以至难与言如互乡愚防如阙党小子罔不鳃鳃引诱欲人人共立而共达焉用是皇皇于齐衞陈蔡宋楚之邦席不暇暖辙不得辍其心为何心耶孔子四方千古之心与盖载大徳并之无二已今委蛇胶序问读孔子遗书展袠逐墨并心而赴时父师见其诵读勤劬不少悖谬师可之父兄以至朋戚皆称可不以为非彼亦怡然自许也其可而许也果孔子所谓仁者乎长献于有司信牒染楮不可穷以辞有司见其不可穷以辞而其词不忤于众故有司可之党里四方人士皆称可不以为非彼亦泰然自满也其可而满也果孔子所谓仁者乎果为仁即日展袠日逐墨日日学孔也否则道越而欲面防山吾见其日背防已比就除日得莅苍赤措注宰割与往岁习于父师献于有司者证合否耶其不视往昔所为如故楮弁髦鲜矣宦足而身退宫室隆矣妻妾容与备矣问其向所谓诵读者十不能记其二三也若夜寐啽呓中事矣已不用又使其子弟为之子弟能趾其所怡然泰然者闾里之人靡不哆哆而声称有以孔子所生人者喁喁欵语即相顾逡巡辟易莫敢或承甚有疾视谯谔以为远且于国家造士顾欲得若人已哉昔两杏树今栢桂初植培以沃土灌以甘泽深其根柢以猥大其枝柯根既深惟不害其长不得动揠而增设焉孔子之仁即树根柢也养士于胶序也厚其饩廪纵其游习土沃而泽甘欲其防地千丈不称良于崇朝者也以孔子遗书比偶为文词是枝叶耳国家课士以枝叶因以观士中藏非敎人逐逐外骛也至于挟无当空言猎荣邀利斧斤伐之牛羊牧之且又濯濯槁矣吾郡士彦迩共渭明孔学于川上学舍躬庸徳之行笃信底理彬彬然近仁岂若是弥弥下哉育庵田公讳稔山东髙唐人昆源王公讳琢玉莘县人逢吾王公讳竒嗣蜀之蓬州人心寰屈公讳羣言粤之番禺人
　　阳明书院碑记　　　　　　　　阮文中昔王阳明先生以纠论逆瑾谪居贵阳之龙塲者三年始至居岩箐与夷犵豺虺为伍于是屏徒侣絶书册尽弃昔时僊佛之见昼体而夕思之已而忽悟吾心本来之体与古圣贤无殊中夜跃然不自知其手足之舞蹈身之在夷落也而道徳之奥经纶之业咸于是乎基焉贵阳旧有祠与书院祀先生既而迁徙靡常僻在委巷中予奉命抚兹地抵祠下叹曰此岂所以妥先生灵者哉檄司府为改建之于是方伯蔡君文宪使冯君成能协其议命知府李濮等董其役择军门前左空基为之而增以民居出赎镪以佐其费前为享堂后为讲堂俱六楹前后为左右房各四楹前为二门又前为大门树卓楔于通衢匾曰阳明书院未几工告成予乃谂于众曰夫尚徳而右功者非天地之道乎崇徳而报功者非人心之良乎惟先生之居龙塲也不独悟彻微防而功徳实大可表见维时蛮长欲减驿馆变百年成规阿贾阿札等擅兵为地方患先生徐出数语以利害喻之其言辄中肻綮乃竟落其胆而不敢萌僭肆之念数十年来贵阳赖以安堵者非先生之功遗之耶始贵阳人士未知学先生羣诸弟子日与讲明良知之防聴者勃勃感触日革其浇漓之俗而还诸淳迩者衣冠济济与齐鲁并先生倡导之徳至于今不衰改祠宇而新庙貌固所以阐扬先烈抑亦以贻后范于无穷也虽然先生之功徳尤着于江右防为江之上游三巢冯险肆祸相时抚剿动中机宜宁藩不轨大战鄱湖而奏厥绩方其镇防与抚洪都时日与士大夫究心性命虽祁寒暑罔辍其所造人才彬彬然继师志而効国家之用今在吉有懐徳祠在防有报功祠其遐思仰体者视诸贵阳尤甚也故人于先生之泽知其汪洋于天下而不知入于江右为独深知其涵濡于江右而不知于贵阳为独至予江右人也而官于贵阳故其知先生之功徳尤为独详虽然先生之孚化翼飞在人耳目者可得而言也而其涵养之精粹造诣之渊微非闻见之所能窥测者不可得而知也嗣是宦兹境与生兹地者顾瞻遗像奋志思齐由其可得言者以潜究其不可得而知者庶几毋忘先生之泽而不辜今日改建之意云
　　新镇道题名碑记　　　　　　　孙应鳌万厯戊寅平越创建分守新镇道行省逾庚辰防议振海黄公驻节于兹树绩宣榘起残敷惠盖一方遂称靖谧云粤稽贵竹本古方靡莫地秦汉晋来稍置黔中牂柯夜郎诸郡唐宋元或附楚或附蜀或置八番罗甸顺元宣慰都元帅要以土蛮顺叛殊状又隔阂中土故率随所疏属而区处之未有画一逮我明威徳四被风化昭起为列郡县衞戍设省设台设阃曰三司埓他藩纲纪法度灿然具举矣省台各有长有贰省之贰分守各路台之贰分巡兵备各路人莫不展采错事矣牵他路者不论其分守新镇都清兵巡专辖都匀镇远黎平三郡龙里新添平越清平都匀兴隆黄平七衞所兼综湖广偏桥镇远清浪平溪五开铜鼓六衞广西南丹一州山河辽阻蛮苗犷悍垒伍凋废地产呰窳皆倍蓰他路不可不谓难与剧矣都清兵巡驻都匀久在提封中章程之沿革户赋之征徭徼塞之防捍课殿之施设莫不资揆度取裁择乃分守以驻都会去牵路逈远一切上之人案牍闗白甚尠故下之人苐习知兵巡不复知分守乃分守亦延缘往昔之素乐闲适目为吏而亦自以燕安不钩校非一朝夕所由来渐也万厯乙亥云南寅所严公清巡抚兹土察之因驻都会诸分守大夫屡日开衙有全无报牒及禀公家计者叹曰分守兵巡均地官要秩分守无所事事若是朝廷列秩本意必不其然遂疏于朝大约谓诘戎勅罚广厉条宪为兵巡事理财覃泽奠守封疆为分守事铨管虽异实须偕济不可以独倚一偏臣简核分守贵宁同毕节兵巡牵贵筑西路地险苗强止一兵巡驻毕节难控驭宜以分守贵宁移驻乌撒分守新镇同都清兵巡牵贵筑北路境壤犬牙于他藩尤甚刦敓且充牣宜以分守新镇道移驻平越分守安平宜改兼清军清军事寡普定距都会声闻易及彼此俱利其钜细诸务守巡兵备宜协恭调赞文武臧否则交互咨询重大机密则交互定命遴委典授则交互详覆狱讼则交互鞫谳阙任则互相权摄兵刑主兵巡分守防之钱谷主分守兵巡防之事可责成官无尸旷免偏重之嫌得术业共饬之义防似便制下吏部议如抚臣指制下允所请而分守新镇即移平越矣是时分守巴渝刘公世赏爰卜平越城内隙地丁癸向吉选经厯刘信董厥工缮造于丙子十二月构竪于丁丑三月完美于戊寅二月堂庑廨署门楔阶除攸跻攸宁有伦有序功既毕诸公俾清平孙生应鳌记其事孙生曰凡公署有题名将覈治迹垂标凖备征文献稽实功令抑亦待观者按评品而彰鉴戒之防咸寓于中兹所营拓已见部使善审画不再具吾闻物聚则好丑形事比则得失辨人并则贤不肖判异日士民覩斯石口诵而手摘曰某裨益邦域某遗爱在人心有去思某节概当名宦则斯石非特分守诸大夫考政镜徳之林实一方所由视为甘棠蔽芾勿翦伐败拜之具哉余固不能私不敢私矣
　　提学道题名碑记　　　　　　　况叔祺国朝稽古建官尤重文学之臣在两都命司成掌其事在诸路命宪臣奉玺书乗传得非隆官师求茂材异等光辅中兴之业乎嵗己未予自礼官大夫督学贵阳既至阅公署旧无题名夫今之守一官者无论中外巨细其所居必纪名而贵之督学独阙焉曷以昭懿矩垂将来爰慨文献之莫征悼先哲之易冺搜求往牒咨询故老得上元沈君而下凡二十四人以予耳目所睹记其人皆卓荦恬静韬光匿美列于不朽之涂视他省为独盛何以哉夫味道腴者甘澹泊薄宠利者乐疎逖巨材于深箐丹砂伏于幽岩足迹不履采搆不逮故得全其天真珍竒锦绣列于通衢朝过而夕鬻二者较其迟速不可同日语矣贵阳僻壤寂寞之态等于野戍荒村溺纷华者不居焉然贵虽殊俗杂处章缝之堂皆能习孔孟之说诵仁义之文其质淳朴愿慤循循雅驯以予振铎其间甚易相信又其地冬无严寒夏无酷暑四时如春得阴阳之和彼煌煌要津炎炎通达或未必胜此也予见宦者多薄贵阳故识之以告夫后之莅兹土者
　　建施秉县城碑记　　　　　　　李曰材嘉靖乙丑冬施秉县城成施秉县者镇岩邑也古牂柯地明兴内附置县设官正统甲子始县当岑鳌景洞间西控播凯南枕洪江皆封□猰防之隣而伏弩衷甲之地也独一靣北通郡治走滇楚而通上国施固则播洪之苗不敢窥镇阳而滇楚路通若人身然镇为襟喉而施为肘腋也肘腋婴患则襟喉梗故施秉虽小邑实镇重地也论者谓欲固施秉则城守为急成化间守臣尝议城岑麓诸堡会工钜不果寻稍调番休衞卒为守戍计嘉靖辛酉容山司构乱环甲挺戈焚刦县治时戍卒无能御者居民窜岩穴间喘息求旦夕活赖一二帅臣整师誓众殱元恶县境旋复而横罹兵燹者莫可救药矣使当时城数雉而守之苗虽□岂能蹂躏至此中丞柱峯赵公奉玺书至叹曰患至为备已无及矣奈何不亟图之乃与台察巫公协议为城守计谋之守巡徐君敦张君廷栢佥画允谐乃檄郡守袁成能守备孙继武鸠工画地同知何承训董其事费计金一千六百有竒粟计一千九百有竒堵计四百一十有竒经始于壬戌孟冬厯三载乙丑冬告成维时中丞仰亭陈君侍御春楼潘君甫下车揆文奋武图万世之利嘉前画而乐兹城之有成也谓材职载籍当记材按春秋书城郭严外防也书城堞慎内治也易曰王公设险以守其国岂惟山川丘陵金城汤池即险也故和戎城而北马不敢南牧青涧城而夏人不敢东向用此道耳况施秉当镇扼塞较之和戎青涧功未知先后岂无当于易象春秋之义乎虽然城可守也不可恃也晋阳之城不浸者三板而卒能扞敌存赵子囊城郢而沈尹戍非之岂真城无益哉故城一也善守之则环堵皆坚壁不善守之则百雉为冦垒语曰公侯干城在得人也众心成城在得民也是为记
　　贵阳府学碑记　　　　　　　　江东之黔中古西南夷地自髙皇帝辟干肇造后遂得列为藩服而贵阳尤黔省首郡故牂柯程番地更始于穆考御极之三年明年秋始设学如令甲一时规恢未备姑就阳明书院改署明伦堂羣博士弟子员讲业其中若圣庙贤庑所为瞻礼陈乐也者则苐因宣慰而贵阳附焉万厯甲午春当事者始兴创建议遂于会城门北得吉壤昔为蜀行都司今割入黔偃武修文实相迭运固山川灵秀所钟最胜之遗而都人士所注念已久于是鸠工御石今始告成亦阅三年于兹余被命抚黔时用师髙砦监司君梁君以防奏于是督学沈君入而申之曰诗言既作頖宫淮夷攸服先生什倍僖才蠢兹苗丑不二于淮献之讯之行且懐好音也先生终无意乎余谓黔即古罗甸国锋悍时起七萃聨镳士之览穰苴入彀者与燕赵争竒亡论已方今圣天子右文教诸藩皆以制科加额请特于黔诏可岂以诸士异采娴辞缘饰儒术为足多亦以夷方秀出于民镜检所归从今月会旬修蜚腾茂实中原文献未之或先斯圣谟之訏也士生斯际千载一时兹庙貌已新适逢其会诸士仰而思之将何以摅所学而不负吾君也矧诸士之先皆来自旧都所称故家遗俗借以逺实徼外原操用夏之权向之抵掌而谭据梧而吟者又东越讲良知故馆诸士服习已深即令学舍移而中有不移者使处为孝悌出为忠良胥自翺翔书囿间养之语云坚树在始今之时也是谓卑之无甚髙论若猥窃而附于鲁颂之末则余岂敢
  </div>
  <div class="pagination">
   <a href="贵州通志_page133.html">
    上一页
   </a>
   <span>
    ...
   </span>
   <a href="贵州通志_page129.html">
    129
   </a>
   <a href="贵州通志_page130.html">
    130
   </a>
   <a href="贵州通志_page131.html">
    131
   </a>
   <a href="贵州通志_page132.html">
    132
   </a>
   <a href="贵州通志_page133.html">
    133
   </a>
   <span class="current-page">
    134
   </span>
   <a href="贵州通志_page135.html">
    135
   </a>
   <a href="贵州通志_page136.html">
    136
   </a>
   <a href="贵州通志_page137.html">
    137
   </a>
   <a href="贵州通志_page138.html">
    138
   </a>
   <a href="贵州通志_page139.html">
    139
   </a>
   <span>
    ...
   </span>
   <a href="贵州通志_page135.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
