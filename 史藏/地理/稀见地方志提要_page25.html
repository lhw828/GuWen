<!DOCTYPE html>
<html>
<head>
    <meta charset="UTF-8">
    <title>稀见地方志提要 - 第 25 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稀见地方志提要 - 第 25 页/共 61 页</h1>
    <div class="content">　　洛川志二卷清顺治十八年刊本(徐家汇藏书楼藏)

　　清陈爌修，李楷纂。爌字公朗，洛川县知县。楷号岸翁，一号河滨野史，洛川人。按此志楷与东荫商子云所参订，记明万历癸卯后，迄顺治庚子之事，其书二卷，约四万余言，而艺文占十之六七。分为八门，曰：一之隶、二之迹、三之域、四之建、五之赋、六之治、七之献、八之文。隶、迹、域三者，则叙地理也。建以叙建署、赋以叙田赋，治以叙职官，献以叙选举，文以叙艺文。于星野、山川、物产、风俗、人物等项，为修志体例所不可少，其皆缺如。按此志均为志体，而图、表、考、传皆无，且多空谈而无据，则与私记野乘何异。

　　○甘　肃

　　甘肃通志稿一百三十卷首一卷民国二十五年修，稿本(北京图书馆、甘肃省图书馆分藏)

　　近人杨思、张维纂。思字慎之，会宁人。维字鸿汀，临洮人。甘肃所领八府三州，明时皆隶陕西；清康熙二年始以陕西右布政司，分驻巩昌，辖临洮等府；后又改为甘肃布政司，增置甘、凉诸郡，设巡抚以莅之，于是甘肃遂别为一省。乾隆元年巡抚许容始修成《甘肃通志》五十卷，凡三十六类。宣统元年，升允、长庚又修成《甘肃新通志》一百卷。民国十八年，又析甘肃地，增设宁夏、青海二省，是志则为分省后所修。其书体裁，所载省之典章制度，截至民国十七年止，所叙社会民生诸门，间有叙及十八年后事者，则不拘断限。书凡十七类，卷一至十五曰舆地，卷十六至二十曰建置，卷二十一至三十曰民族，卷三十一至三十五曰民政，卷三十六至四十二曰财赋，卷四十三至四十八曰教育，卷四十九至五十七曰军政，卷五十八至六十一曰交通，卷六十二曰外交，卷六十三至七十六曰职官，卷七十七至八十二曰选举，卷八十三至一百十曰人物，卷一百十一至一百十三曰金石，卷一百十四至一百十五曰艺文，卷一百十六至一百二十五曰纪事，卷一百二十六曰变异，卷一百二十七至一百三十曰杂记。按其编缀之法，大致以县为纲，或亦以时以事，不拘一格。凡编录义例，各于类前别为小序以说明之；仍沿旧志编法，并无创新意旨焉。张维《陇右方志录补》谓此志始修于民国十八年，以合肥吴琼州(瀛章)总司局务，聘会宁杨慎之(思)为总纂。二十年以费绌中辍，明年复依部修志事例，改局为馆，以慎之任馆长，而不才以协纂为副馆长；又设分纂四人，编辑四人。搜罗新材，董理旧稿，迨二十四秋限期已届，仍未杀青。乃与临夏邓德舆(隆)、桂林廖进之(元佶)静宁朱玉伯(秉衡)，共约以私人继续编修；又二年稿成，都约四百五十万言。因抗战军兴，尚未付印。按此志原稿现存甘肃省图书馆，北京图书馆藏有抄本，已付印者，凡例目录、省县总图、地理沿革表。

　　临洮府志二十二卷清康熙二十六年刊本(北京图书馆藏)

　　清高锡爵修，郭巍纂。锡爵字康侯，汉军籍，奉天辽阳人，荫生，康熙十八年任临洮府知府。巍事迹未详。临洮为汉狄道县地，唐时入吐番，宋复仍为狄道县，为熙州治。金改熙州为临洮府，仍治狄道；元、明因之，至清乾隆三年始改名兰州府。是志修时，兰州为州，临洮为府也。按是志旧序，正德三年雍谞《临洮府志》序谓：“明初王可仲尝稿于前，成化间督学伍天锡亦尝汇辑于后。”则临洮明初已有志矣。是志凡十九类，曰形胜考、曰总纪、曰星野考、曰沿革考、曰山川考、曰古迹考、曰风俗考、曰兵制考、曰建置考、曰食货考、曰礼制考、曰茶马考、曰官师表、曰选举表、曰宦迹传、曰人物传、曰祥异录、曰艺文录、曰杂志。按是志本万历间唐懋德府志旧版，剜增成书；而卷目颇有移并，分类将近事增入，删去旧志防御一目，仅以清代营汛列为兵制。官师只载清人，而删去旧志官师各表，自序谓删繁就简。实则所删者皆未当，且以总纪在星野前，则排比失序。仙释即在杂志卷中，此未必不可，而锡爵序谓：“祥异仙释则有录。”则自相牴牾矣。

　　兰州志四卷清康熙二十五年刊本(北京图书馆藏)

　　清陈如稷纂。如稷臯兰县人，贡生。兰州为唐之金城郡地，明永乐时肃王朱模，命儒臣作《金城志》，是有志乘之始。厥后正统间县人黄谏纂《兰县志》，天顺间县人文志贞又为重纂，弘治初学正李泰纂州志十二卷，弘治中州人彭泽又重纂，万历间州人王道成又纂州志十二卷；兰州志原委，大致如此。是志纂成于康熙二十五年，是时兰州尚未设府，故称州志。缪荃孙编《学部方志目》，著录康熙《兰州府志》四卷，有误也。按此志编例，分地理志、秩官志、名宦志、乡贤志、人物志、杂志、艺文志七门，子目五十有一。其凡例云：“经以四卷，纬以八志，窃效四序八风之义。”兹按其志例实为四卷七志，且四序八风，与州志何合。其地理志立二十五目，以学校、边绩、兵卫、祀典属之，似若非宜。叙沿革，纪人物，于考据颇多错误。近人张维《陇右方志录》诋之谓：“纰缪不可卒读也。”

　　金县志十三卷首一卷清道光二十二年刊本(徐家汇藏书楼藏)

　　清恩福修，冒蕖纂。恩福满洲镶黄旗人，举人，道光间任金县知县。蕖金县典史，事迹未详。是志分图考、天文、地理、建置、祠祀、田赋、食货、武备、官师、人物、选举、艺文、杂记十三门，子目四十七。按其义例，依《兰州府志》，而取材泛滥，殊失剪裁。沿革仍旧志所说：“金至大间置金州。谓金无至大，元武宗乃有至大年号；亦无领龛谷、定远两县事。今考至大置州，不见金、元史志；疑至大为金哀宗正大之误，其时金、夏构兵，故升县为州，绝非元武宗时也。”又谓：“至元七年并县入州，不见帝纪，疑在至元二年。”如此之例，考证史传，以正旧志之误，颇合史法焉。水利记金人倒挽黄河水灌田事，又记洮水在西，渭水在南，皆为重山叠嶂所阻，势难开凿；意欲引渭接洮，以溉山地也。又引《明史·地理志》，金县有浩尾河，一名闭门河；浩尾河今无，引西宁之浩亹河证《明史·地理志》为误。浩亹河远在西宁，虽不免附会；但浩尾河今既无河，古今山川虽有变迁，而《明史》修时，去此志之纂，为时不久，即使有变，当可稽考，以浩尾与浩亹之音异，亦有情理也。又其叙山川之脉委源流，具有条贯，征引亦颇繁博，以知其考证与勘察之勤也。

　　狄道县志八卷清康熙二十七年刊本(北京图书馆藏)

　　清李观我纂修。观我棠邑人，康熙二十七年任狄道县知县。考狄道于清初为临洮府属县。乾隆三年升县为州，民国改为临洮县。按本志沿革，以狄道为汉临洮县，北魏置临洮郡，唐为临州，陷吐蕃。宋元丰中复之，改为镇洮军，其后改置熙州。明清为狄道县，属临洮府。所叙沿革，皆与《临洮府志》同；而狄道于清初为县，非尽括临洮府属地，沿革不可与府志同。狄道事始载志乘，见《宋史·艺文志》有李洪《镇洮补遗》一卷。其后纪载附于府志，邑乘原委，则无可考。是志为观我据李杰所纂《志稿》，重为厘订付刻。分建置沿革考、星野考、形势考、山川考、食货考、礼制考、官师表、选举表、名宦志、乡贤志、宦迹志、人物传、艺文录、祥异录、杂志十五门，体例甚严。其以名宦乡贤，则限以入祀诸人，余则别入宦迹人物，其义可解，非冗复焉。而以名宦、乡贤、宦迹皆谓之志，人物独谓之传，此义例殊未可解。

　　靖远县志八卷首一卷清道光十三年刊本(徐家汇藏书楼藏)　

　　清陈之骥纂修。之骥上元县人，道光六年进士，九年任靖远知县。靖远置县始于汉，明时为边防冲要，设靖远卫；万历十七年卫人高冠纂有《卫志》。清康熙四十六年，教授李一鹏重纂《卫志》六卷。雍正八年改卫为县，乾隆四十年县人潘绍尧续增《县志》一卷，附于康熙《卫志》之后。是志纂成于道光癸巳，书凡五十目，无大纲。史实概仍旧志，以乾隆后事补之，而新定类目，移并颇繁，以乱体例。如记邑之大事，自隋迄明，列《世纪》一篇；清之故实，则入《国朝辑略》一篇，以一事而分两门矣。卷四记人物，则别为乡贤、武功、科甲、贡生、行伍、杂途、貤封、恩荫、忠孝、节烈、义行、流寓、隐逸、乡耆、仙释、塚墓。其凡例云：“蟓墓为人之究竟，故附于人物之末。”以为新创体例耶。而又以正史传文录为史传一目，入于卷五物产之后。其编例定目之琐碎散乱如此焉。故修志者，若非真深识史法，而擅创体裁，必自乱其义。

　　河州志不分卷清康熙二十六年修，抄本(中华书局图书馆藏，现藏上海辞书出版社)

　　清张瓒纂修。瓒武定县人，康熙二十四年任河州知州。是志分地理、食货、建置、灾祥、彝情、官制、选举七门，凡三十四目。按此志乃瓒为应奉命修纂，仓卒成书，于义例考证颇见疏漏。其志类自地理迄选举止，疑非全书矣。查此志又未见有刻本，据康熙四十六年王全臣修《河州志》序谓：“吴祯始创《河志》，嗣而修之者再。”按吴祯于正德时修州志，书成于嘉靖初。又见《学部方志目》，著录明朱捷《州志》及此志均为写本。自吴祯之志，迄康熙王全臣之志，其问则河州未见有刻本州志也。

　　巩昌府志二十八卷清康熙二十八年刊本(徐家汇藏书楼藏)

　　明杨恩原纂，清纪元补订。恩字用卿，号凤池，陇西县人；万历二十三年进士，授户部主事，督粮山海关，以足疾请归，所著有《渭滨草堂集》《元亭三稿》《农谈》《乐府》诸书。纪元文安县人；顺治十二年进士，康熙十九年任巩昌府知府，所著有《卧龙诗稿》。巩昌于明时始置府，清初仍之，领岷州、陇西、安定、会宁、通渭、宁远、伏羌、西河八州县。郡志修于明时者凡四，见《文渊阁书目》有旧志新志二种，卷帙无考。《明史·艺文志》载：胡缵宗嘉靖《巩昌郡志》三十卷。《千顷堂书目》载：杨恩天启《巩昌府新志》二十八卷。二志皆佚。杨恩此志成于天启元年，旋经兵燹，亦不易得。纪元遍搜其遗稿，获缺本十卷，因而校阅之，更正删补成志二十八卷。书分形图、疆域、形胜、总记、沿革、山川、古迹、风俗、物产、建置、官政、警备、边政、官师表、武胄表、宦迹、选举表、人物、艺文、杂识二十门，凡五十有一目。按此志实大半为纪元重纂；而非恩之原书矣。按纪元自序谓：“自诩更正《杨志》错讹，而有补订之劳。”然阅其书错讹仍旧。如沿革纪陇西县，为秦陇西郡附郭邑。南北朝置南安郡，附郭汉阳县。会宁为北魏会宁县，秦安为汉凉州刺史治；与《通志》及州县志对校则多有谬。如总记载：建安十八年汉垂相亮伐魏攻祁，天水、南安、安定皆应；及载马超攻冀城事，又载晋孝武帝宁康三年时，苻登称帝南安，徙秦州三万户于长安；宋宁宗嘉定元年和议成，金人来归秦陇地。诸事于史志皆无稽。如官师人物，明于前人物尤多舛误缺漏，故此志纪载博繁，而欠于考据，使人难能征信。

　　陇西县志十二卷清乾隆三年刊本(徐家汇藏书楼藏)

　　清鲁廷琰纂修。廷琰字云湖，会稽县人，举人，雍正六年任陇西知县。陇西县志，康熙间知县周继述，草创县志一卷，颇简略。是志纂成于乾隆元年，虽摘录府志者多，而经征考增订，视府志为详尽。志类分纶音、星野、地舆、建置、官政、官方、人物、艺文、杂识九门，子目凡五十有九，每门各有小序。按其沿革所载：“秦置陇西郡于天水，汉分陇西于狄道，置天水郡于襄武。”实与今陇西无涉也。山川载，首阳山即伯夷、叔齐避周采薇处，有夷、齐存迹，实在陇西。按首阳山见载于方志者，据《山西通志》载首阳山在蒲州南四十五里，一名雷首，夷、齐隐此，殁葬山麓。又河北《卢龙县志》、河南《偃师县志》，皆载首阳山，及夷、齐之存迹。然据明人杨闳，辨以陇西之首阳山为是。

　　陇西分县武阳志五卷清光绪三十四年修，抄本(甘肃省图书馆藏)

　　清周裕杭修，杨学震纂。裕杭湖南人，光绪三十二年任陇西县县丞，布理分县武阳事。学震字龙川，陇西县人，贡生。武阳与漳县，皆为陇西县之分县也。分县者，附属于大县之小县也。以县丞驻搭，专理政务，其制与府州之领县，有所不同。清季分县制度，未见明规典则，而见行于甘肃一省者。按本志凡例谓：“甘省分县有九，若庄浪、东乐、宝丰、打拉池等。”分县志例，有疆域、城池、乡镇、衙署、文庙、学署，而无职宦，以属邑县丞驻搭。武阳为陇西分县始于乾隆时，考其县志，按裕杭序谓：“嘉庆中县令苏履吉，光绪中二尹张家驹，皆有志，创修而未遂。”是志创修于光绪丁未，学震及陇西训导余明远创草，邑贡生郭屏都、举人蔺杰参订，邑生杨国祯校。依据苏、张二志稿增补而成，仍未付梓。其书卷一图考，列武阳疆域全图、城池图、文庙及崇圣宫图、分县衙署图、盐井图、镇图等，凡十四幅。卷一建置、疆域、山川、城池、分署、学署、学校、关梁、祠祀凡九目；又附乡镇于城池，附学堂于学校。卷二贡赋、兵防、水利、驿递、蠲恤、茶马、物产凡七目；又附户口、度皮、仓储于贡赋，附营制、巡警于兵防，附实业于物产。卷三风俗、古迹、祥异、陵墓、封爵、职官、名宦、选举凡八目；又附方言于风俗。卷四人物、忠节、孝义、隐逸、流寓、仙释、列女凡七目；又附乡贤于人物，附方枝于仙释。卷五艺文、杂志、茶马凡三目，艺文、杂志则仅有目而无文。按此志殊为未成之稿，尚未经详核厘订。甘肃省图书馆藏此稿，余函请抄录序例及摘书中核要；承该馆抄赠此志及《海城县志》《打拉池志》《灵台志》等志书，以俾余撰成提要，至表衷心感谢。

　　安定县志七卷明万历十五年刊本(北京图书馆藏，存卷一至二)

　　明张嘉孚纂。嘉孚字立庵，安定县人；嘉靖二十六年进士，授长治知县，升同知，历黄州知府、四川副使。《安定县志》创于正德七年教谕贾秉宜、嘉靖二十年教谕冷昂重纂。按本志嘉孚序谓：“安定自设立来，无刻志。”则贾、冷二志，未经付刻焉。是志嘉孚为应邑令陈鼎南之属，纂成于万历十三年，而未付刻，至二十五年知县恽应翼又增订之，始为刻行，是时嘉孚已殁矣。此志大字精刻，殊为名贵。其体例，分地志、人志、政志、教志、兵志、文志、杂志七门，凡六十二目，义例简质，纪事核而不诞。按沿革：安定春秋时，羌戎之所居，至汉始属陇西郡，在唐则为渭州西市贸马之所也。五代时又沦于先零，宋元皇中于此筑安西城，属通远军。金大定中改为定西县，属巩州；元时因地震定，改名安定。元至正十二年，陇西地震百余日，安西尤甚，移山湮谷，陷没庐舍，此志《地志》记其事。但自《政志》以下至《杂志》五门，则久佚无稽。

　　续修会宁县志二卷清道光二十年刊本(徐家汇藏书楼藏)

　　清徐敬纂修。敬字信轩，临川县人，监生，道光十七年任会宁知县。案会宁设县，始于金置西宁，其后会州尝徙治之，明时定名会宁。明时邑志，早已沦散无稽，知县黄显祖求得邑人王守基、范良儒所辑志草，删存其略。道光十一年知县毕光尧，复就黄本参证，纂成县志十二卷。是志敬续自《毕志》十一年后仅九载之事；条项皆依《毕志》门类，纂成续志二卷。《毕志》共十二门，皆有小序，是志当续者则续之，不续者，则仍其小序。所续者，惟建置、学校、秩官、人物、选举、艺文六门，事简为易。但《毕志》于沿革考证，颇多错乱，职官、选举有误漏，人物有附会。时人称徐敬多才识，能文章；何不为旧志纠正，以成邑之信史，而仅成卷一卷二两卷，殊为可惜。

　　通渭县志四卷明万历四十四年刊本(甘肃省图书馆藏，存卷一至三)

　　明刘世纶修，白我心纂。世纶万历间通渭知县。我心通渭人，仕龙安府经历。按沿革，宋始置通渭堡，属陕西秦凤路巩州。金升为县，元明因之，属陕西省巩昌府。《通渭县志》，见嘉靖《陕西通志》《风俗志》引载《通渭志》，则嘉靖前已有志矣。又本志世纶序云：“通渭故有志，历久时异事殊，今昔半不相伦。”又秦大夔序云：“邑令刘君于视事稍暇，锐意修志，属草盈箧，复延邑人白生编次之，不半载而成，凡四卷八目。”按此志修时旧志犹存，其所定体例或仍旧例，分疆理、建置、礼制、田赋、官师、人物、选举、文艺八类，析子目殊多牵混，疆理、礼制二类分目尤为琐碎，又纪事颇多缺谬。康熙五年知县顾竟成修县志，仍依此志类目，另增《拾遗》《正讹》二门，以笺补缺误者多。是志今存卷一至三，据秦大夔序，志凡四卷。

　　漳县志五卷旧抄本(甘肃省图书馆藏)

　　清周裕杭纂修。裕杭修《武阳志》，已著录。漳县与武阳皆为陇西县之分县。武阳与陇西同城，故《武阳志》志名，首标《陇西分县》，漳县则为分属，志名只题《漳县志》。按漳县建县有四百余年，清光绪初以附治陇西为分县，民国二年改陇西县丞分理制，后复为漳县，直隶于省。邑志之作，据康熙《巩昌府志》引有《漳县志》。后志书毁于兵燹。是志为陇西县丞分治时所纂，其体例同于《武阳志》，叙漳河水道，甚有条理。

　　宁远县志五卷明万历十五年刊本(北京图书馆藏刊本残缺，上海图书馆藏抄本全)

　　明邹浩纂修。浩沧州人，万历十三年任宁远知县。宁远三国魏改貆道县为武城，晋为新兴寨。宋初置宁远寨，崇宁中复为貆道县，金废为寨。至明复改为宁远县，属巩昌府。邑志始创于成化时县人王璠，久佚。此志为浩仕宁远时，属廪生宋万宁采集旧闻，浩自笔括成帙。其书体例严简，分图象、舆地、人物、政事、艺文五类，共二十二目。卷后有县教谕员一清跋谓：“事核而确，无溢美，无渗漏。”观其书，辞无溢美则有之，至于核确则有疑焉。如叙沿革以貆道为旧县，以《水经注》证之，则貆道亦不在今宁远。至于职官选举，其渗漏者，犹甚多也。

　　宁远县志续略八卷清乾隆一十七年刊本(徐家汇藏书楼藏)

　　清胡奠域修，于缵周纂。奠域字禹敷，荆门人，宁远知县。缵周宁远人，拔贡。是志为续康熙间知县冯同宪修县志后三十余年事物；体例悉从《冯志》列天文、地舆、建置、政治、官师、选举、人物、艺文八门，较《冯志》条目，增天文、艺文二门；而艺文小序又极称前志为得体。选举惟载于氏一门独详，而出于缵周所作，不免偏于私已焉。按此志乾隆原本极稀见矣，道光十五年重刻本流传较多，末附《县志补缺》六页，言知县苏得坡创设书院事，则为道光时所附。

　　续岷州志采访初稿不分卷民国三十二年稿本(甘肃省图书藏)

　　近人陈如平纂。岷州即今岷县，故秦汉时临洮县地也。据本志建置，谓建置自唐武德四年置总管府于此始焉。岷志修于明者，有正德、嘉靖、万历三志，皆早佚，其书皆称卫志，因明时于此设卫；至清康熙中，始改卫为州。康熙二十六年卫守备胡可桢，修《卫志》一卷，康熙四十一年抚民同知汪元絅修《州志》二十卷，岷志体例始臻完备。嗣后百数十余年，未见有修之者也。此稿始为增续，因其部首残缺，无以窥其体例；由文中散抄其目次如下：建置、疆域、山水、道路、公署、学校、关梁、乡镇、贡赋、厘税、度支、科名、学问、忠节、孝义、方技、仙释、列女、职官、宦迹二十篇。艺文、杂录，未见登载，以职官宦迹，列于仙释列女之后，编次如未有厘订，记载亦寥寥，故称曰采访初稿。

　　洮州卫志一卷清乾隆间修。抄本(北京图书馆藏)

　　是志不著纂修人姓氏。惟书中载有乾隆十四年事，其书见缪氏《学部方志目》著录，题为《乾隆洮州卫志》一卷，著录为抄本。按洮州为今临潭县，自周武帝逐吐谷军，始置洮州洮阳郡。见《明史·艺文志》载李玑《洮州卫志》五卷，未考纂成于何时也。其后卫守备吴垚著《卫志》一卷，纂成于康熙二十六年。是志记载大抵仍《吴志》原文，稍为增续。其书分建置、疆域、山川、关梁、职官、城池、公署、学校、祠祀、贡赋、兵防、物产、风俗、古迹、封爵、人物、忠烈、列女十八门。康熙《吴志》，今犹有抄本流传，门类与此志同。

　　平凉府志十三卷明嘉靖三十九年刊本(徐家汇藏书楼藏存卷四)

　　明赵时春纂。时春字景仁，号浚谷，平凉人；嘉靖六年进士，官至右副都御史、巡抚山西。按此书《四库全书提要·存目》著录为《平凉府通志》，兹从本志卷第一行题名著录。此书存卷四一卷，及府城图三页；据张维《陇右方志录》著录此志共十三卷。卷一、二、三府志，卷四平凉县；卷五泾州，卷六灵台县，卷七静宁州，卷八庄浪县，卷九固原州，卷十镇原县，卷十一华亭县，卷十二崇信县，卷十三隆德县，共十七门。南京图书馆藏存卷一至十四、卷十八至三十六，全书共四十七卷，系以分卷共计也。维谓：“此志寺观痛斥异端，物产尽载菊谱，则不免末大于本。”《四库全书·提要》谓：“此志考证叙述，具有史法，在关中诸志之内，最为有名。惜其漫漶磨灭，已不可缮写，故仅存其目。”则此志在乾隆时，已不易得其全书矣。

　　庄浪汇纪八卷明万历四十四年刊本(北京图书馆藏)

　　明李作舟纂。作舟重庆府合州人，万历二十年进士，官至整饬西宁兵备，抚治番夷陕西按察司使副使。按庄浪为甘肃黄河以西首重之镇，汉时广武地也。自魏晋迄唐宋，入于夏；元更名庄浪。明初于此置卫，后改为县。庄浪志乘，据本志作舟序有云：“顾上下数千年，掌故阙如。”则此志以前，似无志乘矣。但考《明史艺文志》有《古庄浪漫记》八卷，不著撰人及纂修时间。又见张维《陇右方志录》著有万历《庄浪县志》，万历七年知县卫东鲁所修。《明志》之《漫记》，疑即是此书，《张录》之万历志，未审见之于何书焉。按是志义例谓：“其体则史，其例则志，其综汇则六官。”何以为体史例志，其言不明，而难审其义。其所谓六官者，以汇集案卷档册，分吏书、户书、礼书，兵书、刑书、工书六科。其书首有庄浪图，附图说，书后有《事实》一篇，以记茶马要政，募民转输军实之事。其余六篇，乃汇聚史料，皆未经笔削裁订。故其书纪事迹则真实可靠，但其编纂序次，则漫无统例，使览者之难阅也。

　　正宁县志十八卷清乾隆二十九年刊本(徐家汇藏书楼藏)

　　清折遇兰纂修。遇兰字佩湘，号霄山，阳曲人；乾隆三十五年进士，翌年授正宁知县，以内艰归，服阙，补湖南浏阳知县，继调广东普宁知县，卒于官。所著有《霁山文集》《看云山房诗草》，正宁原名真宁，以清世宗名(胤祯)，改称正宁。邑志于明季县人巩国家，始纂《真宁县志》五卷，崇祯时县人巩焴又为重纂，二志均久佚。县志为今存邑志最早之书，其体例，卷一舆图，卷二至卷十八，为天文志、地理志、建置志、祠祀志、田赋志、官师志、献征志、祥眚志、轶事志、艺文志，子目凡四十。此志简核得法，议论极严断限，引据往事必注明出处，见于每书。例如地理志古迹，纪黄帝陵在邑之桥山，注见之于《史记》曰：汉武帝北巡朔方还，祭黄帝于桥山。其书记载古事往迹，皆用此例，而不空用“相传”二字。

　　甘镇志不分卷清顺治十四年重刊明季修本(徐家汇藏书楼藏旧抄本)

　　是志不著纂修人名氏，书首页载，顺治丁酉分巡西宁道按察司副使杨春茂重刊《甘镇志·序》，云：“逆回米剌印反，作乱公署，册案悉被焚烧，由是重刻是书。”按米剌印于顺治五年四月与丁国栋，拥明延长王朱识■〈釒穿〉。是志体例，分地理志、建置志、官师志、兵防志、岁计志、人物志六门，子目凡二十有六。兵防志记边事甚详。人物忠列传有《苏武传》。科贡附入人物，记载至嘉靖三十六年止。据乾隆《甘州府志》钟赓起序谓：“顺治丁酉杨副使春茂撰《镇志》六帙，仅搜罗至明季隆、万中而止。”但据本书春茂序所称重刊，而非春茂所重纂也。然阅春茂序中有云“靡不博采备陈，阅月成编锓版”等语，似有重纂语气。故后之书目著录，以为春茂重纂也。

　　山丹县志十卷清道光十一年刊本(甘肃省图书馆藏)

　　清黄璟纂修。璟字梅村，平定县人，举人，道光七年任山丹县知县。山丹自元明以来为甘州府属县，据嘉靖《陕西通志·风俗志》引有元《山丹志》；修于明时者，今无可考。按本志鲁萃序谓：“山丹旧无志，嘉庆十五年广文武功党双原(行义)，始从府志手录一册，另加续纂，藏其稿于明经壬庭山家中。道光七年山右黄明府，即其所编纂者，逐类考核，略加润色，汇集成卷；而壬明经出橐资，付之剞劂。”按此则此志系据嘉庆《党志稿》增辑而成。其书卷一世纪、卷二国朝纪略、卷三地理、卷四营建、卷五水利、卷六学校、卷七人物、卷八选举、卷九食货、卷十艺文。地理、营建、学校、人物、选举、食货，又分子目，凡四十有二。《世纪》开端云：“导弱水至于合黎，余波入于流沙。”注云：“《雍州录》《甘志》，而于导弱水上，遗落陶唐氏三字，遂致时代不明。”然遗落陶唐氏三字，而不知其以何据焉。人物志分门不免过冗，以官师归入之，殊欠志例。又其书于考订未能精核，例如地理志，以沿《甘州府志》之误，以居延(即居延海，在额济纳旗)为在县北大口子，后修县志始以纠正。惟水利志，纪载河川源流变迁，及疏导灌溉之策，可以资考也。

　　崇信县志二卷清顺治十七年刊本(北京图书馆藏)

</div>
    <div class="pagination">
<a href="稀见地方志提要_page24.html">上一页</a><span>...</span><a href="稀见地方志提要_page20.html">20</a><a href="稀见地方志提要_page21.html">21</a><a href="稀见地方志提要_page22.html">22</a><a href="稀见地方志提要_page23.html">23</a><a href="稀见地方志提要_page24.html">24</a><span class="current-page">25</span><a href="稀见地方志提要_page26.html">26</a><a href="稀见地方志提要_page27.html">27</a><a href="稀见地方志提要_page28.html">28</a><a href="稀见地方志提要_page29.html">29</a><a href="稀见地方志提要_page30.html">30</a><span>...</span><a href="稀见地方志提要_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
