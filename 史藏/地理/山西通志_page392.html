<!DOCTYPE html>
<html>
<head>
    <meta charset="UTF-8">
    <title>山西通志 - 第 392 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 392 页/共 700 页</h1>
    <div class="content">　　陈知白为太原县尉分引晋水灌田民用大饶
　　王舜臣元符二年任岢岚牧时兵破夏冦擒其伪将翁阿拉辽人代为请和舜臣上言争之章惇纳赂寝其议祀名宦
　　郑骧字潜翁信州玉山人元符进士通判岢岚军高宗初以直秘阁知同州兼沿河安抚使殉城諡威愍
　　范纯粹字徳孺仲淹子用荫入官徽宗初复宝文阁待制知太原府后入党禁复徽猷阁待制卒纯粹沉毅有干畧才应时须歴任胥以治办闻
　　曾肇字子开建昌南丰人巩弟第进士建中靖国中以龙图阁学士知太原府崇寜中蔡京得政落职卒肇更十一州类多善政云
　　师范丹徒人崇寜初督岢岚军政守岚时太原等十一郡地震弥旬昼夜不止坏城壁屋宇人畜死者甚众范上言请复正臣丰稷去蔡卞邢恕吕嘉问安惇蹇序辰奸佞以囘天变蔡卞覩其奏大怒裂牍不使上进传假防配岭南去之时岚人遮哭于道车马不得行
　　刘适武经郎政和三年任岢岚牧政尚简朴连理杏十余株生防舎时以为徳政所感
　　钱即字中道吴越王诸孙第进士徽宗时为徽猷阁待制知太原府以童贯宣抚本道辞不许居二年以疾提举洞霄宫后童贯引为河北河东参谋以老固辞致仕卒諡忠定
　　苏过字叔党眉州人轼子以诗赋解两浙路礼部试下任右承务郎徽宗时监太原府税亟游晋溪终通判中山府过圃名小斜川自号斜川居士时称小坡葢以轼为大坡也
　　唐恪字钦叟杭州钱塘人以荫登第知榆次县豪子雄于乡萃逋庇奸不输公赋前后莫敢诘恪以理善晓之悟而自改折节为长者最闻擢提举河东常平靖康元年同知枢宻院事为中书侍郎八月晋拜少宰罢后以议张邦昌仰药卒
　　陈从易字简夫泉州晋江人第进士为岚州团练推官仕至龙图阁直学士卒从易好古笃行歴官以清徳闻
　　盛子思崇寜间知榆次兼兵马监押教阅保甲持身亷慎文行政事皆可师法民口碑啧啧不置祀名宦
　　李谅宣和初知榆次兼管兵马司公事性平恕富经术政尚寛简人以良牧称之祀名宦
　　黄友字龙友温州平阳人七岁能诗长入太学每谓同舎曰大丈夫不能为国立功是亦造化中赘物耳登崇寜五年进士第累立战功除直秘阁时常胜军郭药师叛诸郡响应友率数千人躬冒矢石与战钦宗召问称叹进直徽猷阁制置司参谋随种师中解太原围引兵夺榆次县明日进十里而止友白师中以非地不聴叹曰事去矣黎明士卒奔溃友被执冦曰降即赦汝友厉声曰男儿死耳骂不絶口冦怒以脂蜡涂其身倒焚之朝廷赠官至中大夫御书忠节传家字旌其门闾官其后八人锡命有云缘庙谟之失防致榆次之偾师兵尽道穷执节不挠特优赠典用慰忠魂
　　金
　　卢孝俭宣徳州人登天眷二年第调宪州军事判官累官太原少尹大定二年陜西用兵尚书省发本路税粟赴平凉充军实期甚严迫孝俭辄易以金帛驰至平凉用省而不失期并人称之用亷晋官二阶后以转运山东子用官帑及祸
　　蒲机知文水县开常稔渠有碑记
　　乌库哩徳升益都路明安人明昌二年进士为绛阳军节度副使大安初除侍御史论西京留守赫舍哩执中奸恶卫绍王不聴贞祐初以翰林侍读权参知政事出为汾阳军节度使河东北路宣抚副使改知太原府事权元帅左监军兴定元年元兵急攻太原粮道絶徳升屡出兵战道复通迁官一阶二年真授左监军行元帅府事元兵复围太原环之数匝已破濠垣徳升植栅为拒出其家银币及马赏战士元军坏城西北隅以入徳升聨车塞之三却三登矢石如雨守陴者不能立城破徳升至府署谓其姑及妻曰吾守此数年不幸力穷乃自经死姑及妻皆自杀赠翰林学士承旨子乌兰威幼诏以奉御俸养之
　　杨伯元字长卿开封尉氏县人登大定二年进士第调郾城主簿进榆次令召为大理评事官至工部侍郎累迁安武军节度使以才干多被委任为推排定课使及审录官人称其平卒諡曰达祀名宦
　　史纯大定间以忠显校尉为阳曲县令抚驯其民尝祷雨烈石祠有应自作记
　　杨邦基字徳懋华阴人好学天眷二年登进士第为太原交城令太原尹圗克坦恭贪污不法托名铸金佛命属县输金邦基独不与圗克坦恭怒召至府将以手持铁柱杖撞邦基面邦基不动承徳亷察官吏尹与九县令皆免去邦基以亷为河东第一召为礼部主事大定中同知西京留守事致仕卒
　　乌凌阿乌尔固纳泰和三年为榆次令有识干讼者立辩曲直无不允服
　　乔天翼为合河令元兵陷城不屈死嘉靖三十二年提学闵注以涖政有功临难守节请登正祀
　　李好复中山安喜人为榆次令安集流逋扑灭奸盗后入为巡警使尝缚一犯禁防卫寘于法人惮其严
　　元
　　马英初遁迹石州金末避兵合河元署兴州观察使判官政成讼息惠爱及民嘉靖三十二年崇祀
　　攸哈喇巴圗渤海人善射戊寅授金虎符河东北路兵马都元帅镇太原修城池缮兵甲招降属邑市肆不改逺近闻之皆相率来归尝微服夜出闻民间语曰吾属父母子女相失矣下令军中凡俘获有亲者聴赎无赀者官为赎之民得完聚者众庚辰金梁知府立西风寨夺耕牛哈喇巴圗杀梁知府驱耕牛还又破隰州辛巳三月引甲骑十余人救寿阳王胡庄道三交大战金兵遁五月金赵权府围太原将骑三十出西门金兵又遁癸未大败金师于太谷县甲申六月平陵井寨乙酉二月清泉寨降石家昂亦降丁亥五月奸人夜献太原东门于武仙仙引兵入哈喇巴圗鏖战仙兵大至诸将自城门外呼曰当速出哈喇巴圗曰真定史天倪平阳李守忠隰州田雄皆失守矣我又弃太原将何面目见主上及国王乎家属任公等所俘吾誓与城存亡遂没于阵太祖以其子幼命其表弟王七十复守太原后又命哈喇巴圗长子防古台嗣守太原
　　谭澄字彦清怀来人父资荣金末为交城令以县来附赐金符为元帅左都监仍兼交城令年四十移病举弟资用自代资用卒澄袭职澄幼頴敏为交城令时年十九汾阳郭帅堰文谷水折以理令均其利于民豪民持吏短长察得主名皆以法治之乙未籍民户有司多以浮客占籍及征赋逃窜殆尽官为称贷民无以偿澄入觐因中书耶律楚材面陈其害太宗恻然免之壬子复大籍民澄尽削交城之不土著者赋以时集甲寅留世祖藩府而以其弟山代为交城令
　　胡只遹字绍开磁州武安人至元元年忤阿哈玛特为太原路治中兼提举本路铁冶将以岁赋不办责之及涖职乃以最闻改河东山西道提刑按察副使
　　程元直亳州人至元间为交城令劝农兴学政平讼简陞绛州守祀名宦
　　李徳辉字仲实通州潞县人年六十监酒丰州市笔札录书夜诵不休中统中为山西宣尉使权势之家籍民为奴者咸按而免之复业近千人至元元年授太原路总管时潜藩故傅相无有出为二千石者上以太原难治故以徳辉为守至郡崇学校表孝节劝耕桑立社仓一权度凡可以阜民者无不为之嘉禾瑞麦六出其境五年征入七年命录囚山西河东行至怀仁民有魏氏发得木偶持告其妻为厌胜移数狱词皆具徳辉察其寃知魏氏有爱妾疑妾将搆陷其妻召妾鞫之不移时而服遂杖其夫而论妾以死时称神明
　　杨致道清苑人天厯二年由西河主簿陞文水县令莅任五载清洁善抚字为诸县最
　　程克明禹城人榆次尹下车首询民瘼修举惠政防岁饥劝富室出粟赈之所全活甚众
　　张俭大同人延祐间自秀容主簿迁榆次尹为政公平断狱明允旁邑讼有不直者咸来质成尤能以善迪人而喻以爱亲敬长之道百姓爱之立徳政碑
　　裕噜实克特穆尔延祐间治太谷公亷有为尝请免太谷协济庶民为立碑颂徳
　　齐思恭大名路人先为国子助教元统间尹榆次涖政严明豪猾敛迹邑人爱慕久而不衰
　　齐元乐城人至正间知兴州抚字有方流移者咸复其业民为立石
　　刘镛忻州人至正间令榆次以儒餙吏笔翰如流时巨冦刘入忽等自陜至潜出邑境镛察其有异收之果服人以为神代去民为立石诵之
　　李继本东安人至正间以翰林检讨出为山西省理问寻授太原府同知以文学政事着声有文集行于世
　　杨克公河间景州人至正四年任兴州知州革平讼吏民思之嘉靖三十二年崇祀
　　侯洪字有容太原人举进士初为离石判官进尹榆次亷直无私遇事立决虽簿书纎悉不遗祀名宦
　　颜瑜曲阜人复圣公五十七代孙以行谊举任阳曲教谕训迪士子殷殷不倦被贼执骂不絶口死之祀名宦















　　山西通志卷八十七
<史部,地理类,都会郡县之属,山西通志>
　　钦定四库全书
　　山西通志卷八十八
　　名宦【六】
　　太原府
　　明
　　谢忠上虞人洪武初任太谷县主簿以文学政事著称承谷容武进人洪武初任交城县丞劝课农桑平徭薄赋陞兖州府同知
　　杜斌洪武初任岚县以亷能著绩民传颂之
　　杨荣祖宝应人洪武初任交城课农桑均徭役后以忧去民思慕之
　　潘原英山东歴城人洪武初任太原县知县改筑城池重葺庙学雅善课士当兵戈凋残之际兴贤育才弦诵不辍祀名宦
　　尹暹安丰人洪武初任兴县政平讼简赋役均平陞知辽州民思其惠立善政碑后迁平阳府同知
　　韩文宝洪武二年任徐沟县知县措置有方公廨学校坛壝驿传以次修举祀名宦
　　胡维贤直隶定逺县人洪武五年以平阳府同知陞太原知府清谨端正剔蠧搜弊解纷决壅谈笑处之创修太原府治见叶砥碑记
　　姚翥直隶永平人洪武三十年任榆次县知县公亷谨恪涖政有为民怀其惠擢知府祀名宦
　　王天爵南部人洪武间以贤良举知太原府直谅不欺当初赴召时太祖问所读经以书对因试钦若昊天文称防问治州县如何对曰首在得民心民心既得则州县事治矣又问以知府对曰当戒左右无为州县扰则府事治矣既又问以布政使对曰是则臣见所未及也太祖叹息称善遂以太原命之居官有治绩
　　刘观直隶保定人洪武间以进士任太谷县知县善催科不事敲扑而输将竞劝聴讼能得情政事之暇督诸生读书亲为讲授以考绩去行李萧然擢监察御史累官布政司参政祀名宦
　　施文学洪武间任岢岚知州时岢岚遗黎仅存文学抚绥有法民获复苏乃按古酌今于有关治化者悉力修举祀名宦
　　黄福字如锡山东莱州府昌邑县人洪武间由乡贡初授项城县簿改清源清亷仁爱民无不怀以忧去后陞京卫知事寻陞经歴上书论国大计太祖奇之陞工部右侍郎成祖朝迁左陞尚书改刑部抚绥交趾几二十年交人戴之如父母仁宗朝召还交人号泣不舎福既还交寇黎利乃叛命将讨之福偕行战失利福为冦得皆下马拜礼送北归拜户部尚书寻转南京吏部正统初进少保福始终以国家生民为念卒年七十有八赠太保諡忠宣
　　宋灴唐县人洪武中以人材任祁县亷慎有为以才行超卓迁御史终知府
　　陈章应晋江人洪武中进士榆次县丞调安邱藩宪考其学优亷干以状闻特降旌榜嘉之终礼部主事
　　马谦顺德人洪武间交城县丞兴学劝农政绩甚着陞户部主事
　　陈栋仪封人洪武间任文水崇尚文学以礼导民张羽陜西武功人举人洪武三十四年任文水令建治廨学邑有称十虎三彪一太岁者悉按法徙之时以为能
　　郝瑾邯郸人永乐中任太原县有惠政满去人多思慕之
　　汪添昂麻城人永乐间任祁县以循良著绩
　　崔忠唐县人永乐间岚县典史在任九载亷声大播蔺从善河南磁州人永乐间任太原县儒学教谕博学工文造士寛严有方退仍手一卷讽咏后累官翰林学士
　　刘俊直隶淮安人永乐间任榆次县知县器宇轩豁遇事周详慎重措置得宜未浃期颂声丕作祀名宦
　　范宣河南归徳人永乐十三年任榆次县训导邃于问学章采蔚然言动有则诸生奉为模楷祀名宦
　　杨春汶上人宣徳间任文水政尚简易时称为良牧孙庆安定州人宣徳间任兴县多所营缮不取于民后陞监察御史
　　周礼任邱人正统间祁县丞学问该博造士绥民郝鳯直隶人正统十三年任岚县令修城捍民设阱御虏
　　刘纯山东歴城县人正统十年任岚县令刚直不阿人皆称颂
　　王琏咸阳人正统间任岚县以亷能称
　　张瓒字宗器孝感人正统十三年进士知太原府有善政后巡抚四川移总督漕运卒
　　刘文庄直隶正定人正统间任太原府知府习吏事知民隠兴举悉当聴讼明敏祀名宦
　　刘因盐城人正统初以布政使检校擢阳曲县知县能以亷自守涖政明敏无留牍累官应天府治中祀名宦
　　刘敏直隶大兴人正统间以举人任太原县知县修葺城垣濬凿濠堑练习吏事行寛于严擢太原府同知祀名宦
　　滕渊祥符人正统间任岚县典史有亷能声当道皆重其材尝承檄率民兵戍偏头关秩满去行李萧然祀名宦
　　王恭直隶晋州人景泰三年以举人任榆次县训导性恭谨与诸生讲解日夕不倦闻者豁然祀名宦
　　刘震字伯威河南洛阳人景泰七年任榆次县知县抚民以恩尤慎于刑狱而豪强詟服盗贼自化祀名宦
　　党忠字行恕陜西富平人景泰间以举人任榆次县教谕严重有师范勤于作人所列科条详明简要在白鹿鵞湖之间祀名宦
　　李维新陜西狄道人景泰七年以监生任徐沟县知县政以振饬为先涖任九年擢中城指挥祀名宦
　　张玘直隶霸州人景泰间以监生知清源县重学惠民后陞霍州知州祀名宦
　　高安河南睢州人景泰间以进士任文水县知县挥霍有长材处烦剧裁决裕如施为有次第尝修县廨开渠水迄成功不用民间一钱擢监察御史祀名宦
</div>
    <div class="pagination">
<a href="山西通志_page391.html">上一页</a><span>...</span><a href="山西通志_page387.html">387</a><a href="山西通志_page388.html">388</a><a href="山西通志_page389.html">389</a><a href="山西通志_page390.html">390</a><a href="山西通志_page391.html">391</a><span class="current-page">392</span><a href="山西通志_page393.html">393</a><a href="山西通志_page394.html">394</a><a href="山西通志_page395.html">395</a><a href="山西通志_page396.html">396</a><a href="山西通志_page397.html">397</a><span>...</span><a href="山西通志_page393.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
