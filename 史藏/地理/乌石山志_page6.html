<!DOCTYPE html>
<html>
 <head>
  <meta charset="utf-8"/>
  <title>
   乌石山志 - 第 6 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   乌石山志 - 第 6 页/共 14 页
  </h1>
  <div class="content">
   在山北麓，本雪峰廨院。后梁贞明五年，闽王审知梦梵僧数百，奕奕有光。光所至处有双桧并池而秀，一僧擎跽而前曰：“王能饭吾于此乎？”及旦，图而访之，得今寺地，百步池桧皆如梦中，乃为堂环之，命池曰“浴圣”，桧曰“息圣”，改名五百罗汉寺，有放生池。至今尚存。后寺废人犹名其地为罗汉洋。明洪武十七年移都仓巷，《闽都记》“都仓巷，宋时积贮于此。今呼旧米仓，有三巷环绕相通。”积贮于此，改罗汉寺废址为常丰仓。见《古迹》。　郭柏苍《过罗汉废寺》诗：“奕奕梵王宫，泥平野草丰。施僧今有几，游屐近多穷。词客惊燔石，山灵笑报功。百年兴废局，得失亦鸡虫。”国初有冒请名宦乡贤，蒙准后，其子孙私人于乌、于二山，建立祠宇，侵占山地，不旋踵颓废。兹录谢古梅学士《名宦乡贤祠》诗于左。谢道承《名宦乡贤祠》诗：“乡贤社名宦祠、千秋公论常在兹。林宗墓、岘山碑、万古流传无愧祠。后人不复见此等，遂使此道日陵迟，宫黉有惭德，道左无风规，其初乡人长没世，忽忽将随秋草痿。子孙稍稍通金籍，居然本主耀堂帷，黄尘歌吹匝地起，凌晨帐饮东西驰，升堂入室纷杂遝，陈笾荐豆了不疑。硕德名贤羞与伍，千秋万岁将谁欺。又如莅民长碌碌，岂有治行东南师。所亲乃欲献勤媚，鸠金卜筑鸟山陲。伐石题名纪功德，穹碑丰碣徒累累。踞祠立像志遗爱，甘棠勿剪知有谁。述行何必非孔墨，铭勋何必非周伊。所幸不久皆湮没，姓名寂寞无人知。愿将此语告万世，幸勿留为贤者嗤。”凡滥入乡贤名宦者，其祠宇在乌、于二山，不久多废。此盛衰之故，原无足异，但人品不可不辨，宋王积翁入祀乡贤，真西山斥之。　顺治间部院李率泰入祀名宦。《榕城纪闻》载：“顺治十八年七月初一日辰时地震，有声如鼓。午时妙巷发火，延烧大街、鼓楼、双门楼、虎节河边、东街至都司前，西至定满桥、旧米仓、府巷、后曹、大中寺、弹棉河边，北至淳仁里、钱塘巷、其府头门、运司头门、公廨、关帝庙、马王庙、断事司、熙朝四辅石坊、三世祭酒石坊、按察司署前后，俱为灰烬。至次日卯时火灭，部院李率泰见火，不许拆救，坐高椅食荔枝、瓜子，如饮宴然，故延烧不绝，四围火炽，望见鼓楼上有如一灯，其光青色，少顷自焚。鼓楼建自唐观察使，元锡名威武军门，宋郡守元绛更辟双门，建楼十楹，后置刻漏、鼓角，又为楼以翼之，左曰‘宣诏’，右曰‘班春’。嘉定间，墩煌安抚使杨长孺重建，元泰定间复毁，增筑两观，构重楼八楹，用石柱四十有四，高九十八尺。至正二十三年，陈有定平章事，鼓楼鸱尾吐气如雾。明宣德二年，为大风所圯，御史方端命僧了心募建，深广如旧，高减二尺，复置刻漏，以前案五虎，惟开左门，北匾“拱辰”，南匾“授时”，后易曰‘第一楼’。(按：宣德二年，圯于风，《府志》未载。)耿继茂欲以布政司署为府第。传闻北至屏山，南至平远台并固山旧营，居民移徙纷纷。部院李率泰建火醮，出票责僧道不发分文，一切供应皆僧道备办，行香三日，取素菜一百席，米粉一百斤，四方食店掠取尽空。”又载“李四爷运一虎过山，用抬铁橱夫一百六十名，每日用猪二只饲虎者，名守虎官，强悍异常，因取猪稍迟，打毙建宁府书役。先是部院李率泰与弟李四爷好畜怪禽异兽蛇虎之类，各处取虫物饲之。于浙运四鹿，每一鹿用夫十名，雇倩用银五六两。”又载：“改按察司署作部院衙门，每日用扫地磨砖挑石夫六百名，官兵押工匠于烈日中造作亭，午不休，又取沙土筑高台，门柱榱题俱用灰布白粉彩妆取緕布五六百匹，所用各物皆行县转票铺户，官兵押追稍迟，身家俱碎。”又载：“福州鼓楼面五虎山，楼上门屏画巨狮以制之，更鼓至落擂，必打舞狮鼓，此旧制也。自六月部院李率泰搬住按司署，怪其聒耳，落擂不许再打舞狮鼓，数日后鼓楼即被火，前数日有僧沿街敲梆云：‘七月初一日诸佛下降，城中有灾，各人修省’。至初一后不见。”
　　　　仁王寺
　　亦名仁皇寺，在神光寺右。晋天福三年，闽连重遇伪闽永隆间晋检校太尉封兖国公。建，初名“道深天王院”，后更名“仁王寺”《三山志》：“宋僧修赞始修葺之，中有“横山阁”。《八闽通志》称横山楼。《三山志》：横山阁，张劝有诗。雨花阁、《三山志》。雨花阁，王逵、范亢有诗。后寺废。明洪武间修，寻毁。天顺七年重建，万历间僧真庆修。国朝康熙初又废。南门外茶亭乃仁王寺第一重牌坊，游人点茶于此，因名。宋皇祐初，熙宁初，西南隅两处筑城，茶亭及入寺之径隔于城外，可知初建时地甚袅远。元何中《仁王寺》诗：“天王小精庐，山角临城闉。”只此十字，已状尽小寺之态，当是大筑城后寺地割于城外。宋曾巩《旬休日过仁王寺》诗：“杂花飞尽绿阴成，处处黄鹂百啭声。随分笙歌与尊酒，且偷闲日试闲行。”　元何中《仁王寺》诗：“天王小精庐，山角临城闉。古称藩有雄，异境环相陈。塔影六七枝，瓦缝千万鳞。烟明南台树，潮壮方山津。老僧肯前揖，似与异代人。指点壁间画，修庑行逡巡。观音本自在，维摩妙悲颦。苍然古木荫，寒山若可亲。板扉几尊者，一一皆风神。老僧太息言，劫余偶遗珍。从今几年算，此壁终成尘。余笑谓老僧，子意亦良勤。适见俄已失，当悟无还真。”　明林彦弼《仁王寺避暑》诗：“古木阴阴宝刹幽，言寻河朔共清游。风来亭午浑无暑，雨送微凉却似秋。词客挥毫同雪调，山僧卓锡带云浮。市嚣不到禅栖处，永日相携一散愁。”　王应山《游仁王寺》诗：“飘飘巾舄指烟霞，古刹层崖一径赊。为访禅关入双树，如云法界演三车。引泉洗钵分蔬供，敲石烧铛荐茗芽，共喜寻芳窥色相，珠林片片落天花。”　陈濂《游仁王寺》诗：“寻芳偶到梵王家，为叩真诠听法华。坐引流觞浮竹叶，厨开香积饭胡麻。春深院宇数声鸟，日永庭阶几树花。兴发留题攀绝壁，不妨沉醉落乌纱。”　徐熥《避暑仁王寺憩天秀岩》诗：“结夏依禅窟，松关闭寂寥。摩崖猜古篆，相地徙团瓢。赤日过林尽，红尘到寺销。清凉元有境，人自爱炎歊。”　又《陪屠田叔使君游仁王寺》诗：“钟磬近香台，鸣驺半路回。庄严菩萨界，善信宰官来。合掌缘同结，攒眉禁渐开。山僧能爱客，莲漏不频催。”　洪士英《仁王寺》诗：“祇园同结夏，枕藉白云深。栲栳当门树，旃檀别院林。岩钟微雨翳，山阁暝烟沉。世味坐来淡，新蝉时一吟。”　马欻《仁王寺》诗：仁王名宝刹，法相是旃檀。树老春无叶，香深径有兰。法云如酿雨，慧日不生寒。醉学逃禅者，依然自在观。”　曹学佺《仁王寺》诗：“登山才至麓，最喜得招提。泉出疑浮露，江回似吐霓。云阴交日乱，树色入城低。自顾将行役，新诗试一题。”　陈衎《仁王寺》诗：“城鸦惊客履，幽径寺门深。草坐冷崩石，茶铛香密林。月含山气肃，风入谷音沉。积岁希游迹，重来倍赏心。”　国朝许友《仁王寺即事》诗：“不作人间梦，寻僧过讲堂。编篱斜补径，破衲冷堆床。秋静一犁雨，灯残半寺霜。此身禅定去，鼻观一痕香。”　许珌《仁皇寺》诗：“夕阳城郭静，人语落空苔。乌石寻秋去，黄冠讯菊来。山泉吹杖笠，佛火出楼台。暝色虚无外，天高念酒杯。”
　　　　延祥院
　　在山之北，本闽之邮馆。天福五年，王延曦名为永隆院。宋祥符四年，赐额延祥院。按《三山志》：“延祥院本闽之邮馆，王延曦以为永隆院名，以其年号也。绍兴五年，屯驻水军，改为延祥寨。”
　　　　道深寺
　　在旧社稷坛侧，建年无考，久废。按：《三山志》：“乌石山社稷坛之侧，有道深寺。”《三山志》记：“道深寺不载创建年月，淳熙时其年月已无可考，则寺之建于宋前可知。”
　　　　闽山保福寺
　　在闽山，不知建于何时，后更为“法祥院”。《三山志》作“法祥寺”。建隆三年，镌石观音像，有刻云：“寺虽新号，山则旧名。”是则寺更为院或在建隆之时。唐天宝八载，敕赐乌石山为闽山，寺称闽山保福寺，或建于唐，亦未可知。其更为“法祥院”，诸书又不载年代，或亦晋天福间王延曦建永隆院时更寺为院。光绪七年，苍入居闽山，于方井前穿漾月池，土中柱础殿砖重叠，当是闽山保福寺毁，又建“法祥院”。法祥院毁，废为民居。惟土中所得古钱磁字至嘉定而止，法祥院当毁于嘉定之后。中有光禄吟台、方井、鹤磴、俱详《古迹》。追昔亭、漾月池，详《名胜》。尚有寺地，久入民居，道南祠、育婴堂亦其址也。
　　　　释迦院
　　今遗其处。按：《八闽通志》：“释迦院，宋天圣四年建，在乌石。”按《三山志》：“释伽院，州西南，亦名释伽寺，天禧四年置。”
　　　　弥勒寺
　　《三山志》：“在释迦寺之东。绍兴二十九年，为洪水漂流，后重建，乾道元年火。”
　　　　大悲院
　　见《神解记》。今遗其处。按《闽书》：“有僧常止庐岳三十年，诵大悲神咒。空中言曰：‘功已成矣，可去救人。’后归乡创此”。
　　　　四圣院
　　见《神解记》。奉梁武帝、志公和尚、娄约法傅大士。今遗其处。
　　　　普眼庵
　　在南涧寺头陀岩侧。宋大观中，赐额，久废。《三山志》：“安文头陀因游寺，于莽蔓中得岩石，侧足而入。有一穴仅可容身，遂宴坐，号头陀岩。七年，主僧辟而润色之，其后日广，有“降睡塔”。大观间颜曰“普眼庵”，有磨崖诗今犹存。详《古迹》。
　　　　地平瑜珈教寺
　　在山之北。元至正十七年建。《八闽通志》：”国朝正统间镇守奉御来住。景泰六年奏改名法禅寺。旧志俗呼法禅寺为地平堂，嘉靖七年改为“养正书院”见《名胜》。
　　　　法光寺
　　在山麓。见《八闽通志》。建年无考，或在明朝以前。
　　　　大虚庵
　　在邻霄台下。明嘉靖初，有僧北来，顶大笠趺坐岩上，后作庵今所，有泉石花竹之胜，号太虚上人，因以名庵。年九十圆寂。万历间董侍郎应举即其地建“太虚亭”。见《第宅园亭》。明王应钟《憩太虚庵》诗：“一卧沧洲白板扉，乌山风景与心违。偶从刘阮寻真去，正遇维摩讲法归。霜叶故深鸿雁候，雨花时点芰荷衣。因悲火宅无穷累，羡尔横空一鹤飞。两年不及到乌山，风壑霞峰杳霭间。野客远来寻白社，禅师依旧卧柴关。竹疏不碍流云度，僧定从教夕鸟还。一径烟萝人境别，分明世外得幽闲。”　顾大典《赠太虚上人》诗：“三山俯城闉，岝崿饶奇石。上有邻霄台，下有餐露客。窅然慕其人，摄衣振游屐。圆晖映虚牖，层林隐密室。朗啸摄烟霞，冥栖事冲寂。仰掇青蓝葩，俯漱琼玉液。皓发何蒙茸，童颜自鲜泽。修元亦修禅，遁世复遁迹。迹为形滞留，神与道超逸。启我以丹经，授我以秘术。任公挺奇尚，薛老负仙骨，谁言蓬莱遥，咫尺神灵宅。流光若惊弦，人命何促迫。尘襟系一官，遐想超八极。愿从息心侣，葆真养精魄。长揖谢世人，共驾凌霄翮。”　陈椿《过太虚山房》诗：“虚公遁迹俯危岑，双树微衔水石阴。灵鹫寺边秋籁发，宿猿洞口夕阳沉。偶同白社攒眉客，来问空门出世心。相送不知归路晚，虎溪明月上东林。”　林士《造访太虚上人》诗：“老僧高卧处，幽绝到人稀。半榻无长物，空山独掩扉。竹疏常漏日，苔古欲侵衣。相送斜阳在，清风满翠微。”　徐熥《乌石访虚公》诗：“飞锡何年住此山，长松修竹掩禅关。斜阳影里暮钟发，三十六峰烟霭间。”　又《过大竺僧太虚故居》诗：“重携竹杖访禅栖，钟磬无声鸟乱啼。只履乍逢归竺国，众香今已指曹溪。幻身自昔终于灭，住世虚传得大齐。堪笑俗情空雨泪，悟来应识世人迷。”　陈荐夫《过太虚上人竹房》诗：“未老身先绝送迎，蒲团长对竹阴清。百年灯焰销尘劫，一夕浮云了此生。小院已空终日闭，青山虽在少人行。四邻猿鸟招呼惯，犹望晨昏礼磬声。”
　　　　灵鹫庵
　　亦名灵鹫寺，俗称乌石山庵。明嘉靖初年建，十二年提学道姜宝字维善，丹阳人。入府志《名宦传》。废之。万历间为陈方伯洙宅。见《第宅园亭》。　明林燫《春日乌石山庵追忆旧游》诗：“禅室倚层巅，逶迤石径悬。居然在城市，迥自隔人烟。百雉窗中出，群山户外连。微茫辨海岛，缥缈接云天。谷静应清响，林香袭梵筵。布金知往日，卓锡问他年。暂息尘寰扰，聊依净土偏。无生心已悟，不住法谁传。嘉遁遗朱绂，冥搜结白莲。追陪曾谬忝，高论一怀贤。”　林垠《游灵鹫庵》诗：“尘心久与白云期，世事何须问路歧。到处茅茨皆净土，每逢鸡犬即秦时。几多黄菊霜中灿，无数青山雨后奇。喜共薇垣花底客，尊前挥洒已成诗。”　袁表《集灵鹫禅林》诗：“上方榕叶昼阴阴，下界炎歊午不侵。水竹清秋迷觉路，天花霁景雨禅林。同人总悟无生乐，乞法应持不染心。永日追陪逢胜果，便将元圃此中寻。”　王应山《过灵鹫禅林》诗：“鹫岭标名胜，控奇信独行。披云窥佛日，隔竹听经声。花满东林秀，风来上界清。空门忽自愧，尘世欲何营。”　陈梦槐《游灵鹫庵》诗：“卓锡连云起，祇园向郭开。烟花团影殿，野色入香台。止静经声寂，安禅俗念灰。相从恣游览，日暮不知回。”国朝顺治初，以灵鹫庵余地建“斗姥宫”。据萧震《道山议》，于山玉皇阁、道山斗姥宫皆闽藩与督抚同时建造，后以假弁张国威妄拓旧址，建他坟屋，为郡人告逐，寺随废。康熙十三年闽藩之变，福建总督范承谟被系于此，今范忠贞祠、见《祠庙》。积翠寺见下。皆其址也。国朝曾沂《斗姥宫晓望》诗：“野色迷离入，疏钟破晓眠。窗投千嶂绿，帘卷一庭烟。暝树半疑雨，空山尽入禅。诗情与画意，浓淡湿青笺。”　林茂春《过斗姥宫》诗：“绀宇欹斜剩数椽，淋漓金像卧黄昏。竺兰迦叶归何处，独倩颠当为守门。”
　　　　絓月兰若
　　又名絓月轩，在神光寺幞头石旁，不知创建年代，《闽都》云：“万历间作小庵于寺后山麓，仍旧名曰‘絓月兰若。”国初呼为“道山兰若”，久废。明陈煇《游絓月轩》诗：“灵境閟空寂，云门入中峰。玩奇事幽赏，因得相追从。方以静中趣，共忘尘外踪。攀登散情性，语笑谐心胸。萧条林木昏，群物生秋容。暝色半潭雨，寒声双涧松。行吟送落叶，归思闻疏钟。莲社有佳约，东林期再逢。”　林鸿《登絓月兰若》诗：“金人青莲宇，乃在白云里。久与名僧期，乘闲却来此。入门闻经梵，絓壁见巾履。落涧泉影红，侵廊藓花紫。海天正南豁，一望见千里。独树川上浮，孤烟岛边起。予生况多暇，所性乐山水。真赏非外求，冥心巢居子。”　又《九日登絓月兰若忆郑二宣》诗：“微霜初下越王城，衰病逢秋也自轻。九日登临多纵醉，百年感慨独钟情。断蝉野寺黄花晚，远树江天白雁晴。却忆浮邱炎海上，懒题诗句寄同声。”　又《夏日与诸公至絓月兰若》诗：“翠微精舍碧萝垂，涧户阴阴暑不知。青草旧游苔满院，白莲新社雨侵池。题诗好是书蕉叶，招隐谁同赋桂枝。不向空门休物累，下方尘土欲何为。”　又《题异上人絓月轩》诗：“迢迢青莲宇，寂寂野僧定。片月絓虚空，群崖破阴暝。云窗晃玉毫，露幔卷金镜。色映天影寒，光凝古坛净。尝闻止水观，可以喻禅性。夜久悟音闻，空山响烟磬。”　又《登絓月兰若忆元之》诗：“离怀触景易消魂，况复寻云到法园。晴雪闭门深竹暝，夕阳呜磬野藤昏。林僧夜语多经梵，词客春游少屐痕。最忆元晖羁璧水，凤台新咏与谁论。”　周元《登絓月兰若》诗：“诗客新从海上归，青山相访到禅扉。畲田近郭晴初烧，水乌将雏暖自飞。野性已甘依觉苑，浮名何用绊朝衣。凤台也有同游侣，想是看云赋式微。”　林壁《雨夜宿絓月兰若》诗：“濛濛春雨锁禅扉，聊借绳床暂息机。却被钟声催梦醒，一庭烟霭鹧鸪飞。”　林世璧《集神光兰若》诗：“夙耽元览压区廛，落日乌山晚兴偏。结赏共邀莲社侣，追游幸忝竹林贤。风前梵景摇双树，月里仙歌下九天。夜静空香诸想寂，愿言乘醉欲逃禅。”　谢肇淛《壬子元日登絓月兰若》诗：“春动冶城南，扪萝穴遍探。开年新蜡屐，絓月旧精蓝。野色青犹逗，林光绿已含。布沙初作径，倚石欲成岚。寺废多余地，僧闲不出庵。香留残岁火，树剩晚冬柑。柏叶杯应禁，莲花漏可参。欲将余愿足，长日傍瞿昙。”　安国贤《絓月兰若同僧夜话》诗：“平生爱空寂，常过雨花台。云树当窗出，山风入竹来。灯明无尽火，炉宿不寒灰。静坐闻名理，青莲舌上开。”　国朝周亮工《上巳集絓月兰若》诗：“高台入望山能好，约客闲看雨后新。上巳空传修禊事，百年谁祓不祥人。虚烟暧暧家园梦，碛柳垂垂海岸春。接岭连滩何计去，如今曾愧荔枝民。”　曾大升《陪李卓人夫子游道山兰若》诗：“闻有南山寺，陪游始自今。文茵班细草，函丈借高岑。暗壁泉声小，稠林鸟语深。不知尘外境，几得日追寻。”　又《陪李卓人夫子道山兰若》诗：“南山隐苍翠，登望昔犹今。花待曾过客，云垂欲暮岑。石房僧磬静，绀殿佛香深。似惬幽期意，无劳更远寻。”　郭柏苍《登兰若废址》诗：”萧萧老树满斜晖，日见长空夕鸟归。千古才人遗恨去，西江作泪湿秋衣。”
　　　　金粟庵
　　在般若台旁，宋时建，见《三山志》。
　　　　法林尼院
　　今遗其处。《三山志》：“法林尼院，州西南，崇宁二年置。”
　　　　圆觉庵
　　在山北麓。明嘉靖间改为“忠烈祠”。见《祠庙》。
　　　　涌莲庵
　　在山南麓。道光间改为“海滨四先生祠”。见《祠庙》。
　　　　圆通庵
　　在三皇庙旁。道光十八年布政使吴荣光废尼庵，虚其地，后为郡人邓氏别业。“避俗岩”见《名胜》。在焉。
　　　　崇善庵
　　在山边巷，地甚宽绰。道光间，闽县何则贤、道观、道中、道晋、轩年，会乡人建为戚、俞二公祠。详《祠庙》。
　　　　妙香庵
　　在山南麓。光绪二年并入致用书院。郭柏苍《累日同张进士冕试茶妙香庵》诗：“几家门巷俯城头，佛火微明小院幽。热客闲人浑不识，白云芳草足淹留。”
　　　　水月庵
　　在崎头顶关王庙旁。道光十八年废。改为北斗宫。
　　　　万寿庵
　　在邻霄台后，西望斗门大凰诸山。国朝顺治初年驻兵于此，庵遂废。　明陈衎《乌石万寿庵遗址》诗：“树密崖悬草径迂，菜畦尤喜近僧厨。輓轮未歇烽烟乱，何处青山客老夫。”　曾灿垣《万寿庵》诗：“叶飞山犬吠，松子落衣轻。一径全依竹，千峰不碍城。空林惟鸟迹，枯木有蝉声。天地闲如此，能无世外情。”　林蕙《万寿庵》诗：“邻霄尘绝处，门掩薜萝阴。春到山头早，客来花气侵。江光衔旷野，潮白动高林。半榻肯长借，宁无入道心。”　又诗：“名山风日异，山净助僧幽。共指邻霄回，争看陟险游。蝉呤深避俗，木落独悬秋。三酌萸杯后，还登最上头。”
　　　　翠岩寺
　　在华严岩侧。据《通志》：“康熙二十三年，僧照喆建。前俯雉堞，后枕般若台，苍松翠竹，袭映可人，因名。有橄榄数园，今萎。康熙五十九年重修。”郡人李馥《翠岩寺》记，文亡。郭柏苍《翠岩废寺记》：“翠岩寺旧迹具在。前俯雉堞，后枕华严岩。其殿址与施公祠并，渐高渐胜，寺尽而目远矣。江云海气，变幻于百步之内。春夏，诸岩苍翠欲滴，不独华严也。唐嗣圣中建华严院于此，造般若台于此，王氏筑百道阶于此，宋时建金粟庵于此。地势与山情，有不容已于结构者，古人已先我得之。寺废，使人失坐卧，不能使人失眼耳，为废寺作记，事亦新异。道光甲午五月，避水登城者移墙基为灶脚，始沦为平地。赵师在田与凤池监院林公有杞议复之。适赵师谢世，不果。按：寺重修于康熙五十九年，福清李馥有记，当知创建年代，惜《李鹿山集》不可得，碑石被人窃鬻，而文亦亡。康熙四十二三年间，福州郡守顾焯与侯官诸生林衡倡立骚坛，招都督李涵、太原王奕驹、太仓穆坤、长洲陆鸿典、襄平苏世禧、延安白长庚、山阴钟芝豫、云间张恒、邵武杨应翰、福州陈祖虞、林皦、郑新、林豫吉、林绍勋、林伟、林仪、郭人麟、朱任弘、郑维忠、郑郯、蓝涟、陈祈广、方京、李馥等四十余人，结社于九仙山平远台，即所谓平远社也。乾隆甲子，鹿山年八十四，重宴鹿鸣，其居宅为敬业堂，在福州黄巷，与里社南北相向。康熙庚子去今仅百十余年，而寺亡，碑亡，记亦随之而亡。予因憝及记载之疏，凡修志乘，多以退宦主之，其精神已竭于致君泽民，视此区区者为无关政体，任采访，不任探讨。李元仲《宁化县志》，陶篁村《延平府志》，高雨农续修《光泽县志》皆精核可读，他志非牵引即遗亡。淳熙《三山志》多载某胜某人有诗，作志者不录其文，久久又谁录其文乎？记载之疏，令人傍皇失据。赵师亡而废址存，恐久之将为他氏所得，净慈昼静，因记而列于《竹间十日话》，时丙申秋日。”
　　　　道山观
　　在冲天台侧。明万历初为孙提学昌裔石梁书屋。详《第宅园亭》。国朝顺治间，昌裔子学稼、学圃舍为观。前建玉皇阁，旁建三宝殿，后又添设鬼谷子祠及吕祖宫。吕祖宫，近为乩堂。按：阮弥之祠、许豸祠、许氏石林、谢道承一枝山房，地皆毗连，嗣因作为斋堂。乩堂累经官禁。统废为园，日久豪强侵据，名人之第宅园亭遂没为私祠淫祀。道光十八年，因观中滥祀铁头和尚及胡田宝、蚨蝶母，布政司吴荣光字河幅，南海人。株及守观道人，将铁头和尚等木身锁拿上堂，杖碎之，观几废。铁头和尚，不知何时妖僧，制牛头铁印，至今犹存在康山田中道士家。用犬血印黄纸，以若干纸为一车，谓之口纸口者口愿也。请口害人者，或用十车，或用百车，至有数百车者，以仇家年庚夹入口纸，请口者散发跣足于口神之前，呼曰自己愿遭某报，道士鸣锣击鼓作法，将口纸焚烧，仇家见血即毙。如请口者用十车，解口者用二十车，则所害之人偶或不死，害人之人转至致命。凡新官涖任，胥役醵钱到康山庙，庙祀元泰定间人赵时畴，后人误为口神，或于山白马王庙、(白马王即射鳝三郎，原属正神。)怀安麻三相公庙，(庙祀元时土神麻大相公、麻二相公、麻三相公、麻八舍人。)请口数百车，以新官之年庚夹入口纸焚烧，道士祝曰：“愿新官顺胥役之意，”谓之新官福，群饮而罢。嘉庆间，李殿图历闽臬、闽藩，新官福请口千车，而官愈严峻，至今传为笑柄。大桥五门礅及怀安溪边三相公庙，所请之口名曰水口，水之所至，口亦至焉。凡解口者，须至所请之庙解散，方有灵验。夜行冲撞者名曰飞口，不解散亦见血随毙。《竹窗杂录》：胡田宝者，明提学道轿班，提学某少年美秀，田宝伺其入厕，尾之。受杖时，呼曰，愿死为此神，遂毙杖下。蚨蝶母乃淫亵之女神，俗传夫妇不睦，家人私祷焉。吴布司荣光比追铁头和尚铁印，当堂缴销，其牛头真印至今尚存康山田中道士家，非忽然掩取，恐害人之物终在吾闽也。适漳州人航海详《志余》。获神祐，捐金重修，中有“望潮峰”、见《名胜》。“飞鹊池”。孙学稼《登道山观》诗：“高丘晴翠引登临，彤阁巍然压远岑。遂有千蕤通羽骑，疑从五岳觅青琳。江光俯槛浮潮汐，山色横霄自古今。清晓露寒闻礼斗，步虚声入白云深，碧幢风卷倚嶔崯，岩壑依依尚可寻。何处郊原留古木，独余山水尚清音。身邻香案披云札，名署华阳借曲林。满目王侯新第宅，雕梁归燕思难任。”　林豫吉《登道山玉皇阁赠李炼师》诗：“炎海黄尘毒热侵，仙家楼观此阴阴。天横西北辰居在，山尽东南帝座临。送客薜萝迷远近，狎人鱼鸟自高深。酒阑莫问丹砂术，野鹤闲云见汝心。”　又《道山阁用沙方伯登高壁上韵》诗：“峻趾嵌空俯碧巅，飞帘桂馆驻神仙。岩埋虎豹黑穿地，树舞虬龙青入天。长见星河齐拱北，更闻士马又开边。登高作赋大夫事。自笑投闲二十年。”　谢道承《道山观留别》诗：“立马秋山快着鞭，且携书剑共朝天。松风揖我来时路，诗酒怀人去后缘。丹灶已迷双鹤径。故家今在五云边。可怜乌石荒台月，曾为联床照雪篇。”　陈朝麟《避暑道山观》诗：“蓬莱仙境在人间，宿雨新晴叩竹关。飞鹊池边云未卷，望潮峰上鹤空还。且将清簟消炎暑，不厌轻风解醉颜。潦倒虚亭时极目，荔红遥映石文斑。”　郭柏苍《癸未游道山观》诗：“冈峦南去似游龙，殿宇随山渐向东。雨过光生沧海浪，日斜凉引大江风。扬尘不变高人宅，胜地终成佛老宫。莫为一丘频叹息，古来兴废在胸中。”
　　　　大士准提殿
　　在山北麓石夹庙旁。国朝顺治十八年建。按假弁张国威于乌石建望荷亭、准提台，又新造斋堂，将历代题刻燔以火醋，石为之赤，今之墙址、地坪皆石刻也。康熙初拆为平地，乾隆间重建。
　　　　净慈寺
　　在山北麓石夹庙旁。国朝康熙间鼓山僧某建，初名“净慈庵”，庵后有宋绍兴间大饮盆。道光间邑人郭柏苍尝读书于此。国朝叶矫然《花朝夕宿净慈寺》：“碧月临金界，朱光漏碧纱。春声沉贝叶，夜色静桃花。灵籁钟将发，荣名梦己赊。重贪佛日胜，又过梵王家。啜茗春风入，携尊绣佛前。由来高士饮，不碍远公禅。鸟唱提壶急，花开解语妍。杖头岩壑在，应笑买山钱。”　庄一鸣《同欧阳子林过郭蒹秋净慈寺山斋》诗：“圣水曾消夏，(予教官罗川，有圣水寺。)乌山又度秋。日斜红树径，天净白蘋洲。琴鹤随僧静，杯筐入竹幽。清闲原有分，吾意渐淹留。”　蔡征藩《净慈寺同蒹秋夜坐》诗：“竹入经筵佛殿斜，上方夜雨剔灯花。萧萧瑟瑟门前景，称与高人试苦茶。”　郭柏苍《滩神祠移居净慈寺》诗：“废寺深巷中，又复傍山趾。终日无游踪，独坐动移晷。午倦绕磴行，老树郁可喜。言念二三子，凭高恣远视。园花与檐蕉，灼灼若甚迩。客至茶一壶，客散书满几。与鸟共饮啄，与僧同卧起。昼夜任短长，梦醒晨钟里。”又《过净慈寺与竹岩上人》诗：“古寺日堪游，寻僧趣更幽。梵音深竹院，佛火暗经楼。诗为看云得，泉因煮茗流。百年城市里，一笑悟浮沤。”
　　　　积翠寺
　　在山之南，旧灵鹫庵地。见上。国朝乾隆间建，“江城如画楼”见《名胜》。在焉。寺傍有古梅，盘屈嵌空，盖灵鹫庵旧植也。道光十六七年，俗僧王二能提每以看梅泥人功德，游者苦之，后被乡人斥逐。国朝陈赓元《积翠寺晓望》句：“参差楼阁寒鸦集，重叠林峦远水环。”　刘家谋《积翠寺》诗：“山僧不知处，钟磬有余音。一径入幽竹，孤云生暮岑。楼涵大江远，潭照石堂深。寂寂梅花发，寒香自古今。”　张际昌《积翠寺集唐诗》：“江城如画里，我辈复登临。无数烟霞色，惟闻钟磬音。鸟幽声忽断，山迥日初沉。涉趣皆流目，到来生隐心。世界接人天，登临近日边。园林坐清影，乡寺隔寒烟。云气生虚壁，松声韵野弦。寥寥人境外，身向静中圆。”　郭柏苍《积翠寺》诗：“花竹成幽径，寻僧只独行。柴门向野静，春水绕田明。坐对千山暮，眠闻一鸟鸣。偶然亲梵宇，猿鹤莫相惊。”
　　　　弥陀寺
　　在霸石前。国朝乾隆间建，舒啸岩、小洞天、俱见《名胜》。仙床、见《古迹》。红雨山房见《第宅园亭》。在焉。郭柏苍《壬午游弥陀寺》诗：“一别故山事事非，上方无恙闭柴扉。雨过秋气沉高树，风定蝉声近落晖。坦腹仙床花入梦，昂头霸石月生衣。当年领客攀跻处，扫尽腥臊见翠微。”(光绪戊寅仲秋三日，沿山儿童各执编菅，将连亘夷楼烧毁，官不能禁。今夷人远徙，道山观、霸石、雀舌桥、冲天台俱已收复，官以其地奉佛。)
　　　　三仙楼
　　在山北天后宫左。光绪五年，邑人郭柏苍建，祀汉何氏九仙、梁仙人王霸、唐诗人周朴，制石鼎、灼台置楼中，石鼎篆书镌“光绪壬午二月乙丑，郭柏苍造乌石山三仙楼、石鼎，百一十二日成。”灼台篆书镌“光绪辛巳郭柏苍监造三仙楼灼台，祝曰：非泥非铁，惟钝且拙，不盗不折。”勒《三仙楼记》于重建天后宫之碑阴。郭柏苍《福州乌石山三仙楼碑记》：“大王山一伏为斗门山，再起即乌石山。第一山乃其旁附支，曰‘钟山’，曰‘闽山’，久入阛阓。皇祐四年大筑城，山之西南别于城外者废为丛塚，即豹头山、宿猿洞也。山阴多历代祠宇、名贤第宅，世远互有兴废。豪强乘机乾没古迹，充拓园林，乌石之得以展游踪者，视余少时又不及半，不知前此合钟山、闽山二支隆起而磅礴者，其形势气象为何如也。山多泉石，以近都会，故题咏林立而剥削亦滋甚。李阳冰《般若台记》、庾承宣《无垢净光塔记》、程师孟、湛俞、赵汝愚、朱文公各碑刻幸犹完美可诵，薛逢《薛老峰字》、曾巩《道山亭记》久已不可寻觅。萧震《道山纪略》谓，斯山之石，受劫于假弁张国威之起盖斗姥宫，燔以火醋，石为之赤。予谓僧颂功德，阉勒姓名，亦斯石之劫也。形家谓乌石不宜蒙头盖屋。明都御史林廷玉以古有‘乌石青，动刀兵’之谣，故于正德间平定卫卒之后，毁祠代树，不避诽讪，磨崖作碑，以告后来。近祠庙复蹙压山脊，显有虎视之势，于方位实所未宜。惟天后宫隐于邻霄台下，与山势相熨贴，可久不废。第宫左虚旷，宜实以楼阁，因于重建之后，移僧厨为三仙楼，祀汉何氏九仙、梁仙人王霸、唐诗人周朴，皆斯山之仙灵。奉三仙于楼居，或可绝狐祟。而天后宫亦资以护卫。楼多远胜，鼓旗分列，江海交流，城郭之回环，田畴之秀错，于敬神之暇，足以供眺。因磨天后宫碑阴记三仙楼并记乌石之大概。道光甲辰以后入居之外国人近多远徙，名胜已可收复，独山趾之侵踞不可遏绝，虎头之昂耸仍然在望，安得有毁祠代树如都御史者，起而为斯山清气脉、存面目也。姑笔之于石，以俟后贤之采择焉。”　郭柏苍《三仙楼》诗：“远水分明接远峦，夜深无语独凭栏，□声鸡唱霜华重，十万人家月里寒。”
　　
　　《乌石山志》卷之三终　于麓古天开图画楼，开镌匠吴大擀



《乌石山志》卷之四
　



祠　庙
　　

　　闻之山川清溆之区，宜为神明所宅。会城三山，乌石为最秀，故建祠立庙，往往因之。四时致祭，杯酒瓣香，或伸崇报之意，或表仰止之思，久矣，二百年载在祀典，亦有其举莫敢废之义也。志祠庙。
　　　　文昌庙
　　在山上，像奉文昌恒宿。康熙四十年，郡人黄瑶林闽县人。建，乾隆二十二年，子守儛字奋如，乾隆壬戌进士。修，嘉庆二十二年，邑人冯缙重修，道光十四年，郡人何膺吕呈请官祭香灯。
　　　　三官堂
　　在南涧寺西。明万历间建，祀天、地、水府三官。
　　　　三皇庙
　　俗呼“药王庙”，在山南麓，祀太昊伏羲氏、炎帝神农氏、黄帝有熊氏。旧庙在欧冶池侧，因创盖贡院，遂迁于此，后圯。国朝康熙六年，总督张朝璘辽东人。捐资重建，后总督姚启圣、字忧庵，汉军人，入府志《名宦传》。将军祖良璧奉天镶黄旗人。累修。乾隆三年，总督郝玉麟奉天镶黄旗人。复重修。前有井曰“橘井”，中有“放生池”国朝总督张朝璘《重建三皇庙碑记》：古来治天下者，巡狩征讨所至，□名山大川，不敢视为游观之地，要必尽诚致敬，祀事孔明焉。其端居御世，大宗伯之□□□□□□□□□□川林丘陵坟衍各从其方，孟春命祀，仲冬祈祀，季冬毕祀，一岁三举，夏而大雩，命礼百源，一岁□举，又稽□祭法，有曰法施于民，以死勤事，以劳定国，能御大灾，捍大患者，悉从而祀之。若有大功于生前，殁而□蒸，亦所不废。祀之为义大矣哉。凡有□命之，□□□□□□□□□□□□□，体天子之意，而令祀典之湮没，不复为修举乎，是有祀必有庙，非特所以栖神而妥圣也，令智愚贤不肖咸有所观感而兴起，□□□□□□□□□□三皇之庙，由来久矣。稽诸所祀，乃太昊伏羲、炎帝神农、黄帝有熊之三圣人焉，盖三圣人者，开天辟地之圣人也，乃世之君□□□□□□□于此而昭则焉。第上古之时，原未有三皇之名也。《周礼》所载，外史所掌，虽有三皇书之文，而无其名称世系，秦博士议□始，□□□□□□□天地人三皇，然不过一时谀佞之辞，未尝确有所指。汉司马子长具有良史才，其著《帝王本纪》，特首五帝，而不及三皇。宋五峰胡氏□□□□□□羲、农、黄帝也，以《易·系》为据，特以为五帝之首，若以羲、农、黄帝为三皇，则自汉儒安国孔氏始，闽人以羲、农、黄帝为三皇，或亦本于汉儒孔氏。而言之者与今观六经之内、四子之书，三皇虽未一言言及，但此三圣人既已先乎尧舜二帝，而□帝亦何必不可先乎？□帝而称□□，自今言之，□□帝乃有天下者之统称也，则以三圣人之称皇，抑何弗可也。《易·系》所载，庖羲氏之王天下也，始画八卦，使人吉凶悔吝之不迷，书契以代结绳，诚为万世文字之祖。神农黄帝相继而王，或开物而成务，或因时而立教，万世之师道于焉已备，其时嫁娶、音乐、稼穑、耒耜、舆□、宫室之类，靡不毕具，万世之君道又于焉立矣。今闽人又仅以二三业医者□谓炎帝当日，人有疾病未知药石，亲味草木，寒暑□□之性，君臣佐使之义，无不明察，而详辨之。方书是作，民疾可瘳。黄帝又以人之生也，气禀阴阳，情撄食色，外多寒暑之攻，内有喜怒之过，五气不调，百病交作，咨于歧伯，而作《内经》，复命俞跗、岐伯雷公究及脉息，巫彭、桐君处及方饵，欲使人人得尽天年，是二圣人又为医道之祖，与文字、开天之祖□□□□□□三皇然，亦报本推尊之举，即谓之三皇，亦何异尊为五帝之首，则三皇之名何可不立也。予自丙午之岁奉命来制斯闽，知三皇一庙，旧建欧冶池之侧，复迁此地，其风雨摧颓，已非一朝一夕，特为捐资，藩、臬诸司莫不一时鼓劝而勤厥事，中军城守营将以下，又皆竭蹶不敢告劳，以故鸠工庀材，使庙宇焕然一新。自兹以往，此都人士睹庙貌之威严，奉三皇之俨若，咸知三皇师天下之道无所不包，君天下之德无所不备，区区医术岂足以尽之也。千百世以下敬而礼之，未可斁也。若夫时殊世异，踵事增华，重新此庙，尤赖后之莅斯士者观感兴起，永垂不朽之盛事也云尔。是为记。”总督郝玉麟《重修三皇庙碑记》：“昔圣王之御天下也，将以通神明之德，类万物之情，而跻斯民于仁寿之域，固非徒□□□甘苦之味，示望闻问切之术，起沉疴而疗治之也。顾尝□宣圣之系易，其溯王天下者，自庖羲氏始，而即继之以神农、黄帝。又考诸方书，谓神农尝百草以明药性，黄帝咨岐伯而作《内经》，爰与文字，开天之圣为君道之始者，即为医道之祖。三皇之号盖本诸此，闽省之有三皇庙也，由来久矣。始建□贡院之西，在欧冶池之侧，后因创盖贡院，遂迁于此。历年久远，风雨飘摇，一修于总制张公，再修于姚公，复修于将军祖公。嗣是以后，数十年来废□颓垣，又将倾圯。问昔之丹楹刻桷，已不可复睹矣，钦惟我皇上御极以来，尊先法古，崇德报功，凡陵寝之荒废者修之，庙宇之摧颓者葺之，爰动藩帑项重新斯庙，其规模制度悉如建庙之始。工竣之日，与同寅之莅兹士者，共观厥成，瞻礼之下，仰见我朝德洋恩溥。凡有功于民者，□日月星辰、山林川谷，并涤祀典。巍乎焕乎，不独入庙，□敬绍三皇之功烈于不衰，而圣天子之道脉相传，后先辉映，声教之隆，讫于薄海，亦可见盛世之鸿猷也夫。是为记。”
　　　　鲁贤祠
　　在山南麓，祀周公输子。国朝嘉庆间建，道光十五年重修。
　　　　关王庙
　　在山西麓，祀汉寿亭侯。国朝康熙五十九年重修。前有三代堂。关王庙见《闽都记》，是万历前已建。
　　　　许真君庙
　　在山南麓，奉晋真人许迈。永和间得道于临安之大涤中峰，梁乾化三年封“归一真君。”道光十一年建。
　　　　阮公祠
　　在山南麓，祀宋晋安郡太守阮弥之。江左人，元嘉间任晋安郡太守，兴学校，正风俗。洞夷海寇为虐，弥之设方略御之，有白鹤常栖于衙宇，郡人以为祥，文帝遣散骑常侍袁渝至晋安观察吏政，访求民隐，弥之历陈损益上言，袁渝又数称其仁声惠政。上悦，欲召内用。百姓焚香遮留，遂不果。后闻上杀檀道济，竟叹息忘寝食，以忧卒。男女痛哭之声不绝于道，塑像奉以为神。事闻，赠资政大夫，谥忠惠。明万历三十七年圯，移建归善里。
　　　　惠安明应王庙
　　在山西北麓，祀汉陈寔之二十二世孙，唐元和后始立庙，唐元和间立碑，中有“心游坟典，性爱山水，身息宿猿之洞，门临落景之坪”等语。《元和碑》文亡。今为里社。《八闽通志》：“庙在乌石山之西。王姓陈氏，按庙碑云，汉太邱长寔二十二世孙也。旧隐是山，没而灵显。唐元和后始立庙。郡人凡水旱疾疫必祷焉。大中时，观察使罗让祷雨立应。咸通中，观察使李播运饷湖湘，亦获阴佑。至闽王审知乃表其事，封宁远将军，进武宁侯，增至显应王。五代唐长兴三年，改服远昌运王。后五年改振义保成王。又十年改贞固安吉王。后地归吴越，封宣威感应王。宋熙宁八年改封今号”。按《旧志》：“城西旧有石八娘庙，审知欲以配享，别创闺阁。晋天福五年，骁卫长史徐文遇又于堂东北隅为寝室。捡校陈郯撰碑。”《后晋陈郯显应王庙碑》文亡。
　　　　睢阳庙
　　在道山亭西。明万历间建，祀唐南阳张巡，配以许远、雷万春，巡守睢阳。尝言“死为厉鬼杀贼”。闽中郡邑治多祀之。
　　　　水部林公祠
　　在山北麓灵响境右，祀唐长乐林慎思字虔中，咸通十年进士，复中宏词科，拜校书郎，出为万年令。广明元年，黄巢陷长安，慎思领兵出战，力不支，欲自刭。贼执之，逼降。慎思踞床大骂，北向稽首，遂遇害，年三十七。友人周岌匿慎思母与妻子及所著《续孟子》、《伸蒙子》并文集南归。
　　　　刚显庙
　　在邻霄台侧，旧为三贤祠，祀唐吴兴处士周朴。朴咸通中避地是山，与神光寺僧灵观、侯官令薛逢友善，后遇巢贼，不屈、死。闽人即其地立三贤祠祀之。宋绍兴初，张浚帅闽，疏于朝，赐号刚显。明季庙圯。
　　国朝康熙十三年重建，旋圯。宋郑昂《刚显庙记》并诗：“东汉之衰，陈蕃、李固、孔融之徒相与标榜，以节义名世，故虽以曹瞒之阴贼，终身睥睨汉室，不敢取。唐末名节扫地，君子在野，小人在位，朱温以斗筲穿窬之才，谈笑而攘神器，士大夫亦欣然与之，莫敢正议。使公得志，亦肯以国与人乎，乃为诗以贻来者，俾歌以祀公。诗曰：“公昔隐居乌石冈，老观禅师同道场。法主懒安共徜徉，李薛咨参互击扬。摆脱利欲心清凉，是以能全此至刚。黄巢兵乱来福唐，公力抗之不肯降。欣然引颈齿剑铓，白乳上涌如雪霜。老贼自谓暴无伤。才杀人半于南方，公无爵位在周行，史臣不书名不彰。后三百年丞相张，夜梦三贤与迎将。翌日游山登公堂，宛如梦中貌昂藏，再来为州剡奏章，赐名刚显烈有光。葺祠为庙饰栋梁，普与州人奉肴觞。旅荐荔丹与蕉黄，岁时来享以为常。我作铭诗刻其傍，千万亿载死不亡。”明徐《复刚显庙议》：“有唐周朴处士不屈巢贼以死，郡人即邻霄台之巅祠祀之。盖唐末诗人雅重文词，鲜尚气节，朴一隐士，旦夕丐一钱于僧寮，称贫贱矣，乃一念激烈，身膏斧锧而不辞，千载而下，犹有生气，自唐及宋，香火不湮。绍兴初，张丞相浚知福州，梦处士白衣来谒，翌日登山谒祠，见处士容貌宛如梦中，因叹处士死节三百年未有庙额，乃奏之于朝，赐名刚显，不惟公道之在人心，不容泯没，而忠魂渺渺，能形于梦寐之际。处士诚一代之伟人，匪独以诗词驰骋艺林也者。国朝以来，俗尚淫祠，闽城为盛，不知何年何月，将刚显之额改名邻霄，妖巫之党安塑小神三四辈，勒马邪视。每有人家疾病，辄以一牲一醪纷纷祭赛，虚指舍人将军等号，实为无稽之言。废数百年忠烈之芳祠，奉一二尺妖淫之土偶，庸人俗子诧为灵应，吾无责已，至于衣冠士人，登兹山也，谒兹庙也，亦皆相沿而不察，深可慨叹。往年王懋宣先生撰《闽都记》，亦恨及此，但无有协出而排其非者。陈履吉先生惧处士之名日以晦也，乃揭榜于祠前，阐处士生平之行事以示游者。岁月既遥，徒成故纸，而巫觋祈祝犹盛曩时。然则处士之祀，其终可废也乎，其终不可废也乎，若今日因循而不为更始，不亦后死者之责哉。况是祠不属有司，予夺之权，操之自我，乡有先达一出而正之，谁敢有挠之者，特任之不力耳。愚尝读赵仁甫先生杂著《倬有议复之念》，惕然有感于予心焉。敬陈末议，告诸同志，将邻霄之扁，还其旧名，妖淫土偶，择一净地，瘗而藏之，或移置他所，仍立处士牌位，以张丞相祝文揭之庙中。庶已湮祀典一旦复兴；既泯英魂，千秋有托，一以留先哲之馨香，一以省愚民之繁费，不一举而两得之乎。惟高明者酌而行之，何如？”　国朝薛镕《重建刚显庙记》：按传，周公朴，字太朴，在唐季自吴兴避安溪之周塘，后居福州乌石山寺，凡晨粥卯食，施供乞钱，俱厕僧中，僧亦弗厌也。常苦吟，未成篇即播人口，有月锻季炼之誉，然自喜其诗益甚，人亦目为诗人已矣。巴州剌史河东薛公逢尝官福州，知之，与公及僧灵观友善，双峰寺僧法主、大沩寺僧懒安时与公往来，为禅悦交。黄巢至闽，求得公，曰：“能从我乎？”公曰：“我不臣天子，焉能从贼？”遂遇杀，涌白膏尺余。懒安闻巢至，坐蜕入塔，发而砍之，涌白膏三尺。巢自言：“我至闽杀一人半”是也。又按《三山志》：“郡人祀公与灵观薛长官逢于乌石邻霄台曰‘三贤’祠，双峰寺亦祀公与法主，李中丞瓒曰‘三贤堂’。绍兴初，张丞相浚谪福州，将游双峰，梦僧与金紫白衣来访，及登堂，三像宛然。异之。后为帅，谒乌石祠，叹曰‘公死三百年，庙额犹缺，何以示激厉？’乃奏请赐号‘刚显’。郡人郑昂记而序之曰：‘东汉之衰，陈蕃、李固、孔融之徒以节义名世，虽曹瞒阴贼，终身睨汉室不敢取。唐末名节扫地，以朱温斗筲穿窬之才，谈笑而攘神器，士大夫拱手授之，莫敢正议，使公得志，亦肯以国与人乎？镕窃惟唐室方倾，纪纲廉耻荡如矣。虽使白马驿诸臣俱在，无救于亡。谓公得志，只手能留，当不然也。然黄巢叛逆，历半天下，公独布衣死节，祚争去留，固已立大坊于千万世。郑公感叹云：‘然岂为过哉？方公托兴诗人，潜踪释氏也。岂不亦意在隐身，全形成道。迨义愤所激，至截项涌膏而不恤，是浩气长存，即千岁跨鹤，不屑也。非天下至刚，孰能与于此乎？唐外史载：颜鲁公得刀圭碧霞之术，亦学道者也，骂贼而死，事与公同。其后鲁公现罗浮，公显闽峤，皆正气所钟，与天地同其无尽，此非龙虎铅汞之所能生也。又岂卢杞、李希烈、黄巢之所能死哉：镕少时访双峰旧迹不可得，崇祯甲戌见小祠于邻霄台东百余步，庙额无稽，像十余，皆二尺许，巫祝指一像曰：‘此周舍人也’。越数年，祠毁于风，惟址在焉。越数年，址亦无存。邻霄东北别筑一祠，像额不具，俄焉亦废，所谓刚显，无从迹矣。岁康熙甲寅，予友郑君元琳高弟曰：‘某君者，病中恍与三公语，因复建小祠于邻霄东南岩下，虽栋楹粗设，香火聿新，刚显精灵，俨然如在，是公示赫濯于变乱之年，而某公奋然独举，兴四十年来废祀，答七百余载贞魂，为可敬已。辞曰：‘共说仙台，仙子曾来。孰知乌石，仙翁是客。一醒一痴，亦诗亦释，逃名名彰，潜德德刚。不受帝纲，何畏贼铓，怀玉而烈，涌膏匪血，浩气在天，明神不灭。薛老灵公，识高志同，三贤并祀，道山与崇。请额赐玺，相浚肇始。见梦示仪，砺顽激耻。七八百年，沧桑几迁。灵爽不替，香火复然。莽今何处？杀人几许，活惟窜身，死不偿诅。睇瞻公祠，公节公诗，一时仙隐，百世人师。嗟彼巢厉空张目眦。为问曀霾，曾伤光霁。凡我后人，斋洁问津，壹忘俟命，松心竹筠。黄宗彝《过刚显庙故址》句：”有才还避世，不屈是全人。忠气青山里，诗魂沧海滨。”郭柏苍《过刚显庙故址》诗：“小隐乌山者，如君实壮哉。白膏乡梦断，芳草客心灰。举酒山风冷，招魂暮色来。且将千载恨，击节上高台。”
　　　　高贤祠
　　在山之西。明万历二十六年，监运同知屠本畯倡建，《闽书·文苑志》：“本畯，字田叔，鄞人。政暇创祠乌石山，祀先贤词人之有声者。”祀闽中乡先生，自唐至明万历间善声诗者六十余人，万历以后，又增祀后死者二十余人，合成八十九人。唐林蕴、欧阳詹、邵楚苌、欧阳衮、黄璞、黄滔、沈崧、徐寅、翁承赞，五代林鼎、陈陶，宋郑樵、林希逸、吴棫、杨徽之、陈襄、柳永、李纲、李弥逊、陈知柔、黄公度、敖陶孙、柯梦得、刘克庄、潘牥、严羽、谢翱、杨亿、郑所南、白玉蟾、元郭隚、韩信同、杨载、黄镇成、林泉生、陈旅、吴海、杜本明、张以宁、林元凯、林鸿、蓝仁、蓝智、唐泰、高廷礼、罗泰、邓定、王恭、王褒、陈亮、王侢、郑定、周玄、黄玄、黄泽、陈辉、赵迪、林志、郭完、柯潜、黄仲昭、许天锡、郑善夫、高濲、傅汝舟、张经、林春泽、陈勋、林世璧、邓迁、龚用卿、林懋和、郭文涓、何御、袁表、叶向高、黄克晦、王宇、陈仲臻、赵世显、陈鸣鹤、邓原岳、陈椿、董应举、林章、王应山、徐熥、陈荐夫。国初魏宪钞本载：祀高贤祠者八十八人。按：温陵谢吉卿《序幔亭集》云：“高贤祠祀我七闽先辈善声诗者六十余人，惟和卒，舆论以惟和之主合序其中，是万历庚子以后，复有增祀。”又按：“陈荐夫《水明楼集》有《祭陈汝大、徐惟和、陈子卿林初文、王懋宣入高贤祠》文。陈子卿名翰臣，莆人，钞本又未序入，今并陈子卿以八十九人为断。”又按：陈荐夫《祭陈子卿入高贤祠》文，有“寂寥百人、上下千载”之语，恐明季续祀高贤者又不止二十余人。陈白云言：陈伯孺价夫、徐兴公、曹能始学佺、安荩卿国贤、康元龙彦登、马季声欻、陈振狂宏已、谢在杭肇淛、陈叔度鸿、赵十五珣皆后死，时当兵革，不知有好事者为之袝祀否。今其地废为通德园。恶少郑姓冒为祖居，将题名碣击碎砌阶，仅存“林泉生”三字。苍修山志时累入探索，恶少恐祠址归官，又将残碑磨硥出鬻，指明国子监学正郑先生定木主为祖先，旋踵亦归爨下。明陈荐夫《祭高贤祠文》：“于维诸公，海岳精英，瓯闽炉冶。威凤腾霄，祥麟在野。劳著作兴，力追风雅。通塞改途，后先易世。阅水弗留，吟魂罔逝。新宫肇开，旷典斯制。于戏！生树雅伐，没享词馨，七闽共社，六代齐盟，衍斯文之绝脉，申尚友之微情。尚邀微爽，弼我后生。尚享。”又《祭陈汝大徐惟和入高贤祠文》：“呜呼，往哲既逝，大雅不扬。缅惟二君，提挈纪纲，陈则将顺，徐实主张。贤祠俎豆，六代有光。评公论协，日吉辰良。敬奉新主，告袝堂皇。生承艺脉，殁主词场。双魂永宅，千弗忘。尚飨。”又《祭陈子卿入高贤祠文》：“逦逦闽山，茫茫瀛海。苞灵孕奇，含词振采。寂寥百人，上下千载。于维陈君，龙驹凤雏。称诗艺苑，擢秀名都。大雅沦丧，风流弗渝。参兹祀典，实论之舆。于戏，六代同声，千秋盛事。妥此吟魂，永尔终誉。尚飨。”又《祭林初文入高贤祠文》：“呜乎，蕡嗟不第，广叹数奇。文憎命达，非君而谁。龙性难驯，凤德讵衰。名篇自吊，寄意蛾眉。生诎有尽，殁信无涯。吟魂永慰，歆此贤祠，尚飨。”又《祭王懋宣入高贤祠文》：“眷眷作兴，煌煌撰著，非此族也，不在贤祀。吁嗟先生，沉酣竹素，征唯文献，习于掌故。郡之大宾，乡之高士，阐先生之型范，则大记丛谈；撷作者之菁华，则帚言文赋。雅则有劳，典实宜袝，敬捐兹辰，敢告成事，尚飨。”又《竭高贤祠》诗：“祠坛一片地，千古聚精英。墓朽孤吟骨，碑镌大雅名。神应通后死。业不负生前。想到青霄里，泠泠白雪声。”徐熥《高贤祠成答屠使君》诗：“庙貌壮千秋，英灵托一邱。藻蘋无俗客，香火总名流。白骨化已久，清魂吟未休。预知百岁后，同得此中游。八代斯文振，全闽雅道尊。精灵同不灭，显晦未须论。权自操吾党，名非藉子孙，泱泱东海上，真可霸中原。新祠劳仰止，神理定非遥。五世应难斩，千秋永不祧。像从诗外想，魂向赋中招，后死吾徒在，遗风未寂寥。俎豆隆殊典，山林更有光。诗真传在世，没果祭于乡。身后荣如此，生前困不妨。当年冠盖者，谁敢望宫墙。”曹学佺《雨中高贤祠同社饯别》诗：“客路天涯外，朋来春雨深。空濛逗帆影，泥泞失车音。远水平将接，层峰阙屡侵。同声自相感，况复有离心。”国朝黄铨《甲午秋寻高贤祠》诗：“日夕祠堂起暮烟，骚人魂魄九秋天。八闽风雅曾兰社，我有遗编望后贤。”林梦蛟《游高贤废祠》诗：“时人鹜科第，遗址入豪强。门列鸡豚阜，碑荒枳墙。文章今沓沓，风月夜茫茫。定有后来彦，重新大雅堂。”(须并明季，国初诸诗人并祀)。郭柏苍《游高贤废祠》诗：“不见残碑卧夕阳，客来无地荐椒浆。遗祠决是吾曹责，大雅非如流辈狂。八代吟魂春寂寂，七城树色晚苍苍。湖山群哲留题处，莫笑诸生敢雁行。”
  </div>
  <div class="pagination">
   <a href="乌石山志_page5.html">
    上一页
   </a>
   <a href="乌石山志.html">
    1
   </a>
   <a href="乌石山志_page2.html">
    2
   </a>
   <a href="乌石山志_page3.html">
    3
   </a>
   <a href="乌石山志_page4.html">
    4
   </a>
   <a href="乌石山志_page5.html">
    5
   </a>
   <span class="current-page">
    6
   </span>
   <a href="乌石山志_page7.html">
    7
   </a>
   <a href="乌石山志_page8.html">
    8
   </a>
   <a href="乌石山志_page9.html">
    9
   </a>
   <a href="乌石山志_page10.html">
    10
   </a>
   <a href="乌石山志_page11.html">
    11
   </a>
   <span>
    ...
   </span>
   <a href="乌石山志_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
