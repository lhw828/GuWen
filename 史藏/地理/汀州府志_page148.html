<!DOCTYPE html>
<html>
 <head>
  <meta charset="utf-8"/>
  <title>
   汀州府志 - 第 148 页/共 162 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   汀州府志 - 第 148 页/共 162 页
  </h1>
  <div class="content">
   黎士弘

　　佛氏之盛，精蓝绀宇偏海内，而汀之禅院独称定光。定光禅院于临安、于泉南、于江右无弗有，而汀为最著。郡城在府署之东，在武平者去县治六十里之岩前。考郡志，定光大师成道在宋太宗、真宗时，迹至灵异。历宋至元明近八百年，祀事不绝。元时所颁诰勅，亦尚存寺中。近甲申来，屡罹兵火，赖天幸，不大致残毁。里党哄传：当大兵驻郡时，有见两巨僧同立城头者，又见两巨僧从空洒甘露灌城中者。人以为，巨僧即定光与今所奉伏虎禅师也。事传布远近，汀人月朔望、岁时持香灯诣院稽礼足者，男女常及万人；而梁野山以远，独不闻。募僧宗学数来请，谓山为大师习定地，高数千尺，耸入云霄，为江右、闽粤之望。树木蒙密，云烟亏蔽，亭午始得辨日色。佛殿石柱皆合抱，亦不知始何年。今梁栋就倾，非急修恐旧迹亦遂湮没。予尚未即应。而大师遂凭于乩，谓：首缘也，当得某某；倡缘之疏则必诣郡而请之黎氏。夫神既灵矣，灵则无不之，在梁野犹之郡城，亦犹之岩前也。况感应之迹为人所传述者，又章章如是乎？落成日，予仍请缀一言，以终大师之辱命。

 题上官文佐观碑图

 〔国朝〕黎士弘

　　曹娥碑在会稽，魏武从未渡江，诸书多为辩正。古人可传之事，附会名贤不少，独世谓德祖因此见忌，是殆不然。魏武虽雄猜盖世，其怜才爱士，亦当时仅有。孔璋檄及其祖父，犹能蠲忿，岂德祖一强记闲言，便有死法？只缘文举、正平诸君子，前后以文章得过，故凡其平生举动，即韵事风流，皆为人指摘耳。向于周元亮先生所，曾见叶荣木观碑图，仅写曹、杨数人，私疑汉相尊严，不应威仪简脱乃尔。癸酉三冬无事，与上官子文佐商度为此，树石坡陀、人马器仗，一一勾画尽妙。文佐好学深思，出入古人，此帧即置之元、宋大家，亦复何辨？毋论近代十洲诸贤也。文佐初名世显，改名周，里巷人习见其少年，不尽知之。近与鄢在公太守东下姑苏，虽年少，要一时奇士也。丙子七月既望，某记。老不能作小楷，命次儿翰远书于帧后。
书　后

 宁化王公剿山寇详揭书后

 黎士弘

　　绸缪未雨，既不数见；即剥床及肤，谁为下一筹者。总缘一官传舍，不肯实力担当，遂致决溜成河，沦胥其败。一邑如此，推之一郡一国，盖可知矣。观王公此牍，淋漓悲恸，视国事如家事，将数十年之积寇、千万户之生灵，真欲了之一心一手，其中艰难挠折，孱帅含茹之，奸民袒护之，邻国之大夫又从而逋逃渊薮之，使公无十分才、十分识、十分忍，此獠破辕毁柙，何止甲申、乙酉间事乎？本无半念痌瘝，动辄委之上官掣肘、时事难为，读此而不惭惶入地非夫也！然公亦竟死矣，虽里哀巷哭，何救公亡？而嚅嗫小夫尚有议公为巧宦、为强项者。世无杜子美，谁能读元道州下舂陵一泪者？恨识公迟，而知公未尽。其将以此补生前之一拜可乎？壬戌正月之二十有八日手记。王公名之佐，关东人。

 书李白也诗后

 〔国朝〕黎士弘

　　天下文章之士，修名立行，老死里巷之间，而不得传其姓字者，抑何多哉？读白也先生集，不禁失声太息也。先生李姓名弃，汀郡清流人，年少籍诸生，负俊才，谓取功名富贵如宿寄。中道偶罹文网，谢巾衫，臥穷山，著书立说，不复通人事往来。观其命名立字，亦可知其想结无聊矣。所为诗自出性情，不屑屑摹拟往代。五言如“罗敷词”、“示子”诸篇，皆可颉颃作者。至长行短詠，信笔摅怀，陈古刺今，歌以当哭。卒于丁巳、戊午间，年八十有三。先生性简傲，又住穷乡，人固无知先生者，先生亦不易为人知。独一见连城童君玉铉，心赏志合，引为忘年之交。今所存五七言古风、五七言长句若干卷，评订史鑑若干卷，皆玉铉掌书手录，蝇头细字，澜翻千纸，每出以示人，若惟恐先生一旦湮没，不获一传于世。玉铉盖自任为身后之桓谭矣。汀虽僻郡，人士重敦本之学，复厌表襮，不急急于声名。有积学数十年，接户比邻，不获窥其只字者。予自秦归后廿六年中，所得见闻于宁化施君泽民、伊君乔菴、永定邱君兼三、上杭梁君赓虞，皆编辑经史，各有成书，今又得知李先生白也。乔菴、兼三、赓虞文集，门生子弟各为镂刻，以行于世，予皆得附一言论次。惟施君没最久，子姓零落，肩鬻其手书而不得一售。今白也诸稿，即尚未能谋刻，赖玉铉抄存，不致如施君转鬻他人，玉铉之功不小。予盖爱玉铉高谊，乐为书后。且以告世之齿汀风者，知尚有人在，毋徒嘐嘐自是，谓郐以下无讥也。
跋

 书《绎山碑》跋

 〔宋〕郑文宝

　　故散骑常侍徐公铉，酷躭玉箸，垂五十年，时无其比。晚节获《绎山碑》摹本，师其笔力，自谓得思于天人之际，因是广搜己之旧迹，焚掷略尽。文宝受学徐门，粗坚企及之志。大平兴国五年春，再举进士不中，东适齐鲁，客邹邑，登绎山，访求秦碑，邈然无睹。逮于浃旬，怊怅榛芜之下，惜其神踪将坠于世。今以徐所授摹本，刻石于长安故都国子学。庶博雅君子见先儒之指归。淳化四年八月十五日，承奉郎、守太常博士、陕府西诸州水陆计度转运副使、赐绯鱼袋郑文宝记。

 禹　碑　跋

 〔国朝〕刘　坊

　　禹碑以岣嵝峰为初出，本“承”、“帝”字间有孔如拳。相传一道人以麈柄担之，置峰仄悬岩上。土人以捶摹之艰，乃刻于祝融、岳麓诸处。无善石工，遂失古圣微意。戊午夏，予至岣嵝，躬扳岩绝寻之，摹得此本，其字较他处阔三分，全无斧凿迹，苍古不啻生成。其石如屏，规方可二丈余。于是，以意缩小之，携之行箧，而志鄙见于后。按《吴越春秋》谓，禹治水功成，勒碑衡山以纪功。然世无传其文者。至唐昌黎文公诗始云，道士尝一见之，文公求其处而不可得。所谓“千搜万索何处有”者也。宋嘉定中，何致子游南岳，樵者或云其处，致子乃用历本反摹之，凡七十七字。明杨用修得其本，乃以意为解释，独谓不识“南渎衍亨”四字，梦黄鱼首人告之，其妄可知。后沈滥者，复以意为改易一二字，亦云梦神授以金环古缾，下有龙蛇、草木之书，又妄之妄矣。杨时乔者，亦以意为穿凿，而求肖于形象之间，其文鄙僿可笑，更甚于二子。今读典、谟、禹贡诸书，其文明白正大，与此碑无万一合，不应大禹即为杨子云开山也。又图经载，庐山紫霄峰有石室，昔大禹治水，常登紫霄，以眺六合，望水湍，因刻石于石室中。郦道元亦谓，上霄之南，大禹刻石，志其里数丈尺，今犹得刻石之号焉。《一统志》云，紫霄石室深险，人不可至，有好事者缒而下，得百余字，奇古不可辨，惟洪荒样。予乃撵六字可识。《舆地志》亦谓摹得七十余字，似与今所传合。然去古已远，汉、唐间人无译之者，其口吻形画，历代沿改，已失其真。存此以备三代法物，若为强解释附会，非愚则诬矣。

 《晚笑堂诗》跋

 苏　珥

　　长汀上官竹庄先生，以冲淡闲远之性，遍寻九州邱壑，屡至粤土。甲寅，余在羊城，始接芝眉。是年，先生已七十矣，余方三十有六。先生一见如旧好，引为忘年交。未几，余以事归里，先生亦返闽，衷曲一缕，未能尽罄。今岁夏，先生复来粤。余过寓斋，谈话竟日，离情顿慰，且喜其矍铄不减昔时。相见时，省中人士与他国游客，皆踵门乞翰墨，先生不告倦。有谓其诗中画、画中诗，并通厥妙，酷类王右丞。余以为右丞才虽佳，然识者不为满意。崑山顾亭林谓其以文辞欺人，即从禄山一事，讥杜甫称为高人之妄。余然其说，且考右丞应举时，入贵戚之家，自同于伶人以奏伎，鄙躁亦甚。今先生乃真高人，生平不求闻达，亦不于贵介稍屈。余友炳园谓，当事争相延致，先生皆淡然遇之。炳园与先生交久，日为悉，而能道其真。余赋诗以赠，中有云：“才似右丞还自爱，平生不奏郁轮袍”，盖亦与炳园言有合也。《晚笑堂集》刻成来示，叹夫清逈之致，宛似其为人。炳园已跋，余又作貂续云。

墓　志

 明工部侍郎张显宗墓志

 〔明〕杨　溥

　　公讳显宗，字名远，姓张氏，为闽著姓。曾大父五三郎，大父胜卿，父寿隆，母黄氏。公六岁而孤，母夫人贞守教之。公英毅日发，每出语，人辄奇之。洪武中，以明经贡南宫，明年，以乡举会试上第，廷试赐进士及第第□人，擢翰林院编修，转太常寺寺丞，国子监祭酒。今天子嗣登大宝，以交趾远在荒服，擢公为右布政使，以疾卒于官。远近闻者，莫不哀悼。初，公拜祭酒时，以风教久弊，欲更其故习，手疏所宜行数十事，上悉可其奏。公亦夙夜以身率诸生，五鼓即升堂讲读，课试俱有程式。以宣圣庙隘，撤而新之；以桥门道隘，凿而通之。视师儒之贤者礼之，邪不检者汰之。由是，太学风裁一新，而诸士子亦争自磨濯，日就准绳规矩，凡出公门下者，率为闻人。其教育之法，至今四方传诵之，其有功于斯道者多矣。其在交趾也，当远人款附之初，兵、农以数百万纪，号令所及，民庶欢呼。又以见公之学，固不专以文事而已。公天性至孝，而家素俭约，既得禄，即迎母夫人就养。公退，辄率诸子娱侍其侧，或语及先府君，则感泣不能自已。君子谓，公有终身之丧。娶黄氏，子男二人，克举、克宽。公生癸卯年十一月二十一日子时，卒于戊子年十二月初十日，享寿四十六岁。卜以明年十一月二十七日葬邑之张家坪。先期，克举以状来征铭。予奉状悲惋，谊弗获辞，为之铭曰：惟公之教，有绳有矩。百川沧溟，群物时雨。惟公之政，仁摩义抚。远人来归，如就父母。曰政曰教，中孝而推。仰瞻斯言，卓乎嵬嵬。

 宁化县知县徐公墓志铭

 〔明〕李世熊

　　呜呼，明之不祀也，以大盗扰腹心，而抚叛者速其祸也。大盗由小盗之积，而小盗由守、令之玩也，观于宁化之事益信。宁化于闽为僻陕，崇祯寅、卯间，闽波未沸，遂有悍民李流名、黄留民等党为剽掠者。流名始与石城温氏争市利相仇，杀十许人。温氏急，则分控抚、按，御史，檄郡邑捕流名甚急。流名亦控御史，相衔持，实无赴理意。邑令以发难自邻，又颇纳流名贿，任其逸柙，不为虑。
　　崇祯十三年，而楚郧西徐公始知宁化县，所奉上官文檄，半皆严缉流名者。初，循故事勾摄之，流名久狎前令，以为易与也，意甚悖慢。公乃不谋上官，大发民壮往捕之。流名遽称戈相向。郡守金公闻之，不善也，遣司理宋公按视宁。宋单骑诣流名之巢，诱说百端，誓保无他，挟之入郡自理。郡守庭鞫之，果从末减，解送岭北道陈公士奇。陈公嘉司理能定变，竟亦长系流名，而其弟李简及黄留民等皆释不问。公闻而拊膺曰：“宁化祸自此始矣。”既而，李简等果集党责饷于诸乡，恣剽僇。四乡苦掠者，控县无虚日，公乃曰：“吾今知所以缉贼矣。”遂重悬赏格，以疑搆简党。令曰：“乡民能擒一贼者，官给赏钱若干，仍与罪人赀产。贼党能自擒一贼者，释其罪，赏如格。”不数日，简等所见亲戚族党，皆猜若图己为利者，前后狼顾，左右溃离。公所捐赏不四百金，而李简及诸乡之首乱者皆缚致庭下。公皆以沈命法治之，宁民欢声殷地。是时，城中鼠盗纵横，夜十数发，即重垣峻栅，复壁窔房，无得免者。中产之家，张灯达曙，臥无帖席。公笑曰：“此曹与李简相倡和，所谓钟应铜山也。”乃讲习乡约，数进耆老，曲讯民间疾苦，即密察所为盗主者。久之，得主名，搜捕巨窝二三辈，赃物狼藉，皆为籍识。每朔望，诣各坊讲圣谕毕，揖其一行表异者，而立真盗于庭，吏披籍数其罪状，以次受掠，血肉溃落，观者咋舌汗下。因朝邑人而告之曰：“邑多狐鼠，令盗得主名，令不欲穷治，风告不改，乃收捕致法，如扣囊底耳。”坊巷相传，股栗屏息，自是高枕熟寐，几有拾金拂尘之风矣。公又言：“宁乱形见，而城堞卑圮，即有不虞，难为保障。且廪虚械窳，何恃而效守？”宁故有寿宁、龙门二桥，寿宁以通外城之咽，龙门为筦东流之钥。旧费不赀，适又皆毁。公因进耆老而问之曰：“吾欲增旧城、复二桥，为宁百年计，公等能为令分此劳乎？”众欣呼如沸曰：“此宁民身家事，敢以烦使君？”于是赢者举财，诎者输力，三役并兴，而民不告病，不逾年而工悉竣。人以为神。盖公之佚道使民，而众志倾服如此。三年，邑大治。崇祯壬午，当奏绩，竟以不善事上官，考功议降调。宁民恫恋之，如失怙恃也。
　　公既去，而黄留民始归省墓，鹰眼枭声，犹雄视其族。族人拉杀之，有司不为竟其狱。留民之子通始倡乱，以较正斗斛、裒益贫富为名，薄民翕然归之；乃连络数十乡为长关，佥其豪者曰千总，总各为部。通有急则传千总，千总传所部，不一日而千百人集矣。事关有司者，皆取断于通，令拥孤城而已。旧时豆谷薪炭之输城者，通悉遏之。大户田谷之在乡者，通悉截输之，不如额。邑民之贸食四乡者，通故困苦之。城乡仇搆不可解。至丙戌六月，通遂袭破邑城，杀族衿、掠巨室以万万计。时金壇于华玉，以少司马镇漳南，提兵来抚。通乘其懈，缚华玉而归；裸辱署县朱墀而纵之。士民昼夜膺城守，莫不咨嗟太息曰：“徐公在此，鼠子能尔乎？”盖有泣下者。公向谓宁化祸始于此，至是言乃验。
　　时公避江楚之乱，侨居闽中，当事以公治宁有旧绩，乃加公职方，再调知宁化。甫一月而隆武驾陷，汀州悉平，公遂谢事居民间，以诗酒自废，而黄通犹负嵎。大清方分兵略地，仍以抚局縻通，而通桀骜如初也。呜呼，国家律令严备，本以防寃滥，故贼必据赃伏法。而赃入捕胥手，虽真盗化为乌有。不肖有司往往借律纵盗，即廉能者仅能羁留使长系而已。廉能有司不多见，而巨盗多为耳目者，必醵小偷为接济，至释狱，滋蔓无已，遂至聚刃昼剽，出没谿峒，役不能制。不得已，动兵征饷，移文申请，迁延岁月，兵之害又甚于贼。涓涓不绝，遂成江河。其法莫如使乡民自除盗，族治其族，党治其党，族、党共治其乡，以舆论为赃据，以父子兄弟为捕胥，不肖有司无所借以滥出，而亦无长系申驳、接济养奸之弊。徐公以此法鼓用乡人，家自为战，迹其出没而薙□之，较官兵迅速，利害相去百倍。当事智不及远，反以公违上官节制下其考。迨贼隳岩邑，俘大吏，延及革代，再抚再剿，至借兵江赣仅乃胜之，而无辜耄倪糜烂沟壑，已不忍言矣。呜呼！元之亡也以招安，明之速亡也以抚叛。即宁化李流名、黄通一事观之，天下乱亡之机，铨曹陟黜之谬，可为永鉴矣。吾于徐公重有感也。
　　公讳日隆，字泊如，号蒲水，世为江右金谿人，故太子太保礼部尚书徐东谷之族。族世有显人，而学宪徐龙岗于公服属尤近。父云谷公，客游楚之郧西，因家焉。母顾孺人，举二子，公其仲也。公少有大志，以圣贤自命，不为科举得失形喜愠于色。崇祯改元，始以明经应诏，而顾孺人与云谷先后卒，公痛毁逾礼，初无宦意。既郧西衷寇，流徙失所，乃谒选就宁令，非其志也。公内明外坦，文弱如处子，而见义必为，则勇逾贲、育，严气崭然，不为讥誉所摇撼，卒以此踬于宦。好接引文士，分若埙箎而语不及私；即雅甘淡泊，然亦无忍以私干者。先时，捐俸购盗三百余两，宁民争醵金为偿。公麾之不得，乃申明上官，以供楚饷，佐剿师征行费。间有赎锾，即市硝黄、积仓谷。迨鼎革之后，宁数用兵，犹赖其用焉。退废家居，萧然不能给饘粥，内人刺绣文、制果蔬，贸升斗为供。盖公之居官廉苦，益信而有征矣。己丑六月疾革，谓子之騊曰：“宁民念我，是亦吾之桐乡也。吾魂魄安此，不复思郧矣。”遂卒，享年仅五十有二。没后，宁民为置墓田，以奉公烝尝。某年某月，崇其冡于某山，成公之志也。元配钟孺人，生一子，即之騊。好学能文，宁令何采公为之卜居授室，抚恤勤至。騊遂安为宁人，盖贤令之风义幽感，无间于存没如此。女子四人，二适楚郧之某某，二适宁化诸生某某。公没之十年，之騊始以公事状示世熊曰：“先人于子，有一日之知，子之志先人也，即不事状，犹信也。其无辞。”予伤往昔弊吏之无法，致循良淹抑，而蜂蜇余毒传染，遂将二十年也。故详公治盗一事，以告后之牧民者，非独志公已也。铭曰：养虎灾身，驯枭逆亲。两叶惮除，柯斧是寻。抚贼求治，覆元丧明。天下画疆，犁若田场。民则嘉谷，盗乃稗稂。官如田叟，芸秽扶良。嘉种化莠，畇原化荒。田叟则咎，匪天是殃。惟公治宁，非种力锄。仁不育虺，威不披株。党靖其党，都治其都。以刑以兵，匪棘匪舒。嗟彼肉食，骄子豢贼。始则触乳，终为强敌。堕城僇吏，咨悔何及？追念我公，孺悲耄泣。庚桑畏垒，朱邑桐乡。口碑崇冢，载烝载尝。我铭斯石，千秋永章。
墓　表

 云南永昌府通判刘公廷标墓表

 〔明〕李世熊

　　崇祯九年丙子，乌程相公当国，易卢总理以熊文燦，改三秦洪总督以督蓟、辽。是岁，寇益剧，闯贼入西川。天子慨然，念吏治利弊，人材委顿，亟开辟召之科。于是，刘君奉诏至阙下，有司不深惟天子求材至意，以举主赇赂为上下。刘君方雅自负，无为奥援者，就试竟得县丞，升云南永昌府通判。旋值燕京陷，乙酉、丙戌南都覆、浙闽败，诸大臣拥立永历于肇庆，抚有粤西、云、贵、川、湖地。丁亥，东粤不守。公知国事无济，自缢永昌粮署。临绝，题幅布自序曰：“后死罪臣刘廷标，闽之上杭人，早孤，赤贫。服先严遗训，守孀母懿言，饩于二十人中，九举秋闱，三副乡榜。崇祯庚辰，由征辟，试永嘉丞。用三院特荐，转判永昌。甲申秋，署府篆。是腊，接皇帝哀诏，已分一死，犹谓尚有社稷、人民，勉为守土，庶犬马残喘犹存，或精卫泥丸堪效。不虞天未厌乱，覆亡可需。赤社将倾，难面父老于隆中；素練自裁，敬从先帝于地下。谅无当于晚节，聊不昧其初心云尔。”复为诗四章，有“三载偷生惭后死，今亡犹是大明臣”之句。呜呼，公可谓不辱身、不辱国、不辱师与友矣。当贼寇交讧，委城屈节之吏，所在见告。荆、襄之陷，持斧之使夹侍而先马。此非当世所重为科甲者耶？即先帝所特简者，释褐四年，骤而相；守郡九载，拔而相；甚有降席执手、洒翰赐觞倚为方召者。值甲申之变，囚首贼庭，输锾乞命，几倖须臾之生。后此则反噬倒戈，蒙面仇王者，简不胜书矣。而公以边远孤臣，四郊未垒，倘视荫怡堂，或邀容福；即投闲引退，不失见几。乃闻腥若浼，宝躬如璧。心奉大明二字，上还祖宗。视彼平时以丞为訾嗸，临难即辱为奴隶无愧者，相去岂但霄壤哉！先是，淮督朱公未孩与赣州兵使章公岵梅，文章举公，公叹曰：“观听望深，毁谤布流，昔之责处士者备矣。忍如伯况王良为胜友所唾绝乎？吾其辞矣。”既而，吏持诏书到门，促迫上道曰：“明旨不得玩也，已试得一县佐。”公笑曰：“皇皇明诏，岂为天下阙一丞，故仿古玄纁备礼乎？士何足慢，惜慢朝廷耳！”因拂衣归。朱公未孩遗书曰：“当路以贤士戏，是以人国戏也。君胡不破崖岸为之就，尘中转轮，垤上旋马，使知天下有不可戏之士乎？”于是公乃就选，得浙江永嘉丞。永嘉故润邑，书役以丞为窟穴者，至四十余辈。公绝不问隶人市井事，萧然文史自娱，庭中虚无人。惟郡邑碑版及条上利弊之文咸以烦公而已。永嘉有四十七八都者，民殷而梗，逋国课至巨万。令之严急者，或亲征之，至则挈家东西避，退则梗逋如初。公奉牒，襆被入乡，与四民狎处，逢士则与论经史，逢农则与占雨晴，逢贾则与商什一，逢童稚则与习磬折、说章句，即琐屑常谈，关极理致，迂回开发，必归于忠上、奉法、安亲、保身而已。于是，乡之人倾心悦服，以为慈母良师，谁忍相负也？不逾月而输积逋六千金，自治永嘉者所未见也。三院以公廉而能，故未期而荐迁永昌判。抵任，剔革粮弊殆尽，旋署永昌府事。及先帝哀诏至，一痛几绝。哭临已，密以腰絰缢龙亭侧门。役觉之，急呼公长子之谦救释，自是不坐公堂，不受民词，钱粮悉委郡属。或奉上牒当鞫者，一以温语辟陈利害，血诚动物，两造至涕泣而去，未尝拟一锾赎。如是四年，合郡称为老佛。丁亥秋，永历播迁至再，公环观文武无能支拄半壁者，每拊心自矢一死，犹虑其子之谦之哀阻也，则好谓之曰：“南北道断，与若终为滇人矣，盍往腾阳纳妇为嗣续计乎？”之谦乃奉命行，行后公遂死，时丁亥九月三日也。郡人悲思之，为立祀城中，数著灵响云。
　　公字霞起，别号玉存。天性至孝，事母杨孺人，以舌耕佐养，视听形声，备极怡婉。少宗姚江之学，晚乃极称管登之先生语曰：“心宗不印合于应世之仪象者，皆狂儒；门不究极于出世之因果者，皆伪公。”讽咀其言，以为儒、释合谛无精于此。故消融名相，破除贪执，浑然如未孩之婴，其见几洞决，了无凝滞。盖宿学所至，非临时取办也。公应务精诚，初无声色，既而丝分理解，确惬机宜。尤长于论事，援古证今，端末井然。每述当代畸人异绩及长德细行，则引伸霏娓，累如贯珠，历历可数。要其点缀敲提，必以忠孝仁义为究竟，故其所成就如此。公既就义，有司列公死状，疏请恩恤。永历诏授公子之谦保山学正，以奖忠嗣，之谦以制辞。己丑冬，授谦赵州学正，三迁户部主事。己亥三月，大师破云南，之谦就死，距公死十有三年。翟汤叹卞壶父子曰：“忠孝之道，萃于一门。”斯之谓欤？先时，大师渡江，势如破竹，一矢不遗。惟朱公未孩守金华，顿刃两月。金华破，朱公阖门自烬，婴亦无遗。合观刘公父子，举主、门生、贤父、肖子，把臂地下，正可轩眉一啸也。呜呼，先帝亦尚有臣哉！

 前征君泉上李先生墓表

 〔国朝〕黎士弘

　　呜呼，天生才顾不难哉！世际昇平，措置无关轻重。至于流离丧乱，天若一一有以相之。贤者殉社稷，力者角疆场，而必留三数逋民遗老于残山剩水之间。此数人不必尽皆通显，又往往为当世所指目。卒之，刀锯鼎镬无所加，使其老且寿，徘徊岁月得正而终，而一代兴亡之局始毕，如今泉上先生其一也。先生李姓，名世熊，字元仲，世居宁化泉上里，晚号愧庵，所筑之室曰檀河、曰但月。天下习其初字，咸称元仲先生也。先生少籍诸生，年二十应辛酉乡举。兴化李官佘公昌祚为同考，奇先生文，与主司争元再三，弗合。佘负气，竟袖卷而退，曰：“安知此生来科不第一耶？”先生遂不第，历九试皆冠诸生。凡来典闽试者，莫不欲场中一物色李生为重，而先生亦竟不得。乙酉、弘光建号，制下，畿、省、郡、县各贡选一人。时督学为揭阳郭公之奇。郭公固雅重先生，视一贡如携取。忽试前三日，郭公挂飞章注籍。值后学使素不习先生，特置先生弗录。其遭逢遇合危得而数奇若此。继迁延变乱，先生亦已遂厌弃诸生。隆武称制闽中，大学士黄公道周、都御史何公楷、礼部侍郎曹公学佺，各尉荐先生尚志博学，征拜翰林博士，先生固辞不赴。丙戌，王师下汀州，有先生于镇将者，谓先生怀二心，势洶洶不测，亲知咸交劝，谓止诣庭一谢，事可立解。先生为书答所知曰：“甲申以来，名虽挂诸生，儒巾儒衫久归败蠹。今日解韬释缚，正如鹿返长林。若复伏谒强顔，其戕性刳心何殊杀戮？古之处士含鸩饮刃者，史册相望。仆年已四十八矣，去诸葛瘁躬之日，仅少一年；视文山尽节之辰已多一载。请为婉谢当途，若蒙假借，冥报为期。”词倨而理直，镇将终慑先生名高，无能有所挫抑。自是住泉上四十余年，足绝州、府，未尝一出里门，中间惟一诣西江，泛彭蠡，登庐山绝顶而已。所著《寒支初集》八卷、《钱神志》二十卷、《史感》、《物感》各一卷、《狗马史记》若干卷、《宁化县志》八卷、《本行录》三卷、《经正录》三卷。先生文奇杰悽丽，长于推测情变，层见叠出。虽百家无不窥，少独好韩非、屈原、韩愈之书，故其造就咸有根柢。昔楚中冯公之图，谓先生得秦文气多，汉文气少。先生每诵为知言。先生之生为明万历壬寅九月二十日，殁于大清丙寅九月二十八日。父恬庵公，母邱氏。先生娶于邱，生子日尧、日唐，邱与日尧皆先卒。侧室赖，生向旻，孙、曾十四人。先生困顿诸生者三十年，进退出处，辄若有物阴为裁量。及征书屡下，先生复审夺时势，不妄为附缘。使早得通显，上为侍从文学；即不然，乘亭守障，一遇险阻，先生又岂肯偷生求活者。丙、丁之际祸乱多门，而卒不能死。先生必至八十五年，然后归全正命而死，则余所谓天必留三数人于残山剩水之间，以为逋民遗老，完一代兴亡之局，岂曰阿所好哉？先生葬本里白沙坳，宁都魏和公礼志其墓。和公为先生晚年交，先生又笃好其文，故向旻奉遗命以请。而弟子长汀黎士弘不揣而为之表。和公云，称征君恐非先生志。余援陶渊明有晋征士书法，后之读其碑者，其有所观感乎？

 貤赠文林郎翰林院庶常雷公慎庵墓表

 〔国朝〕任启运

　　皇帝即位之初，诏征翰林庶吉士雷鋐入京。鋐故蔡文勤公高第弟子，端重有学问。时方以假省归，值王母张太君丧，犹家居。皇帝素知其行诣，特召至，与启运同侍皇子讲读。而江阴杨文定公，以宗伯兼祭酒，亦入直。盖以养正是赖，故重其选也。鋐奉其父状，以王父、王母合葬墓志属杨公，以墓表属运。运德业文章不足拟杨公萬一，顾与鋐举于乡，岁同；成进士，岁又同；今职业又同；于讲读暇，道两家先人事，贫苦患难，志节略同；辄相与感怆雪涕，用敢题其墓石？拜言曰：公闽之宁化人，讳世，字卫天，号慎庵，以覃恩貤赠文林郎翰林院庶吉士；张太君亦以覃恩貤赠孺人。公生有大志，好读书，凡天文、地利、兵阵、律数以及百家、技术家言，靡不究悉；然一以孔、孟、程、朱为归。由学得其正，则百家皆吾用；不然，非道而行小慧，祗足杀吾身。当是时，吴逆倡乱，五岭外多和之。其以闽叛者为精忠，布伪札诱致群不逞。或告公曰：“君幸受其札，可庇族。且君夙负兵阵略，或藉就功名，何为栖栖挈父母走岭崖间、取危困？”公叱曰：“尔敢为贼作说客耶？彼瘈犬狂噬，且人醢耳。吾无兵阵才，吾才将为国用，宁为贼用？”告者急走遁。迨耿逆平，而公尊人以他事为人所诬，公代讯，昼夜走二百里，呕血数升，庭鞫词，慷慨理直。事大白而室则已悬磬矣。乃屈首为童子塾师，训诸弟子以邪正义利辨日严。嗟乎，士君子不患贫而患不能安其贫，不忧难而忧不能正其难。贫与难，自外至也，安之正之，自我立也。当国之初，正贞元之交、剥复之运，一切故家大族，与时中熸，不安义命，妄负才能，思藉群不逞以自张，一折而入于乱贼，比比也。硕果既亡，安所得复？龙蛇不蛰，安所存身？若公之负奇杰才而能审所处、不苟用，斯可贵耳。孟子曰：“人有不为也，而后可以有为。”公虽终无所为，然以此信公之大有为也。有为者之所蓄，不于其身，则于其后。今鋐方强仕，受圣天子特达之知，且素学于蔡文勤公，他日不负所学，其大有为者，庸非即公之有为乎？祖孙一气，翕张一机，固可以公卜之也。公孝友孚于家，睦于族。修宗庙，续谱牒，访远祖墓，求族父骸，表无后之抔土；与太君之所以收亲党，恤邻里。其为政于家者，事详家乘，不具载。载大者表其所阡，使人知君子之必有后，而后人所以光昭玄德，尤在辨邪正、析义利，以不辱其身、不陨其名，有不为而后可以有为。
学　规

 龙山书院学规

 〔国朝〕黄　惠

　　学之有规，非古也。古者教士于学，曰德、曰行、曰艺，其端各六。群而聚之，使之相师成德，相观成性，相励成学。优之游之，使自得之。而又有缟收、端哻、綦偪之饰，以肃其容。有璜、琮、琚、瑀、夏齐和鸾之节，以养其心。有天地阴阳之运，道德性命之精，天官、地志、兵机、律历之详且备，以聚其精神，深其岁月，磨砺游泳，优入圣域，而未尝有条教束缚之苦。自圣学废而士无所师资，知者立异，愚者懵焉；强者争奇，弱者画焉；或睢咙诙诡以饰俗，或絺章绘句以干名。而一二主持名教、有心世道之贤，不得已而设之禁约，限以章程，庶几洁修自好之士有所范而不敢逾其闲，有所绳而不敢轶乎矩，此规之所由设也。子朱子亦谓，后世学必有规，其待学者为甚浅。故白鹿洞条约及沧洲精舍之谕，一洗俗师之陋，而务期于立身、为己、明体、达用之学。后之作者不易斯言。至于由浅及深，由粗及精，则又自有秩然之条绪，所为循循然，莫不有规矩也。今择其尤要者为目有十，用以自勖，且以相勉云尔。
　　一、端志向。士自束发受书，便当自期远大。我既为圣贤之徒，则盛德大业，非异人任，识见不可弇鄙，志气不可萎苶。一言一事不如古人，即深引以为耻。昔王沂公志不在温饱，范文正为诸生时便以天下为己任，遂皆卓然为一代伟人。若夫博弋声名，贪袭利禄，志斯下矣，又何取焉？　一、敦本务。子臣弟友，夫子谓之庸德。子贡问士，而子告以宗族称孝，乡党称弟。苟大本一失，其余皆无足观，生平所读何书？读书何事？伦常之地，岂可苟安；清夜扪心，最宜警省。　一、慎言行。士君子守口如瓶，守身如城，出话之间，跬步之顷，动关枢机之大。子曰：“言寡尤，行寡悔。”又曰：“言忠信，行笃敬。”有物有恒，夫而后坊表立、馨懿翔也。若以诙诞为工，以跅弛为异，甚且诡躁乡曲，苞苴公门，笔墨而兵戎，衣冠而讼狱，以视子衿城阙之讥，殆又过焉。不可玉成，甘自瓦裂，亟当鸣鼓，勿玷宫墙。　一、变气质。昔明道使人如坐春风，豫章不言而饮人以和。与人共立而使人化，粹然道德之容，斯为上矣。而高明柔克，沉潜刚克，惟在矫其阴阳之毗，以归于正。至于朋友一道，尤所宜笃。夫既与我晨夕相聚对矣，矢以车笠，盟之金石。其中学有浅深，才有高下，更当乐群敬业，以底于成。即臭味偶有差池，不妨过从落落，彼寥寥余子之言，卿当第一之语，非属标榜，即系轻狂，不特大雅所讥，亦非令终之器。　一、勤课业。千箱万轴，充栋连云，固博雅者所不遗。然先后缓急，亦自有序。古人谓，经史如菽粟布帛，诸子百家如别业园林，诚确论也。今仿程子分年读书之法而变通之，寅而起，读经若干；午后阅史若干；周秦以下子、集，则焚膏以继之，乙夜乃止。夫不殖将落，君子所戒。诸生俱属成材，各知奋勉，不烦呵谴之及，是所深望也。　一、详讲论。《易》曰：“君子以朋友讲习。”又曰：“学以聚之，问以辨之。”古人一义未释，往复辨论，不惮再三。盖读书原以明理，非徒寻行数墨、占毕章句已也。今定为章程，每逢三八之期，肃集讲堂，共相辨难。夫青出于蓝而青于蓝，冰生于水而寒于水。发蒙博喻，实自愧于明经；赏奇析疑，愿共期乎集益。　一、正文体。魏文帝曰：“文章经国之大业，不朽之盛事。”宗工哲匠，世有传人。况制艺代圣贤立言，为献纳之羔雁，尤非雕虫者比。但根不深者末不茂，实不大者声不宏，必贯穿乎经史而荟萃其菁华。鸿文积笥，皆有关至极之言，足以传矣，何患不售？今定于每月逢五之期，拈题会课，务宜殚精竭虑，各抒所长。至于抄袭雷同，尤当切戒。彼子元纂向秀之书，延清攘希夷之句，事同挟盗，非止卑污，有志之彦，岂宜有此！　一、习古学。六经无文字，至《左》、《国》乃渐以文著，其后屈、宋、马、班之徒迭兴接踵，各自斐然。或拔地而倚天，或含今而茹古。诗则“柏梁”七字，苏、李五言，下逮六朝、唐、宋，无不探珠骊项，增价鸡林。今功令虽不以此取士，而扶大雅之轮，成千秋之业，卓荦自命，岂可让人！　一、端书法。柳公权曰：“心正则笔正。”郝临川亦云：“心正则气定，气定则腕法。”笔端墨注，无意而皆意，不法而皆法。士子诵习之余，明窗净几，临摹古帖，不特精于六文八体，亦可以收摄身心，检束筋力。　一、裕经济。古人读书，原期实用。凡安上治民之道，如礼制、乐律、刑名、钱谷以及筹边、防海诸事宜，创置施为，皆由讲之有素，岂临时所能猝辨？夫学问、事业非出两途，士有上下千古之识，超越百代之才，一旦出身加民，乃能上不负国，下不负学。史迁有云：“素所树立”，然也。可不勉哉！

卷之四十四　艺文六

　　赋

玉虚洞天赋
 〔明〕陈　喆

　　盖在昔混辟氏剖南岳之盘，为武彝之嵲，而有三十六峰。逶迤上游玉虚之洞，乃孕厥窿嵸。溯龟山而邛耸，带狮岩而嵂嵏。裔冠岭，悬崖缀谾。窈窈屼屼，冥冥濛濛。几折斯升，委蛇而通。仙源之洞，敞若穹窿。瑶浆璚液，涓涓滴滴，倒泻于垂莲石隙之中。厥甘如醴，清脾沁胸。鼍梁横架，宛若垂虹。鹊岩隐伏，亦似呼风。至夫天柱竝撑，擎空欲坠。月台孤耸，留蟾不寐。钟、吕仙隐，飘飘游戏。蜂窠如斗，孰生厥蒂？野人削之，蠲烦释滞。睠仙源之洞侧，左辟洞乎桃华。分石门而下入，寂群游而不哗。夏火云而炎减，冬雪蕊而温加。洞门造化，安知其他？俄而桃浪排空，层层洶涌。若从上下，观之心恐。帘曰水晶，何以名之。仙籁缀□，仿佛因而。太极之窝，孰手一丸。彼仙人者，弄而闲闲。亦有跃鲤，讵像厥物。嘘气凌腾，窅窅忽忽。祥云之石，五色璀然。若隐若现，掩映何年！丹黄赤绿，紫黝相鲜。须臾之间，逢逢嘒嘒。耳不能辨，意不及会。仙籁之钟鼓笙竽，飘飘然于洞门之内外。爰有怪石，崎嶬嶫岌；突乎如猿之将堕，昂乎如鹰之欲击。向佛像而皈依，亦垂头而敛翼。更有鸿濛，窅窔幽影。日中而未甚辨色，若人居之有宫寢。肃而挺立，亦壮亦严。实维伊何，冕石巍然？四壁悬谲，千崖簇异。其崿崿枚枚者，洵不可以数计。洞左而下，蜿蜒而右。石磴嵯峨，如龙翔首。矫矫行空，冯虚御风。寒风袭人，是为飞龙。巉仄幽邃，不炬不瞩。卸冠而入，阴飔弗弗。委蛇屈首，无虑有二十余曲。似有停烟，丹灶混元。九还千炼，羡门偓佺。跃马之石，状俨腾骧。昂首蹲趾，厓足之旁。宛彼鹦鹉，亦耸而立。虽不能言，默留厥迹。石壁侧布，厥有仙床。齿齿石阑，平广而长。须臾半壁，突出其上。俨如手擎，仙人之掌。若彼仙靴，倒插于地。瑟琶笔架，危悬横置。一线之天，微光可觑。朦朦颎颎，周山巅而觅之，则不见其处。中有涧溜，潎洌水窟。既寒既凛，沦肌浃髓。伏地而流，潜逾十余里之外，而滚滚渤渤。幽洞深窅，下垂若磬。訇訇铿铿，仙籁互应。奥乎浏浏，黝乎幽幽。洵仙人之所栖，分三岛而兹留。抔乌石，塊虚邱，躧天姥，肩罗浮。足不及历，眸不及收。耳不尽接，心不及谋。攒奇聚怪，洞府仙洲。洵河南之异地，岂羡吞吐云梦者八九，而远觅岛外之麟洲。
龟　山　赋
 〔明〕陈　喆

　　龙湖之阴，有层崖千叠，峥嵘乎如弥天之陵者，曰天上冈。襟万壑而逶迤，带千林而彷徨。祢莲峰而顾复，孙铁岭而磅硠。连阿雾拥，叠嶂云翔。爰有一阜，若蹲若耸，或低或昂。我仪图之，俨一灵龟突踞于大山之旁。苔袭褶以为衣，卉层被以为裳。石嶙峋以为甲，树纵横以为章。于嗟活兮，其仪不忒。虽非六眸，灵蠵是忒。伭衣蜿蜿，。就而睨之，头昂足踞。是云龟山。一田叟策杖而来，曰：“此山也，是宋儒产于斯，因取以为号者也。”粤自麟吐玉书，泰山巍巍。濂、洛、关、闽，岱宗衍支。吾道南矣！嵯而矗而。贤人之生，千几百年，突兀于斯。呜呼！名山三百，支山三千。彼龟山者，递而蜿蜒。李、罗、朱、蔡、胡、刘之伦，往往融结而为山川。维昔杨、游同立，雪深三尺。岂伊及门，亦既入室。高山万仞，咫尺宫墙。嶻嶻嶪嶪，龟山之乡。睇灵蔡而羡异，幸无怪测蠡之与亡羊。于是徘徊未去，目逞神留。念鸿儒于硕学，遡颜朋于冉俦。或因裔以遡统，或探原而叩流。慨高山而仰止，怅古今之遗丘。幸万古之不夜，辟堂搆于南陬。昔金人且有问曰：“先生其在否？”岂生长于东南，不责沈以何尤？于是歌曰：龙湖汤汤，浏泓潺灂。龟峰层翠，如莲吐萼。海滨而邹鲁，非兹而孰啟尔宇！邹鲁而海滨，非兹而孰觅厥津？扶风绛帐，西蜀玄亭。曷如堂庑，春秋荐馨！岁五百之前兮，尔挺嶙峋；岁五百之后兮，孰绍门闉！
  </div>
  <div class="pagination">
   <a href="汀州府志_page147.html">
    上一页
   </a>
   <span>
    ...
   </span>
   <a href="汀州府志_page143.html">
    143
   </a>
   <a href="汀州府志_page144.html">
    144
   </a>
   <a href="汀州府志_page145.html">
    145
   </a>
   <a href="汀州府志_page146.html">
    146
   </a>
   <a href="汀州府志_page147.html">
    147
   </a>
   <span class="current-page">
    148
   </span>
   <a href="汀州府志_page149.html">
    149
   </a>
   <a href="汀州府志_page150.html">
    150
   </a>
   <a href="汀州府志_page151.html">
    151
   </a>
   <a href="汀州府志_page152.html">
    152
   </a>
   <a href="汀州府志_page153.html">
    153
   </a>
   <span>
    ...
   </span>
   <a href="汀州府志_page149.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
