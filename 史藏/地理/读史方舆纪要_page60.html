<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 60 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 60 页/共 479 页</h1>
    <div class="content">　　西泺在县西南。东西横亘凡十余里，南北二十余里。秋后水涨，一望无际。鱼蒲之利，每钟于此。

　　○海清寨在县东北。宋初，置巷孤寨，属沧州，为沿边戍守处。政和二年，改曰海清。金废。乾宁驿，在县治西，洪武中置。

　　静海县府东北百八十里。西南至青县七十里，西北至霸州文安县八十里。汉东平舒县地，属渤海郡。宋为清州窝口寨。金明昌四年，始置静靖海县，属清州。元初省，寻复置。明初改靖为静，又改今属。土城周六里，编户十五里。

　　○当城县北六十里。宋之当城寨也。又十里为里堡城，地名稍直口，北去小直沽二十里。宋咸平中，议者以北河可涉，宜有城守，以备北边。诏筑城其地，谓之当城。郭谧曰：决黄河、御河之水，下注当城。是也。金废。《志》云：县南二十里有古城，盖亦宋时戍守处。

　　军粮城县东北百六十里。《志》云：元海运时屯粮之所。又吕彭城，在县境天津卫西北二十里。相传彭越、吕布皆尝屯兵于此，因名。

　　○海在县东北百五十里，与山东、辽东接境。古名勃海。应劭曰：海之横出者，曰勃。元行海运，以天津海道为咽喉要地。前朝亦尝通运于此。嘉靖三十八年，辽抚侯汝翼，以辽东大饥，议移粟天津。其入辽之路，自海口发舟，至广宁右屯河通堡，不及二百里，中间若曹泊店、月沱、桑沱、姜女坟、桃花岛、咸可湾泊，各相去四五十里，无风涛、盗贼之虞。从之。寻复罢。《志》云：天津一隅，东南漕舶鳞集，其下去海不过百里，风帆驰骤，远自闽浙，近自登、辽，皆旬日可达。控扼噤要，诚京师第一形胜处也。

　　卫河在县城西北。自青县合滹沱河流入境，至小直沽，与白河会。东南漕舟，悉由此北达，而南北群川，尽从小直沽以达于海。

　　小直沽县北九十里。《志》云：出县北五十里，为杨柳青。又十里为当城，又十里为里堡城，又十里为小南湖，又十里即小直沽。其北则白河，受北路之水。其南则卫河，合南路之水。皆会于此，同流入海。天津卫设焉，为京师东面噤喉之地。由直沽而西北三十里，即武清县之杨村驿矣。○大直沽，在县东。《志》云：出县南十五里，有双塘渡，又东五里为古城渡，又七十里至大直沽。今天津卫东南十里，即大直沽渡也。小直沽受群川之委流，大直沽又在其东南，地势平衍，群流涨溢，茫无涯，故有大直沽之名。又东与小直沽并注于海。

　　丁字沽在天津卫东北五里。自武清县汇白河之水，注于直沽。今有丁字沽渡。又新开沽，在天津卫东九十里，相去十里曰水套沽，其长四十余里，亦名新河，即天顺初议开海滨二沽，以通蓟州运道处也。

　　咸水沽在天津卫东六十里，即古豆子也。《括地志》：自勃海至平原，其间滨海煮盐之处，土人多谓之豆子。隋大业十二年，河间贼帅格谦据豆子，称燕王。王世充击斩之。《隋书》：平原东有豆子，负海带河，地形深阻。自高齐以来，群盗多匿其中。大业七年，刘霸道聚众于此，既而格谦亦据其地。王氏曰：豆子在平原、勃海、河间三郡之交，环带河海，形势阻深，兼有盐鹾之利。今大河南徙其地，不可考矣。罗氏曰：河间之豆子，今咸水沽。是也。沽东去海四十里，地斥卤，广数十里，宋时亦置戍于此。又卫东北四十里，有塌河淀，周百里。

　　信安湾在天津卫西北，即漕河曲折处也。前朝正德中，畿辅贼刘六等犯天津，守将贺勇遏之于此，贼败走。○尹儿湾，在天津卫城东。永乐初，建百万仓于此，因筑城置卫，以贮海运。今去城八里，有运粮河，旧自海口达尹儿湾之运路也。

　　劈地口在县东北。宋元丰四年，河决澶州，入御河。李立之言：臣自决口相视，河流至乾宁军，分入东西两塘，次入界河，于劈地口入海。其地盖在小直沽东。○马家口，在天津卫东南二里。又东南十三里，有寇家口渡。《志》云：今县南十五里，有双塘渡，当南北通衢。

　　○河平寨在县东北，即小直沽口也。宋初置泥姑寨于此，属沧州。政和二年，改为河平寨。又有三河寨，在县东，初曰三女寨，属沧州。政和二年，改曰三河。又有小南河寨，在县东北八十里，亦宋置，属沧州。今讹曰小南湖。○百万寨，在县北，亦宋置，属清州。诸寨皆金废。

　　海防营在县东北。《志》云：其地名葛沽，去天津卫城六十里，又天津之外护也。奉新驿，在城外，明永乐十三年置。

　　宁津县府东南二百九十里。东南至山东武定州百三十里，南至山东德平县八十里。宋为保安镇地。金始置宁津县，属景州。元初属济南路。至元初，改属河间路。今城周五里，编户二十二里。

　　○宁津故城县西南二十五里，县初治此。《邑志》云：金初置临津县。天会六年，圮于水，因迁今治，改曰宁津县。城周三里，亦金时故址。云又有空城，在县东四十里，城周五里，相传汉光武所筑。其相近又有永州城，或云隋末所置。今为杨盘镇。

　　○古黄河县西三十里。广约一里，自吴桥县东北流入界，又东北流入南皮县境。两岸废堤，窿然峭立，居人谓之卧龙冈。又隋堤，在县北三十五里，相传隋炀帝曾驻于此，令军士筑堤以防河。今屹如垣墙，谓之耿家圈，其中居民甚众。

　　土河县南二十五里。其上流自山东德州，经德平县西北流入境内，相传即古笃马河。又东流入山东乐陵县界。县东四十里有迟河，又有流河，俱入于土河，谓之三渡口。○龙湾，在县北二十里。自景州吴桥县流入界，亦名谷家河。东南流入于土河。

　　○中安镇县东北二十五里。宋置，今名中五店。又县西南二十五里，有保安镇，今名包头店。《志》云即临津故城也。《金史》：县有西保安及广平、会津等镇。

　　安州寨县西北十八里。有前后两寨，相传五代初屯兵处。又县西四十里，有何家寨。县东南十八里，有枣寨，亦昔时屯兵处也。《志》云：县东北四十里，有青积务，元置。金废。

　　附见：

　　河间卫在府治南，永乐中建。又府治东南，有沈阳中屯卫，治西有大同中屯卫，俱永乐初建。

　　天津卫府东北三百里，水行三百五十里。南至静海县七十五里，水行百里。东至通州宝坻县梁城所百四十里，水行百七十里。北至通州武清县杨村驿六十里，水行七十里。西北至顺天府二百五十里，水行四百里。城周九里，北濒卫河，东绕潞河，漕舟悉出于此。永乐二年，筑城置戍。三年，调天津卫及天津左卫驻焉。四年，复调天津右卫驻焉。初设备兵使者于此，其后辽左多事，增置重臣，屯列将领，为京师东面之巨镇。

　　景州府南百八十五里。东北至沧州百九十里，南至山东德州七十里，西南至真定府冀州百五十里，西北至深州百六十里。

　　春秋时齐、晋二国之境。战国为齐、赵二国地。秦属巨鹿郡，汉属勃海郡。后汉及魏晋因之。后魏亦属勃海郡。隋初，属德州。开皇九年，置观州治东光县。大业初州废，以其地属平原郡。唐武德四年，复置观州治弓高县。贞观十七年，州废，改属沧州。贞元五年，始置景州。其后废置不一长庆元年，州废。二年复置。太和四年废。景福元年，又置。天五年，自弓高移治东光。五代周曰定远军《州志》云：石晋改州曰永静军。周显德三年，更曰定远军。宋仍为景州。景德初，改曰永静军。金亦为景州，后改曰观州《金志》：大安中，以章宗讳改焉。元至元二年，复曰景州移治县。明初，以州治县省入编户二十八里，领县三。今仍曰景州。

　　州南襟德、隶，北带沧、瀛，转输百万，悉出其郊。漳、卫之滨，节节皆险也。若其连青、济之甲，走深、冀之道，河北诸州，皆将奔命焉。盖地形四通，可左可右。驰驱燕赵，此亦发轫之所也。五代梁乾化二年，晋争河北地，梁人合兵攻即今州治。晋将李存审时屯德州，谓诸将曰：县方急，若坐而视之，使贼得，必西侵深、冀，患益深矣。乃出奇破梁兵，自是梁不能复有河北。然则州之所系，岂浅鲜哉？

　　○废县今州治。汉县，属信都国。颜师古曰：，读曰条。文帝时，周亚夫封条侯，即此也。后汉改属勃海郡。晋及后魏因之。隋开皇五年，改曰县，属冀州。大业初，属信都郡。唐属德州。永泰二年，改属冀州。刘句曰：故城在今县南十二里，隋移今治。天三年，义昌帅刘守文攻冀州，拔县，进攻阜城。五代梁乾化二年，侵镇、冀，遣军围县。既而梁主全忠复自将攻围，为晋将李存审等所败。宋仍属冀州。金改属景州。元初，升县为元州。寻复故，自东光徙州治焉。明初省。今州城元时故址，天顺以后屡经修筑，周五里有奇。

　　安陵城州东十七里。本县地。《风俗记》：县东四十里，有安陵城，故县也。水经大河故渎，经县故城东，又北径安陵县西。郦道元以为安陵乡。晋置东安陵县，属勃海郡。石赵为安陵县。后魏仍属勃海郡。高齐废。隋为县之宣府镇。唐武德四年，复置安陵县，属观州。州废，改属德州。刘句曰：旧县在县东四十里。永徽二年，移治白社桥，即此地也。景福初，改属景州。宋省入县。今州东十里，有安陵巡司，盖因旧县而名。

　　弓高城州东北四十里。汉县，属河间国，文帝封韩颓当为侯邑。后汉仍为弓高县。晋省。隋开皇十六年，复置，属德州。刘句曰：弓高城，汉平原郡鬲县地也。唐武德四年，置观州于此，州寻废。贞元中，又为景州治，自是景州废置不一，县常为州治。长庆二年，幽州叛将朱克融陷弓高，遂围下博。是时，成德叛将王庭凑攻围深州。官军恃横海以通运，弓高陷，而深州之饷道遂绝。天五年，移州治东光，弓高属焉。五代梁乾化三年，魏博帅杨师厚攻赵王，陷下博。寻自弓高渡御河，而东逼沧州。弓高盖深、沧诸州之要地也。宋初并入县。今故城接东光县界。

　　龙额城州东三十里。汉县，属平原郡。武帝封韩增为龙额侯。是也。后汉省入弓高。崔洁曰：弓高县有龙额村。又侯井城，旧《志》云：在弓高城西北三十五里，汉县，属河间国。亦后汉废。

　　长河城在州西南。汉置广川县，北齐省入枣强。隋于故县东八十里，复置广川县，属德州。仁寿初，以太子讳广，改曰长河。大业十二年，窦建德袭败涿郡通守郭绚于长河。唐亦曰长河县，仍属德州。刘句曰：隋置长河县，为水坏。唐元和四年，移就白桥，于永济河西岸置县，东去故县十三里。十年，又改置于河东岸小胡城。十一年，横海军使程执恭奏：败成德叛帅王承宗兵于长河。宋省为长河镇。《宋志》：景初，移将陵县治长河镇。将陵，今山东德州治，是盖州境与德州相接也。

　　市城州西北二十里。汉县，属勃海郡。宣帝封清河刚王子寅为侯邑。，亦读条。后汉省。又[C165]县城，《括地志》：在县西南四十六里。《战国策》：乐毅曰：故鼎反乎室。当作[C165]。或讹为磨。即此地也。汉置[C165]县，属信都国。《史记·功臣表》有磨侯程黑，《汉书》作[C165]侯。亦即此邑也。后汉省。又州西有九城，中有邸阁，亦谓之邸阁城。或曰：五代梁初，尝储粟于此。

　　○卫河州东十七里。自德州流入境，经州东，安陵巡司在其西岸。又东北入东光县界。五代梁时，杨师厚自弓高渡御河而东，逼取沧州。即卫河也。

　　胡卢河在州东北。其上源亦自阜城县来，北流入东光县境。五代时，导胡卢河，以限敌骑于深、冀、景、沧数州间，纡回曲折，恃以为险。此其故渠也，今多堙废。

　　千顷洼州东北三十里。地卑衍，旧为钟水处。前朝宣德中，大河北决，自德州溃入境内，居民危迫。州臣刘深开渠，导入此洼，水害遂息。

　　障水堤在州城外。《志》云：州昔当大河之冲，地平土疏，无冈陵之阻，往往决溢为患，因于城外三里周回筑堤，恃以为固。宋熙宁七年，深州静安令任迪，议引永静军双陵口河，溉南北田二万七千余顷。盖决淤水以为溉田之利也。

　　○宋门镇州西北三十里。正德六年，畿辅盗赵燧等犯境，官军败之于此。又州北有鉴桥，亦是时官军败贼处。○李晏镇，旧《志》：在州东北，当胡卢河南岸。此为东李晏口。又有李晏镇，在今深州南。盖五代时尝置军屯戍于此，以控胡卢河之险。

　　薛家屯在州西。其相近者曰叁老集，西接冀州枣强县界。正德中，官军败贼处也。又有白家屯，在州北。天启中，妖贼丁志弘等剽掠阜城武邑间，官军讨斩之。其党牛朝利等退保白家屯，掘深壕伐木为堑，固守以拒官军，久之始平。东光驿，在州治西南。又州东十里有安陵驿，□□□□□□要地。

　　吴桥县州东五十里。东至宁津县七十里，南至山东乐陵县八十里。唐德州将陵县地。宋为吴川镇。金始置吴桥县，属景州。元因之。今城周四里有奇，编户十一里。

　　○重合城县西南二十里。汉县，属勃海郡。武帝封马通为侯邑，旋复为县。后汉仍属勃海郡。晋因之。后魏正平初，并入安陵县。太和十八年，复置，仍属勃海郡。熙平中，属乐陵郡。东魏天平初，改属安德郡。高齐时废。旧《志》云：重合城东至乐陵郡五十里。乐陵，今山东属县。

　　○卫河县西三十里，与州接界。又北入东光县境。漕舟自安陵曲折而东北出，四十里至连窝，又三十里至东光县。《漕河考》：安陵至连窝，盖六十里。此往来者必经之道也。

　　王莽河在县东北，古屯氏河也。又有鬲津河，昔为大河所经。《志》云：宋时大河出沧、景之间，今县南地名澜阳，即大河汇流处。又有河仓在城南，金人所置也。城南又有古堤，相传即黄河旧堤。西南入德州境，东北入宁津县界，故址犹存。

　　漳河县东二十五里。卫河挟漳河而北，每遇霖潦，往往涨溢，此即卫、漳二水决而东出者，非漳河正流也。旧自县境引流，东北入东光县界。今涸。又龙湾，在县东十二里，或曰古大河余流也。东注宁津县界，亦名谷家河，下流合于土河。

　　连窝驿县西北五十里，水驿也。漕舟所经。

　　东光县州东北七十里。南至吴桥县五十里，北至南皮县五十五里。汉县，属勃海郡。后汉初，封耿纯为侯邑。晋亦曰东光县，仍属勃海郡。后魏因之。东魏改置勃海郡于此。隋开皇初，郡废。九年，于县置观州。大业初，州废，县属平原郡。唐属沧州。贞元五年，改属景州。天五年，景州移治焉。五代周为定远军治。宋为永静军治。金为观州治。元属景州。今城周六里，编户七里。

　　○东光故城县东二十里，汉县治此。宋白曰：高齐天保七年，移治于今县东南三十里陶氏故城。隋开皇三年，又移于后魏之废勃海郡城，即今县治。○西光故城，在县西。隋《图经》：后魏孝昌二年，贼葛荣略取其地，对东光筑城据之，因名。

　　顺成城县西南三十里。汉昭帝封钩弋夫人父为顺成侯，邑于此。今为顺成乡。《志》云：城盖与弓高城相近。又有废玺城，在县东二十里，未详所始。

　　○天胎山县南十里。土阜隆起，南临靳河。一名天台山。又有青山，在县西北三十里。县西南境又有山，曰鲁阳山，皆冈陇之属也。今亦堙废。

　　○卫河县西三里。自景州流入县界，又东北入南皮县境，《水经注》所谓清水也。《志》云：卫河有大小龙湾，萦回而下，经县北二十里，其地名下口。居民鳞集，行旅辐凑，俨然城市，谓之下口镇。

　　漳水县西一里。自吴桥县流入境，又北仍合于卫河。今上流已涸，不复至县西也。又胡卢河，在县西三十里，自州境流入，又东北入交河县境，本横漳下流也。今亦浅塞。

</div>
    <div class="pagination">
<a href="读史方舆纪要_page59.html">上一页</a><span>...</span><a href="读史方舆纪要_page55.html">55</a><a href="读史方舆纪要_page56.html">56</a><a href="读史方舆纪要_page57.html">57</a><a href="读史方舆纪要_page58.html">58</a><a href="读史方舆纪要_page59.html">59</a><span class="current-page">60</span><a href="读史方舆纪要_page61.html">61</a><a href="读史方舆纪要_page62.html">62</a><a href="读史方舆纪要_page63.html">63</a><a href="读史方舆纪要_page64.html">64</a><a href="读史方舆纪要_page65.html">65</a><span>...</span><a href="读史方舆纪要_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
