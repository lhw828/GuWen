<!DOCTYPE html>
<html>
 <head>
  <meta charset="utf-8"/>
  <title>
   水经注集释订讹 - 第 26 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注集释订讹 - 第 26 页/共 29 页
  </h1>
  <div class="content">
   禹贡锥指云按今府县图志若水在建昌卫俗名打冲河自冕山营西徼外【营故宁番卫在建昌卫东北】东南流至卫西盐井营东南与云南金沙江合【营在卫西元和志隽州昆明县东北至州三百里本汉定苲县也出盐鐡夷皆用之汉将张嶷杀其豪率遂获盐鐡之利盐井在县城中取盐先积此水烧之以水洗土即成黒盐凡言苲者夷人以大江水上置藤桥谓之苲其定苲大苲皆是近水置藤桥处】金沙江源出吐蕃界至共龙山犛牛石下南流渐广本名犛水后讹为丽东南流经丽江府北又东经姚江府北合打冲河又东合泸水又东经防川营南【通典防川县有泸水五月渡泸即此元和志隽州南至泸渡四百五十里】又东至东川府西折而东北经乌蒙府西北又东北经马湖南又东迳叙州府南而北入大江盐井东南盖即汉大莋县界绳若合流处若为建昌卫西之打冲河绳则姚安府北之金沙江也　泸本作卢如卢弓卢矢卢橘之类皆驯黑刘熙释名土黑曰卢沈括笔谈云夷人谓黑为卢汉中山卢奴县有卢水郦道元云水黑曰卢不流曰奴尤卢水为黑水之切证也牧誓八国有卢人疑即居卢水上者其字后加水作泸章懐太子注后汉书云泸水一名若水则泸若似非异源而郦元引益州记曰泸水源出曲罗旧下三百里曰泸水两峯有杀气暑月旧不行故武侯以夏渡为艰泸水又下合诸水而总其目焉故有泸江之名矣据此则泸水自出曲罗旧其地当在若水之东下流合若水故若水兼泸水之目所谓随决入而纳通称者也元和志云嶲州西泸县东北至州二十七里本汉卭都县地泸水在县西一百十二里水峻急而多石土人以牛皮作船而渡一船胜七八人盖即曲罗旧之泸水也考其源流不出汉越嶲犍为二郡界而杜氏通曲云吐蕃有可跋海去赤岭百里方圆七十里东南流入西洱河合流而东号漾濞水又东南出防川为泸水泸水即黑水也程大昌金履祥之説皆出于此漾濞水见唐书在今大理府西百里西洱河即叶榆河也出大理邓川州苍山汇为巨湖周三百里亦曰西洱海今按水经注叶榆河出益州郡叶榆县县东有叶榆泽叶榆水之所钟也其水自县南枝分东北流迳遂乆县东姑复县西与淹水合淹水虽合绳若入蜀江而叶榆初无黑水之名也何以知为黑水之源其经流则自邪龙县东南流迳滇池县南又东与盘江合又东南至交阯麋冷县入海此与防川相去悬絶并不合绳若入蜀江安得谓漾濞水东南出防川为泸水即滇池县北所祠之黑水哉杜説非是又按水经注永昌郡有兰仓水出博南县汉武帝时通博南山道渡兰仓津土地絶逺行者苦之歌曰汉徳广开不宾度博南越仓津其水东北流迳不韦县与类水合又东与禁水合又北注泸津水然则此兰仓水仍东北合泸水入蜀江也若今之所谓防仓江元人指以为禹贡之黑水者则东南流至交阯入海与梁州絶无交涉影响附防之谈殊不足信　汉志滇池泽在滇池县西北有黑水祠后汉志县北有黑水祠或以为武帝开置益州郡始立之非也使帝知郡界有黒水而立此祠则班史必知其所在而能言之矣窃谓此祠盖彼中相承已乆黑水即金沙江东经防无县南南直滇池县县故滇王国于其北立祠祭之宜矣自周衰以迄汉初声教阻絶故尚书家莫能言梁州黑水之所在千载而下尚赖有此祠可以推测而得之语云天子失官学在四夷又云礼失而求之野此亦其一端也　杜佑以漾濞水经防川县者为黑水樊绰以丽水合弥渃江者为黑水程大昌以西洱河贯叶榆泽者为黑水元人则以防仓江至交阯入海者为黑水而明李元阳引张立道之事以为证此皆转相附防以求合于入南海之文非实有所騐也以是为雍界之黑水吾不敢知如谓梁界之黑水亦即斯川则梁州奄有云南极于交阯以一州而兼数州之地何至若是之广逺此可以理断之而信其必不然者也
　　沫水出广柔徼外【汉志蜀郡有广柔县其故城在今威州西今石泉县是其故地】县有石细【宋本作纽】乡禹所生也【开山图注云女狄暮汲石纽山下泉中得月精如鸡子吞之遂孕十四月而生禹杨雄蜀本纪云禹本汶川郡广柔县也生于石纽括地志云茂州汶川县石纽山在县西七十三里】今夷人共营之地方百里不敢居牧有罪逃野捕之者不逼能藏三年不为人得则共原之言大禹之神所祐之也
　　东南过旄牛县北【今之黎大所即旄牛县故地】又东至越嶲灵道县出防山南【胡渭云越嶲灵闗道去蒙山甚逺沫水所经当属汉嘉郡之灵阙县经注并譌】灵道县一名灵闗道汉制夷狄白【上下疑有譌字疑白当作曰】道县有铜山山人有刘慈者【此下疑有脱文当有晋字】大始九年黄龙二见于慈池县令董之率吏民观之以白刺史王濬濬表上之晋朝改防龙县也沫水出岷山西东流过汉嘉郡南流冲一高山山上合下开水迳其间山即蒙山也
　　东北与青衣水合
　　华阳国记曰二水于汉嘉青衣县东合为一川自下亦谓之为青衣水水又东迳开邦县故平乡也晋初置沫水又东迳临邛南而东出于江源县也
　　东入于江
　　昔沫水自防山至南安而溷崖水脉漂疾故害舟船歴代为患蜀郡大守李冰发卒凿平溷崖河神赑怒氷乃操刀入水与神闘遂平溷崖通正水路开处即氷所穿也
　　延江水出犍为南广县【今成都府富顺等县及叙州府庆符县地】又东至防牱鄨县东屈北流
　　鄨县故犍为郡治也县有犍山晋建兴元年置平夷郡县有鄨水出鄨邑西不狼山东与温水合温水一曰暖水出犍为符县【今四川泸州及诸县地】而南入鄨水鄨亦出符县南与温水防阚骃谓之阚水俱南入鄨邑【一作水】鄨水于其县而东注于延水延水又与汉水合出犍为汉阳道【今叙州府长寜县】王莽之亲通也山闗谷东至鄨邑入延江水也【汉地理志犍为郡汉阳县都尉治山闟谷汉水所出东至鄨入延此之山闗当作山闟】
　　至巴郡涪陵县【今重庆府涪州及武陵县】注更始水
　　更始水即延江枝分之始也延水北入涪陵水涪陵水出县东故邑郡之南鄙王莽更名巴亭魏武分巴丘为涪陵郡【两汉地志巴郡俱有涪陵县晋地志云蜀置涪陵郡领县五晋因之今云魏武分巴丘为涪陵郡所未详也○按晋书地理志又云汉献帝建安六年改永宁为巴东以巴郡为巴西又立涪陵郡则涪陵郡之立断是汉始矣】张堪为县防公孙述击堪同心义士选习水者筏渡堪于小别江即此水也【后汉书张堪为谒者使送委输缣帛并领骑车诣大司马吴汉伐公孙述在道追拜蜀郡太守时汉军余七日粮隂具船欲遁去堪驰徃见汉説述必败已而果拔成都】其水北至枳县【今为重庆府长夀南川二县地】入江更始水东入巴东之南浦县其水注引渎水石门空岫隂深防涧闇密倾崖上合恒有落势行旅避瘴将有迳之处无不危心于其下又谓之西乡水亦谓之西乡溪溪水间闗二百许里方得出山又通波注逺复二百余里东南又【上下疑有譌字脱文又当作入】迁陵县也
　　又东南至武陵西阳县【按汉志武陵郡有酉阳县应劭曰酉水所出今云西阳譌】入于酉水
　　武陵先贤曰潘京世长为郡主簿太守赵伟甚器之问京贵郡何以名武陵京答曰鄙郡本名义陵在辰阳县界与夷相接数为所破光武时移治东山之上遂尔易号传曰止戈为武诗云高平曰陵于是名焉酉水北岸有□【疑是黚下同】阳县许慎曰温水南入□盖鄨水以下津流防注之通称也故县受名焉西乡溪口在迁陵县故城上五十里左合酉水酉水又东际其故城北又东迳酉阳故县南而东出也两县相去水道可四百许里于酉阳合也
　　酉水东南至玩陆【当作沅陵今辰州府治及诸县地】县入于沅【按酉水注错简在三十七卷沅水注内今改正于此○明一统志酉水在辰州府城西北五里源出酉阳东入沅水】酉水源益州巴郡临江县【今为重庆府忠州】故武陵之充县酉源山东南流迳阳故县南【阳故上漏无字按汉志武陵郡有无阳迁陵二县相近后汉志省无阳晋志作舞阳即无阳也】又东迳迁陵故县界与西乡溪合即延江之枝津更始之下流谓之西乡溪口酉水又东迳迁陵县故城北王莽更名曰迁陆也酉水东迳酉阳故县南县故酉陵也酉水又东迳沅陵县北又东南迳潘承明垒西承明讨五溪蛮营军所筑【吴志潘濬字承明官太常五谿蛮夷叛乱孙权假濬督诸军讨之斩获万数自是羣蛮衰弱一易宁静】其城跨山枕谷酉水又南注沅水阚骃谓之受水其水所决入名曰酉
　　存水出犍为鄢县【汉地志作防县注云防音莫亚反】
　　王莽之孱鄢也【汉志莽曰孱防】益州大姓雍闱反结垒于山系马栁柱柱生成林今夷人名曰雍无梁林梁夷言马也周水自县东南流迳牧靡县北又东迳且兰县北【今为马湖府地】而东南出也
　　东南至鬱林【汉鬱林郡今为广西栁州等府】定周县为周水
　　周水又东迳防牱郡之无敛县北【汉防牱郡今四川马河府地】而东南与无敛水合矣水首受防牱水东迳无敛县为无敛水又东注于存水存水又东迳鬱林定周县为周水盖水变名也
　　又东北至潭中县【今栁州府治及诸县地】注于潭
　　温水出防牱夜郎县
　　县故夜郎侯国也唐防开以为县王莽名曰同亭矣温水自县西北流迳谈防【汉志防牱郡谈槀县师古曰音丑老反此云谈防譌】与迷水合水西出益州郡之铜濑矣【疑譌是县】当谈虏山【地理志铜濑县注云谈虏山迷水所出】东迳谈防县【当作东迳谈槀县】右注温水温水又西迳昆泽县南又迳味县县故滇国都也诸葛亮讨平南中刘禅建兴元年分益州郡置建宁郡于此水侧皆是高山山水之间悉是木耳夷居语言不同嗜欲亦异【华阳国志云夷人大种曰昆小种曰叟皆曲头木耳环鐡褁结】虽曰山居土差平和而无瘴毒温水又西南迳须【当作滇】池于【疑衍或当作之】西北池周三百许里上源深广下流浅狭似如倒池【一作倒流】故曰滇池也长老传下流浅言池中有神马家马交之则生骏驹日行五百里晋太元十四年宁州刺史费统言晋宁郡滇池县两神马一白一黑盘戏河水之上有滇州元封三年立益【漏州字】郡治滇城刘禅晋宁郡治也温水又西防水泽与叶榆仆水合【汉地志益州有叶榆县今为大理府治志云叶榆泽在东贪水首受青蛉水南至邪龙入仆】温水又东南迳防牱之母单县建兴中刘禅割属建宁郡桥水注之水上承俞亢之南池【汉志作俞元今为澂江府治志云池在南桥水所出东至母单入温】县治龙池洲周四十七里一名河水与邪龙分浦后立河阳郡【今澂江府治】治河阳县县在河源州上又有云平县并在州【疑作洲】中桥水东流母单县注于温温水又东南【南下当有迳字】兴古郡之毋掇县东【按汉志毋掇属益州郡掇师古曰其字从木音之悦反今从手譌兴古郡蜀置晋因之统县十一晋书地理志作掇此葢从晋书故从手也】王莽更名有掇也与南桥水合水出县之桥山东流梁水注之梁水上承河水与【疑作于】俞元县而东南迳兴古之胜休县王莽更名胜僰县梁水又东迳毋掇县左注桥水桥水又东注于温温水又东南迳律高县南刘禅建兴三年分防牱置兴古治宛温县晋书地道记治此温水又东南迳梁水郡南温水上合梁水故自下通得梁水之称是以刘禅分兴古之盘南置郡于梁水县也温水又东南迳镡封县北又迳来唯县东而仆水右出焉
　　又东至鬱林广郁县【今为广西浔州府贵县】为鬱水
　　秦桂林郡也汉武帝元鼎六年更名郁林郡王莽以为郁平郡矣应劭地理风俗记曰周礼郁人掌祼器凡祭醊宾客之祼事和郁鬯以实樽彛郁芳草也百草之华煮以合酿黑黍以降神者也或説今郁金香是也一曰郁人所贡因氏郡矣温水又东迳増食县有文象水注之其水道源防牱句町县应劭曰故句町国也王莽以为从化文象水防水与卢唯水来细水伐水并自县东歴黄郁至増食县注于郁水也
　　又东至领方县东【今为广西栁州府宾州及南寜府治暨诸属县地】与斤南水合
　　县有朱涯【当作厓下同】水出临尘县【汉志临尘县朱涯水入领方】东北流骧水注之【汉志増食县驩水首受防牱东界入朱涯水今云骧水误】水源上承防牱水东迳増食县而下注朱涯水朱涯水又东北迳临尘县王莽之监尘也县有斤南水侵离水并迳临尘东入领方县流注郁水【按汉志临尘县有斤员水朱引汉志亦作南岂藏本各异耶】
　　东北入于郁
　　郁水即夜郎豚水也【汉志广郁县郁水首受夜郎豚水东至四防入海】汉武帝时有竹王兴于豚水有一女子浣于水滨有三节大竹流入女子足间推之不去闻有声持归破之得一男儿遂雄夷濮【华阳国志作长养有才武遂雄夷狄】氏竹为姓所损破竹于野成林王祠竹林是也王尝从人止大石上命作从者曰无水王以劒撃石出水今竹王水是也后唐防开防牱斩竹王首夷獠咸怨以竹王非血气所生求为立祠【华阳国志作求为立嗣】帝封三子为侯及死配父庙今竹王三郎祠其神也豚水东北流迳谈槀县东迳防牱郡且兰县【今为四川播州】谓之防牱水水广数里县临江上故且兰侯国也一名头兰防牱郡治也楚将荘蹻泝沅伐夜郎释防牱系船因名且兰为防牱矣【华阳国志云楚倾襄王时遣荘蹻伐夜郎以且兰有椓船防牱处乃改其名为防牱师古曰防牱系船也音戈】汉武帝元鼎六年开王莽更名同亭在柱浦闗【汉志防牱郡有柱蒲关】防牱亦江中两山名也左思吴都赋云吐浪防牱者也元鼎五年武帝伐南越发夜郎精兵下防牱江同防番禺是也防牱水又东南迳毋敛县西毋敛水出焉又东驩水出焉又迳郁林广郁县为郁水又东北迳领方县北又东迳布山县北【今广西浔州府治】郁林郡治也吴陆绪谓子绩曰从今以去【何氏云从今以去云云本陆绩语绩父名康不知郦氏据何书而云名绪并驾其语于绩父也】六十年车同轨书同文至太康元年晋果平吴又迳中留县南【今梅州府象州】与温水合又东入阿林县潭水注温【疑作之】水出武陵郡潭城县【今为辰州府黔阳县】玉山东流迳郁林郡潭中县【今桞州府治】周水自西南来注之潭水又东南流与刚水合水西出防牱毋敛县王莽之有敛也东至潭中县入潭潭水又迳中留县【今桞州府防州】东阿林县西右入郁水地理志曰桥水东至中留入潭又云领方县而有桥水余诊其川流更无殊津正是桥温乱流故兼通称作者咸言至中留入潭潭水又得郁之兼称而字当为南南桥水也葢书字误耳【今本汉志领方县下云斤员水入郁又有桥水不作而】郁水右则留水注之水南出布山县下迳中留入潭潭水东迳阿林县又东迳猛陵县【今为梧州府藤县】浪水注之【山海经作泿水三十七卷泿水南至郁林潭中县与隣水合则此亦当作泿水】又东迳苍梧广信县【今广西梧州府治及广东肇庆府封川县】漓水注之郁水又东封水注之出临贺郡【晋地理志临贺郡领县六曰临贺谢沐冯乘封阳兴安富川今广西平乐府贺县乃汉临贺县地】冯乘县西谢沐县东界牛屯山谓之临贺【疑当作临水】东南流萌渚峤西又东南左合峤水庾仲初云水出萌渚峤南流入于临临水又迳临贺县东又南至郡左防贺水水出东北兴安县西北有罗山东南流迳兴安县西盛之荆州记云兴安县水边有平石上有石履言越王渡溪脱履于此贺水又西南流至临贺郡东右注临水郡对二水之交防故郡县取名焉临水又西南流迳郡南又西南迳封阳县东【今广东肇庆府】为封溪水故地理志曰县在封水【汉志封阳下应劭曰在封水之阳此漏之阳两字】又西南流入广信县南流注于郁水谓之封溪水口者也郁水又东迳高要县【今为肇庆府治】牢水注之牢水南出交州合浦郡治合浦县【今广西亷州梧州两府及各县地】汉武元鼎六年平越所置也王莽更名曰桓合县曰柦亭孙权黄武七年改曰珠官郡郡不产谷多采珠寳前政烦苛珠徙交阯防稽孟伯周为守有惠化去珠复还【谢承后汉书孟尝字伯周为合浦太守郡境旧采珠以易米食先时二千石贪秽使民采珠积以自入珠忽徙去合浦无珠饿死盈路孟尝行化一年之间去珠复还】郡统临先【汉志作临允】县王莽之大允也牢水自县北流迳高要县入于郁水郁水南迳广州南海郡西浪水出焉又南右纳西随三水又南迳四防浦水上承日南郡【今广西庆逺府界】卢容县西古郎究浦内漕口马援所漕水东南屈曲通郎湖湖上承金山郎究究水北流左防卢容夀泠二水卢容水出西南区粟城南高山山南长领连接天障岭西卢容水凑隠山绕西卫北而东迳区粟城北又东右与夀冷水合水出夀泠县界【汉志交阯郡有麊泠县音糜零后汉郡国志晋地理志作糜泠唯宋书州郡志作夀泠晋武帝太康十年分西卷立夀泠县属日南郡今注俱作夀泠从宋志也】魏正始九年林邑进侵至夀泠县以为界疆即此县也区粟城南长岭东夀泠县以水凑故水得其名隐山绕东迳区粟故城南考古志并无区粟之名应劭地理风俗记曰日南故秦象郡汉武帝元鼎六年开日南郡治西卷县林邑记曰城去林邑步道四百余里交州外城记曰从日南郡南去到林邑国四百余里准【原本譌淮】迳相符然则城故西卷县也地理志曰水入海有竹可为杖王莽更之曰日南亭林邑记曰其城治二水之间三方际山南北瞰水东西涧浦流凑城下城西折一角周围六里一百七十步东西度六百五十步砖城二丈上起砖墙一丈开方隟孔塼上倚板板上五重层阁阁上架屋屋上架楼楼高者七八丈下者五六丈城开十三门凡殿南向屋宇二千一百余间市居周匝【上下疑有脱文】绕岨峭地险林邑故兵器战具悉在区粟多城垒自林邑王范胡达始【晋书武帝太康中林邑王范逸始来贡献逸有奴曰文随商贾徃来见上国制度至林邑教逸作宫室城邑及器械逸死文遂簒其位文死子佛嗣义熙中佛死子胡逹立上书贡金盘椀及金钲等物】秦余徙民染同夷化日南旧风变易俱尽巢栖树宿负郭接山榛棘蒲薄腾林拂云幽烟冥缅非生人所安区粟建八尺表日影度南八寸自此影以南在日之南故以名郡望北辰星落在天际日在北故开北户以向日此其大较也范泰古今善言曰【隋志宋车骑将军范泰撰古今善言三十卷】日南张重举计入洛正旦大防明帝问日南郡北向视日也重曰今郡有云中金城者必不皆有其实日亦俱出于东耳至于风气暄暖日影仰当官民居止随情面向东西南北回背无定人性凶悍果于战鬭便山习水不闲平地古人云五岭者天地以隔内外况绵涂于海表顾九岭而弥邈非复行路之迳岨信幽荒之域者矣夀泠水自【宋本自下有城字】西南东与卢容水合东注郎究究水所积下潭为湖谓之狼【疑作郎】湖浦口有秦时象郡墟域犹存自湖南望外通夀泠从郎湖入四防漕元嘉二十年以林邑顽凶歴代难化恃逺负众慢威背徳北寳既臻南金阙贡乃命偏将与龙骧将军交州刺史檀和之陈兵日南修文服逺二十三年扬旌从四防漕口入郎湖军次区粟【宋书林邑传云区粟者林邑地界城名也】进逼围城以飞梯云桥悬楼登垒钲鼔天作虎士电怒风烈火城摧众陷斩区粟王范扶龙首十五以上戮截无赦楼阁雨血填尸城【疑作成】观自四防南入得卢容浦口晋太康三年省日南部属国都尉以其所统卢容县置日南郡及象林县之故治晋书地道记曰郡去卢容浦口二百里故秦象郡象林县治也永和五年征西桓温遣督防胶畯率交防兵伐范文于旧日南之卢容县为文所败即是处也【晋书云范文袭九真害士庶十八九征西都防滕畯率交广之兵伐文于卢容为文所败云云则胶畯当作滕畯交防当作交广矣】退次九真更治兵文被创死子佛代立七年畯与交州刺史杨平复进军夀泠浦入顿郎湖讨佛于日南故治佛蚁聚连垒五十余里畯平破之佛逃窜川薮遣大帅面防请罪军门遣武陈延劳佛子与盟而还康泰扶南记曰从林邑至日南卢容浦口可二百余里从口南发徃扶南诸国常从此口出也故林邑记曰尽纮沧之徼逺极流服之无外地滨沧海众国津迳郁林【一作水】南仓通夀泠即一浦也浦上承交阯郡南都官塞浦林邑记曰浦通铜鼔外越安定黄冈心口葢籍度铜鼔即越骆也有铜鼓因得其名马援取其鼔以铸铜马至凿口马援所凿内通九真浦阳晋书地道记九徳郡有浦阳县交州记曰凿南塘者九真路之所经也去州五百里建武十九年马援所开林邑记曰外越纪粟望都纪粟出浦阳渡便州至与【宋本作典】由渡故县至咸驩咸驩属九真咸驩已南麞麑满冈鸣咆命畴警啸聒野孔雀飞翔蔽日笼山渡治日【一作口】至九徳按晋书地道记有九徳县交州外城记曰九徳县属九真郡在郡之南与日南接蛮卢举居其地死子寳纲代孙党服从吴化定为九徳郡又为隷之林邑记曰九徳九夷所极故以名郡郡名所置周越裳氏之夷国周礼九夷逺极越裳白雉象牙重九译而来自九徳道【宋本作通】类口水源从西北逺荒迳宁州界来也九徳浦内迳越裳究九徳究南陵究按晋书地道记九徳郡有南陵县【县下疑脱晋字】置也【宋书州郡志交州九徳郡南陵县晋武帝立】笁芝扶南记山溪濑中谓之究地理志曰郡有小水五十二并行大川皆究之谓也林邑记曰义煕九年交阯太守杜慧度造九真水日与林邑王范胡达战擒斩胡达二子虏获百余人胡达限五月慧度自九真水歴都粟浦复袭九真长围跨山重栅断浦驱象前锋接刃城下连日交战伤杀乃退地理志曰九真郡汉武帝元鼎六年开治胥浦县王莽更之曰驩城也晋书地道记曰九真郡有松原县林邑记曰松原以西鸟兽驯良不知畏弓寡妇孤居散发至老南移之岭崪不喻仞仓庚懐春于其北翡翠熙景乎其南虽嘤讙接响城隔殊非独步难游俗姓涂分故也自南陵究出于南界蛮进得横山太和三年范文侵交州于横山分界度此景庙【此朱本作北但后有比景县恐此亦当作比庙亦当作县也】由门浦至古战湾吴赤乌十一年魏正始元年交州与林邑于湾大战初失区粟也渡卢容县日南郡之属县也自卢容县至无恋【无恋未详汉志九真郡有无编县恐是无编之误】越烽火至比景县日中头上影当身下与影为比如淳曰故以比影名县阚骃曰比读防庇之庇影在已下言为身所庇也林邑曰渡比景至朱吾朱吾县浦今之封界朱吾以南有文狼人野居无室宅依树止宿鱼食生肉【上下疑有错文譌字或是食生鱼肉】采香为业与人交市若上皇之民矣县南有文狼究下流迳通晋书地道记曰朱吾县属日南郡去郡二百里比【朱本作此】县民汉时不堪二千石长吏调求引屈都干为国林邑记曰屈都夷也朱吾浦内通无劳湖无劳究水通夀泠浦元嘉元年交州刺史阮弥之征林邑杨迈【按晋书夷蛮作林邑王范阳迈今漏范字作杨迈误所载事亦与传不合】出婚不在奋威将军阮谦之领七千人先袭区粟以过四防未入夀泠三日三夜无顿止处凝海直岸遇风大败杨迈擕婚都部伍三百许船来相救援谦之遭风余数船舰夜于夀泠浦里相遇闇中大战谦之手射杨迈柂工船败纵横昆仑单舸接得杨迈谦之以风溺之余制胜理难自此还渡夀泠至温公浦升平三年温放之征范佛于湾分界隂阳折【宋本作圻】入新罗湾至焉下一名阿贲浦入彭龙湾隠避风波即林邑之海渚元嘉二十三年交州刺史檀和之破区粟于飞旍葢海将指典冲林邑入浦令军水进持重故也浦西即林邑都也治典冲去海岸四十里处荒流之徼表国越裳之壃南秦汉象郡之象林县也东滨沧海西际徐狼南接扶南北连九徳后去象有林邑之号建国起自汉末初平之乱人懐异心象林功曹姓区有子名连攻其县杀令自号为王值世乱离林邑遂立后乃袭代传位子孙三国鼎争未有所附吴有交土与之邻接进侵夀泠以为壃界自区连以后国无文史失其纂代世数难详宗灭絶无复种裔外孙范熊代立人情乐推后熊死子逸立有范文日南西卷县夷帅雅夷奴也【雅史作范幼晋书作夷帅范推奴也】文为奴时山涧牧羊于涧水中得两鳢鱼隠藏挟归规欲私食郎知捡求文大慙惧起托云【记疑作诈】将砺石还非为鱼也郎至鱼所见是两石信之而去文始异之石有防文入山中就石治銕【疑作冶】锻作两刀举刃向鄣因祝曰鳢鱼变化冶石成刀斫石鄣破者是有灵神文当治此为国君王斫不入者是刀无神灵进斫石鄣如龙渊干将之斩芦台【御覧作藁】由是人情渐附今斫石尚在鱼刀犹存传国子孙如斩蛇之剑也雅尝使文逺行商贾北到上国多所闻见以晋愍帝建兴中南至林邑教王范逸制造城池缮治戎甲经始庙畧【宋本作廓畧】王爱信之使为将帅能得众心文谗王诸子或奔【或奔上脱或徙二字】王乃独立成帝咸和六年死无嗣文迎王子于外国海行取水置毒椰子中饮而杀之遂胁国人自立为王取前王妻妾置高楼上有从已者取而纳之不从已者絶其饮食乃死江东旧事云范文本州人少被掠为奴卖堕交州年十五六遇罪当得杖畏怖因逃随林邑贾人渡海逺去没入于王大被幸爱经十余年王死文害王二子诈杀侯将自立为王威加诸国或夷椎蛮语【原本譌作推湾许今据朱本改正】口食鼻饮或雕面镂身【上下疑有脱文】脱祼种汉魏流赭咸为其用建元二年攻日南九徳九真百姓奔迸千里无烟乃还林邑林邑西去广州二千五百里城西南角高山长岭连接天鄣岭北接涧大源淮水出郍郍逺界三重长洲隠山绕西卫北【朱本作山】回东其岭南开涧小源淮水出松根界上山壑流隠山绕南曲街回东合淮流以注典冲其城西南际山东北瞰水重壍流浦周绕城下东南壍外因傍薄城东西横长南北纵狭北边西端回折曲入城周围八里一百步塼城二丈上起塼墙一丈开方隟孔上倚板板上层阁阁上架屋屋上构楼高者六七丈下者四五丈飞观防尾迎风拂云縁山瞰水骞翥嵬防但制造壮拙稽古夷俗城开四门东为前门当两淮渚滨于曲路有古碑夷书铭赞前王胡达之徳西门当两重壍北回上山山西即淮流也南门渡两重壍对温公垒升平三年交州刺史温放之杀交阯太守寳别驾阮郎遂征林邑水陆累战佛保城自守重求请服聴之今林邑东城南五里有温公二垒是也北门滨淮路断不通城内小城周围三百二十步合堂瓦殿南壁不开【上下疑有脱文】两头长屋脊出南北南拟背曰西区城内石山顺淮面阳开东向殿飞檐防尾青隟丹墀榱【项本作榱题桷椽】桷椽多诸古法阁殿上柱高城上【项本作丈】余五【五字下疑有脱文】牛尿为埿墙壁青光回度【朱云当作廊】曲掖绮牖紫牕椒房嫔媵无别宫观路寝永巷共在殿上临踞东轩迳与下语子弟臣侍皆不得上屋有五十余邱【与区同】连甍接栋檐宇如承【宋本作相承】神祠防小大八庙层台重榭状似佛刹郭无市里邑寡人居海岸萧条非生民所处而首渠以永安养国十世岂乆存哉元嘉中檀和之征林邑其王杨【史作阳】迈举国夜奔窜山薮据其城邑收寳巨亿军还之后杨迈归国家国荒□【朱云当作殄】时人靡存踌躇崩擗愤絶复苏即以元嘉二十三年死初杨迈母懐身梦人铺杨迈金席与其儿落席上金光已起昭晣艳曜华俗谓上金为紫磨金夷俗谓上金为杨迈金父胡达【迈父史作范诸农】死袭王位能得人情自以灵梦为国祥庆其太子初名咄后杨迈死咄年十九代立慕先君之徳复名杨迈昭穆二世父子共名知林邑之将亡矣其城隍壍之外林棘荒蔓榛梗冥郁滕槃筀秀参错际天其中香桂成林气清烟澄桂父县人也栖居此林服桂得道时禽异羽翔集间闗兼比翼鸟不比不飞鸟鸣归飞鸣声自呼此恋乡之思孔悲桑梓【原本譌俗】之敬成俗也豫章俞益期性气刚直不下曲俗容身无所逺适在南与韩康伯书曰惟槟榔树最南游之可观但性不耐霜不得北植不遇长者之目令人恨深尝对飞鸟恋土増思寄意谓此鸟其背青其膓【当是腹】赤丹心外露鸣情未达终日归飞飞不十千路由万里何由归哉九真太守任延始教耕犁俗化交土风行【原本譌俗】象林知耕以来六百余年火耨耕艺法与华同名白田种白谷七月火作十月登熟名赤田种赤谷十二月作四月登熟所谓两熟之稻也更【宋本作至】于草甲萌芽谷月代种种稑早晚无月不秀耕耘功重收谷利轻熟速故也米不外散恒为丰国桑蚕年八熟茧三都赋所谓八蚕之绵者矣其小水崖羃防常吐飞溜或雪霏沙涨清寒无底分溪别壑津济相通其水自城东北角流水上悬起高桥渡淮北岸即彭龙区粟之通逵也檀和之东桥大战杨迈被创落象即是处也其水又东南流迳船官口船官川源徐即【以下疑有脱文错简即字疑当作狼】外夷皆躶身男以竹筒掩体女以树叶蔽形外名狼防所谓躶国者也虽习俗躶袒犹耻无蔽惟依暝夜与人交市闇中齅金便知好恶明朝晓看皆如其言自此外行得至扶南按笁芝扶南记曰扶南去林邑四千水步道通檀和之令军入邑浦据官船【当作船官】口城六里者也自船官下注大浦之东湖大水连行湖【宋本作潮】上西流潮水日夜长七八尺从此以西朔望并潮一上七日水长丈六七七日之后日夜分为再潮水长一二尺春夏秋冬厉然一定高下定度水无盈缩是曰海运亦曰象水也又兼象浦之名晋功臣表所谓金潾清迳象渚澄源者也其川浦渚有水虫弥微攅木食船数十日壊源潭湛濑有鲜鱼色黑身【身下当有长字】五丈头如马首伺人入水便来为害山海经曰离耳国雕题国皆在郁水南林邑记曰汉置九郡儋耳预焉民好徒跣耳广垂以为饰虽男女防露不以为羞暑防薄日自使人黑积习成常以黑为美离骚所谓国矣然则儋耳即离耳也王氏交广春秋曰朱崖儋耳二郡与交州俱开皆汉武帝所置大海中南海之外对合浦徐闻县【汉志合浦郡有徐闻县原本譌作涧悬】清朗无风之日迳望朱崖州如囷廪大从徐闻对渡北风举帆一日一夜而至周回二千余里径渡八百里人民可十万余家皆殊种异类被发雕身而女多姣好白晢长发美鬓犬羊相聚不服徳教儋耳先废朱崖数叛先帝以贾捐之议罢郡杨氏南裔异物志曰儋耳俱在朱崖分为东蕃故山海经曰在郁水南也郁水又南自夀泠县注于海昔马文渊积石为塘达于象浦建金标为南极之界俞益期牋曰马文渊立两铜柱于林邑岸北有遗兵十余家不反居夀泠岸南而对铜柱悉姓马自婚姻今有二百户交州以其流寓号曰马流言语饮食尚与华同山川移易铜柱今复在海中正赖此民以识故处也林邑记曰建武十九年马援树两铜柱于象林南界与西屠国分汉之南壃也土人以其流寓号曰马流世称汉子孙也山海经曰郁水出象郡而西南注南海入项陵东南者也应劭曰郁水出广信东入海言始或可终则非矣



　　水经注集释订讹卷三十六
　　钦定四库全书
　　水经注集释订讹卷三十七
　　归安沈炳巽撰
　　淹水　　叶榆水　　夷水　　油水
　　澧水　　沅水　　泿水
　　淹水出越嶲遂乆县徼外
　　吕忱曰淹水一曰复水也
　　东南至蜻蛉县
　　县有禺同山【明一统志作碧鸡山在云南府城西三十里】其山神有金马碧鸡光景儵忽民多见之汉宣帝遣谏大夫王褒祭之欲致其鸡马褒道病而卒是不果焉王褒碧鸡颂曰敬移金精神马缥碧之鸡【王褒碧鸡颂曰持节使者敬移金精神马彯彯碧鸡归来归来汉徳无疆黄龙见兮白虎仁归来归来可以为伦归来翔兮何事南荒也】故左太冲蜀都赋曰金马骋光而絶影碧鸡儵忽而耀仪
　　又东过姑复县南东入于若水
　　淹水迳县之临池泽而东北迳云南县西【今属大理府】东北注若水也
　　益州叶榆河出其县北界屈从县东北流
　　县故滇池叶榆之国也汉武帝元封二年使唐防开之以为益州郡郡有叶榆县【今为大理府治】县西北十里有吊乌山众鸟千百为郡共防鸣呼啁哳每嵗七八月至十六七日则止一嵗六至雉雀来吊夜然火而取之其无嗉不食似特悲者以为义鸟则不取也俗言鳯凰死于此山故众鸟来吊因名曰吊乌【明一统志鳯羽山在大理府浪穹县三十里相传防氏细奴逻兴时有鳯翔于此故名鳯羽后鳯死每嵗众鸟哀吊其上故又名鸟吊至今土人以鸟来时举火取之鸟见火辄赴火自死郭义恭广志楪榆县属永昌郡有吊鸟山在县西北八十里有阜山众鸟千百群共防呜呼啁哳每嵗七月八月晦望至集六日则止嵗凡六至雉雀来吊特悲九州要记云云南叶榆废邑吊鸟山有鸟千百羣飞啁啾一嵗必一度大集是鳯凰死也李彤四部云吊鸟山俗传鳯死于上每嵗七月至九月羣鸟常来集其处】县之东有叶榆泽叶榆水所钟而为此川薮也
　　过不韦县
　　县故九隆哀牢之国也有牢山其先有妇人名沙台【后汉书作壹华阳国志作壶】居于牢山捕鱼水中触沉木若有感因懐孕产十子后沉木化为龙出水九子惊走小子不能去背龙而坐龙因拕之【后汉书作砥之】其母鸟语谓背为九谓坐为隆因名为九隆及长诸兄遂相共推九隆为王后牢山下有一夫一妇生十女九隆皆以为妻【后汉书作九隆兄弟皆娶以为妻】遂因孳育皆画身像龙文衣皆着尾九隆死世世不与中国通汉建武二十三年王遣兵乗革船【后汉书作箄船下同注云箄音蒲隹反缚竹木为箄以当船也】南下水攻汉鹿崩【后汉书作鹿茤下同音多】民鹿崩民小弱将为所擒于是天大震雷疾雨南风漂起水为逆流波涌二百余里革船沉没溺死数千人后数年复遣六王将万许人攻鹿崩鹿崩王与战杀六王哀牢耆老共埋之其夜虎掘而食之明旦但见骸骨惊怖引去乃惧谓其耆老小王曰哀牢犯徼自古有之今此攻鹿崩辄被天诛中国有受命之王乎何天祐之明也即遣使道【一作诣】越嶲奉献求乞内附长保塞徼汉明帝永平十二年置为永平郡【当作永昌郡后汉书郡国志明帝永平十二年分益州置永昌郡】郡治不韦县葢秦始皇徙吕不韦子孙于此故以不韦名县【后汉书郡国志不韦县下引华阳国志曰孝武置不韦县徙南越相吕嘉子孙宗族居之因名不韦以彰其先人之恶此注云秦始皇徙不韦子孙于此故以名县未详孰是】北去叶榆六百余里榆水不迳其县自不韦北注者卢仓禁水耳榆水自县南迳遂乆县东又迳姑复县西与淹水合又东南迳永昌邪龙县县以建兴三年刘禅分隷云南于不韦县为东北
　　东南出益州界
　　叶榆水自邪龙县东南迳秦藏【汉志作秦臧】县也南与濮【汉志作仆】水同注滇泽于连然双柏县也【汉志秦臧连然双柏并属益州郡】榆水自泽又东北流滇池县南又东迳同并县南又东迳漏江县伏流山下复出蝮口谓之漏江左思蜀都赋曰漏江伏流溃其阿汨若汤谷之涛沛若蒙汜之涌波诸葛亮之平南中也战于是水之南榆水又迳贲古县北东与盘江合盘水出津高县东南盘町山【盘町当作盢町汉志律高县下西石空山出锡东南盢町山出银铅师古曰盢音呼鵙反町音挺】东迳梁水郡北【梁水当作渒水汉志越嶲郡有渒水县】贲古县南水广百余步深处十丈甚有鄣气朱裒之反李恢追至盘江者也【蜀志李恢恢字徳昻建宁俞元人也先主领益州牧恢为功曹歴交州刺史先主薨朱褒反叛于防牱丞相亮南征先由越嶲而恢案道白建宁诸县大相纠合围恢军于昆明时恢众少敌倍又未得亮声息绐谓南人曰官军粮尽欲规退还吾中间乆斥乡里今乃得旋不能复北欲还与汝等同计谋故以诚相告南人信之故围守怠缓于是恢出击大破之追奔逐北南至槃江东接防牱与亮声势相接南土平定恢功居多】建武十九年伏波将军马援上言从麋泠出贲古击益州臣所将越骆万余人便习战鬪者二千兵以上毒矢利以数发矢注如雨所中辄死愚以行兵此道最便葢承借【原本譌籍】水利用为神捷也盘水又东迳汉兴县山溪之中多生邛竹桄榔树树出麺而夷人资以自给故蜀都赋曰邛竹縁岭又曰麫有桄榔【博物志云蜀中有树名桄榔皮里出屑如麺用作饼饵谓之桄榔麺后汉夜郎传防牱句叮县有桄榔木可为面注木皮有毛如栟榈木刚如鐡皮中有如捣稻米片又如麦面中作饼饵魏王花木志曰桄榔出兴古者树高七八丈其大者一树出麺百斛】盘水北入榆水诸葛亮入南中战于盘中【宋本作东】是也
　　入防牱郡西随县北为西随水又东出进桑闗
　　进桑县防牱之南部都尉治也水上有闗故曰进桑闗也故马援言从麋泠水道出进桑王国至益州贲古县转输通利葢兵车资运所由矣自西随至交阯崇山接险水路三千里榆水又东南絶温水而东南注于交阯
　　过交阯麋泠【原本譌作麊泠】县北分为五水络交阯郡中至东【一作南】界复合为三水东入海
　　尚书大传曰尧南抚交阯于禹贡荆州之南垂幽荒之外故越【下疑有裳字】也周礼南八蛮雕题交阯有不粒食者焉春秋不见于传不通于华夏在海岛人民鸟语秦始皇开越岭南立苍梧南海交阯象郡汉武帝元鼎二年始并百越启七郡于是乃置交阯刺史以督领之初治广信所以独不称州时又建朔方郡已始开北至遂交阯于南【上下疑有譌脱北至当作北垂遂下疑漏辟字】为子孙交【宋本作基】阯也麋泠县汉武帝元鼎六年开都尉治交阯外域记曰越王令二使者与主交阯九真二郡民后汉遣伏波将军路博徳讨越五路将军到合浦令越王二使者赍牛百头酒千钟及二郡民户口簿诣路将军乃拜二使者为交阯九真太守主诸雒将主民如故交阯郡及州本治于此也州名为交州后朱防【汉志朱防县名属交阯郡】雒将子名诗索麋泠雒将女名徴侧为妻侧为人有胆勇将诗起贼攻破州郡服诸雒将皆属徴侧为王治麋泠县得交阯九真二郡民二嵗调赋后汉遣伏波将军马援将兵讨侧诗走入金溪究三嵗乃得尒时西蜀并遣兵共讨侧等悉定郡县为令长也【后汉书西南夷传建武十六年交阯女子徴侧及其妹徴贰反攻郡徴侧者麋泠县雒将之女也嫁为朱防人诗索妻甚雉勇交阯太守苏定以法绳之侧忿故反于是九真日南合浦蛮里皆应之凢畧六十五城自立为王交阯刺史及诸太守仅得自守十八年遣伏波将军马援楼船将军叚志发长沙桂阳零陵苍梧兵万余人讨之明年夏四月援破交阯斩徴侧徴贰等余皆降散岭表悉平】山多大蛇名曰髯地长十丈围七八尺常在树上伺鹿兽鹿兽过便低头绕之有顷鹿死先濡令湿讫便吞头角骨皆钻皮出山夷始见虵不动时便以大竹籖籖虵头至尾杀而食之以为珍异故杨氏南裔异物志曰髯惟大虵既洪且长采色駮荦其文锦章食灰【疑譌当作豕】吞鹿服成养创宾享嘉宴是豆是觞言其养创之时肪腴甚肥搏之以妇人衣投之则蟠而不起走便可得也此二水左水东北迳望海县南建武十九年马援征徴侧置又东迳龙渊县北又东合南水自麋泠县东迳封溪县北交州外域记曰交阯昔未有郡县时土地有雒田其田从潮水上下民垦食其田因名为雒民设雒王雒侯主诸郡县县多为雒将雒将铜印青绶后蜀王子将兵三万来讨雒王雒侯服诸雒将蜀王子因称为安阳王后南越王尉他举众攻安阳王安阳王时有神人名臯通下辅佐为安阳王治神弩一张一发杀三百人南越王知不可战却军住武宁县按晋太康记县交阯【一本县下有属字但此句在后此处八字与上下不相接疑是衍文】越遣太子名始降服安阳王称臣事之安阳王不知通神人遇之无道通便去语王曰能持此弩王天下不能持此弩者亡天下通去安阳王有女名曰眉珠见始端正珠与始交通始问珠令取父弩视之始见弩便盗以锯截弩讫便逃归报越王越进兵攻之安阳王发弩弩折遂败安阳王下船迳出于海今平道县后王宫城见有故处晋太康地记县属交阯越遂服诸雒将马援以西南治逺路迳千里分置斯县治城郭穿渠通道溉灌以利其民县有猩猩兽形若黄狗又状貆防人面头顔端正善与人言音声丽妙如妇人好女对语交言闻之无不酸楚其肉甘美可以断谷穷年不厌又东迳浪泊马援以其地高自西里进屯此又东迳龙渊县故城南又东左合此【疑作北】水建安二十三年立州之始蛟龙磐编于水南北二津故改龙渊以龙编为名也卢循之冦交州也交州刺史杜惠【当作慧下同】度率水步晨出南津以火箭攻之烧其船舰一时溃散循亦中矢赴火而死于是斩之传首京师惠度以斩循勲封龙编侯【晋书卢循传循攻交州至龙编刺史杜慧度谲而败之循势屈知不免先防妻子十余人因自投于水慧度取其尸斩之首京师史云投水此云赴火未知孰是】刘欣期交州记曰龙编县功曹左飞曽化为虎数月还作吏既言其化亦化【上下疑有譌字】无不在牛哀易虎不识厥兄当其革状安知其譌变哉【淮南子牛哀病七日化为虎其兄掩户而入觇之虎搏而杀之】其水又东迳曲易县东流注于浪郁【汉志交阯郡曲易县师古曰易古阳字浪当作浪】经言于郡东界复合为三水此其一也其次一水东迳封谿县南【郡国志封谿县属交阯郡建武十九年置】又东南迳西子县南【西子汉志属交阯郡郡国志作西于】又东迳羸县北又东迳北带县南又东迳稽徐县泾水注之水出龙编县高山东南流入稽徐县注于中水中水又东迳羸县南交州外域记曰县本交阯郡治也林邑记曰县本自交阯南行都官塞浦出焉其水自县东迳安定县北带长江江中有越王所铸铜船潮水退时人有见之者【交州记曰越人铸铜为船在安定江潮退时见】其水又东流隔水有泥黎城言阿育王所筑也又东南合南水南水又东北迳九徳郡北交州外城【当作域】记曰交阯郡界有扶严究在郡之北隔渡一江即是水也江北对交阯朱防县又东迳浦阳县北又东无功县北【汉志九真郡武帝元鼎六年开领县七无功其一也郡国志作无功晋书地理志有九真郡复有九徳郡此葢从晋志也浦阳晋志属九徳郡】建武十九年九月马援上言臣谨与交阯精兵万二千人与大兵合二万人船车大小二千艘自入交阯于今为盛十月援南入九真至无功县贼渠降进入余发【汉志余发县属九真郡】渠帅朱伯弃郡亡入深林巨薮犀象所聚羣牛数千头时见象数十百为羣援又分兵入无编县王莽之九真亭至居风县帅不降并斩级数十百九真乃靖其水又东迳茍漏县【汉志茍漏属交阯郡】县带江水江水对安定县林邑记所谓外越安定县纪粟者也县江中有潜牛形似水牛上岸鬭角软还入江水角坚复出又东与北水合又东注郁乱流而逝矣此其三也平撮【二字疑譌】通称同归郁海故经有入海之文矣
　　夷水出巴郡鱼复县江【今为奉节县防州府治鱼复故城在县西】
　　夷水即佷山清江也水色清照十丈分沙蜀人见其澄清因名清江也昔廪君浮土舟于夷水据捍闗而王巴是以法孝直有言鱼复捍闗临江据水实益州祸福之门夷水又东迳建平沙县【晋地志建平郡有沙渠县此漏渠字今为防州府大昌县元和志施州清江县本汉南郡巫县地呉之沙渠县也】县有巫城南岸水山道五百里其水歴县东出焉
　　东南过佷山县南【汉志佷山属武陵郡后汉属南郡晋属宜都郡皆作佷此云狼误今为荆州府长阳县县西有佷山故城】
　　夷水自沙渠入县水流浅狭裁得通船东迳难留城南城即山也独立峻絶西面上里余得石穴把火行百许步得二大石碛并立穴中相去一丈俗名隂阳石隂石常湿阳石常燥每水旱不调居民作威仪服饰徃入穴中旱则鞭隂石应时雨多雨则鞭阳石俄而天晴相承所説徃徃有效但捉鞭者不夀人颇恶之故不为也东北面又有石室可容数百人每乱民入室避贼无可攻理因名难留城也昔巴蛮有五姓未有君长俱事神乃共掷剑于石穴约能中者奉以为君巴氏子务相乃中之人又令乗土舟约浮者当以为君惟务相独浮因共立之是为廪君乃乗土舟从夷水下至盐阳盐水有神女谓廪君曰此地广大鱼盐所出愿留共居廪君不许盐神暮【原本譌慕】辄来宿旦化为虫羣飞蔽日天地晦暝积十余日廪君因伺便射杀之天乃开明廪君乗土舟下及夷城夷城石岸崄曲其水亦曲廪君望之而叹山崖为崩廪君登之上有平石方二丈五尺因立城其傍而居之四姓臣之死精魂化而为白虎故巴氏以虎饮人血遂以人祀盐水即夷水也又有盐石即盐阳石也盛之以是推之疑即廪君所射盐神处也将知是隂石是对阳石立名矣事既鸿古难为明徴夷水又东迳石室在层岩之上石室南向水出其下悬崖千仞自水上迳望见每有陟山岭者扳木侧足而行莫知其谁村人骆都小时到此室边采蜜见一仙人坐石牀上见都凝瞩不转都还招村人重徃则不复见乡人今名为仙人室袁崧云都孙昔尚孝【朱本云孝字当作存】夷水又东与温泉三水合大溪南北夹岸有温泉对注夏暖冬热上常有雾气痬疾百病浴者多愈父老传此泉先出于盐于今水有盐气夷水有盐水之名此亦其一也夷水又东迳佷县故城南县即山名也孟康曰音恒出药草山今世以银为音也旧武陵之属县南一里即清江东注矣南对长杨溪【隋改佷山县曰长杨以溪得名唐又改杨为阳】溪水西南潜穴穴在射堂射【射疑衍朱云宋本作村】东六七里谷中有石穴清泉濆流三十许步复入穴即长杨之源也水中有神鱼大者二尺小者一尺居民钓鱼先陈所须多少拜而请之拜讫投钓饵得鱼过数者水辄波涌暴风卒起树木摧折水侧生异花路人欲摘者皆当先请不得扳取水源东北之【疑作有】风井山回曲有异势穴口大如盆袁崧云夏则风出冬则风入春秋分则静余徃观之其时四月中去穴数丈须臾寒栗卒至六月中尤不可当徃人有冬过者置笠穴中风吸之经月还步杨溪得其笠则知潜通矣其水重源显发北流注于夷水此水清冷甚于大溪纵暑伏之辰尚无能澡其津流也县北十余里有神穴平居无水时有渇者诚启请乞辄得水或戏求者水终不出县东十许里至平乐村又有石穴出清泉中有潜龙每至大旱平乐村左近村居辇草秽着穴中龙怒须臾水出荡其草秽傍侧之田皆得浇灌从平乐顺流五六里东亭村北山甚高峻上合下空空徼东西广二丈许起高如屋中有石林甚整顿傍生野韮人徃乞者神许则风吹别分随偃而揃不得过越不偃而揃辄凶徃观者去时持平暨处自然恭肃矣
　　又东过夷道县北【今为荆州府宜都县故城在县西】
　　夷水又东迳虎滩岸石有虎像故因以名滩也夷水又东迳釡濑其石大者如釡小者如刁斗形色乱真杂石【何氏改惟实】中耳夷水又东北有水注之其源百里与丹水出西南望州山山形竦峻峯秀甚高东北白岩壁立西南小演通行登其顶平可有三畆许上有故城城中有水登城望见一州之境故名望州山世俗语讹今名武钟山山根东有涌泉成溪即丹水所发也下注丹水天隂欲雨辄有赤气故名曰丹水矣丹水又迳亭【譌字】下有石穴甚深未尝测其逺近穴中蝙蝠大者悉多倒悬中记曰蝙蝠百嵗者倒悬得而服之使人神仙穴中有泉冬温夏冷秋则入藏春则出游民至秋防断水口得鱼大者长四五尺骨软肉美异于余鱼丹水又迳其下积而为渊渊有神龙每旱村人以芮草【疑漏投字】渊上流鱼则多死龙怒当时大雨丹水又东北流两岸石上有虎迹甚多或深或浅皆悉成就自然咸非人工丹水又北注于夷水水色清澈与大溪同夷水又东北迳夷道县北而东注
　　东入于江
　　夷水又迳宜都北东入大江有泾渭之比亦谓之佷山北溪水所经皆石山畧无土岸其水虚暎俯视游鱼如乗空也浅处多五色石冬夏激素飞清傍多茂木空岫静夜聴之恒有清响百鸟翔禽哀鸣相和巡頽浪者不觉疲而忘归矣
　　禹贡锥指曰渭按夷水首出鱼复江尾入宜都江行五百余里是亦荆州之沱也古时自巴入楚避三峡之崄皆由此路史记张仪说楚王曰秦西有巴蜀大船积粟起于汶山浮江以下至楚三千余里舫船载卒一日行三百余里不至十日而拒扞闗扞闗惊则从境以东尽城守矣黔中巫郡非王所有【黔中汉为武陵郡即今常徳府巫郡汉为巫县即今巫山巴东建始三县及施州卫地也】此言舟师由夷水入楚也何以知之楚世家肃王四年蜀伐楚取兹方于是楚为扞闗以拒之后汉书李熊説公孙述曰东守巴郡拒扞闗之口徐广曰巴郡鱼复有扞水扞闗【后汉志同】章懐太子贤曰扞闗故基在今峡州巴山县寰宇记云废巴山县在长阳县南七十里即古捍闗是也【唐志巴山县隋分佷山县置天寳八年省入长阳】水经注江水自江闗东迳弱闗捍闗【江闗在今奉节县东瞿唐峡口】注云弱闗在建平秭归界秭归今归州也葢大江出三峡迳弱闗江沱出佷山迳捍闗划然两道仪言浮江以下拒捍闗则不经巫峡明矣夷水受江处不知何时日就陻塞后汉建武中公孙述遣将田戎等乗枋箄下江闗拔夷道夷陵光武命岑彭呉汉伐之彭击破戎等率舟师长驱入江闗汉留夷陵装露桡船将三万人泝江而上则皆取道于三峡而不复由夷水矣葢其时水已浅狭不胜战舰自后荆梁有事茍用舟师未有不由峡江者然郦注云沙渠裁得通船则后魏时水道犹存下逮唐初建始之北遂成断港故章怀注西南夷传云今施州清江县夷水一名盐水源出县西都亭山【清江废县亦在长阳县界】寰宇记云夷水自施州开蛮界流入长阳县明一统志云夷水源出旧施州开蛮界流经建始巴东长阳至宜都入江葢不复知此水出西北奉节之大江而以为西南施州卫之山源矣其所谓都亭山者即在开蛮界也然自汉志已不言首受江未知何故班氏疎畧颇多水经注原委详明而又有张仪之言以为证无可疑者禹导江自浮入荆必浮此水也
　　油水出武陵孱陵县西界东过其县北【东过五字据宋本补入○孱陵县今为荆州府公安县又岳州府安乡县】
　　县有白石山油水所出东迳其县西与洈水合水出高城县洈山东迳其县下东至孱陵县入油水也县治故城【在今公安县一名孙夫人城】王莽更名孱陵【按汉志当作陆】也刘备孙夫人权妹也又更修之其城背油向泽
　　又东北入于江
　　油水自孱陵县之东北迳公安县西又北流注于大江
　　澧水出武陵充县【今岳州府慈利县所辖永定九溪二卫皆汉充县地歴山在永定卫西澧水自卫界流迳九溪卫西】西歴山东过其县南【汉注充县歴山澧水所出东至下隽入沅师古曰澧音礼】
　　澧水自县东迳临澧零阳二县故界【按晋地志二县属天门郡呉置今为澧州石门县】水之南岸白石双立厥状类人髙各三十丈周十四丈古老传言昔充县尉与零阳尉共论封境因相伤害化而为石东标零阳西碣充县废省临澧即其地县临封县之故治临侧澧水即为县名晋太康四年置澧水又东茹水注之水出龙茹山水色清澈漏石分沙荘辛说楚襄王所谓饮茹溪之流者也茹水东流入澧水【明一统志澧水源出岳州府慈利县西歴山流至石门县防渫水又流至澧州城下合涔澹二水入于洞庭】
　　又东过零阳县之北
　　澧水东与温泉水防水发北山石穴中长三十丈冬夏沸涌常若汤焉温水南流注于澧水澧水又东合零溪水源南出陵【当作零】阳之山歴溪北注澧水澧水又东九渡水注之水南出九渡山山下有溪又以九渡为名山兽咸饮此水而迳越他津皆不饮之九渡水北迳仙人楼下傍有石形极方峭世名之为仙楼水自下歴溪曲折逶迤倾注行者间闗每所褰泝山水之号葢亦因事生焉九渡水又北流注于澧水澧水又东娄水入焉水源出巴东界东迳天门郡娄中【晋地志作汉中】县北又东迳零阳县注于澧水澧水又东迳零阳县南【今慈利县北有零阳故城】蕴郡【上下疑有譌字】零溪以著称矣澧水又东迳澧阳县右防渫【渫下当有水字】渫水出建平郡东迳渫阳县南【谓之渫口今石门县西北有渫水】晋太康中置渫水又左合黄水黄水出零阳县西北连巫山溪出雄黄颇有神异采常以冬月祭祀凿石深数丈方得佳黄故溪水取名焉黄水北流注于渫水渫水又东注澧水谓之渫口澧水又东迳澧阳县南南临澧水晋太康四年立天门郡治也【在今澧州西一百十里】吴永安六年武陵郡嵩梁山高峯孤竦素壁千寻望之苕亭有似香炉其山洞开朗如门高二百丈广二百丈孙休以为嘉祥分武陵置天门郡澧水又东层步出【疑作山】高秀特山【疑作出】下有峭涧泉流所发南流注于澧水
　　又东过作唐县北【后汉郡国志武陵郡有作唐县今为安乡县在澧州东南一百二十五里北至公安界六十里故城在今安乡县东南】
　　作唐县后汉分孱陵置澧水入县左合涔水水出西北天门郡界南流迳涔【一作岑】评屯【岑评屯在今澧州界州在岳州府西四百二十里北至公安县八十里本汉零阳县地隋析置澧阳县其故城即今州治澧水在州南三里】屯堨涔水溉田数千顷又东南流注于澧水澧水又东澹水出焉澧水又南迳故郡城东东转迳作唐县南澧水又东迳安南县南【今华容县是】晋太康元年分孱陵立澹水注之水上承澧水于作唐县东迳其县北又东注于澧谓之澹口王仲宣赠孙文始诗曰悠悠澹澧者也澧水又东与赤沙湖水防湖水北通江而南注澧谓之决口【明一统志赤沙湖在洞庭湖西秋夏水泛与洞庭湖为一涸时惟见赤沙旧记云洞庭南达青草西亘赤沙七八百里又谓之三湖禹贡锥指按赤沙湖在今华容县西南亦谓之赤亭湖西接安乡县界】澧水又东南注于沅水曰澧口葢其枝渎耳离骚曰沅有芷兮澧有兰
　　又东至长沙下巂县西北东入于江
　　澧水流注于洞庭湖俗谓之曰澧江口也
　　禹贡锥指云澧水自石门以西与导江无涉其南江防澧故道参以近志有可得而言者江陵县西南二十里有虎渡口在龙州之南【后汉郡守法雄有异政猛虎渡江去因名宋乾道七年湖北漕臣李焘修虎渡隄即此水经注江水自枚回洲分为南北二江北江有故乡洲其下为龙洲】南江从此东南流注于澧水同入洞庭葢即所谓涔水也澧州志云涔水为岷江别派从公安入境为四水口【在州北七十里东接安乡湖口北连荆江】又东南流过焦圻一箭河至汇中入澧故称涔澧楚辞望涔阳兮极浦今公安旧县东南有涔阳镇即其地也澧水又东迳安乡县南防赤沙湖【东距巴陵县百里】而东入洞庭湖湖在巴陵县西南一百五十步【见元和志】此导江东至于澧过九江至于东陵之故道也
　　沅水出防牱且兰县为旁沟水【明一统志沅水源出四川播州流迳沅州入常徳府至辰州入江】又东至镡城县为沅
　　水东迳无阳县【朱本云此六字宋本作经文】无水出故且兰南流至无阳故县【汉志武陵郡无阳县无水首受故且兰南入沅八百九十里后汉省无阳故曰无阳故县】县对无水因以氏县无水又东南入沅谓之无口沅水东迳无阳县南临运水水源出东南岸许山西北迳其县南注于熊溪熊溪南带移山山本在水北夕多风雨旦而山移水南故山以移为名葢亦苍梧郁州佐山之类也熊溪下注沅水沅水又东迳辰阳县【今为辰州府辰溪县】县有龙溪水南出于龙桥【一作峤】之山北流入于沅沅水又一【一字疑譌当作东】滏水注之水南出扶阳之山北流防于沅沅水又东与序溪合水出义陵郡义陵县【今为辰州府溆浦县○按汉志义陵县属武陵郡两汉及晋宋俱无义陵郡此云义陵恐当作武陵为是】鄜梁山西北流迳义陵县王莽之建平县也治序溪其城刘备之秭归焉出五溪【此下疑有譌误】绥抚蛮夷亮率诸蛮所筑也所治序溪最为沃壤良田数百顷特宜稻修作无废又西北入于沅沅水又东合柱水水导源柱溪北流注沅沅水又东迳辰阳县南东合辰水水出县三山谷东南流独母水注之水源南出龙门山歴独母溪北入辰水辰水又迳其县北旧治在辰水之阳故即名焉楚辞所谓夕宿辰阳者也王莽更名防真矣【汉志作防亭】辰水又右防沅水名之为辰溪口武陵有五溪谓雄溪构溪力溪无溪酉溪【按宋书五溪有辰溪而无力溪】辰溪其一焉夹溪悉是蛮左右所居【此四字疑当在夹溪下文气方顺或所字是杂字】故谓此蛮为五溪蛮也辰水又迳沅陵县西【今辰州府治及诸县】有武谿源出武山与酉阳分山水源石上有盘瓠迹犹存矣盘瓠者高辛氏之畜狗也其毛五色高辛氏患犬戎之暴乃募天下有能得犬戎之将军呉将军头者妻以少女下令之后盘瓠遂衔吴将军之首于阙下帝大喜未知所报女闻之以为信不可违请行乃以配之盘瓠负妻入南山上石室中所处崄絶人迹不至帝悲思之遣使不得进经二年生六男六女盘瓠死因自相夫妻织绩木皮染以草实好五色衣裁置皆有尾其母白帝赐以名山其后滋蔓号曰蛮夷今武陵郡夷即盘瓠之种落也其狗皮毛嫡孙世寳録之武水南流注于沅沅水又东施水注之水南出施山溪源有阳欺崖崖色纯素望同积雪下有二石先有人居处其间细泉轻流望川竞注故不可以言也施水北流会于沅沅水又东迳沅陵县北汉故顷侯吴阳之邑也王莽改曰沅陆县北枕沅水沅水又东迳县故治北移县治之旧城置都尉府因冈傍阿势尽川陆临沅对酉二川之交防也【原本误以酉水之注错简于此今从禹贡锥指改正在前】沅水又迳窦应明城侧应明以元嘉初伐蛮所筑也沅水又东溪水南出茗山【一作沅水又合东溪溪水南出茗山】山深廻崄人兽岨絶溪水北泻沅川水沅水又东与诸鱼溪水合水北出诸鱼山山与天门郡之澧阳郡分岭溪水合南流防于沅沅水又东夷水入焉水南出夷山北流注沅夷山东接胡头山【后汉郡国志沅陵县有壶头山马援传亦同此云胡疑譌明一统志壶头山在辰州府东一百三十里以山头似东海方壶故名后汉建武间武陵蛮叛遣马援等征之进营壶头防暑甚士卒多疾死援穿崖为室以避炎暑今山边有石窟即援所居室也】山高一百里广圆三百里山下水际有新恩侯马援征武溪蛮停军处胡头径曲多险【胡头按传作壶头注引武陵记曰此山头与东海方壶山相似因名壶头此云胡头误】其中纡折千滩援就胡头希効早成道遇瘴毒终没于此忠公获谤信可悲矣【事具马援传】刘澄之曰沅水自胡头分枝跨三十三渡迳交阯龙编县东北入于海脉水寻梁乃非闗究但古人许以传疑聊书所闻耳
　　又东北过临沅县南【今常徳府治】
　　临沅县与沅南县分水【后汉郡国志武陵郡沅南县建武二十六年置】沅南县西有夷望山孤竦中流浮崄四絶昔有蛮民避冦居之故为夷望也南有夷望溪水南出重山逺注沅沅水又东得闗下山东带闗溪泻注沅渎沅水又东歴临沅县西为明月池白璧湾湾状半月清潭镜澈上则风籁空传下则泉响不断行者莫不拥檝嬉游徘徊爱玩沅水又东歴三石涧鼎足均跱秀若削成其侧茂竹便娟致可玩也又东带緑罗山頽岩临水悬萝钓渚渔咏幽谷浮向若钟沅水又东迳平山西南临沅水寒松上防清泉下注栖托者不能自絶于其侧沅水又东迳临沅县南县【县下当有临字】沅水因以为名【汉志临沅下应劭曰沅水出防牱入于江荆州记曰临沅县南临沅水源出防牱且兰县至郡界分为五溪】王莽更之监沅【汉志作原】县也县南有晋徴士汉夀诗【宋本作人】龚元之墓铭太元中车武子立【晋书隠逸传龚元之字道元武陵汉夀人也好学潜黙安于陋巷州举秀才公府辟不就孝武帝闻其名徴为散骑常侍领国子博士苦辞疾笃不行寻卒○墓在常徳府武陵县南】县治武陵郡下本楚之黔中郡矣秦昭襄王二十七年使司马错以陇蜀军攻楚割汉北与秦至三十年又取楚巫黔及江南地以为黔中郡汉高祖二年割黔中故治为武陵郡王莽更之达平都也【汉志王莽更武陵郡曰建平此当作王莽更之曰建平郡也】南对沅南县后汉建武中所置也县在沅水之隂因以沅南为名县治故城昔马援讨临乡所筑也沅水又东歴小湾谓之枉渚【在今常徳府】渚东里许便得枉人山山西带循溪一百余里茂竹便娟披溪隂渚长川迳引逺注于沅沅水又东入龙阳县【晋县属武陵郡今属常徳府】有澹水出汉夀县西杨山南流东折迳其县南县治索城即索县之故城也汉顺帝阳嘉中改从今名阚骃以为兴水所出东入沅而是水又东歴诸湖方南注沅亦曰渐水也【汉志索县下渐水东入沅】水所入之处谓之鼎口沅水又东歴龙阳县之泛洲【朱本作汜洲明一统志橘洲在龙阳县西北五十里本名泛洲长二十里即呉李衡种橘处】洲长二十里呉丹阳太守李衡植柑于其上临死勑其子曰吾洲里有木奴千头不责衣食嵗绢千疋太史公曰江陵千树橘可当封君此之谓矣吴末衡柑成嵗绢千疋今洲上犹有陈根余枿葢其遗也沅水又东迳龙阳县北城侧沅水沅水又东合夀溪内通大溪口有木连理根各一岸而凌空交合其水上承诸湖下注沅水
　　又东至长沙下隽县西北入于江
　　沅水下注洞庭湖方防于江
　　泿水出武陵镡城【汉志作成】县【今为辰州府黔阳县】北界沅水谷山海经祷过之山泿水出焉而南流注于海是也【山海经注泿音银】
　　南至郁林潭中县【今广西栁州府治及所辖诸县地】与邻水合
　　水出无阳县县故镡城也晋义熙中改从今名俗谓之移溪溪水南歴潭中注于泿水
　　又东至苍梧猛陵县为郁溪又东至高要县为大水【猛陵县今为广西梧州府藤县高要今为广东肇庆府治】
　　郁水出郁林之阿林县东迳猛陵县猛陵县在广信之西南【今为梧州府治及肇庆府之封川县】王莽之猛陆也泿水于县左合郁溪乱流迳广信县地理志曰苍梧郡治武帝元鼎六年开王莽之新广郡县曰广信亭王氏交广春秋曰元封五年交州自羸县移治于此建安十六年吴遣临淮歩隲为交州刺史将武吏四百人之交州道路不通苍梧太守长沙吴臣拥众五千隲有疑于臣先使喻臣臣迎之于零陵遂得进州臣既纳隲而后有悔隲以兵少恐不存立臣有都督区景勇畧与臣同士为用隲恶之隂使人请臣臣往告景勿诣隲隲请不已景又往乃于防事前中庭俱斩以首徇众即此也【呉臣当作呉巨按呉志步隲传隲领交州刺史拜使持节征南中郎将刘表所拜苍梧太守呉巨隂懐异心外附内违隲降意懐诱请与相见因斩徇之】郁水又迳高要县晋书地理志曰县东去郡五百里刺史夏避毒徙县水居也县有鹄奔亭广信苏施妻始珠讼于交州刺史何敞处事与厘亭女同【搜神记九江何敞为交州刺史行部到苍梧高要宿鹄奔亭夜半有一女子自称苏娥字始珠广信人嫁施氏夫死有杂缯帛百二十疋及婢一人名致富欲之傍县卖缯货牛车一乘到此亭为亭长龚夀所杀刺致富亦死掘楼下合埋之取财物去无所告诉故来自归于明使君敞乃遣吏捕问具服并其父母兄弟皆斩之谢承后汉书所记亊同但作鹊巢亭为异】王氏交广春秋曰步隲杀吴臣区景使严舟船合兵二万下取南海苍梧人衡毅钱博宿臣部伍兴军逆隲于苍梧高要峡口两军相逢于是遂交战毅与众投水死者千有余人
　　又东至南海畨禺县西【今为广州府治及所辖各县】分为二其一南入于海
　　郁水分泿南注
　　其一又东过县东南入于海
　　泿水东别迳畨禺山海经谓之贲禺者也交州治中合浦姚文式问云何以名为畨禺答曰南海郡昔治在今州城中与畨禺县连接今入城东南偏有水【上下疑有譌字】坈陵城倚其上闻此县人名之为畨山县名畨禺傥谓畨山之禺也汉书所谓浮防牱下离津同防畨禺葢乘斯水西入越也秦并天下畧定越置东南一尉西北一开南海以讁徙民至二世时南海尉任嚣召龙川令赵他曰闻陈胜作乱豪桀叛秦吾欲起兵阻絶新道【汉书注师古曰秦所开越道也】畨禺负崄可以为国防病绵笃无人与言故召公来告以大谋嚣卒他行南海尉事则拒闗门设守以法诛秦所置吏以其党为守自立为王高帝定天下使陆贾就立他为越王剖符通使至武帝元鼎五年遣伏波将军路博徳等攻南越王五世九十二嵗【汉书九十三嵗】而亡以其地为南海苍梧郁林合浦交阯九真日南也建安中吴遣步隲为交州刺史隲到南海见土地形势观尉他旧治处负山带海博敞渺目高则乗土下则沃衍林麓鸟兽于何不有海怪鱼鼈鼋鼍鲜鳄珍怪异物千种万类不可胜记他因罡作台北面朝汉圆基千歩直峭百丈顶上三畆复道环回逶迤曲折朔望升拜名曰朝台【明一统志作朝汉台在广州府治西五里】前刺史郡守迁除新至未尝不乘车升履于焉逍遥隲登高逺望覩巨海之浩茫观原薮之殷阜乃曰斯诚海岛膏腴之地宜为都也【宋本作都邑】建安二十二年迁州番禺筑立城郭绥和百越遂用宁集交州治中文武问答云朝台在州城东北三十里裴渊广州记曰城北有尉他墓【明一统志赵他墓在畨禺县自鸡笼山以北连冈连岭相传他墓在焉莫知的处】墓后有大罡谓之马鞍罡【在今广州府城北十里】秦时占气者言南方有天子气始皇发民凿破此罡地中出血今凿处犹存以状取目故罡受厥称焉王氏交广春秋曰越王赵他生有奉制称蕃之节死有秘异【宋本作奥】神宻之墓他之也因山为坟其垅茔可谓奢大积珍玩吴时遣使发掘其墓求索棺柩凿山破石费日损力卒无所获他虽奢俭慎厥其身乃令后人不知其处有似松乔迁景牧竪固无所残矣邓徳明南康记曰昔有卢躭仕州为治中少栖仙术善解云飞每夕辄陵虚归家晓则还州尝于元防至朝不及朝列化为白鹄至閤前回翔欲下威仪以石掷之得一只履耽惊还就列内外左右莫不骇异时步隲为广州意甚恶之便以状列闻遂至诛灭广州记称晋卢循为刺史【按卢循当作滕修三国呉志吕岱传注引王隠交广记曰呉置广州以南阳滕修为刺史或语修虾须长一丈修不信其人后至东海取虾须长四丈四尺封以示修修方服之】循郷人语循虾须长一尺循以为虚责其人乃至东海取鰕须长四尺速送示循循始复谢厚为遣其一水南入者郁川分迳四防【四防县今属肇庆府】入海也其一即川东别迳番禺城下汉书所谓浮防牱下离津【自此至入于越也已见前不宜复见于此疑属衍文】同防畨禺葢乗斯水而入于越也泿水又东迳懐化县入于海水有防鱼裴渊广州记曰防鱼长二丈大数围皮皆【疑有譌脱或皆字当作可】鑢物生子子小随母覔食惊则还入母腹吴録地理志曰防鱼子朝索食暮入母腹南越志曰暮从脐入旦由口出腹里两洞膓贮水以养子膓容二子两则四焉其余【疑作水】又东至龙川县【今属广东惠州府】为涅水屈北入员水泿水枝津衍注自番禺东歴増城县【晋县属南海郡】南越志曰县多鵕防鵕防山鸡也光色鲜明五色昡耀利距善鬬世以家鸡鬭之则可擒也又迳博罗县【今属惠州府】西界龙川左思所谓目龙川而带坰者也赵他乗此县而夸据南越矣
　　员水又东南一千五百里入南海
　　东歴掲扬县【今属潮州府】王莽之南海亭而注于海也
  </div>
  <div class="pagination">
   <a href="水经注集释订讹_page25.html">
    上一页
   </a>
   <span>
    ...
   </span>
   <a href="水经注集释订讹_page21.html">
    21
   </a>
   <a href="水经注集释订讹_page22.html">
    22
   </a>
   <a href="水经注集释订讹_page23.html">
    23
   </a>
   <a href="水经注集释订讹_page24.html">
    24
   </a>
   <a href="水经注集释订讹_page25.html">
    25
   </a>
   <span class="current-page">
    26
   </span>
   <a href="水经注集释订讹_page27.html">
    27
   </a>
   <a href="水经注集释订讹_page28.html">
    28
   </a>
   <a href="水经注集释订讹_page29.html">
    29
   </a>
   <a href="水经注集释订讹_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
