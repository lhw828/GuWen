<!DOCTYPE html>
<html>
 <head>
  <meta charset="utf-8"/>
  <title>
   陕西通志 - 第 271 页/共 490 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   陕西通志 - 第 271 页/共 490 页
  </h1>
  <div class="content">
   陈家堰　亦在峪口开渠灌陈家滩田三十亩【县册】曹家堰　在县东南二十五里引散峪水于峪口筑堰开渠经流胭粉台北灌田一百五十亩【县册】
　　穆家堰　在县东南五十里引倒回峪水渠首起丰盈寺经流本村下又分小渠三道共灌田四百二十亩【县册】
　　孙家渠　在县东南五十里引桐峪水从峪口开渠经流本村灌田五十亩【县册】
　　玉山马家堰　在县东四十里引玉山水灌成家村潘家村田六十亩【县册】
　　安沟小堰　在县东二十五里引刘家沟水经流安沟村灌田三十五亩【县册】
　　土胶河渠　在县东一里嘉靖二年邑令王公科凿引入城入东出西民享田园之利日乆渠道梗塞至顺治年间顾公介石指画详明令入东南隅出西北隅厥功未竟至郭公显贤始加意修濬渠成较前更濶【县志】今仍流入城内无灌溉之利【县册】
　　三里渠　在县北三里引渏水河经流三里铺至青原庄灌田二十余亩【县册】
　　沈家堰　在县北五里引五里河经流白杨寨灌田百余亩【县册】
　　席家堰　在县北十二里引磨李沟水经流十里铺灌席家村田九十余亩【县册】
　　红河堰　在县北三十五里引红河水渠首从支家沟起经流双水磨等灌田三十亩【县册】
　　潘家小渠　灞水入县境居民分两岸疏引灌田其在南岸者为潘家小渠距县东三十里灌田四十亩灞水又西流防散峪水为
　　郭把堰　从石头滩开渠经流马家湾灌田一百三十亩下支分小渠三道灌田九十余亩灞水又西为
　　蔡家渠　从胭粉台开渠经流橙槽村灌田三十亩灞水又西北防辋峪水为
　　红坡崖渠　灌陈家沟田三十亩其在灞北者首为桐峪里李家渠　在县东五十里从曲子镇开渠灌田三十五亩灞水又西北为
　　谢家堰　渠首从灞河升起经流禇家庄灌田四十亩灞水又西北为
　　翟家堰　从翟家村开渠灌本村田百余亩灞水又西为
　　元君庙雷家渠　从成家村开渠灌本村田四十亩灞水又西为
　　老人仓李家渠　从马家楼开渠灌田四十亩灞水又西为
　　秋树庙小堰　堰在安沟渠入灞处经流梁斜村灌田四十亩灞水又西为
　　石狮村小渠　渠从石头滩起经流石狮村北灌田三十亩灞水又西为
　　青泥坊杜榜堰　在胭粉台开渠经流约六七里灌田四百八十亩灞水又西为
　　罗李堰　在青泥坊开渠经流罗李村灌田百余亩下又支分小渠三道共灌田七十五亩灞水又西防土胶河水至县南门外西寨村为
　　叶家堰　堰在土胶河入灞处经流县南关外灌田四十畆灞水又西为
　　马家堰　堰在南关外灌田五十畆又稍西有加河堰马家渠　亦在南关外灌田五十畆灞水又西为
　　樊家堰　堰接加河堰其对岸乃辋峪水入灞处经流本村灌田六十八畆灞水又折而西北流为
　　席家小堰　在县青原庄开渠以近席家堰故名【○席家堰见前引磨李沟水而此地即磨李沟入灞处也】经流白杨寨灌田六十三畆灞水又西北为
　　髙家堰　在县北十里铺开渠经流席家河至泄湖镇灌田七十畆灞水又西北为
　　张家渠　渠在县红河入灞处经流斜里村灌田七十亩【县册】
　　吉家湾渠　在县东北三十里引泉水其流甚细无资于灌溉【县册】
　　【古渠堰附】马家湾渠○夫车村渠○厚子镇渠俱引泉水灌田今涸【县册】
　　泾阳县
　　龙洞渠　在县西北六十里雍正五年奉
　　上谕将郑白龙洞挑濬务期渠道深通堤堰坚固督臣
　　岳钟琪遵
　　旨筑濬自龙洞以下淤塞尽去泾阳醴泉三原髙陵临潼五县皆饶灌溉七年总督查郎阿以渠工需员专理
　　题请西安管粮通判改董水利得随时修葺无废厥工渠凿仲山龙洞引龙洞泉又东防筛珠洞泉又东防琼珠洞泉【按数泉中惟此泉最大】又东过水磨桥【按此桥与下大王小王野狐赵家四桥俱所以防北山两涨引山谷诸水从桥上注泾故渠身不致冲决壅塞】又东防倒流泉【按此泉今半入渠半入泾若用石砌断入泾之路使尽入于渠于龙洞不无小补】又东至大小梯子崖崖下有井曰中渠井【此井濬渠时渠中砂石淤泥尽注于此】又东至天元渠又东至王御史口又东至火烧桥【此桥亦前人导引山水之桥今圮废仅存石梁】又东为小退水桥【按退水桥乃不用水时使渠水由槽入河之所】又东防天涝池诸泉【诸泉无名】又东防碧玉泉喷玉泉暗流泉鸣玉泉调琴泉又东为樊江渠之退水槽又东过分水岭防分水泉又东防菜园倒流泉又东为大王桥又东过卧牛石又东为小王桥又东为大退水槽又东为野狐桥又东至大龙王庙为大小暗桥【按暗桥隐地中上皆泥沙绣结水从下穿洞而过】又东过赵家桥又东南为樊坑渠又东南过马道桥渠至此始出山就平陆开渠灌田首为王屋一斗又东南为王屋二斗又东南至百谷镇折而东流为王屋三斗又东为王屋四斗【自一斗至四斗与醴泉分灌田畆下则专溉泾田】又东为张房一斗又东为张房二斗又东为张房三斗又东至北峪街为双槐一斗又东为双槐二斗又东为小留一斗又东为小留二斗又东为村一斗又东为甯村二斗又东迳石桥镇南为店西斗又东为威胜斗又东迳大安寺北为李相公斗又东为何氏一斗又东为何氏二斗又东过王家堡为七刼斗又东为石刼斗又东过甘皇庙为智光斗又东为圣女小斗又东为圣女大斗又东为驸马西斗又东为驸马东斗又东为染渠斗又东为铁眼成村斗又东为白公斗又东为三限闸闸分上中下三限今俗名三渠口其北限为
　　北白渠　即上白渠从三限闸分水东北流北岸有长渠师和余家三斗南岸有新开斗南北王斗又东北流入三原县界中限为
　　中白渠　俗名下中渠系龙洞渠正身正东流过汉堤洞南旧从北岸支分一渠曰
　　狂渠　今废南岸有西王斗郭马南斗阎王斗北岸有郭马北斗髙阳斗长流斗内原斗又东为髙陵县之彭城闸下限为
　　下白渠　一名小白渠东南流过汉堤庙南从南岸开斗首为曹仵西斗又东南为曹仵东斗又东南为落桥斗又东南为小吾流斗又东南为卢从斗渠水至此尽入民田不复灌溉他县龙洞渠在秦为
　　郑国渠　韩闻秦之好兴事欲罢之乃使水工郑国间説秦令凿泾水自中山西邸瓠口为渠并北山东注洛三百余里欲以灌田中作而觉秦欲杀郑国郑国曰始臣为间然渠成亦秦之利也秦以为然卒使就渠渠就用注塡阏之水溉泽卤之地四万余顷皆畆一钟于是关中为沃野无凶年秦以富强卒幷诸侯因命曰郑国渠【史记河渠书】始皇元年己卯作郑国渠【六国表】息夫躬言秦开郑国渠以富国强兵今为京师土地肥硗可度地势水泉灌溉之利天子使躬持节领防三辅都水【汉书息夫躬传】沮水东注郑渠渠首上承泾水于中山瓠口所谓瓠中也渠渎东迳宜秋城北又东迳中山南又东迳舍车宫南絶冶谷水又东迳嶻□山南池阳县故城北又东絶清水又东迳北原下浊水注焉【水经注】京兆云阳县有郑渠【通典】郑渠起于瓠口今骆驼湾西北是也上至白公渠口二千七百余步【元宋秉亮泾渠条陈】韩恶秦之强隂使水工郑国入秦兴水利以疲之国至秦北山下视泾河巨石磷磷约三四里许而泾水流于其下堪以作堰于是立石囷以壅水每行用一百余囷凡一百二十行借天生众石之力以为堰骨又恃三四里众石之多以为堰势泾流于此不甚激亦不甚浊且堰髙地下一防百里东收洛水逹于同州灌田四万余顷利何溥也夫名为水利而谋本疲秦则渠成之难可知矣时犹土渠也非穿山也时犹顺水性也非与水争也第泾流怒激冲突潄涤日下河中石渐吹落故石囷无着汉已不能引泾入渠矣【明袁化中泾渠议】在汉为
　　六辅渠　闗中辅渠【史记河渠书】元鼎六年儿寛为左内史奏请穿凿六辅渠以益溉郑国旁髙卬之田【汉书沟洫志】儿寛为左内史表奏开六辅渠定水令以广溉田收租税时裁濶狭与民相假贷【儿寛传】顔师古曰沟洫志云益溉郑国髙卬之田此则于郑国渠上流南岸更开六道小渠以辅助灌溉耳今雍州云阳三原两县界此渠尚存乡人名曰六渠亦号辅渠【本传注】初郑国分泾水置郑渠后儿寛又穿六辅渠今此县与三原界六道小渠犹有存者【元和志】六辅渠今白渠北限所经即其地也但顔所谓南岸者恐当作北岸【长安图经】六辅渠开后旋废【三原县志】后又为
　　白渠　自汉至五代皆因之太始二年赵中大夫白公奏穿渠引泾水首起谷口尾入栎阳注渭中袤二百里溉田四千五百余顷因名曰白渠民得其饶歌之曰田于何所池阳谷口郑国在前白渠起后举臿为云决渠为雨泾水一石其泥数斗且溉且粪长我禾黍衣食京师亿万之口【汉书沟洫志】郑白之沃衣食之源提封五万疆埸绮分沟塍刻镂原隰龙鳞决渠降雨荷臿成云五谷垂颖桑麻铺棻【西都赋】浸决郑白之渠【西征赋】苻坚以闗中水旱不时依郑白故事发其王侯已下豪望富室僮三万人开泾水上源凿山起堤通渠引渎以溉冈卤之田及春而成百姓赖其利【晋书苻坚载纪】白渠引泾水起谷口出于郑渠南东迳宜春城南又东迳池阳城北枝渎出焉【水经注】始皇元年凿泾水为郑国渠至汉武帝元鼎六年一百三十六歳儿寛为左内史又奏请穿六辅渠以益溉郑渠旁髙卬之田后十六岁赵中大夫白公奏穿泾水注渭中溉田四千五百余顷大白渠在泾阳县东北十里中白渠首受大白渠东流入髙陵县界南白渠首受中白渠东南流亦入髙陵界【元和志】河隄谒者六人泾渭白渠以京兆少尹一人督视【唐书百官志】云阳县有古白渠【地理志】泾阳有中白太白南白渠【通典】永徽六年雍州长史长孙祥奏言徃日郑白渠溉田四万余顷今为富商大贾竞造碾硙堰遏费水渠流梗澁止溉一万余顷请修营此渠以便百姓至于咸卤亦堪为水田髙宗曰防导渠流使通灌溉济沃炎旱应大利益太尉无忌对曰白渠水带泥淤灌田益其肥美又渠水发源本髙向下枝分极众若流至同州则水饶足比为硙碾用水泄渠水随入滑加以壅遏耗竭所以得利遂少于是遣祥等分检渠上碾硙皆毁之【白孔六帖】开元元年李元纮擢京兆尹诏决三辅渠时王公权家皆傍渠立硙潴遏争利元纮勅吏尽毁之分溉渠下田【唐书李元纮传】李栖筠进工部侍郎闗中旧仰郑白二渠溉田豪戚壅上游取硙利且百所夺农用十七栖筠请皆撤毁嵗得租二百万民頼其入【李栖筠传○按此系广徳二年事】黎干为京兆尹泾水壅隔请开郑白支渠复秦汉故道以溉民田废碾硙八十余所【王缙传】薛王知柔为京兆尹始郑白渠梗壅民不得岁知柔调三辅治复旧道灌浸如约遂无旱虞【惠宣太子业传】昭懿公主始封升平下嫁郭暧寰内民诉泾水为硙壅不得溉田诏撤硙以水与民时主及暧家皆有硙乞留帝曰吾为苍生若可为诸戚唱即日毁由是废者八十所【公主传】秦汉郑渠溉田四万顷白渠溉田四千五百余顷永徽中两渠灌浸不过万顷大歴初减至六千畆畆朘一斛歳少四五百万斛复两渠之饶诱农夫趣耕屯田蓄力河陇可复【突厥传】贞元四年泾阳三白渠限口准诸堰例置监十六年诏以东渭桥纳给使徐班兼白渠使太和初内出水车様令京兆造水车给郑白渠百姓灌溉【防要】太和元年京兆府奏准御史中丞温造等奏修渠堰贞元初以京兆少尹郭隆充渠堰使于泾阳县众善寺置院徃来勾当今请差少尹韦文恪充渠堰使令自防择清强官三人专令巡检修造从之光啓元年诏曰闗中郑白两渠古今同利四万顷沃饶之业亿兆人衣食之源比者豪权竞相占夺堰髙硙下足明弃水之由稻浸稑浇乃见浸田之利今因流散尚可经营宜委京兆尹选强干僚属巡行乡里逐便相度兼利公私后周显徳五年以工部郎中何幼冲充闗西渠堰使命于雍耀间疏泾水以溉田【册府元】白渠在泾阳县西北六十里堰泾水入焉西自云阳县来东入髙陵县界十道志曰太白中白南白谓之三白渠渠上斗门四十八三限口在县东北分南北中三渠处【宋敏求长安志】白渠灌泾阳髙陵栎阳及耀州云阳三原富平凡六县斗门百七十余所【老学庵笔记】白公渠今小龙潭是也上至宋丰利渠五十六步【宋秉亮泾渠条陈】在宋为
　　丰利渠【按宋元虽各有渠名而三白之名自汉后相沿不异】三白渠在京兆泾阳县淳化二年秋县民杜思渊上书言泾河内旧有石翣以堰水入白渠溉雍耀田岁收三万斛其后多历年所石翣以堰水坏三白渠水少溉田不足民颇艰食干徳中节度判官施继业率民用稍穰笆篱栈木截河为堰壅水入渠沿渠之民颇获其利然凡遇暑雨山水暴至堰辄坏至秋治堰所用复取于民民烦数役终不能固乞依古制调丁夫修叠石翣可得数十年不挠所谓暂劳永逸矣诏从之遣将作监丞周约已等董其役以用功尤大不能就而止至道元年正月度支判官梁鼎陈尧叟上郑白渠利害按旧史郑渠原引泾水溉田四万顷白渠亦引泾水溉田四千五百顷两渠溉田凡四万四千五百顷今所存者不及三千顷皆近代改修渠堰浸隳旧防由是灌溉之利絶少于古矣郑渠难为兴功今请遣使先诣三白渠行视复修旧迹于是诏大理寺丞皇甫选光禄寺丞何亮乗传经度选等使还言周览郑渠之制用功最大并仲山而东凿断冈阜首尾三百余里连亘山足岸壁頽坏堙废已乆度其制置之始泾河平浅直入渠口暨年代浸逺泾河陡深水势渐下与渠口相悬水不能至峻崖之处渠岸摧毁荒废岁乆实难致力其三白渠溉泾阳栎阳髙陵云阳三原富平六县田三千八百五十余顷此渠衣食之源也望令增筑堤堰以固防之旧设节水斗门一百七十有六皆坏请悉缮完渠口旧有六石门谓之洪门今亦隤圮若复议兴置则其功甚大且欲就近度其岸势别开渠口以通水道嵗令渠官行视岸之缺薄水之淤塡即时浚治严豪民盗水之禁泾河中旧有石堰脩广皆百步捍水雄壮谓之将军翣废坏已乆杜思渊尝请兴修而功不克就止造木堰凡用梢桩万一千三百余数歳出于縁渠之民涉夏水潦木堰遽坏漂流散失至秋复率民以戢之数敛重困无有止息欲令自今溉田既毕命水工拆堰木寘于岸侧可充二三嵗修堰之用所役縁渠之民计田出丁凡调万三千人防渠造堰各获其利不惮劳也选能吏司其事置署于泾阳县侧以时行视徃复甚便时著作佐郎孙冕总监三白渠诏冕依选等奏行之后自仲山之南移置泾阳县景徳三年盐铁副使林特度支副使马景盛陈闗中河渠之利请遣官行郑白渠兴修古制乃诏太常博士尚賔乗传经度率丁夫治之賔言郑渠乆废不可复今自介公庙回白渠洪口直东南合旧渠以泾河灌富平栎阳髙陵等县经乆可以不竭工既毕而水利饶足民获数倍【宋史河渠志】康定中三白渠乆废京兆府荐雷简夫治渠事先时治渠嵗役六县民四十日用梢木数百万而水不足简夫用三十日稍木比旧三之一而水有余【雷简夫传】天圣六年二月都官员外郎李同言永兴军泾阳县三白渠节约水势宜立约以限水命同知泾阳县领三白渠事景祐三年二月丁卯修陜西三白渠初漕臣王防言三白渠汉溉田四万顷唐永徽中亦灌田万顷今才及三千余顷请调兵夫修治之防又言郑白渠皆上源髙处为堰沿渠立斗门者至四十余所所以分水势其下别开小渠分以溉田其作堰之法宜用石锢以铁积之于中流拥为双派南流者仍为泾水东注者酾为二渠故虽骇浪不能坏其防熈寕五年泾阳令侯可议凿小郑渠引泾水髙与古郑渠等十一月十七日都水丞周良孺言自石门北开二丈四尺堰泾水入新渠可溉田二万余顷开至临泾就髙入白渠则水行二十五里利益广开至三限口五十里接云阳可溉田三万余顷诏如其议自石门至三限合白渠兴修七年殿中丞侯可议自仲山旁凿引泾水东南与小郑渠会下流合白渠寻罢【玉海】郑白渠秦汉以下皆获其利熈宁中神宗讲求治功兴葺遗利先祖殿中丞建明郑白之利神宗赐对便殿大称圣心付其事兴役逾年功已有叙害能者巧为沮止不终厥工今则又非昔比泾水低下渠口髙卬灌溉之功几尽废矣民用困乏职此之由今诚修濬使秦中岁增谷百万斛岂不甚大【程明道代人上宰相论郑白渠书】大观元年闰十月主客员外郎穆京奉使陜西以白渠岁罢民堰水起十月尽次年四月其间水囓堰与堤防圮坏溉田之利名存而实废者十居八九得献计者宣徳郎范镐鄜州观察推官穆卞谓熈宁间尝命殿中丞侯可议自仲山傍凿石渠引泾水东南与小郑泉防下流合白渠鸠工自熈宁七年秋至次年春渠之已凿者十之三当时以歳歉弛役今其迹可考按旧迹而建瓶之势易若反掌乃谓本路提举常平使者赵佺与献説者相地计工二年七月诏可俾佺董其事经始以是年九月越明年四月土渠成广一丈八尺深视地形髙下袤四千二百二十丈南与故渠合明年闰八月石渠成下广一丈二尺上广一丈四尺深视地形髙下袤三千一百四十有一尺南与土渠接又度渠北地势髙峻通窦以防涨水凡溉泾阳醴泉髙陵栎阳云阳三原冨平七县田三万五千九十三顷赐名丰利渠【侯防开渠记畧】永兴军耀州六县民田旧资白渠灌溉之利历时已乆泾流寖低渠势髙卬不能取水大观元年今秦鳯经畧使穆公京以太府少卿出使陜西宣徳郎范镐承直郎穆卞因言开脩洪口石渠之利穆公具闻于朝提举常平等事赵公佺被防相视具陈可成之防朝廷命赵公总浚渠事初议凿石与泾水适平然后立堰赵公谓立堰当为逺计使渠深下水面五尺则无修堰之而利溥且乆既终功凡石土渠一千一百一十九尺石渠北自泾水上流凿山尾南与土渠接土渠北自石渠口东南与故渠接石渠依泾之东岸不当水冲乃即渠口凿二渠各开一丈南渠百尺北渠百五十尺又泾水涨溢不常乃即火烧岭之北及岭下因石为二洞曰回澜曰澄波又其南为二闸曰静浪曰平流以节湍激渠之东岸有三沟曰大王沟曰小王沟又其南曰透漕沟夏雨水集每与大石俱下壅遏渠水乃各即其处凿地树木为柱宻布如櫺贯大木于其上横当沟之冲暑雨暴至则水注而下大石尽格透槽之口与石棚接又其东且十里曰樊坑当白渠之南岸其北直大沟沟水暴则岸坏与渠流俱溃壅之则渠不能容而下流为田患乃叠石为渠岸东西四十尺北髙八尺上濶十七尺其南石尾相衔而下四十尺沟水至则渠之所受满其堤而止泄余水注坑中与泾合于是平泾水深五尺下泄防三白故渠増溉七县田岁可三万顷【蔡溥洪口石渠记】石棚者石隐地中上下皆土水从下过空如棚状今所谓暗桥者是也大王沟小王沟透槽沟三沟皆在古白渠次北丰利渠东其沟皆从东来横冲渠身开渠之时将上二沟下流穿断惟透槽沟至渠上适有石棚渠水流于棚下暴雨则水石从棚上过流入泾河故当时树木为柱以拒大石而沙砾尚入渠内至前金时有主簿荆姓者始搆两石桥于泾水上使与沟口相接其制桥上外髙中低如槽状遇沟水暴涨砂石皆从上过直入泾河而渠方免石壅之患今人犹呼曰澄水槽【长安图説】白渠经历唐宋至大观初泾河日低渠不能引命提举常平使者赵佺于白渠北凿渠渠成名为丰利更借上流河中大石筑大堰引泾水下接白渠复灌田三万五千余顷【袁化中泾渠议】金宣宗兴定五年十一月议兴水田勅令分治户部按州郡有可开者诱民赴功其租止依陆田仍以官激赏之陜西除三白渠设官外亦视例施行【金史食货志】傅慎防同知京兆尹修三白龙首等渠以溉田【传愼防专】在元为
　　王御史新渠　京兆三白渠自元伐金以来渠堰缺坏土地荒芜陜西之人虽欲种莳不获水利太宗之十二年梁泰奏请差拨人户牛具一切种莳等物比之旱地其收数倍太宗准奏就令梁泰佩元降金牌充宣差规措三白渠使郭时中副之直朝廷置司于云阳县所用种田户及牛畜别降防付塔海绀不于军前应付泾渠宋熈宁年间诏赐常平息钱助民兴作自仲山旁开凿石渠从髙防水名丰利渠元至元间立屯田府督治之大徳八年泾水暴涨坏堰塞渠陜西行省命屯田府总管夹谷伯顔帖木儿及泾阳尹王琚疏之起泾阳髙陵三原栎阳用水人户及渭南栎阳泾阳三屯所人夫共三千余人兴作水流通如旧其制编荆为囤贮之以石复塡以草以土为堰岁加葺理至大元年王琚为西台御史建言于丰利渠上更开石渠五十一丈濶一丈深五尺积一十五万三千工每方一尺为一工自延祐元年兴工至五年渠成是年改堰至新口英宗至治元年十月陜西屯田府言自秦汉至唐宋年例八月差使水户自泾阳西仲山下截河筑洪堰改泾水入白渠下至泾阳县北白公斗分为三限井平石限盖五县分水之要所北限入三原栎阳云阳中限入髙陵南限入泾阳浇溉官民田七万余畆近至大三年陜西行台御史王承徳言泾阳洪口展修石渠为万世之利由是防集奉元路三原泾阳临潼髙陵诸县洎泾阳渭南栎阳诸屯官及耆老议展修八十五步计四百二十五尺深二丈广一丈五尺计用石十二万七千五百尺人日采石积方一尺工价二两五钱石工二百丁夫三百金火匠二用火焚水淬日可凿石五百尺官给其粮食用具丁夫就役使水之家顾匠佣值使水户均出陜西省议计所用钱粮不及二年之费可谓一劳永逸准所言委屯田府达鲁花赤只里赤督工自延祐元年二月十日发夫匠入役至六月十九日委官言石性坚厚凿仅一丈水泉涌出近前续展一十七步石积二万五千六百尺添夫匠百人文宗天历二年三月屯田总管兼管河渠司事郭嘉议言去歳六月三日骤雨泾水泛涨原修洪堰及小龙口尽圮水归泾白渠内水浅为此计用十四万九千五百十一工役丁夫一千六百度九十三日毕于使水户内差拨每夫就持麻一斤铁一斤系囤取泥索一草苫一陜西凖屯田府照洪口自泾阳下至临潼五县分流浇溉民田騐田出夫千六百人自八月一日修堰至十月放水溉田以为年例近因奉元亢旱五载失稔今差夫又令就出用物实不能办集窃详泾阳水利虽分三限引水溉田縁三原等县地里遥逺不能依时周徧泾阳比近俱在上限并南限中限用水最便今次修堰除见在户依例差役其逃亡之家合出夫数冝令泾阳县近水利户添差一人官日给米一升并工修治省准出钞八百锭委耀州同知李承事洎本府总管郭嘉议及各处正官计工役照时值籴米给散李承事督夫脩筑至十一月十六日毕至正三年御史宋秉亮相视渠堰谓渠积年坎取淤土叠于岸极为髙崇力难送土于上因请就岸髙处开通鹿巷以便夫行廷议允可四年屯田同知牙八胡泾尹李克忠发丁夫开鹿巷八十四处削平土叠四百五十余二十年陜西行省左丞相帖里帖木儿遣都事杨钦修治凡溉农田四万五千余顷【元史河渠志】洪口石堰当河中流直抵两岸立石囷以壅水囷行东西长八百五十尺濶八十五尺总用囷一千一百六十六【制囷之法每囷用椽四十八条擗稷两条枣条六十担编之实石其中但遇水涨损坏即修之见三原志】石渠下广一丈二尺上广一丈四尺土渠下广一丈八尺上广五丈深视地之髙下两岸各空地一丈四岸两壁无得挡拦巡水道径立三限闸以分水其北曰大白渠中曰中白渠南曰南白渠【南白渠无分支其大白中白分水处详见三原髙陵】立斗门以均水总为斗一百三十有五【此合五县全渠而言】渠两岸各空地五尺限上斗门十九南限斗门十二中限斗门十北限斗门五【此专指泾阳斗门而言共四十有六】凡水出斗各户自以小渠引入其田委曲必达凡修渠堰自八月兴工九月工毕春首则植榆柳以坚堤岸水广尺深尺为一徼一百二十徼为凖守者以度量水日具尺寸申报所司慿以布水各有差等凡用水先令斗吏入状官给由帖方许开斗自十月一日放水至六月遇涨水歇渠七月住罢每夫一名溉夏秋田二顷六十畆仍騐其工给水行水之序自下而上昼夜相继不以公田越次霖潦辍功【长安图説】洪口之利始于秦水工郑国至汉大始中水利废坏赵中大夫白公因其故迹徙开渠口降及隋唐以至于宋其利又废大观中复开石土渠名曰丰利迨今二百余年其利又少至大间监察御史王承徳言于丰利渠北更开石渠长五十一丈岁月已乆吞水渐少入渠之水既防则筑堰劳而民利寡矣尝攷古今渠利之废葢因河身渐低渠口渐髙水不能入是白公不容不继于郑渠丰利不得不开于白公之后也今丰利渠口水又已渐髙王御史现开之石渠又不尽功今若不増治岂惟渐失民利恐日就湮塞近亲诣渠口一一相视遂采众论酌以管见茍欲其利溥博其説有三一曰尽修渠堰之利二曰复置两闸之防三曰开通出土之便今相视得泾水自仲山出由髙而下河岸去水渐髙今量得郑渠口至水面计髙五十余尺白渠口至水面计髙一丈一尺相悬如此虽欲不改不可得也今丰利渠至水亦髙七尺有余方新渠未开之时每岁差民起立石囤堰水计用囤三百八十个髙丈余费役甚广而水益艰澁是以王御史乃于上流窄处防凿此渠止用囤一百十个宜其省费而水可通也然其底亦髙河水三尺所立囤堰厚止三重河流深处囤之髙者乃至一丈五尺浮坐于地每遇河水泛涨不禁冲突易于倾坏反不若宋渠之堰凿石立桩犹以为固也询诸众皆言新石渠起于山脚地势髙于接流其底犹有三尺未开宜再开凿加深八尺如此不待囤堰之设先有五尺自然之水入渠其囤但比水髙五六尺则渠受水之多不言可知宜计旧堰广狭新囤髙下即今三重之上截作九重堰既低且厚纵遇小涨只于囤上漫流而过不至冲激倾倒设使囤坏亦不防自然入渠之水一相视旧闸二所上下相去四十余步中间原用退水旧槽至今现存静浪一闸在退水槽近上三十余步渠身两壁开凿切口二道当时设此及洪堰倒塌之时即下此闸以备浊水淤淀渠道平流一闸在退水槽近下十步渠身两壁亦有切口四道盖于注罢浇田之后水既无用遂用此闸乃退水由槽还河又当河涨之时或泛涨不能猝下或已下而漏漫浊水并下两闸以防不虞此皆古人良法安可废而不行合将二闸修治以时开闭则浊泥不得入渠穿淘之工可以减半又静浪相离新渠窎逺浊水入渠必至淤淀宜将此闸移于渠口近下一二十步一相视得洪口以下石土渠十余里自古穿淘两岸积土如山旧时将所积髙岸开为通道名曰鹿巷凡穿淘泥沙由鹿巷运于岸外近年淘出泥土塡满鹿巷只于岸上堆积或遇霖雨其土崩塌复入于渠是以渠道益浅水来益小合于农务未忙天暖人闲之时差遣五县人夫将鹿巷开至平地搬运积土逺离渠岸以渐而去不得似前輙闭岸巷假以岁月积土渐除渠道自通人力既省官政亦简民之受赐胡可胜言【元宋秉亮泾渠条陈】丰利渠利不数年渠又髙堰日坏水不入渠元至大间御史王承徳建言更于其上开石渠五十一丈延祐元年兴役至元五年功成引水下入故道名曰王御史新渠【袁化中泾渠议】在明先为
　　广惠渠　洪武八年十月濬泾阳洪堰洪堰岁乆壅塞不通灌溉命长兴侯耿炳文督工濬之泾阳等五县之田大获其利【续文献通考】永乐三年奉工部勘合差千户董暹于附近卫分拨军民相参修理泾渠民夫一万四千四百名军士一万五千名【府志】天顺七年十月濬泾阳县郑白故渠【二申野録】王御史渠口岁乆圮壊弗治成化改元之初副都御史项公忠请自旧渠上并石山开凿一里余就谷口上流引入渠集泾阳三原醴泉髙陵临潼五县就役穿小龙山大龙山役者咸篝灯以入遇石刚顽輙以火焚水淬或泉滴下则戴笠披蓑焉功未就项召还朝戊子项复西征过陜命有司促工责成奏凯还亟以成功纪于石名其渠曰广惠而渠实未通也丙申右都御史余子俊又经畧之于大龙山凿窍五以取眀防其渠曲折浅狭者逾年余以兵部尚书召又弗克就讫其功者副都御史阮公勤也公下车三司诸君以渠为言且曰向者之费率徴于利及之民今民未获利而复徴之恐不堪命公曰然可以帑藏金粟募工市财食役者用匠四百人五县之民更畨供役以辛丑二月兴工渠口有石卧水中钜甚乃堰水以西凿石四尺水得深入又窍小龙山架板槽搁泉溜防凿深者至五尺浅者至三尺广可八尺六月大雨河溢壊堤涌沙石壅渠俟少间即筑堤堰水防渠凿石至十月水氷辍工明年正月复作始决去淤塞引泾入渠合渠中泉水深八尺余下流入土渠汪洋如河又下流至所谓三限闸溉五县田八千余畆【彭华广惠渠记】后又名
　　通济渠　正徳间巡抚陜西都御史萧翀凿石四十二丈名通济渠万歴间邠干兵巡道沈子章亲歴渠口督工防补壅漏渠水广深倍昔【县志】万歴时邑人欲开吊儿嘴引泾水议乆不决【三原县志】洪堰渠口渐改渐髙山势渐狭水利日防抚台项公请自旧渠上于龙山后崖划开凿石渠一里三分欲上收众泉下通故道但山中石顽如铁工作甚难日用炭炙醋淬乃举凿焉故名铁洞洞深者百余尺浅者亦不下五六十尺寛仅四尺工役仰视不见天日兴工于成化初年暨余公阮公凡十有七载而工始成名曰广恵渠渠成而官民之力竭矣河流而淤塞之患日甚矣后灌田仅八百顷此非计画踈工力少也止以广恵渠口直入泾河兼以广恵渠身去河流不逺且北山之石坚劲难凿凿亦不甚濶故泾水汹涌沙石滚滚而来则渠口塞而不能入即入者流不百步水势稍缓沙石并沈广恵之渠身亦中满而难通矧更上之吊儿嘴乎倘开此嘴而可另达一渠则劳一时利万世岂不继郑国之美但凿成之后势必复由广恵以行今广恵之渠能引泾水而无用则吊儿嘴之修恐亦废同广恵也且今之所急者非水不足也龙洞以下有大泉如斗者数十昔皆入渠今泾水泛涨山麓冲决自天涝池而上水尽入泾入渠者不过小泉数眼耳倘以吊儿嘴之物力省十之一尽修诸岸以收北山之水则水本不小而四县之利不亦溥乎【泾阳令袁化中泾渠议】明三原令张缙彦条议修渠八防一曰因水潄渠旧时修筑之法掘泥贴岸岸窄堆土遇雨冲岸依然入渠壅塞今宜自渠口起至王屋斗先将下流决开由旱沟抵泾河夫役各持锨镢将砂石搅起顺水冲送其未尽用绳桶运出岸上所谓因势利导也二曰就近取石旧时砌岸石块皆取之后山夫运之费毎石一尺四钱有余阅碑隂所载谷口郭氏至欲以生铁易石谓石价犹浮于铁价昨审视渠岸傍山而凿四面皆石虽石性顽硬凿取稍难而随凿随砌不必旁移一步何等省便三曰夫役包工渠口一带深山穷谷人烟既少薪火亦艰毎县夫役千百名遇天隂雨毎无立站之地今但约照地分工任土人包揽隣近村落当农暇无事必乐为用土人既得营利各县亦不至骚动也四曰分别砌岸近日渠水上溢下漏盖由旧日修渠边用方石中用圆石初若可观水发即溃土人云旧拆丰利渠岸俱是大块方石用铁锭贯连中用糯米石灰灌满今湏照此修理庶可经乆其漏者在渠底须拆到底在渠面止拆渠面盖岸之经久不壊者必其旧时得法不可轻动也五曰添设截板泾水不能入渠以渠中土满今渠中所受诸泉一尘不染其土沙乃泾水壅之耳泾水由广恵渠及丰利通济白渠王御史口涨入者居多由渠岸横溢而入者亦数年一次是以旧渠口皆大石塞之惟恐不宻古碑云四月闭泾口防浊水淤渠七月启泾口引泾水灌地则古人用河不过数月今必多置木板截口因时启闭庶无淤渠之患六曰隄防山水渠道淤塞不特泾水泛涨其暴雨山水尤甚观水磨大王小王三渠俱有石桥驾渠上接山水后又修野狐桥赵家桥接旱北渠可谓得法今龙洞沟李家沟马道等处山水仍旧入渠当令各地方无桥处筑土堰堵截山水令入店子沟吕家枯沱庶山水有归渠不受淤塞矣七曰木石堰水似不可行唐人于白渠口凿孔树桩下囤实石以堰水此洪堰之名所由起也今泾水上流其势甚急奔雷怒霆数月之力不能当其一防似停之便也八曰相其地势渐次开凿前初至龙山见渠口壅填不可踪迹泾比渠身可低数尺似不能引之入矣及后复至龙山见渠身因水冲开故趾宛然河水已与之平但龙山下塞而不透耳若掘渠去窒水入渠者可三四分从此遡流而上得尺则尺得寸则寸河身渐髙受水渐多直至吊儿嘴无难矣【三原县志】
　　本朝顺治九年邑令金汉鼎重修广恵渠就谷口上流分泾入渠后泾水奔防石堰遏之其怒逾甚土石承委不得不朒渠髙水低势不能引后凿石渠深入数丈得泉源瀵涌而出四时不竭涓涓滔滔经络诸邑之壤殆无异乎泾也【金汉鼎修渠记】康熙八年邑令王际有又修之【县志】己酉春子诣渠所相其形势其经营壅溃不能悉数最要者则如腰堰非设旧截水不能下流也石隔子龙洞非身入其内搜掏积石水将中阻也小退水槽为上流咽喉必防其泄王御史口尤扼险石隄一圮水将立竭天涝池多硗确须煆炼以凿之卧牛石以上堤岸渗漏渠水入河者大半米汁油灰灌其石缝方能久固大退水之补渗亦如之其退水槽宜重截铁练以资启闭也火烧桥砂石填积中流巨石尽起之而水斯行至旁冈渠赵家桥土与桥平而故道不通下此则为土渠条析中多浅隘乃同吾泾二尹张君躬率兴作石坚者举火煆开洞幽者引绳深入漏者补淤者防始于季春朔次月终告竣【王际有修渠记】厥后日渐淤塞水利防细自雍正五年修濬后渠始流通共灌泾阳醴泉三原髙陵田七万四千三十二亩内专灌本县地六百三十七顷【县册】
　　按此渠上承泾水中受诸泉由髙趋下势若建瓴诚秦民衣食之源闗中膏腴之最也郑国开渠之始渠与河平泾水顺流而入又东合冶清浊三峪及簿台石川诸河东北注洛故能溉田四万余顷自郑渠废而白渠兴循泾而流东南注渭其所灌者才及郑渠什一耳厥后河流日下渠身益髙宋之丰利元之王御史明之广恵通济等渠要皆刋山凿石力争上流其始未尝不灌溉优渥而后卒不继者总由泾水在山势甚汹涌本石囤堰旋设旋冲兼之石渠狭隘泾水泥多一入之后遂致中满此亦理势之必然者也我
　　皇上轸念民依兴复古制
　　特发库帑以防通又设专官以董理其为秦民谋乐利者至矣司其事者必须酌古准今相时度地勤修渠堰尽收两岸之泉渐次凿山再引上流之水则浸灌之利必有超轶宋元方驾秦汉者兹故备载历代修濬之方并前贤利之议俾留心沟洫者有所考证焉
　　上王公渠　在县北四十五里引冶峪水【县图】渠首于冶谷内二里许傍北凿引一水出口溉河北之田曰上王公渠稍下一渠曰
　　磨渠　由磨渠东下六七里开一渠曰
　　下王公渠　又东三里曰
　　上北泗渠　又东五里曰
　　下北泗渠　又东四里曰
　　仙里渠　后于上王公渠上流分开一渠曰
　　畅公渠　以上七渠皆在冶峪河东北岸【县册○冶峪河出峪南流复折而东故上流为东岸下流为南岸】自下王公对岸开一渠溉河南之田曰
　　天津渠　东下七里开一渠曰
　　髙门渠　又东六里曰
　　广利渠【据册报此渠今已堙废】又东四里曰
　　海西渠　又东四里曰
　　海河渠　南与云阳直以上五渠皆在冶峪河南岸冶河初止九渠分为四堰上下王公磨渠为一堰天津髙门渠各自一堰上下北泗仙里河海渠为一堰渠专一堰者每月每日引水入渠数渠一堰者计各渠地之多寡而以一月之日差分之取月溉一周而已一渠闭然后一渠开后虽于王公渠内増畅公渠髙门渠内増广利渠海河渠内増海西渠然非増堰也四堰逐月并开恐上堰分水多下堰无水可引故也【县志】云阳北境髙卬泾水不及故引冶谷水西北淳化界来分为七渠以溉近山之田【长安图説】七渠东岸曰王公渠盐渠仙里渠西岸曰天井渠成渠海西渠通一渠【长安志渠图○今惟王公海西尚仍旧名余皆异】
　　原成渠　在县东北四十里引清峪河水【县图】清峪水来自耀州至毛坊里入三原界故三原有毛坊堰【此堰专灌三原县田】峪水南流出峪口为原成渠渠先在泾阳清凉原作堰后因河低渠髙乃移堰于三原之闾村在清河上流西岸灌泾阳李家庄田二百畆【○按此渠作堰处虽在三原而下流专溉泾田三原不霑其利】峪水又南为
　　工进渠　渠首在三原县杨杜村清峪水东岸作堰灌三原县长孙等里田下流入县界灌县东盈村田三百畆其下流至鲁桥镇合下五渠峪水又南为
　　下五渠　一名五渠在本县峪口清河东岸作堰东南流穿鲁桥镇灌本县大阳丁梁西朱方南等村田二百畆其下流防工进渠水入三原县界【○下流详三原县】清峪水又南为
　　木涨渠　在本县鲁桥镇西清河东岸作堰灌本县孟店里田二百畆下流入三原界【县册○按清河今共五渠惟毛坊专灌三原原成专溉泾阳工进下五木涨则二县共之】清峪河共四渠西岸曰光城渠东岸曰木涨渠城隍渠长平渠【长安志渠图○今惟木涨渠仍昔名余皆异又县志载清河西岸原成渠下有广惠广济二渠今亦废】
　　三泉渠　在县东北四十里引三泉水灌田百余畆其渠身即清峪河西岸广济渠故道广济渠乆堙今借泉水灌溉【县册】
　　【古渠堰附】仇班渠太元十年苻坚与慕容冲战于仇班渠大破之既而战于白渠坚兵大败【晋书苻坚载纪】○茂农渠泾阳县有茂农渠【隋书地理志○按茂农渠宋敏求长安志云疑即白渠然他书未载其説姑另列之以存疑】
　　三原县
　　大白渠　即北白渠自泾阳北限分水至赵家桥东流过焦家堡又东入西闗内支分南流者为石囤斗又东经县南城至东闗内支分为平臯小斗又东出东闗外支分为平臯大斗又东北经林李堡为曲渠斗又东北经马家髙家等堡至大召村为观相斗共灌田二千九百五十二畆【县图○按此渠昔时东北入富平今至大召村止】大白渠之下为
　　邢堰　堰不知起自何时盖为北限地髙水势不及遂引清冶二谷水经三原龙桥镇以东至邢村截河为防堰其水与泾合流以溉三原云阳并渭南屯所之田其堰长四十余步其下分为二渠中有深沟一道盖古白渠故道也今人名其沟曰干沟【长安图説】邢堰在邢村又县西北一里许清河南岸有古渠一道南抵白渠又清河上流东岸亦有古渠一道绕县北闗迤东北而去明宣徳间遗迹尚存人亦谓之邢堰葢邢村堰废后复作此堰仍袭旧名后亦废【县志】邢堰之下又分为二渠北曰
　　务髙渠　务髙斗门二十三【长安图説】今废南曰
　　平臯渠　平臯斗门八【长安图説○按今大白渠有平臯大小曲渠观相等斗与长安图所载平臯门斗无异则当日平臯渠即今白渠之经流县城者但今无平臯渠名耳】
　　中白渠　在县南官村自髙陵入县界东流至髙家堡支分为洪沙渠东入临潼界其白渠正流复入髙陵常家村【县册】
　　毛坊渠　在县北三十五里洪水镇南清峪河北岸作堰灌毛坊杨杜二里田一百一十畆清峪河又自西而南为
　　原成渠　渠在县境闾村清河上流西防作堰【按清河自耀州入县境毛坊里西流数十丈后折而南故毛坊渠在北岸原成渠在西岸】其下流入泾阳灌田峪水又南为
　　工进渠　于杨杜村清峪河东岸作堰经第五村又从东支分为瓦砾斗又东为胡斗自东而南为佛面斗又南为木完斗其渠正身则东南穿泾阳县之鲁桥镇与下五渠合清峪河又南为
　　五渠　渠首在泾阳县峪口西北清峪河东岸开渠行三里许穿鲁桥镇防工进渠水折而东流入县界首为常平斗又东为务髙斗经潘家等堡又从斗内支分为南黄斗渠身正东流至无量庙前会浊峪水为邢家斗又东为蔡家斗又东过西阳镇北东北流为大穆王斗又东北为小穆王斗又东北经康马堡北为翟家堰又东北为苜蓿斗又东北为通元斗渠自此又折而南流为翟家斗又南为通元上斗又南为通元下斗又南为耿工上斗渠至此又折而西从北岸支分者有耿工中斗耿工下斗小王上斗从南岸支分者有润陵斗下柿园斗上柿园斗大王斗儿斗又西与小王上斗对岸者为小王下斗渠至此正西流入西阳镇之东门又分二支一支北流出镇北门与先过西阳镇北之渠身合一支西南流出镇南门复西流为荐福堰清峪水自五渠而下南流为
　　木涨渠　渠首在泾阳县鲁桥镇西谷口下清峪河东岸灌本县留坊杜村等处及泾阳县孟店里田先时木涨渠河低渠髙水不能行王端毅公恕命乡人从谷口以上买地开渠与木涨渠相接后因河水泛涨渠口冲壊恕子尚书承裕复于上流买地开新渠水得通行旧时作堰俱用河中小石易于冲壊梁中书希贽输三千金买大石块垒砌极厚极寛名曰滚堰水可防滴不漏毛坊工进下五木涨四渠总灌田七万余畆【县志】
　　小毛堰　在县北二十里引浊峪水于上流南岸作堰经流周家堡灌田三百畆浊河出峪口东流于北岸作堰【浊水来自耀州入县界先南流后折而东故小毛堰在南岸长孙渠在北岸】曰
　　长孙堰　经流九郎庙灌西阳张村等里田五百畆【县册】浊峪河自县西北华原县界来经县西十五里谷口有大堰其水东流溉民田【宋敏求长安志】三原北境髙卬泾水不及今引浊峪水西北华原界来分为六渠以溉近山之地【长安图説○按长安志渠图浊水四渠西为河西渠东为西阳武官小毛西阳渠今惟小毛存余皆异】
　　乌龙泉　在瓦窰沟大路旁以溉田【县册】
　　黄龙泉　在二郎庙左以溉田【县册】
　　龙尾泉　在老虎沟一泉在上属富平一泉在下属本县合流溉田【县册】
　　白龙泉　在贾家陂以溉田【县册】
　　白马神泉　在县治东北四十里其水澄其地有白马神祠崇祯七年知县张缙彦祷祠下令民掘泉水溢数倍灌田甚多【县志】
　　樊泉　在县北二十里冯村崖半悬出味甚甘冽以灌田【县志】
　　无名泉六　一在陂西王家村北沟内一在小王村观音寺石佛座前一在蔷薇寺后沟内一在苏家坡东一在谷村坡李张村东一在蘧家坡髙家庵西俱以灌田【县志○据册报诸泉积水一昼夜可灌田三五畆】
　　天寿泉　在张村里灌田二畆【县册】
　　孙家坡泉　在孙家村灌田一畆【县册】
　　娘娘庙泉　在罗汉堡灌田一畆【县册】
　　盩厔县
　　天河渠　在县西南四十里引车峪水及鳯凰泉水北流经上寳峪昌谷坊哑栢堡灌田二百余亩【县册】
　　圣泽渠　在县西南三十五里引黑营沟水北流经方家山阎家社双庙堡师家庵髙庙斜里等堡以供食雍正四年开濬【县册】
　　观音渠　在县西南二十里引暖泉水东北流经南旺堡供人食用灌溉花木【县册】
　　广济渠　在县西南三十里引西骆峪水北流经雷神寨南神寨商家磨小麦屯新市头供民汲饮并灌田二百畆至西闗入城壕又北流入渭【县册】南山西骆谷水者尝引入县治循郭而东直入于渭逮于元末水遂堙塞耕者夷之漫为陆壤正统癸亥贤令郑公达来宰是邑越明年嵗旱井泉俱涸汲者行六七里始得水民甚病之公乃询诸耆老佥曰西骆谷之水常注于此兹恨絶乆矣虽欲复之故迹已不可识公曰民利也盍兴之即相地势髙下亲为区画军民闻之争操畚锸恐后不浃旬渠道大辟水势奔注于壕公乃岐之为二郭之东西灌民田者不可胜计【广济渠碑记】后日乆淤塞知县骆钟麟重疏濬之【县志】
　　兴隆渠　在县西南二十五里【县图】知县梁克顺疏濬广济渠支流溉新寺南望等处田数顷【县志】兴隆渠在广济渠东岸支分小渠经桑园太平等处供人食用现今无灌溉利【县册】
　　新口渠　在县西南二十五里引新口谷水东流经枣林村人逺村火烧庄供人汲饮【县册】
　　红崖渠　在县南二十里在卢河西岸开渠作堰经红崖头焦家楼等处灌田一百五十畆河水又北流三里为
  </div>
  <div class="pagination">
   <a href="陕西通志_page270.html">
    上一页
   </a>
   <span>
    ...
   </span>
   <a href="陕西通志_page266.html">
    266
   </a>
   <a href="陕西通志_page267.html">
    267
   </a>
   <a href="陕西通志_page268.html">
    268
   </a>
   <a href="陕西通志_page269.html">
    269
   </a>
   <a href="陕西通志_page270.html">
    270
   </a>
   <span class="current-page">
    271
   </span>
   <a href="陕西通志_page272.html">
    272
   </a>
   <a href="陕西通志_page273.html">
    273
   </a>
   <a href="陕西通志_page274.html">
    274
   </a>
   <a href="陕西通志_page275.html">
    275
   </a>
   <a href="陕西通志_page276.html">
    276
   </a>
   <span>
    ...
   </span>
   <a href="陕西通志_page272.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
