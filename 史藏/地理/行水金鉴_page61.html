<!DOCTYPE html>
<html>
<head>
    <meta charset="UTF-8">
    <title>行水金鉴 - 第 61 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>行水金鉴 - 第 61 页/共 93 页</h1>
    <div class="content">　　时薛祥为京畿都漕运使管长淮大河等卫官军分司淮安自至蔡达济坝堰皆沙塞崩塌疏通修筑昼夜无息役使均平众皆恱从【黄金撰工部尚书薛公传　祥字彦卿无为州人】
　　明太祖洪武四年二月辛未上谓中书省臣曰临濠为朕兴王之地今置中都宜以傍近州县通水路漕运者隶之于是省臣议以夀邳徐宿颍息光六安信阳九州五河怀逺定逺中立蒙城霍丘英山宿迁睢宁砀山灵璧颍上泰和固始光山丰沛萧一十八县悉隶中都【明太祖实録】
　　明太祖洪武五年二月辛已命两淮都转运盐使司移通泰等州批验所于仪真县仍疏濬运河以便商旅【明太祖实録】
　　明太祖洪武六年傅友德镇北平岁旱疏陈五事一永平府民接运军储由雅洪桥至北平道里颇逺宜通清河涞水故道漕运则用力少而成功多矣　十二月庚申工部奏河南开封府自小木至陈州沙河口十八闸淤塞六十三处宜疏濬以通漕运从之【明太祖实録】明太祖洪武十三年冬十月乙亥致仕兵部尚书单安仁言由大江入黄泥滩口过仪真县南坝入转运河自南坝至朴树湾约三十里宜濬以通往来舟楫其湖广江西等处运粮船可由大江黄泥滩口入转运河过淮安坝以达凤阳及迤北郡县其两淮盐运船可由扬子桥过县南滩入黄泥滩出江以达京师其浙江等处运粮船可从下江入深港过扬子桥至转运河过淮安坝以达凤阳凡运砖朩之船皆自州过堰不相混杂如是则官船无风水之虞民船无停滞之患其转运河及江都县深港亦宜考其故道而疏濬之上曰所言虽善然恐此役一兴未免重劳民力姑缓之【明太祖实録】明太祖洪武十四年十一月乙巳浚扬州府官河自扬子桥至黄泥滩凡九千四百三十六丈【明太祖实録】明太祖洪武十五年十二月癸未浚州仪眞湖九千一百廿丈置闸坝十三处【明太祖实録】
　　明太祖洪武十七年闰十月壬寅修筑江都县深港坝浚河道五百六十七丈【明太祖实録】
　　明太祖洪武二十年春正月癸酉命工部主事杨徳礼往髙邮督有司修筑并湖隄岸因扬州府同知任祥之言堤岸圯坏故有是命【明太祖实録】
　　王晏洪武二十年歴山东右参政督开运河滨岸有梁山泊者在胜国时茔垣皆甃以巨石公悉取造梁庄诸闸共事者初有难色公曰此非名贤其事不经无补风教今先务为急吾但知纾民力耳遑问其他其谋事向方而敢于为义此【陈道撰王公传　晏字士宁盱眙人取茔石作闸虽纾民力其如亏损隂徳何泽及枯骨者应不如是】
　　明太祖洪武二十四年春正月辛亥北平布政使司左防议周倬言通州白河北接太山诸河水道东南至直沽海口每霖雨时降水涝泛涨桥梁頺圯修筑劳民其通州旧有粮船六十余艘罢运已久宜改为浮梁于白河之上以便经行　十一月已未命景川侯曹震往四川治道路震至泸州按视有枝河通永宁界凿石削崖直接其地以通漕运复辟陆路作驿舎邮亭架桥立栈自茂州一道至松潘一道至贵州以达保宁通陜西由是往来者便之【明太祖实録】
　　是年河决原武县黒阳山由旧曹县郓城两河口漫过安山而防通河淤乃自济宁以北陆运至徳州入河【北河续纪】
　　按此河决而未治也故次年命舳舻侯朱夀率舟师海运【河志】
　　明太祖洪武二十六年八月丙戌命崇山侯李新往溧水县督视有司开胭脂河上面谕之曰两浙赋税漕运京师嵗实繁浩一自浙河至丹阳舍舟登陆转输甚劳一自大江泝流而上风涛之险覆溺者多朕甚悯之今欲自畿甸疏凿河流以通于浙俾运输者不劳商旅获便故特命尔往督其事尔其莅事惟勤役民勿暴新顿首受命而行暨河成人皆便之【明太祖实録】
　　崇山侯李新督有司开胭脂河于溧水西达大江东通两浙以济漕运河成民甚便之【明史稿】
　　明太祖洪武二十九年二月丙午常州府武进县言本县犇牛吕城二坝河道浅涩请浚深以便漕运从之【明太祖实録】
　　刘辰金华人建文中知镇江府濒江田八十余顷久沦于水赋如故辰请除之京口闸废转漕者道新河出江舟数败辰修故闸公私便之漕河易涸仰练河益水三斗门久废辰修筑之运舟既通河下田益稔【明史稿】
　　辰知镇江府京口闸废东南漕运转新河江隂二港以出江多为风涛阻溺公乃自京口至吕城百二十里去淤塞甃石作坝修闸门顺水势之出入于是公私便之然漕河源浅易涸每仰练河以益水湖有三斗门亦废公又修筑之三斗门成漕运之舟既通湖下之田益稔时浙湖转输之民道其境上死者为收瘗疾者给米命以小舟送出境頼以活者数百人永乐元年以预修国史知故实赐白金文绮龙衣升江西左参政【胡俨吏部左侍郎刘公墓志】
　　明洪武三十五年【即建文四年壬午】十一月癸未【太宗已登极矣】修常州府武进县剰银河闸【明太宗实録】
　　明太宗永乐元年三月戊戌沈阳中屯卫军士唐顺言卫河之源出卫辉府辉县西北八里太行山下其流自县治北经卫辉城下抵直沽入海南距河陆路才五十余里若开卫河距黄河百歩置仓厫受南方所运粮饷转至卫河交运公私两便上曰此策亦是命廷臣更详议如议可行亦俟民力少苏行之　四月戊午浚松江华亭上海运盐河金山卫闸港曹溪分水港等处　七月丙申户部尚书郁新等言淮河至黄河多浅滩跌坡馈运艰阻请自淮安用船可载三百石以上者运入淮河沙河至陈州颍岐口跌坡下复以浅船可载二百石以上者运至跌坡上别以大船载入黄河至八栁树等处令河南车夫运赴卫河转输北京从之　九月戊子修兖州府郯城县沭沂二河决口　十月壬戌以河道淤塞革济宁州之耐牢坡聊城县之周家店李海务临清县之临清闸防通闸五坝官　甲戌修山东胶州水决隄岸　十一月丙子修山东潍县白浪等河决岸丙申浚镇江府丹徒县甘露港等处河渠　闰十一月庚午浚州府江都县洲坝河道　十二月已夘修州府江都县永眞沙邉江圩岸【明太宗实録】
　　明太宗永乐二年正月戊申扬州府髙邮州耆民言自州北门至张家沟湖岸两京之要路民田之巨防湖纳天长盱眙诸水雨潦涨溢风波冲决隄岸每嵗修筑旋复倾圯阻絶驿路伤损民田乞遣人相度重为修理从之　五月癸丑修山东邹平县小清河隄岸三百八十四丈　九月已卯修顺天府固安县浑河决岸　十一月癸卯镇守淮安都指挥施文言淮安诸坝舟航往来每遇天旱坝下淤浅重劳人力近城旧有清江浦二闸比年坍坏乞命有司修砌以便往来从之　浚仪眞清江坝下水港　丙辰工部侍郎赵毅等奏镇江府民言乙于本处凿山开河以便漕运约用九十八万人数月可成请遣官验视上曰尔任大臣顾不能料制其事而必欲遣人验视耶数年以来民困为甚非有大不得已之事岂可轻役且役九十八万人即复用如许人供给之骚动数十州县为百姓植祸矣岂不殆哉毅等惶恐顿首谢遂寝不行【明太宗实録】
　　明太宗永乐三年三月壬申修山东歴城县小清河等处水决堤岸　五月癸亥淮安府海州言临洪塲民嵗于筦渎塲界耕种输作陆运艰难州北旧有河上通髙桥下接临洪近年淤塞乞疏濬以便舟楫从之　七月已亥浚淮安府山阳县运盐河计一十八里　十一月乙丑浚淮安府支家河长一万一千九百七十丈【明太宗实録】
　　明太宗永乐四年八月壬辰工部言吕梁洪霖雨水决近河路并圈沟桥一十九丈六尺宜发民修理从之九月癸亥州府泰州判官黄通理言州境旧有运盐官河每遇霪雨辄泛溢伤民田宅乞于普定秦潼河及西溪南仪阡三处各开水口使下流经兴化盐城界入海仍各置闸以时啓闭永为民利从之　十月已亥浚苏州府常熟县福山塘计三十六里　十一月癸亥戸部言髙邮州东河等处塘岸倾圯江都县刘家圩港淤塞命有司发民修浚　十二月丁亥常州府孟渎河闸官裴让言河自兰陵沟北至闸六千三百三十丈南至奔牛镇一千二百二十丈年久湮塞艰于漕运乞发民疏治命右通政张琏发苏松镇江常州民丁十万浚之【明太宗实録】
　　明太宗永乐五年二月辛亥修淮安隄　庚午东昌府言卫河隄岸自临清至渡口驿溃决凡七处命工部遣官修筑【明太宗实録】
　　明太宗永乐七年六月癸卯顺天府固安县言漳河决贺家口伤禾稼命工部亟遣官修筑【明太宗实録】明太宗永乐八年三月己卯修镇江府丹阳县练河塘十二月癸卯苏州府吴江县言石塘官路右临太湖
　　左邉松江南至平望嘉兴连年土石坍塌桥梁断壊请及时修理计用三万七千四百余人半月可完从之敕通政赵君任督之务令坚固毋虚劳民力【明太宗实録】明太宗永乐九年正月丙戌州府髙邮州言城北张家沟塘防三十里旧用砖石包砌防遏甓社等九湖及天长诸水近因夏雨浸淫各水暴涨冲决塘岸九百八十丈又自张家沟北至宝应县南至江都县东至兴化县界塘岸百余里间有坍塌乞发丁夫如旧修治皇太子令工部覈实修筑　二月已亥山东沂州言沭河口水冲决五百三十余丈请发民修筑从之　庚戌山东齐东县知县张升言境内小清河纳湖鸡诸山谿涧之水去嵗洪水横汜陂堰冲决淹没下固隄官台等处盐塲及青州郡县民田请浚上流修隄防使水由故道皇太子令工部速遣官相度修浚　已未开防通河河自济宁至临清旧通舟楫洪武中沙岸冲决河道淤塞故于陆路置八逓运所每所用民丁三千车二百余辆嵗久民困其役永乐初屡有言开河便者上重民力未许至是济宁州同知潘叔正言防通河道四百五十余里至淤塞者三之一浚而通之非唯山东之民免转输之劳实国家无穷之利乃命工部尚书宋礼都督周长往视礼等还极陈疏浚之便且言天气和霁宜及时用工于是遣侍郎金纯发山东及直隶徐州民丁继发应天镇江等府民丁并力开浚民丁皆给粮赏而蠲其他役及今年田租命尚书宋礼总督之遣吏部侍郎周逵以太牢祭山川城隍之神仍命御史二员监督　三月壬申浚扬州府洲坝河道及修通江减水二闸　庚辰修苏州至嘉兴石土塘桥路七十余里泄水洞百三十一处　六月辛丑淮安府沭阳县知县王泰言县南沭河北连山东南通淮安洪武间常疏浚以便转运今壅塞四十余里转输既艰水复为患乞于农隙浚治从之乙卯防隙河成河以汶泗为源汶水出宁阳县泗水
　　出兖州府至济宁州而合置天井闸以分其流南流达于淮而河则其西北流也由开河过东昌府入临清县计三百八十五里深一丈三尺广三丈二尺役军夫三十万用工十旬蠲租税百一十万二千五百有竒自济宁至临清置闸十五闸置官立水则以时啓闭舟行便之　八月甲午浚常州府江隂县青旸等处河道　壬寅济宁州同知潘叔正及耆民百三十七人以防通河成诣阙谢恩上以开河之议肇自叔正赐纱衣一袭钞一锭耆民人五锭　庚戌工部尚书宋礼等百六人开防通河毕还京师命礼部定赏格礼部言都督周长循私废公虐害军夫不当给赏其余宜分四等总督官尚书宋礼等三员人赏钞二百锭防币二表里续差管事兴安伯徐亨等三员人赏钞百锭防币一表里分遣管工戸部郎中窦竒等五十四员人赏钞四十锭工部事官蔺芳等三十五员人赏钞十锭命如所定给之甲寅巡按北京监察御史朱敏言大名等府漳卫二水决隄岸淹田禾请发民修筑从之　戊午工部尚书宋礼言防通河以汶泗为源夏秋霖潦泛溢则马常泊之流亦入焉汶泗合流至济宁分为二河一入徐州一入临清河流浅深舟楫通塞系乎泊水之消长然泊水夏秋有余冬春不足非经理河源及引别水以益之必有浅涩之患今汶河上流自宁阳县堽城闸已筑坝堰使其水尽入新河东平州之东境有沙河一道本汶河支流至十路口通马常泊比年流沙淤塞河口宜趂时开浚况沙河至十路口故道具存不必施工河口当浚者仅三里河中宜筑堰计百八十丈从之　十一月丁丑修浙江仁和海宁海盐三县土石塘岸万一千一百八十五丈闰十二月已夘革常州府武进县之剰银河闸时河淤塞已别开孟渎河故革之【明太宗实録】
　　宋礼字大本永宁人洪武中以国子生为山西按察司佥事永乐二年拜工部尚书七年丁母忧诏留视事九年命开防通河防通河者元至元中以夀张尹韩仲晖言自东平安民山凿河至临清引汶絶济属之卫河为转漕道然岸狭水浅不任重载故终元世海运为多明初输饷辽东北平专用海道洪武二十四年河决原武絶安山湖防通遂淤成祖初建北京河海兼运海运险逺多失亡而河运则由江淮达阳武发山西河南丁夫陆挽至卫辉入河歴八递运所民苦其劳至是济宁州同知潘叔正上言旧防通河四百五十余里淤者乃三之一濬之便于是命礼及刑部侍郎金纯都督周长往治之至则发山东及徐州应天镇江民三十万蠲租一百十万二千石有竒二十旬而河成初礼以防通之源必资汶水乃用汶上老人白英策筑堽城及戴村坝横亘五里遏汶流使无南入洸而北归海汇诸泉之水尽出汶上至南旺中分之为二道南流接徐沛十之四北流达临清十之六南旺者地势髙决其水南北皆注所谓水脊也又相地置闸以时蓄泄自分水北至临清地降九十尺置闸十有七而达于卫南至沽头地降百十有六尺闸二十有一而达于淮礼又奏濬沙河入马常泊以益于汶是年兴安伯徐亨工部侍郎蒋廷瓒濬祥符鱼王口至中滦下复旧黄河道命礼兼董之明年命相度卫河水患奏请自魏家湾开支河二泄水入土河复自徳州西北开支河一泄水入旧黄河使至海丰大沽河入海帝命俟秋后成之礼等还京论漕渠功礼第一赐宝镪文绣以潘叔正首建河议赐衣及钞旌其功　金纯字徳修泗州人国子监生歴刑部左侍郎永乐九年命与宋礼同治防通河又同徐亨蒋廷瓒濬鱼王口黄河故道初太祖用兵梁晋间使大将军达开塌场口通河于泗又开济宁西耐牢坡引曹郓河水以通中原之运其后故道寖塞至是纯疏治之自开封北引水达郓城入塌场出谷亭北十里为永通广运二闸还改礼部左侍郎进礼部尚书【明史稿】
　　周长天长人从靖难歴官督府永乐九年奉命同宋礼治漕驻济宁修浚防通河卒赠莱阳伯諡忠毅潘叔正仙居人永乐九年由太学生任济宁州同知奏请开漕渠自济宁抵临清以通东南漕挽朝廷嘉之赐宝镪锦币【山东全河备考】
　　是年夏五月甲申罢筑漳河隄防先因临漳主簿赵永中言去年漳河泛溢决张固村河口与釡阳河合流低下田土悉为汪浸今若复修隄防或终决溃是虚负民力也乞令沮洳之民别于漳河之旁近择髙阜荒地开种从之【河南通志】
　　明太宗永乐十年正月已酉廵按山东监察御史许堪言去秋卫河水溢河岸低洼之处四散漫衍其时虽畧修理今已复有倒塌者自临清至直沽大率皆然乞勅有司预期修理上命工部移文尚书宋礼相度措置四月庚申浚北京通流寺四闸河道共一万七百三十七丈　壬戌尚书宋礼奏近因御史许堪言卫河水患命臣相度措置臣尝因卫辉至直沽视河岸低薄非止一处窃谓若不究其源析其流但务修筑隄岸恐水复冲坍不免连年动劳民力今欲除患须定长久之计臣先视防通河至魏家湾与土河相连宜于彼开二小河以泄于土河则虽遇水涨下流卫河自然无漫衍之患见已分拨军夫用工今复视徳州城西北亦可开泄水小河一道盖自卫河岸东北至旧黄河一十二里内五里旧有沟渠五里系古路二里系平地今开通泄水以入旧黄河则至海丰县大沽河入海凡四百五十七里约用军夫三千余人十日可完上谕工部臣曰礼所言诚当但今农务方兴可令俟秋成后为之　十月甲寅修山东安丘县红河等处水决隄岸　戊午修州府海门县捍潮隄岸县故有隄东抵海南并江延袤百三十余里年久决隤有司奏请修筑上命平江伯陈瑄督丁夫四十万筑之计万八千余丈　壬申浚山东平度州潍县白浪河　十一月丙戌修扬州府仪眞县縁江隄岸及浚夹港等处河道　戊戌北京行太仆寺卿杨砥言吴桥东光兴济交河诸县及天津等卫屯田雨水决隄伤稼切见徳州良店驿东南二十五里有黄河故道州南有土河与旧河通若于二处开河置闸则水势分可以便民时土河已命置闸上命工部侍郎蔺芳往经理之【徳州东有古黄河南有鬲津枯河即枯河也】河间府献县言夏雨霖淫西山暴水冲决眞定之饶阳武强恭俭等处堤岸渰没田庐乞集夫修筑从之　丙午浚镇江府京口新港甘露三港达于江　十二月甲寅修静海县至青县河隄　癸亥保定府安州奏大雨决直亭等河口八十九处计用六千三百人修筑一月可完上以天气寒沍命俟春暖筑之　辛未湖广华容县言县安津等四十六处水决隄防伤民禾稼方今农隙可以修筑然本县民少未易成功上曰东作在迩亟兴旁县民丁并力修之【明太宗实録】
　　蔺芳夏县人从宋礼治防通河复为工部主事以礼荐迁右侍郎亡何行太仆卿杨砥言吴桥东光兴济交河及天津屯田雨水决隄伤稼乞开徳州良店东南黄河故道以分水势复命芳往治之所经郡邑有不便民者辄疏以闻　杨砥礼部左侍郎坐巡视河渠失职降工部主事歴太仆寺卿吴桥至天津等衞大水决堤伤稼砥请开徳州东南黄河故道及土河以杀水势帝命工部侍郎蔺芳经理之【明史稿】太祖建都金陵四方运舟悉由大江至洪武十三年海运辽东以供军饷文皇肇建北京江南粮船一由江入海出直沽口白河运至通州一由江入淮歴黄河至阳武县陆运至卫辉府由卫河运至通州永乐九年以济宁州同知潘叔正言命工部尚书宋礼都督周长等发山东丁夫十六万五千濬元防通河自济宁至临清三百八十五里漕舟始达于通州而永乐十年宋礼以海船造办太廹议造浅船五百艘拨运淮扬徐兖等处嵗粮一百万石由防通儹运以补海运一年之数永乐十三年始罢【皇甫録明纪畧】
　　明太宗永乐十一年正月丁亥苏州府同知栁敬中言昆山之太平河东通大海西接福兴河上达杨城湖为利最博近年淤塞旱潦俱不便今欲疏浚约用人七万八千四百计二十五日可完上曰役久则民劳迟则妨农其征旁近民夫十万亟成之　庚子顺天府保定县言去年秋淫雨决河岸五十四处接文安大成二县之界乞以三县民协力修筑从之　二月壬戌修河间府水决隄岸　三月癸未应天府言新河口圩岸为风涛冲齧四十余丈皇太子命工部修筑【明太宗实録】明太宗永乐十二年八月甲辰浚淮安府海州城南官河二百四十里　丁未修通州三河等处水决隄岸九月丁夘修山东聊城县龙湾河及濮州红船口范县曹村河隄岸　丙子顺天府武清县言河决耍儿渡口六百五十余丈命工部遣官修筑　辛已修凤阳府安丰塘水门十六座及牛角坝至新仓铺倾塌隄岸万三千五百余丈　十月甲午常州府江隂县请浚万嵗河及塘泾等河从之　十一月辛亥浚苏州府昆山县太平河【明太宗实録】
　　是年平江伯陈瑄请凿徐吕二洪以通漕运更于洪口建闸　按宋元祐四年京东转运司言清河与江浙淮南诸路相通因徐州吕梁百歩两洪湍浅险恶多壊舟楫水手牛驴牵戸盘剥人等邀阻百端商贾不行朝廷已委官度地势穿凿今若开修月河石堤上下置闸以时啓闭通放舟船实为长利此即瑄所凿之道而当时开凿之官邈不可考【南河全考】
　　明太宗永乐十三年二月已已朔浚扬州府洲坝河道一至州巡检司一至江口通六百余丈　三月辛亥山西解州言硝池水溢决豁口等处流入盐河盖由姚暹渠涑水河并流水道淤塞乞发民修治从之　五月乙丑开清江浦河道凡漕运北京舟至淮安过坝度淮以达清河口挽运者不胜劳平江伯陈瑄时总漕运故老为瑄言淮安城西有管家湖自湖至淮河鸭陈口仅二十里与清河口相直宜凿河引湖水入淮以通漕舟瑄以闻遂发军民开河置四闸曰移风曰清江曰福兴曰新庄以时啓闭人甚便之　十二月乙丑河南彰徳府磁州言今夏多雨滏漳二河水溢漂民庐舎渰没田稼间有髙阜稼亦不实乞免民间今嵗税粮从之【明太宗实録】
　　是年建淮安五坝运船经坝入淮　仁字坝义字坝在新城东门外东北自城南引湖水抵坝口外即淮河遇清江口淤塞运船经此入淮礼字坝智字坝信字坝在新城西门外西北引湖水抵坝口外即淮河遇清江口淤塞则官民商船经此达于淮【南河全考】
　　明太宗永乐十四年正月庚午东昌府临清县临清坝成置坝官一员　四月壬午设直隶淮安府山阳县之清河福兴清河县之新庄邳州之干沟徐州之沽头上沽头下沛县之金沟山东济宁州之谷亭孟阳泊鲁桥十闸置闸官各一员　五月庚子修扬州府邵伯镇上下二闸【明太宗实録】
　　是年平江伯陈瑄疏濬故沙河置闸通舟　先是漕至淮安悉从府东北车坝入淮逆水行六十里至是瑄因宋乔维岳所开沙河旧渠益加疏治置闸通舟逾年而功成漕人徳之为立祠焉【南河全考】
　　明太宗永乐十五年五月乙未遣官巡视北京通州至仪眞河道【明太宗实録】
　　刘观都察院左都御史永乐十五年督浚河漕十九年巡抚陜西【明史稿】
　　明太宗永乐十七年秋七月庚申遣镇逺侯顾兴祖巡视吕梁洪初上以洪险隘舟楫邂逅多倾覆特命忻城伯赵彛镇徐州兼理洪道而彛以贪纵废事至是复遣兴祖巡视仍以敕谕彛曰朕急于利民念徐州吕梁洪险阨命尔兼理尔乃溺于酒色货贿坐视民患恬不究心得免于罪乎今姑宥不问宜改志易行以盖前愆【明太宗实録】
　　明太宗永乐十九年九月丙寅修直隶髙邮州新开湖塘岸　十月丁酉修浙江海宁等县塘岸【明太宗实録】赵泰永乐中为常州府同知浚孟渎得胜二河作魏村闸诸所兴筑民无言劳者迁工部郎中奉命塞东昌决河周忱荐为协同都运益勤其职【明史稿】
　　永乐二十二年十月辛卯【仁宗巳登极矣】平江伯陈瑄上言七事一苏民力今天下嵗运粮饷惟湖广浙江江西三布政司及直隶苏松等府州去北京甚逺又河道有洪闸坝及浅冻之阻往复逾嵗所费数倍正粮上逋公租下妨农务皆由于此乞令运于近便淮安徐州等处交纳别令官军接运至北京如此则民力可苏而农务不妨上览奏以付翰林臣曰瑄言皆当令所司速行【明仁宗实録】






　　行水金鉴巻一百六
　　钦定四库全书
　　行水金鉴巻一百七
　　江南按察使傅泽洪撰
　　运河水
　　明洪熙元年秋七月戊辰朔【宣宗已登极矣】顺天府通州武清固安漷县各奏六月二十二日骤雨河溢冲决河西务白浮宋家口隄岸　丙戌河南临漳县奏六月大雨漳滏二河皆涨冲决三家等村隄岸二十四处上命行在工部郎发所在军民修筑　辛夘真定府奏六月以来霖雨滹沱等河皆涨冲决隄岸定晋深三州藳城无极饶阳新乐宁晋五县低田皆没上命行在戸部遣人勘视　丙申北京顺天河间保定三府顺义懐柔肃宁任丘静海庆都清苑雄八县及永平府滦州各奏今年夏秋多雨河水泛溢淹没田苗命戸部遣人勘视　十一月癸亥濬仪真州坝河先是平江伯陈瑄奏仪真洲坝下河道年久淤塞请发附近军民疏濬上以东作方兴姑俟农隙至是命镇江州常州三府仪真州镇江三衞共以军民二万疏濬仍命瑄董之　癸已行在工部奏去年冬平江伯陈瑄总军夫疏濬仪真洲坝下河道至嵗终罢役今尚有未疏导者请仍以旧集军夫及时用工从之【明宣宗实録】
　　明宣宗宣徳三年六月庚寅顺天府武清固安二县言霖雨连旬洪水冲决河西务及当渠里秦家口隄岸伤民田禾上命二县民及屯军合力亟修　丁酉霖雨通州河溢及城趾深一丈余城壊者一百三十余丈　甲辰巡按北直监察御史张莹奏五月六月连雨不已河决隄岸溺死军民壊通州良乡等处官民屋宇及淹没宛平大兴顺义大城保定文安永清宝坻香河霸州并保定等府新城等县田苗上谕尚书夏原吉曰灾不虚至必有其咎宜勉思寛恤之道　丁未命左都御史刘观巡视河道敇谕之曰比年以来縁河提督官徇私灭公贪弊百出侍郎曺本催督秋粮所至诸闸作威肆害唯以所督运者得度其他处运粮及运民商贾皆不得行舟楫积滞雨水縁发伤壊者多今特命卿自北京直抵南京巡视凡河道淤浅闸坝损壊躬自提督修浚务俾舟楫顺利输运无阻公私两便卿其夙夜尽心无怠所事庶称委任　十二月庚辰修卢沟桥凌水所决河口　行在工部言通州耍儿渡河渡水从东注而正河浅涩舟行不便请急修筑从之【明宣宗实録】
　　明宣宗宣徳四年正月戊辰平江伯陈瑄言山东济宁以北旧河自长沟至枣林闸一百二十里沙土淤浅漕舟难行今冻渐解餽运将兴约计用十二万人疏濬半月可成命山东起集民兵与今运朩军士相兼用工二月戊寅命隆平侯张信同太监沐敬浚河西务河道及修隄岸先是河西务耍儿渡等处河岸冲决命行在工部修筑水急民少久无成功至是命信等往督发在京操备军士五万一千人益之　四月丁亥上语右都御史顾佐等曰临清以南诸闸专为蓄水以便行舟比闻闸官软罢多为权势所胁不时开放轻泄水利强梁者即度良善者候经旬日甚至忿鬭溺死者有之尔即掲榜禁约惟进荐新物者舟行不禁其余不分公私必候积水及则方得开闸若有公事不可缓者即于所在官司转给马驴以行有仍前胁制聴从者皆论罪不贷六月已夘命山东三司遣官专理河道时总兵官平
　　江伯陈瑄奏济宁长沟至枣林闸河道淤浅漕运不便初朝廷专命侍郎蔺芳及山东三司遣官督视疏濬往来无阻比年不遣大臣惟都司按察司有官如旧督视而布政司亦不遣官乞令遣官如故仍乞勅三司所遣官专理河道不与他事庶几以便运从之　十一月壬子直广平府成安县奏本县今年四月五月苦雨漳二河泛滥渰没田苗一百二十八顷有竒上命行在戸部覆视免其秋租　丙辰总兵官平江伯陈瑄奏自徐州至济宁河水多浅转运甚难今遣官巡视谢沟胡陵城八里湾南阳浅皆当置闸其徂徕诸山泉源所出旧有湖塘今多淤塞乞加修濬庶有停蓄得以通利往来从之【明宣宗实録】
　　明宣宗宣徳五年五月癸夘总兵官平江伯陈瑄言淮安西湖河岸乃牵挽舟船往来通路比因风浪冲激岸多崩塌椿朩下存淮安府满浦五坝间废已久其官吏坝夫俱无差役乞令守视西湖隄岸遇有损壊就令修治从之　丁夘命永康侯徐安行在工部侍郎罗汝敬自张家湾抵直沽縁河提督运朩勅令设法俾军民商贾舟楫通行不相妨碍如河岸冲决就督军夫修筑七月丁已行在吏部郎中赵新自江西还言临清河道穿狭往来舟楫阻滞广积仓纳粮民船离仓湾泊负米上仓甚难乞遣官防平江伯陈瑄于仓东开月河泊于河北置坝一所则车船往来皆便上谕行在戸部臣曰开河置闸令平江伯计议用人力多少即及时兴工九月壬子直钜鹿县奏六月苦雨漳河泛溢冲决
　　隄堰濒河低田皆被灾上命行在戸部臣曰凡被灾伤处皆覆勘除其租　十月癸酉总兵官平江伯陈瑄言临清至安山河道春夏水浅舟难行张秋西南旧有汊河通汴朝廷尝遣官修治遇水小时于金龙口堰水入河下注临清以便漕运比年缺官遂失水利漕运实难乞仍其旧上命行在戸部从其言【明宣宗实録】
　　明宣宗宣徳六年二月戊戌命濬金龙口引河水达徐州以便运用御史白珪之言也　河南布政司言祥符县旧有新开河直抵黄陵冈凡四百五十余里中多淤塞请加疏濬从之　庚申巡抚侍郎赵询言五事一州仪真设五坝以通江南舟楫二坝专过官船及官运竹朩诸物余三坝专过粮船民船昼夜往来亦常阻滞有旬日不得渡者又坝下河窄舟无泊处乞令有司衞军再开二坝以便舟行泊及増开河一道上览之谓侍臣曰置坝开河令六部防议以闻　五月壬申顺天府奏霸州保定县地低洼临邉浑河往者河岸缺壊皆是保定文安大城诸县民夫同军衞修筑今河水冲决岸土渐薄且有坍塌之处若水溢决溃必伤田苗请如旧集众预修庶几有备无患从之　六月丁未顺天府固安县奏今夏久雨浑河涨溢冲决徐家等口上命工部拨工修筑之　七月壬寅疏滹沱旧河时巡按章聪言真定府滹沱淤塞比山水泛滥又冲壊河岸及军民庐舍旧有防城河隄亦被冲决宜令修筑　八月已未浚白塔河及仪真等坝河先是御史陈祚言白塔河宜开浚置闸又侍郎赵新言宜浚白塔河及仪真旧江口钥匙河黄泥滩清江闸俱宜浚导上遣主事潘厚及扬州淮安府官审视仍与平江伯陈瑄议可否及所用人力至是厚还奏开浚实便白塔河仪真坝河约用四万五千八百人计四十日可完清江闸河用一万八千人计十五日可完上从之于是工部请发扬州淮安军夫先开白塔河置闸工毕就浚清江闸仪真钥匙河上曰三处用工劳人太甚其仪真钥匙河俟明年农隙修浚九月戊子直武进县民奏闽浙官民舟船及今漕
　　运必由本县孟渎河出逆水行三百余里始达洲坝往往为风浪漂溺县旧有新河四十余里出江正对扬州府泰兴县新河入至泰州坝一百二十余里至扬子湾出运粮大河比今白塔河尤为便利第嵗久泥淤难通重载乞加修浚实为便利命平江伯陈瑄侍郎周忱审计　十月乙未济川衞奏六月苦雨河水泛溢溺死屯军十七人淹田稼一十六顷　甲辰苏州府教谕唐敏言常熟县旧有耿泾塘南接梅里塘通昆明湖北通扬子大江旱嵗资其灌溉年深壅塞洪武中尝发长洲等县民浚导民获其利今复壅塞请如旧例发民浚导从之【明宣宗实録】
　　明宣宗宣徳七年正月已丑重建大兴县平津闸修通州羊营闸桥时平桥之水冲闸隄岸皆圮羊营者挽运所经之路桥壊已久行在戸部以闻故有是命　三月壬戌水决固安县马荘等处隄岸命顺天府发民修筑行在工部尚书李友直奏通州至直沽河道纡曲尤
　　多滩浅舟行阻滞永乐中尝命侯伯一人总督浚治乃得通行请如故事上命行在戸部侍郎王佐往督之七月辛未顺天府霸州三河香河丰润漷东安永清
　　六县及永平府滦州各奏今夏苦雨河水涨溢低田所种黍谷俱伤无收　壬申置吕梁渠石闸初平江伯陈瑄以吕梁上洪地陡水急漕舟难行奏准令民于旧洪西岸凿梁渠深二丈阔五丈有竒夏秋有水可以行舟至是复欲深凿置石闸二时其啓闭以节水庶几往来无虞事闻命附近军衞及山东布政司量发民夫工匠协力成之　十一月辛酉初行在戸部右侍郎王佐言通州至河西务河道浅狭漕船动以万计兼四方商旅舟楫往来无港汊可泊张家湾之西旧有浑河若疏濬近京师一二十里更加充广潴为巨浸令可泊船公私俱便命都督冯斌尚书李友直同佐审视至是斌等以图进上览之谓其役重大命姑止之【明宣宗实録】宣徳七年平江伯陈瑄筑髙邮宝应汜光白马诸湖长堤以度牵道又开州白塔河置新闸潘家荘大桥江口四闸令江南粮船从常州府西北孟渎河过江入白塔河至湾头达漕河以省洲盘坝之费初江南舟由洲车坝入河自白塔河开坝弃不用近白塔置坝舟行仪【南河全考】
　　明宣宗宣徳八年九月丙寅平江伯陈瑄卒瑄永乐中嵗董漕事时以海运艰险浚山东旧河通北京瑄建议造平底浅舟以运人便之嵗増运至三百万石又建议于淮安城北开清江浦有管家河入鸭陈口以达清河免过坝及风涛之患又縁管家河筑隄十余里以蓄水益河且便行者于清江浦江上及徐州临清通州皆置仓受粮以次转运疏仪真州坝下渠凿吕梁徐州洪傍乱石于刁阳湖南旺湖皆筑隄縁河多置闸以时闭泄利舟楫凡所经营俱有条理【明宣宗实録】
　　陈瑄字产纯合肥人成祖即位封平江伯先是漕舟道海岛岛人恐多闭匿瑄招令互市平其直人交便之海溢隄圯自海门至盐城凡百三十里命瑄以四十万卒筑治之为捍潮隄万八千余丈瑄言嘉定濒海地江流冲防海舟停泊无髙山大陵可依请于青浦筑土山方百丈髙三十余丈立堠表识既成赐名宝山帝亲为文记之宋礼既治会通河成朝廷议罢海运仍以瑄董漕运议造浅船二千余艘初运百二万石寖至五百万石国用以饶时江南漕舟抵淮安率陆运过坝逾淮达清河劳费甚钜瑄用故老言自淮安城西管家湖凿渠二十里为清江浦导湖水入淮筑四闸以泄宣之又縁湖十里筑隄引舟由是漕舟直达于河省费不訾其后复濬徐州至济宁河又以吕梁洪险恶于西别凿一渠置二闸蓄水通舟便之又筑沛县刁阳湖济宁南旺湖长隄开泰州白塔河通大江又筑髙邮湖隄于隄内凿渠四十里避风涛之险又自淮至临清相水势置闸四十有七作常盈仓四十区于淮上及徐州临清通州皆置仓便转输虑漕舟胶浅自淮至通置舍五百六十八舍置卒导舟避浅复縁河隄凿井树朩以便行人凡所规画精密宏逺自理漕河者三十年举无遗策终明之世漕运赖之卒封平江侯諡恭襄【明史稿】
　　平江伯陈恭襄公瑄既通运河縁隄皆树杨枣二朩并淮北所宜且杨枝可薪枣实可噉又易长多隂悉聴运夫为利其后土民并根伐之其枣近官舍者并输入官运夫既不敢谋而官司亦不复问矣【明良记】
　　明宣宗宣徳九年六月丙辰行在工部尚书吴中奏北京城东南有两水磨及通恵河诸闸皆为河水所壊今南门外旧有减水河若加疏凿长二十余丈即与郊坛后河通流可泄水势上曰盛夏炎暑未宜疲劳民姑缓之　庚午水决北京浑河东岸自狼窝口至小屯厰乙亥右副总兵都指挥佥事吴亮言督粮船万余艘已达北河而河水泛溢难进且河西务东西上下水决隄防一十五处奔流迅激势益猛悍重载之舟恐失利乞早修筑上命行在工部发军民修筑命丰城侯李贤总督之【明宣宗实録】
　　明宣徳十年六月甲辰【英宗已即位矣】直广平府永平县县丞李祐奏请修闭漳河以防民患疏通衞河以济舟楫事下行在工部请从所言其漳衞二河宜遣本部官一人往会所在官司发军民从宜濬治上命河道不必遣官第令所在军衞有司理之　七月已夘修桑干河桥通州直沽耍儿渡口等处隄岸　九月壬辰儹运粮储总兵官及各处巡抚侍郎与羣臣防议军民利益及正统元年合行事宜内一淮安清江浦淮河口及济宁至东昌运河浅滞宜加疏濬一徐州吕梁洪原引睢水入焉今睢水过隋隄防汴入淮各洪浅狭宜于凤池口或归徳新隄处设闸复引睢水以济各洪一沙湾张秋运河旧引黄河支流自金龙口入焉今年久沙聚河水壅塞而运河几絶宜加疏凿一彰徳河往时东入衞河至临清与运河会今北流入滹沱而衞河亦浅宜障而东之上以所议皆当从之【明英宗实録】
　　明英宗正统元年七月乙未命行在工部左侍郎李庸修狼窝口等处隄先是大雨浃旬水溢浑河狼窝口及卢沟桥小屯厰西湖东笆口髙梁等闸隄岸皆决命庸治之至是庸奏请工匠千五百人役夫二万人上从所请且谕之曰此皆要害汝其尽心理之必完必固毋徒劳民　已酉运河耍儿渡决行在工部奏请令副总兵都督佥事武兴发漕运军士及近河军衞有司发丁夫并力修筑上以漕卒不可重劳特勅太监沐敬安逺侯栁溥尚书李友直别为从宜区处　九月甲午直河间府献县奏滹沱河溢大郭鼋窝口隄乞命河间府遣官及河间等衞与献县协力修筑之　儹运粮储总兵官及各处巡抚侍郎至京会议军民利便事宜以闻一镇江府新港坝至常州奔牛坝运河一百五十里原有水车车卷江潮灌注河内通利舟楫浸溉田禾年久废弛宜命巡抚侍郎提督有司支给官钱置车给坝官领之以时灌注通漕溉田一浙江等处军民运船俱由常州夏港孟渎河出或河道浅涩争占搀越宜专委工部主事一员提督令军民粮船务循资次争占搀越者罪之至事闲之时仍聴巡抚侍郎差遣催粮一东南运船俱于洲过坝原有东西二港置坝一十五座永乐中营造立厰贮朩东港淤塞止存西港七坝比年大江风浪险恶粮船无港收泊多至失所请以堆贮朩植归并附近取回看厰内外官员革去厰房仍疏东港修筑旧坝以通漕运一金龙口水接张秋大黄寺凤池口水接徐州吕梁二洪俱是引水通运之处宜令工部委官一员巡视提督遇有淤塞防同河南三司鸠工疏濬一徐吕二洪中溜穿狭水浅石峻重船至彼剥空方可往来洪西原有小河运朩剥浅甚为便利宜于农隙之时量起附近军夫命管洪官提督疏濬合用剥船水车令江西湖广浙江衞所给之仍令淮安船厰改造小船备用上命俱准行之【明英宗实録　愚按第一条车水灌田甚有益于农民宜聴民自为车戽可也若以之通漕则甚不可徒为扰民之事究与事无济后之人不可因其言而误用之】
　　明英宗正统二年正月戊午减省直扬州府邵伯镇闸坝官吏并江都等县守塘夫先是扬州府奏邵伯镇二闸一坝各设官吏人夫以防髙邮湖水泛溢今湖水既平往来无虞乞裁其半又江都仪真二县有雷公上下白城陈公四塘旧设夫三百三十五人守之今运河转输不絶塘水宜泄入河夫可尽罢事下巡抚侍郎曺覆实至是奏塘水无源若尽泄之则涸矣仍留二百人时其蓄泄以济运河但旧夫盐运司今宜改州府为便其邵伯镇闸坝官吏各一人夫九十人俱宜减省从之　二月癸酉以运河耍儿渡决勅五军各营发军一万工部发畿内夫一万往筑之　三月丙辰行在工部奏运河时有淤浅恐妨粮船往来乞命官总督上以河道重事济宁以南勅侍郎郑辰治之以北勅副都御史贾谅治之王瑜武兴亦令更相往来协心提督务使河通人便且须处分得宜毋重劳扰　三月庚戌行在工部奏耍儿渡口修隄已完又新开河人甚便之乞令武清县复民三十家常巡视其隄毋致倾壊且立神庙以镇之上从其请赐号为通济河之神　九月乙夘山东宁海州夀张东阿汶上阳谷郓城范等县各奏六月以来淫雨河涨冲决隄防渰漂田庐牲畜等物上命行在戸部遣官覆视赈恤其民【明英宗实録】明英宗正统三年三月壬子陞山东按察司佥事袁文为本司副使文提督济宁等处河道兴水利以通输运民便之九载任满东昌等府耆民二千余人奏乞留之故有是命　八月已未筑髙邮湖隄隄长四百二十五丈旧用土筑遇风撞激辄败间有朩橛苇束蔽防亦不经久至是甃以砖石复以糯米糊和灰以固之始坚致可久矣　九月辛夘巡按山东监察御史陈韶奏胶州新沽二河东平州嘉祥等县皆因大雨隄岸冲决民居渰没济宁州城北门及清宁衞军器局亦被灌塌上命布政司及管河官俟农隙发民修筑　九月庚戌増置山东东昌府通判一员专理河道以本府通判戴浩言所属河道八百余里坝闸十有二所督理疏濬必得专责故也【明英宗实録】
　　明英宗正统四年六月壬午小屯厰西隄为浑河水所决通州至直沽隄闸三十一处为雨潦所决诏发附近丁夫修筑以工部侍郎李庸董之　七月庚戌久雨滹沱沁漳等水决饶阳丑女隄献县郭家口隄衞辉彰徳等处隄有司以闻诏随宜修筑　八月丙子朔久雨白沟浑河二水溢决顺天府保定县及保定府安州隄五十余处有司乞借附近丁夫协力修理从之　壬午先是雨水决河西务隄岸发顺天府宝坻等县民夫修筑至是行在大理寺右少卿李畛奉勅存问被灾州县具疏请罢修不急隄堰徴回督工官员从之　九月壬子直深州滹沱河决渰民居田稼百余里命有司修筑之　甲子应天府奏所属溧水溧阳句容上元江宁五县因天雨山水泛涨冲淹人口头畜仓库粮钞官民房屋田地已委官赈济踏勘谨具以闻　十月壬午顺天府大兴县请修平津闸河间府青县请筑衞河隄岸俱从之【明英宗实録】
　　正统四年都督武兴奏州白塔河泄水闭不行仍从坝过船惑于浮言故也【南河全考】
　　明英宗正统五年正月壬子初监察御史李匡等言仪真洲二坝下港浅狭水落则大舟俱舣于江宜浚其港邵伯至宝应湖隄或决辄壊民田宜令漕舟归者载石付所司筑隄事下督漕总兵官都督佥事武兴等覆之至是兴奏坝下港以湖泥淤浅农暇辄浚以为常湖隄壊者方兴役筑塞若欲尽甃以石又役卒恐劳力费过当也上从其言【江浙七府粮由入运江广及江南等府由仪入运若屯舣江外风浪堪虞开浚不可缓湖隄用石庶能坚久但不可役及漕卒上从其言何其当也】　二月壬午初直淮安府知府彭逺言永乐中平江伯陈瑄总督漕运于淮安西湖中筑隄十余里为挽舟路令淮安满浦南锁三坝夫巡视之又令漕卒顺载小朩暨土积之隄上遇隄壊即修今坝夫止役故隄弗完请仍行瑄故事事下巡按御史及总督漕运总兵官覈实至是御史李彬等奏宜令淮安府邳州等州县发丁夫于旁近地采杂朩运之河壖候漕舟还令载以往若土则令舟及商舟皆载以输从之　三月乙已直淮安府盐城县奏伍祐新兴二场运河壅塞阻商旅行舟乞浚之事下行在工部覆奏请下淮安府俟丰年兴役从之　七月壬寅山东兖州诸府自六月迨今淫雨连绵湖河泛溢事闻上命行在戸部遣官视之　丁夘修宿迁县邵店社至黄墩社一带隄　九月辛亥修河西务及直沽等处河隄　十月丁丑命修香河县白河隄从知县张嵩言河水冲决民田被渰故也【明英宗实録】



　　行水金鉴巻一百七
<史部,地理类,河渠之属,行水金鉴>
　　钦定四库全书
　　行水金鉴巻一百八
　　江南按察使傅泽洪撰
　　运河水
　　明英宗正统六年二月辛已直髙邮州知州韩简言州管河西接新开河东通兴化县旧设上下二闸以时啓闭舟行甚便今闸壊河不通且子婴沟塞沟旁田皆荒芜又减水隂洞常闭塞其岸东田旱潦辄不收请俱浚治之事下行在工部请令州府覈实兴役毋轻扰民从之　五月癸亥徙张家湾至河西务沿河民舍三百十三家以碍运船牵路故也　六月壬辰漕运右参将都指挥佥事汤节言徐州至济宁诸闸本积水以便漕舟今使客怙威至即起闸吏胥莫能禁臣见徐州吕梁二洪剥浅小船可令给与各闸传送使客庶利于积水从之　七月甲寅漕运右参将都指挥佥事汤节言闸河水浅粮艘不能进縁河南金龙口及山东徂徕金沟等泉缺官提督疏濬之故臣请遴选防干官分投提督及移文河南山东各委官及时疏理上皆从之　八月癸酉命修髙邮州北门起至张家沟一带河隄　十二月丁酉命庙祀平江恭襄侯陈瑄初瑄为总兵官督粮运疏凿清江浦等处増设移风等闸坚筑隄防以蓄水行舟立常盈仓积粮甚多及没民感其恵于清江浦东立祠堂愬像崇奉祷者屡有灵应至是上闻命有司春秋致祭【明英宗实録　杨士竒作瑄神道碑言公疏清江浦引水由管家湖入鸭陈口达淮以免淮河风涛之患就管家湖筑隄亘十里以便引舟浚仪真洲二坝潮港之湮凿吕梁徐州二洪巨石以平水势筑沛县刁阳湖济宁南旺湖长隄开泰州白塔河通大江筑髙邮湖隄隄内凿渠亘四十里自淮至临清剙闸四十有七建仓置舍以便舟縁隄凿井树朩以便夏月行者种种河政俱堪不朽宜乎血食千秋也】
　　明英宗正统七年七月癸亥久雨水决武清县匡儿港漷县中马头小防村河西务上马头隄岸共三十二处诏修其易为功者其功力繁多者计费以闻　癸未修筑淮安西湖中路十余里以便漕运【明英宗实録】正统七年参将汤节因洪水迅急数壊舟楫建议于徐州洪之上流筑堰逼水悉归月河于月河南口设闸以壅积水势至景泰间水涨闸壊【南河全考】
　　明英宗正统八年三月壬午濬洲坝东港洪武间洲坝有东西二港永乐间废东港坝为厰以贮材朩正统初廷臣议徙朩濬港未果至是督漕总兵官都督佥事武兴言坝废港塞非唯舟楫往来迟延且舣泊大江有风涛之虞请俟秋成于镇江州二府佥夫七千余人修复从之　乙酉漕运总兵官都督佥事武兴巡抚侍郎周忱等奏常州府武进县民言漕舟出夏港泝大江风涛险阻害不可胜言常州西城有徳胜新河北入江江北扬州府泰兴县有北新河中间有淤浅者俱宜浚之以避大江险阻浙江都司署都指挥佥事萧华言永乐宣徳间漕舟自常州府孟渎河出江入白塔河江行不逾半日今孟渎河淤浅请浚之广东按察司知事黄武浙江处州衞指挥使牛通皆以为言事下臣等计议华等所言皆有据请先浚孟渎河其白塔河有四闸可于其中大桥闸筑坝俟运河水泛则啓闸行舟水落则仍闭塞徳胜河亦宜修浚惟北新河计当役一十五万五千人一月方完比者连年灾伤不可兴大役请俟浚理孟渎河白塔河徳胜河完再议上从之【明英宗实録】明英宗正统九年正月庚辰福建按察司谢荘奏请浚镇江府丹徒县甘露坝至常州府城东河道从之　闰七月辛已工部右侍郎王佑言臣奉勅与太监阮安往视水决河岸自蒲沟儿至漷县二十余处其耍儿渡尤甚乞发丁夫物料修筑为便从之　庚子工部言河南山水泛溢灌衞河没衞辉开封懐庆彰徳民舍壊宣武衞懐庆守御所城上命所在随宜修理民失所者抚恤之　八月壬子革临清坝官初平江伯陈瑄奏设临清闸坝遂废至是乃革其官　八月辛未直固安县奏请筑水屯厰等隄从之　十月丙午修徳州耿家湾等处隄　十二月戊申疏常州镇江运河【明英宗实録】明英宗正统十年五月丙子漕运参将都指挥佥事汤节言滕县七里河近者淤塞水不至运河致粮船不能进乞濬自沛县魏家潭直抵鸡鸣台流出运河仍置闸以时开闭其沙河泥沟泉河济宁州卢家沟等泉源邹县渊源旧泉河口亦宜疏通各置小闸蓄水事下工部尚书王卺言宜令所司按实起夫疏濬从之　九月丙申河南按察司副使荣华言运河沽头上闸至金沟闸几十里淤浅粮船停滞虽减粮挑浅然终非长久计宜于浅处置金沟上闸如遇沽头上闸粮船胶浅即啓二闸两水交下积水必深可无停滞又吕梁上洪之西旧有石闸二因水势陡险无船经行徒为虚设宜拆之以为金沟上闸庶不劳他费事下工部尚书王卺等请移文运总兵官都督武兴勘视宜否从之　十二月辛酉湖广广济县奏本县及附近黄梅县每嵗输运秋粮于望牛墩常不下三万余石皆雇小车盘运一车止载四石而雇直二斗及天隂雨雇直倍之民实不堪臣见本县连城湖港廖家口旧有沟直抵望牛墩第沙塞水浅不能行船请同黄梅县各率夫役疏濬用船载运实为民便从之【明英宗实録】
　　明英宗正统十一年三月癸已巡按直监察御史奏淮安府满浦淮安南锁三坝旧以无闸而设后立移风等五闸其三坝皆废不用扬州邵伯闸坝旧以筑隄恐泄水利而设今隄已完其闸坝亦皆不用白塔河大桥潘家荘新开江口等闸旧以地势斗峻泄水而设今筑塞年久其所设官吏人夫皆冗滥乞减省之事下工部覆奏满浦淮安南锁每坝留官吏各一员人夫去其半邵伯闸坝官吏革去止留夫四十名邵伯驿大桥潘家荘二闸官吏革去其夫新开江口二闸从之【明英宗实録】
　　明英宗正统十三年二月乙已徐州吕梁二洪皆分黄河水以通舟楫其泰皇寺巴河原系分水之处年久淤塞水脉微细先此都督同知武兴奏请疏濬以冬寒土坚而止至是复请上命所司发军夫濬之　丙寅湖广五开衞奏本衞地临苗境山路险侧军饷难于转输去衞三十余里有水下通靖州江其中乱石沙滩二十余处计役五百人疏濬一月有余可以成功于转输甚便从之　三月戊子监察御史林廷举言漳河自山西沁州发源七十余沟会而为一至肥乡县等处隄岸逼隘水势湍激以故为民患元时分支流入衞河以杀其势永乐间漂塞旧迹尚存去广平大留村十八里宜发丁夫凿通仍于漳河置闸遏水转入之其肥乡等处亦宜疏广之如此非惟漳河水减可免居民之患而衞河日増亦足为漕舟之便从之
　　是年秋河决荥阳东过开封城之西南经曺濮以入运河决张秋地至兖州府沙湾之东隄大河口而决济汶诸水皆从之又经防城县至懐逺界入于淮海会通河遂淤治水之闸疏水之渠渠起张秋金隄之首东南行凡数百里经澶渊以接河沁名渠曰广济闸曰通源凡河流之旁出而不顺者则堰之堰有九长衺皆万丈九堰既设其水遂不东冲沙湾乃更北出以济漕渠之涸由是遂濬漕渠由沙湾而北至于临清凡二百四十里南至于济宁凡二百一十里复作淤水之闸于东昌之龙湾凡八役夫五万八千有竒材九万六千有竒竹以竿计倍之铁十三万斤有竒铤三千絙百八釜三千八百有竒麻百万檾倍之藳桔又倍之石若土则不可以数计粮五万石【续文献通考】
　　是年秋七月河决荥阳经曺濮冲张秋溃沙湾东隄夺济汶入海寻东过开封城西南经陈留自亳入涡口又经防城至淮逺界入淮命工部尚书石璞治之弗就寻复以侍郎王永和代璞旧黄河在开封城北四十里洪武二十四年河决原武东经开封又南经颍上东至夀州正阳镇全入于淮而元防通河遂淤永乐九年尚书宋礼濬防通河开新河自汶上县袁家口左徙二十里至夀张之沙湾接旧河九阅月而绩成侍郎金纯从汴城金龙口下达塌坞口经二洪南入淮事定为罢海运至是又决荥阳过开封城西南而城北之新河又淤自是汴城在河北矣隋唐以前河与淮分自入海宋中叶以后河合于淮以趋海然前代河决不过壊民田庐至明则妨漕矣故视古尤急【纪事本末】
　　明英宗正统十四年春正月辛夘修山东金口堰　三月癸已工部右侍郎王永和奏黒洋山西湾已通其水由泰黄寺资运河东昌之水复置分水闸设三空放水自大清河入海其八栁树犹未宜用工沙湾隄宜常啓分水闸二空以泄上流之水则不为后患上皆从之仍戒永和等速修完以休军夫毋久惫人误其生业　四月辛未修直髙邮州甎河塘　九月庚辰巡按直监察御史钱清等言临清四闸为黄河水决上下船皆失利其南旧有撞圈湾河可濬之令船自此达衞河为便工部请下委官主事黄瓒等议行从之【明英宗实録】明景帝景泰元年四月癸已监察御史陈全言初黄河水决山东沙湾隄已修其大半止留西岸二缺口泄水近者东阿县以西大洪口鲤连河水落河身渐露与缺口相去甚近恐将防通河水落掣入东去不便漕运乞筑其二缺口为便从之　五月癸酉久雨决通济河东西岸命有司修筑之　七月丁已直江都仪真二县以水灾闻命所司修其圩坝之被决恤其人民之被灾者　十二月丁酉工部奏通州抵徐州运河一带皆淤塞不通不预疏濬恐妨漕运徐州等处请勅佥都御史王竑通州等处宜遣在京大臣一员提督疏濬诏不必遣大臣其令都察院择御史防能者一人往理之【明英宗实録】
　　是年设淮安漕运都御史兼理通州至仪真河道【明会典】
　　明景帝景泰二年正月甲子濬直镇江常州运河二月壬午敇山东左参政王骢按察司佥事王琬督工浚沙湾运河以河决水浅故也　丙戌巡按直监察御史陈全奏运河沙湾常以冲决修置土坝故今损壊不能蓄水致妨运请以拆毁旧船改造板闸二座从之　六月戊辰朔勅巡抚山东河南左副都御史洪英右副都御史王暹曰近者黄河冲决水失故道自临清抵徐州以南漕运艰难尔等即各督两处三司官从长计议相度地形水势画图计工量起军民夫河南疏涤故道淤塞或取捷径分引水势灌注徐州以南山东因其水势缓处修筑岸口使分灌南北济宁临清闸河应用物料俱聴尔等从宜措办务令水归河军民儹运商旅往来无阻尔等钦哉毋负朕命　七月庚申初以河决沙湾水皆东注徐吕二洪浅涩勅右副都御史王暹处置至是暹上言黄河自昆仑发源流入中国其所经歴之处自陜州以西有山峡不能为害陜州以东则地势平缓水易泛溢故为害甚多国朝自洪武二十四年河改流从汴梁北相离四五里许东南转至凤阳入淮者为大黄河其支流分出徐州以南者为小黄河以通漕运自正统十三年以来河复故道从黒洋山复径趋沙湾入海止存小黄河从徐州出岸髙水低随濬随塞故徐州之南不得饱水臣等遵圣谕自黒洋山东南直至徐州督同河南三司疏濬其临清以南可令副都御史洪英督同山东三司疏浚从之　八月壬辰给事中张文质劾巡抚都御史王暹洪英治水无绩且言济宁以西耐牢坡闸南直抵鱼台县南阳闸有塌场河可引水济徐吕二洪沙湾之决可于潘家渡以北濬支流以减水势其沙湾浮桥以西开筑河口闸座引水以灌临清宜别命官以责其成诏不允仍令暹英调度慎无偏执误事　十月已丑浙江台州衞百戸王武奏徐州洪先因岩石岖崄舟船失利平江伯陈瑄于洪东设二闸行船后以闸逼水急仍于旧洪行船近者黄河水小洪闸浅涸臣见旧闸北有土岸长二百余步可凿成河道将闸移置此处则水势平缓舟楫可行事下工部覆奏令总督运右佥都御史王洪相度处置从之【明英宗实録】
　　王暹巡抚河南奉勅修筑沙湾奏修河用工次第宜自黒洋山抵萧县每十里置铺专人提督修治【姚夔撰王公墓表】
　　明景帝景泰三年正月已夘监察御史练纲言江南漕船俱从江隂夏港并孟渎河出大江遡流三百里抵洲往往风水失利今江南岸有南新河在常州府城西江北岸有北新河在泰兴县正相对江北又有白塔河在江都县与江南孟渎河参差相对若由此二处横渡江面甚近但北新河白塔河淤塞俱用疏濬北新河须二十万夫白塔河须七万夫可就宣徳间曽于白塔河置闸潮涨入闸则沙土积塞潮落啓闸则运河水泄今可易闸以坝章下工部覆奏纲言是当以苏松常镇淮六府共事帝以未经按视令移文尚书石璞措置丙辰山东右参议刘整佥事王琬以沙湾河决率丁壮塞之日久无功人多逃逸为右佥都御史王竑所劾诏宥其罪俾随尚书石璞立功自劾　五月丙申筑沙湾隄成自河决沙湾水径趋海运河胶浅或言沙湾以南地髙水不得南入运河或云引耐牢坡水可灌运河但不免经沙湾宜别开河以避其冲决之势或云引耐牢坡水南去则自此以北枯涩矣或言沙湾水势湍急石铁沈下若羽非人力可为宜以戒行僧道设斋醮符呪【其说荒唐可发一笑】命工部尚书兼大理寺卿石璞往治之封河神为朝宗顺正恵通灵显广济河伯之神璞至以决口未易筑濬自黒洋山至徐州以通漕舟而沙湾之决如故乃命内官黎贤阮落御史彭谊往协璞等于沙湾筑石隄以御决河开月河二引水以益运河且杀其决势至是水流渐微细克筑塞之　六月大浃旬河复决沙湾北马头七十余丈掣运河之水以东旁近田地悉皆淹没　七月戊戌河南按察司佥事刘清奏沁河至武陟入黄河正统四年沁河决马曲湾入衞河因此沁河黄河衞河三水相通舟楫往来将及半年今决口已塞衞河胶浅运船皆由黄河常遭沈溺请廷臣相沁河原决之处濬其水以资衞河使军民运船或由黄河或衞河视其逺近之便而为转输长久之计事下工部请移文巡抚右都御史王暹率三司官议其利否而为行止从之　八月甲子直清河县儒学训导唐学成言临清河涸自沙湾决而然其所以决者以地下隄薄黄河径趋甚急势莫能御故今年四月修完而五月即决也沙湾决而临清宁有不涸者乎临清至沙湾有闸十二有水之日其势甚陡请俟今秋运毕日泄干闸河于临清濬月河以通船不必由闸其临清以南俱从月河疏濬不动原闸直抵沙湾其隄岸低薄者培厚之河道狭窄者濬广之如此则水势自缓冲决无由而漕运通矣章下工部请令学成往同巡抚山东右都御史洪英及巡河御史有司等官相度宜否从之　乙丑山东兖州府奏雨水泛涨禾稼渰没人民缺食粮草无徴御史罗澄亦奏徐州抵济宁一带平地水髙一丈民居尽皆坍塌老穉妻孥流离道路事下戸部请差官赴山东会同巡抚官右都御史洪英于各府县设法赈防从之　浙江参政胡清言直镇江府有河通常州府河有新港奔牛等坝止能容小船往来而输运粮草大船俱涉歴大江风涛不测常致损溺请勅有司开疏其河革去其坝惟置石闸以蓄水则船通而害除矣事下工部移文覈实咸以为便从之　丁丑先是总兵官都督佥事徐恭奏沙湾北马头复决乞勅有司修筑诏巡抚山东右都御史洪英督三司官理之至是英言水势汹涌未易用工请俟冬月水消量添夫料修筑奏下工部请如英言从之　九月癸夘山东右参议刘整奏臣同佥事王琬专理河道北抵河间之吴桥南至徐州之沛县道路一千余里闸坝四十余座臣等不能周歴凡有急务必移文各州县官奈各官不即躬视修理止令隂阳医生等董率夫役致常逃窜误事乞吏部于临河府州县各添设官一员专理河道仍赐臣等勅提督修理庶事有统属不致乖误从之　戊申勅山东布政司右参议刘整按察司佥事王琬修筑沙湾隄岸以已完之隄又复冲决也　壬子初训导陈冕以治沙湾河陞教授至是沙湾复决冕奏欲息斯患在用臣言事下工部恶冕妄诈请遣人送往山东巡抚都御史等官处责其成功否则械送京师惩治诏从之给事中陈嘉猷言朝廷尝降榜求治河之畧然而未有言者也冕尝有修治之绩矣今以为言而工部嫉之必欲置诸有罪之地臣惟河决莫大之患若仗一人之力而能成功则原遣诸臣已成之于曩昔而无复告患于今日矣况区区一冕而使之受制于巡抚等官望其有效不亦难哉且冕所言皆为朝廷也若以言而见罪臣恐圣谕虽切人皆缄口不言其河道通行方畧终不得以上闻而其他利病有甚于此者孰肯复言哉一冕不足惜而所闗国体甚重伏望令冕协同巡抚等官设法筑修为巡抚者毋贱其卑而自尊为冕者亦毋是其言而自肆在和同计议以求成功果有优绩量加赏擢若然臣将见天下之人有长策者俱为陛下言也又何忧乎河道之功之不成哉从之　十二月癸已以沙湾河决久未成功而运河胶浅有妨漕运复内官黎贤武艮工部左侍郎赵荣往理之　丙辰遣工部左侍郎赵荣祭河伯之神以疏濬东昌沙湾故也【明英宗实録】
　　是年春二月河决沙隄湾命左都御史王文巡视河道【明纪事本未】
　　赵荣字孟仁景泰中迁工部侍郎张秋河决命荣董治之卒复故道天顺初升本部尚书【献徴録】
　　明景帝景泰四年正月壬午河复决沙湾新塞口之南二月乙未以沙湾累修累决诏加封河神为朝宗顺
　　正恵通灵显广济大河之神　戊戌工部左侍郎赵荣言黄河之趋运河势甚峻急而沙湾抵张秋旧岸低薄故此方筑完彼复决溢不为长计恐其患终不息也臣等议请于新决之处用石置减水坝以杀其势使东入盐河则运河之水可蓄以通运舟矣然后加髙厚其隄岸填实其缺口庶无后患从之仍命京厰给铁牛十八铁牌十二与之　四月戊子朔复筑沙湾决口毕工监察御史彭谊言河隄仅完人力实罢今民夫虽已疎放宁家而原设看桥捞浅者犹供役且贫难无食乞每人月给粮三斗从之　五月癸酉山东布政司右参议陈云鹏奏运河之水偶尔泛涨三月四日败沙湾减水坝越七日又败南分水墩自是抵五月水益浩瀚墩岸桥梁皆被冲壊而北马头决五丈有竒漕舟今虽暂通臣恐此后水势益大一带隄岸皆未能必其无虞宜预积工料为修筑计竹朩之已于浙江等处顺带其石料柴草动亿万计虽有山东诸司罪人折纳恐不足用臣谓在京造作已息请以山东河南南直等处该班石铁等匠量发前来于附近山采运准其班次其河南囚犯亦如山东之例运石于沙湾赎罪事下工部言河南北直旱潦人民艰食聴其于山东起取匠二万人采运物料务在修筑坚完漕运不阻从之　乙酉沙湾大雷雨决北马头河岸四十余丈运河水掣入盐河漕运之舟悉阻不行　七月乙丑命太子太保兼工部尚书石璞往治沙湾决河时有防命工部司务吴福往治已就道给事中国盛等言沙湾之决累勅大臣尚不能为经久计吴福庸下岂能济事况决口甚大费用工料甚繁亦不宜独仗山东其河南并南北直人匠淮安临清及龙江瓦屑坝诸抽分朩料亦宜许其取用诏是之乃徴福还而以璞往监察御史练纲言沙湾之决昨见教谕彭埙请立闸以节制水势开河以分析上派其言颇似近理又往来舟人淹留日久必皆愁困躁急但得设法前进虽或稍伤其财力无不乐趋事功者可因而借用之诏是其言令与尚书石璞措置　丁夘河南右参议丰庆言江南漕船阻于张秋之决计无所出臣请自淮安清河口入黄河至开封府荥泽县河口转至衞辉府胙城县泊于沙门陆挽三十里至衞河船运至京往时议者以河道初改恐阻碍不行今河道已通数年往来船不絶岂粮船独不可行章上命总督漕运都督佥事徐恭等覆实回报　壬午运总兵官都督佥事徐恭奏沙湾河决水皆东注以致运河无水舟不得进者过半虽设法令漕运军民挑濬月河筑隄遏水北流然北髙东下时遇东南风则水暂北上舟可通行设遇西北风则水仍东注舟不得动况秋气已深西北之风常多经旬累月舟行不过数里诚恐天寒水冻不敢必其得达京师乞早为定计事下戸部议宜恭与石璞王竑计补如舟可前进则令运赴通州上纳如不得进则令沙湾以北者于临清上纳以南者于东昌及济宁上纳漕挽军民令回本处运次年粮储从之【明英宗实録】
　　行水金鉴巻一百八
　　钦定四库全书
　　行水金鉴巻一百九
</div>
    <div class="pagination">
<a href="行水金鉴_page60.html">上一页</a><span>...</span><a href="行水金鉴_page56.html">56</a><a href="行水金鉴_page57.html">57</a><a href="行水金鉴_page58.html">58</a><a href="行水金鉴_page59.html">59</a><a href="行水金鉴_page60.html">60</a><span class="current-page">61</span><a href="行水金鉴_page62.html">62</a><a href="行水金鉴_page63.html">63</a><a href="行水金鉴_page64.html">64</a><a href="行水金鉴_page65.html">65</a><a href="行水金鉴_page66.html">66</a><span>...</span><a href="行水金鉴_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
