<!DOCTYPE html>
<html>
 <head>
  <meta charset="utf-8"/>
  <title>
   晋江县志道光本 - 第 130 页/共 196 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晋江县志道光本 - 第 130 页/共 196 页
  </h1>
  <div class="content">
   李伯遇　嘉靖癸丑联捷进士，历官惠州知府。不营私蓄，俸余悉与其兄。
　　庄希范　字藻先，际昌子。崇祯丁卯恩贡。际昌忤阉，久废，后召还京，卒。希范伏阙请恤，扶榇南归。至黄河遭飓风，焚香拜祷，风息抵里。母王氏目翳，以舌舐之，数月而愈。母病，吁天祈益母寿，病瘳。值寇扰，周济族戚，乡里称之。
　　富可济　字尔心。性至孝，舌耕以资菽水。书馆暮归，风雨不离。父病累月，侍汤药，衣不解带。父殁，哀毁异常，贫不能葬。积馆金纳衣领中，岁荒，妻孥告饥，请暂以金易米。可济伏地大哭，里老闻之，率子弟助以襄事。年七十四卒。子明新，崇祯癸酉举人，授南靖教谕。奉父之官。诸生慕其父孝行而来求见者，为设席待之，侍坐终日无怠容。计偕归，途闻父讣。两昼夜徒跣三百余里奔丧，水浆不入口者累日。后历官吏部归，鼎革后隐居梅柄乡，足迹不入城市。康熙癸卯卒于家。子鸿基。
　　郭尚谦　字呜吾。为诸生。嘉靖季倭乱，贼艘数十至里，谦以麻绖自系柩侧。贼至，骇问，曰：“有父榇在。如有虞，愿以身代。”贼加刃，抚棺悲恸，贼感伤舍去。贼退，乃葬父而舁母于郡城。教授生徒供养，见甘膬辄不食。主人察其意，怜之，为母更置饩，乃举箸。后母没，哀毁逾礼。年二十九卒。以兄子望奎为后，人称为郭孝子。
　　张守化　字时化。少孤家贫，授书供母。嘉靖中倭乱，兄陷寇，化倾家赎回。又见邻家被寇焚杀之惨，以其束修贩米哺其饥者。子维枢，任工部侍郎，赠如其官。次子维机。
　　蔡一桂　字景培。兄弟二人，弟一槐蚤隽，累上春官。一桂身任家督，力穑奉亲。父母殁，挈家聚庐兆左，课儿讲业，率仆耕获。晚岁子贵，构宗祠、置祀田。年七十卒。子国炳。
　　陈会　字民聚。七岁父母相继殁。与兄选二人，兄读书，会务农。及兄进士为刑部，会犹然力作不改。值倭乱，贼发会亲之冢，要赎，会泣血誓天，倾囊募士，竟得负骸而归。贼平，乃杖策谒兄京邸。兄抱泣曰：“乱离隔绝，亲骸罹难，若非吾弟冒死以完遗魄，吾何面目立天地间乎！”已而，兄殁于京，会辅丧归。诸侄僝愗，抚养成人。晚益身力善行，睦族敦宗。尝言生平无过人者，但无一事欺人耳。子璜。
　　庄凤章　字诚夫，用宾子。明中叶倭乱，发其先冢，凤章叔用晦抵贼营夺骸斗死，凤章突阵负骸并叔尸归。后入国子监，伏阙上父叔功，得赠荫。晚有志斯道，游李见罗之门。客死武清，曾日唯为之殡殓，今配祀用宾崇贤祠。
　　曾魁　字道贯，举人，一诚子。二龄父殁。祖母李及母吴励节守之。长，冠童子试。家贫，奉二母，色养备致。祖母殁，哀恸异常。入舍问安见母不怿，辄长跪，俟意解乃起。母病剧，侍汤药不解衣者三月。每晨焚香百拜，吁天愿减龄以益母寿。母寻愈，以八十五终。魁先母卒，临殁惟从枕上数强起，宽母无恸。生平睦宗恤族，友于诸昆。孙化龙。
　　黄松青　字国石，为诸生，居安平。嘉靖戊午倭乱，松青偕弟柏青扶父逃难。适遇贼，相议走脱一人。兄弟互推者再。既而相持泣曰：“父苟不免，何忍独生；于是父子兄弟俱被害，相抱而死。
　　郑承　字宣载，五族同居向食无异财。岁饥倡赈，茕独受惠。抚族中孤幼，长为之婚，人称孝友。有家戒数十条，训迪子孙男女。登堂，谒寝、序立，及每食即席，必歌之。
　　郭士豪　字志迈，楠孙。为诸生。事亲孝。亲殁，哀毁如礼。祖母年高，痛父养弗终，晨昏滫瀡，益加爱谨。母丧未葬，遭火警，躬趋火中，翼棺上，痛哭欲与俱毁。众为感动，竞出棺于焰。念母殁莫遂孝养，岁输粟饩舅氏终其身。诸弟皆异母，无歧视。父分产时，议长子倍之，士豪力辞，与诸弟均。待人仁而信，宗党有争，力为和解。倭乱兵剧而馑困者周之，死者葬之，宗党颂义无穷。子继曾。
　　林特　字士奇。五岁丧父，而哀母病，吁北斗求代。兄聪被枉下狱，婉转周旋，得白其事。岁饥，煮粥活饿，乡人德之。
　　吴可久　字尔亲。为诸生。性孝友，殁时尽焚贷券。母殁，掇菽持素，骨为之立。与兄弟聚食，晚方分异，田宅让其美者。著《笋江录》。《思亲杂文遗稿》，皆有益于人伦日用云。
　　王文升　字子腾，熺季子，有至性。十三岁随父司铎于广。父患疾，祈以身代，躬汤药。归途疾转剧，值寇警，旅寓潮州郭外，又有水患，文升竭力护持。执亲丧毁瘠致哀如礼。嫡母陶、继母李，事之尽欢。生母郑疾思荔，非其时，取陈者渍而进。迨荔熟而母逝，自后每荐荔，对之流涕，终身弗食。中年纳一妾，既至，询已许人，盖儒生也，归之，不责原金。其重义如此。后以曾孙贵，赠安东伯。
　　何乔遴　字隆孝。八岁丧母，哀慕不忘。事继母至孝。母病，祷神愿以身代。隆庆壬申兵燹，有寄厚赀者，其人死于贼，遴查其妻子悉还。邻人盗己赀，获赃证甚真，隐而不言，使之自愧。崇祯问旌表，子梦骏。
　　秦廷帷　字玉吾。入郡庠。家贫，藉廪束以具滫瀡，曲当亲心。侍父疾，晨昏不懈。比殁，恸哭深墨，丧葬尽礼。奉母寡处，尤曲意承欢。有娣老而窦，推母之爱，时迎于家与母同养。从子舜德孤且幼，抚之如己子。疾革，以不获终养为憾，强起慰母，语终而瞑。子舜翰，孙锺震。
　　朱一泮　字达宗。少孤，事母尽孝。晚节母氏病疯，朝夕起居扶掖，志养无方。母殁，哀毁逾常，葬祭如礼，子弟遵化。　一泮少受经书，邃于《春秋》，旁通经史，设帐授徒，惟以穷经为程，学者称曰“敬所先生”云。
　　林一奇　兄弟三人，长为诸生，游学于外，次出贾四方。父殁，独一奇奉母致养，病请身代。母殁，竭力营葬。处族属亲朋，礼义谦爱，赈急周乏，盖闾巷中之笃于至性者。
　　朱则文　幼失怙恃，鞠于伯氏德春。元末，遇贼欲杀德春，则文抱持，号泣求以身代，贼感其义两释之。洪武间，梦神告曰：“赐汝金，助汝不给。”已而果获金数十锭。则文不营资产，悉易粟以济贫乏。子鑑。
　　史惠　字仕传，有至性。其父元吉久羸疾，惠侍汤药不解带，躬亲涤澣，居丧庐墓孺号，终三年衰麻疏食。时有白鸦巢楸，人以为异。上其事，成化七年诏旌表。
　　黄廷榜　机织为业，所嗣所生并隆。孝养一门三十口，合居共爨无间言，郡守令并致礼之。
　　陈建沆　字时沛，幼年丧父，迎归出母，孝养备至。时家犬乳猫、鸡雏互翼，人称为孝顺之感。卒后，太守王士俊铭其墓，缙绅名士为立传记，并赠以诗。子廷表。
　　伍民宪　安平镇人。嘉靖戊午倭至，扶父际会逃。反遇贼，民宪长跪曰：“勿惊吾父，余任君欲。”贼不听，刃其父，民宪挺身杀二贼，又伤数贼。后队至，落其右手。卧草中，犹一手荷戈，口喃呓呼父，三日乃绝。至今烟雨中见道有男子荷戈立者，人辄合掌呼伍孝子而过。
　　杨甫丽　襁褓丧母，事二继母无违。继母急之，甫丽愈以顺。折券绝甘，乡族诵义。
　　吴乔柏　字子秀，家贫纯孝。父母相继殁，毁瘠骨立。葬城东门外，庐墓十年乃归。兄殁，哭之哀，襄事如礼。尝过南安锦亭，获遗镪二百，坐俟失金者，至还之，不受其谢。中丞孙直指表其行于旌善亭，李廷机为作传。子龙征。
　　黄钺　字钦让。少孤，孝友仁让。及壮，好观史书，寓目辄晓，每按事躬践之。奉寡母孝敬备至。母疾，日夜拥侍，衣带不解。母卒，擗踊哀号，几于无生。兄家病疫，逐日省视床榻，疫卒不侵。豪邻盖屋夺其基，让不与竞。辑洽闾里，善处人父母兄弟间。子德洋。
　　林太毓　字希甫。太平守钺遗腹庶出子也。性至孝，嫡母徐垂挞，以笑受，急则匿户后，未尝有怨声。嘉靖季，里中倭发人冢求赎，有奸人鬻其父冢于寇。太毓募壮士舁父柩出。母徐殁，启父窆合葬。年四十四卒。一子奇棻。
　　林福　号坦吾，六岁而孤，旋遭倭难。及长，不知父墓所在，但记在笋江祖庐之后。移居城西，朝暮至笋江号哭而还。一夕，梦老人告之曰：“汝欲寻父墓耶？吾结草为记在此。”旦走视之，宛然梦中草记也。遂发视，得圹志，因仍葬焉。人谓孝感所致，为立孝感碑。子云龙，曾孙孕昌。
　　黄礼　字廷文。少孤，随母携弟依外氏，未几，母殁。父权厝于东郊，礼年幼弗知，遍处访求弗获。吁天祈神，忽有庞眉老叟指示其处，遂奉与母会窆。性友爱，经营所得，悉与弟均。尝训子曰：“饱食须念枵腹，暖衣须念悬鹑，惟谨厚可远怨，惟质实可动人。”人以为名言。孙凤翔。
　　施长昆　字元成。嘉靖间倭乱，扶母蔡氏避难永宁，与母相失，长昆旋被倭掳至日本，日夜思亲哭泣，欲归无计。至五十二岁，始匿渡而归，乡人莫识。其胞姊适许氏，谓弟胁下有疤痣，验实，相持泣。告以父葬处，谓母当时已死于兵。长昆哀号悲怆，每晨必登东山拜哭。临终，嘱其子葬东山，以望永宁，毋忘母子相离处。孙尚瑗。
　　潘宽　父泗，尝赴徽贾金。宽世其业，以孝友闻。兄实为诸生，宽入学舍省之，见与友弈，佛然推枰曰：“父母望兄何事，乃作此戏？”人有诬讼其兄者，奋身代白，得免。后实病笃，宽调汤药，不効，卒。又以其子岳为兄嗣。兄妾有子，鞠之如己子。既长，婚娶多分赀与之。李廷机为之立传。
　　徐鸿仪　字采伯，用宾子。有姊适姚，贫病几殆，迎归，亲视药汤。殁，自经纪其丧。随父为无锡县丞，父因赈饥致劳卒。鸿仪昼夜号哭，扶榇归家。先是，季弟以姻累，为学使所捕，鸿仪挺身受罪，系累匝月，创甚无悔。及子侍御缙芳贵，俸入买田，悉均昆季。谓诸子曰：“而有兄在，当不贻尔贫，吾兄弟未有与也，故先之耳。”
　　温成翁　少孤，事母孝。十一岁，焚香吁天割股疗母疾。善为诗，号梅窗，有《梅窗隽永集》。孙良。
　　张志越　事父母曲为承欢。父丧明，手足痿痹，志越坐卧不离侧，奉侍床蓐，十年无倦。母病瘤五载，旦夕吁天，祈以身代。居丧毁瘠。既卒服，每值陈乐讌会，怆然避席，盖有终身之慕者。郡守屡表其门，两台列名通衢，匾之“孝义坊”，巡按孙公仍刻名实于旌善亭。
　　诸葛麟　持身孝义。父隆为宁海令，将之官，以大母为嘱。麟左右无方，一日病笃，每夜拜祷北辰。时隆亦即致政归养，人称父子双孝。麟终祖母之世未尝外出，及父殁，哀毁如礼。郡县为立旌善亭，与朱则文并列。弟骏。
　　诸葛选　叔纳夫，司训永嘉，无子，立选为后。叔殁，选以其遗产与兄弟共，曰：“吾嗣叔氏，岂利叔业哉！”岁时祭祀极丰腆，处乡族谦和恳恻。孙昺行亦笃。父应科拓落嗜酒，昺极尽孝养，何乔远谓父有点之狂，而子有参之养云。
　　陈学源　字尔澜。兄弟五人，学源庶出，居季。家资掌于嫡母，兄弟无间。安溪有田值千金，资兄鬻以游成均。三祖坟被贼发取骸去，自度不能夺，时欧阳深方拥兵杀贼，请从焉。锐身与麾下入贼垒，舁骸归。临殁，戒勿厚殓。
　　黄深　事父母孝敬。兄润，参政也。父母岁生日，深与润吏迭寿。母曰：“兄贵也，可独当。汝宁须此？”深曰：“此各尽子职也。”父殁，既葬，值嘉靖季，贼发人坟，深直往欲启父坟出榇。人曰：“毋虑寇获耶？”深曰：“获请为质，寇不过欲人金耳。”竟往，正值寇饥顿采食，未遑发坟。深伏身灌莽中，夜取榇出。忽天骤雷雨，寇解散，得榇归。
　　林肃　年十六，时有铺里之役，顶兄名代任苦。善居积致羡，建宗祠，恤穷族。嘉靖季，年大饥，顾司徒珀鸠大家施粥，肃率先为倡，乡人德之，称为长者。剧寇起，发坟质骸，肃母及兄骸在质中，莫知其处。忽有樵夫引告，得骸归。年八十余卒。子孙皆以文武科第显。
　　史朝定　有孝敬之行，载入《闽书》。
　　周公锡、公钺　同怀兄弟。母早卒，继母生季弟公钊。父殁时，锡、钺俱幼，家政秉于继母。锡与钺朝夕问膳，孝养无失，继母亦厚视之。会锡当里正，戴星出入，钺朝夕迎送郊外，率以为常。钺患病，锡不解衣不即箪者数月。后继母及季弟相继殁，殡葬如礼。未几，锡殁，钺哀毁几不欲生。抚三侄如已出，子侄遵遗命与锡合窆于保福山焉。
　　钱应增　号思桥。十一岁丧父，姊未笄，三妹俱少。伯兄继殁，嫂徐氏守遗孤在襁。母程氏哺一男四女，时时泣下。应增见母泣，苦心焦劳，克至成立，竭力奉母。母病笃，问医视药，祈神祷天，而母得愈。越四年，母殁，悲号擗踊，处柩侧三年不入内。葬母于父墓之右。时称为钱孝子。
　　陈台　字舒华。兄弟五人亲甘旨，有不逮者皆身任之。母李氏殁，哀慕独深。父为李择地得吉，独于台不利，嗟呀良久。台闻白于父曰：“得安吾母，而利兄弟，儿利多矣。”遂出赀以资售地及葬费。未几台逝，父哀之，令附葬山右。以少子壁之长子廉继焉。曾侄大玠奉其主，祔祀祖祠。
　　吴从宗　字我宗，居灵源。值倭乱，扶掖父母避郡城，拮据供亲。倭平，复故里，甘旨之奉未尝缺。亲殁，殡殓必慊于心，躬负畚锸襄葬事。祭祀思其所嗜，竭力致之。祖妣、父母二坟俱在灵源山上，巉岩难登，日持壶酒抵坟，瞻拜若依膝下。垂殁之岁，七十有七，除夕犹扶筇从圹归焉。
　　黄衷　少孤，母邱氏苦节抚之。垂髫为诸生，既而慨然曰：“使吾劳于王事，安得常奉母也？”遂弃去，竭力养母。母稍不恰，即长跪，不命起，不敢起。母生酉岁，属鸡，衷与妻庄氏终不食鸡。母病，夫妻减餐，祈益母寿。及母殁，泣血三年，结庐坟侧，人称其孝。
　　韦起宗　字宏继。三岁丧父，见母蔡氏怀毒欲殉，跬步不离。稍长，哀毁思父，竭力事母。母病，吁天祈代。母年六十，遇缙绅先生辄长跪求文旌母节，为忌者所阻，不果，悲悒丧明。郡有司为闻于朝，乃获旌。母殁，恸几绝。及葬，庐坟六年，晨昏哭奠。岁旱，松虫大生，坟旁楸槚被食殆尽，起宗抱树而泣，虫悉去。　一日暴雨，有白衣呼之出。起宗出，庐遂坏，六载始易麻旋居。即庐掘己坟，嘱子孙曰：“死葬此，勿易他处。”卒年七十六。临终无他语，但呼曰：“天旌至矣！”其终身慕如此，人称之曰“韦孝子”。其里为节孝铺。
　　朱鼎昌　字元调。天启丁卯举人，教谕黔阳。学行兼优，多士化之。尤注意水源木本，建祖祠，充祀业，刻祖则文《孝感传》以垂训，乡评重焉。
　　丁光琛　字腾岸。事父母服劳奉养，先意承志。母郭氏患虚症，光琛朝夕侍汤药，逾月罔懈，母病愈。寿至八十。
　　柯日藻　字懋文。祖毓仁以孝友传家，尝倾赀建祖祠，让产孤侄，父宗仑，文学宿望，吴载鳌其门士也。日藻兄弟三人，长日蕃，有声文坛而蚤世。仲日芬，当兄病时，祝天愿代。及仲殁，日蕃继殁，父祖皆已年高，日藻以一身竭力养志，送终营葬，拮据劳瘁。抚侄赓昌、赓熙以至成立贵显。崇祯庚辰，吴载鳌榷淮关，延赓昌署中教子。日藻偕客造视，未至淮，客毙舟中，日藻恐舟人弃其尸，秘之寝处，与偕至淮，出己财以殡。时天暑舟小，客非亲故，死丧之威，人情所同，日藻独不以生死易心。吴载鳌为之叹服立传，而日藻亦以是染病殁淮署。赓昌扶榇旋归，其子得昌，年才十一，赓昌极力教育之。后赓昌子继甫、赓熙子竺亦为得昌教育，名登贤书，人推世代孝友焉。

　　国朝

　　蔡璿孕　字彦政。顺治戊子贡授中行司理职。以亲老，屡征不起，家居养志承欢。庶弟未得遗业，以父赡田给二弟，自割己田百石充父祀。尽葬族中百余年停棺。年八十，犹闭户攻苦，著《五经摘要》诸书。子时升，孙锺琏。
　　王锡卣　字文人。性孝友，母病，尝粪而甘，恨不得身代。母殁，尽哀尽礼，事继母尤谨。父殁，尽以产业让二弟。康熙间拔贡，历建宁府教授。
　　翁华锺　字世岳。父病蛊，吁天请祷益父寿。娶妻林氏，生二子，因失母欢，令出之，华锺不敢违。妻归母家，日久，始意不回，贫难自给，改适莆阳，华锺历三十年不再娶。子道光，母出时甫三岁，稍长，历兵燹水旱，跋涉觅母三十年，得之莆阳，相持大恸，迎归终养。人谓父子世孝。
　　郑朝遴　缵绪子。兄修典袭爵在京。母留泉州数十年，朝遴修甘脆际寝膳，不问户外事。逮亲殁，孺慕终身。先是，弟妇陈孀居无子，欲取遴子为继。遴曰：“伯氏有侄，吾岂利资越次哉。”为综理财产，召兄子于京而授之。复推财伯氏，自取埆瘠田亩，曰：“是足吾衣食矣。”年五十八卒。
　　陈兆先　字涵初，迁鹤仲子。幼聪慧。甲寅海氛，迁鹤避地诗山，兆先从钓弋、樵苏以供炊馔。闻兄病，一夕走百里，亲视汤药，衣不解带。年三十余，以诸生终。子亮世。
　　黄士珍　字邦祉，自惠安徙居晋江。父怀佳，值寇乱，以资赎掠民。士珍少孤露，父母葬海滨。先是海氛，令下弃边地。士珍值父病不能去，求存片瓦，数日哭泣以告，逻卒怜而待之。父子相依，旬余，父卒，只身无资，就房中以扉翼而盖之，手掬土而埋焉。痛哭不忍离，逻卒促之行，曰：“迟者无赦。”于是逃入界，饥苦无以为生。越十年，潜以瓦棺拾亲骸归。遇逻卒执之，泣告得免。贫乏无力购地，惟将二甓藏石罅中，时哭泣于其旁，有好义者感而舍地焉。生平好学，著《读史一得录》藏于家。安溪李锺侨、永定廖鸿章皆为立传。次子朝阳举人，长寿知县。长子志文，三子朝章，皆急公封儒林郎。
　　陈曙　字树初，事亲至孝。十三岁，父母患疫，祷天愿以身代。比长，值母病痢，奉汤药涤厕牏必躬亲。母眼久昏，以舌舐得明。友爱于弟，分田资其生，置妾广其嗣。岁饥，倾积赈济郡邑，桥梁捐金修之。顺治丁亥戊子，充向导官引大兵抚泉有功，旋卒。乾隆六年，旌表建坊。孙大玠。
　　林鼎汉　字禹成，居安平。寇掠其乡，母龚氏投井死，鼎汉哀慕终身。后随父贾外洋，父病死，海艘忌停尸，遇死者辄投之海。秘不发丧，朝夕进粥入舱中，皆密藏之。夜与尸卧，经十余日，尸乱秽而舟人不闻也。既抵岸，始放声哭，觅棺殡殓。后请旌表，建坊立祠。子逢春、逢都。
　　蒋崇徽　字慎卿，邑诸生。有学行，孝事双亲，推产让弟，族党称之。著有《庖萍稿诗文集》。
　　郭岳　字彦甫。少能文，父贫弟穉，乃习会计。商人聘司出纳，以其获供菽水养弟昆。中遭父丧，尽哀尽礼，襄父及祖父母葬事。又为诸弟毕婚。性嗜书，工笔札，文词清丽。事母郑氏，先意承志。母舅贫老无子，祖母舅遭水漂屋，皆周恤终身。尝夜深课子，检文券十数纸焚之，曰：“此贫不能偿者，留之，恐汝生希冀也。”寻卒，亲疎悲悼。子赓武。
　　洪孔煃　字景宿，钱屿人。髫年孝友，婉曲承欢。父殁，哀毁骨立。卜葬父及祖母，昼夜瞻拜。会王师征泉，大将军未至，人民散乱。伯兄被拘勒赎。孔煃度兄不免，竟代其死。死后，家人驰哭之，两袖稜然有物，按视之，则考妣二木主也，闻者陨涕。是岁冬至，族高其谊，迎入祖庙血祀焉。
　　林珣　九岁丧母，居丧尽哀，感动路人。事继母杨氏如母。十三岁，值大疫，父及伯叔兄弟相继殁。珣拮据经理，日负贩以供继母，菽水尽欢。既娶妻生子，孝养益挚。继母多病，侍膝下，汤药必尝，夜睫不交。及继母殁，哀戚逾常，水浆不入口者数日。顺治间督学旌奖，荣以冠服。
　　朱兆纶　字亮卿。事父母色养备至。时倭寇劫掠锦田里，父病笃，兆纶侍父，不忍遽别，被倭掳去。迹经莲叶池，跳入水中，倭以刃砍之，因伏水底得免。倭去，仍归奉汤药，父病以瘳。伯仲二兄早逝，敬寡嫂如母，抚孤侄如子，有门户事一身独肩。迨父母殁，丧葬尽哀尽礼，教子义方，卜居郡城，为燕翼计。生平然诺不苟，外事不干，邑侯佟公飨以宾筵，为乡间钦式。年六十四卒。子泗宗、孙升元，俱登贤书，貤赠文林郎，洵孝友之报也。
　　谢廷禄　字亶文。十岁而孤，事母尽孝。与弟鞠于伯父元瑺，稍长，从伯父贾于苏。甲寅之变，吴闽隔绝，奸人以元瑺闽人，诬与贼通，祸且不测。廷禄慷慨赴狱，乞代其死。会耿精忠降，制军武定李公白其无辜，赦还，寿终。
　　郑魁万　字廷材，天性孝友。康熙戊午间，泉郡兵火，阻隔江外。比平定归乡，即买地奉其祖母及父兄，合葬于赐恩岩之下。讫工后，借寓僧舍，昼夜赴墓所焚香礼拜，风雨无间，凡三年不忍归家。当道闻其事，题匾旌之。
　　林崧　字肇笏。父为桓，被仇家害。崧年十七，露宿风餐，间道侦之，阅八十余日，悬主恶之首，剖胸出肺肝献父灵前。复求手刃父者，卒遇诸山间，撞其胸仆之，不数日死，遂陷囹圄。久之，海氛炽，得脱归，率众捍卫乡里，夺还男女被掠者，护以归故乡。绅李梦祥子孙衰替，榇暴道旁，急访其族人资之营葬。卒年七十五。子延翀。
　　秦师彭　字周叟，良牧孙。父鸿理早逝，母郑氏守节，师彭事之至孝。遭兵失父坟，日夜号哭。有牧夫指示穴所，得骸归。友于诸弟，家事悉肩其任。岁荒，仲弟负屯米被系，师彭走请身代，兄弟争就法。当道嘉其孝友，两释而代完之。子允升，举人。
　　杨应球　父必正，任贵县令，再补华亭，挂冠归，两袖清风，但憾先人未厝。有贵县门生邮请必正至其地，欲助葬费，必正得书即行，未至浔，应球忽夜梦白舆抵里，度是父凶兆，即挈族侄炎往，寻觅无迹。返至老龙，为舟楫通津，日至江边探望，夜归旅寓，啼泪出血，两目俱矇，旋殒命。临终嘱侄曰：“殡我蓬头跣足，手持纸笔砚，吾将诉之天，寻父同归。”从之，藁葬于老龙里。人哀之，为镌晋江杨孝子墓碑。后应球兄访知必正殁于桂林，寄厝楞严寺，往寻无踪。夜梦应球告曰：“七星岩下荆棘中可得也。”如言斩荆棘，果得一碑，镌晋江杨大尹墓，拾藏之。复至老龙拾应球骸，果应所嘱。时大夫啧啧称赞，为作传记。
　　李云永　字世瞻，安溪人，居晋江，傅节妇之子。六岁失怙，其母病数月，昼夜不离。母殁后，结庐墓侧，夙夜哀号。惠邑令题其庐曰“慕楼”。雍正四年旌表。
　　蔡文仁　字则元。居父丧，哀毁骨立。事母林氏尽孝。弟文信，患虚症，卧病连年，谨视医药不稍离。及殁，抚侄如己子，乡族称之。
　　陈元凤　字呜长，侍奉二亲，先意承志，竭力供甘旨得其欢心。迨父母俱逾八十，问寝视膳，扶持抑搔，犹依依作孺子慕。事兄爱敬备至。兄尝以非辜被逮，元凤挺身代兄系于官。时有郭恺者，亦代兄受系，太守刘公侃为凄然下泪，立破械释之，后享寿八十有八卒。
　　李锺声　字彦伯。郡诸生，学问淹博，多著书。父寅德早殁，母吴氏育之。先是，父未举锺声时，以族人子为子，庸弱。锺声成人，体父志分产与均。事母孝，出入必告。母病侍汤药不去侧者弥年，废食寝几骨立。晚奉母入城，与妻陈氏朝夕致膳。其送终也哀戚备至。兄产荡耗，割己业济之。祖祠回禄，输金重建，广置祀田，为永久计。修族中无嗣坟数十。旧里有事，不以徙居惜财力。郡兴作如先贤祠及文庙、暨河渠、桥梁，俱捐修董成。壬子省试，以葬期迫促，归遇大水，桥梁倾圮，濒死者屡，若有神扶者，人谓孝思所感。其子壁，有孝行，以事实陈于潘中丞，锡“惟善降祥”匾额表其闾，里人陈高翔、尤垂青各为立传。
　　张登解　字尔元。张雕，字尔远，同胞兄弟。性友爱，幼值海氛，治田经商，或早出晚归，或过都越省，兄弟相依十余年。及寇平，登解谋续书香，乃独肩家计治生，命雕奋志下帷，习举业。诲子侄读书，谓雕曰：“吾任养，弟任教，各努力，毋贻父母忧。”其后雕以府试冠军入庠，子侄多以文见称。一门食指数百，五世同居，不忍离异。登解举僎宾，雕举优行，督学周学健赠匾曰“彩映花萼”。雕子道南。
　　孙景熙、郭岱　事亲以持血盆斋闻。谢文锳，以割股闻。

　　●卷之五十一　人物志【义行】

　　论曰：君臣分谊，无所逃于天地之间。食人之禄者，忠人之事。疾风知劲草，能是者，十或仅一二耳。其在读书缙绅，往往自谓顺时明哲，视死如归，固已难矣，下及朴鲁壮夫，克将真挚也。欧阳公叙五代王彦章，述其言曰：“人死留名，豹死留皮。”其于忠义，盖天性也。怀报国而捐躯命，岂少其人？俯仰凭吊死事之士，盖未尝不流连而感慨焉。

　　五代
　　董思安
　　宋
　　苏缄　　杨世永
　　明
　　王铨　　李思邹
　　詹寅　　陈一道
　　童乾震　黄仰以时附
　　薛天申周岳镇合传　秦椿
　　王世实　陈正中
　　洪淯鳌
　　国朝
　　林维造　施世泽明良附

　　五代

　　董思安　其先固始人，从王氏入闽，遂籍晋江。天福七年，朱文进弑王延曦自立，思安与留从効、王忠顺复王氏。及南唐围建州久，或谓思安盍蚤择去就，思安曰：“吾世事王氏，危而叛之，天下其谁容我？”众感其言，遂无叛者。
  </div>
  <div class="pagination">
   <a href="晋江县志道光本_page129.html">
    上一页
   </a>
   <span>
    ...
   </span>
   <a href="晋江县志道光本_page125.html">
    125
   </a>
   <a href="晋江县志道光本_page126.html">
    126
   </a>
   <a href="晋江县志道光本_page127.html">
    127
   </a>
   <a href="晋江县志道光本_page128.html">
    128
   </a>
   <a href="晋江县志道光本_page129.html">
    129
   </a>
   <span class="current-page">
    130
   </span>
   <a href="晋江县志道光本_page131.html">
    131
   </a>
   <a href="晋江县志道光本_page132.html">
    132
   </a>
   <a href="晋江县志道光本_page133.html">
    133
   </a>
   <a href="晋江县志道光本_page134.html">
    134
   </a>
   <a href="晋江县志道光本_page135.html">
    135
   </a>
   <span>
    ...
   </span>
   <a href="晋江县志道光本_page131.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
