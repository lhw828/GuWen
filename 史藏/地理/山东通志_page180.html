<!DOCTYPE html>
<html>
<head>
    <meta charset="UTF-8">
    <title>山东通志 - 第 180 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 180 页/共 194 页</h1>
    <div class="content">　　韶则尽美听何可忘况至徳之斯过聆竒音之孔扬天纵多能信以嘉乎击拊神资博学知具美于典章用而不匮乐亦无荒若充乎四门之术不离乎数仞之墙验则足徴用之可贵圣者妙而合道志者仰而自慰悦五音而曲直孰谓其聋致六府之和平自忘于味省风而八风叶畅观徳而九徳昭宣季子慙游于鲁地穆公徒飨于钧天曷若观率舞聆薫弦变态罔已周流自然可以深骨髓而期富夀岂徒资视听而娱圣贤至若清磬虚徐朱弦疎越鼗鼓以之迭奏笙镛于焉间发以咸隂阳于宇宙耀光明于日月自表虞徳之不衰岂效文王之既没是知武也未善濩也有慙钧化归于二八让徳明乎再三所以其道不穷厥监斯在验率舞于百兽想同和于四海如其乐正非闗自卫而来傥俟风移有异从周而改愔愔不极杳杳乍迷俄将复矣抑又兮梦周公而不见想圣徳而思齐闻斯行诸厥不逾矩感心骇目是何其覩悠然而往三叹如在夫寥天涤尔而施万籁已吟于九土讵忘味于三月谅永懐于千古幸赋韶乐之遗音美哉尼父【按寥天涤尔以下至美哉尼父以上疑有阙文姑仍之以俟考】
　　孔子弹文王操赋　　　　　　【唐】薛胜之
　　文王有声惟圣能审初弹雅操知徳音而有懐稍奏遗音觉仪形之可禀黮然之状已究锵然之响可寻述而不作载好其音徳必不孤谅前圣合于后圣道乃无二诚此心达于彼心其神也邂逅相遇其虑也罔或不钦则知掩四方而气正加一弦而义深曲引烝哉调吟皇矣穆穆乎顺帝之则洋洋乎令闻不已同声相应虽千古而防徽音异日而论犹万邦而聆遗美所以圣贤不逺古今一揆且将合于心岂独盈乎耳既而温故知新若圣与仁千里同风自宜契于风韵千年一圣当间出于圣人玉指回轸朱弦应律运八风而吹万迭五音而不一既而文徳在兹以寜王道宥密斯操也必俟后贤吾无间然陟降因我而着昭穆因我而宣符盍彻之言无毫厘乖于是叶同音之理岂合度差于前是谓惟神所受继圣之后自得于心匪传于口稽帝谓之意勤止岂无非天纵之才生知何有无音不合无徳不宣翼翼之心因心而防亹亹之善尽善而知师襄于是作而言曰子圣人也与文王而同规
　　子击磬赋　　　　　　　　　【唐】薛胜之
　　大哉将圣乐天知命宪章文武昭宣孝敬游道义之门观鲁卫之政知礼文之述作系王道之衰盛将有托于知音故先击其浮磬翕如始奏冷然激扬旁达草木独调宫商律中乃节而信清引而越以长何一气之立则若五色而成章羽可以振振兽可以跄跄神人以和舍此奚取乐悬之位斯焉是将谐协于国风本一于心始将此易俗非为悦巳作于朝而君臣同和听于家而少长咸喜不达情者莫究其理不赏音者莫知其防非有为而作焉岂茍乐而为尔噫斯道之行如磬之声合于制度发以清英应小大以随击拊原始终不可将迎伊物情之滞隔莫不由此而发明谓为艺以吾不试语之道而知吾志固非系而不食岂止垂之如坠曽见访于苌反受于荷蒉彼往而不返欲洁其身如乐之无节则可夺伦义有昧于反舌耳无间于日新何没没于隐者亦硁硁于小人必也审音居然大辨动应而溥畅虚中而独善使石声无定则我心可转初未明乎施张庸讵议乎深浅一雅一变正声久遣子击此者亦屡叹之唯圣有作阐教命虁乃知乐正雅颂复在于明时
　　孔子石砚赋　　　　　　　　【唐】王嵩蕚
　　昔夫子有石砚焉邈观器用宛无雕镌古石犹在今人尚传从叹鳯兮何世至获麟兮防年世厯近王近霸年止几徂几迁任往回于几席垂翰墨于韦编时亦逺矣物仍在焉非圣人之休祐安得兹而不捐洎乎俗逺圣贤教遗齐鲁列庙以居先师攸主上荧荧以光澈下羃羃以色固介尔贞坚确乎规矩昔诸侯失政周道无闻嗟礼乐之仍缺叹诗书而未分圣人乃啓以褒贬垂以典坟必借兹器用成斯文盖石固而人往亦事存乎砚云至乃方质圆形钴模首调饰为用陶甄可久横彩烟而不絶添緑水而常有岂如石焉斯为不朽昔偶宣父厥容伊何旁积垂露中含偃波时代迁移去游夏而弥逺日月逾迈变炎凉之已多别有逢掖书生献防东京仰垂先哲攻文后成叨秉笔以当问愧含毫而颂声
　　欹器赋　　　　　　　　　　【唐】韦　肇
　　若夫天地忌满鬼神害盈方舆以之东缺圆盖以之西倾百川因兹灌注七曜由是贞明故圣人以冲虚作式贤达以防谦为情于是盘盂设诫几杖必纪金人贻诲于周书扑满流规于汉史顺之者福逆之者耻乃垂训于小人咸取象于君子岂方圆有度规矩合仪不虚不满能安能危考众器之论最实莫先于侑巵不随日兮时昃不于月兮暂虚体执谦损性尚冲防知盈盖而必覆故止足而何期惟上圣之设法处中庸而在兹防恕以劾贪残改质金张可望形而谢宠许史可覩容而辞秩疏广感此而挂冠范蠡朂兹而自逸览斯器之为美何余物之能匹原夫出自圣人之心成乎匠人之手匪雕匪刻可大可久鄙巨壑之难盈恶漏巵而虚受宁取类于瓦杯以供尧舜不愿同于金爵惟资桀纣故一化于陶钧厯千载而不朽由是鲁君之庙置诸户庭左邻东序右界西扄惟仲尼之多圣赖弟子而为铭仆又何徳轻尘翰墨虽不假于先容实有愧于观国
　　澹台灭明斩龙毁璧赋　　　　【唐】白行简
　　璧之为寳也至珍龙之为物也至神蕴彼坚真由是见希于代神其变化胡可不畏于人茍以力夺我寳则必害及尔身原夫被褐而来舣舟以济懐白璧为利涉佩青虵而自卫光连晓日若明镜之髙悬影落深潭状白虹之初霁孤棹才移于渡口二龙歘见于波际将至寳因此可求谓匹夫于焉易制徒观其迅雷铿狂电翕赩转晴辉而阳景灭曜喷风雨而晴空变色拖尾乃无所遁逃矫首则方将荐食朱萍焉能施其术佽飞莫得用其力灭明乃挺利劒整扁舟驱天吴比阳侯壮志奋而发植冠耸瞠目张而眦裂血流白刄下耀于渊室紫气上冲于斗牛左絶其脰右舂其喉擢锦缋之鳞触惊波而乍聚乍散洒黄之血随奔流而或沈或浮既风恬而雨絶俄雾朗而烟收龙实最灵孰可以威而詟璧惟重寳岂得不义而求既而弭波澜济江干璧非人愿保全而莫可人非剑思耀武而诚难然后韫神丘即长路持拱璧而叹息眄中流而回顾岂不以懐寳者为物所求恃力者为人所恶且龙实恃力人惟懐璧尔实我欺我非尔惜虽在时之攸重谅于人而何益闻老氏之诫莫守乎满堂考圣人之情不贵乎盈尺遂投之河而神罔敢受毁于岸而人莫敢有纷然电散谓齐后之碎连环騞尔星分同亚父之撞玉斗则知动不可妄求不可茍始则将害于人终乃自贻伊咎胡不伏水府而蔵珠于颔照钟山而衔耀于口故贪而毙也诚罹有悔之防毁以弃之安能无胫而走嗟乎仁必有勇信千古而不朽
　　孔宅闻金石丝竹之声赋　　　【唐】王　起
　　鲁恭王益宫于孔氏壊宅于阙里闻金石丝竹之声有六律五音之美清冷始奏异洞庭之载张寂寞而来非钧天之可视或管或磬以禋以祀徒在庙而见听岂升堂而足拟当其摄齐而进拾级而前逺近犹惑铿锵始传式感王心聘国无劳乎七十克谐圣域抠衣若化乎三千信不击而不考实之而又惟金也振舂容而无阙惟竹也像吹嘘而未歇愔愔击石如荷蒉之初闻杳杳挥丝疑孺悲之来谒所以表正声之感所以同古乐之发遐想乎反鲁之年追思乎在齐之月回环栋宇缭绕庭除惟恍惟惚缴如绎如心方啓乃乐可成于固将极天而蟠地岂徒舞兽而跃鱼疾徐有则清浊不忒非审以知政非作以崇徳蔵书之壁时绎绎而难分梦奠之楹乍洋洋而未测响杂乎鸿鹄韵调乎宫羽丝管不形簨簴无覩固可掩歌钟于二四配茎英于三五及夫锵尔乐阕油然思深覩奥且惊夫盈耳广居由是而革心岂不以感上圣之防闻至徳之音哉皇家始崇儒礼莫先褒圣尊素王之号广旧宅之敬傥逸韵之再闻播乎乐府之盛
　　孔宅得书赋　　　　　　　　【唐】蒋　凝
　　孔氏之居中蔵古书当霸鲁壊隳之日见亡秦焚灭之余卜数仞为缭垣时之潜矣定四科于竹简世以传诸当其汉偃兵戈鲁修宫掖将穷下国之侈遂去前贤之籍并吞一亩方取地以崇居摧折两楹遂得书于暗壁悲夫其宅也人亡道穷削迹于中瓦隳而阼阶缺裂尘飞而环堵空蒙鲤也必趋之庭将为辇路仲由未入之室欲创离宫其书也蔵书废久坑儒之后虫侵而鸟迹微亏土蚀而韦编欲朽虞夏不刋之典出彼圬墁殷周将丧之文存于培塿于是升彼堂矣弃诸简焉信遗宅兮必取宁右文兮何传将卜楼台刬榛芜而屹若俄闻金石扣寂寞以铿然王乃凝思潜听追踪辍作存其宅兮不壊知其书兮可学悔隳古而荣今庶立礼而成乐门庭犹在存圣者之规模虫篆难详是古人之质朴倚伏相推于焉有之不广其居斯文永堕不闻其乐则往迹全隳信乎君子所居亦废兴而有数圣人大道当用舍而随时今皇家重典坟崇阃阈开儒馆以待士设文教以济国千秋万嵗知此道之无穷四海九州信将来之有得
　　延陵挂劒赋　　　　　　　　【唐】王　起
　　脩脩陇树兮挂劒于兹所以表徐君之所欲明季子之不欺予取予求昔藏心而可测一生一死终弃寳而如遗盖烈士孤标之节而神明幽感之时当其昔结欢娱从容不阻孤锋乍拔密坐之所彼眷眷以目击此默默而心许谅他日而来思非伊人而谁与及夫厯聘上国言旋东吴访旧友遵旧途亦当开寳匣献辘轳何逝水兮不待吊荒埏兮已芜由是执龙泉而慷慨望马鬛而踟蹰相间嵗之披云忽然而在抚今辰之切玉视之若无且曰器可谋新室宁欺暗解腰间之善结仰树杪而延瞰乃脱白刃推赤心耀宿草之煌煌悬拱木之森森错落金环疑夜月而生陇晶荧霜锷谓春氷之在林龙形蜿蜿而未化蛟枝亭亭而欲寻解佩义广脱骖感深英声遂腾乎万国善价不顾其千金呜呼劒之掷也无前人之行也必果诚去彼而取此非祈君之佑我无宿诺譬之以庸庸不食言方之以璅璅向若蔑黄壤恡青萍重提携于掌握轻耿介于心灵则三尺之中空腾云而漫漫重泉之下将愧色于防防无言者道之不约者信之大峻节卓以特立义风纷而繁会盛矣哉挂劒之名将万古而不昧
　　登琅琊台观日赋　　　　　　【唐】熊　曜
　　秦筑东门于海岸曰琅琊台髙可望逺而东之人悉以宵分之后观日于海底者壮其观而为赋云秦东之门天地一空直见晓日生于海中赤光射浪如沸如铄惊涛连山前拒后却圆规上下隠见寥廓焜煌天垂若吞巨壑当扶桑汹涌于云表阳徳出丽于干刚汗漫翕纳将吞六合冲融青防遥侵大莹羲和首驭夸父上征转心目苍黄性情倾地舆而通水府吸天盖而骇长鲸彼秦伊何崇此为门委絶人力其谁敢论失万邦者虽设门而必圮表东海者谅无门而亦存步秦亭而在此伤魏阙而何言千载之后石梁斯在时无鬼功岂越沧海念无道而肆志将不亡而何待我国家逾溟渤而布声教穷地理而立郊坰畧秦皇于帝典防汉武于天经顾荒台而寂寞取殷鉴于生灵尔其秋景超忽晴光焕发蜃气干云蚌胎候月长波沃荡超百谷以深沈唳鹤徘徊想三山之灭没齐鲁郡邑霜天泬寥凌虚无而倒景临沆瀣而乗潮日向蒙汜云横丽谯追鲁连之达节行将蹈海仰田横之行意若在云霄骊龙之珠羣玉之府想望绵邈依稀处所有海客之无心托扶揺之轻举
　　矮松赋　　　　　　　　　　【宋】王　曽
　　齐城西南隅矮松园自昔之闲馆此邦之胜槩二松对植卑枝四出髙不倍寻周且百尺轮囷偃亚观者骇目盖莫知其年祀亦靡记夫本源真造化竒诡之絶品也曽咸平中忝乡荐登甲科防被宠灵践厯清显防三十载前歳秋始罢冡司出守青社下车之后省闾里访故旧则曩之耆耋悉沦逝童冠皆壮老邑居风物触目迁变惟彼珍树依然故态窃谓是松也匪独以后雕克固嵗寒抑由臃肿支离不为世用故能宅兹臯壤免于斤斧向若负搆厦之材竦凌云之干将为梁栋戕伐无余又安得保其天年全其生理哉感物兴叹聊为赋曰惟中齐之旧国乃东夏之奥区有囿游之胜致直防闬之坤隅伟茂松之骈植轶众木而特殊上轮囷以夭矫旁翳荟而纷敷广庭庑之可蔽髙寻常之不逾枝拥阏兮横亘根蹙缩兮盘纡徒观其前瞻林岭却枕康衢宅寳势兮葱郁据古地兮膏腴类蟠蛰兮蛟螭讶腾倚兮虎防将拏空兮未奋忽伏窜兮争趋色鬬鲜兮欲滴形诡俗兮难图逺而望之蔚兮若抟鹏之出沧海迫而察之默兮若方舆之承寳盖矗洞口之归云堆嵓阿之宿霭谈挥尘兮何多被集翠兮増汰度朔吹兮飕飗含阳晖兮晻蔼吾不知其防千歳起毫末而硕大昔去里兮离邦攀绿条兮彷徨今剖符兮临郡识竒树兮青苍怵光景兮遄迈嘉嵗寒兮益彰叶毵毵兮不改情眷眷兮难忘异古人之叹栁协予志之恭桑信矣夫卑以自牧终焉允臧效先哲之俯偻法幽经之伏蔵愿局影于涧底厌争荣于豫章鄙直水兮先伏惧秀林兮见伤幸髙梧之垂防愧修竹之聨芳鸾乍迷于枳棘鷃每悮于榆枋嫓周雅之蹐地符羲易之巽牀既交让以屈节复善下而同方自储精于甘实不受命于繁霜客有系而称曰材之良兮梓匠之攸贵生之全兮防庄之所美茍入用于钩绳宁委迹于尘滓俾其天性而称珍曷若存身而受祉纷异趣兮谁与归当去彼而取此
　　稷下赋　　　　　　　　　【宋】司马光
　　齐王乐五帝之遐风嘉三王之茂烈致千里之竒士总百家之伟説于是筑钜馆临康衢盛处士之游壮学者之居美矣哉髙门横闶厦屋长檐罇罍明洁几杖清严尔乃杂佩华缨净冠素履端居危坐规行矩步止相与奋髯横议投袂髙谈下论孔墨上述羲炎树同拔异辨是分非荣誉樵株为之蓊蔚訾毁珵美化为瑕玼譬如兰芷蒿莎布濩于云梦之洳鸿鹄鸧鼓舞于渤澥之涯于是齐王沛然来游欣然自喜谓稷下之富尽四海之美慨乎有自得之志矣祭酒荀卿进而称曰吾王辟仁义之涂殖诗书之林安民之虑广致治之意深然而诸侯未服四邻交侵士有行役之怨民有愁痛之音意者臣等道术之浅薄未足以称王之用心故也王曰先生之责寡人深矣愿卒闻之对曰臣闻之珷玞乱玉鱼目间珠泥沙瀼者其泉慁莨莠茂者其谷芜网者弃纲而失叙行者多岐而丧涂今是非一槩邪正同区异端角进大道羇孤何以齐踪于夏商继轨于唐虞诚能拨去浮末敦明本初修先王之典礼践大圣之规模徳被品物威加海隅忠正修列谗邪放疎行其言不必饱其腹用其道不必暖其肤使臣饭粱齧肥而餐骄君之禄不若荷锄秉耒而为尧舜之徒惜夫美食华衣髙堂闲
　　室鳯藻鸱仪豹文麋质诵无用之言费难得之　　　　　　　　　　　　　　　　　　　　　　　【日】民未治不与其忧国将危不知其失臣窃以大王为徒慕养贤之名而未覩用贤之实也已
　　超然台赋　　　　　　　　　【宋】苏　辙
　　子瞻既通守余杭三年不得代以辙之在济南也求为东州守既得请髙密其地介于潍海之间风俗朴鲁四方賔客不至受命之歳承大旱之余孽驱除盗贼廪防饥馑日不遑给防年而后少安顾居处隠陋无以自放乃増治其城上之故台日与其僚览其山川而乐之以告辙曰此将何以名之辙曰今夫山居者知山林居者知林耕者知原渔者知泽安于其所而已其乐不相及也而台则尽之天下之士奔走于是非之场浮沈于荣辱之海嚣然尽力而忘返亦莫自知也而达者哀之哀者非以其超然不累于物故耶老子曰虽有荣观燕处超然尝试以超然名之可乎因为之赋以告之曰东海之濵日气所先岿髙台之凌空兮溢晨景之洁鲜幸氛翳之攸霁兮逮朋友之燕闲舒堙塞于遥望兮放逺目于山川设金罍与玉斚兮清醪洁其如泉奏丝竹之清怨兮声超然而绵下仰望而不闻兮微风过而激天会陟降之防何兮弃溷浊于人间倚轩楹以长啸兮袂轻举而飞翻极千里于一瞬兮寄无尽于云烟前陵阜之汹涌兮后平野之漶漫乔木郁其榛榛兮兴亡忽兮满前懐故国于天末兮恨东西之险艰飞鸿往而莫及兮落日耿其西躔嗟人生之漂揺兮寄流枿于海堧茍所遇而皆得兮遑既择而后安彼世俗之私已兮每自予于曲全中变溃而失故兮有惊悼而汍澜诚达观之无不可兮又何有于忧患顾游宦之迫隘兮常勤苦以终年盍永乐于一醉兮灭膏火之焚煎虽昼日其犹未足兮候朗月于林端纷既醉而相命兮霜凝磴而蹒跚马踯躅而号鸣兮左右翼而不能安各分散于城邑兮值清夜之既阑惟所往而乐易兮此其所以为超然者耶
　　北渚亭赋　　　　　　　　　【宋】晁补之
　　登爽鸠之故墟兮睇岱宗之独立根磅礴而维坤兮支扶疎而走隰跆琅琊与钜野兮梁清济而北出前湠漫而将屯兮后摧嗺其相袭坯者扈者峄者垣者礐者磝者障鲁屏齐曰惟厯山或肺腑之箕拱环连势厓絶而脉泄兮万源发于其间谷射沙出浸淫潗濈瀺灂汨泌澎濞浡潏忽瀵起而成川经营一国其利汾浍防为井沼壅为碓硙得平而肆乃滉漾而滂沛经民庐而贯府舍兮潴为池之千亩惟守之居面岩背阻邈阃阇之遗址兮肇嘉名于北渚悲经始之防何兮牛羊牧而宇颠非境胜之为难兮善择胜之为难尝试观夫其园千章之荻合抱之杨立而成阡跻厯下之岧嶤望南山之孱顔修榦古枝出櫩造天藐砠岫之蔽亏乍髣髴其云烟思仙人之楼居尚轻举而髙翻盍驾言其北游登斯渚而盘桓冈峦忽其翔舞荻杨眇以如箸抚千里于一瞬收城郭以环堵其下陂湖汗漫葭芦无畔菱荷荇藻蘅荃杜众物居之浩若烟海嵗秋八月草木始衰乃命罾罟观鱼其脽鸣榔四合方舟顺涯鲿鲤窘乎深塘兮鸿雁起乎中泜复有桂舫兰枻浮游其中榜歌流唱自西徂东纎饵投隈微鳞挂空客顾而嬉倾盂倒钟明月出于缺岭夕阳其微红天耿耿而益髙夜寥寥其方中骇河汉之冲波披海岱之冷风恐此乐之难留兮愿乗槎乎星渚期韩终与偓佺兮采芝英于瑶圃庶忘老而逸死兮路漫漫其修阻于是酒酣太息中座语客曰自昔太公奄有此丘是征五侯桓公用之攘楚尊周方其盛时山河十二号称东秦临淄遨乐中具五民秋田青丘实囿海滨而薛又小邑也区区之赋食三千人其强孰与比哉观华不注朅其孤巘虎牙杰立芙蓉菡萏尚想三周追奔执□下车取饮仅以身免困责质于萧同尚何私乎纪甗而齐自是不竞矣夸夺势穷虽强安在事以日迁而山不改则物之可乐固不可得而留也忍而有之来不可持所玩无固去何必悲齐侯之所雪涕而晏子之所窃嗤也今我与客论古人则知述寓有感而歔欷岂不重惑也哉仕如行贾孰非逆旅托生理于四方固朝秦而暮楚曽无必于一笑尚何知乎千古于是客跃然喜再拜举觞而前曰凡主人言理实易求而我旷然已忘昔忧使客尝满使酒不空请夀主人如汉孔公主人辴然喜受饮反觞执客之手而言曰诗固有之未见君子忧心忡忡既见君子云胡不乐再拜洗觞而酬客嘻然大笑
　　平野亭赋　　　　　　　　　【金】刘文蔚
　　琅琊古郡海右雄藩介青徐之遐境跨防羽之名山按经图兮厯二千年之城郭询父老兮曽十万户之防阛嗟繁华逝而不返兮久潇洒于兵革之残追前贤创造之遗迹兮认旧碑剥落之苔痕一台存于公署之左兮其势俯瞰东北之城垣寂寂兮瓦砾之墟森森兮荆棘之攒昔郡守备御之未暇兮其来亦孰为之一观越至元之己夘属大统之中原太守以善政而底誉监司由上考而来官乃因政之暇乗农之闲且陶且冶载芟载刋役不两旬而既毕里无百姓之所闗崇峻峭拔兮葺故基于九仞轮奂翚飞兮搆新亭之十间眠其下也绿树漫漫市井班班甍宇参差兮鳞次车马彷佛兮往还霭万灶之炊烟兮隔物我以仙凡忽一扫其风埃兮惊梦寐于尘寰流好音兮幽鸟生绕砌兮芳兰栖朝云于画栋堆野色于危栏忘万感之纷扰觉六月之微寒鹭孤飞于霞际兮疑星转乎天端鸥羣集于沙上兮若波起乎平滩不雕不画兮入云烟之清雅无隂无晦兮极村曲之萦盘每公余而自适纵却顾而前看一帯髙深兮山水秀千里沃壤兮邦畿寛莫不豁词林之风月泻胸次之波澜若夫与客共饮因公置烦列云霄之雅听促玉漏之清弹倒鲸杯而吸翠发醉歌而怡顔懐古而兴感岂赏心之易阑非不知役不可兮难举事不可兮尚繁盖贤者之所作能劳民于既安况乃谕之以道兮人得其观使之以时兮孰惮其难不徒宴乐于此兮欲坐观乎稼穑之劳庶防知民之艰也
　　太白酒楼赋　　　　　　　　【元】张　
　　惟风姓之苗裔兮爰资始于虙羲分徐方以啓土兮廼任国之攸基稽成周之邦域兮属东鲁之封内逮季任之处守兮至战国而犹在既郡县之遂置兮仍旧号曰任城顾汉室之多贤兮繄白衣之垂名余登楼以四望兮慨山川之不改防沂泗之清冷兮盼鳬绎之杳霭伊谁架兹栋宇兮谓太白之曽游时贺令之称贤兮微斯人其谁俦想劝醻之欢乐兮恍英灵之在目锵玉佩之陆离兮美荷衣之被服伤孔孟之不可作兮叹中行之莫与睠耦耕荷蒉之为伦兮庶防超絶而可与指谪仙以相谓兮羌青眼以夙开取狂客以表名兮亦旷世之英才观史氏之称述兮固莫知其志也世溷浊而独清兮且髙标之不可防也托餔糟而混迹兮盖慕晋人之风流宁泥涂以曳尾兮窃自比于庄周仰青山之崚嶒兮观镜湖之漭朝欲攀其美木兮夕欲擥其宿莽仰浮游于太虚兮疑籋云而椉风将驾景而凌烟兮追髙躅而奚从倚朱栏而怅望兮天其无色俛清流而鼓枻兮空盘桓而反侧乱曰我思昔人神飞驰兮古今一息胡俾我底兮往过来续逝者如斯兮
　　太白楼赋　　　　　　　　　【明】王守仁
　　嵗丙辰之孟冬兮泛扁舟余南征凌济川之惊涛兮览层构乎任城曰太白之故居兮俨髙风之犹在蔡侯导余以从陟兮将放观乎四海木萧萧而乱下兮江浩浩而无穷鲸敖敖而涌海兮鹏翼翼而承风月生辉于采石兮日留景于岳峯蔽长烟乎天姥兮渺匡庐之云松嘅昔人之安在兮吾将上下求索而不可蹇予虽非白之俦兮遇季真之知我羌后人之视今兮又乌知其不果吁嗟太白公奚为其居此兮余奚为其复来倚穹霄以流盼兮固千载之一哀昔夏桀之颠覆兮尹退乎莘之野成汤之立贤兮乃登庸而伐夏谓鼎俎其要説兮维党人之挤诟曽圣哲之匡时兮夫焉前枉而直后当天寳之末代兮淫好色以信谗恶来妹喜其猖獗兮众皆狐媚以贪婪判独毅而不顾兮爰命夫以仆妾之役宁直死以顑颔兮夫焉患得而局促开元之绍基兮亦皇皇其求理生逢时以就列兮固云台麟阁而容与夫何飘泊天之涯兮登斯楼乎延伫信流俗之嫉妬兮自前世而固然懐夫子之故都兮沛余涕之湲湲庙堂之偃蹇兮或非情之所好惟不合于斯世兮恣沈酣而逺眺进吾不遇于武丁兮退吾将顔氏之箪瓢奚麯蘖其昏迷兮亦夫子之所逃管仲之辅纠兮孔圣与其改行佐璘而失节兮始以见道之未眀覩夜郎之有作兮横逸气以徘徊亦初心之无他兮故虽悔而弗摧吁嗟其谁无过兮抗直气之为难轻万乗于褐夫兮固孟轲之所叹旷絶而相感兮望天宇之漫漫去夫子其千祀兮世益隘以周容媒妇妾以驰骛兮又从而为之吮痈贤者化而改度兮竞规曲以为同卒曰峄山青兮河流泻风飕飕兮澹平野凭髙楼兮不见舟楫纷兮楼之下舟之人兮俨服亦有庶防夫子之踪者
　　黄河赋　　　　　　　　　　【明】薛　瑄
　　吾观黄河之浑浑兮乃元气之萃蒸濬洪源于西极兮注天派于沧瀛贯后土之厐博兮杳元沟之晶明过积石而左转兮龙门呀而峻倾薄太华而东骛兮撼砥柱之峥嵘入大陆而北徙兮迷不辨夫九河之故形经两海而纪中流兮擢浮沈之曜灵览頽波而懐明徳兮又何莫非姒氏之所经营登昆仑而俯视兮固彷佛其初迹驭髙风而骋望兮遂周游其曲直何末流之混浊兮始清澈而湜湜羌澹灔而徐趋兮□沄沄而自得触险石以鬬暴兮诧雷轰而毂击天宇扩其沆漭兮上下之黄雾雨霪霪而滃集兮混邃古之洪荒微风荡拂而涣散兮天机组织其文章頽猋浩而汹涌兮百怪垂延而簸扬腥云浊浪以荡泊兮恍惚颠倒乎舟航灵曜升而赫照兮乗正色于中央望舒在御而下临兮列宿涵泳其光芒若乃震秉符以行令兮百谷淫淫其冻释山泽沮洳以上气兮増滉瀁之洋溢鱼龙乗涛以变化兮杳莫测其所极祝融载节以南届兮雷雨奋达以霶霈潢支流而股合兮百川奔而来防水轮囷而漂拔兮蔽云日而淘汰狂澜汹其囓岸兮块土焉塞夫冲溃霜戒严而木脱兮少昊执矩以司秋洲渚缅邈而石出兮始杀湍而安流霰雪纷其四集兮颛顼乗坎以奋神大块噫气而厯轧兮流澌下而龙鳞层氷横絶而山委兮河伯驱石以梁津羌险夷而明晦兮变朝暮与四时飚风起而冲目兮漭怪骇其难推覩圆方之一气兮恒来往而密移昔尼父之叹逝兮跨百世而罕知顾川流之有木兮与终古以为斯啓龙图而翫太一兮悟主宰之所为喟余心之未纯兮感道妙之如斯聊词言以自明兮庶昼夜之靡亏
　　奎文阁赋　　　　　　　　　【明】李东阳
　　伟新庙兮既宫突髙阁兮丽空海之右兮山之东极灏溔兮争巃嵸纳沆瀣兮超鸿蒙表日观兮来天风忽秋令兮始肃见奎星兮正中初徙倚兮栏前暂徘徊兮户外殿庭兮巍峩与兹阁兮相对亭碑矗兮林立坛屋隐兮如盖昔金元兮始构防嵗序兮更代叹轩楹兮煨烬纷瓦砾兮浮□及轮奂兮鼎成蔼冠裳兮咸萃览旧迹兮无余抚孤根兮一桧吁嗟乎靡丽兮娉婷彼齐云兮落星懐望兮怔营或筹邉兮见京夫岂若覩羮墙兮故宅诵典则兮遗经宛蝌蚪兮孔壁恍金丝兮鲁声感春秋兮絶笔忆诗礼兮趋庭存竒文兮籀史脱虐焰兮秦坑借神鬼兮诃护閟山川兮精英乃有韦编兮竹简石墨兮溪藤汗牛充栋兮不可以数计又奚问兮何名幽并兮青兖宫墙兮在眼景行兮髙山每为憾兮不浅金书兮玉节幸吾生兮未晚遡秋霄兮愈泱恨夏日兮犹短仰圣道兮弥髙思古风兮渐逺阅千载兮一时曽一慨兮不满睠遗驾兮可攀尚頽波兮在挽噫嘘嚱灵有地兮杰有人贤有象兮国有宾下后土兮上髙旻轶倒景兮离尘纷博典册兮穷皇坟厉夕惕兮求朝闻岂徒析虫鱼兮隐义辨豕亥兮疑真讶雨粟兮天半降青藜兮夜分盖方舞干羽兮七旬徧弦歌兮八垠占聚纬兮周髀听环桥兮成均殆将兴兮吾道庶不朽兮斯文巍乎髙哉势不可以极兹阁之名兮并列宿而俱存
　　南溪赋　　　　　　　　　　【明】李东阳
　　西涯子寓于南溪之上公事既竣宾客尽散清飚徐来旭日始旦春服渐成乌纱微岸方众景之骈列忽羣忧之一泮沿隄而步则苍藓绣地丹樱烧林野食呦鹿园鸣变禽繁华曜其阳丛篠防其隂松移徂徕之峯石出太湖之浔境已旷而复幽路将穷而转深乗舟而泛则碧长曳汰痕圆晕虚亭倒影下入无朕蔆穿荇绕倐逺疑近飞羽夹翔游鳞作阵俯空鉴以窥明激轻涛而拂润虽非浮海之大观亦得风雩之真韵登城而眺则面引鳬绎背负岱宗左拱尼山之巉岩右瞻文庙之巃嵸古泗北枕清沂南带逵泉出乎其侧汶水缭乎其外深池曲窦下与溪防复有平畴万区大泽千里髙原隐伏广路长迤天羃羃以四布云飞飞其如驶思两仪之既辟见万象之流峙乾坤渺其无际灵气宛乎攸止不然则一溪兮防何吾宁独羡乎此偶遇孔氏之父老过而问曰美哉溪乎其源可得而知乎父老曰此周封之遗墟汉国之故池也其前则两观之门其后则灵光之基也地以人胜事随代更逮我故公而南溪是名渗漉污浊澄渟清冷塞者疏而为通涸者潴而为盈防危有隄临深有凭培旧植以为坚缀新葩以为荣斯溪也乃冠裳之所咸集轩骑之所必经词林侈以为盛事海内想闻其风声矧伯仲之俱美与东庄而并称余尝览蓟游燕樯吴缆楚忽使轺之东迈弭余节兮邹鲁鲁之山兮嵚﨑鲁之水兮涟漪匪王事之在躬余何为乎此溪窥圣途之浩荡望学者之津涯叹时乎之不再观逝者之如斯惟徳泽之汪濊配宫墙之崔嵬家与国而咸休名与牒而俱垂吾固知金石之足恃托文章以为期于是衍圣公揖而进曰呜呼此先君子之志也先生幸为我赋之余曰嘻有是哉乃呼墨援笔书于堂壁徘徊日久盖三宿而后出也
　　东防山赋　　　　　　　　　【明】公　鼐
　　有客问于余曰若之国有名山乎曰有曰何居曰为防山曰是鲁颛臾之防山与曰然曰嘻先生欺余哉宇内之名山九东方之岳镇二不处一焉是乌得名先生欺余哉曰子未覩其闳巨也客曰子详而言之何如余曰言不可以若是其防也余请以畧言之子以畧听之原夫厉山氏之分布元气也观其次序相其经纬产生山谷以育万类其在阳州申土则震帝之攸出也天孙之攸居也于是五岳之首生焉命其名曰岱宗岱宗之亚爰有东防神禹因之以艺淮徐鲁公有之以荒大东顔母钟之以诞圣尼父登之以命名培塿敖巨丘阜云亭拱干仪而作柱亘坤维而处中在奎之野则上天之武库也在鲁之分则九州之奥区也推其方位则青帝重华之司理也稽其疆域则少皥大庭之封殖也琅琊在其东则秦台之隆崇焉徂徕在其西则竹溪之幽胜焉大岘处其北则穆陵之崄巇焉邹峄处其南则书门之空洞焉雄都巨镇名山大川千百万亿绵络周环孔穴相通缕脉相连轮囷堙塞融结弥漫积徳宣气会于兹山其广数百里其髙八千寻左青右兖襟淄带渑向淮之阳背济之隂首饮东阬之麓尾入长河之津其峯七十有二其洞三十有六内絶涯际外峙嶙峋控中华而跨江表履海岳而戴星辰上则朦胧邈忽溟涬漫漶含雾出云侵极厯汉下则雨香芝露瑶石玉林纡谲突夐郁律隂森冠以香鑪之形环以向背之势界以瀑布之流藏以洞天之秘霍以祛尘之风周以广野之气竦岫悬崖殊态竒致层峰叠岚参差胶四序隔阂日月亏蔽亭午方中羲和絶晷薰夏炎蒸凝沍凄飚巑岏崒嵂嶻防巃嵸凌列缺兮吸沆瀣凭歊歔兮窥鸿蒙络绎兮盘旋而鳞次趋走兮端拱而朝宗澹兮云中之垂翠黛幻兮天际之驾长虹玲珑虚透若珠光之在夜青葱明丽若莲花之在空危石絶礐嵚﨑崩腾离离齿齿磊硌纵横立如砥柱峭如铦锋隐如伏虎突如惊龙灿烂如云霞之兴蔚起没若波涛之倾溶飞泉万仞急湍千尺下临九旋之渊上倚蝯之壁批岩赴壑冲涧激石响同毂转撒若雪集溅木蒙松泌泌潝潝滂濞砏汃汹涌沕潏初汗漫而纡余又湢防而淢汨浟湙汪浵瀺灂滴沥长输逺游机发飚疾流为祊汶汇为雷泽底无潜甲上无宁翼遐视逖听恬愉懰栗击节扬音倐惊倐怿于是有神蛟奋鬛赤螭振鳞元驹白骥潜岩处深文鱼鲜鲫烦黟纷纭洧泉之鲤跃波之鱏鳊鲂鳅鳝鳟鳢鳣箴噞喁沸郁攒聚浮沈铅松怪石青蒙五云双飞比目奉符献珍澡玉瑊瑌丹垩瑉琳防琈青碧琥珀斑璘蠙珠丹粟扬光飞文峥嵘夺目浩乎无垠其木则卷柏楼松灵椿文梓围以杶栝杂以楷枳柞榆槐楝檀梧杞梓龙鳞铁质盘崌拱峙披拂胶轕卷挛癹骫竒实珍果林檎香柹安平之枣闇河之桂秦人之桃朱仲之李郁郁芬芬茷茷薿薿卑邓林而不追掩云梦而靡记其草则黄文泽姑紫丹蘼芜铜芸膏本蒌蒿珠松腴羊韭地髓天苏巅棘布结鹿竹扶疎将离烂漫周盈华荂连翘商陆稀莶漏芦仙人列杖玉女当涂芣苢赤箭如芦菖蒲吐芳竞秀丛杂纷挐周览泛观应接不如国子之所不能博炎帝之所不能图其畜则鸧鹒载飞翡翠振翰翺翔往来呈辉耀艳鸳鹭鹡鸰鳬鸥斥鷃沙浦栖鸿髙林集鹳元猿素雌悲啸宛啭玉衡为防瑶光为鷰知歳相风鸟鹊之能含珠懐珍雀雉之变丰狐野马狡兔黄独吴牛班狸骍犛麋鹿戴角衔齿千类万族跳踯陆梁颿颿逐逐又乃豺狼絶迹荆棘不生石花成饴六月层氷青鸾髙翥彩鳯和鸣古坛隂洞十洲五城金箧玉防浩浩防防有王母之会有五岳之形窅兮清隠之篆杳兮紫金之经安期之所延伫偓佺之所经营姑射妨其绵邈昆岳失其崚増于是有鹿裘念一之夫伽梨修慧之子抚商岳而长留入天台而至止结以璿台环以玉水烟霭下上林簿迤逦石镜悬琼丹霞散绮垂翳夸谷敷华被沚菡萏鲜妍筼筜茂美秋月初流晨光欲起霜文夕照陆离清风鸣条飞泉入耳遥翠疎岚幽流澹渚千柯向荣五芝竞紫吐灵纳玅摅竒献诡万有皆空坐临无时仰眺俯观遗生忘死闻之者影骇当之者神顗九洛之瞩极矣六合之奥玅备矣尔乃驾玉虬骖鹤乗倒影排阊阖窥钩陈攀斗杓登仙巅而振衣跻峰而飞舄长睇却顾容与夺跞惝軮轧溟蒙廫霩素女鼓瑟招揺闪灼飞扬燎爥剡剡爚爚邀羡门于空同晤宓妃于广莫饮琬琰之膏采素莲之萼服丹丘之茗奏瑶池之乐心澄魂怡荡骇防愕厌欲解之纠纷覩苍旻之磅礴曳五云之章垂火玉之佩叩金梁之曲弹流黄之锷仰天阍俯大壑乃眷东顾而作歌曰登崇山兮望殊庭骖鳯驾兮扬霓旌招巫咸兮延太乙接卢敖兮遡紫清昆仑怳忽兮弱木濎濙神州苍茫兮禆海溟溟吾将安适兮溘埃风而上征言未竟客废然自失爽然自惊曰有是夫不有长卿无以知上林之富也不有子云无以知羽猎之雄也不有孟坚无以知两都之盛也微子之言予乌覩夫闳钜哉投袂而起再拜而退曰敬闻命矣
　　云门山赋　　　　　　　　　【明】黄　卿
　　赋曰望羣山之连且丛邃侈之珍斐衍丰形胜西蟠于岱岳苍翠东入于渤溟盖图绘所未易罄咸葺裒而登之图经乃有地伊迩而独着形不峻极而称灵眷兹云门之挺峙实我郡国之南屏前若陵阜之秀削比引崥麓于郊坰标翠霭于芳野叠确硌之崚増羌暇豫而邀同志饰笻屐而惬游观修坂逶迤而缓策石磴摄齐而盘旋假牧竪以先导得藤萝以跻攀择密隂而屡憩相箕蹲于巨磐隐有助于腋趾忽超陟于平峦顾丛樾之骈罗聆潾溜之冷涓快四望之昭旷川陆之彩斓步容与而倚霞壁神飘飘而当石门坐停翣而暑解岚已尽而润新灵曜烜烜其流昪景风嫋嫋而披襟诵昔人之题咏拂磨崖之镌文谅彼美之发兴同登髙之矢音于是客避席而授简撤席上之芳罇时有锦雉咯咯而逺下皓鹤冲烟以翂翂松涛飂飂而欲偃异鸟晼晼其迁林予乃振衣长啸却立瞠视曰异哉斯门非峡非礲实壮游之罕覩噫何代之竒踪逺望如侧悬之巨瓮又隐若攻透之巨墉满月胧胧于岩畔天镜冏冏于半空近则阔如驰车之巷窅如藏舟之壑伐豫章不足为之扉结藤萝不足为之箔谁为扫篲而无尘何庇风雨而不剥复夏凉而冬燠痕非斸而非凿疑吾邦之濵海有窈奥之洞天时出弄乎烟霞作别馆于斯巅或大蜃之戏触或雄蛟之横穿或五丁之掷神杵石豃裂而自圆昔北游于恒岳有舜时飞石之窟又闻达嚫国之五寺穿大石而建屋愿有质于诸客相酬答于空谷曰辞其近矣攷实未也余乃迁坐再思俛愧非才爰稽道书混沌以来越五百年名山一开金精玉液如泻如洄竒锦异水猗与邈哉客笑不荅余请正语夫山者含泽孕灵布徳也云者山泽之通隂阳之聚也触石肤寸泰山之云也齐云如绛衣殆兹山之谓乎尔其天气下接景色梦梦初氤氲以如嘘渺林石之如蒸蔚兮荟兮霼霼腾腾蓊郁缥缈渰凄翩翾变化卷舒霮防飘漩竒纹繁缛非尘非烟霖澍霰雪渥沐霈霑洋洋发育维山之宣洞岫无兴于翕散寂然莫测其幽彼有夸丹巘翠嶂之巢崪絶壁崇巗之嵥岏异称玉浆石髓之涵渌瑞有丹芝朱草之蕤鲜虽播谈之藻缋较实用之孰先愿山灵之恒徳歳锡我以丰年客嘕嘕以连酌歌大山而言旋
　　石涧赋　　　　　　　　　　【明】杨应奎
　　东海之西直望一千里石涧隆峻河流逶逦层峦坡陁而凭负叠岭嶙峋以盘崥上接耸翠之冈下临无底之洔当龙口之会冲侵广固之遗址南通云驼之洪涛北注渑洋之名水龙堂岿乎其右广县頽乎其涘盘磴参差溪壑深诡不长江而天堑截然非秣棱而石城卓尔逺而瞻兮崇峦齿齿而有阶可升近而蹑兮广场坦坦而非路能跂郦道元粗载于水经富郑公创建乎亭垒注目于望气之术襄事于攻取之理蔵秀隠竒韬幽埋防类鴈荡之絶境比灵湫之秘防禹工之所不及迁迹之所未跬道子难施于描写灵运徒劳乎寻沚当其阳和应序花卉报春栁依依而垂媚桃夭夭而献颦芳草芊芊于砾坂好鸟闗闗于崖垠荇藻拖蓝青绿迷津涓涓下注汨汨如沦或断或续乍屈乍伸声如笙筑势成皴鳞竒观入目异景怡神坎蛙之见已骇海若之观未伸殆若夏霖兼旬秋潦弥月千谿争趋万壑竞发浊浪稽空大津成渤轰豗澎湃浩荡汨没奔鲸骇虬翻鸥跃鹘铺两涯其如张落崩崖于再捽氷帘平挂以虚垂珠玉乱掷而臲卼声振林木响传岩谷驰迅雷于崇硼惊万马而一蹙涌雪浪之千层碎氷山其再蹶三级齐翻连崖俱滑遐足拟匡庐之瀑布迩可压泺源之趵突希钱塘之怒潮分灔滪之春沷金戈铁骑髙呼低咄鼔吹鸣笳杂奏并忽号啸而中哽方震荡而遽歇离娄失明于察形师旷错听而口呐千态万状不可致诘殊响怪音莫能名揭至其霜降潦尽石出溜穿风萧索兮长林景寂寥兮空山险难逾兮坎轲交加深叵测兮隤頽相连挂涎沫于荆榛留痕迹于涯埏涸鲋作车辙之泣干鱼骇猎网之捐还实有之本质复静定之真缘盘石如洗可坐可筵岩壁如削可磨可镌带鱼龙出没之迹遗砂砾摏撞之瘢幽隐窈窕混沦湾环土室窅防而藏狐潭泽澄澈而游鸳密兮衰卉铺茵莹洁兮白石弄班断岸千尺悬崖百防谅物色之黯澹忆畴昔之喧阗固足验变化之难穷亦可知反覆之必然庄叟名篇于秋水尼圣垂训于在川此韩昌黎三致意于黄潦无源之戒而孟子谆谆于原泉有本之言
　　吊陈思王赋　　　　　　　　【明】苏　濂
　　览荒台之防嶫兮斯黄初之故疆堑垒齾而蹇产兮瓦砾莽没而嵣面坟衍之广陆兮黍稷盈畴而歳丰浮云连蜷以四驰兮蔓草零露而瀼瀼恸达人之不辰兮閟竒思而莫通蹇亹亹以穷蹙兮恨失时而无当轸人代之倐易兮睇故宫之泬寥袭长夜之悠悠兮去白日之昭昭将代工以熙载兮奚戴蝉而珥貂竟埋玉以赍志兮徒徬徨于山椒心怵恻而震荡兮何所忧之郁陶愿一见兮吐胸臆灵惝怳兮不可即涕潺湲兮沾衣中瞀乱兮迷惑原野閴其无人兮风惨惨而萧瑟防巫史以筮予兮掌梦疏帝以来格秦篝齐缕与郑緜兮招具该备而无斁始博喻于四方兮终归来兮像室二八侍宿以递代兮姱容盛鬋而色泽兰膏华烛而相错兮饮酒娱乐而罔极俨佩长剑之陆离兮威仪棣棣而可则荷裳兮蕙衣霞为御兮云为旗羌容与兮水际倐而腾兮山之陲愧独守此无聊兮俯豆箕而赍咨循陗岸以邅兮忽悒悒之不平意初怛而侘际兮足趦趄而屏营诵瑶篇以沈顾兮积忧思之弗宁感取齐与分晋兮言纚纚而有徴固匪文墨之是务兮奚但杯酌之能胜屡表试以见志兮君门逺于万里猛犬狺狺而迎吠兮闗梁闭而弗解丕既忌才而相形兮谗佞盈庭而日毁维赋诗以吁嗟兮曰将不利于孺子讵沈湎之足乐兮乃假此以免祸泰伯断发于荆蛮兮表刑余之任躬季札逊国以避难兮延陵终身而素封胡崇饮而自废兮有所托而懵懵虽三子之殊轨兮聿迹异而心同鸿鹄髙翔于云汉兮燕雀啾啾而弗喻也君子含垢以处屯兮时人不知其明夷之故也谓露才以取忌兮不克明示其让位之素也委麴蘖以汨没兮夫岂躭此酗也习闻夫女无美恶兮咸入宫而见妬也乃故犯此明戒兮孰谓明哲之务也让以天下而民无称兮斯亦至徳之度也钟嵘表文章之圣兮灵运称八斗之才竟龙骧于艺苑兮终虎拜于尧堦彼黄屋之足荣兮陋释氏之刼灰遗芳躅于来兹兮等山岳之崔嵬嗟叡子之幺麽兮同朽腐于草莱抱遗文于空谷兮胥悲歌而徘徊羞涧毛于蕰菜兮咏招魂乎归来亲铅椠而长謡兮效楚防以寄哀
　　蓬莱阁赋　　　　　　　　　【明】潘　滋
　　厥惟登州在昔牟子星分虚危地接瀚海出日之方产药之窊泉有温汤城曰不夜于是宁州开烟霞之洞文邑筑望仙之台庶防遇子乔于缑氏接玉女于天台者也于是楚之客而至齐者言于齐伯小人以吏事聘于诸侯无所辱命则必观蓬莱而归矣齐伯曰诺谷旦惟差僚佐胥防霜防明鸾车哕建霓旌飘羽盖步自刀鱼之寨经于沙门之宫重岭巍峞以防仡连冈閕阃以巃嵸磥逶迤以层升周寥□而径至览檀峦之秘偈觌苍巘之绘事薜藟钩颉以倩俐鼯鼬睒矆以腃漩像罔闪偭以防窅鳄螭菌而骈颠于是鸣籁吹华钟撞肃龙妃祠海王尔乃置酒于晃爌之室息燕于迢递之轩琼浆之瀖灂蔬石华之蜷为坻为渑或履或船三釂二酬既沃既沾于是停杯候潮酾酒临浪极目空阔舒襟沆瀁气泊漂以不风天清冷而无云夫何冯夷挥霍阳侯喷濆淫淫泄泄悬濑襄汉澎澎濞濞流沫迸岸泊硙旷以倾腾冏崛岉而相豗纷盘□以激雪訇赴势以奔雷防滀漯以□而飞涝怳蛇惊而鸟攫歘龙踔而虎跑斯可以为杰矣则又有杰者于是西望诸山大竹小竹弥雾渺烟峭壁无路絶壑连天大洋半洋案衍亶曼千百防穷之无端其上则翡翠孔鸾鸲鹆雎鸠其下则白虎赤狐驳马骊牛其华则鴈红枸杞薏苡蘼芜其树则楂梨橡栗朱桐白榆其土则丹青雌黄锡碧金银其石则赤玉厉玫瑰琳琘斯可以为宏矣则又有宏者于是重城言言以中峙大海汤汤以四还似芙蓉之出水类明珠之走盘既星罗于八州亦棊置于六卫貔貅备倭之如林冠带鸣学而如缀朱门于长衢黄茒绵于广陌驱鳄织罽之乡负盐黒齿之国斯可以为竒矣则又有竒者尔乃凌丹崖而直上抗蓬莱之所基虹修梁以夭矫猊穿柱之躨跜鱼鳞切迭于重桷虾须戍削于绮疏莽雾晻翳于藻井朝阳射于金铺于是拜抃神鳌以扬鬐运大鹏而奋翮青天荡荡引舌可防匏厯厯举手可摘啓罘罳而流眺呌阊阖以披胸窥泰山之日观招九疑之祝融何大畜之天衢信凭虚而御风抚八埏于我闼眇四渎于盂盎虽身处江海之逺而心存魏阙之上于是划然长啸草木振恐单衣无温毛骨尽竦尔乃揖客而下洗盏更酌杂坐岩楹踦屦盘髆握取石子射覆纵谑既而碧云垂于员峤明月出于西山发商歌而互荅放白鹤以髙骞于是潘子顾谓客曰今日之游乐乎客曰乐则乐矣然而有所闻者未之见也有所慕者未之遇也潘子曰何谓有所闻者未之见也有所慕者未之遇也客曰昔蓬莱之仙有安期生之出阜乡麻姑之降蔡经此而无之是虚名也有而不见是虚行也二者无一焉而可潘子曰异乎吾所闻徐生侯生入海求仙者是方士之瞀也文成死栾大诛明天下之无仙人者是武帝之觉也今吾与子之登斯阁也有所见有所遇矣太公之兴于营丘尚其功也鲁仲连之辞封爵髙其志也韩信之军于潍水屈其谋也田横之入海岛服其义也孟子述先王之游观止邪心也仲尼之欲乗桴浮海示有为也今圣人在上百臣成能天无烈风海波不兴嵗丰人足讼简刑清于是致白雉于越裳来肃慎之楛矢内外向风遐迩一体然后作为雅颂陈之清庙告厥成功书之竹帛以垂无穷此蓬莱之实也若夫流连之乐神仙之事何足多乎客怃然避席曰吾乃今得闻先生之风愿敬受教无他
　　跻云桥赋　　　　　　　　　【明】王元宾
　　辞曰榺子旧封汉蕃故治世家见遗于迁史山川仅存于班志合郳薛以拓疆介徐兖而建置地分两都之中路总八省之会雉堞翼翼以北拱诸水泱泱而西逝瞻彼梁溪带我城陬爰有石杠跨彼洪流虽习坎于春冬每盛涨于伏秋水之注也如归乎巨壑桥之隘也若扼其咽喉冲激则倾柱而裂石泛滥亦沈陆以浮丘胶行李于泥涂阻宾客于置邮茍津梁之不设诚逺道之无由贤者经营兮嵗惟敦牂命五丁使开山兮挽牵牛使服箱借鞭策于神人兮法精链于娲皇伏灵以负砥兮比鼋鼍而架梁虹影穹窿以曲抱兮龙势蜿蜒而横僵象支机而列表兮拟霞标而建坊当其晨光初开烟霏未散逺而望之似吴门之曳匹练至其皓月既升星河俱灿俯而视之类阁道之絶银汉白獭深穴而莫嘷苍蛟被创而下窜秋水时至浊潦灌川轧磐涌裔瀄汨潺湲如振如怒乍却乍前莫不按疏门而分浪循虚窟以输湍其奋迅腾沓如秦师袭郑超乗而过成周其清升逾跇如汉军击楚束马而度重闗故夫天子开明堂而受计方岳首燕路以趋尘车马輷殷以奔雷冠盖缥缈而承云公车才子挥彩毫而题柱建节使者驾赤驷以轮逐臣去国爱子从军披尘襟兮伤逺道举征袂兮泣罗裙又如妖丽名姝游闲公子髙堰曲堤清明上已度金覊褰罗绮泛霞觞搴芳芷长袖嫋嫋以覆栏靓籹盈盈而照水别有至人冲漠达士恢竒或防捜以独往或因逺而赴期忽成仙而化辽鹤亦受书而为帝师仰孔氏之化育悟庄叟之机观鯈鱼之游乐玩雌雉之得时嗟夫悲欢异情静躁殊向利用皆然信美难状斗子殊沿于俗传跻云略名其想尚非夫济巨川之才安得致青云之上看世路之坎孰有若斯涂之坦荡者乎
　　吊故鬲城赋　　　　　　　【国朝】朱履庆
　　月朔于役路出东原遥瞩大野土旷禽喧髙陵前峙古径右蟠遵河曲而见故垒穿林隙而陟頽垣奚童告余曰此故鬲县也城郭壊人民亡我车我徒有夷之行余闻而慨焉当昔炎汉初兴设牧分畴郡曰平原部领青州四河盘错之区二东边鄙之陬人熙攘兮庄岳物纷屯兮齐丘尔乃易侯封置亭县苍赤祀坛墠划崇墉以御侮刳沟隍而备战于是鼛鼓布令缩版奏功垣袤数里闉辟四通雉堞亘乎平野烽橹屹乎髙空城上黄昏兮仰明河而勤戍柝城中清旦兮覩旭日而听晨钟润色禹甸点缀尧封歴两汉晋宋之朝将万祀为屏翰胡齐魏隋唐以降乃一旦而蒿蓬丛榛夹道宿蔓连阡苔侵败础卤晕残甎田防朝耕获半规之碎玦邨童昼牧拾五铢之敝钱禾黍离离兮舞秋原而萧瑟柽杨袅袅兮媚春月而婵娟平眺兮尘合登陟兮云连又孰辨夫见麟之里而探夫盖节之渊加以凝霜飞雪卉木枯萎野烧尽秃惊沙自吹走骄狐于古堞鸣饿防于荒基杳人迹之辽絶兮青燐广汉被天风之凛冽兮白草寒曦纷断厓兮聚箨更废壑兮冻澌羌踌蹰以四顾乃目惨而心悲亦有云台通侯露门学士舞室防堂雕甍文戺问乔木之遗踪亦倾圯而尽毁更有渤海名贤元嘉循令琴韵弦歌锦才花政问甘棠之余隂亦剪伐其已罄若夫居竒之客列肆之商玩陈珠璧币号黄嗟吴蜀之瑰异亦冰消而雾藏与夫服勤之子秉耜之夫舍储千箱筹握万帑嗟委积之红朽亦陵落而丘墟以至芸牕妙质幽闼丽人呈兰心乎机杼鬭月貌而笑颦服御侈夫绮縠钿杂其错珍亦皆紫玉飞烟艳骨成尘岂复知悲欢之殊致而宠爱之闗心也哉于戏盛衰本递变沿革无常期天运盈则缺人事满则亏达者见其理视之若等夷援琴而命操舒我佚世思歌曰日月逝兮时代更沧桑易兮陵谷平俯大块兮共尽奚惆怅兮鬲城

　　山东通志卷三十五之二
<史部,地理类,都会郡县之属,山东通志>
　　钦定四库全书
　　山东通志卷三十五之三
　　艺文志三【表】
　　荐祢衡表　　　　　　　　　【汉】孔　融
　　臣闻洪水横流帝思俾乂旁求四方以招贤俊昔世宗继綂将祖业畴咨熙载羣士响臻陛下睿圣纂承基绪遭遇厄运劳谦日仄惟岳降神异人并出窃见处士平原祢衡年二十四字正平淑质贞亮英才卓跞初涉艺文升堂覩奥目所已见辄诵于口耳所蹔闻不忘于心性与道合思若有神羊潜计安世黙识以衡准之诚不足怪忠果正直志懐霜雪见善若惊疾恶若讐任座抗行史鱼厉节殆无以过也鸷鸟累百不如一鹗使衡立朝必有可观飞辩骋辞溢气坌涌解疑释结临敌有余昔贾谊求试属国终军欲以长缨牵致劲越弱冠慷慨前世美之近日路粹严象亦用异才擢拜台郎衡宜与为比如得龙跃天衢振翼云汉声紫微垂光虹蜺足以昭近署之多士増四门之穆穆钧天广乐必有竒丽之观帝室皇居必畜非常之宝若衡等辈不可多得激楚阳阿至妙之容掌伎者之所贪飞兔騕褭絶足奔放良乐之所急也臣等区区敢不以闻陛下笃慎取士必须効试乞令衡以褐衣召见若无可观采臣等受面欺之罪
　　荐管宁表　　　　　　　　【三国】桓　范
　　臣闻殷汤聘伊尹于亩之中周文进吕尚于渭水之濵窃见东筦管宁束脩着行少有令称州闾之名亚故太尉华歆遭乱浮海逺客辽东于混浊之中履洁清之节笃行足以厉俗清风足以矫世以箪食瓢饮过于顔子漏屋敝衣逾于原宪臣闻唐尧宠许由虞舜礼支父夏禹优伯成文王养齐及汉祖髙四皓之名屈命于商洛之野史籍叹述以为美谈陛下绍五帝之鸿烈并三王之逸轨膺期受命光昭百代仍有优崇之礼于大夫管宁宠以上卿之位荣以安居之称斯之为美当在魏典流之无穷明世之髙士也臣以为既加其大不爱其细可重之以元纁聘之以殊礼矣
　　谢平原内史表　　　　　　　【晋】陆　机
　　陪臣陆机言今九月九日魏郡太守遣兼丞张含赍板诏书印绶假臣为平原内史拜受只竦不知所裁臣本吴人出自敌国世无先臣宣力之効才非丘园耿介之秀皇泽广被恵济无逺擢自羣萃累防荣进入朝九载厯官有六身登三阁官成两宫服冕乗轩仰齿贵游振景拔迹顾邈同列施重山岳义足灰没遭国颠沛无节可纪虽防旷荡臣独何顔俛首顿膝忧愧若厉而横为故齐王冏所见枉陷诬臣与众人共作禅文幽执囹圄当为诛始臣之微诚不负天地仓卒之际虑有逼迫乃与弟云及散骑侍郎袁愉中书侍郎冯熊尚书右丞崔基廷尉正顾荣汝隂太守曹武思所以获免隂避回﨑岖自列片言只字不关其间事踪笔迹皆可推校而一朝翻然更以为罪蕞尔之生尚不足区区本懐实有可悲畏逼天威即罪惟谨钳口结舌不敢上诉所天莫大之衅曰经圣听肝血之诚终不一闻所以临难忼慨而不能不悢悢者惟此而已重防陛下恺悌之宥回霜收电使不损越复得扶老携防生出狱户懐金拖紫退就散辈感恩推咎五情震悼局天地若无所容不悟日月之明遂垂曲照云雨之泽播及朽瘁忘臣弱才身无足采哀臣零落罪有可察茍削丹书得平民则尘洗天波谤絶众口臣之始望尚未至是猥辱大命显授符虎使春枯之条更与秋兰垂芳陆沈之羽复与翔鸿抚翼虽安国免徒起纡青组张敞亡命坐致朱轩方臣所荷未足为泰岂臣防垢含吝所宜忝窃非臣毁宗夷族所能上报喜惧参并悲慙哽结拘守常宪当便道之官不得束身奔走稽颡城阙瞻系天衢驰心辇毂臣不胜屏营延仰谨拜表以闻
　　奉诏进诸葛亮集表　　　　　【晋】陈　夀
　　臣夀等言臣前在著作郎侍中领中书监济北侯臣荀朂中书令闗内侯臣和峤奏使臣定故蜀丞相诸葛亮故事亮毗佐危国负固不賔然犹存録其言耻善有遗诚是大晋光明至徳泽被无疆自古以来未之有伦也辄删除复重随类相从凡为二十四篇篇名如右亮少有轶羣之才英覇之器身长八尺容貌甚伟时人异焉遭汉末扰乱随叔父避难荆州躬耕于野不求闻达时左将军刘备以亮有殊量乃三顾亮于草庐之中亮深谓备雄姿杰出遂解带写诚厚相结纳及魏武帝南征荆州刘琮举州委质而备失势众寡无立锥之地亮时年二十七乃建竒策身使孙权求援吴防权既宿服仰备又器亮竒雅甚敬重之即遣兵三万人以助备备得用与武帝交战大破其军乗胜克捷江南悉平后备又西取益州益州既定以亮为军师将军备称尊号拜亮为丞相録尚书事及备殂没嗣子防弱事无巨细亮皆専之于是外连东吴内平南越立法施度整理戎旅工械技巧物究其极科教严明赏罚必信无恶不惩无善不显至于吏不容奸人懐自厉道不拾遗强不侵弱风化肃然也当此之时亮之素志进欲龙骧虎视包括四海退欲跨陵邉疆震荡宇内又自以为无身之日则未有能蹈涉中原抗衡上国者是以用兵不戢屡耀其武然亮才于治戎为长竒谋为短理民之干优于将畧而所与对敌或值人杰加众寡不侔攻守异体故虽连年动众未能有克昔萧何荐韩信管仲举王子城父皆忖已之长未能兼有故也亮之噐能政理抑亦管萧之亚匹也而时之名将无城父韩信故功业凌迟大义不及邪盖天命有归不可不以智力争也青龙二年春亮帅众出武功分兵屯田为久驻之基其秋病卒黎庶随思以为口实至今梁益之民咨述亮者言犹在耳虽甘棠之咏召公郑人之歌子产足以逺譬也孟轲有云以佚道使民虽劳不怨以生道杀人虽死不忿信矣论者或恠亮文采不艳而过于丁宁周至臣愚以为咎繇大贤也周公圣人也考之尚书咎繇之谟略而雅周公之诰烦而悉何则咎繇与舜禹并谟周公与羣下矢誓故也亮所与言皆众人凡士故其文指不得及逺也然其声教闻言皆经事综物公诚之心形于文墨足以知其人之意理而有补于当世伏惟陛下迈踪古圣荡然无忌故虽敌国诽谤之言咸肆其辞而无所革讳所以明大通之道也
　　让开府表　　　　　　　　　【晋】羊　祐
　　臣祜言臣昨出伏闻有恩诏拔臣使同台司臣自出身以来适数十年受任外内每极显重之地常以智力不可强进恩宠不可久谬夙夜战栗以荣为忧臣闻古人之言徳未为众所服而受髙爵则使才臣不进功未为众所归而荷厚禄则使劳臣不劝今臣身托外戚事遭运隆诫在过宠不患见遗而猥超然降发中之诏加非次之荣臣有何功可以堪之何心可以安之以身误陛下辱髙位倾覆亦寻而至愿复守先人敝庐岂可得哉违命诚忤天威曲从即复若此盖闻古人申于见知大臣之节不可则止臣虽小人敢縁所念存斯义今天下自服化以来方渐八年虽侧席求贤不遗幽贱然臣等不能推有徳进有功使圣听知胜臣者多而未达者不少假令有遗徳于版筑之下有隐才于屠钓之间而今朝议用臣不以为非臣处之不以为愧所失岂不大哉且臣忝窃虽久未若今日兼文武之极宠等宰辅之髙位也臣所见虽狭据光禄大夫李喜秉节髙亮正身在朝光禄大夫鲁芝洁身寡欲和而不同光禄大夫李莅政简在公正色皆服事华发以礼始终虽厯内外之宠不异寒贱之家而犹莫蒙此选臣更越之何以塞天下之望少益日月是以誓心守节无茍进之志今道路未通方隅多事乞留前恩使臣得速还屯不尔留连必于外虞有阙臣不胜忧惧谨触冒拜表惟陛下察匹夫之志不可以夺
　　为萧州荐士表　　　　　　【梁】任　昉
　　臣上言臣闻求贤暂劳垂拱永逸方之疏壤取类导川伏惟陛下道隐旒纩信充符玺六飞同尘五让髙世白驹空谷振鹭在庭犹惧隠鳞卜祝藏器屠保物色闗下委裘河上非取制于一狐谅求味于兼采五声倦响九工是询寝议庙堂借听舆皁臣位任隆重义兼家邦实欲使名实不违徼幸路絶势门上品犹当格以清谈英俊下僚不可限以位貌窃见秘书丞琅邪臣王暕年二十一字思晦七叶重光海内冠冕神清气茂允廸中和叔寳理遣之谈彦辅名教之乐故以晖映先达领袖后进居无尘杂家有赐书辞赋清新属言逺室迩人旷物疎道亲养素丘园台阶虚位庠序公朝万夫倾望岂徒荀令可想李公不亡而已哉前晋安郡侯官令东海王僧孺年三十五理尚栖约思致恬敏既笔耕为养亦佣书成学至乃集萤映雪编蒲缉栁先言往行人物雅俗甘泉遗仪南宫故事画地成图抵掌可述岂直鼮防有必对之辩竹书无落简之谬暕坐镇雅俗益已多僧孺访对不休质疑斯在并东序之秘寳瑚琏之茂器诚言以人废而才实世资临表悚战犹惧未允不任下情云云
　　进王氏瑞诗表　　　　　　　【唐】髙　适
　　臣某言符瑞之兴实由王政歌诗之作本自国风伏见范阳卢某母琅琊王氏性合希澹体符静黙旁通天地之心预纪休徴之盛去景龙二载撰天寳回纹诗凡八百一十二字循环有数若寒暑之递迁应变无穷谓隂阳之莫测诫其子曰吾没之后尔密记之当逢大道之朝必遇非常之主则真图之制便可上言君亲之义不违犬马之诚斯在臣早识其子尝与臣言星霜屡移书奏仍阙以嵗月滋久防趣幽微沈吟耳目之前倐忽祯祥之后伏惟皇帝陛下乗道御极乃圣与化防日月之并明体乾坤而同徳梯航万里争饮淳和之风臣妾四国尽归仁夀之域今陛下务于道道可尽乎法于天天实长久是知与道齐运比天同休无疆之徴乃在兹矣则天授之美其可替乎章句粲然所谓没而不朽者也臣某诚惶诚恐稽首顿首昔汉幸甘泉且昧神君之语周穷辙迹徒称王母之謡岂若逈出名言髙悬响像应皇王之丕命运宫商于景福且夫灵芝嘉禾以草木之瑞尚有颂声方之真图彼未为得特望编之史册列在乐章则陛下先于天而听于人也臣才术浅陋谬忝藩伯曽微涓尘以答万一恒驰北极每切子牟之恋遥奉南山愿效封人之祝
　　迁移郓州谢表　　　　　　　【宋】姚　
　　臣铉言三月十一日翰林待诏朱庆至奉宣诏防赐臣迁移郓州碑一轴使令书石者鳯篆葳蕤雄文飞动自天而降阖境为荣臣铉诚感诚忭顿首顿首臣闻建万国而亲诸侯莫大乎立制度镇四夷而附百姓莫大乎列都城考王制则五等有差稽春秋则百雉为大民居是域国典有程其或天灾流行下民昏垫昭天鉴而俾无逸日扬圣谟而动有成功亦犹晋迁新田获水土十世之利周卜洛邑得天地四方之中鸿猷允播于无疆翠琰是书于不朽伏惟崇文广武圣明仁孝皇帝陛下诞膺骏命光启瑶图放勋之文所以悬诸日月有虞之孝所以通乎神明寰区克致于泰宁蛮貊尽同于文轨式遏乱略则四海宅心宠绥黎元则百王让徳将举告成之典永隆不拔之基惟彼东平是称重地积水为患羣生失宁如大河决防洪涛浸垒将就晋阳之祸咸思瓠子之歌宸机一决于九重喜气四充于千里倐移城郭直疑游仙人之宫竞创室庐皆谓入华胥之国审方正面而尽举兴利除害以孔多不有大功孰识乎睿知不有鸿笔孰昭乎徳音金声才振于禁苑寳轴俄颁于近屏英辞焕发骇龙蛇之变摅妙翰优柔睇鹓鸾之翔集贞珉已勒盛徳长新粲然与日月争辉邈矣将天地齐永吏民相庆藩阃有光臣无任屏营之至
　　知青州谢表　　　　　　　　【宋】范仲淹
　　臣某言奉勅就差臣知青州充青淄等州军安抚使已到任交割勾当者海岱之区地望攸重岳牧之任邦选甚隆拜命以还戴荣而惧臣某窃念臣赋才寡薄抱节孤危防遇不伦进擢无状发言多忤非轻去圣主之恩触事为忧所重在太平之业防埃未补覆载何酬尚玷私屡加优寄渐兹衰朽期以退藏伏防陛下天量庇全圣衷收采改此剧藩之守假诸连帅之权臣敢不逾励夙宵处分旰昃体九重之深造安千里之苍生上副圣求少图忠効
　　谢青州到任表　　　　　　　【宋】刘　摰
　　东方大国莫如郓青愚臣何人继命师守涖官兹始揣己不遑伏念臣器蕴至疎智灵弗竞遭会继明之始越膺共政之图三府共逮于六期千虑蔑闻于一得虽进退必繇其道常愿学乎圣人而功烈如此其卑终难符于士论寛典刑于司败假丘垅之便藩报政稽期实愧三年之鲁改符易地犹叨四履之齐惟时东秦号一都会士知礼义境控海山厥民富饶少敚攘之旧习其俗舒缓有平易之余风谨于承流可以无事曽是迂愚之品获尘寄委之优此盖伏遇皇帝陛下干健而粹纯丰中而光大沈防以通变化定鉴以御妍媸人无遐遗材以器使臣敢不振厉衰境激昂至恩简礼去烦稍究前修之治推仁宣泽庶求逺俗之安傥集涓微仰酬覆焘
　　知青州谢上表　　　　　　　【宋】欧阳修
　　掌国五兵叨进中台之秩宣风一面俾绥东土之人只荷宠灵徒知陨越臣某中谢伏念臣学非通敏材实空疎幸逢千载之休明误被三朝之奬擢久陪法从尝与政机国恩未报而身已先衰世途可畏而命亦多蹇顷缘灾伏遂决退休敢期上恻于皇慈未忍遽捐于旧物而复过推优渥以慰癃残惟孤拙之无堪蹈艰危而已甚世之所荣者臣之所惧人以为宠者臣以为忧是敢辄殚悃愊之诚累黩髙明之听迫于危虑罔避烦辞而圣度并容寛其罪戾恩言屡降譬以丁宁知成命之难囘勉腼顔而只受而况全齐旧壤负海奥区民俗富完而凿井耕田各安其业诏条寛大而奉法守职足以修官内省庸虚奚胜忝幸此盖伏遇皇帝陛下日新求治天覆推仁谓簮履虽至于贱微尚堪收录而犬马茍丰于豢养犹可使令臣敢不策励疲羸勤思夙夜庶期尽瘁少答鸿私谢擅止散青苗钱放罪表　　　【宋】欧阳修
　　今月二十九日准中书劄子以臣奏乞不俵秋料青苗钱事奉圣防不合不听候朝廷指挥擅行止散之罪特与放免有罪必诛是为彜典原情以恕特出深仁闻命抚躬感激涕泗伏念臣以一介之微贱荷三圣之奬知宠禄既丰初无报效筋骸已惫尚此迟徊曲大度之并容误委一方之寄任职当抚俗责在分忧方兹旰昃之劳心岂敢因循而避事昨遇国家新建官司而主计大商财利分命出使之车交驰于郡县悉发旧蔵之镪取息于编氓而臣方久苦于昏衰初莫详其利害既已大喧于物议始知不便于人情亦尝畧陈众之三冀补万分之一属再当于班给顾已逼于防期虽具奏陈乃先擅止据兹専辄合被谴呵岂谓伏防皇帝陛下深轸睿慈俯矜朴拙免从吏议特贷刑章夫何草木之微曲被乾坤之施臣敢不益思祗畏更励操修戒小人之饰非希君子之改过冀图薄效少答鸿私
　　密州谢上表　　　　　　　　【宋】苏　轼
　　臣轼言昨奉勅差知密州军州事已于今月三日到任上讫草芥贱微敢干洪造乾坤广大曲遂私诚受命抚躬已自知其不称入境问俗又复过于所期臣轼中谢伏念臣家世至寒性资甚下学虽笃志本先朝进士篆刻之文论不适时皆老生常谈陈腐之説分于圣世处以散材一自离去阙廷屡更嵗月尘埃笔砚渐忘旧学之渊源奔走簿书粗识小人之情伪欲自试于民社庶有助于防埃以为公朝不废私愿携孥上国预忧桂玉之不充请郡东方实欲弟昆之相近自惟何幸动获所求虽父兄所以处臣其侥幸不过如此谁云疎外有此遭逢兹盖伏遇皇帝陛下躬上圣之资建太平之业以为人无贤愚皆有可用虽如臣等辈犹未尽捐敢不仰佩至恩益坚素守推广中和之政抚绥疲瘵之民要使民之安臣则为臣之报国
　　知登州谢表　　　　　　　　【宋】苏　轼
　　臣轼言伏奉告命授臣朝奉郎知登州军州事臣已于今月十五日到任上讫者登虽小郡地号极邉自惊缧絏之余忽有民社之寄拜恩不次陨涕何言臣闻臣不密则失身而臣无周身之智人不可以无学而臣有不学之愚积此两愆本当万死坐受六年之谪甘如五鼎之珍击鼓登闻妄求自便买田阳羡誓毕此生岂期枯朽之中有此遭逢之异收召魂魄复为平人洗濯瑕疵尽还旧物此盖伏遇陛下内行曽闵之孝外发禹汤之仁日将旦而四海明天方春而万物作于其党而观过谓臣或出于爱君就所短而求长知臣稍习于治郡致兹异宠骤及非才仰惟先帝全臣于众怒必死之中陛下起臣于散官永弃之地没身难报碎首为期
　　进太平金镜策表　　　　　　【元】赵天麟
　　天开圣运云雷驱槖籥之功地判神机河洛运权衡之化三千闗塞夀域茫茫亿兆生灵春风浩浩既预向阳之葵藿宜同献暖之蒭荛下启丹衷上干紫阁臣天麟诚惶诚惧稽首顿首钦惟皇上陛下孝尊昭考恩奉慈闱瓞増鳯厯之延萝蔓衍图之固坐享大亨之交泰尚持贞吉之鸣谦思蕙帐以旁招屈麻绖而下问臣遭逢有幸驽劣无知虽乏致主之才素讲新民之理得生明世自慙一介之微躯追想先朝曽献万言之长策犹有寒窻之论遥观上国之光因撰一书爰分八卷其一曰建八极以固天下之大业其二曰修八政以振天下之宏纲其三曰运八枢以公天下之爵禄其四曰树八事以丰天下之食货其五曰畅八脉以鼓天下之正风其六曰宣八令以达天下之恩威其七曰示八法以清天下之刑赏其八曰举八要以壮天下之财力前后数万余字上下六十四篇名之曰太平金镜防评商政纪冒凟天聪恐或有于微长冀少禆于洪造若国家使随流待诏更倾三峡之波涛若国家使无罪容身自有五湖之烟月望金门之瑞气希玉殿之清香但愿鹏海风髙万里逐云间之翼龙廷日暖九重囘天上之光言举斯心力行其道臣无任战栗席藁俯伏待罪之至谨上书乞赦以闻
　　恭贺瑞麟表　　　　　　　【国朝】岳　濬
　　题为
　　圣徳之保和备至
　　天心之锡福弥隆恭报东省瑞麟毓生光昭
　　嘉应事雍正十年六月十三日据布政使郑禅寳详称曹州钜野县民李恩家于本年六月初五日辰时有牛产生瑞麟身长一尺八寸髙一尺七寸麕身牛尾头含肉角顶带旋毛目如水晶额如白玉遍身鳞甲悉系青色甲缝俱有紫色绒毛脊背黑毛三节中节毛皆直防前节毛向前后节毛向后胯腹蹄腕皆有白毫尾长五寸五分尾尖有黒毫四缕现经绘图呈送到【臣臣】敬阅之下实深懽忭随恭设香案望
　　阙叩头庆
　　贺钦惟我
　　皇上
　　道恊清宁
　　功参化育
　　体元立政六府修而三事和
</div>
    <div class="pagination">
<a href="山东通志_page179.html">上一页</a><span>...</span><a href="山东通志_page175.html">175</a><a href="山东通志_page176.html">176</a><a href="山东通志_page177.html">177</a><a href="山东通志_page178.html">178</a><a href="山东通志_page179.html">179</a><span class="current-page">180</span><a href="山东通志_page181.html">181</a><a href="山东通志_page182.html">182</a><a href="山东通志_page183.html">183</a><a href="山东通志_page184.html">184</a><a href="山东通志_page185.html">185</a><span>...</span><a href="山东通志_page181.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
