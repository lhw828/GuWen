<!DOCTYPE html>
<html>
<head>
    <meta charset="UTF-8">
    <title>至大金陵新志 - 第 28 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至大金陵新志 - 第 28 页/共 73 页</h1>
    <div class="content">画石山花洞 【庆元志在上元县长宁乡北临大江西连摄山】 
白山在城东三十里周回八里高八十丈东接竹堂山南接蒋山北连摄山西有水下注平陆 【舆地志云阶础碑石及麒麟狮子以石为之者悉出此山南史梁散骑常侍韦载有田十余顷江乘县之白山天嘉元年遂筑室居山屏绝人事不入篱门者十载】 
苻坚山在城东六十里周回一十五里高六十丈北连大城山 【谢玄破秦归谢安在墅城问其方略玄于原野陈其营垒阵场次序指此山曰此若苻坚驻军之山也因以为名】 
大城山在城东七十里周回二十二里高八十二丈南连苻坚山西连鴈门山北连竹堂山
云穴山在城东八十五里周回二十里高九十七丈南有水流入石驴溪有洞穴甚幽邃天欲雨则穴中云出因名
癸山按十道四蕃志有癸山在城东北四十七里碑石硙础多出于此
武冈山在城东二十五里俗呼为石佛子庙 【石迈古迹编山有石佛十余躯旧传唐武后造未详乡民岁时祈祷一名墓山】 
土山一名东山在城东南二十里周回四里高二十丈无岩石故曰土山 【舆地志云山下有湖自方山至京师此为半道今谓此山下道为半逻实录吴景帝自会稽至曲阿有老翁干帝速行即日进至布塞亭孙綝迎于土山之半野晋石季龙入寇蔡谟所戍自土山至江乘太元八年秦苻坚众号百万次淮淝京师震惧加谢安征讨大都督谢玄入问计安夷然无惧色荅曰已别有旨既而寂然玄不敢复言乃令张玄重请安命驾出土山墅张宴亲朋毕集方留玄围棋赌别墅游陟至夜方还府内逮明指授将帅各当其任又于土山营立楼馆植林木甚盛每携中外子侄往来游集肴馔日费百金世以此颇讥之安殊不屑意按上元县有两东山一在崇礼乡即土山是也谢安栖迟东山在会稽后于土山营筑以拟东山今去县二十里一在钟山乡蒋庙东北宋刘勉栖息之地今去县十五里陈轩金陵集载李白李建勋东山诗皆指土山而作】 
张山在城东南三十里淳化镇北旧隶江乘县 【南史齐明敬皇后葬江乘县张山或云今城东北六十里章桥西又有张山亦古迹江乘境】 
青龙山在城东南三十五里周回二十里高九十丈 【南唐后主尝校猎于此溧阳州界亦有青龙山】 
祈泽山在城东南三十五里周回十里高五十丈东连彭城山北连青龙山 【旧经云去县二十二里有祈泽寺初法师尝结茅于此有龙女来听讲既而神泉涌于讲座下后遂为祈祷水旱之所因此得名】 
丁山在城东南四十里周回一十七里高二十七丈
石硊山在城东南四十里周回一十五里高二十七丈在上元县崇礼乡去县二十五里一名竹山 【祥符图经有大垄悉是石故名石硊硊一作柜每春夏水溢众流汇北山横据秦淮之上以柜遏水势舆地志秦始皇时望气者云江东有天子气乃东游厌之又凿金陵以断其势今方山石硊是其所断之处孙盛云东至方山有直渎自渎至此山或云是秦所掘山今山西九里有大砻枕淮京师沟塘累石悉凿此取之】 
方山一名天印山在城东南四十五里高一百一十六丈周回二十七里四面方如城东南有水下注长塘流溉平陆舆地志湖熟西北有方山山顶正方上有池水丹阳记形如方印故曰方山亦名天印山 【秦始皇凿金陵山疏淮水此山乃其断者吴大帝为僊者葛玄立观方山宋何尚之致仕退居方山齐武帝尝幸方山欲为离宫期胜新林苑徐孝嗣曰绕黄山款牛首乃盛汉之事今江南未广愿少留神乃止徐嗣徽兵至秣陵故治齐人跨淮立栅度兵夜至方山周文育等各引还齐兵自方山进及儿塘隶句容者名东方山非此】 
彭城山有彭城馆在城东南四十五里周回九里高二十七丈西连祈泽北接青龙
汤山在城东南六十里又云去县五十里西接云穴山山不甚高无大林木有汤泉出其下大小凡六处汤涧绕其东南四时常热禽鱼之类入者辄烂以煮豆谷终日不熟草木灌之愈鲜茂旧有汤泉馆今废
鴈门山在城东南六十里周回二十里高一百二十五丈西连彭城山南连大城山北接陵山 【山势连绵类北地鴈门故名舆地志山东北有温泉可浴饮之能治冷疾】 
竹堂山在城东南七十五里周回一十六里高九十二丈东连云穴山西连白山南连大城山北有水下注平陆 【舆地志白山鴈门山竹堂山并连带在建康县东北绵连三四十里】 
横山在城西南一百二十里周回八十里高二百丈属金陵镇 【山谦之丹阳记丹阳县东有横山连亘数十里或云楚子重至于横山是也又曰横望山四面望之皆横故名在城西南一百二十里接连太平州界】 
戚家山在城南天禧寺东 【郑文宝南唐遗事云韩熙载居戚家山】 
梓桐山在城南一十五里高三十八丈 【山下有谢氏诗楼及翻经台基存】 
聚宝山在城南雨华台侧上多细玛瑙石俗呼为聚宝山
紫岩山在城南一十五里高三十八丈 【陈轩金陵集载李建勋春日紫岩山期客不至诗戚氏云前志即以此为岩山误】 
夏侯山在城南二十二里周回十里高三十五丈梁夏侯亶居此因名
甑蔽山在城南二十三里周回八里高二十五丈以形似名
牛头山状如牛头一名天阙山即王导所指者又名僊窟山在城南三十里周回四十七里高一百四十丈 【按六朝记自朱雀门（汀去丁改公）御道四十里至山下西峰中有石窟不测浅深古老相传云辟支佛所出梁武帝于下建寺名曰仙窟山窟有一石砵盂形状甚古唐神龙初并宝公履取入长安又云山南有夫容峰北有大石如卧鼓其石中空可坐数十人其高九尺上下有小石吴时呼为石鼓河图内元经云天欲雨则石鼓自鸣山之南峰宋大明中尝立南郊坛其上建炎四年岳飞败金人于清水亭乌珠复趍建康飞设伏牛头山上又以骑三百步卒二十人驰至南门新城为营大破乌珠之众所获负而登舟者委弃山积】 
岩山在城南三十里周回十五里高七十一丈有吴石刻宋孝武改曰龙山 【景宁陵在焉梁朱异葬山前实录吴后主天玺元年立石刻于岩山纪吴功德案吴录其文东观华核作其字大篆未知谁书或传是皇象恐非在今县南四十里龙山下其石折为三段时人呼为段石冈也山谦之丹阳记曰秣陵县南三十里有岩山山西有石室山东大道左有方石长一丈勒名题赞吴功德孙皓所建宋明帝泰始中建平王休佑从岩山射雉即此】 
观子山在城南三十里周回四里一百步高八十三丈东有水下注新林浦
吉山在城南四十五里周回三里高一十丈西临大江 【宋征虏将军建城侯吉翰葬此因名】 
大青山在城南四十五里周回三十五里高一百二十五丈西有水下注平陆
阴山在江宁西南一十二里临大江 【王导至此山神见梦于导导以其事闻上为立庙时人遂名其冈曰阴山】 
三山在城西南五十七里周回四里高二十九丈 【吴志晋琅琊王（仃去丁改由）济自三山丹阳记江宁县北十二里有三山相接吴时津济道也戚氏云江宁古城去今城七十里故干道志云三山在城西南五十七里与记不同元和郡国志王浚伐吴宿于牛渚部分明日前至三山舆地志其山积石森郁滨于大江三峰行列南北相连号三山李白诗三山半落青天外即此】 自临沂而下诸山皆在钟山之左绕府城东北隅达于城东转东南隅以达于南又转西南隅及西而止于江其自牛头山降势者北为聚宝山以北止朱雀航与秦淮水北石头城马鞍诸山相望其地脉山势似断而续似散而聚似远而近环抱拱挹真如龙之盘也
湖山在江宁县南三十里周回七里高七十丈上有湖久旱不涸
车府山在城南四十里周回九里二百步高一百丈六朝炎尝于此山藏车乘器甲故名
祖堂山在城南四十五里周回四十里高一百二十七丈东有水下注平陆 【宋大明三年于山南建幽栖寺因名幽栖唐贞观初法融禅师得道于此为南宗第一祖师乃改为祖堂山】 
落星山在城西南五十里周回二里高一十丈西临大江 【旧图经云昔有大星落此因名又别有落星洲在城西南三十里周十里上有小阜高数尺】 
铜山在城东南七十里周回一十九里高一百丈 【昔人采铜于此山故名庆元志山南名金牛坑陈轩金陵集载鲍昭过铜山掘黄精诗云铜山画深沆乳窦夜涓滴即此属江宁县句容县北溧水州西亦各有铜山皆旧采铜处】 
烈山去城西南七十里近处真乡 【干道志吴旧泽所也伏滔北征赋谓之栗洲上有小山形似栗因名又云山近烈洲故曰烈山其山四面峭绝下瞰大江风涛汹涌商旅尝泊舟依山以避风绝顶丛棘中旧有侯将军庙陈史永定初王琳聚兵窥台城造黄龙舟千艘泊于荻港西南风急琳谓得天助张帆直下陈将侯瑱泊舟芜湖逐后而发战于烈山之下因拍竿撞琳船琳掷火焚之风逆自焚遂大败奔齐土人以侯瑱功烈甚盛故名山曰烈山祠之岁久舟人以为陈簰头祠妄也宝佑初有僧披荆棘建庵其上自名为江心护国寺今存按厉赖栗烈字音相近古有赖乡濑渚今为溧水烈山烈洲疑皆厉之转音云】 
白都山在城西南七十里周回五百步高二十丈西临大江 【舆地志昔白仲都尝于此山□□白日升天因名山下有白都□□八里又有仲都祠坛吴志诸葛恪诛子竦载其母走孙竣遣张承追斩于白都即此】 
鼓吹山旧志在城南八十里周回一十七丈高八十丈东北有水四望孤绝宋孝武大明七年自江宁县南登山及陵望台甲子馆盖登山奏鼓吹因名 【戚氏志云甲子乃记日非馆名实录少帝景和元年九月幸湖熟县始奏鼓吹与此志异】 
龙山在城西南九十五里周回二十四里高一百一十二丈入太平路当涂县北有水其山似龙形因名 【岩山覆舟山皆名龙山】 
慈姥山在城西南一百一十里二百步周回二里高三十丈舆地志山积石临江岸壁峻绝山上出竹堪为箫管山南有慈姥神庙因名俗亦呼鼓吹山
天竺山在城西南一百二十里周回一十七里高一十九丈 【东南有水下注慈姥浦其北连冈十里本名多墅山唐上元二年有天竺福兴寺僧道融移寺于此山因名】 
马鞍山干道志在城西南三十五里周四里一百二十步高八十五丈以形似名 【上元亦有山名马鞍见前】 
龙口山在城西南三十五里高一十八丈 【戚氏志有李琮墓前有三城湖干道志湖在城西南七十三里周十五里中有三小城因名湖实去城三十七里志所言里误】 
白荡山在城西南七十里周回二十里高四十五丈北接高墟山属江宁镇 【荡俗作温】 
木庐山在城东北二十里 【江乘地记曰木庐山有锺乳穴今里俗名牧庐在城东北三十里属上元县北城乡】 
青山在城南四十里 【实录梁太清元年置幽岩寺北去县四十里永康公主造而释法论集有牛头佛窟寺大毗昙师传云承圣二年法师入秣陵青山始创舍名曰幽岩与佛窟相去十里亦不云永康造也】 
右在江宁上元二县界
　　　句容县界
茅山在句容县东南十五里周回一百五十里初名句曲山像其形也茅君得道更名曰茅山三十六洞天之数第八曰金坛华阳之天此山是也 【史记禹封泰山禅会稽晋灼曰本名茅山吴越春秋云禹巡天下登茅山以朝群臣更名茅山为会稽亦曰苗山茅山记曰大茅山独高处黑帝命东海神埋大铜鼎于山顶深八尺上有盘石镇之黑帝即颛顼也又曰秦始皇帝三十七年游会稽还登句曲北垂山埋白璧一双深七尺李斯篆刻文云始皇圣德平章江山巡狩苍川勒铭素璧又曰王莽地皇三年七月遣使者章邕赍黄金白玉铜锺五口赠三茅君光武建武七年三月遣使者吴伦赍黄金五十斤玉帛献三茅君今山顶有埋金处上有聚石又曰中茅山独高处司命君埋西胡玉门丹砂六千斤深二丈上有盘石镇之其山左右泉流下皆小赤色饮之延年益寿其真人就司命君乞得一十二斤以合九华丹山顶石坛石案香炉具存今三阳百姓多长寿者盖太阳北阳朱阳三村耳茅君内传句曲山秦时华阳之天汉宣帝时三茅君居之遂名茅山内有积金山因以金为坛号周时名其源泽为曲水之穴秦时名勾金之坛似己字故以勾曲名焉真诰曰金陵句容之句曲洞为第八洞天又曰句曲地肺土良水清可以度世种民是处五灾不干又曰金陵者洞墟之膏腴句曲之地肺履之者万万知之者无一内经福地志曰伏龙之地在柳谷之西金坛之右可以高栖福地记曰冈山之间有伏龙之乡可以避水避病长生许迈别传曰延陵之茅山是洞庭西门潜通五岳茅君杂记云华阳洞天五门三门显二门隐陶先生云东通王屋西达峨嵋南接罗浮北连岱岳汉元帝时咸阳人茅盈茅固茅衷并此山得道故号茅山三人乘白鹤各据一岭唐咸通中东海蓬莱观龚道士初入此山采谷茹芝十余年后因月朔正旦焚香洞门恍惚之间得入洞中经由一十三日备见洞府岩壁山川星辰日月诸异难详按本传茅蒙字初成华阳人也隐华山修道秦始皇三十一年白日上升是时有民谣曰神僊得者茅初成驾龙上升入太清时下玄洲戏赤城继世而往在我盈始皇闻之问故老曰此僊谣也于是有寻僊之意蒙之玄孙盈得道于金陵句曲山上升为东岳上卿司命真君太元真人居赤城时来句曲弟茅固茅衷皆得道于此邦人改句曲为茅君山洞天福地记云福地七十二地肺为第一即金陵是也金陵之地水至即浮故比之于肺抱朴内篇云别有地肺山乃玉溜屿又商山亦名地肺今以内传为正保命君（口受）言金陵者兵水不能加灾厉所不犯河图中要元篇第四十四卷云句金之坛其间有陵兵疾不往洪波不登太元内传云句曲山有金陵之地方三十七八顷是金陵之地肺也土良而井不甘美居其地必得度世】 
山中有大茅峰 【在元符宫南旧记云在崇禧观北独高处昔东海青童君乘飙轝憩此今有飙轮之迹山之半有绣衣亭昔三天使者衣绣衣执金册以九锡之命诏大茅君故名山之巅有泉名曰一人泉汲之不竭】 中茅峰 【在积金山北其侧有泉色赤真诰云饮之延年又有陶公醉石】 小茅峰 【在中茅峰之背有卧龙松左纽桧】 抱朴峰 【即大茅峰北相连一峰是】 白云峰 【在中茅峰西】 五云峰 【在小茅峰之侧华阳洞上积金峰金菌山东高峰是也其峰甚峻昔三茅君以三月十八日驾五色之云八景之舆伫于此山逾时而去故号五云峰】 积金峰 【在大茅峰中茅峰之间二峰相连其长峰中有连石古谓之积金山陶隐居所住东有一横垄垄皆是石形甚瑰奇内有洞即此峰也】 迭玉峰 【图经云大茅山上东南三山迭积亦有洞穴俗多呼迭石石与玉同类又呼三角山今去葛僊坛相迩宋真宗未有仁宗尝遣左珰诣茅山祷祈遇异人言王真人已降生宋朝珰问王真人本是何人答曰古燧人氏章懿皇后亦梦羽衣数百人从一僊官自空而下曰此托生于夫人及生宫中火光属天始行步常持槐木简以箸钻之真宗问曰何用曰试钻火耳帝顾后妃曰异人之言信不虚矣今刻石元符官】 华盖峰 【在崇寿观东南】 又有四平山 【真诰曰大茅西南有四平山俗谓之方山其下有洞屋名方台又曰幽馆得道者处焉】 良常山 【秦始皇登句曲山北垂叹曰巡狩之乐莫过于山海自今以往良为常也尔群臣并称寿叹曰良为常矣乃改句容北垂为良常山】 华姥山 【茅山记孙寒华即吴大帝孙女于茅山修道成升空而去号华姥山】 郁冈山 【在小茅峰东北草木郁茂故以为名俗呼为大横山学道者多居于此山下有泉昔李明于此合神丹而升玄洲山之东有古越翳王冢】 龙尾山 【在大茅峰之东隐然而高状若龙尾焉按茅山记云从大茅一岭直至山东接延陵界如龙状大茅山为头垄如龙尾故以龙尾名之】 东方山 【在县东南四十里周回一十五里高四十二丈东连僊几山】 伏龙山 【在柳汧之间柳汧即柳谷泉与中茅峰相近状如龙其上产金昔人尝采之】 雷平山 【在伏龙山之东周时有雷氏养龙往来此山与许长史所营之宅相对其山北有柳汧水或名曰田公泉昔田公尝居此】 方隅山 【在雷平山之东北以三小山相隅故也昔有人合九鼎丹于此山下亦有洞室名曰方源馆】 秦望山 【在良常山东北始皇尝住此望丘阜】 丁公山 【乃积金峰之西麓也相俦即丁令威所止今崇福观以为主峰】 三公山 【在燕洞宫东南】 僊韭山 【在崇寿观西独小山也真诰云姜叔茂种五辛菜常卖此以市丹砂今山多大韭即其种也俗呼石龙山】 僊姑山 【在县东四十里茅山之侧周回五里高一十丈】 僊几山 【在县东南四十里茅山侧周回三里一百步高八丈东连僊姑山】 丫头山 【在县东南三十五里周回十五里高四十二丈东连僊几山】 灶石山 【在良常山东南其间有累石如灶处灶间生一木如曲盖形】 衔珠山 【在雷平山南俗呼独女山】 青山 【在县北六十里郁冈山西干元观北周回一十里高一十三丈北临大江又观东一山名东青山西一山名西青山东青山在茅司徒庙东】 冈山 【古名此山为福地记云冈山之间有伏龙之乡可以避病】 鳖足山 【在僊韭山之西】 天市山 【在积金峰上】 吴山 【在大茅峰南】 青龙山 【一名洞山高三十八丈周五里北距茅山三十里山半有洞曰青龙洞前多怪石奇秀森列流泉历旱不竭山傍有岘曰牧门干道志山有洞穴祈祷有应洞口纔二尺余仅可容人伛偻而入其中平广深不可测土人相传与金坛句曲诸洞相通洞口大石上有四五洼处状如人迹俗呼为僊人迹按真诰云大茅山之西南有四平山俗所谓方山者其下有洞室名曰方台山外与华阳通疑指此】 麻姑山 【在郁冈山西】 海江山 【在庆云洞上】 独公山 【在小茅峰北】 小竹山 【在小茅山东】 稻堆山 【在皇甫谷南】 大灵山小灵山 【并在鳖足山西】 飙轮峰 【在大茅峰东连峰是也】 道祖峰 【在积金峰阴】 柏枝陇 【在华阳南洞】 桃花崦 【在小茅峰北林壑幽邃春时华卉纷敷不异武陵源也】 拱辰谷 【一名拱辰寨在中茅峰东北刘先生际遇建元符宫乃敕江宁兵士二百人以充巡逻洒扫因立寨谷中详具宋史】 皇甫谷 【在三角山】 柤子谷 【在三角山北】 黑虎谷 【在中茅小茅峰之间长阿之西】 又有虎爪山 【在丁山西】 宋禁樵采有碑
绛岩山一名赭山在县西南三十里周回二十四里高一百六十五丈上有龙坑祠坛 【地志云汉丹阳县北有赭山其山丹赤故因以名郡寰宇记本名赤山唐天宝中改为绛岩一名丹山丹阳之义出此山极险峻临平湖山之巅颇坦夷惟只路可通旧传五季之乱居民避难于上往往获免后斸山者常于其地获铜锭剑器之属建炎兵火乡民又依之以免祸】 
姜石山在县西北二十五里有梁南康简王墓
射乌山在县西北五十里周回一十五里高一十七丈
五棋山在县北五十里周回二十里高二十五丈
铜山在县北六十里周回二十里高八十七丈 【以旧出铜故名】 
戍山在县北六十里周回一十一里高一十五丈北临大江 【俗传沈庆之戍兵于此因名】 
竹里山在县北六十里 【按方舆记云行者以其途倾崄号曰翻车岘元和郡国志山间有长涧高下深阻旧说似洛阳金谷晋王恭举兵京口仗刘牢之为爪牙使帐下督颜延为前锋牢之至竹里斩延以降还袭恭宋武帝起义自京口至江乘破桓玄将吴甫之于竹里】 
华山在县界 【按方舆地记云梁武帝舆驾东行至此山因问华山何如蒋山高薛对曰华山高九里似与蒋山等泉水倍多戚氏志云秦淮出此】 
花碌山在县北五十里周回十七里高二十六丈旧有矾坑
秦山在县南三里有明月湾通秦淮 【父老相传谓谢安月夜乘舟垂钓于此今钓台尚存】 
周山在县南三十五里周一十里高十丈
仑山在县东北五十里周一十五里高一十七丈东连驹骊山四十二福地也 【唐肃宗时谒者伍达灵在此山得道丹成之后记于石壁在绝顶尚存髣佛可辨山下又有伍达灵潭】 
驹骊山在县东北六十里周回二十五里高三十九丈 【吴诸葛恪猎见一小儿众莫识恪引白泽图曰两山间其精如小儿名曰系囊】 
浮山在县南三十五里周回一十里高一十二丈西接周山
冑山在县北三十五里周回一十二里高一十六丈
亭山在县北三十里周一十五里高二十丈
土石山在县东三十里
虎耳山在县东三十里旧名苦耳
竹山在迭玉峰南今藏真观前一山上多筱者是也 【陶隐居云自大茅山南后韭山竹山吴山方山从此迭嶂达乎吴兴天目诸山至乎罗浮而穷乎南海也】 
右在句容县界
　　　溧水州界
中山在溧水州东南一十五里高一十丈周回五里 【图经云宣州中山又名浊山在州东一十里不与群山连接古老相传中有白兔世称为笔最精元和郡国志云中山出兔毫为笔精妙山前有水源号曰浊水舆地志宣州溧水县有浊山有浊水流演不息即此】 
东破山在州东南五十五里高二十三丈周回一十七里 【梁大同二年采铜于此】 
东庐山在州东南一十五里高六十八丈周回二十里有水源三一源自山西流入秦淮一源出山东北流入马沈港一源自山东南吴漕流入丹阳湖 【山谦之丹阳记云县东有庐山与丹阳分界十道四蕃太平寰宇记皆云俗传严子陵结庐于此或云形似庐舍因以为名】 
马占山在州东南三十五里高一十八丈周回一十三里 【梁大同二年采铜于此】 
（匚赣）船山一名感泉山在州南一十二里高二十一丈周回一十八里 【山阴有青丝洞泉脉泓澄四时不竭南有张沈二士书堂井臼遗址不知何时人也】 
杜城山在州南一十二里高六十丈周回五十五里 【隋大业末杜伏威尝屯军于此因名杜城山旧有庙及战场】 
竹涧山在州东南一十八里高一十二丈周回八里
石城山在州东南二十五里周回二十四里高六十丈 【旧有石城院冷水亭基】 
小茅山在州西南五里高一十七丈周回四里
荆塘山在州南十里高三十七丈周回二十里
禀丘山在州西三十里高三十七丈周回二十里 【上有井泉及禀丘山寺基唐大和中寺废有石龛方丈存】 
凤栖山在州西南七十里高一十六丈周回八里西并石臼湖 【父老云昔有凤凰栖其上因得名曰凤栖此山属仪凤乡近地有凤贤圩今作黄西非也】 
腊山在州西南六十里高一十四丈周回一十五里西并石臼湖雀垒山军山塔子山马头山并在州西南七十五里石臼湖内
澳洞山在州西南二十五里高三十一丈周回一十八里 【内有祈雨潭祷之多应】 
游子山在州南八十二里高二十丈周回一十里上有石坛 【旧经云孔子适楚尝经此山】 
芦塘山在州东南二十三里高一十五丈周回二十二里 【梁大同二年尝采铜锡于此】 
琛山在州西一十五里高一十一丈周回一十五里 【旧经云尝产玉因此得名】 
回峰山在州东南四十里高三十七丈周十七里上有龙池下有龙泉东有水注平陆
石羊山在州西南三十七里高七十丈周回四十里土山在州南五十里高十丈周回六里
三山在州东南一十里高九丈周回一十里
官塘山在州东南二十五里高一十一丈周回一十五里下有大塘
芝山在州东南七十里高三十九丈周回四十里上有李子洞燕洞相去三百步 【昔宣州田頵举兵邑人携老幼于此避难可容数千人李洞有泉沸涌燕洞有石燕遇雨则飞晴则还落为石】 
铜山在州西四十里高二十四丈周回一十三里 【旧经云昔尝采铜于此今铸冶旧址犹存】 
玉泉山在州南一百一十里高三十二丈周回一十八里
卧龙山在州北二十三里高十四丈周十里
赤龙山在州北三十三里高十丈周十里
白石山在州北二十里高十丈周十里
</div>
    <div class="pagination">
<a href="至大金陵新志_page27.html">上一页</a><span>...</span><a href="至大金陵新志_page23.html">23</a><a href="至大金陵新志_page24.html">24</a><a href="至大金陵新志_page25.html">25</a><a href="至大金陵新志_page26.html">26</a><a href="至大金陵新志_page27.html">27</a><span class="current-page">28</span><a href="至大金陵新志_page29.html">29</a><a href="至大金陵新志_page30.html">30</a><a href="至大金陵新志_page31.html">31</a><a href="至大金陵新志_page32.html">32</a><a href="至大金陵新志_page33.html">33</a><span>...</span><a href="至大金陵新志_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
