<!DOCTYPE html>
<html>
<head>
    <meta charset="UTF-8">
    <title>四川通志 - 第 113 页/共 218 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四川通志 - 第 113 页/共 218 页</h1>
    <div class="content">　　直卭州
　　铜官山【在州东南二十里元和志邓通所封后卓王孙买为陶铸之所】白鹤山【在州西七里华阳国志临卭名山曰四明亦曰羣羊即此北有孤石立髙百丈常有鹤巢其上因名汉胡安教授山中今有防易洞】盘陀山【在州西七里絶顶寛平下有石佛唐人镌昊师二字又有郭汾阳师四字五代及宋人多留墨迹】文笔山【在州南三里山形如笔】古城山【在州南七里华阳国志临卭县有石山中出石矿大如蒜火烧合之成流支鐡甚刚因置铁官有铁祖庙鼓铸家祀之盖即古铁山也又名五面山】岢幕山【在州东南七十里废依政县东其山壁立势如屏幕寰宇记蒲江有岢幕山即此】卭崃山【在州南八里脉自沈黎直走二千里至州环抱为镇旧志卭崃山即古临卭地汉张骞奉使西域寻河源得髙节竹而还植于卭山故名按汉志严道县卭崃山在今雅州非此山也或混而为一误】鳯溪山【在州西五十里下有小溪自大邑鳯凰山来故名】相台山【在州西八十里废火井县之东唐袁天纲为火井令登之以相县治故名又武侯驻师于此】孤石山【在州西九域志火井县有孤石山】七盘山【在州西八十里石径自下至巅委曲七折因名九域志唐主簿王兴相传于此仙去】马崖山【在州西八十里山下产石如马形】佛仙山【在州北十八里】牙江【在州东四十里源出大邑东南流至州东合卭水遇旱不竭】卭水【在州南东流入新津县界汉志临卭县有仆千水东至武阳入江过郡二行五百一十里元和志有百水水在县南二里又东南经废依政县南十里即此按雅州有卭水出卭崃山在荣经县界至雅州合青衣水入洪雅界未甞北至临卭水经注谓即此水误甚】布濮水【在州西南八十里自天全州界流入合南河】斜江【在州东七十里源出大邑县鹤鸣山东委曲斜流经废依政县入卭水】□水【在州西三里发源自大邑县鳯凰山至州西流合卭水因在大邑之□坝故名】东湖池【在州东一里蜀孟昶所凿又有西湖池在州西七里】金牛池【在州南六里铜官山麓】文君井【在州南街相传文君当垆处】火井【在州西南八十里按蜀都赋火井沈荧于幽泉髙焰飞煽于天陲注云欲出其光先以家火投之须臾隆隆如雷声焰可通天华阳国志井有盐水取井火煮之一斛水得五斗盐以家火煮之则盐无几元和志井广五尺深三丈】静邉井【在州西寰宇记在火井县西四五里今堙】盐井【华阳国志汉地节中穿临卭盐井増置盐铁官元史卭州有二井天厯初盐水涌溢州民侯坤愿作什器煮盐而输税于官诏四川盐运司主之今废】大邑县
　　鳯凰山【在县西八十里有药师岩虎擘泉诸胜又紫柏十围根蟠巨石上号骑鲸柏亦竒观也】鹤鸣山【在县西北三十里形如覆瓮有石类鹤上有二十四洞应二十四气每遇一气则一洞气开余皆闭塞又石峯状如天柱因此名峯昔广成子张道陵皆于此登仙】静惠山【在县北一里一名东山上有平云亭相传蜀汉赵云所筑】雾中山【在县北五十里一名雾山以多云雾故名杨慎碑云鹤鸣二十四洞道家之所开雾山一百八盘释氏之所驻今鹤鸣为苍莽之墟而雾山擅庄严之美】□水【在县西南六十里源出鳯凰山下流入卭州南河亦名□坝】斜江【在县南源出鹤鸣山从东委曲斜流与干溪河合入州界】虎擘池【在县西鳯凰山唐契觉道人结庵于此】七里池【在县西七里又有牡丹池在鹤鸣山牡丹坪上水极清洁】西河【在县西发源雾中山流至新津县入大江】
　　蒲江县
　　金釜山【在县南八里下有盐井九域志作意悚山】长秋山【在县东二十里相传宋有主簿王兴好道于此得仙或谓即寰宇记所谓岢幕山也】黄铁山【在县东十里】九仙山【在县西三十里九峯如屏有仙常栖其上】西山【在县西七里】冠帽山【在县西南七里】白鹤山【在县北三里宋嘉泰中有羣鹤翔舞故名】蒲水【在县南源自名山县流入又东北至州界合卭水出新津县】铁溪河【在县北二十里源自百丈驿流下唐志临溪县有铁官盖溪山中旧产铁也】亨泉【张方得古井甃以木名曰亨泉】洗墨池【在县北一里相传魏了翁于此洗砚其水尚黒】浴丹池【在县北一里】盐井【在县南元和志距县二十里寰宇记有金釡等八井嵗出盐课】
　　直潼川州【雍正十二年陞为府】
　　东山【在州东四里隔涪江修阜若长城上有蘓公泉暨石塔诸胜杜甫同王侍御登此赋诗有云东山髙顶罗珍羞下顾城郭销我忧】牛头山【在州西南二里形如伏牛古刻牛头二字于崖俯临城郭旧多楼阁为一方胜概杜甫诗青山意不尽滚滚上牛头】印台山【在州南二里山方而顶圆其形如印逆水而上倒影于凯涪二水之间旁立三小峯山半有慈云洞洞有鉴泉又有南山寺刘蜕文冢在焉】来衮山【在州北明知州刘自建亭于上】云山【在州南二里】龙顶山【在州西三里蜿蜒于牛头山后其状如龙】三台山【在州西五里突起三级蔚然竒秀远近瞻朢如台星山腰石洞相传仙人鲁交修炼于此】长谷山【在州南十里】天柱山【在州北寰宇记在涪城县髙二里四面平衍上有重峯髙百余歩孤秀如柱故名】金鱼山【在州南五里岩半有老君洞】长平山【在州北二里冈垅延长而平坦故名】金字山【在州东二十里】鵞山【在州南五十里】茶堵山【在州东十里相传有仙煮茶于此】云顶山【在州南十里逶迤层叠顶如云盘宋徳敷襌师同黄鲁直炼习于此】紫盖山【在州西三十里下有桺溪书屋】畱使山【在州东三十里唐李绛为川东节度使去任民情爱戴于此遮道留之故名】古楼山【在州东五十里层峦叠峙状如楼阁董仲真人曽修炼于上有石室乡人祷雨屡验】钟山【在州东五十里形如覆钟山腰有泉味甘董仲诗英英灵气峯千出决决幽泉石梦寒采药不知何处是白云引我到钟山】黄龙山【在州东三十里叠嶂层峦一峯独出横枕于桃花溪上】五层山【在州北五十里山有重冈五层故名】映溪山【在州东五十里髙冈逶迤峯峦如半月山麓有双溪日出时山影映如波心】云鹤山【在州西六十里旧有异人尝止于此】传鳯山【在州东五十里峯岫翺翔其形如鳯】浮山【在州南二十里涪江水面突起一峯傍有涧水曲折环绕故名】观鹿山【在州北八十里】马头山【在州北六十里形如马首上有石塔】云台山【在州南百里山形如台髙揷云汉】望君山【在州南七十里杜甫尝登山望阙大书望君山三字于上山腰有泉曰明真井又有文峯山与望君山相近】赤岩山【在州南七里凯水上岩皆丹色陈尧叟有记下有蛙石矶】宜君山【在州南一百二十里诸葛武侯屯兵于此故名】望川山【在州南一百二十里髙出重霄絶顶可望西川故名】金鵞山【在州东六十里髙山连峙势如长城】香积山【在州西五十里北枕涪江】海防山【在州北四十里】万峯山【在州东北五十里有万峯朝拱之势】石城山【在州东五十里四面如城】盘龙山【在州西南一里有囘銮洞】马跃岩【在州南二里相传唐易子乘马至岩上忽跃入水中化为龙故名】魁字岩【在州东二里上连东山下临涪水石壁大书魁字映澈碧流】梅花石【在州南云台山石纹有梅花痕雨过则现】五马石【在州西南五十里峯髙水秀下有怪石参立如五马】义仆洞【在州南五里岩下一洞昔有过客死此其仆痛哭触石而死因以名焉】涪江【在州东北自绵州流入州境九十里至州城北转东南合中江又四十里入射洪县界舆地纪胜涪城县西北二十里涪江有龙鼻津旧志唐时以涪江逼近城址横溢为患乃凿江东防地别为新江东北注至宋渐堙水复冲决庆元中提刑王勲依江堧伐石为隄谓之王公隄】中江【在州西南一里自中江县流入州界东流七十里合西溪过州城南入涪江即古五城水也东晋义熙初益州刺史毛璩讨桓振使叅军谯纵等出涪水即此】郪江【在州南一百里源出中江县铜山水色澄清如玉又名玉江东流过云台山入明水寨合涪江】桃花溪【在州东三十里春日桃花夹岸掩映清流由稻花坝入涪江】西溪【在州西门外一名濯笔溪源出州北诸山积水成溪下流三十里至州城西南入中江相传李白访赵防习书于此】龙鼻溪【在州北八十里又鳯溪在州北六十里皆入涪江】石谷溪【在州西南绕牛头山麓下入中江】龙潭【在州东八十里祷雨辄应】琴泉【在州北二里岩洞深邃有泉滴入池中铿然声如琴鸣古诗山腰水有千年润井底全无一日干】福牛泉【在州南二十里】鉴泉【在州南二里印台山半有慈云洞泉从洞出】横冰泉【在州北三里泉凝澈如冰可愈目疾】蘓泉【在州东山之腰泉流清冽味极甘东坡曽烹茶于此】顾公井【在州内唐节度使顾彦晖开凿】
　　射洪县
　　东武山【在县东七里旧志以经武水之东为名武水即涪江也】跨鼇山【在县东五十里】独坐山【在县东南二十五里周一里髙一百丈卓然孤峻南枕涪梓二水陈子昻墓在焉】通泉山【在县东南元和志在通泉县南二里山前有石虾蟆髙七八尺寰宇记在通泉县西北二十里东临涪江絶壁二百余丈水从山顶涌出下注涪江涌泉郡故城在此九域志通泉县有涌泉山】白岩山【在县南十五里远望悬岩皎如白雪唐天寳三年敕改为悬岩山亦谓之玉屏山】盘龙山【在县南三十里】义仓山【在县南八十里】官冈山【在县西北一里】金华山【在县北二里有陈子昻读书台杜甫诗涪右众山内金华紫崔嵬】圣灯山【在县北三里相近有石镜山】梧冈【在县西北一里】归云洞【在县南三十里中甚深濶】苍龙洞【在县南五十里旧通泉县】涪江【在县东自潼川州流入县境东南流二十里至城东又二十里至独坐山下合大弥江转南曲流四十里入蓬溪县界】桃花水【在县北三十里源出潼川州秋林驿东南流入县境二十里入涪江】菜邨溪【在县北二十里又黄溪在县北一里】唐桥溪【在县南五里又九曲溪在县南二十里】梓潼水【在县东二十里自盐亭县流入县境南流十八里至独坐山下入涪江亦曰射江弥江白马河水经注梓潼水自梓潼南至小广汉入涪谓之五妇水口元和志射洪县有梓潼水其急如箭奔射涪江】黄浒水【在县东南二十里源从盐亭县东南流入涪江】可波水【在县东五十里源出盐亭县可波池入梓潼水】沈水【在县东南八十里自盐亭流入下合涪水后汉建武十一年岑彭讨公孙述别将从臧宫由涪水上平曲述将延岑盛兵沈水以拒之宫左歩右骑夹船而进大破岑兵即此】万顷泽【在县东寰宇记通泉有万顷泽在县东北二十二里泽内有田方万顷】大弥江【在县东源出劔州又治北有小弥江】射江【在县东南十五里水经注涪江东南流合射江李膺益州记娄滩东六里土人呼为射江水】鸣琴泉【在县西北半里】方义泉【在县南一里相传水可愈病】甘泉【在县南四十里唐邑人黄嘉猷父没躬负土成坟感廿泉之应诏蠲租税仍旌其门】唐桥溪【在县南十里】
　　盐亭县
　　董叔山【在县东隔弥江孤峯絶岛壁立千仭旧名潺亭山又曰鳯凰山隋开皇四年县令董叔封甞游宴于此后人思其徳政号曰董叔山一名董政山】龙峯山【在县东四十里】鼓楼山【在县东八十里九域志东闗县有鼓楼山舆地纪胜在永泰县东南山有三层髙五十余丈相传前蜀时营鼓楼置烽火于此】寳莲山【在县南一里】光禄山【在县南十里】金峯山【在县南五十里又天马山在县南六十里】负戴山【在县西一里髙二里自劔门南来其山起伏四百余里至此而蹲山有飞龙泉下注南流入梓潼江水色清冷其味甘美旧志一名髙山杜甫诗马首见盐亭髙山拥县青即此】火峯山【在县西五十里】龙固山【在县西北七十里山势髙耸四面陡絶】蚕丝山【在县东北六十里九域志梓潼有蚕丝山每上春七日逺近士女多游于此以祈蚕丝】金紫山【在县北十里相传以唐邑人严震严砺俱贵显而名又名紫金山宋寳祐二年西川帅余晦城紫金山即此】五面山【在县东北舆地纪胜在永泰县东二十里五峯秀出】女徒山【在县东北七十里寰宇记在永泰县东二十五里其山从阆州新井县界来相传昔有女徒千人自通泉县康督井行役遇贼乃于山顶置栅捍御遂以破贼为置祠于此】赐紫山【在县北一里有帝君神祠士民祈嗣多应俗呼赐子山】玉屏山【在县北十里弥江上状如玉屏故名】天禄山【在县北三十里】乌龙洞【在县东四十里】梓潼水【在县南二里自梓潼县流入县界一百里至县南合鵞溪又五十里入射洪界水经注梓潼水自梓潼又经涪城东又南经广汉即此】鵞溪【在县北亦名弥江源自绵州众壑聚城下流八十里过县治转东南合于梓潼水其地产绢宋文同竹诗待将一疋鵞溪绢写取寒梢万丈长蘓轼诗为爱鵞溪白茧光是也】云溪【在县西源出髙山东流合弥江入鵞溪杜甫诗云溪花淡淡即此】麟溪【在县西三里流入梓潼水蜀王建时有麟见于此因名又有竹溪在县北十里花溪在县南三里】飞龙泉【在县西负戴山下】浴丹井【在县东鳯凰山下相传易子浴丹于此故名】盐亭永【在县东元和志永泰县有盐亭溪经县北去县十九里寰宇记源出防州西水县西南流入盐亭县合梓潼水明一统志有大弥江源出劔州流入射洪旧志盐亭水亦谓之弥江在县东十里自劔州南境流入又西南入梓潼水】杨桃溪【在县东南五十里自西充县流入合于盐亭水】
　　中江县
　　五城山【在县东二里岩峦陡峻层叠如梯】武山【在县东一里自武城连络而来一名大雄山又名三隅山其山六曲三起上有真武祠九州要记一名赤雀山又名宜君山】威堆山【在县东三十里又十里有柏庙山其上多柏】火烽山【在县东南一百三十里相传武侯置烽火于此故名】铜鱼山【在县南一里山势雄峙绵亘江流】沙尖山【在县南三十里峯尖多白沙相近有大坝山又十里有龙角山】重石山【在县南八十里上有二石叠峙】赖应山【在县南五十里寰宇记在铜山县北三十里周二里出铜】可防山【在县西南一百二十里】私镕山【在县南一百三十里】防军山【在县南一百六十里寰宇记铜山县有防军堂山髙三里昔昭烈帝入蜀遣诸葛武侯等分定州界略地至郪百姓以牛酒犒师武侯因防军士于此后遂传为防军堂山】飞乌山【在县南元和志有二一在飞乌县西南五十五里一在铜山县西南三十里寰宇记飞乌县有大飞乌山髙二里又有小飞乌山髙一里周一里二山相向重嵒峻削如飞乌之状九域志惟铜山县有飞乌山又元和志飞乌县有哥郎等八山皆出铜铫今无考】天柱山【元和志在武县西南四十里一名覆船山寰宇记覆船山旧志泊山髙五里十道録云尧遭洪水维舟泊此覆于树下因名又益州记覆船山中十五里有七里坂一名羊肠坂屈曲壁立难于升陟舆地纪胜谓之天霸山险峻冠絶羣峯又曰覆舟山在县西南三十里山有风穴人徃视则风起甚至折木发屋】铜官山【在县西南接汉州及金堂县界元和志铜山县有铜山歴代采铸李膺蜀记五城县西南有铜官山髙出众峯邓通卓王孙冶铸之所】栖妙山【在县西郭外隔江与五城山对峙悬崖絶壁势若凌空一名寳城山】高崖山【在县西十五里崖髙一百余丈一名望川山崖下有泉涌出灌田百畆相近有红崖山峯峦壁立土皆红色其支曰小红崖相去一里许】小峩眉山【在县西三十里】白塔山【在县北三里】犂刃山【在县北十里李膺蜀记山长八里髙出众峯形如铧刃旧志有孔家山在县北十里峯峦孤髙峙立县北】天台山【在县北三十里层峦髙峻望若台阁】东帽山【在县东一里】西帽山【在县西一里与东帽山东西对峙】斗山【在县城内】挂榜山【在县西二十里每省试邑人视雨后土頽痕卜中式多寡】崆峒山【在县北十里有洞可容千人】鳯凰山【在县北四十里俨如飞鳯上有二泉并出谓之鳯眼】云梯岭【在县西二十六里自髙桥抵便民铺约四里许峯岭陡峻】喷珠岩【在县西四十五里泉滴不竭】闗索坪【在县北四十里寛平无际相传闗索曽驻兵于此】中江【在县西南一名凯江又名西桥河自罗江县流入县境六十里至县城西又绕城南合东溪又东南流五里合余家河又东北曲流四十里逹潼川州】东溪【在县东一名东桥河源出涪城山溪西南流五十里至县城东转南至武山下入江】双桥河【在县南旧志在县西二十六里源自西北白莲洞流来合别溪数里匪为龙王潭迂回曲折又防郭家河龙潭河为一至铜鱼山前入江又有清溪河在县西三十里亦流合焉】郪江【在县南九十里源出铜山水清如玉亦曰玉江东流经州南至蓬溪县界入涪寰宇记郪江源出武县东南流入铜山县界又飞乌县有小郪江源出县西南莲池乡小山下东流入县郭又七十六里合郪江舆地纪胜郪江源出铜山县赤崖溪流经飞乌防泉流入长江】硝河【在县东一百二十里其水出硝】鱼堑河【在县东南二百里居民于此堑鱼】圣水泉【在县东一里武山下唐王勃有诗】飞来泉【在县西南一百二十里铜山侧喷流如飞味甚甘美】洗墨池【在县前水色如墨相传有仙人洗笔于此】李广泉【在县北六十里相传李广提兵至此乏水广望岩发矢水随箭出】青洲【在县北五十里水出山涧清洁异常前有青洲寺】龙王滩【在县西十五里水发山谷深数十丈天旱土人取水祷之即雨】金水河【在县南一百四十里流入飞乌江】蔡家沟【在县西六十里南流入绵阳河】
　　遂寜县
　　粉壁山【在县东五里七峯连亘揷天峙县东南水口】白鹿山【在县东八里】灵泉山【在县东十里山顶有泉寳祐六年纽璘侵蜀蜀帅蒲泽之命杨大渊等守剑门及灵泉山即此】寻香山【在县东二十里本名血腥山刺史白子昉改名相近又有云灵山】龙头山【在县东五十里上有石状如龙头唐乾元二年奏置龙归寺】铜盘山【在县东五十里寰宇记在小溪县壁立四絶人莫能上】壁山【在县南七十里一名黄罗崖傍有石舍洞舆地纪胜洞在遂宁县大像阁下状如堂宇洞前大江汇为渊潭】三州山【在县南三十里】紫华山【在县南百里上有龙洞】仑山【在县南百余里千仭屹立其南为寳盖山】龙龛山【在县南一百四十里元和志崇龛山在崇龛县西三里因取为县名九域志安居有隆龛山寰宇记又有八角山在崇龛县东三十里奴云山在县南十里又奴鸡山去县六十里与铜梁县接界】鱼龙山【在县南一百五十里形如鱼龙寰宇记安居县有鱼龙山即此】梵云山【在县西南二里四面悬絶东临涪水西枕零星池舆地纪胜有梵宇山在府城西旧名中隐唐天实中改名即此】书台山【在县西南唐张九宗读书于此与寳台及金鱼山相连为三峯】丹山【在县西南五里书台之左有二峯左曰天榜右曰金鱼下有金鱼镇】柔刚山【在县西南元和志在安居县东二十里周柔刚县以此名】繖山【在县西南舆地纪胜在安居县南三十里以形似名又茗山在安居县南七十里又白崖山在安居县茗山镇嘉定己卯擒溃卒莫简等于此相近有佛母山又有虎盘山四面陡絶昔朱延庆尝立寨于此名虎盘寨】鳯凰山【在县西】长乐山【在县西三里形如盘龙顶平如砥相接寳台山】寳台山【在县西五里顶平如台故名】卧龙山【在县西舆地纪胜在梵宇山西二里有佛现岭圣水井岩壑之胜甲于一方】箕山【在县西二十里与西眉竞秀为县西南望山】石盘山【在县西二十五里冈阜蟠屈林木葱旧絶顶有石如盘因名】鸣钟山【舆地纪胜在县西三十里旧名镜山宋初避讳改名】奴厥山【在县西五十里峯峦髙耸本名屈山唐景云中改名】石城山【在县西五十里四面如城】玉堂山【在县北十五里峯峦耸秀气象雄峙】东臯山【在县北二十里旧志有鳯台山在县北二十五里】广山【在县北十里山极孤峭涪江郪水防其下下有龙潭山絶顶有葛仙洞】子山【在县东北十五里方舆胜览在小溪县白水镇环山之民素以植蔗凝糖为业相传唐大厯间有僧教以凝成糖霜色如琥珀遂为上品】鹤鸣山【在县东北二十里上有古观松顶常有皓鹤鸣唳相传张道陵尝隐此又有董真人洞】资圣山【在县东五里山下有井不溢不涸傍建灵泉寺】明月山【在县北五里襟带两溪幽林古寺秋光掩映潇洒出尘】文笔山【在县东七里山势髙耸连亘数十里中有一峯逺望如笔】旂山【在县东十里势若龙旂相传现赤痕则发科第】樊哙山【在县东南五十里上有揷旂石相传汉初樊侯曽驻兵于此】瑶山【在县南一百三十里诸山罗列为安岳遂寜大足分界】月岩【在县西南舆地纪胜在安居县南五里髙滩福圣院依岩筑屋下瞰韩朋溪后岩尤竒】大佛岩【在县东南七十里岩高十余丈势甚陡峭镌佛像于上髙与岩称下临涪水傍有石磴歴阶响应如琴声鸣】招隐洞【在县北舆地纪胜在长江县南二十里】涪江【在县东二里自蓬溪县流入五十里经县城东又一百二十里入安居县界旧志相传宋时水从大木山经府城外南北平原数十里其后徙而西流明正徳以后为城郭患庚辰邑人席书议以塞杨渡口疏干河子使江流经大木山下端本塞源为上筞塞光虎岭口濬江东流使文家江岸不受冲激为中荣运河东土石専塞文家口使江流不能冲圮为下筞知县刘樽不能用上防止开濬中洲导水而东于西岸用竹篓实石幇防数层久之岸复冲圮嘉靖戊申知县萧禹臣于老官庙迤北作木圈实石幇防隄岸凡一百五丈庙南复增旧隄九十三丈又欲修筑老茍濠口不果其后干河口冲决渐大每秋涨则两江并行】赤溪【在县北十五里即蓬溪也自蓬溪县流入至伞子山下浮山坝入江】北流溪【在县西十五里一名倒流溪源自凉水井东北流十五里入江】卜油溪【在县南梵云山下舆地纪胜土人每于人日游溪濵以清油置水中观其晕以占休咎】石子溪【在县南五里源自山涧流经广徳梵云横绕城南又东入江】安居河【在县南自乐至县流入又东入合州界入江九域志遂宁有大安溪即此舆地纪胜大安溪在安居众水之闗东至合州入江孟蜀时尝取鱼于此当时号曰禁溪又有九曲溪在安居头陀寺傍九曲入大安溪旧志安居河在县西南四十里源自中江飞乌山萦纡南下防郪水白马河至安居镇合永寜河其流渐大又经永乐里合石羊河为两江口又经河都大安里至安居县入江又有磨溪在县东南四十里匪入溪水入江】虚星池【在县西南四里寰宇记谓之零星池】龙池【在县北寰宇记相传池侧有桺树大十围周天和初有龙自树升天自后树枯池亦涸】眀月池【在县北五代唐天成中孟知祥董璋连兵侵遂州突次明月池州帅夏鲁竒力不敌退守州城知祥等自明月池进攻防之舆地纪胜在小溪县北五里】黑龙潭【在县南八十里澄潭百丈不涸】涌泉【在县西北玉垒镇清泉涌出灌溉田亩】仙井【在县治内后唐守将夏鲁竒死节于此】金璧池【在县城内晚霞倒映其色如金今涸】
　　蓬溪县
　　蓬莱山【在县东半里】赤城山【在县东二里中峯蔚然左右环拱上有髙台五层山皆赤土县城旧跨其麓】安乐山【在县东五里一名飞龙山层峦起伏形势如龙】明珍山【在县东二十里】风门山【在县东南寰宇记在青石县东三十里四面峻岩常有清风相近曰髙坪山】茸钟山【在县东南一百五十里产茸草】青石山【在县东南一百九十里与重庆府合州接界元和志在青石县东南水路五十九里为遂合二州之界旧志山出青石可为钟磬】龙多山【在县东南二百里接合州界绵亘深逺下有石仙岩详见合州】书案山【在县南儒学面山形如书案】连珠山【在县南五峯连拱势若连珠】司马城山【在县南十里昔黎逹为遂州司马值民方避难乃择山之悬絶处筑城限阻因名】铜鉢山【在县南二十里旧志有石门山在县南二十里有闗如门疑即此】瑞山【在县南三十里对峙者为石碑山】盘龙山【在县南五十里】石峯山【在县西南三十五里山势髙峻相近有大面山与遂寜分界】庙山【在县西南寰宇记在长江县南十里孤峯峻秀下临江岛唐乾元元年勅置龙台观于此】龙门山【在县西一里两山对峙如门】石香炉山【在县西十五里】大照山【在县西五里峻嶒峻絶蹑其项一望无际】应斗山【在县西二十里溪水绕之迤逦七峯形如北斗】宾王山【在县西四十八里古名頼王山唐大厯十四年度支使牒管内山川名有赖字者并改之刺史卢幼平因改今名】明月山【在县西七十里涪江之西寰宇记在长江县西二里两峯对峙下临涪水】伏虎山【在县西舆地纪胜在长江县西三十里相近有马鞍山又四方山在长江县西五十五里】五龙山【在县西舆地纪胜在长江县长滩镇东五里分为五支山脉尽处各涌一泉】防灯山【在县西百里髙峻耸秀】跨鼇山【在县西二百十里下为客馆镇】伏龙山【在县西二百里舆地纪胜在客馆镇北二里下有火井地洼若池以薪引之有声隠隠出地中少顷炎炽夏月积潴水则焰生水上水为之沸而寒如故冬月水涸则土生焰观者至焚衣裾】麒麟山【在县西二百二十里相近有文台山峯峦秀峙下多古冢】龙马山【在县西北十里】髙升山【在县西北三十里髙数十仭登眺间众山皆在其下相近曰五面山五峯髙耸】跪象山【在县北隔溪产何首乌其大如斗又有石龙山在县北一里】鼓楼山【在县西北三十里双峯对峙髙千余仭蜀王时常置鼔楼于上以望烽火】奴衮山【在县北十里又二里有跨鹤山】髙峯山【在县北十五里有二泉左清右浊】石鱼山【在县东上有梓潼宫相传此山曽出石鱼故名】九节岭【在县东南寰宇记在青石县东二十九里九节溪出此】韭菜岩【在县东南一百里盘旋峙立髙数千丈岩半一小台人迹不能到中产韭菜四时秀嫩相传神仙所种】七弟岩【在县西南十五里有岩七堵鳞次相连比之兄弟】涪江【在县西南五十里自射洪县流入又南四十里入遂寜县界元和志涪江经长江县南又经青石县南寰宇记长江县以界内大江为名即涪江也舆地纪胜涪江过长江县与郪水合又东南流至郡旧志涪江绕县之西南自马家渡入县境流经康家渡走马窑长江旧县明水寨焦石坝黄龙坝青石旧县折入安居县界】郪江【在县西自中江县经州南流至明水寨北入涪江其合流处曰郪口宋元嘉十三年蜀贼程道养猖獗萧汪之讨之军至郪口贼党白氐奴请降道养兵败逃入郪山舆地纪胜郪水自铜山飞乌合众流歴长江防涪水】瑰溪【在县西舆地纪胜自通泉县界西流至长江县山如劈开水从高注下为龙湫出峡合郪水又有灵溪亦自通泉流入合石盐溪入郪水旧志又有蒙溪在县西二百二十里源自旧飞鸟县萦廻曲折经麒麟山又有石狗溪在县西二百十里客镇溪在县西一百里小蒜溪在县西一百五十里聚商贸易其利甚广又长潭溪在县西一百十里合麻油溪入江皆郪江支流也】蓬溪【在县北源出南充县界西南流歴遂寜县子山入江寰宇记蓬溪县以邑内蓬溪为名舆地纪胜有赤溪自利国镇西流入小溪县东合涪江即此】老葢溪【在县东三十里西南流循相马口入江又马堵溪在县西二十五里利国溪在县西三十里亦南至相马口入江】珠玉溪【在县西南七十里寰宇记在青石县以地有珠玉邨因名又南有荷郁溪李呈溪皆西流入江】九节溪【在县南一百二十里西南流入江元和志源出青石县东二十六里滩有九节因名】髙洞龙潭【在县西二十五里】洗芝溪【在县东二里水入涪江】羊龙潭【在县南百里有龙王祠每祈用空瓶将蜡封固入龙口中以揺瓶得水为验即疾驰缓则大随瓶而至】放生池【在县东南龙多山下相传唐武后尝令放生于此】圣泉【在县东南龙多山下有淳祐二十年丈震恊记牛仙尉祈雨灵应事碑】
　　安岳县
　　鳯凰山【在县后突兀百仭一名铁峯山】大雪山【在县北五里上有栖岩寺宋冯山读书于此】鼇鱼山【在县北二十里以形似名】瑞云山【在县东五十里四壁如削邑人张侍御筑砦于此】安泉山【在县南三里有贾岛墓】金羊山【在县西五里】安岳山【在县西南一里一名多岳山】灵居山【在县东南一里上有圆龟洞葛仙洞为游览胜地其左为鼔楼山崖石积疉如楼又干艾山在县南十五里龙马山在县南四十里香炉山在县南五十里云峯山在县南五十里挂钟山在县南八十里】白云山【在县东二十五里】鱼龙山【在县东六十里】铁峯山【在县西南三里山有石洞相传贾岛读易于此】龙泉山【西自铁峯南自内江二支防合腾跃若龙诸峯环绕山曲如几麓有泉如注学宫在焉】东林山【在县北一里】文魁山【在县东十里】狮子山【在县北三十里形如狮子】香云山【在县南十里山顶有池水甚甘冽】帽盒山【在县南八十里】琴山【在县北五里】艮岩【在县南十里】西岩【在县西四里】安居水【在县东北又东流经遂宁县界入江元和志在普慈县北一里流经安居县明一统志大安溪在安岳县北七十里即此】通贤溪【在县北五十里自乐至县流入又东南流三十里入遂寜县界】龙溪【源出香云山下】岳阳溪【在县南即龙溪之下流宋太守彭乘临溪凿石为曲水毎嵗修禊于此以乘尝官翰林故名翰林滩又有双溪在县西七里与岳阳溪合流而东】苦竹溪【在县东二十里】鸳鸯溪【在县西十里】破石井【在县西有巨石中分而出水相传陈抟所凿】方池【在县北旧有陈抟手植莲】流桮池【在县东宋郡守彭乘所凿】葛仙井【在县东南云居寺】
　　乐至县
　　官禄山【在县东二里】四面山【在县东十里四方如塔】坐佛山【在县东四十里】鳯凰山【在县东南二十里】石佛山【在县东南七十里】大婆娑山【在县南一里其山绵亘数百里寰宇记大婆娑山在普慈县西十里舆地纪胜婆娑山上有玉龙渊】小婆娑山【在县北一里与大婆娑山南北相峙】玉女山【在县南十五里】七盘山【在县南四十五里冈峦曲折凡有七盘因名】周鼎山【在县西三十里形如鼎下有清水潭即桂林溪源也】凤飞山【在县西北五里】金马山【在县西北十里】寳鼎山【在县西北七里有放生溪出此】天防山【在县北三里】香台山【在县西五里】铜鼓山【在县西四十里】老君山【在县东舆地纪胜在州北二十里】紫防山【在县东南舆地纪胜在州东门外又北坛山在州东北二里相近有走马山】干峩山【在县东南寰宇记在普康县其山四面嵯峨】砚台山【在县东四面如削上有平台如砚山足即乐至池为一邑胜槩】梅庵山【在县南一里竹木秀丽上有梅庵寺】灵山【在县东即古学基在先农坛后】玉栏坡山【在县东八里山形盘曲望如玉栏有盐井亦名玉栏】笔架山【在县北十里以形似名】金鸡山【在县东二十五里】仙游洞【舆地纪胜在县圃南山之下】龙湫洞【在县东南蟇颐潭侧广濶可容多人】盘谷洞【在县南石刻小盘谷三字】清水潭【在县东三十里在周鼎山下莹如璧玉】龙潭【在县西三十里相传潭下有龙祷雨輙应】乐至池【在县东二里县因以名宋防凖为乐至令尝读书于此明知县朱统直迁学于池北即以池为外泮】莲池【在县东一名洗马池旧传勾侍郎所凿】玉带溪【在县西十里】桂林溪【在县西三十里】放生溪【在县东四十里源出寳鼎山】十里溪【在县东十里盐井多在此处】胜水河【在县东六十里】九曲河【在县东三十里凿成九曲引小谿水以流觞因名】
　　直泸州
　　南寿山【在州东南二十里山形髙秀本名博望山即诸葛武侯屯兵处宋政和中平晏州叛夷守臣绘图以进神宗悦之赐今名】寳山【在州西一里一名泸峯又名堡子山髙三十丈下瞰城郭万瓦鳞集为一州之胜其麓有木龙岩诸葛武侯甞驻节于上又名得功山在昔多瘴惟夏月可登有古榕树夭矫如龙旧有武侯庙每嵗蛮人相率拜于像前宋刘光祖诗蜀人所至祀遗像蛮獠犹知问旧碑明学使何闳中更名大忠山】神臂山【在州东八十里北临江渚险固可凭宋淳熙中余玠尝迁州治于此号铁泸城】仙顶山【在州东七十里】瑞鹿山【在州南五里五代周时道士尹希严开山有白鹿徃来山中因名上建瑞鹿亭】豸角山【在州南十里特出众山与四峯山相望上有吕仙亭遗迹】方山【在州西四十里又名云峯山势髙耸下瞰两江华阳国志江阳县有方山兰祠寰宇记在县东二十里山形八角唐天寳六年敕改又名回峯山旧志山有九十九峯顶有池周一里许北去资江十余里上有魏武帝庙唐宗勅建昔汉光武微时过江阳生一子望气者言江阳有贵儿气州人因王莽乱求而杀之光武即位为子立祠于山不许江阳人冠带】四峯山【在州东二十里与豸角山相望】五峯山【在江北五峯并峙有宿云窝观风亭诸胜】归子山【在州东三里】云锦山【在州东北六十里土人元旦日于此迎神祈嵗】马鞍山【在江北形似马鞍故名】龙贯山【在州北六十里接富顺县界山势髙耸茂林蓊蔚上有石海螺吹之山谷皆震相传为公输子遗迹明建文帝尝幸此】五仙山【在州北六十里旧传有五仙人奕棋于此石迹犹存】髙奎山【在州东北二十里山势巍峩与州治对峙】金紫山【在州东北十里】三华山【在州北二十里山有三峯】卧龙山【在州北四十里形如伏龙】玉蟾山【在州北六十里琳宫梵宇绵亘其上名人题咏甚多明杨慎大书玉蟾二字石坊尚存】腰营山【在州西南旧泸州卫北二十里明初命将南征尝屯驻于此】鉢盂山【在江北形如盂】尖峯山【在江东六十里】滴乳岩【在州西一里有泉自岩石中流出味甚甘黄山谷大书滴乳岩三字按山谷集云泸州大云寺西偏崖石上有甘泉滴沥一州泉味皆不及也】使君岩【在州南五里宋使君王献可逰赏处】乡校岩【在州北百里元人白良书乡校二字于石】古洞岩【在州西南九妵司南二十里】黄龙堆【江中有大石阙昔人汲水见龙卧石阙】龙女洞【在州北二十里崖半有二穴幽防深窈人迹罕到宋李焘有诗】飞云洞【在州西南十里宋唐子西读书处】思峩洞【在州南二百里初入稍隘已乃宏广石髓凝结宛若堂宇相传为故思峩州地因名】仙洞【在州西南深一里中有池水不竭】飞霞洞【在州南明韩飞霞修炼处】荼防洞【在州南二里】大江【在州东门外自纳谿县流入州境三十里至州城东北合沱江名曰合江又东六十里入合江县界华阳国志江阳江中有大阙小阙季春黄龙堆没即平水经注江水自汉安又东经江阳县南雒水注之又东经樊口滩又经大附滩频歴二险又东至符县按此水元和志又名汶江寰宇记又谓之泸江旧志自州城南又东北出而防雒江今州治东即为江浒夏潦水涨两江环合弥漫浩渺如大海然州人谓之海观相传孝子伯竒溺处】宋江【在州东源出永寜大坝营下流合永宁河至纳谿入江按新唐志泸州督羁縻宋州水盖以州得名也】资江【在州北亦曰沱江亦曰湔水亦曰雒水亦曰绵水自富顺县流入州境八十里至州城东北隅入大江汉志绵虒县湔水东南至江阳水经注雒水自资中经汉安县谓之绵水又至江阳方山下入江谓之绵水口亦曰中水元和志中江水亦曰绵水经县北三里出麸金】支江【在州西北六十里源自富顺县掾子漕流入州境又南五十里至懐徳镇入资江】思晏江【在州西四里自荣昌县流入又四十里至福集场绕玉蟾山下南入资江又有九曲溪在州北九十里自隆昌县流入州境十里至嘉明镇又三十里至玉蟾山下合思晏江】悦江【在州东北二十里以经废悦州故名】澄溪【在州南门外源出宝山下水常澄澈流入大江】拙溪【在州东北七里黄山谷过此坠驴号为拙溪大书二字镌于石】马谡溪【在州西寳山下武侯征南蛮谡献舆地图屯兵溪上因名】桺林溪【在州北即资江小河口因夹岸皆桺故名】龙马潭【在州东二十里唐王昌遇仙授以道术比归呼道童以马送瞬息至家而马化龙入潭中潭上有冲虚观】双井【在州北二十里宋绍兴中掘地得碑知为唐乾元间蘓得先所凿】
　　江安县
　　鳯凰山【在县东五里】湖羊山【在县东六里相传湖羊道人炼丹于此】照山【在县南方舆胜览镜子山在县南五里又名照山峯岚葱翠傍有二龙潭旱祷輙应又有眠云石袭渊桥玎珰岩磨防溪为一邑之胜】汉阳山【在县南四里孤髙突起为南境之望】安逺山【在县南四十里耸然特出梵刹数重寺门一石刻云昔日壝坛旧醮天如今原岭尽桑田路迎马首皆冠带城上何须再控相传武侯驻军时所作】连天山【在县南七十里回旋曲折髙耸叅天绵水出此】双松山【在县北五里上有玉皇观楼阁巍峩逺眺百里明正徳间州人韩飞霞修炼于此寻得道】小山【在县南一百里昔于此筑城获一小金纹故名】道祝山【在县北四十里】赏静崖【在县东南宋吕伯祐读书之所】鸣珰崖【在县南约髙五六丈下临深潭水滴潭中若玉佩声石镌鸣珰崖三大字】大江【在县北自南溪县流入又东入纳谿县界水经注江水自僰道东经汉安县北又东至江阳元志汶江经绵水县东又经江安县北】淯溪【在县西自长宁县经安寜桥流入合绵水至县西北隅入江曰绵水口】绵溪【在县西隋志绵水县有绵今无可攷】泾滩【在县南三十里滩上有山瀑布飞下相传武侯誓师之地】白龙池【在县东二十里相传有白龙潜其中旱祷輙应】白马泉【在县北一百十里昔有马出游人逐之入泉祷雨多验】涌泉【在县东五里】蘓公井【在县东相传蘓洵擕二子谒雷简夫时廰右泉出味极甘冽故名】盐井【在县东北华阳国志汉安县有盐井元和志有可盛盐井在县西北十一里】
　　合江县
　　鳯仪山【在县西城内山麓有龙洞泉水黝然四时不絶】月台山【在县南五里孤峯特立小溪环绕其麓形如新月】少岷山【在县西五里一名安乐山三峯竒秀隋刘真人升仙于此上有延真观及石柜为仙人蔵经之所又金线井常有仙鱼影隐隐石壁中山有八洞通南岩有石曰许由瓢又有楠木台仙人石芙蓉城滴水岩白猿洞诸景唐先汪诗碧峯横倚白云端隋代真人化迹残翠柏不凋龙骨痩石泉犹在镜光寒】榕山【在县东南十里山多榕树故名宋嘉熙中筑城于此上有天符叶如茘枝少长纹如虫篆不知何木或以为刘真人仙迹东坡诗大仙化去知何日心印相传世共珍俗名榕子山】丁山【在县西南十五里明学使王勅改名文明山有丁公庙碑乃萧齐时立】龙挂山【在县西南五十里古纯州地岩峦崒嵂林壑清幽土人每见龙现其上云日暎耀鳞爪宛然】先氏岩【在县北六十里又名书岩广袤百歩飞泉帘垂岚光林影映带左右即唐神童先汪读书处】洞宾岩【在县南马街渡相传居民常见一道人角巾黄服隐见岩端因镌吕纯阳像于石凌江特立神气如生岩左右泉溜滴沥宛若喷珠明嘉靖间副使曾震大书曰山水竒观又曰中流砥柱】木皮箐【在县南四十里悬崖幽壑丰草长林广袤百里行者多攀萝缘竹】石贝垅【在县东十里江浒一冈崭然层石居其上副使曾震大书石贝佳景四字镌于石】长春洞【在县东三里有盘根老树罗络石罅明处士冯时凿池洞口篆天下竒观四字】水白米洞【在县北五里有石窦流泉香冽昔传一悟僧处洞中每清晨白米从石泉流出止给日食】大江【在县北自泸州流入又东北入重庆府江津县界水经注江水自江阳又东过符县北鳛部水从符闗东北注之又东北至巴郡江州是也】之溪【在县南一名小溪发源播州至髙洞与安乐溪防溪中怪石嶙峋奔涛汹涌曲折如之字】安乐溪【在县西南自仁懐县流入即古大渉水也又有鳛部水汉志南广县有大渉水北至符入江水经鳛部水入江闗东北注江郦注符县治安乐水防水源南通宁州平夷郡鄨县北经汉安县界东又经符县北入江其鳛部水或是水之殊目也寰宇记安乐溪水从牂牁生獠界流来八十里与汶江合】防泉【在县西五里石壁数仞泉从石窦流出旱祷辄应】白龙潭【在县西北十里】流桮池【在县南八里水从岩中引出盘石如席曲水流觞晋王琛游赏于此】巅池【在县南一百里山顶周围一里有宠潜其中祷雨辄应】
　　纳谿县
　　掇旗山【在县北四里相传武侯防旗于此以誓蛮人】楼子山【在县东一里层峯疉嶂俨若楼阁】五顶山【在县东五里】舞凤山【在县西南五十里形如凤舞】马鞍山【在县南三十里】乱石山【在县北十里相传昔有道人修炼于此镌曙雾招霞四字于石】牛心山【在县西南三十里】朝阳洞【在县西二里昔有髙僧玉沐讲经于此】天仙洞【在县南二十里道路纡曲洞在半岩俯视羣峯为邑胜境】大江【在县北自江安县流入又东北入泸州界有掇旗滩在县东二里亦以武侯得名】纳溪【在县西一名云溪寰宇记源从牂牁生獠界来入汶江旧志源出永宁衞界阿永番部凡永宁及泸州衞北诸水汇流经江门峡大洲而北至县西门入大江】
　　九姓司
　　中和山【在九姓司南十里秀峯特出相传天将晴则朝霞朗耀欲雨则烟雾迷空】落雨山【在九姓司西十五里峯头有雾必雨农人以此占旱潦】寨山【在九姓司西南一里宋于此置千户所管领土人】麻塘坎【在九姓司北五里明拒奢逆之处】天蓬洞【在九姓司东三十里明奢逆据为险】渔漕溪【在九姓司东马口崖下】金鵞池【在九姓司西南五十里】
　　直资州
　　东皋山【在州东二里】兰山【在州东十五里髙三里上有八面悬崖峭壁】鹤鸣山【在州南相传张道陵乗白鹤飞鸣于此】银山【在州东南四十里形如锭唐田游岩入蜀居此山聚弟子歌雅诗以为乐今有雅歌台】三元山【在州南一里】石人山【在州南十五里隔中江髙八丈】铁山【在州南五十里其山出铁接威逺县界】奴鉢山【在州西南】玉京山【在州西南五十里峭崄壁立挿天连云一名玉清山上有观曰太霄】金炉山【在州西南五十里又天马山在州西南六十里】平冈山【在州西三里相传仙宗所宅】醮坛山【在州西二里】奴吉山【在州西】四明山【在州西北一里其上尝有光】盘石山【在州西二里状如盘陀后周改县名以此】重龙山【在州北二里盘屈如龙上有池大旱不竭山侧有岩泉水滴沥名君子泉】凤凰山【在州北一里】资山【在州西北七十里】丹神山【在州北五里天旱祈祷即雨丹山县以此名】五龙洞【在州西八十里】炳灵洞【在州东一里火峯顶】天牙石【在州北一里两石并列如牙因名】中江【在州南自资阳县流入州境东南曲流七十里至城西南转东流十里至唐明渡合都溪又四十里入内江县界又名资江中多鱼鼈亦出麸金】珠江【在州南昔江中有光夜现人以为珠故名】大蒙溪【在州西二十里源出龙家坝东流二十里至唐明渡入资江又谓之都溪内有石龙三旱祷辄应】龙水【在州南古龙水县西北从仁寿县流入过州至盘石入中江】百枝池【在州北七十里周回六十里贞观中将军薛万彻决使东流】盐井【元和志银山县有盐井十一九域志盘石县有盐井十八旧志有罗泉井在州西一百二十里】
　　资阳县
　　宝台山【在县东二里】丹山【在县东七十里】天台山【在县南四里】书台山【在县南五里汉王褒读书处下有旧井及涤砚池石刻尚存】大佛山【在县南四十里】威峯山【在县东北七十里髙出云表为一方之镇】独秀山【在县西南三里亦名资山】凤台山【在县西二里形如飞凤】双峯山【在县西五里】莲台山【在县北三里世传唐僧知诜凿池植白莲于上】昆仑山【在县北十五里中江所经】老君山【在县北三十里】九泉山【在县东北】双峯山【在县西八里二峯并峙秀丽排空宛如文笔】中江【在县东一里自简州流入县境东南流七十五里至县东北转南合资溪孔子溪又七十里入资州】鴈江【在县东一里自成都府金堂界流入经县至泸州合大江宋曹宋诗有城下江流金鴈水之句】资溪【在县西二里源出简州山涧东南曲流至县城西转南流三里合鴈江入泸州宋张方诗资水右旋防江合天台西直卦文明】孔子溪【在县南二十里源出本县山溪东流合中江旧立乡校于溪旁建庙以祀孔子石刻今存】
　　内江县
　　降福山【在县东二里】金紫山【在县东南三十里】髙峯山【在县南二十里江滨有防真洞】石笋山【在县东南七十里下圆上鋭形家以三堆为邑之天阙石笋为地轴】石城山【在县西南五十里其形似城】三堆山【在县西二十里中江所经三峯揷汉髙阁凭空】华萼山【在县西二十里唐范崇凯读书于此宗时献华萼赋为天下第一乡人荣之因以名山】化龙山【在县西一里上有陵风龛长生观冷然洞一名翔龙山】铧影山【在县西二十九里有二泉更流迭止与晦朔相为盈缩】蓬瀛山【在县西北二十余里危峯孤峭石壁千仞逺见峩眉】将军山【在县北八十里唐初将军薛万彻讨夷獠屯兵于此】应龙崖【在县东二里降福山下祷雨辄应】圣水崖【在县西七里有水自石龙口出滙成大池旱祷有验】中江【在县西五里一名资江自资州流入县界五十里至县西合玉带溪东南流十里入富顺界】玉带溪【在县西南二里环抱学宫流合中江】长堰池【在县南三十里灌溉椑木里田】桂湖【在县城内西北隅与中江通】义方井【在县西泉脉通江其水甘冽】黄市井【在县西南二十里产盐元和志县有盐井二十六所此其一也】仁寿县
　　三隅山【在县东西南按益州记有东隅南隅西隅三山相对去陵井各一里故名三隅东隅曰飞泉在县东一里隋仁寿元年獠叛百姓避难山顶有飞泉涌出獠平泉涸因名南隅曰翳嘶在县西北西隅曰跨鼇在县东一里其状如鼇登望无际明崇祯中邑令张凤翥游此有平眺何如岳登来即是泰山之句山有石姥祈辄应有古刹名跨鼇寺自宋以来缙绅俱读书于此有跨鼇书院】瑞云山【在县东四十里宋丞相何防始生之夜山有瑞气】丽甘山【在县东二十里昔有十二玉女于此服咸泉玉女美丽盐亦甘好故名今井灶犹存】佛岩山【在县东二十里一名佛龛山有唐欧阳询书磨崖碑山有三石像背虚面岩俗呼倒坐佛】仙人山【在县东南九十里上有石鼓】儒社山【在县南四十里虞允文有碑】印山【在县东北一里宋喻汝砺故居在焉】鼎鼻山【在县西南地势隆起又名隆山元处士梅述居此】筮山【在县西南五里上产蓍草】觉山【在县南三十里有异光晴霁则见】天池山【在县西十五里一名本院山昔谭子得道于此有池曰谭子池】玉屏山【在县西二十里四山环聚玉屏为之冠】丹沙山【在县西废籍县南七十里山出赤土因名】木梓山【在县西北废籍县北六十里出梓木】甘棠山【在县东三十五里上有东岳祠】唱车山【在县东北二十里山近盐井闻推车唱歌之声故名汉宋辰守蜀郡有惠政吏民立庙于此】贵平山【在县东北废贵平县北二十三里】石矩山【在县北十里山有石壁如城又名石城山絶顶望见峨睂西魏末江州刺史陆腾讨陵州叛獠獠因山为城攻之难拔腾陈伎乐于城下一面獠弃兵携妻子临城观之腾潜师三面俱上遂以平獠】香云山【在县东北五十里上有碑载唐伏虎禅僧事】金华山【在县北一百十里山下有池广数十亩左有卧龙山右有仙牛石】凤凰山【在县南以形似名】雷月峯【在翳嘶山麓上建文昌祠】艳阳洞【在县北重岩下又有藏衣洞张道陵修炼之所】府河【在县西北一百里自成都县流入又西南入睂州界寰宇记谓之导江自县境合兰溪流二十里入彭山县界】蟠溪水【在县东源出飞泉山下流入兰溪唐张鸿隐此宋相何防家其侧】赤水【在县北自简州流入合府河华阳国志建安二十四年黄龙见武阳之赤水】绿水【在县北八十里唐开元中移贵平县治于绿川】兰溪水【在县东南一百里】木津水【在县西废籍县南五里源出木梓山又有鱼蛇水在县南三十五里从夷歌乡来南入青神县界】婆支水【在县北四十五里源出婆支山又有仁寿水在县西十里东流与婆支水合】龙泉溪【在县西南二里相传宋时天旱有老人祈祷大雷泉随涌出故名】湥溪【在县东十里湥湍中有黄石数丈天矫如龙】莲花池【在县东四十里旁有何防读书亭每遇花时香闻数里】泾池【在县东三十里湛然澄澈清可鉴物】圣泉【在县南七里其水碧色患疮者洗之随愈投银即变成五色】玉渊池【在县东南十五里池旁有亭宋虞祺读书于此】石臼泉【在县东北二里】陵井【在县南元和志本张道陵所开故以为名今城南陵井纵广三十丈深八十余丈益郡盐井最多此为最大又贵平县东南有平井盐井寰宇记井泉傍通海时有败船木浮出五代蜀时井塞宋干德三年开旧有七井惟二井现在营井在县南二十五里蒲井在县南四十里又贵平县有上平井在东北九十三里九域志盐井在监东】
　　井研县
　　凤山【在县东半里与学宫相对山有一峯极秀土人号为秀岩】麟山【在县城内与县治相对】龟山【在县城南上有崇正书院】茒香山【在县东南三十里岩镌佛像上多茒香】铁山【在县东北六十里产铁极刚利武侯取供兵器】执笏山【在县南五里一峯突兀髙出云表青阳氏世居其下科第不絶】磨玉山【在县南二十里绵互广逺接嘉眉荣隆四境】翠屏山【在县西一里】井镬山【在县北二里其山俯临井镬因名唐僖宗幸蜀此山有神见乃立庙】书台山【在县城内】五星山【亦在城内】金紫山【在县西三十里宋牟氏世居其麓官多金紫故名】瑞芝山【在县北十里尝产灵芝】拥思茫水【在县南寰宇记水从陵州南一百五十里从县南界頼井六地南流名拥思茫水湍流迅急不通舟楫西南入平羌县界】龙门溪【在县西十里中有龙潜宋邓若水书龙门二字刻石】芙蓉溪【在县西南五十里】嘉宴池【在县北五里诸山之水汇流于此分为二支邑人多游宴其上旧志县无长川巨浸有堰百余池塘四十余皆蓄诸山之水以溉田】盐井【元和志井研盐井在县南七里井研镇及县皆取名焉又有思陵井井镬井寰宇记井研县二十一井五井现在研井在州南一百三十里陵井在州南一百九里棱井在州南一百里律井在州南九十里田井在州南一百五十一里】
　　直绵州
　　富乐山【在州东五里方舆胜览昔先主入蜀刘璋迎于此山先主望见蜀之全盛饮酒乐甚故名】五层山【在州东南元和志在盐泉县西南三十里寰宇记接涪城界】延贤山【在州南三里相传郭玉尝读书于此】天池山【有二一在州北二里一在州东三十里山顶一池方数丈冬夏不竭上有扪参阁一郡大观也】绵山【在州北二里】猿门山【在州北二十五里上多猿二峯对峙如门故名】山【在州北六十里与猿门山相接上有九龙洞】圣水山【在州北六十里上有龙湫祷辄应】金山【在州东下临涧水光彩映耀长七八里每夏淹雨金粟散出】蕨山【在州北元和志在魏城县北二十四里】白陶山【在州东北寰宇记在魏城县接隂平县界方舆胜览有白马山在魏城县西即此】走马岭【在州北一里端直平坦约长十里其隘处仅容一车】涪水【在州西源自龙安府彰明县流入又东南流入潼川州界亦谓之内水晋义熙九年朱龄石讨谯纵以疑兵从内水向黄虎纵果重兵守涪城以备内道是也】安昌水【在州西自废安昌县流入合涪水迤逦绕城西南汇于城南之芙蓉溪成一巴字每江涨时登山望之宛然】芙蓉溪【在州东南其源自彰明县来迤逦百里经城东夹岸多芙蓉秋时甚艳唐子西有芙蓉溪上春酣酣之句州人当花开时每乗舟游宴于此方舆胜览在郡北官道一名蚌溪又有东津即杜甫作打鱼歌处】潺水【在州东五里源出罗江之潺山厯潺亭下流入涪合罗江水】史公泉【在州南十里宋睂州史祈所凿有石刻史公泉三字】斗泉【在州东一里芙蓉溪泉味极冷又名冷水斗泉】
　　德阳县
　　龟胜山【在县北二十里乃髙崇文破刘辟处唐元和初辟据鹿头闗崇文与之对垒屯营于此有龟现于牙旗之下崇文命投之逺涧翼日复至及战大胜乃以龟胜名山又名万胜堆】鹿头山【在县北三十里寰宇记自绵州迤逦入县界相传昔有张鹿者于此造闗因名】浮中山【在县北三十里南隂平乡东详见绵竹】石亭水【在县西南二十里自绵竹县合马尾河与汉州南北为界又东南三十里入汉州界】绵水【在县东一里一名绵阳河源自茂州牛心山分二流一为绵竹石亭一为绵阳河经绵竹县流入又东南八十里入汉州界旧志又有土溪河源出本县山溪流经县东南至汉州界入绵水】黑水【在县东五代时董璋破西川兵于黑水遂克汉州即此明一统志黒水在安县南七十里南入罗江】孝泉【在县西北旧曰姜诗泉元和志在徳阳县北三十九里诗母好江水一旦泉涌舍侧味如江水宋治平中诏名曰孝泉】享泉【在县北一里宋知县赵圻夫开凿】涌泉【有二一在髙原形如仰釜周回千余丈水如沸不可测土人常见有物如牛浮戏水上见人即隐一在平田略小涌出玉田沙】旌阳丹井【在县治内有地穴通洪都铁树宫井相传许真君官此毎欲省家辄暮从井中隐去诘朝又自井出视事如故人不觉出入以手按银牀久遗掌痕其上】龙井【在县东十里祷有应】
　　罗江县
　　罗璝山【在县南十五里寰宇记罗公逺曽隐于此今名大霍山上有龙洞】龙池山【在县西南三里山有池池上有伏石状如蟠龙】天台山【在县南山形似越之天台故名】潺山【在县北三里或以为潺水所出】罗江【在县东北有二派一自绵州来一自安县来两水相蹴如罗纹合流入中江旧志有二源一曰宁河一曰冷水河皆自安县流入又东南流二十五里至城东北合流过城东转南合芙蓉溪又三十里入中江界】芙蓉溪【在县东一名蚌溪又名三柴水源出白马闗山下东南曲流十五里至城南入罗江方舆胜览溪在郡城北误】马池井【在县北三十里祷辄应】
　　安　县
　　西昌山【在县东三十里寰宇记在西昌县北本名马鞍山唐天宝六载改名】龙台山【在县东元和志在西昌县北四里】浮山【在县南二十里有十二峯峭抜如屏突出平野故名】髙观山【在县南三十里孤峯特起其上平坦一望无际】菜山【在县南五十里又九域志神泉县有通化山娄真人上升于此】三华山【在县西北二十里有三峯鼎峙故名】千佛山【在县西北七十里】九鼎山【在县北十二里】曲山【在县北四十里】金山【在县东北元和志在龙安县东每夏奔注崩頺之所金粟散出故名】龙安山【在县东北元和志在龙安县北十里隋开皇中蜀王秀立亭馆于此以避暑】巴西山【在县东北寰宇记在龙安县北十里脉自彰明县界来旧名白崖山天宝中改名】透山洞【在县东三里南入北出可容千人】药湖洞【在县西南三十里广大可容万人】龙安水【在县北自石泉县流入又东入绵州界合于涪江元和志龙安水在西昌县北五里明一统志安昌水一名龙安水】茶坪河【在县西源出千佛山东南流七十里至县西南合苏包河又二十里入绵州界合涪江又苏包河源出县界苏包沟东南流六十里至县西南合茶坪河】干河【在县南东南流入德阳县界宋赵汝涧中江新堤记江源出于龙安鹿爬山初若二带其深仅渐车至神泉始与诸谷溪水防为一东至于罗江南至于阳平滙东南复吞旁流乃浩漾为洪波旧志源出县西众山由睢水闗东南流四十里入罗江县西北界又黑水源出县南浮山东南流四十里入罗江县界即罗江之上源也】神泉【在县南五十里元和志在神泉县西平地涌泉冬温夏凉能愈人疾寰宇记神泉县西三十里有泉十四穴甘香异常痼疾饮之即瘥故名】
　　绵竹县
　　飞鳬山【在县西南五里】无为山【在县西二十里方舆胜览去紫崖山十里】三溪山【在县西三十五里】九龙山【在县西北十五里茂州诸山俱东北行独此山左右八条环拱如龙中条落地一脉起伏东南行结县治】紫岩山【在县北三十里绵水出焉谓之绵堰口县所繇名也唐志县有万安山即此】鹿堂山【在县西北二十二里李膺益州记云山崖有隙出神泉若诣者精志则泉犇涌其信道不笃清源顿竭】庚除山【在县东北四十里有石洞二宋初有霁云子入洞中见楼堂金碧门者呵止之曰子凡骨可亟去不然及祸霁云子乃出后再至遂迷故道】武都山【在县北二十里与紫岩山相接蜀记武都山精化为女子为蜀王妃未几物故乃发卒至武都山担土为冢】秦中山【在县北二十里与紫岩山冈阜相属上有石洞产九节菖蒲相传秦时韩仲修炼之所亦名浮中山益州记南阴平乡有浮中山毎芳春游人登赏谓之迎春四面断絶即此山也】小蓬山【在县北四十五里以类蓬岛故名】龙角山【在县北三十里以形似名】印台山【在县南少西三里一名文曲山】玉龟山【在县南二十里】绵水【在县北源出茂州雪山厯山间二百里过土司大坝寨复山涧行三十里出山口抵县西北三十里经绵堰口又东南九十里抵罗江西德阳东界】石亭江【在县西南源自茂州牛心山流出经成都府什邡县流入县界经火烧堰东南流三十里至石亭铺又东三十里入德阳县界晋永康二年赵廞叛李特李流军绵竹廞使费逺断北道屯绵竹之石亭即此】射水河【在县南源出三溪山东南流五十里合马尾河又东南五里至赵家嘴入石亭江相传隋蜀王秀射三矢入三溪山崖贯三眼水随矢流出成河故名】白水河【在县西源出土司漆寨坪以水色白得名厯县西南射箭台入射水河】马尾河【在县东源出土司紫岩山天池坝东南流十五里抵县西北马尾口又东南二十五里经县城东又东南三十里至打鱼院入射水河】玉妃溪【在县东源出武都山】君平池【在县东相传严君平宅陷而为池】武侯池【在县北寰宇记引益州记云武都山有池出白莼周地图记云是诸葛池李膺有记】月波井【在县东一里严君平所凿】
　　梓潼县
　　凤凰山【在县东五里峯峦起伏状如飞凤】兜鍪山【在县东南十九里从武连县东南羣峯列峙势如兜鍪上有龙神祠俗呼为兜鍪神】兜率山【在县东十里】明目山【在县东二十里】鴈门山【在县南三十里东西两岭突起如门鴈从中过故名】长卿山【在县西南五里旧名神山唐宗幸蜀遥见山上有窟近臣奏此汉司马相如读书之窟因勅改今名九域志有长兴山即此上有长卿寺下有汉侍御史李业石阙】四果山【在县西三十里】马驹山【在县西五里】葛山【在县西二十里一名亮山昔诸葛武侯置营于此又名卧龙山】十八陇山【在县西北旧唐志阴平有十八陇山寰宇记在隂平西南五十里髙千余丈冈峦连属有十八陇因名六陇在县界十二陇在昌明县界】马阁山【在县西北接龙安府平武县界寰宇记在阴平县北六十里东接梁山西接岷峩昔邓艾侵蜀从景谷路出江油至此悬崖絶壁乃束马悬车造作栈阁方得通路因名马阁舆地纪胜峻峭崚嶒极为艰险明一统志在今县北一百二十里新唐志隂平县有浮沧山亦在今县北界】五妇山【在县北十五里汉志梓潼县有五妇山华阳国志秦惠王许嫁五女于蜀蜀王遣五丁迎之还至梓潼见一大蛇入六五丁揽其尾相助拽之山崩压杀五拽及女而山分为五岭蜀王因命之曰五妇冢或曰五丁冢寰宇记云五丁迎女至梓潼蹋地大呼五女惊并化为石蜀王筑台而望之因石为五妇台汉书地理志梓潼五妇山碑志存五妇山神庙李膺云梓潼有鸣湍折碑祠西临潼水湍迅激流俗呼张湍祠亦呼为石碑祠山在县北十二里髙四百二十丈】七曲山【在县北二十里寰宇记引郡国志云张亚子昔至长安见姚苌期以嗣后九年至梓潼七曲山见寻至建元十年苌随扬安南伐蜀将至七曲迷道游骑贾君防见一鹿驰去逐至庙门鹿自死追骑共剥之有顷苌至悟曰此是张君为我设主客之礼烹食而去即今所祀梓潼帝君是也山腹有路盘转七曲】盘龙山【在县北三十里迤逦曲折势若盘龙】梓潼水【在县西源自龙安府平武县大业山下有洞名黒牵涪江水流入穴行七十里至梓潼界朝阳洞复出更名潼水一曰五妇水又南入盐亭县界亦曰驰水潼水岐江潼江马阁水汉志五妇山驰水所出南入涪寰宇记梓潼县有潼江水在县西南四里白马阁山东至五妇山西七曲山下名潼水新唐志阴平县西北二里有利人渠引马阁水入县溉田】七曲泉【在县西北三十里源出龙安府洞子口流至七曲山麓九转而出潼江】马跑泉【在县东十八里昔有马经领兵到此马跑地泉涌出因名】灵泉【在县东一百十里相传唐僖宗幸蜀赐名陆游诗滴沥珠玑翠壁闲遭时曾得奉龙顔】隐剑泉【在县北十里五丁力士庙西相传有五丁余剑隐在道傍忽生一泉因名有碑杜如晦诗云五丁弹铗气如虹斫破苍崖万仞峯宝匣信难畱异物寒泉终见表遗踪】香泉【在县北百余里舆地纪胜在阴平县南二十五里平地涌出周围八十步其水香碧故名】
　　直茂州
　　五味山【在州东十八里出五味子故名】马蹄山【在州东三十里】岷山【在州南益州记岷山去成都五百里元和志汶山县即岷山去青城石山百里天色晴明望见成都山岭停雪常深百丈夏月融泮江川为之洪溢即陇山之南首也其髙直上六十里山有九峯四时积雪不消一名雪山俗呼九顶山旧志岷山在州东南二十里又九顶山在州东南二十五里临江寨上西望雪山日熳如银其髙无际土人云此雪山佛居也有狮子人常见之按此非古岷山也汉志岷山在湔氐道徼外在今松潘北生番界】巨人山【在州南三十里山头有石如人立面南寰宇记载唐宗幸蜀以石人背立勅令鞭之一百方舆胜览山有黑龙湫环绕百二十里旧志与雪山相连前有龙洞山顶有龙池数湫山后有径可达天池大坝彭县二郎庙等处皆攀萝附葛而行】鸡宗山【在州南四十里宋熙宁九年杨文绪猖獗声援俱絶至书木牌投于江以告急朝廷遣王中立将兵旁出鸡宗山讨平之置闗及镇羌寨于此】乞习山【在州西南唐贞观十九年裴行方讨茂州叛羌西至乞习山临弱水而归即此】茂湿山【在州北十二里林木茂宻常有岚气因名唐志茂州取茂湿山为名唐贞元中韦皋出湿山破吐蕃即此】陇东山【在州东北十八里宋史州北有陇东道通绵州即此】相公岭【在州东北宋王中立驻师于此因名】白狗岭【在州南与雪山相连白狗羌居之因名】虎头崖【在州北明嘉靖中总兵何卿征茂州五寨夺虎头崖等险克平十一寨是也】大江【在州西源出于岷山分水岭东南流南流者即岷江也由徼外甘松岭经八百里至漳腊其水渐大入镰刀湾达于松潘从下水闗入红花屯经平番疉溪合长宁堡之黒水经州城西南合汶保之水达于灌口为江渎之源】黑水【在州西北自疉溪流入即古翼水也至长宁堡入江】北松溪【在州北源出黒虎寨东流入江】三溪【在州北五里源出茂湿山南流入城民取汲之西入江明一统志有五福泉在州治南自城西三溪口引水入城贮以两井名五福泉】南龙溪【在州南方舆胜览州有龙溪水引入城内至光孝寺以两池潴之居民常汲饮其源出巨人山龙湫今改流城外西入江又有宗渠水源出九顶山至宗渠西入江】白水【在州南源出龙泉山居民引之灌溉甚利西入江】石宻溪【在州东十九里东流入石泉县界又有马蹄溪源出马蹄山东流入石泉又有都流溪源出都流口寨合马蹄溪】新井【在州城中茂旧无井仰汲于江蛮寇猖獗辄断汲路正德中廵抚马昊凿池数十丈得泉号曰新井】雪花井【在州西脉通汶江泉水喷出宛如雪花】
　　保　县
　　玉垒山【在县北有石刻玉垒二大字汉志绵虒县有玉垒山湔水所出郭璞江赋玉垒作东别之标左思赋包玉垒以为宇】髙碉山【在县东南二十里两面悬崖上有姜维故城大江经其南唐维州治在此山麓】唐帽山【在县南十里形若唐防】峩睂山【在县西五里一名古城山】七盘山【在县北十里寰宇记在汶川县北九里上有七盘坡路唐大厯十四年吐蕃入寇分道出茂州及扶文官军败之于白坝又追败之七盘遂复维茂二州即此】蜀山【在县西元和志在通化县东北六里】定防山【在县西元和志在盐溪县东十里寰宇记定防水盐溪皆出其阳九域志保宁有定防山】姜维山【在县西元和志在县西一里昔姜维马忠讨叛羌屯军于此】鹿危山【在县西唐韦皋尝败吐蕃于此】风流岭【在县西北旧有风流部蛮居其下元一统志州北至后畨对如界大风流五十里西北至后番界小风流一百里】的博岭【在县西北唐韦皋分兵出西山逾的博岭围维州即此一作滴博】笔架山【在县北三里一名九子龙窝又谓之玉山每当夜静时恒有霞光照耀至旦方息】花岩山【在县西北方舆胜览花岩山在保宁县水入大江今入杂谷土司界内】龙山【在县北三里诸番所居山势起伏如龙其麓为保子闗限以岷沱二江双索桥贯其中为杂谷诸番要隘】箭岭【在县东一里有冈陡直如箭曰箭上里唐志维州西山南路有箭上守捉城葢置于此】蛇浴岭【在县西北宋乾道四年风流部蛮猖獗保宁县令张文礼闭絶蛇浴岭番从岭后开生路入境即此】大江【在县西自茂州流入一名箭水至保子闗双索桥与沱江合流入汶川县箭水每斤较沱水轻二两】赤水【在县西北四十里源出赤水崖东流合大江】挑溪【在县西二十里源出龙溪崖流合赤水注于大江寰宇记霸州北八十里有质家湫水流入桃溪谷】沱水【在县西北源出杂谷土司番砦花崖山下至保子闗合岷江共一百三十里至汶川县界九域志保宁县有沱江元一统志沱水自废悉州流经威州界至汶川合大江】平浪河【在县西宋元丰二年知维州杨采开白浪引江水溉田】洞口瀑泉【在县西南五里悬崖直下喷流千尺居民资以灌溉】
　　汶川县
　　羊后山【在县东南一里】龙泉山【在县南四十里下有龙池旱祷辄应若牧放牝马于侧多产骏驹】慈母山【在县南六十里山中有池曰慈茂池亦曰慈母池相传昔有人于此山采樵为虎所食其母逐虎而死因名】鹰门山【在县北二十里山多鹰栖故名隋志北川县有雁门山应即鹰门山】襄阳山【在县东隋志北川县有襄阳山旧志昔有人谓其类襄阳之岘首因名】河屏山【在县西二里山腰有大坪诸峯罗列望之若屏】涂禹山【在县西北二十里峯峦秀丽为瓦寺安抚司住牧之处】木坪【在县东一里】马念坪【在县西北五里接瓦寺土司界】大【邑】坪【在县南悬崖临江地势险阻常有飞石伤人】兴文坪【在县南七十里临江地势窄狭常有飞石伤人后更甚】湿坂【在县南水经注自汶山故郡西南一百八十里至湿坂元和志在县南一百三十里岭上树木森郁尝有水滴未尝蹔燥故名元一统志作湿冻岭】岷山【在县南自松茂以至灌皆为岷山峯连冈接千里不絶惟汶川在岷之中更为巍峻】挂榜山【在县西学宫之右形如挂榜然】娘子岭【在县南一百里髙峻逶迤为县门户相传扬贵妃幼时常过此故名】岷江【在县西自废威州流入又东南入灌县过金马口至新津与皁江水合江有神山海经云神生汶川马首龙身禹导江神实佐之】玉轮江【在县西三里源出玉垒山流入灌口】磨刀溪【在县北二十里西入江】桃川【在县南四十里两岸有桃数千树故名】温凉泉【在县东一里山底泉涌冬温夏凉】龙洞【在县南一百三十里两山石壁髙悬下有洞溪水流入莫测其泄处】
　　直达州
　　龙城山【在州东二十里】大竹山【在州东三十五里与小竹山连峙方舆胜览在州东南十余里元稹有告防竹山神文】五花山【在州东六十里】挿旗山【在州东六十五里】白云山【在州东七十五里】铧刃山【在州东南六十里又金匮山在州东南七十里虎啸山在州东南九十里延袤百里】翠屏山【在州南一里形如屏风亦名真武山元稹为司马时建戞云亭于上下瞰江流周览城邑又有金魁洞凝翠亭】南岩山【在州南三里又大峯山在州南七里大有山在州南二十里酉山在州南三十里】捍城山【在州南六十里石崖环绕如城相近有石笋卧龙二山又有九节山亦在州南六十里】青爱山【在州南七十里相近有鹿城山】登髙山【在州西南三里】石门山【在州西南六十里又仙女山在州西南八十里有仙女池鸦山在州西南百余里】龙爪山【在州西五里圆耸悬絶如龙擎珠上有旧寨】铁山【在州西二十里石色如铁上有狮子石和尚崖杨令庙】石城山【在州西三十里石壁峭絶四面如城惟西南一径可登梁石城县以此名】金华山【在州西四十里与石城山相接上有望水垭金华寺宋杨晨诗吾州金华峙霄汉上有兜率香飘帷】麒麟山【在州西四十里上有麒麟寨相近有三台山】龙泉山【在州西四十里前有七盘山疑即龙盘山也】龙盘山【在州西五十里相近有九台山寰宇记龙盘山在三冈县东北二十里又龙壁山在三冈县东三十里玉楼山在三冈县东三十三里】石台山【在州西六十里上有拱龙崖】龙尾山【在州西七十里州有龙洞祷多灵又莲花山在州西八十里】龙骧山【在州西七十里寰宇记在永睦县东南三里又龙女山在永睦县东三十里鼓楼山在永睦县西二十里】烈女山【在州西北三里宋赵烈女死所】凤凰山【在州北五里髙耸舒展形如凤翅掩映州城昔有人于此山对弈因建烂柯亭焉】盘山【在州西北四十里】蜂花山【在州北百余里又鸡雄山在州北三十里】竹山【在州东北六十里有石如竹又鼔啸山在州东一百二十里】龙英山【在永睦废县北二十里龙钟子山在永睦废县北三十里龙象山在永睦废县北七十里方响山在永睦废县东北八十里并见元一统志】四面山【在故阆英县西北四十里龙基山在故石鼓县南八十里并见寰宇记】巴岭【方舆胜览在故宣汉县东十里】垂虹岩【在州西五里有水自岩中流出若垂虹然下有平池春夏游人甚盛即此岩也】石岩门【在州西北五十里石峡如门】中立石【在州西南金华山下屹立江中遇乡科年视水涨逾石则有中式者】风洞【在州东五十里道旁石穴出风下有流泉】龙洞【在州东南五十里髙数丈内有重门复洞相传为龙窟遇旱祷有感一名泸滩洞又名泸溪洞溪自洞出行溪中丛石间里许始至洞中以炬入极深处垂乳缨络其上珠联玉缀可观】大峡洞【在州西南七十里洞内有水四时不涸祷辄应】宝芝洞【一名宝石洞在州北凤凰山顶有泉自洞出冲山湫石散而为乳与土相杂积成山峯嵌空竒崛自然轩翥山民斵掘得之以植菖蒲】通川江【一名东闗水自州东北东乡县流入至城东南复西流八十里入渠县界为崖渠江旧志通川江上通千顷池下通渝州入大江】白铜溪【在州南十里又玉溪在州西胡桃溪在州东南】泸滩河【自大竹山发源至州东南入于通江即风洞之泸溪水也】三冈水【在州西南寰宇记自流江县东北流经三冈县东十里合东闗水又北水一名巴水在州西五十里入通江】石照泉【在州北凤凰山下相传照水见前生或为人或为异类村民恶之乃共堙塞今不知其处】明月潭【在州东七里天欲则水喧鸣晴亦然土人以此占】
　　东乡县
　　白猿鼻山【在县东五里】文字山【在县东五十里髙极千仞形类文字有文字溪入于前江】悬布山【寰宇记在巴渠县东四里】鹿子山【在县东七十里旁有小城寨世传樊哙屯兵于此】髙登山【在县东七十里一作登髙山上有云台寺田可百亩明嘉靖二十八年伏龙腾起寺田俱陷】平楼山【在县东八十里其平若楼可容万人】杨栁三山【在县东北九十里】金榜山【在县南一里山横如榜】峩城山【在县东南四十里冈岭延复有石峡迤逦名七里峡半属新宁县界】石人山【在县西南三十里】三台山【在县西南四十里三山屹立如台上有寨】揷旗山【在县西十五里】印石山【在县西二十里方整如印一名印字山有二石相疉如印】鼓楼山【在县西二十里】香炉山【在县西四十里独立千仞形类香蠦】方斗山【在县西北三十里形如斗上有栀一株兰一丛相传邑士子应贡举有名是年栀与兰各放花焉】宝城山【在县西北四十里四面险峻斜通一径上有坪有寨俱以寳城名】日月山【在县西北四十里山髙万仞上有二石孤悬象类日月】花池山【在县西北五十里下有莲花池相传士子应贡举有名是年开瑞莲一朶】蟠龙山【在县北十里回旋若龙】杨侯山【在县西北二十里相近有杨侯洞多神异洞西南有挿剑池俗传昔有仙人十二弈碁于此】绫罗山【在县北八十里】笔山【在县北八十里】包桐山【在县北一百二十里羣峯攅耸下连髙歇溪】凤凰山【在县北一百二十里峯峦峻耸名曰灯柱子明立为堡】琵琶山【在县东北二里】长秀山【在县东北七十里】龙洞【在县南三十余里七里峡道之西】前江【自太平县界流入县东长城坝西南流一百二十里至城东合中后二江为通川江转城南复西南流六十里入达州界古东闗水也】中江【自太平县界流入县东北一百八十里由铁鑛山西流至县北七十里普光寺防于后江】后江【自太平县界流入县北一百二十里由大水荡过旧县合中江东西折流至城北复东流至城东防于前江疑即古之益迁水也又有下蒲江旧志在县西南一百步今按县西南别无他水惟前中后三江至城东合而为通川江经城西南隅而去疑即下蒲江也葢因地而各异其名耳】万户溪【寰宇记在巴渠县东八十里成熟溪自万嵗县来合文字溪元一统志有栁叶溪在巴渠县北三十里】白龙泉【在县东三百六十里长乐镇旁又赤甲泉在镇东里许出赤甲鱼二泉合而为长乐河入于前江】黑天池【在县东南九十里祷辄应】仙女池【在县西二十里又栁池在县北二十里】龙脊潭【在县北一里江中有石长数丈形如龙脊又白甲潭在县东一百里出白甲鱼】流杯港【在县北七十余里旧县东二里中江江中水曲可以流觞】
　　太平县
　　大壮山【在县东二十五里崔嵬险峻出万山之上】板寨山【在县东四十里白沙河发源于此】夀星山【在县东六十里上有铁瓦殿世传昔有道人于此悟道】冠帽山【在县东六十里形似纱防山半有池甃出天巧其深莫测】髙明山【在县东八十里山极崇峻景象光明】银盘山【在县东一百一十里山有巨石光若银盘】石莲花山【在县东一百二十里孤立道旁形似莲花】髙眉山【在县东一百五十里山髙而长两峯相对状如列眉】百支山【在县东一百五十里中江发源于此】峡口山【在县东二百三十里县志作城口峡在县东三百里林箐险峻悬崖相夹中通鸟道缘溪而行接连修利诸山】金城山【在县东二百四十里前江发源于此】黄墩山【在县东三百里亦名篁墩距县极逺北连秦地南接大宁北江发源于此】建平山【寰宇记在宣汉县东三百里东闗水出焉】锡橄山【在县东南二百里山极髙险行者两日方越】天马山【在县南一里山势秀丽状如卧马有骧首驯伏之致】翠屏山【在县南二里五峯横亘如屏与天马山相对一名石人山】纱帽山【在县西一里山石状如幞形为县治文星】三盘山【在县西二十里】东望山【在县西四十里】后圆山【在县西一百里山势雄厚】九盘山【在县西北二里曲折九盘】花岳山【在县北四十里一名华岳山世传汉花岳大隠之地闗索受兵书于此上有烧丹台樵者无心而入则获药物少失声则雷交至宅山麓者常于清夜闻铙钹声】大横山【在县北五十里羣山夹防形势横亘接连花岳顶后江发源于此】八台山【在县北一百里两面各四层望之若台下有九龙池】城口山【在县北三百里有诸葛城遗迹】平坡山【寰宇记在宣汉井塲东北四十四里其山髙大元一统志有巾子山在明通县东八十二里】荆条岭【在县东一里俗呼长岭】三条岭【在县北二里】火嵓岭【在县北十里】大石岭【在县东北十五里即金凤山道旁有大石上平下细如莲座】桃花洞【在县东二百二十里水自半崖下滴如桃花因名】铜洞【在县北三十里俗名罗汉洞洞门开自半空缘崖而入可容百人】明通井峡【在县东二百里大山相夹壁立万仞天如一线数十里絶无平隙中有山溪即前江也】丙穴【在县东明通井井峡中穴凡有十产嘉鱼俗谓之阳鱼首有黑防谓感星象而成身长鳞细肉白味咸盖食盐泉也春社出穴秋社入穴其出也止于巴渠龙脊滩】前江【自县东金城山发源经明通井峡共流二百里入东乡县东界】中江【自县东百支山发源经龙滩全溪共流三百里入东乡县东北界】后江【自县北大横山发源经城北绕东南合金沙河共流三百五十里入东乡县北界】白沙河【自县东板寨山发源经白沙汪谦共流二百里至城南与后江合为江口】大竹河【一名北江自县东黄墩山发源经城口山黄溪大竹渡共西流三百里入陜西紫阳县界为任河入汉江】万顷池【在县东三百里一名千顷池在峡口山之南交大宁县界接连万顷山幽谷深箐水潴为池水分四道一为县之北江一出大宁一出奉节一出云阳类书池在达州相传楚春申君故居也其旁平田可百顷多花果园林之胜】龙潭【在县东七十里羣峯环拱有七十二浦四十八渚汇而为潭逾百亩其深叵测】明通井【在县东二百五十里井凡十六旧为宣汉井明设明通廵检司于此寰宇记宣汉井塲地名长腰咸源在大江龙骨石窟中涌出滩名羊门四面山崖峭峻咸源出于山下遂煎成盐】














　　四川通志卷二十五
<史部,地理类,都会郡县之属,四川通志>
　　钦定四库全书
　　四川通志卷二十六
　　古迹【亭台楼阁附】
　　大凡有事攷古者茍得其遗迹之所存则当时之规模形势与夫政治方畧皆了然若指诸掌葢大贤君子其精神历久而不湮而后之知人论世胥有借矣蜀中如尔雅台筹边楼文事武备固已揽其大概他若三贤之堂二老之阁高山景行于此有流连不尽者焉况夫望古遥集则父老所传闻简编所纪载又何一不足以动人慨慕也哉作古迹志
　　成都府
　　成都县【附郭】
　　古蜀国【按史记黄帝子曰昌意娶蜀山氏女生帝高阳后封其支庻于蜀历夏商至周衰始称王秦惠王九年司马错伐蜀灭之扬防蜀本纪荆人鼈灵为蜀相其王杜宇以国禅之号开明帝下至三代有开明尚始去帝号称王华阳国志周衰蜀侯蚕丛先七国称王其后王曰杜宇移治郫邑或治瞿上七国称王杜宇称帝禅位于其相开明九世有开明尚复称王徙治成都后与苴巴相攻为秦所并】大城【一名子城秦张仪所筑初筑时城屡頽不立忽有大龟出于江周旋而走仪以问巫巫言依龟行处筑之可成从之功果就故又称龟城】少城【一名小城在子城之西蜀都赋亚以少城接乎其西旧志张仪既筑大城后一年又筑少城华阳国志秦惠王二十七年张若城成都周十二里县本治赤里街若徙治少城容斋笔録晋益州刺史治大城蜀都太守治少城永和三年桓温平李势夷少城宋张咏创设记隋开皇初蜀王附张仪旧城増筑南西二隅通广十里亦曰少城时因谓大城曰子城其后少城复毁】罗城【唐干符六年高骈为劒南西川节度使以子城湫隘展筑罗城周二十五里以甓甃之亦名大元城】羊马城【后唐天成二年孟知祥于罗城外增筑羊马城周四十余里及孟昶时僭拟宫苑城上尽种芙蓉谓左右曰此诚锦城矣故又名芙蓉城】赤涂城【在县北三里晋大安中李特所筑】宋兴废郡【在县北宋志元嘉十年立领南汉建昌永川三县齐梁皆因之后周俱并入城都今县北有宋兴山葢以故郡得名】废蜀王府【在县城内明洪武中建又有永川内江徳阳石泉汶川庆符南川等七王府今皆废】废宁川卫【在县东四里明洪武十一年建又成都右衞在县西三里中衞在县西南七里前卫在县南六里后卫在县东三里俱同时建又成都左防卫在县西南七里为蜀府建今皆废】司马相如宅【在县西南五里蜀记在市桥西即文君当垆涤器处旧传宅在少城中笮桥下百步许明一綂志金花寺即相如故宅刘宋时有番僧携金花玉像至此因名】扬防宅【即今县治寰宇记在少城西南一名草堂方舆胜览中有载酒亭及洗墨池】严君平宅【在县西即君平卖卜处后为普贤寺今名严真观内有通仙井相传与绵竹县君平宅井通昔有人濬井得铜钱三径可二寸因恍惚不安复投井中立愈或谓此即君平掷卦钱也】诸葛亮宅【在县北二里今为乘烟观】李膺宅【寰宇记在县西三里或云是姜维宅】杜甫宅【寰宇记在县西郭外地属犀浦县接浣花溪旧传杜甫草堂有二一在万里桥一在浣花溪万里桥者今不可攷】筹边楼【在县西唐李德裕建四壁画蛮夷险要日与习边事者筹画其上宋范成大又改建子城西南今圯一説茂州保县亦有筹边楼】张仪楼【在县西南元和志在城西南髙百余丈临山瞰江明一綂志即宣明门楼也一名菟楼】锦楼【在龟城唐建一名锦江楼前瞰大江西望雪岭东望长松明末张献忠攻成都总兵刘佳印战败廵抚龙文光急遣人往灌县决堰水注江以益城濠贼四面纵火遂圮】大观楼【在县城内开府束园都御史乔壁星改名天尺楼】海棠楼【在县西唐李回建郑谷诗上国休夸红艳杏深溪自照緑苔矶一枝低带流莺睡数片犹如舞蝶飞】五福楼【在县城内唐韦臯建以上俱无存】望乡台【在县北十里蜀王秀所筑】读书台【在县北二里寰宇记孔明相蜀筑此台以集诸儒兼待四方贤士今为乗烟观城东二十五里有唐段文昌读书台彰明县北五十里有李白读书台】云台【在县北门外俗名赛云台即玉局观】望京台【在县北十五里唐韦臯筑】讲经台【在县西青羊宫内相传老子遗址】降生台【与讲经台对面】紫金台【在青羊宫通明寳阁之后】载酒亭【在城外市桥西汉司马相如宅内唐杜甫诗茂陵多病后尚爱卓文君酒肆人间世琴台日暮云嘉靖中学使陈鎏建坊于道傍题曰琴台径沿径半里许始达松栢桤柳遗址犹存】草亭【在县南扬防宅内寰宇记在华阳县少城西南郫县又有扬防读书堂赵抃为记】百花阁【在城西向百花潭】尊经阁【在府学明伦堂后知府耿定力重葺旧址无存】魁星阁【在府学正面明万厯间布政王志逺建今圮】通明寳阁【在青羊宫九皇殿后上祀玉皇】静胜堂【在府治内宋建】防边堂【在府治内宋时建于甲库之北】圜通堂【在府治园中宋建赵抃葺之】惠逺堂【在府治内宋靖康初卢法初建以礼殿人物绘图其上】草白堂【即洗墨池明方伯程正谊建　国朝知府冀应熊重修池前立石碑书洗墨池三字】草堂【在县西南五里浣花溪上即唐杜甫宅甫诗万里桥西宅百花潭北庄谓此又有草堂别馆明廵抚刘东臯廵按王金川建献贼毁　国朝知府冀应熊重修立碑书草堂寺三字右为工部祠廵抚张徳地建立石勒像后有小亭环以修竹题咏甚伙】石镜【扬防蜀本纪武都丈夫化为女子顔色美好葢山之精也蜀王娶以为妻无几物故于成都郭中塟之以石镜一枚今武担山上有石径五尺厚五寸莹彻可鉴号曰石镜】石笋【在县西华阳国志蜀时毎一王死輙为立大石今石笋是也号为笋里刘禹锡福成寺记益州石门街大逵西驰曰石笋街】五丁担【华阳国志成都县内有一方折石围可六尺长三尺许去城北六十里曰毘桥有一折石亦如之相传为五丁成武担山石担】支机石【在县西严真观博物志有人乘槎入天河得一石归问严君平曰此织女支机石也相传有欲琢之为器者风雷骤作咫尺昏曀遂不敢犯】碧鸡坊【在县西南隅益州记成都之坊百有二十第四曰碧鸡】石妇【昔有孝妇守节孝于舅姑后人刻石像之白居易诗至今为妇者见此孝心生不比山头石空有望夫名】
　　古碑记附
　　汉蜀郡守何君造尊楗阁碑【容斋随笔云在成都末云建武中元一年】唐僧大辩修功德碑【元和十五年立在文殊阁】观政阁记【秦汉至唐领太守刺史节度使之职有功绩可攷者画像得二十八人别图于他阁而榜曰观政吕大防成都志云二十有八人李冰文翁王遵张堪第五伦亷范种暠李膺高防诸葛亮王济高俭陆象先苏颋严武翟寕韦臯高崇文武元衡段文昌李德裕杨嗣复杜悰魏謩牛丛夏侯牧高骈陈敬瑄】成都古今前后记【眉山人孙汝聪修成都古今前后记六十卷见眉州江乡记】赵淸献公成都记【见张有成光福寺记】成都志【袁説友序】古石刻【共二十有三在废藩府中后改为贡院于瓦砾中得之皆古名书内有仙笔四按察使李翀霄竖之至公堂左为文记之】
　　华阳县【附郭】
　　锦城【在县南华阳国志万里桥南岸道西有城故锦官也元和志锦城在县南十里故锦官城锦官犹合浦之有珠官也又有车官城在锦城西】盘古城【元和志在县东三十里方舆胜览在盘古祠】广都故城【在县东南蜀本纪蜀王本治广都之樊乡后徒成都汉置县属蜀郡华阳国志县以元朔二年置在郡南三十里蜀号三都成都新都广都是也王葬改为就都亭后汉复故晋永和中分县界置宁蜀郡领广汉广都升迁西乡四县宋以后因之周废宁蜀郡隋仁寿元年改县曰防流而此遂废章懐太子曰广都故城在成都县东南唐又别置广都县明一綂志广都废县在府南四十五里汉广都城在其东北十五里又有晋广都城在其北十三里此无所攷】懐宁废郡【在县南晋安帝时置属南秦州宋元嘉十六年改属益州领西平万年二县齐梁皆因之后周废郡县并入成都】文翁石室【在县南又名文翁学堂即今之成都府学华阳国志文翁立学精舍讲堂作石室一曰玉室旧志文翁立学作石室在城南安帝永初间遇火兴平初太守高防更新又增一石室始作礼殿以祀先圣周公画三皇五帝七十二子及三代两汉君臣像于壁李膺记后汉中平火延学观厢廊一时荡尽惟此堂火焰不及壁上悉图古圣贤齐永明中刘瑱更图马内有礼殿记欧阳修谓蔡邕所书柱上有钟防书葢追文翁高君之美而书也又周公礼殿图攷礼殿制度甚古低屋方柱柱上狭下广与今异制殿有板龛防先圣像丘文播画山水龛后有板壁黄筌画湖滩礼殿之壁高下三方图像世传晋太康中太守张牧之笔即张载父也宋嘉祐中王素命摹写为七卷凡一百五十五人为成都礼殿圣贤图绍兴中席益又摹写于石经堂凡一百六十八人明末为献贼所毁　国朝康熙四十三年按察使刘德芳修复之六十年学使方觐増修讲堂学舍三十余间拔通省士之尤者延师敎之一时文物称盛】谯楼【在县东南即钟鼓楼明万厯丁巳知府江和修建献贼焚毁后重修为成都胜槩】散花楼【在县东北隅唐建李白诗日照锦城头朝光散花楼金牕夹绣户珠箔悬琼钩】雪锦楼【在县东大慈寺前取杜甫雪岭界天白锦城曛日黄之句为名】合江亭【在县东南二江合流处唐韦臯建吕大防重修有记俯而观之沧浪渺然东山翠麓与烟林篁竹列峙于前一府之防观也】就都亭【在县南三十里故广都城也元朔二年置王葬改名就都亭后汉复故】飞鸾阁【蜀王衍建今圯】螽斯堂【在县西南江渎庙内】石犀【在县南三十五里秦太守李冰作五石犀沈江以压水怪其后土人立庙祀冰号石犀庙今有一石在大慈寺佛殿前攷华阳国志李冰石犀一头在市桥即今金花桥也或以为秦惠王所遗者非】天涯石【在县东】五块石【在县南万里桥之西五石相叠高一丈余围倍之相传下有海眼昔人常起其石风雨防作】蚕市【旧志在大慈寺前蜀民重蚕事毎嵗二月望日于寺前鬻蚕器谓之蚕市唐韦南康有记宋太守田况有诗】蒋琬宅【在县东七里又犀浦县有蒋桥亦以琬得名】赤里街【在县南寰宇记成都之南街名赤里华阳国志成都旧治赤里街】鸡鸣原【在县南十五里宋咸平三年知蜀州杨懐忠攻益州贼王均乘胜逐之砦于鸡鸣原以待王师即此】
　　古碑记附
　　汉文翁学生题名【集古録不著书人名氏文翁题名可见者凡一百十二人碑在益州】汉文翁石柱记【集古録云汉不著书撰人名氏永初中火灾被焚惟庙内两阙存太守高防重立又于其东创周公礼殿碑以初平五年立】殿柱记【先儒谓钟会书按钟会于季汉炎兴元年始入蜀距汉兴平初禩已七十一年不应追书也今在礼殿】东汉学殿嵗月记【系年録云绍兴六年成都敎授范仲殳奏疏言本府学殿建于东汉之初平汉人以大记其修筑嵗月刻于东楹至今九百四十三年葢天下栋宇之古无过于此者】宋高宗御书大成殿榜【系年録云绍兴六年上书大成殿榜赐成都府学】左右生题名【集古録谓为晋宋间碑】晋益州刺史罗君碑【在碑阴】晋朱龄石刻宋高祖檄谯纵文【在石室】馆学庙堂记【唐永徽元年贺公亮撰集古録谓不着撰人名氏不同】州学庙堂颂【唐神龙二年立】唐太平公主出家勒【在天庆观】孔子庙堂碑【唐开元中周灏撰】唐平蛮碑【集古録云唐萧晋用撰开元十九年刻石纪功在成都昭烈帝庙又容斋随笔成都有开元十九年南蛮为边患明皇遣内常侍高守信为南道招慰处置使以讨之拔其九城此新旧唐书及野史皆不载肃宗以鱼朝恩为观军容处置使宪宗用王承瓘为招讨使议者讥其以中人主兵柄不知明皇用守信葢有以启之也】先主庙碑【贞元四年苏端撰在昭烈帝庙中】韦臯寳国寺记【政元中立】段文昌元和中律师铭【在府学】蚕市记【韦南康撰在寳厯寺寺有南康像】武侯碑阴记【集古録云唐崔备撰元和二年武元衡刻及其僚属题名于武侯庙碑阴】古柏行【长庆四年段文昌撰】重写前益州五长史真记【李文饶撰云益州草堂寺列画前长史一十四人代称絶迹余尝于数公子孙之家获见图状乃知草堂给事靡不造真者余以精舍甚古貌相将顿乃选其功德尤盛者五人模于郡之防记】资福院记【集古録云唐李德裕撰长庆二年立石】诸葛武侯碑【在昭烈帝庙中长庆四年裴度撰柳公绰书】总绾大学碑【周益州刺史齐国公宇文宪颂德碑】石室赞【唐维州刺史郑藏休撰大厯十年殿中侍御史李枢篆】修文宣王庙碣【会昌五年裴坦撰】唐柳公权书金刚经【在嘉祐禅院】唐韦南康碑二【并在大慈寺佛殿中】石本九经【在府学容斋随笔云孟昶时所刻其书渊世民三字皆阙画葢高祖太宗讳也】龙兴寺碑【容斋随笔云前蜀王时所立及唐诸帝皆平阙云】高騈筑城记【在城中信相院唐中和四年翰林王徽记】孟知祥修城记【后唐天成二年李昊记】唐明皇追諡孔子册文【宋太平兴国五年府尹辛仲甫立石】十贤赞【旧志今在其七姚崇赞冉伯牛宋璟赞冉有源干耀赞闵子骞韦杭赞子贡陆余庆赞子路卢从愿赞子游裴崔赞子夏】文翁等画像十赞【宋祁撰柌之内图文翁严君平郑子真司马相如扬子云蜀士先贤凡九及公之像而十常山公赞】苏文忠公留题【成都志云极乐院有文忠公壁间留题至和丙申李春二十八日眉阳苏轼与弟苏辙来观卢防伽笔迹今存】
　　双流县
　　蚕丛城【在县南十八里相传蚕丛氏所都】瞿上城【在县东十八里华阳国志杜宇或治瞿上即此】宜城【在县东南十里宜城山下相传汉任安所筑又名武阳城】广都故城【在县东南七里汉故县隋废唐龙朔二年分防流县后置属成都府元和志龙纪初王建败四川将山行章于广都即此宋因之元废】逍遥堂【在县南】诸葛亮宅【在县东元和志诸葛亮宅在广都县南十九里按孔明表云薄田十五顷桑八百株即此地也】望川原【在县西任豫益州记广都县有望川原后汉时凿石二十里引取郫江水灌广都田】
　　温江县
　　鱼凫城【在县北十里相传古鱼鳬氏所都】方便城【在县北鱼鳬城北五里汉朱遵所筑】万春故城【今县治隋置元和志温江县东至成都府五十七里本郫县地隋仁寿三年于郫东境置万春县九域志在府西南五十里旧志谓县之长春乡即万春城故址】郭城【在县西二十二里】金乌池【在县西】天纲井【在县西二十五里】鸣江楼【在县西今废】斐竹亭【在县东】
　　新津县
　　新津故城【在县东三里周闵帝元年置并置犍为郡隋开皇初郡废大业中又废焚道县入马唐属蜀州元一统志隋开皇初移今治】公孙述城【在县西三十里高三丈周九里旧志述所筑疑即崇庆州之临卭城也】三女池【在县东南十里宋时有宋氏三女父亡母防居三女誓不适人母死哀毁尽礼迨葬夜负土以覆冢昼则俱隐不见冢前忽污为池故名】东坡亭【在县南二里】
　　古碑记附
</div>
    <div class="pagination">
<a href="四川通志_page112.html">上一页</a><span>...</span><a href="四川通志_page108.html">108</a><a href="四川通志_page109.html">109</a><a href="四川通志_page110.html">110</a><a href="四川通志_page111.html">111</a><a href="四川通志_page112.html">112</a><span class="current-page">113</span><a href="四川通志_page114.html">114</a><a href="四川通志_page115.html">115</a><a href="四川通志_page116.html">116</a><a href="四川通志_page117.html">117</a><a href="四川通志_page118.html">118</a><span>...</span><a href="四川通志_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
