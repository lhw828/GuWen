<!DOCTYPE html>
<html>
<head>
    <meta charset="UTF-8">
    <title>续纂淮关统志 - 第 68 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续纂淮关统志 - 第 68 页/共 88 页</h1>
    <div class="content">　　陈开籙千总。 
　　同治六年 
　　杨国庆千总。 
　　光绪十一年 
　　王寿龄千总。曾志平千总。 
　　光绪十六年 
　　张信甫千总。 


　　续纂淮关统志 卷九公署 

　　淮关统志卷之九公署 

　　委员公寓巡检司公寓 
　　税大使署护库武弁署并附 

　　古者庶司百职事，莫不各有治事之所。而况司榷者，帑项攸系，尤须壮廨宇，严管钥，俾得规模整饬，慎守无虞。然后责以殚厥心力，克供乃职。李华《政事堂记》曰：政事堂者，臣不可以悖道于君，逆道于人，黩道于货，乱道于刑。尅一方之命，变王者之制。此堂得以易之。吁！严矣哉。是故法守而不渝，政平而不垂，礼行而不失，遵道而不背，则庶乎不忝所居矣。乃志《公署》。 

　　旧制 
　　“赞巩金瓯”坊一座明主事程子侃建，久废。 
　　“淮海雄关”石碑一座明主事杜学大建，久废。 
　　“问津亭”三间明主事郭立彦建，扁曰“问津小憩”，今废。 
　　屏墙一座明主事任甲第建，久废。已改建辕门。 
　　放关楼三间旧志云：即问津亭，康熙乙卯，主事他那库建。面临运渠，开关验放，则登斯楼。扁曰“衡鑑三关”，又联曰：“剔弊厘奸不惮节宣充国计，通商惠旅惟思靖献肃官箴。”三韩李辉祖题。今关楼现在，规模稍异。 
　　辕门三座旧志云：宽广计一十一丈二尺。先是居民占遍，主事杜学大查勘得实，撤而新之，焕然伟观焉。题有匾对，年久废去，后改建于屏墙基上。正南题曰“楚水司储”，东曰“筹国”，西曰“惠远”。旁皆木栅，内旗杆二，俱有台。 
　　“裕国通商”坊一座旧志云：在辕门南，其建立无所考。但基上尚有遗柱，今并废。 
　　鼓亭辕门内东西各一间 
　　大门三间明主事杜学大修筑。康熙年间，前监督杜琳重建。较旧高大五尺余，东墙上砌《平政碑记》。 
　　土地祠在大门内东，明员外夏国孝建。前监督杜琳题匾曰“津梁保障”。 
　　延宾堂旧在中正堂之东。明主事潘恕建，黄卷题曰“水心亭”。主事王其勤重葺，颜曰“岁寒馆”，有诗载《艺文》。日久倾圮。适大门东土地祠前有小楼三间，破落不整，主事杜琳乃重建，为延宾之所。今复废。 
　　委官厅三间旧志云：即收钞厅。在仪门之西，门由外出。主事杜学大建。久已，仅存基址，废为马圈矣。 
　　仪门一座旧有柳泉马先生题匾曰“阜通节制”。员外韩志仁题曰“青天白日”，联曰“合万国以朝宗,司会每惭柔远策;宽一分而受赐,度支尝愧出遥思”。日久破损,前监督杜琳重新之。 正堂三间明主事马麟题匾曰“经国体民”。跋云：钞关之设，凡为国课而足国，多致于损民，恤民或至于亏课。不损不亏，顾名思义，有识者当自得之。又郎中汪若水题曰“公平正大”。主事江映鲲题曰“称物平施”。外檐向悬有明时敕书一道。前监督杜琳重建正堂时，易其文曰“廉洁任事”。联二：一系梁南赵之琰题曰“淮郡列雄关，据轮蹄舟楫之咽喉，敢以讥征裨国计；海邦标重地，司积贮灌输之命脉，矢将清慎佐边筹”；一为易水刘大川题曰“地引江淮，羡轴轳之啣尾，通贡赋以将忱，畴谓涓埃非裨益；职当钱谷，借筹策之苦心，酌盈虚而均惠，庶几榷税亦经纶。” 
　　悬尺所在正堂之旁，久废。有记，载《艺文》。 
　　库楼三间在正堂之东。主事杜学大建，后为火废。主事他纳库重建。 
　　卷房三间旧志云：在库楼南首。火废后，卷亦无存。 
　　皂隶房三间旧志云：在仪门内，库楼南，供关帝神象。 
　　门吏房三间、庖湢所三间旧志云：并在卷房之后。主事潘恕建。久废。 
　　柬房在正堂西南隅。 
　　粮房与柬房相并。 
　　马快班房在仪门内西，与东皂隶房相对。 
　　穿堂三间主事黄文炳题曰“师善堂”。又有“淡宁”、“公恕”诸额。前监督杜琳重建中正堂时复增新之。 
　　中正堂员外夏国孝建，王阳明先生题匾，日久将圮。前监督杜琳重建，增高基址五尺有余，规模宏壮，颇旷心目。额曰“底慎堂”。柱联用大司寇魏公环溪句曰：“欺人如欺天，毋自欺也；负民即负国，何忍负之”。又自题一联曰：“如天地鬼神，顷刻不离，必须常存敬畏；念祖宗父子，荣辱相关，自然爱惜身名”。 
　　望淮亭旧志云：向名望野亭，磊石编竹为之。主事萧日强易之以板。至主事马麟改建，台基高耸，回廊轩豁，足便登眺，因易名曰“望淮”。主事王其勤改曰“关薰”，有诗。主事李得阳又改曰“浴心”，有记，并载《艺文》。崇祯年间，韩位甫重修，前任李辉祖复易名“时阜”。余以为前人命名，不可全废，爰仍之以“望淮”而益以额焉，并题其柱曰“百谷朝宗瞻紫气，二洲环拱绕丹台”。今废。 
　　廨舍国脉屏一座明主事杜学大创，今不可考。 
　　宽简居明主事杜学大建，匾曰“淮清流润”，久已废去。主事杜琳另构三楹，于中正堂之东，仍以“宽简”名之。更有东院退堂三间，改为译清处，今皆废。 
　　经国楼一座明主事马麟创，匾曰“经国”。在望淮亭西，计五间。主事余士奇改曰“清旷楼”。今废。 
　　寝室五间在经国楼南。 
　　东西厢房各三间明主事杜学大重修。久为庖厨仆隶所居，颓坏不堪，主事杜琳更造之。今又废。 
　　中庭三间旧志云：在前厅之后。厅废后，此庭聊为退食之所。因以前厅“内省轩”匾额移悬于上。今又废。 
　　前厅三间旧在正堂西。久废。 
　　书房三间明主事王云鹭题曰“养桂堂”。久不可考。 
　　平房三间旧在穿堂西宅门口。今不可考。 
　　小隐斋前监督杜琳建。今废。 
　　池亭草园一所旧志云：在望淮亭、中正堂之东，员外陈长□修葺。主事杜学大题曰“小隐亭”。日久倾废，其址基改建住房。今不可考。 
　　译清处平房三间，在穿堂东。 
　　更楼一座辕门外东首，明主事任甲第建。 
　　圈门四座明主事王显宗建。 
　　匾坊一座在关之东。旧志云：外即新路。今亦废。 
　　溪濠旧在官署后。明主事李爵令员役蒋林、孙继先、周楠、田德等重浚深阔，以防奸宄。今废。 
　　通利沟署基最卑，每遇阴雨，则堂奥皆为池沼，水数日不去。前监督杜琳沿东墙外开一巨沟，使水达署后归于山子湖中。沟成，不特官舍有宁居，而民间街衢亦鲜泥泞之患，因名之曰“通利”。今沟经重浚，非其旧矣。 
　　护衙堤一名月牙堤。旧志云：衙宇居民，水溢时成巨浸，为患已久。员外李秩白漕抚，捐俸令员役许从学、许先、杨林董率筑堤四百三十一丈。建三坊，曰“万代瞻仰”，曰“一方保障”，曰“惠安斯民”。且设三墩，永以为赖。至顺治年，主事汤有庆修筑，主事德明又捐俸数百金修之。今三坊无存，而牙堤亦不可考。 
　　砖堤署墙后屡被水淹，前监督杜琳捐俸三百金，命乡约许奋龙置买桩木下万年桩，用大城砖数万块筑堤。在月牙堤之内，堤上有亭一座，并立有石碑，记堤工也。 
　　涵洞杜志云：钵池山南北两湖多民田，堤成后，每遇时雨，皆为巨浸。主事李爵建置涵洞，甃以砖石，以时启闭，水有蓄泄，民得垦田。今淤废。 
　　习仪公所署西有元天宫，为习仪之所，圮坏日久。员外李秩修建堂殿一新。主事杜琳复修。 
　　龙亭旧无仪仗，主事杜学大创、为黄幌、扇盖，诸服御具备，前监督杜琳重整饬之，存元天宫。 
　　乡约所在署东火星庙。主事杜学大立，朔望集民会讲。 
　　养蒙馆社学，久废，员外李秩重建。在衙署西首，门楼一座，匾曰“三物宾兴”。社学三间。今不可考。 
　　东西榜房十间主事杜学大重修，久废。 
　　公署四围墙垣旧志云：东西广十九丈有奇，南北长二十七丈有奇。今署经重建，丈尺迥非旧制矣。 
　　墙后委官厅主事黄日敬建，久废。 
　　署北柳坞旧志云：旧有草亭，为潦水淹没，渐变成湖。大约月牙堤以内是也。今废。 
　　西北蛙池旧志云：约有十余亩。亦俱变成湖矣。 
　　竹居、濯缨二亭俱明榷使陈复升建，久废。有记，载《艺文》。 
　　按：旧志所载榷署形势、房间，或兴或废，至详且晰。兼以地处卑洼，多方培筑，其思所以彰体制、壮观瞻者至矣。厥后远历八九十年，增损改易，莫可考据，而规模犹是也。迨甲午河溢，湮没殆尽。水退泥淤，基址增高，重建匪易。仰蒙圣恩准借办公银五千两，庀材鸠工，尅日告成。现已焕然改观，迥非旧制。而前此之历任经营，今日之借帑一新，俱不可泯也。故特备载之。 

　　新建 
　　南向甬壁牌坊一座匾额仍“楚水司储”之旧。 
　　东西辕门牌坊二座周围栅栏。 
　　旗杆台二座鼓亭二座 
　　石狮子二座大门三间 
　　土神祠三间对面戏台一座 
　　头役班房四间。 
　　以上大门内东。 
　　关帝殿三间对面戏台一座 
　　健快班房二间。 
　　以上大门内西。 
　　二门三间文武二帝祠三间 
　　季报房二间杂行房一间 
　　亲填房一间单房一间 
　　围宿兵丁房一间皂甲班房二间 
　　宿关房三间。 
　　以上二门内东。 
　　钱粮房三间过道一间 
　　柬房三间厂房一间 
　　商税房一间经制科房十二间 
　　海关房三间厨房二间 
　　以上二门内西。 
　　大堂三间上谕匾曰“厘革宿弊”、“廉谨自持”。又匾二，仍用旧题“清慎□勤”、“公平正大”字。联二，仍用赵之琰、刘大川句。 
　　修理公署碑一座记，载《艺文》。 
　　库房三间宅门一座 
</div>
    <div class="pagination">
<a href="续纂淮关统志_page67.html">上一页</a><span>...</span><a href="续纂淮关统志_page63.html">63</a><a href="续纂淮关统志_page64.html">64</a><a href="续纂淮关统志_page65.html">65</a><a href="续纂淮关统志_page66.html">66</a><a href="续纂淮关统志_page67.html">67</a><span class="current-page">68</span><a href="续纂淮关统志_page69.html">69</a><a href="续纂淮关统志_page70.html">70</a><a href="续纂淮关统志_page71.html">71</a><a href="续纂淮关统志_page72.html">72</a><a href="续纂淮关统志_page73.html">73</a><span>...</span><a href="续纂淮关统志_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
