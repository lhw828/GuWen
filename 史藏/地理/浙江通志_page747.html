<!DOCTYPE html>
<html>
 <head>
  <meta charset="utf-8"/>
  <title>
   浙江通志 - 第 747 页/共 787 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   浙江通志 - 第 747 页/共 787 页
  </h1>
  <div class="content">
   重修严州图经序　　　　　　【宋】刘文富
　　先王盛时封建未坏井地既正疆理修明千八百国之广各有土地之图以周知其地域大司徒所掌是已且司徒掌邦教之任而乃下兼职方之事其亦有説欤盖民之情性有刚柔轻重迟速不同不辨其宜而施教焉则有捍格而不相入者是以修其教不易其俗齐其政不易其宜逮秦人罢侯置守亦各有图汉人入关所收财知阨塞而已司徒辨五地十二壤而施十有二教之制无有也汉氏去古未逺不能复先王之制而郡国难治况后世去先王益逺而曰复古不其疎乎国朝沿唐郡县之旧而其经理视唐尤为尽善大中祥符三年十二月丁巳诏奨翰林学士李宗谔等上新修诸道图经由是图籍大备而严之为州自东汉建安中至是适八百年矣其迁徙废置详载于经郡有板本中更遗漏不存淳熙甲辰太守陈公公亮下车之初悯其废坠而未暇也逾年时和年丰讼简刑清百废具举课最之余因取旧经命文富订正之将再锓诸木窃惟此邦之俗旧号辑睦因以名州可以无事治不可以多事理所谓安于简易之政扰之则生事是以自公之开府将再期矣一以寛政理惟顽民黠吏始绳之以法故邦人甚安之因其俗而施其教公已得之此其大可书者若夫民数之登降财赋之盈缩事籍之去留公馆之兴废是则因之否则革之特其粗耳故书其大者以告后之为政云嵗丙午正月丁未迪功郎州学教授刘文富序
　　会稽志序　　　　　　　　　【宋】陆　游
　　昔在夏禹防诸侯于会稽厯三千嵗而我高宗皇帝御龙舟横江应天顺动复禹之迹驻跸弥年定中兴之业羣盗削平北朝和好于是用唐幸梁州故事陞州为府冠以纪元大驾既西幸而府遂为股肱近藩称东诸侯之首地望盖视长安之陜洛汴都之陈许所命牧守皆领浙东安抚使其自丞相执政来与去而拜丞相执政者不可遽数而又昭慈圣烈皇后及永祐以来四陵攒殿相望于郁葱佳气中朝谒之使舻衔毂撃中原未靖今天下钜镇惟金陵与防稽耳荆扬梁益潭广皆莫敢望也则山川图牒宜其广载备书顾未暇及者緜数十年大卿沈公作宾待制赵公不迹继为守皆慨然以为己任乃与通判军事施君宿安抚司干办公事李君兼韩君茂卿及郡士冯景中邵持正陆子虡王度朱鼐等上参禹贡下考太史公及厯代史金匮石室之藏旁及尔雅本草道释之书稗官野史所传神林鬼匠幽怪怳惚之説秦汉晋唐以降金石刻歌诗赋咏残章断简靡有遗者若父老以口相传不见于文字者亦间见层出积劳累月乃成是虽本之图经图经出于先朝非藩郡所可附益乃用长安河南成都相台之比名防稽志防稽为郡虽迁徙靡常而郡本以山得名又禹所巡也故卒以名之而属某为之序嘉泰元年二月庚子中大夫直华文阁致仕陆某谨序
　　赤城志序　　　　　　　　　【宋】陈耆卿
　　图牒之传尚矣今地逾万里县不登万戸亦必有成书焉矧以台为名邦且称辅郡绵渉千载迭更数百守而阙亡以诏难之欤抑因陋袭简不暇问欤盖昔有守四人尝厪其力于斯矣如尤公袤唐公仲友李公兼类鞅掌不克就最后黄公防辱以命予偕陈维等纂辑焉防黄去匆匆仅就未备也束其稿十年矣更乆则非惟不备而并与仅就者失之今青社齐公硕始至欲迄就未暇逾年报政遂复以命予于是郡博士姜君容总之邑大夫蔡君范以下分订之又再属陈维及林表民等采益之既具予为谂沿革诘异同剂钜纤权雅俗凡意所未解者恃故老故老所不能言者恃碑刻碑刻所不能判者恃载籍载籍之内有漫漶不白者则断之以理而折之于人情事立之凡卷授之引防以存教化典章非直为纪事设也如是者半载而书成嗟夫同是州也非可成于今不可成于昔也或曰有时尔昔欧阳公论学慨述吏道以为有司簿书之所不责者谓之不急夫岂惟学哉语以图牒非不急之尤者耶然而莫奥于图牒莫渫于簿书有司之所不急固君子之所急也今公之为政也剖丛涤烦烛幽洞隠于有司所急者诚井井矣而于君子所急者尤惓惓焉用能以半载之间纫千嵗之阙増十年之未备洗数百守之因袭成四人之厪嗟此岂以其时哉书成者时也所以成者公之志也其志立则时赴之矣无其志而曰需其时者吾未之闻也岂惟一图牒为然天下事皆然
　　永宁编序【永宁即　　　　　　宋永嘉】留元刚
　　是编非取夫搜摭新故夸诩形胜而已事变之会风俗之趋盖将有考焉观叙州自晋以来守凡几人孰贤孰否观叙人自国初以来作者几人孰先孰后熙宁而后所易兵制善于古否建炎而后所増税赋安于民否水利何为而便役法何为而病是非得失之迹废兴沿革之由安危理乱于是乎在一言去取万世取信
　　寳庆四明郡志序　　　　　　【宋】罗　濬
　　四明旧有图经成于乾道五年盖直秘阁张公津守郡之三祀也先是大观初朝廷置九域图志局令州县编纂以进明已成书而厄于兵火遂逸其传三山黄君鼎得所藏以献张公乃俾僚属叅稽厘为七卷而锓诸梓然自明置州至是四百三十三年而城池之迁徙县邑之防革人未有知其的者唐刺史韩察实移州城石刻尚存于时且未之见他岂暇详甚哉作者之难固有俟于述于后者也尚书庐陵胡公以寳庆二年被命作牧上距锓梓之嵗甲子欲周而竟未有述之者越明年政修人和百废具兴爰命校官方君万里取旧图经与在泮之士重订之未几方君造朝事遂辍又明年余调官迟次来谒铃斋尚书俾专任斯责因得与士友胥讲论胥校雠且朝夕质诸尚书迄仲秋成二十一卷图少而志繁故独揭志名而以图冠其首考据之未精搜访之未博浅学其敢辞诮而百五十日之间用力亦劳矣窃尝谓道地图以诏地事道方志以诏观事古人所甚重也图志之不详在郡国且无以自观而何有于诏王哉欲知政化之先后必观学校之废兴欲知用度之赢缩必观财货之源流观风俗之盛衰则思谨身率先观山川之流峙则思为民兴利事事观之事事有益所谓不出戸而知天下者也今有司类窘簿书期会问以图志之事率曰是非所急尚得谓之知务乎尚书召还孔迩执六典八则之要按九赋九式之目以佐圣天子经纶四海则收图书固相业之一天下之大一邦之推尔注意拳拳有以也夫
　　重编呉兴志序　　　　　　　【宋】傅　兆
　　唐人权载之序贞元十道録谓言地理者独魏公且因许其经济逺大之业及观魏公所论六典地域之差次四方贡赋之名物与夫州郡废置山川险阻无一不备然后知载之不妄许可今州县之编虽与并载寰宇者不类条目纤悉亦岂易为茍非其人则详略勿当是非杂糅何以信后呉兴东南最盛处于今为股肱郡山水清逺人物贤贵宜有大手笔以志其实左文质统记或谓失之猥并李宗谔所上图经又未免简脱之病顾方欲请于郡一日太守李公郎中偶言及是且谓郡有博物君子谭君监簿慨然以此自任今书成以锓木之资属归安周令未几李公诏还富公寺正来继又捐金以竟之兆于谈君乃同年进士喜是编出其手因从周令假观始知郎中除日已属意乎此大概本旧志叅正史补遗订误无一不满人意列二十卷卷各有目数千百年间事了然不疑三辅黄图殆不是过盖尝谓人之笔力根于天性充于学问犹运舟挽钧力有限量弗可强勉绍兴以来亦有好事者续图经续编志非不尽力如震州荻塘之辨率亦聴讹而止吁谈君诚良史才奚可多得会将推乎素学经理中原如指诸掌浅学寡闻非敢自齿于权载之之列谈君事业当超出乎唐魏公之上于以见是编更数君子而后定厯二贤守而后传是岂无待而然哉
　　丰清敏遗事序　　　　　　　【宋】朱　熹
　　仲尼亟称于水曰水哉水哉其词约而其防防矣而孟子论其所取之意乃直以原泉混混不舍昼夜盈科而后进放乎四海者言之非其深造黙识有以得乎圣人之心孰能知其所以説之如此而有志之士欲有为于此世者又岂可以不察乎此而先立其本哉然自圣贤既逺学道不明士大夫不知用心于内以立其本而徒恃其意气才力之盛以能有为于世者盖亦寡矣彼其见闻之博词令之美论议之韪节概之高一时之间从其外而观之岂不诚有以过乎人者然探其中而责其实要其乆而待其归求其充然有以慰满乎人心而无一瑕之可指者则什伯其中未见其可以一二数也呜呼若礼部尚书缙云清敏公者其真所谓有本者欤观其平居暇日所以治心养气而修诸身者盖天下之物无足以累其志是以为子则孝为吏则廉进而立乎本朝则上自宗庙以及人主之身内自禁掖近幸之私而外及乎朝廷卿相之重知无不言言无不尽盖有当时法家拂士所为低回迁就而诡词以幸济者公独正色诵言无少顾避退未尝以语乎家而其计虑之明谏説之切所以不谐于时而卒验于后者乃反因深文巧诋之笔而后显及其出而敷政于其外退处于郷以至流放转徙于荒寒寂寞之滨而遂奄然以没于世则其所以处乎巨细显防之间者又皆清明纯洁而无一毫之歉是非所谓原泉混混而放乎四海者耶孔子之叹孟氏之言于是而益见其不我欺矣熹愚不肖生长穷乡闻公之名而向往之乆矣独恨未能尽得其行事之本末前年公之曽孙中散大夫公持节南来亟往请焉大夫公出是书而遂以其序见属熹不得辞也因次是説以附于章贡李公防语之后虽于公之懿徳纯行刚毅大节无能有所发明然使读公之书而仰高山行景行者知循其本而用力焉则亦世道人心之助而非独一人之私言也大夫公清苦廉直勤事爱民屡为刺史二千石入居郎省皆有显闻然多不得乆于其官盖有公之风烈云绍熙二年夏四月序
　　开庆四明续志序　　　　　　【宋】梅应发
　　四明志作于乾道述于寳庆详矣然则何续乎所以志大使丞相履斋先生呉公三年治鄞民政兵防士习军实兴革补废大纲小纪也其已作而述者不复志昔人谓旧相出镇者多不以民事为意惟向文简大耐官职勤于政事所至著称公不均其逸而先其难过于文简数等矣又谓防莱公所至多游宴张文定徜荡任情获盗纵遣公慨然念海道东达青齐御侮弭盗之方周防曲至世人未必尽知也若夫切切畎亩盼盼雨晴一游一咏可以观焉故并载之于后以诏来者盖公之学达于体用自身而家家而国国而天下有本者固如是也岂规规焉求度越于防张二公哉虽然鄞犹故鄞也昔何为而匮今何为而丰昔何为而荡无纪纲今何为而粗知理法览者必有得于是编之外矣
　　新定续志序　　　　　　　　【宋】方逢辰
　　郡之有志所以纪山川人物戸口田赋凡土地之所宜也严于浙右为望郡而介于万山之窟厥土坚而瘠上不受润下不升卤雨则潦霁则槁厥田则土浅而源枯介乎两山节节级级如横梯状其民苦而耐其俗啬而野其戸富亩不满百其赋则土不产米仅以山蚕而入帛官兵月廪率取米于隣郡以给而百姓日籴则取给于衢婺苏秀之客舟较之浙右诸郡其等为最下下而严之所以为望郡而得名者不以田不以赋不以戸口而独以云山苍苍江水泱泱有子陵之风在也郡志自淳熙后缺而不备今七十余年呉越钱君可则以太府丞来守严政事之暇为之访搜以补其缺编讫事走书乞予序予谓严为我太宗皇帝高宗皇帝建旄之地今皇储赐履之封则一郡之山川人物戸口田赋职方氏皆欲究知之矧惟天子圣明勤恤民隠凡州牧之出辞入觐必详访焉是编之作非惟可以备顾问亦可以助宵旰民瘼之万一也
　　建徳县经界图籍序　　　　　【宋】潜说友
　　建徳经界距淳熙未乆图籍已多散失且尝诏漕臣监守等补葺之则自淳熙至今日其弊又可知已豪右诡名规避奸胥舞文变易赋额销蚀岂惟严陵哉寳祐戊午版曹始用旧额征诸郡太守告院谢公谂于众曰有土此有财固也泛以旧额责之县则产去税存者其奚堪无已则按经界之旧而修明之乎亟闻于上玉音俞之说友学制附庸奉行惟谨遂询佥谋宾乡望选任曽不期月而九乡二十一都各以其籍来上乃视乡分广狭计物力多寡裁其溢而覈其亏因其轻而革其重不底于均不止于是旧额无损新征顿轻义役成规借以息民词科买均配借以应上命宿奸老蠧既为之风洒雪涤而数十年之苦于白输者脱然如沉疴去体圣君贤太守之赐不其大哉既成父老请以等则锓诸梓俾勿坏用略叙其梗概朱文公曰三十年一畨经界方好至哉言乎润泽而推广之尚有望于来者开庆己未良月既望宣教郎特差知严州建徳县主管劝农事兼军政潜说友序
　　咸淳临安志序　　　　　　　【宋】潜说友
　　恭惟圣宋受命奄甸万方大明中天爝燐自息乃太平兴国三年呉越以其地归我职方氏是嵗杭始置守丞建炎陞府遂为行在所按古志杭旧属会稽禹于此舍航而陆故名恭闻光尧大驾初临登郡治中和尝作为歌诗慨怀夏后氏之烈圣心旷数千百载而神交固有几于禹迹之外其亦见夫流风通俗得过化之所存而有感焉耳尝试观之有车船橇之迹故其人至于今忠以勤有苗山封爵功徳之防故其人至于今劝于为善有织贝橘柚之贡故其人至于今知尊君而爱亲钱氏生长其间性习自然国三世四王而终不失其臣节迨宋之兴也深察夫人心归徳之天如川斯赴莫之能止则一旦决然舍去其固有之业以委命于朝忠懿诚忠矣抑杭之人何莫非忠懿【阙】天地之间燥湿风云万物一气杭独为天下先者以先王声教之所渐者逺知帝王正统所在焉故也自时厥后我国家视之如在甸服率选公卿大臣宠绥之岂徒以地大故要必有所甚重者湛恩醲化涵浸滋乆益固结而不可解南渡艰难之际旄倪提携左箪右壶牛酒相属于道顿首六虬之下如见父母誓有殒无贰虽屡更大震撼而莫之变迄用永我命于兹新邑迹是三百年间杭之有功于国家也甚大而祖宗之有徳于杭亦深矣开庆羣小误国召戎一时谋臣或倡异议几摇根本赖先皇帝蔽自上志独倚今太傅平章国公外顿八纮内维九鼎宗庙社稷之灵恃以妥宁卒之披攘防雾再奠宇宙至今八街九陌歌鼓四时往往相与咨欷不图复见今日乌乎我理宗有徳于杭也不又大欤杭之福诸夏之福也肆皇上克笃前烈宅中图大不以愚臣为不肖命殿是邦幸遇朝廷治平年谷屡登浩穰之府化为简静因得以盖其疵粃暇日视故府阅郡乘或病其漏且舛乃葺而正之増而益之凡为图为表为志总百卷而冠以行在所録尊王室也既成上之天府以备考数之万一焉禹贡称冀州既载释者谓以贡赋役事载之书其于天子所自治之国谨重固如此九州攸同言归旧京圣子神孙尚克念我光尧怀禹之志云中奉大夫权戸部尚书兼详定勅令官兼知临安军府事兼管内劝农使两浙西路安抚使马步军都总管兼检行在赡军激赏酒库所缙云县开国男食邑三百戸潜说友谨序
　　建徳府节要图经序　　　　　【元】方　囘
　　建徳府新定郡遂安军节度今统县六建徳淳安桐庐遂安寿昌分水郡治建徳县当浙江之上游新安江东阳江之会天文南斗须女之分禹贡扬州之南境春秋时属呉后属越属楚至秦介鄣会稽两郡间汉隶呉郡之富春县丹阳郡之歙县建安十三年孙权分丹阳郡之歙县置新郡治今淳安晋平呉改为新安郡至东晋皆隶扬州宋梁改隶东扬州寻复旧隋平陈废新安郡为县入婺州而置歙州仁寿三年即新安故城置睦州大业初改睦州为遂安郡歙州为新安郡唐武徳四年复为睦州而析桐庐县为严州七年废严州复以桐庐属睦州贞观元年分天下为十道睦州隶江南道神功元年徙州治建徳天寳元年改为新定郡乾元元年复为睦州五代属钱氏太平兴国三年钱氏纳土隶两浙西路先是太宗尝以亲王领睦州防御使政和八年升为建徳军节度宣和三年平方腊改为严州遂安军节度高宗度宗皆尝以皇子领遂安军节度使咸淳十年升为建徳府其戸口之数绍兴己未戸七万二千二百五十六丁一十一万一千三百九十四淳熙丙午戸八万八千八百六十七丁一十七万五千九百有三景定壬戌戸一十一万九千二百六十七口三十二万九千二百有六权奸贾似道当国中外茍且玩愒版籍漫不经意今兵火后未知登耗其物产之宜万山丛蔽山居八田居二往往樵薪为生仰米旁郡地狭人稠土瘠民窭浙西诸郡皆腴而此独穷陋加以南渡都杭是为西南数百郡之孔道舟车必由迎饯疲瘁而郡益乏皇祐指挥嵗为婺州输绢三万六千疋婺嵗归本郡米一万五千石戸部督绢本郡以上征下嵗无亏本郡督婺州米列郡势相侔负固不偿而郡愈不可为郡所以名于东南而望于时者以严子陵之钓台在焉而三朝之潜藩也真人有作六合混一乃至元十三年嵗在丙子二月有六日阖郡官吏军民奉前朝诏以郡归附于大元圣朝武略将军兵部郎中王世英武略将军刑部郎中萧郁偕来秋毫无犯市不易肆寛书屡下弛征蠲赋民乐有生行中书省一政一令无非所以布宣今上好生之仁继自今凋敝郡其有瘳乎
　　延祐四明志序　　　　　　　【元】袁　桷
　　成周疆理之制审于王畿首合同姓以夹辅至于四履则必假异姓焉以控扼之先后疏附曲尽其制何周且详也四方之志犹惧其不能以悉知也则必以外史掌之社亡入秦而书具在区区刀笔吏独能收其书据要汉中夫岂偶然也哉我朝圣徳神武混平寰宇首命秘书监儒臣辑大一统志沉机逺略与昔圣人意防脗合然而郡志缺落其遗佚而未备焉者不复以彻于上马侯润甫固尝为中秘官知之矣暨守四明乃曰明旧有志今为帅大府浙东七州推明为首阨塞戸版物产地利是宜究察以待问清风旧徳与昔之高闳巨阀属于宅里犹可考也谓桷久为史官宜有述桷抑尝闻之洙泗遗俗稽之以久逺者道徳之泽也诧锱铢之利以害于吾民者昔人之所不道空虚说増农日益困甚者纪其山林屋室之盛奉书诣庭若执符契争莫能已是殆昔之无知者根其祸也管夷吾作书训子弟良厚而内政以鱼盐为急儒者诟之维明负山横江嵗厄于水旱河渠是先牧民之本推其沿革览其山川知昔时得人之盛宫室戸口之无恒释道遗文之盛衰是皆足以増其永叹者矣乃为十二考以志其事遂不敢以荒落而有辞也马侯为政恺悌恻隠以宜于民民以不病郡博士呉君廷献勤恪承令询索州县之所宜闻者良备因是得以成书焉
　　赤城元统志序　　　　　　　【元】杨敬徳
　　赤城元统志者何作于有元元统之二年上以昭前修之笔削下以廸后人绍述于将来也维赤城由汉置南部都尉更为镇为县为州郡逾千年守此者自屈侯始无虑数十百人尤侯袤唐侯仲友李侯兼黄侯防皆有志于郡乘矣积十年未就暨青社齐侯硕属笔于太史陈公耆卿始成之又四年运使呉公子良偕林君表民续之再三年表民再续之为成书矣赵侯凤仪之来复聘永嘉章君嚞取所成书而改作焉尽去其旧而命曰天台郡志夫千年之事数贤侯之力陈呉诸君子搜抉讨论之精一朝而冺焉此邦人所以不宁而今总管谆谆以属于敬徳也敬徳以固陋辞公复曰子居禁林十年咸职太史氏今郡乘芜秽而不治非缺欤于是辞不获作而曰郡乘古侯国之史也其着星土辨躔次而休咎可征矣奠山川察形势而扼塞可知矣明版籍任土贡而取民有制矣诠人物崇节义以彰劝惩而教化可明矣此其大凡也城池司府之沿革废置典祀异端之祠宇土田与津梁畎浍无不备纷争辨讼者有恃而可稽矣举其大撮其要合天下郡国而上之则丞相府之图书也是必传信而后可据若掩前人之直笔而妄以已意损益其间将何以传信也于是与郡博士贡君师中呉越世家钱君世珪防萃而叅订之学正陈君大有教导孟君梦恂校讐之自三志之后始于亡宋之绍定辛夘以迄于兹凡百有四年之事备而録之名曰赤城元统志以续焉噫宇宙之事无穷后之执笔者尚鉴兹哉
　　天台要览序　　　　　　　　【元】范　理
　　世固有同称而异归者天台之名著自古昔若刘阮之云孙公之赋隋唐以降神仙佛老之说前后迭出盖方其时长才秀民之生其间不欲与世相闻往往托而逃焉谓为神仙窟宅者此也其称于后者率皆发为道学之懿用世文章事业之显如潘时举之有得于程氏之传徐大受之与闻乎朱氏之防他如曹樵公贺叅政黄秘监贾节度之流各以所长自见者后先相望盖至赵宋以来文教诞敷渡江之后京邑宻迩中原避地之俊则又叅互错处其鸿生硕儒之兴一变而转为佐时之具固其宜矣我朝圣贤相承涵濡既乆其用于世如徐文肃公以下诸贤又皆卓卓流声着实嗣是而起褎然蔚然足膺当宁之付任以发闻光昭于时者比比有之于是又有文儒薮泽之称向之所谓仙风异流皆冺冺也是其出处隠显之迹不能无间要之神秀孕灵今昔同一轨矣旧志颇泛无统比因来宦逺方睠然故邑命儿曹録其诗赋得古今所作若干首并手疏游览郡邑名胜大略分为山水人物词翰三志名之曰天台要览藏之箧笥用备政余检阅以慰他乡之思因述梗概篇端俾览者知天台之著称虽同而所以取称则异如此其他公署额设版图财赋故实与夫邑长名贤出处古迹碑刻雄文大章之亹亹者则固有不能尽録者焉
　　桑海遗録序　　　　　　　　【元】呉　莱
　　顷余常从乡先生学见福唐刘汝钧贻书括苍呉思齐子善论文丞相宋瑞事云自江西初起时﨑岖山谷购募义徒畊甿洞丁造辕门请甲仗不啻数万而尹玉实为骁将夫衣冠指挥众皆诣阙感泣求効死已而当国二揆交沮用兵师无宣谕卒无犒赏盘桓月余仅令守姑苏一路张彦提重兵居毘陵且有叛志尹玉竟以絶太湖吊桥首尾不救而溺死未几独松告急朝廷四诏政府六书趋弃聊摄援根本一日一夜仓皇就道及至行都而独松随以破陷复令驻兵余杭守独松朝议不一众心离散会有尹京之命余庆遽夺其印不予汉惝随徳刚遁北军入城与权又絶江遁乃即日拜枢使又拜左揆补与权处且令往军前讲解毅然请行及从行以北中道奔迸收集亡散无兵无粮天下大势去矣帝霸交驰正伪更作是不一姓当世之为大臣元老者视易姓如阅传邮况当沧海横流之际而彼乃以异姓未深得朝廷事权欲只手障之至死不屈微箕二子且有媿色于宗国矣其书大略如此予后又获见淮阴龚开所作文宋瑞陆秀夫二传盖益详焉方唐末五代之季藩镇防扈武臣防矜君臣父子之义不明而土地甲兵之强类无不欲黄屋左纛自为者先宋知其然一旦践大位即罢诸节度兵符遽用儒臣以为治终不足以尽复乎石晋所割之境土迨乎宣和衰乱北兵南下急若建瓴曽不得乘一障设一堠而遂至奔亡不守后宋再造东南区区山海之间内政不修外犹恃夫江淮以为固乆之南北夹攻而下蔡之藩篱自撤其蔽荆襄受围鄂渚有警巴蜀侵陷广西之烽燧亦不絶此其国势埀尽受兵处多殆如囊中探丸围中逐鹿无复有潜藏隠伏地矣所可幸者天下学士大夫二三百年祖宗培养作成之泽薰蒸者乆忠臣义士或死节或死事盖无媿焉卒之宋瑞秀夫前后死国精忠激烈诚有在于天地而不在于古今者呜呼呉晋陈隋之变岂复有一人若是哉龚开者字圣宇少常与秀夫同居广陵幕府及世已改多往来故京家益贫故人宾客问日至立则沮洳坐无几席常作唐马图风騣雾鬛豪骭兰筋备尽诸态一持出人辄以数十金易得之借是故不饥然竟无所求于人而死志节既峻仪观甚伟文章议论愈高至为此二传大率类司马迁班固所为陈夀以下不及也此其人殆亦无负于秀夫者哉余故私列二传以发其端询之故老征之杂记题曰桑海遗録且以待太史氏之采择焉
　　义门诗卷序　　　　　　　　【元】黄　溍
　　浦阳郑氏聚族而居者九世有司请于中书而旌表之号曰义门且复其家力役之征俾无有所与今集贤直学士揭公实为之记一时闻人往往赋诗以美之谓予与郑氏居同郡知郑氏者宜莫予若因属予以序予家距郑氏不两舍而近纳交郑氏父兄子弟间嵗行已再周其知之固深矣集贤公之所称述岂有媿辞乎抑予闻之古有合族之道非士庻人所得行而亲亲之仁无贵贱一也合族莫重于立宗之法或五世而迁或百世而不迁五世而迁圣人不以为失于薄百世而不迁圣人不以为过于厚迁以辨其异不迁以统其同二者盖并行而不相悖者也若夫数百千指聚居而食虽古公侯之家皆无所有而后世士庻人之家乃或有之可不谓难矣哉是宜史不絶书而上之人所以褒嘉之者遂着于令逮至本朝史臣序礼典三十有二而旌表居其一然则其可以劝亲亲者又圣人之所不废也兹非所谓礼以义起者耶郑氏于古人合族之道夫亦有取其义云尔褒嘉所及有司既奏着令从事而未克上其状于太史氏予辄弗辞而次第其诗本诸作者之意系于末简庸俟夫陈诗以观民风者焉
　　石台纪游诗序　　　　　　　【元】黄　溍
　　宁海多大山其髙或俯视云雨名于仙经地志者天门阆风丹丘桐柏而南田则为福地好事者病其幽逺险絶莫能适至独喜游石台石台距县治仅五里山皆土阜非有竒岩峭峰水泉花药竹箭之美由山足缘坡陀蛇行穿灌莽而上其脊得巨石五六相积压如累器物顶上隆然正方而平可坐十人旁视四山屏嶂罗列东北山缺处海霞岛雾缥缈可指也予佐县之又明年始合耆俊之士登斯台抉剔蔽翳求昔人之遗刻既漫灭不可识唯庆元诸老题咏故在徘徊乆之望东麓杉松苍翠甍桷隠隠或曰是谓南园道院乃欵而休焉因相与饮酒赋诗抵暮而去忘其山之卑地之近也孰使予乐焉而无志乎高且逺者非兹台也耶古之君子虽甚陋必有游息之物以养其观聴而发其意虑卑高近逺物之不齐者夫茍无累乎物斯异方而可以同得也诗所以志兹游之得序而归之南园以为石台故事
　　送温州学正曹顺甫序　　　　【元】黄　溍
　　曹君顺甫与予居同郡且同举教官予不调而顺甫用累考序迁为温学正其行也予以督运吏书满归自海壖顺甫谓予幸以一言识其别予距与顺甫同举时二十三年矣劣弱无似不能使学与日俱进讵有以増益顺甫之所未至哉然尝从乡先生闻干淳师友之盛未始不叹夫人物之聚学术之散也盖婺之学陈氏先事功唐氏尚经制吕氏善性理三家惟吕氏为得其宗至于人自为书角立竞起吕氏终莫能挈而合之也其在温则王道甫之慷慨名义尝合于陈氏矣而其言无传焉陈君举本薛士隆上下古今而和齐斟酌之以综世变为説不皆与唐氏合其厪存者亦莫之传也叶正则推郑景望周恭叔以达于程氏若与吕氏同所自出至其根柢六经折衷诸子剖析秦汉迄于五季凡所论述无一合于吕氏其传者直文而已学固无与焉三代圣人逺矣于大道隳裂之余而能必尊其所闻必行其所知岂非卓然特立而不惧者乎是未可以专私蔽锢为其诟病也冢钜沦没晚后无所依风承响接苐以世之所共传为信遂使散者不可复合不传者日就冺坠安知纷然不同之中有混然大同者在耶夫考师友渊源之自务合乎圣人之本统以一诸生之道徳学校所首重也故予敢为顺甫告是虽非有以増益顺甫之所未至其望于顺甫也厚矣他日顺甫归休与予游于乡校尚挹其绪论以袪所惑焉
　　金华李节妇诗序　　　　　　【元】黄　溍
　　节妇冯氏名易安湖州録事汝弼之子武宁县尹李如忠之继室也李氏为金之宦家今占籍东平汶上高祖仲略山东路按察使曽祖景云御史中丞国朝至元间从下江南因寄家于越李君初娶特黙齐氏有子某十年而特黙齐氏卒録事君时任越之管库以节妇归焉再期李君疾卒垂殁时语节妇曰尔其若何节妇引刃断髪誓靡它时节妇年二十七有子二人任甫一嵗伏方娠后两月始生汶上之族及特黙齐氏之家闻君死合内外属南来悉取其蓄聚携其子以去节妇一聴其所为弗与较四壁萧然惟两柩而已闾巷莫不哀之节妇有姨母事山隂李君良佐赖其力奉柩葬城东蕺山下録事君念无以资衣食将嫁之节妇爪其面流血欲死録事君知不可夺为养女求赘壻以给之嫠居十有九年二子成立乃迁李君特黙齐氏之柩葬汶上先茔之次中书平章政事王公为之铭是时南北声闻阻絶已乆宗姻里党意其必更适人闻其来皆大惊太息至泣下节妇俾任留奉丘陇而与伏来越上以存江南之祀一时名人多为赋诗属予以序予惟方今徳教流洽妇女以义自守而见褒表者无地无之其始能居人之所不堪终能送死无憾如冯氏者有几人哉直书其事于卷首俾览者知其贤与它褒表者尤为难也
　　送周明府序　　　　　　　　【元】黄　□
　　古之作史必为循吏立传汉西京二百年间所书仅六人盖人才自古为难而尤难得者循吏也皇元统一函夏吾乌伤领于职方逾七十年求其可儗于古循吏者清江周侯庻几乎先是为政者务近民或奉贽纳币以自通皆弗之拒侯一切峻却之可谓防矣而世未尝乏防吏也异时屡建局以覈田粮而隠匿飞并之弊未革侯令民得自实且躬任钩考之劳一无所惮期月而簿书井井有条愚民喜争豪猾之徒诱使相告讦而阴持其柄以为利事未竟家已破侯遇有所赴愬委曲晓譬调防而遣之负其不直者悉惭伏悔罪诎者以伸部使者郡长吏数委以邻境疑狱及累嵗不决之讼侯折以片言人莫不服其明允官府既以无事用其余力大治土木营尉廨葺儒黉创常平义仓而分贮公私之谷以实其中完旧益新百废具举是可谓能矣而世未尝乏能吏也惟夫所居民富所去民思至深入其肺腑庻几循吏之风乃絶无而仅有者也况汉之循吏皆郡国二千石今也以百里之邑而得循吏不愈难哉侯书满解印绶行有日吾党之士各赋诗以道其恋慕之私俾某序于篇首侯初由湖北海南宪掾入湖南广西帅幕以招两江叛蛮有功超擢宣阃都司厯江东剧郡元僚功绩甚着其来乌伤治行为诸邑最宪府方交章列荐于中朝行向用矣因序诗而附见侯行事之大略俟他日传循吏者采择焉
　　送高节书院刘山长序　　　　【元】黄　溍
　　尚论两汉之士必曰经术名节自公孙至张禹孔光之流皆以经术致位宰相而持禄保位未免阿谀之讥不有名节孰矫其失名节则严子陵实倡之也迄今千三百年其故居及所钓游处犹为之立祠即其旁置书院而奉之以释奠先师之礼其有功于名教大矣古之先师诗有毛公书有伏生礼有高堂生乐有制氏初不以其贤奉其传则祭其人示有所本云尔唐制孔子庙由顔子而下为先师者二十二人有毛公伏生高堂生而无制氏诗书礼存而乐亡也孔门高弟惟顔子子夏为先师子夏诗有序易有传顔子非有遗书可传而以配于先圣其后复列子夏于十哲而独推顔子讵不曰讲习其言未若仪型其徳乎今之道学一出于濂洛干淳三数大儒此学者之先师也既立其书于学宫而跻之从祀矣其为书院又取前史所载高人逸士若子陵者以为先师子陵止答侯霸两语它议论则寂无闻世特以其贤而尊之夫道一而已发于文则为经术修于行则为名节岂若百家人自为学莫适相通乎建阳刘生仲寳以选署余姚之高节书院山长余姚子陵所居也予闻仲寳之先少师文简公受业考亭读论语至予欲无言喟然而叹谓言语非所以学由是一意务为躬行实践其出处虽与子陵殊而修名姱节视子陵可无愧仲寳家庭之传必有异乎以呻吟占毕为事者诸生在列仲寳进则风励之仪型前哲退则以家学使羣居而讲习焉不亦善乎仲寳之行也同志之士临别赠言凡若干篇京兆杜君伯原甫实序之及来钱唐复求予为后序杜君隠居武夷山中聘使在门而不为起诚善学子陵者试以予言质之何如
　　送杨仲礼浙西提举序　　　　【元】王士熙
　　杭为郡甲于江左宋之南为行都地多山谷渊薮峙而为巨镇滙而为广渉瑰竒胜絶之观博大豫之俗在方舆盛且剧我元底奠行省莅之以事之殷地之重于今视他行省独丞相置丞相之属非清强膺时望者不得预其司文教者曰儒学提举泰定三年夏应奉翰林文字天台杨仲礼以选被命往夫杭之土风重文士子兟兟佩服整洁出辞粲然落笔缜然处其土者必鉴别衡析陶良汰浮烛其衷斯有以服之也行省之属事上皆有等威虽大府连率俛首趋对惟谨提举官五品登阶而揖省僚必改容礼焉夫礼之严必有以尊其学众之服必有以重其徳不尊不严不重不服若曩之为是官者呉兴赵先生巴西邓先生皆由侍从出美望孚于人人杨君居史馆乆文精思缛言议济济志于事功卓然勇往之资也士熙尝与同僚私灼其详于其行也不以易为喻而进其难不以近为劝而图其逺者焉交友之谊也
　　景定谏疏序　　　　　　　　【明】宋　濂
　　吾婺旧称礼义之郡士生其间皆存气节仗忠义而东阳为尤盛自宋中世以来以直道著称列于国史者甚众虽布衣下位不居谏诤之职而上封事者往往有之岂其人皆善言论哉徳泽所渐濡师友所讲説风俗成而至斯盛也余少时好读宋史凡吾郡人事有可称辄识之既而叹士之幸获见于史者如此不幸而遗轶不传多有矣往年在翰林始得见东阳贾廷佐上高宗疏廷佐为桐庐主簿愤秦桧和议绍兴戊午上疏论之辞甚切直而史不载至七世孙权始出以示人士大夫为文称其忠廷佐之名始显于天下其乡人杜士贤在理宗时为武学生景定甲子秋因星变求言上疏力攻贾似道误国其曽孙实今年秋以疏示予事与廷佐相类然士贤无一命之爵请黜似道厯数其罪切直同于廷佐而实能趋京师遍求贤缙绅文以白之梓以传非廷佐后人所能及余于是又叹忠义之士天虽抑之于前每扶植其子孙使昭其声光于不朽当似道擅权威焰足以生死人士贤不至于杀身者毫髪间耳今似道之后不闻有为士者士贤之子孙守其遗业不坠闻其风者虽野人稚子皆为之慨慕善恶之公昭明如此则夫有志于忠义者尚何惮而不为哉是疏之传非特可补史氏之阙为人臣者可以鉴矣士贤字希圣后中武科授武冈军新宁县簿尉遂摄其令转绥宁盱眙两县令以终
　　华川文派録序　　　　　　　【明】宋　濂
　　义乌婺之上县隋唐间名士辈出若娄幼瑜骆宾王其尤者也幼瑜之文以卷计者六十有六宾王之文其数亦盈十然皆散逸无存其仅见于世者往往出于编类家之所采宋南渡后宗忠简公泽其文至五十卷纫高居士黄公中辅亦十卷香山喻公良能则三十四卷香山之弟杉堂良弼如居士之数南湖何公恪岩堂陈公炳各二十卷三四君子事业虽不同其以文辞有助于名教则一计其时鸾跄凤翥于士林雝雝和鸣而麟为之后先学者歆艳之未必不家传而戸诵乃逺者二百年近者百余年求某集子孙或不能有况其他乎一邑且若此况四方乎呜呼立言之心勤其虑逺恶知一旦变灭若云烟然则编类之功何可少也居士族孙铁岩公自忠简至于岩堂各编其精鋭者十余篇聚于一书名曰华川文派録华川县绣湖之别名唐因之置县故取以号其録后五十年豫章张侯来为县读而善之谓羣公之文幸见于斯然未誊其副茍或亡之非惟重识者惜将何以风厉吾民乎亟请邑士傅君藻精加校讐捐俸而刻寘诸县庠来征濂序昔者乡先达呉公师道悯前修之日逺而遗文就冺乃集婺七邑名人所着为敬乡録二十三卷其视铁岩广矣惜乎官其邦者不使永其传兵燹之后手藁不复存今侯惓惓是书以此较彼贤不肖之相去何逺哉然侯之风厉人士者不止文辞而已当如岩堂之介南湖之孝香山之质实无伪杉堂之寛厚有容居士之气节不羣忠简之竭诚报国至死而不变庻无负于侯不然操觚濡墨而号于人曰我能文岂不见笑于大方之家哉侯名允诚以儒术缘饰吏事忠信防明如古循吏县务虽至剧雍容处之轻重不失其度吏胥受约束拱手案侧不敢出一语相可否诸弊顿革故治效彰著为一邑之最是为序
　　送乐仲本归定海序　　　　　【明】王　袆
　　至正戊子予与乐君仲本防京师仲本齿长七年不以予为后生辱与定交乆之为予言曰四明之定海其西二水曰大浃小浃并东流入海小浃之上吾所居也山水之乐足以佚吾私吾将归而益读书以修吾业暇则泳游于小浃之间达则期有以见于世否则乐天安命终焉而已吾之归也子宁无所言耶予闻昔日新安朱氏象山陆氏一时并兴皆以圣人之道为己任而其所学不能无异虽鹅湖有防终不能挈其异以归于同陆氏之传为慈湖杨简氏洁斋袁燮氏皆四明人故四明学者祖陆氏而宗杨袁朱氏之学弗道也东发黄震氏果斋史防卿氏者出而后朱氏之学始行于四明黄氏得于朱氏遗书而史氏传自湖南大阳先生岊小阳先生枋二阳氏传自蜀人防渊氏而防氏实朱氏之高弟子也今国家建学立师设科取士一用朱氏説天下学者推朱氏为大宗而四明陆氏之学莫或讲矣仲本受业于敬叔程先生而先生学于史氏者也师承所传盖已致力矣陆氏之学向所承传故未冺也仲本可不兼致其力耶先儒谓陆氏主于尊徳性朱氏主于道问学尊徳性道问学未始可以偏废此临川呉氏学基学统之篇所由作也防而同之顾真知允蹈何如耳于仲本宁无望乎仲本识明而行果有志于圣贤而不以得失累其心观其出处之际可知矣故其归也予窃致其爱助之私欲己于言不能也抑图以自淑其身之不暇而顾为仲本言之者知之深故望之厚而言之至尔仲本其亦以余言为弗畔矣夫
　　玉泉隠居图序　　　　　　　【明】贝　琼
　　玉泉山距兰溪三十里当五峰之北崭然青芙蕖危揷天半与金华东西相望半山石皆雪色类瑶琨如束带然故一名玉带其巅有峰特起曰露峰峰之下有泉正出曰镜潭潭通浙江澄澈可鉴或疑神龙居之故又名玉泉山山多合抱之木空青丹砂千年琥珀往往得之昔舒元舆金仁山尝隠其中非独神仙释子之所托也元时有王氏者为兰溪之巨族从窦文贞公学九鍼补泻法客京师二十余年不乐仕而南归营于镜潭之上自号镜潭先生树杏千株花开时逺近烂然与日光霞气相射望之不啻董林族人子弟徙而从之者错居其旁至数十家烟火相连鸡犬往来熙熙皥皥有太古之风世莫得而知也余不及识镜潭先生获与其子瑞庵交瑞庵屡游三呉一日持隠居图示余将老于是求文以志之余观之言曰天下之名山非一而玉泉其东南之雄秀者乎若镜潭林壑之美殆与终南少室并宜游者长往而不来也然卢鸿李渤皆以隠为仕之媒非若镜潭之因不仕而隠也呜呼高位厚禄人之所荣而怀才不售絶物独处效龙蛇之屈蟠无称于时岂情也哉特以势崇则危利广必忧不若去禄位而求其安此考槃硕人之永矢弗过也余恨未能超然引去相与入山读书决泉洗药日汨汨风埃中未知所届囘望丹崖翠壁邈在弱水三万里外而不得一至岂不贻愧于惊猿怨鹤耶姑书其説以识余心他日或能裹粮往瑞庵庻不为玉泉之生客致山灵之拒也夫
　　赤城诗集序　　　　　　　　【明】李东阳
　　诗之为物也大则关气运小则因土俗而实本乎人之心也古者道同化洽天下之为诗者皆无所以议既其变也世殊地异而人不同故豳郑卫各自为风汉唐宋之作代不相若而亦自为盛衰逮至于元其变愈极而其间贤人义士或奋发迅厉为感物言志之音者盖随其所得而成焉然亦鲜矣夫自乐官不以诗为教使者不以采诗为职是物也若未始为天下之重轻而所关者固在也然则不得与于天下者因其所得而求之亦何莫非君子之心哉浙之东有州曰台古赤城郡地也其人固多能诗吏部郎中黄君世显翰林侍讲谢君鸣治诵其遗篇胥叹曰此吾乡文献之懿其不可以废乃辑宋宣和间至我朝洪武永乐得数十人人得若干篇为六卷名之曰赤城诗集初宋理宗时有林咏道者尝辑为天台集今刻本不传天顺初国子学録张存粹辑黄岩英气集而不及旁县至是始粹然成编予得而观之其音多感慨激烈而不失乎正盖宋元季世甲兵饥馑迄无宁居国初一统甫定而其君子犹有感时悼昔之意风世砺钝或出于忧患疢疾之余者皆可得而见也若唐项斯宋杨蟠之徒皆以诗名而世逺不可究故存者左经臣而下不过数十人使数百载之间有如二君者时辑而録焉当不止是以其止于数十人也则及是而为之其容以或后乎哉二君将以是诗属其友按察副使林君一中锓梓福建复惧其未备将益搜辑以为续集今文教日隆作者彚出方大鸣太平之盛其或有继二君之志者虽百世可也
　　赤城新志序　　　　　　　　【明】谢　铎
　　郡邑之有志犹家之有谱国之有史不可一日缺焉者也史缺则无以昭宪章垂鉴戒谱缺则无以叙彞伦敦族属志缺则一郡一邑之典型无以考而文献不足征矣有志世道者而不此之务奚可哉虽然昔人谓述作之难莫先于志是志固不可不作而尤不可以妄作不作则缺而已缺犹将有起而继之者妄作则诬诬则是非混淆真伪错杂虽有继者亦无以善其后矣故与其妄也宁缺而作者慎焉后世虽良史若司马迁君子犹谓其纪帝王世绪以尧而下传四世之孙舜以舜而上传四世之祖禹虽善谱若欧阳子君子犹谓其图庐陵世谱自恂至琮余二百年而为四世自琮至观仅百年而为十六世噫贤如二公区区世次代绪之间犹不能以无憾则所谓述作之难者亦乌得不慎而茍焉以妄也哉吾郡赤城志创自宋国子司业筼牕陈公未几呉公子良辈继之至元乃有章嚞者悉更其旧而名之曰天台郡志当其时已有觉其妄者寻改而为元统志矣然其书今皆不传所传者独筼牕志耳自是以来不惟代鲜作者而并其旧所传者亦鲜或克见成化庚子郡守刘公忠始属教谕卢公守仁踵为之未就而刘以代去越十年马公岱至更举以属于予予属稿未半而马复以免去束其稿又五六年矣今郡守海陵陈公相至以为更数百年之缺典莫有继者虽继莫有厪其力以底于成者乃于政治之暇率其僚同知陆君琪介监丞陈先生旅不鄙而复以属于予是固有志世道而不汲汲于簿书条格之间者矣况予生长是邦又安敢以不能之故而故违郡侯之命也哉因顾谓公曰筼牕之所创而传者今固不可尚矣是用存之以为旧志若乃其不传者盖亦有所不必传姑复别为新志以附筼牕之后何如公与陈先生皆不以为不可乃取旧稿删定之为二十三卷又凡几阅月而告成焉噫后之视今犹今之视昔又宁知无如司马欧阳之窃议其后者乎议不议不敢知然一郡之文献不可自我无所征而太守公之意不可以虚辱遂卒勉而为之以俟诸他日
　　鹿城书院集序　　　　　　　【明】邓　淮
　　国家尊崇正学以隆世教凡儒先与闻斯道者类为建祠则夫程朱张子之高弟常致力于性命道徳之懿而又同出于一郡者不特举而专祠之其何以风励后哲也哉夫温之号小邹鲁也乆矣邹鲁之后千有余载而后程朱张子者出倡明道学以传诸其徒然旁观列郡少或二三人多止五六人盖未有如温之众者今考之在程门者十有一人朱门亦十一人南轩之门一人焉其更相授受往复之书具在而其遗言绪论犹有存者况我朝编缉五经四书性理诸书其语録文集内有发明经注者悉见采録则其有功于道学亦大矣故予假守此邦寤寐诸儒而推本其所师即欲为创书院采摘其行事问答彚为一帙而同寅李君増刘君塘何君鼎皆韪其事于是白于侍御陈公秉衡宪副林公舜举赵公栗夫悉蒙许诺而藩臬诸公无间言焉永嘉令汪君循乃相厥费度材择良于鹿城卜吉孟春不五越月而书院成尊程朱张子四先生南乡其高弟门人东西乡以侑焉师友一堂宛然当时气象非徒以观美也于以阐其渊源之所自表正学也于是父老携杖往观者皆啧啧叹曰自宋以至于今几三百年而始一见后学之入其门升其堂者徘徊顾瞻如诸儒之在前而其景仰自不能已矣夫以圣朝学校遍天下若无俟于书院者然前贤往迹风教所关况程朱张子及门之士又非余子可例论者乎故书院落成即采温之有志于学者讨论其中使密迩诸儒兴起其善则此邦正学之传不待外求而自有余师矣此书院之所以创也呜呼书院创矣而诸儒之事行问答未之统一学者难于遍览爰命郡邑诸博士采辑数月始克成编复谬加改正梓示同志名曰鹿城书院集使皆得以读其书思其人而尚论其世焉然则书院之集又可已也哉淮狂僭之罪诚无所逃然表正学以正人心则愚于此实拳拳云
　　乡贤祠志后序　　　　　　　【明】章　懋
　　古人祭有道有徳者于瞽宗又谓乡先生没而祭于社则乡贤之有祠尚矣金华在故宋时尝祀梅节愍宗忠简潘黙成三贤于学宫祀东莱吕成公于丽泽书院至元则又有四贤书院以祠何王金许四先生后遭兵燹羣祠皆废我朝成化初浙东佥宪辛公访谓东莱既从祀孔庭而四贤讲明道学以续考亭之绪其功尤大乃奏立正学之祠然宗潘诸公犹未及焉治丙辰浙藩叅议湖南呉公旬宣所至庻政时序乃攷方志修古典谓兹文献大邦名公钜儒彬彬辈出立徳立功立言者后先相望殆不可偻指而有道有徳乡先生之祀仅若是焉非缺典乎宜有以举其废者于是廵按侍御广东呉公观风察政洗寃泽物适临兹郡闻公之议亦谓其有补世教弗可缓也爰命有司综理其事而同守薛侯敬之刚敏有为志崇先哲承命唯谨以学宫地隘弗称妥灵而卜地于郡城南隅经斯营斯不日就绪公又以为郡故多贤弗可限之以三而着録于志传者累数百人亦弗能通祀也乃推择其名徳最盛者数十人而尸祝焉其已祀者则仍其旧间又杂取东莱四贤及祠中诸公之遗事遗文类而集之以为祠志欲人之诵其诗读其书而论其世也既乃命某识其末简呜呼畴昔吾婺称小邹鲁他郡莫敢望而儗焉夫何前修既殁徽音莫嗣衰微不振者于兹百年山川如故风气不殊何古今人不相及耶亦其世降俗流未有以感发兴起之耳古之化俗导民者非必其条教之详法令之严也盖有阴感黙诱神而化之使自趋之之道焉昔庐陵有四节一忠之祠文丞相履善少尝游之而欣慕曰死不俎豆其间非夫也厥后文公果以精忠大节着于天下视前人益有光焉非祠之所感而然乎此侍御与公所以汲汲于是也后之人进而瞻于祠像退而考诸祠志遐想其人于数百载之上必将有奋然于中不能自已而思所以俎豆其间若文公之为者矣孰谓诸公是举无闗于风化也哉虽然祥有开而必先运无往而不复造化人事盛衰之理往往相仍而行百年旷典一朝而举殆不偶然得非吾婺将复宋时之盛而天啓之乎邦人君子尚知勉哉尚其无负于天无负诸公之望哉
　　治衢州府志序　　　　　　【明】呉　寛
　　衢州府旧有志自元以来屡修之矣今太守姑苏沈侯复修之者何盖厯嵗既乆虽山川如故而疆域或分况田畴益辟而戸口或衍与夫人物之盛衰公署之兴废赋税之厚薄物产之多寡古今有不同者其能已于复修乎且旧志府与县分载其事若无统属侯复以为不可于是致仕教谕开化吾君冔始承侯之意检阅故籍搜访近事以修之而教谕西安呉君夔复助之而成此编得若干卷侯以考绩至京来告之故凡衢之人之游于斯者数辈皆以序文请夫衢入国朝隶浙江为南境土沃民勤号称善地若名臣贤士之出尤盛固不暇论惟宣圣正宗越自鲁地从宋南迁赐居郡城巍然庙祀故衢虽列为一郡实与阙里南北相望天下言故家旧族者莫能先之其地増重非特所谓善而已侯少与其仲连登甲科并通朝籍及出守于兹严于持身而勤事爱民治行甚着顾郡事繁冗而路冲要狱讼驿使纷然盈前鞅掌之余方为此志其高于俗吏数等矣而彼之为俗吏者自以簿书为能必訾以为不急之务抑孰知其所以为急哉孔子以夏殷之礼能言之而叹杞宋之不足徴者以文献之不足盖文献之所系如此然则今日衢之文献足矣后世其亦有所徴哉













　　浙江通志卷二百六十三
&lt;史部,地理类,都会郡县之属,浙江通志&gt;
　　钦定四库全书
　　浙江通志卷二百六十四
　　艺文【六】
　　序
　　两浙观风诗序　　　　　　　【明】王守仁
　　两浙观风诗者浙之士夫为佥宪陈公而作也古者天子巡狩而至诸侯之国则命太师陈诗以观民风其后巡狩废而陈诗亡春秋之时列国之君大夫相与盟防问遣犹各赋诗以言己志而相祝颂今观风之作盖亦祝颂意也王者之巡狩不独陈诗观风而已其始至方岳之下则望秩于山川朝见兹土之诸侯同律厯礼乐制度衣服纳价以观民之好恶就见百年者而问得失赏有功罚有罪盖所以布王政而兴治功其事亦大矣哉汉之直指循行唐宋之观察廉访采访之属及今之按察虽皆谓之观风而其实代天子以行巡狩之事故观风王者事也陈公起家名进士自秋官郎擢佥浙臬执操子夺生死荣辱之柄而代天子观风于一方其亦荣且重哉吁亦难矣公之始至吾浙适嵗旱民不聊生饥者仰而待哺悬者呼而望解病者呻郁者怨不得其平者鸣弱者强者蹶者齧者梗而孽者狡而窃者乗间投隙沓至而环起当是之时而公无以处之吾见其危且殆也赖公之才明智神武不震不激抚柔摩剔以克有济期月之间而饥者饱悬者解呻者歌怨者乐不平者申蹶者起齧者驯孽者顺窃者靖涤荡剖刷而率以无事于是乎废修坠举问民之疾苦而休息之劳农劝学以兴教化然后上防稽登天姥入雁荡陟金娥览观江山之形胜慨然太息吊子胥之忠谊礼严光之髙节希遐躅于隆厐挹流风于彷佛固亦大丈夫得志行道之一乐哉然公之始其忧民之忧也亦既无所不至矣公惟忧民之忧是以民亦乐公之乐而相与欢欣鼔舞以颂公徳然则今日观风之作岂独见吾人之厚公抑以见公之厚于吾人也虽然公之忧民之忧其惠泽则既无日而可忘矣民之乐公之乐其爱慕亦既与日而俱深矣以公之才器天子其能久容于外乎则公固有时而去也然则其可乐者能几而可忧者终谁任之则夫今日观风之作又不徒以颂公之厚于吾人将遂因公而致望于继公者亦如公焉则公虽去而所以忧其民者尚亦永有所托而因以不坠也
　　送南元善入觐序　　　　　　【明】王守仁
　　渭南南侯之守越也越之敝数十年矣巨姧元憝窟据根盘良牧相寻未之能去政积事隳俗因頽靡至是乃斩然翦剔而一新之恶贪残禁不得行而狡伪淫侈防惰茍安之徒亦皆拂戾失常有所不便相与斐斐缉缉搆谗腾诽城狐社鼠之奸又从而党比翕张之谤遂大行士夫之为元善危者沮之曰谤甚矣盍已诸元善如不闻也而持之弥坚行之弥决且曰民亦非无是非之心而蔽昧若是固学之不讲而教之不明也吾宁无责而独以咎归于民则日至学宫进诸生而作之以圣贤之志啓之以身心之学士亦蔽于习染閧然疑怪以骇曰是迂阔之谈将废吾事则又相与斐斐缉缉訾毁而诋议之士夫之为元善危者沮之曰民之谤若火之始炎士又从而膏之孰能以无烬乎盍遂已诸元善如不闻也而持之弥坚行之弥决则又缉稽山书院萃其秀颖而日与之谆谆焉亹亹焉越月逾时诚感而意孚三学洎各邑之士亦渐以动日有所觉而月有所悟矣于是争相奋曰吾乃今知圣贤之必可为矣非侯之至吾其已夫侯真吾师也于是民之谤者亦渐消沮其始犹曰侯之于我利害半我之于侯恩爱半至是惠洽泽流而政益便相与悔曰吾始不知侯之爱我也而反以为殃我也吾始不知侯之拯我也而反以为劳我也我其无人之心乎侯真吾之严父也慈母也于是侯且入觐百姓皇皇请留不得相与谋之多士曰吾去慈母吾将安哺乎严父吾去吾将安恃乎士曰吁嗟维父与母则生尔身维侯我师实生我心吾宁可一日而无吾师之临乎则相与假重于阳明子而乞留焉阳明子曰三年之觐大典也侯焉可留乎虽然此在尔士尔民之心夫承志而无违子之善养也离师友而不倍弟子之善学也不然虽居膝下而侍几杖犹为不善养而操戈入室者也奚必以留侯为哉众皆黙然良久曰公之言是也相顾逡巡而退明日复师生相率而来请曰无以输吾之情愿以公言致之于侯庶侯之遄其来旋而有以速诸生之化慰吾民之延颈也
　　台学源流序　　　　　　　　【明】金贲亨
　　台古荒域也歴汉及吴始以幽操贞忠有闻当世晋唐之际节概文章之士亦班班见典籍而未闻有所谓圣贤之学者逮宋治平宣和间有二徐先生者出乃始传胡氏学为邦人宗紫阳朱夫子大书表其墓而以道学传千古称之于是二先生名用益显缙绅学士若更耳目而别有所见闻已而石克斋子重潜心伊洛纳交晦庵麾其徒杜良仲辈往师之若昔贤之撤臯比者于是有识之士霓望市趋惟不获朝夕考亭是惧当时饮河充量者凡若干人宋太史景濂氏称晦庵传道江南而台特盛岂其无征也哉间若赵然道昆弟则又两防朱陆之门者也晦庵往鲁斋王氏至吾台人见鲁斋如见晦庵受琢成者又若干人自成考亭之学递相传授迄于今不衰此其功也嗟乎台一也而产英毓贤后先顿殊若此岂斯道在人有倡斯和太和元气之防不屯极不大亨耶夫安定一师也紫阳一师也象山一师也鲁斋王氏又一师也其为教与吾邦诸贤之所以学其同欤随所见而见焉随所趋而趋焉未敢必其同也其不同欤一是以圣人为宗者也取权衡于吾心騐低昂于洛学庶几其不爽哉昔逊志先生有云前人之弗传后死者之责也欲纪载一书为乡闾法式不幸不果作吾友竹江赵君渊欲嗣为之亦复赍志以殁嘉靖戊申春暮余往寓竹江墓侧之小轩者信宿乃惕然有感不揣荒陋遂归而图之咨耆宿考传志搜剔遐隠凡十有八月而书成名之曰台学源流用见山海之区迭沾大贤君子之化为邦人幸用见我台之多贤俾后之人有所观法而因流溯源以不迷于其趋且以成先正之志修后死之责云尔是编也为卷七为传三十有八其疑而莫考者又十有五人附姓名以俟窃复于各卷之末缀以鄙言并用取正于有道君子云
　　四明文献志序　　　　　　　【明】张邦竒
　　四明文献志九卷并补志凡十卷少司空菫山李先生所作也凡生乎吾土与吏焉者其言论足以励世词章足以阐道是之谓文徳足以润身行足以范俗功业足以利民生是之谓献志先行实后文辞本末之序也四明自汉以来文献葢代不乏焉至庆歴五先生明徳懿行表仪乡邦迨濂洛教行而引翼之士加多乎他郡有司亦克钦崇奬拔以倡励风教故明之文献于天下为盛南山黄公尝为録以传举行实略文辞载乡贤而不及名宦菫山先生乃徧考诸书旁质父老复断以己意而为之志视黄公之録加详且博焉然后见吾四明之士文章徳业蔚乎炳然如登泰岱探羣峦争竒萃秀不可得而穷也顾贤哲世逺风气日漓士惟目睫是谋而念不及于天下徇市童之见忘景行之心沿是而往吾奚望于文献之云哉且夫士之立身以自寄于时也其量百世曽其乡録而不得齿焉不亦悲乎夫幸免于一时者不足言而论定于就木者为可畏观是志也孰不奋而兴反而求乎先生立志之功于是为重且要也先生起家进士歴官至上卿所至着声绩年甫及艾即谢政复用心乎是盖君子之道所居而理其实用固如此
　　嘉靖宁波府志序　　　　　　【明】张时彻
　　宁波古会稽郡也故有会稽志颇征吾郡事其前则有张津乾道图经后则有罗濬宝庆志袁桷延祐志王元恭至正续志杨实成化志黄润玉简要志今所传则实志也迄今旷阙盖九十有五年矣矧又灾于郁攸余友戴鲸氏慨文献之无征也乃总而辑之名曰志征加详核矣威逺周君之来也谒余请曰希哲不佞忝藩兹土不察于方域之故輙诹诸掌故无闻焉语曰不习为吏视己成事夫己事之无稽也余何以政乎惟执事图之余固让不获乃进诸文学议曰昔吕览之作成于众彦尚防厐襍之讥淮南之书采掇诸家犹有衺诡之诮诸君能免此乎佥曰敢不力又曰志不法迁固则体裁不文不表沿革则废置不辨不别疆域则奠丽不昭不综经制则保又无纪不详土地则役敛无艺不録人物则美刺无章不采艺文则述作不备诸君能辨此乎佥曰不敢不力乃分门别俾各殚其见闻猎幽微搜散佚正舛譌核名实盖自歴代国史碑铭志状以及稗官小説咸摭其可征者而又质之于长老裁之以天理民彞以秩王章以严治纪以明物则以正人伦始于嘉靖己未九月十六日讫事于庚申五月六日凡为五为目五十为卷四十二余谛而观之辄自叹曰余为斯志而重叹政习之不古也盖昔之政也一今之政也棼昔之疆也宁今之疆也扰昔之役也简今之役也繁昔之敛也舒今之敛也棘此皆由乎上者也昔也尚俭今则尚侈昔也尚朴今则尚浮昔也务本力业今则末技冶防昔也行有枝叶今则言有枝叶此皆由乎下者也夫由乎上者吾无如之何矣其由乎下者乃又不能挽而回之则将何以洗靡竞而返淳厐乎语曰障狂澜者以千钧之石疗竒疾者以百金之剂然则欲复驺虞置之盛释鸿雁苌楚之悲岂凡众所可庶几者哉于乎生斯宦斯者观于此可以深长思矣昔余之有知也陟降山川逖则古昔见旧志之蹠盭恒有余慨焉及屏伏田间数以语于当道率见为迂濶漫不可问甚者以嫌疑为解遂置不复语微周君政先大者其孰能无所因而首事垂不朽之良图哉然余窃有愧焉子良孟坚皆世史也才雄千古乃其为书累嵗积纪一则发愤于腐刑一则续终于女弟论者犹或病之今以余之疎漏而成之数月之间欲无缪戾不可得已览者尚相与正之是举也成于海道副使谭公纶继任郡守曾君镒而郡丞侯君国治则终始协赞为多余故并録之
　　西湖游览志序　　　　　　　【明】田汝成
　　海上之士往往谈蓬莱三岛之胜恍惚渺茫莫可踪迹岂若西湖重青浅碧抱丽城闉陆走水浮咸可涉览况帝都之余藻饰华富即海上之士所称珠宫贝阙琪树琼花当不过此宜乎胜甲寰中声闻服外也然海内名山率皆有志而西湖独无讵非阙典曩嵗五岳山人黄勉之常谓予曰西湖无志犹西子不写照霓裳不按谱也子盍图之时予敬诺而五六年前宦游无暇迨乎宅忧除服聊寓目焉风景不殊良朋就世言犹在耳负约已长因念古人逾祥授琴将以舒其菀结闻笛作赋用以感于幽防予不敏窃比山水于笙歌拟占毕以酬诺一物二义爰契我心于是防集见闻再证履讨辑撰此言叙列山川附以胜迹揭纲统目为卷者二十有四题曰西湖游览志裁剪之遗兼收并蓄分门彚种为巻者二十有六题曰西湖游览志余客有病予此书多述游冶之事歌舞之谈导欲宣奢非以长化也予则以为志者史家之一体也史不实録则观者何稽焉故泰华终南守国者恃为金汤之固武夷雁荡栖真者引为解化之区岳麓鹅湖讲学者辟为都授之所西湖三者无一居焉而欲讳游冶之事歌舞之谈假借雄观只益浮伪耳史家不为也客又病予此书名系西湖而旁及城市覈实不符予则以为西湖者南北两山之秀液也南北两山者西湖之防沙也滋灵酿淑条贯同之若非元本山川要原别委则西湖之全体不章故旁及城市正以摹写西湖也学使文谷孔公尝览而嘉之曰殆郡史也美刺具陈欲为锓传而以忧去侍御纪山曹公亦欲锓传而复以忧去至是侍御剑泉邬公按部两浙政肃风清博雅崇文垂情艺苑布宪之暇访及此书览而嘉之谓郡守严公曰是诚郡史可以传矣严公敬诺属贰守丘公综理之而民部秋轩薛公水部洪宇王公咸税于杭闻兹盛举亦捐赀焉未浃四旬勒梓已竟窃愧才绵识昧笔削无方符篆蚩詅虚上官之雅意楮宜覆瓿贻大方之哂言若肯苴其阙略弼其讹谬裒为别集被我宠光是大愿也
　　吴兴掌故集序　　　　　　　【明】徐献忠
　　子自嘉靖丁亥游于吴兴乐其土风晏然安之也为作掌故集自正史至稗子诸书与旧录所具或至放失及予肤臆之见凡可备志家之采述者咸录焉吴兴在泽国上防其俗素朴厚絶无竒技淫靡之习自汉以来流寓及宋南渡诸贤多居此盖有自也夫其本俗俭啬加以君子之遗风故至于今以尚礼节称焉顾余以笔札之役而衰迟湔薄实多惭负聊附于野史之家而已山空日永灌园采药之暇以其成录对之几案千数百年故实一举可尽则固山家一乐事也因序而藏焉
　　海塘事略序　　　　　　　　【明】吴　鼎
　　余读河渠诸书而三叹治水之难也夫闾寖为海诿诸天数民则谓司我者何不仁起而塞之頽林竹楗石菑与于负薪之役者又微文刺讥当世多言亦可畏哉鄙语云溺则丏命出则索钱甚哉黎民不可为深长计也悲夫余尝东望海涛北俯三吴循行钱塘石防天堑父老曰微武肃兹其汤汤乎彼钱镠亦丈夫也真能射潮东邪顾抚驾方略何如尔他日遗民过其墓垂涕尸祝祠之孰与当时任怨之多哉余于是又叹其有立功者终不昧夫海盐视钱塘为下流海益善决骎骎及郛时非无武肃之智也而拘文牵俗之人媮安不事猥曰毋动为扰譬之败垣居水寝处其下土未及崩因谓之安海盐之塘何以异此往闻长老言永乐中海溢漂溺人民坏良田庐舍以万讣官民迁徙﨑岖救患累嵗言之于邑有足伤心者嗟乎向使早为之所捐数万金竭三吴力犹将为之涓涓弗塞竟成滔天悔可及耶窃尝筹之濵海郡县数数捍患无己如出数年修筑之费一大治之堑山堙壑起三江之口南属海盐西南至于海宁接于钱塘延袤数百里石隄鳞比自非怀山襄陵之势未易败也是虽劳费不赀而晏然百世之利诚为上计不然及患未深缮完要害故隄而穿渠疏卤海塘既坚民食亦便去害兴利而费约日寡若焦廉访之为海盐计者亦可以百年安哉茍俟汜澜既甚猝发闾左之繇抟沙聚灰欲遏洪流此与以手障何异可谓无策呜呼难言哉余曩辱焦公同官雅知其大非常之功而不惑人言者海塘方略具如左云后有君子欲推而行之得览观焉
　　桐乡张节妇诗册序　　　　　【明】王世贞
  </div>
  <div class="pagination">
   <a href="浙江通志_page746.html">
    上一页
   </a>
   <span>
    ...
   </span>
   <a href="浙江通志_page742.html">
    742
   </a>
   <a href="浙江通志_page743.html">
    743
   </a>
   <a href="浙江通志_page744.html">
    744
   </a>
   <a href="浙江通志_page745.html">
    745
   </a>
   <a href="浙江通志_page746.html">
    746
   </a>
   <span class="current-page">
    747
   </span>
   <a href="浙江通志_page748.html">
    748
   </a>
   <a href="浙江通志_page749.html">
    749
   </a>
   <a href="浙江通志_page750.html">
    750
   </a>
   <a href="浙江通志_page751.html">
    751
   </a>
   <a href="浙江通志_page752.html">
    752
   </a>
   <span>
    ...
   </span>
   <a href="浙江通志_page748.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
