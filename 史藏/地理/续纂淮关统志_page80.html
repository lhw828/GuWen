<!DOCTYPE html>
<html>
<head>
    <meta charset="UTF-8">
    <title>续纂淮关统志 - 第 80 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续纂淮关统志 - 第 80 页/共 88 页</h1>
    <div class="content">　　朱氏清河人。严元亮妻。年三十夫亡，子岩、嶷俱幼，抚之以成。性慈厚，从孙保泰，邑廪生也，三月失恃，氏力（拊）［抚］之，保泰至今德焉。守节二十五年终。 

　　陈氏清河人。李应梅妻。二十六岁夫殁，子从六龄，氏矢志靡他，忽家人迫之嫁，氏诣应梅墓泣誓以死，泪尽血出，乃知节终不可夺也。后从中道亡，遗四雏，氏复抚之成，盘根错节，乡人韪之。年八十九而终。 

　　李氏清河人。字本邑儒童陈颐年。氏年二十一而婿亡，闻讣欲殉，家人守之不获。已，往吊焉，矢节事姑，备尝艰苦。值姑病笃，刲股以疗，无有知之者。乡里称贤女，宜也。现年五十五岁。 

　　滕氏清河人。王文恪公裔孙士鋐妻。年二十六，士鋐卒于山东幕，子淮、溥俱幼，翁姑并垂白，氏不敢死，以十指供俯仰，历节三十九年。嘉庆辛酉科拔贡生云栋，其家孙也。 

　　程氏清河儒童李铮妻。年十五适铮，六载夫亡，氏将殉，翁姑谕之曰：“妇有遗腹，乌可死！”氏乃循循奉堂上。娩一女，适同邑拔贡生王云栋嗣子大琛，更资之以立。现年五十八岁。 

　　李氏清河儒童祁斐妻。年二十六，斐殁，遗孤两月。氏奉衰姑，抚弱息，苦节阅五十年而终。 

　　朱氏清河人。国学生谈瑛妻，年十五归瑛。二载瑛殁，遗子吉成甫半龄。公姑叩其志，氏曰：“愿抚孤”。讵吉成三岁殇，氏终守节四十五年。 

　　范氏清河人。谈瑛嗣子国学生纶之妻也。年二十七纶亡，遗孤相继殇。孀姑问其志，氏曰：“愿如姑志。”遂相依而守焉。现年七十七岁。 


　　续纂淮关统志 卷十四艺文 
　　淮安文献丛刻 

　　淮关统志卷之十四艺文 

　　艺文上 

　　古者《艺文》、《食货》，分为二志。今言关政，而兼及文辞，盖有说焉。凡莅斯任者，不徒通货阜财计，正欲以宣主德，达下情也。果能榷算有方，因革得宜，自尔颂声作，歌谣应焉。《人物》、《川原》，皆增景色。乐其商贾之便，风俗之醇，使者亦于此发挥翰墨，抽秘骋研。暨夫往来文人学士，题詠不绝。凡序、传、诗、文，积成卷轴，琳琅满目，美不胜收。今特掇其尤者，志《艺文》。 

　　募修钵池山景慧寺序王久章山阳人 

　　尝闻慈光度世，普洪照于龙湫；灵钥修根，种玄储于鹫院。匪缘六度，曷究三明。是以布地为园，用结人天之果；捐珠饰佛，总成迦叶之因。虽妙土庄严，胥尊佛律；而崇仁广布，悉仗檀那。兹为钵池山景慧寺，嶜岑［崟］隐隐，林郁嶟嶟。在坊内《钵池山志》作“方内”。附名七十洞天，于淮南实号无双福地。考自王乔炼服，益令胜迹留传。飞渡久而仙踪仙境依然，历年多而丹井丹台俱在。高接琼田玉界，宏开贝阙珠宫。大众修虔，先皇赐额。朝参夕课，风迴钟磬渡朝音；讽呗谈经，香散旃檀弥法度。诸天绝胜，三宝玄津。以故乡先达胡公，四世贤科继武，一邦文献司盟。葺宇函经，护持法宝；增田拓地，给赡伊蒲。奈何一灾于兵，再摧于水。雕梁画栋，风雨剥金碧之晖。垩壁丹垣，苔藓蚀龙蛇之影。经台火冷，香积烟消。苾刍拥破衲以长嗟，居士礼空王而太息。幸值郡守刘公，以宰官身，具寿者相，性通三藐，慈本一真。灭火迴风，溥清凉于六道；嘘枯润（稿）［槁］，沛甘雨于大千。慧海迢迢，胜因种种。真八门之宝筏，洵四众之毗城。忽转金轮，来登竺苑。圆明一灿，佛日重辉。捐布花金，斡旋灵化。第欲鸠工集费，须教磨杵聚沙。窃唯和阶友人李师白氏，翻缣习静，邀呵护于山灵；礼佛逃禅，睹修崇于福主。僧人普雷、慎戒，薰心发念，合掌征言，为缀因缘，庸尘檀越。所冀台阶柱辅，先荫慈云，番社英耆，倡轮慧日。间动慈悲愿，凡堆金粒粟，都作津梁；傥发菩提心，即一木片砖，皆成正果。以慧修慧，垒福德于层台；从明入明，脱幻尘于彼岸。若非前身是佛，定知今日如来。上刹唯新，弘因不浅。请洒功德水，应超不二天。是为叙。 

　　满浦何氏烈女墓碑记马骙本府推官 

　　烈女姓何氏，泗州人。容止庄懿，虽小家，未尝妄笑语。纺绩织纴，供女事甚循整。父早死，母贫病无以存。有夫妇侨寓泗上，忘其名氏，相传为顺天之通州人。绐母求女为介妇，母不知其无子也而许之。年十六，归其家，寻徙居淮之满浦。诱以为娼，女泣不从。私谓邻女曰：“渠以介妇聘我，今乃欲我为此事，宁死不受辱！”越数日，留一贾人，逼女事之，女不胜忿，佯许诺。良久，乃仰天大泣，以刀自刎，血流满地。人竞往观之，其貌如生，众皆嗟悼，有泣下者。都宪张公敷华巡抚淮扬，闻其事，遣指挥丁辅往按之。至则夫妇与贾人已逸去，不可得。随命所司以礼葬之，而女之冤竟未之伸。已而，天久旱，耆民康镇疑为冤气所致，白之郡守杨侯逊，为表其墓。祭之，天果大雨，三日乃止。时人异之，惜无为上闻以旌其事者。余既于府治东立祠以祀之，书其事于石矣。而墓在郭西七里之新街，地形卑下，周环以水，浸及墓封，虑恐岁久隳为平野，甚非所以妥幽灵而示后人也。乃命高其封，广其墓，封四域。又虑行之不闻于世也，则碣石于墓，以表其烈焉。女之死，当弘治十三年五月十二日。杨侯表其墓，在弘治十七年闰七月二十四日。余碣墓，在正德五年四月十一日。九原有知，庶幽灵安而舒其哀云。 

　　淮津政泽碑记胡应嘉 

　　淮南设有津署，以榷舟政。而治在城西十里许，岁以南地官尚书郎总其事。乃嘉靖丁巳秋，育庵田公实至。公名稔，高唐人。以名进士筮仕今官，以临吾淮，有尊亲之道焉。吾淮民之环津署而居者以千计，咸于公乎仰资以胥生也。而商舟之络绎于淮者以万计，咸于公乎庇冒以即次也。公下车，博咨分剖，去积弊，广惠益。凡有禆于国，有便于民若商者，悉心覃举。行之一岁，而舟政告成。维时民怀其德，商沐其休，颂声洋洋焉被于吾淮。于戏，公之政美矣！而泽留于民商若是，是可以为津署之耿光者也。夫君子之居其位，则思所以体其国。民者，国之本也。商者，民之一也。民愚而神，其感于公政而颂之，岂诬也哉。予闻之民曰：夫吾民之隔城卫而依帡幪，唯公之政有以植我也。故公之平钞额则利无我沮矣，筑周途则行无我病矣，修关栅则宵无我警矣，严胥吏则法无我蠹矣。闻之商曰：夫吾商之涉江湖而忘劳役，唯公之政有以苏我也。故公之宽票限则我有余力矣，除课耗则我有羡财矣，例兑舟则我有恒守矣，覈委官则我有信度矣。凡此皆公之政之泽，而布利者剂诸法，鸠工者捐诸俸，绳下者约诸身。予乃知民与商感而颂公者非诬也，情之所至而等于尊亲者也。然公之懿孝懋行，修于家庭，扬于仕籍。始也隆孝养之誉，继也扩絜矩之情。而其具庆貤恩，荣颐鼎至，高堂垂白，云舍瞻依，故有匪懈于尔位而尤有明发于所怀者，是则为政之本而政泽所由推也。故君子以本立道生为仁之务，而以扬名显亲为孝之诚。于戏，美矣！夫公之移孝于国，移治于官，而民商感浃，口其辞而欲镂之石焉，则以识其永久之思而毋忘君子之泽。予也，桑梓于淮而代鸣其义也，是用特书以辉光于有政。 

　　悬尺所记凤翔知府佟应龙淮阴人 

　　弘治中，余过苏之浒墅，见有一小闸，问之，曰乃过小舟免税者也。继复闻维、扬之关，亦建便宜桥，听小舟出入。余嘉叹久之，曰：“仁哉，何创法之良乎！”因思淮埭通舟，十有三道，非若苏、扬之汇流一关焉。是故淮不可闸，亦不可桥，重为系念。迩者，壶淙先生监榷于此。凡厥经画，悉遵先中宪一溪公在关之政。宅心公而持己廉，律下严而行法恕。关约所著，梗概可窥也。且以小舟利益微渺，法所宜恤，而胥吏为奸，莫或尽防。乃殚厥心智，制为二尺，其状如“丌”。一曰免尺，凡舟梁与尺协者，斯给免票，大都已给二千余舟；一曰月尺，凡舟梁与尺协者，斯给月票，大都已给四千余舟。宽恤之仁，盖斟酌苏、扬之制而善用之也。余见且喜曰：“懿哉，何效法之精乎！”夫关市之赋，庸待膳服，固法之不容己者。然藏富于民，古之善政也。苟尽积而取之，亦岂用法之意哉？是故可闸可桥，则闸且桥焉，不可，则尺焉。壶淙复能躬勤舟次，目睹丈量，实惠被民，棹歌作颂，苏、扬不得专美于前。向壶淙尹我山阳，去之日，民树碑以识感。今之榷舟，盖即其仁一邑者以推之，而纤悉罔遗，爱民允切矣。或者乃曰兹可以义行之，似无待于二尺者。呜呼，此岂识治之谈者？夫尺以定法，法以立政。二尺立，而豪胥黠隶始无所盈缩于其间，则是壶淙之意与此尺长存也。立于此而复加以善守，为利岂小小哉！维兹清时，贤智辈出，继来诸君子必有协心同底于道者，其传之以永久，盖无疑也，不亦韪乎？二尺悬于榷署公堂之别室，因扁曰“悬尺”。《书》不云乎“关石和钧”。王府则有盖言轨物之存于官者，不可不重也。然则昼尺之悬，亦岂可轻也哉？余故述而记之。壶淙，黄姓，日敬名，莆阳人。岁次乙己夏五月吉。 

　　续题名记主事陈龙可际飞 

　　黄公所记淮关旧有《题名记》，属万历十四年余乡先生黄君文炳竖刻。起孝庙，迄今上，递纪榷职姓字。兹幅且尽矣，余乃再竖一石，以俟后来题记。夫国家设此榷，耑理船钞，以通商惠民。递至于今，事日以烦，赋日以急，榷日以坏。人非亲尝，事非目击，多有以疑为羶，以此官为闲者。夫淮关今日亦有羶与闲之不可言也。关旧额正钞二万五百金，今以年［军］兴乏费，陆续增至［二万］六千八百金矣。又以题补盐城、桃源二县误派钱粮，复增二千余金矣。水旱不时，南北交困，秃颖而吸蝇脂，弊箠而敲针屑，肘且几露，肝且几摧也。司农之牒纷纭糺急，干津之使络绎旁午，目且几瞀，躬且几折也。独谓是羶，独谓是闲也。乃若羶则亦有之：此地枢轴北极，经络南纪，钵池苍秀而授襭，射阳汪漾而投襟。蹑韩信之渔矶，拥郑弘之鹿毂，可以掣箧而收，分樽而酌也。乃若闲则亦有之：于民若客而不主，于关若庖而不俎。判牒不参其神明，兵狱不烦其拮据。又可以撤蓠棘而通，坏墙壁而处也。盖余自天启四年夏来榷于此，不胜古昔险易之感，上下枯瘠之虑焉。已而，循览山川，凭吊古贤，省却案牍，益磨洗其冰玉之操，骀荡其图书之适焉。乃知兹榷之原无羶也，无闲也。而亦羶也，亦闲也。就而入，非也；离而出，亦非也。承差而来，竣差而往，勿以国课为家课，勿以关职为郡职，为县职，而局叚毕矣。家理学紫峰先生，以武庙时来榷于兹。谓古之学道者，不肯为条例司官，必盛德如程明道，然后可以处之。夫明道之处条例司官，无亦唯是离出就入，两无所着，是为道中之作用乎？诸君子之名迹具在，其芳懿必多与明道相映发。余阅前纪，既以上开千岁之眼；今竖兹纪，又以下垂千岁之镜。纵岁月迁移，碑石剥泐，而遗意应不迁移剥泐也。因磨石续纪之，而以今上为起。 

　　重建户部分司记都察院刘节 

　　地官大夫夏子国孝治榷淮浦。始至，造厥曹署，址污堂卑，栋倾室坏，左顾则隘，前临则壅，却望则虚。逾时河水横入环其外，淮汛其内，不可处矣。乃召其执事者询之曰：“水溺维何？”佥白曰：“迩于泽，濒于河，水溺易也，厥患之作非今。斯今著雍之岁襄于衢矣，屠维之岁荡于门矣，上章之岁滔于堂矣。卜迁，上也；改作，次也。否则，坐待其涸已矣！”夏子曰：“卜迁不可，待涸不可，其改作乎！”乃诹乃谋，乃究乃度。污者塞之，卑者崇之，倾者撤之，坏者去之，隘者拓之，壅者决之，虚者培之。乃论其材，坚者存之，朽者易之。乃筑其垣，以甓固之。乃筑其台，以石磻之。揆日测景，定方正位。厥前为门、为重门，厥中为堂，厥东西为庑，厥后为重堂。重堂之西而为燕处之居，后为寝，前为庭，左右为厢，其又前则扉也。厥门之前有衢，衢之前为绰楔。上以为表，下以为闑。堂之东，可塾可榭可阁，虚以俟也。厥守宏壮，厥制华伟，厥度高广，厥费裁缩，厥功倍之。厥直取诸羡，厥力取诸傭，柱题、榱桷、础、厉鍜取诸积，民弗闻也，旅弗知也，舟人弗与也，百工弗告疾也，督率之吏勿假严也。经始秋八月吉，冬十有一月望落矣。厥初请于予，予曰：“可请于大司徒秦公、少司徒顾公。”咸曰：“可咨于淮守王子凤灵”。曰：“维三公之命是听！”乃从事，事竣，乃发石纪其成。兹役也，工钜费寡，不侈而丽，可谓节矣；才繁举易，不亟而速，可谓敏矣；商贾艛楫不程其劳，可谓功矣；出溺去患，不徒而扰，不怠而弃，完美巩固，攸宇攸宁，可谓臧矣！有是哉，门人夏子可谓贤矣！ 

　　南京户部分司重刻题名记莫有齐布政 

　　国家仿丰、洛之制，并建两都。淮阴适当其咽，天下之走集而舟车之辐辏也。宣德间，特设部使者榷舟之税，以通钞法，迄今若干年，冠盖络绎，岁有更代。先是番禺毕君，以诸姓氏罔所托而传，乃勒诸贞珉。又若干年，碑盈，于名余无所记。温陵黄君至，考校典故，搜罗往哲，喟然叹曰：“古人凡登临游览，皆纪其责，况诸君躬奉玺书，区区计务，宁可使湮逸而不彰？”乃伐石于山，俾前余姓氏而录之，于是年月先后皆灿然可考。记竣，问记于余，余曰：嘻！古关而不征，今关以钞名，将通楮币以前民用也，乃易楮以金，岁有定额，又复羡术之，岂设关初意哉？夫小民终岁勤动，所奉于上者几无遗力，而内府百官之供，四夷将卒之费，尤兢兢也。顷熯煽虐，皇上特捐数百十万以惠凋瘵。计所入者，减于所出且十之二三。榷关议者若曰厉而商也，取其锥刀之微，助万一之需，孰于困南亩之民，而使剥虏枵腹哉？盖藉商以宽民，非藉关以为厉。而财源利孔，榷政未易言也。舟民涉风涛，规尺寸，缓则法骫而损于额，急则察苛而伤于恩。计筹核欺，按（藉）［籍］稽隐，依附难革，遥制难周。一或有伺察之役、勾摄之令，则群情嚣疑，利未及公而商病滋甚矣。今诸君遗履，赖此片石以存，则平日之诘奸裕用者，他日因石而得稽其行，品骘既寓，臧否攸成。是否也，非值为华观具矣。余非榷者而谈榷者，言得无过。昔燕、越人同舟者，中流飚发，燕人所为越人鸣挠捩拖计者备至。抵岸，知为越人矣，惭而避之。余承乏淮海，民生未阜，所望于惠商来远，庶淮浦将有一分之赐者甚切，而遂忌其喋也。黄君，名文炳，字懋新，闽之同安人。起家名进士，先令浙，藉有贤声洁履，和令厘奸整费，烨烨在人口吻者，则又不系于兹石而存矣。是为记。 

　　平政匾记布政司李元 

　　夫忠孝者，臣子之大节也。孝为忠之本，忠乃孝之推。古云求忠臣于孝子之门。不我诬矣。南京户部主事壶淙黄公，莆阳世科，山岳正气。昔于弘治庚申，以童稚随先大夫南京户部主事一溪公来淮，监督淮关钞法。一溪公三事克修，庶政大举，乃以“平政”二字大书为匾，至今盖数十年矣！壶淙公拜山阳令时，每至淮关，谒会监督诸君子。见“平政”之匾，屡易其名，而先大夫旧匾无存，每悲之。后以政成，行征拜今官。嘉靖甲辰六月，乃登先大夫之堂，升先大夫之座，事先大夫之事，而“平政”之匾遂得之于公署之内，公乃重修之以复旧焉。呜呼！有是父以移孝为忠，有是子以尽忠全孝，父子一道，先后一心，其关系吾道者大矣！元遂表之，敢望于后之忠孝君子必不忍轻废之也。一溪公名相，壶淙公名日敬。是为记。 

　　建移风社学记王莹 

　　人才所以资世用。天下人才之养，未有不始于乡社小学者。由京畿而下，而藩郡，而州邑，建立大学。郡序之外，所司必多立社学，以广养蒙之地，是何也？社学所养者，将以备庠序之选。而庠序所养者，将以充大学之用。是社学乃储养人才之始地，岂细故哉！粤若吾淮，实江北畿郡之大者。庠序之外，乡社小学在在有之。郡治西北，去城殆十里，地名板闸，旧名上移风。闸之北，有钞关公署一所，岁以南京地官郎主之。又三里许，有闸名下移风。二闸南北相望，居民环处者甚众。板闸西岸，旧有移风社学一区。岁久，绰楔欹侧，而堂亦摧剥。盖缘西岸居民甚少，而东岸十倍之，纵延一师于内，东岸子弟非舟渡莫能至，人惧其艰且危，率不往从焉。为师者，苦弟子之少，寻而弃去。遂使其学荒秽，仅存形迹而已。弘治乙丑夏，南京户部地官主事永明欧阳公万钟来榷舟是关，其政务之殷，清白之操，兴革之当，出纳之明，综理之密，昭昭然在人耳目。每退食之际，犹不废吟眺题品，以寄高兴。一日，舟次移风社学前，因询其学之左右，有以名存实废之故对者，公曰：“盍不迁诸东岸，以使子弟之相从乎？”乃召工计费，相地以迁，得闸之东岸高明处，遂命斫三楹之旧者为新之。又多方处分材料，增以三楹三峙而立，外则相仍绰楔之旧题，而制饰大过之。顿使其学巍然焕然，壮丽夺目，而往来观者率伟之。公又慎选师范，以训迪子弟之众，但见镇日书声喧杂如市，而闻者皆啧啧称赏，以为前此未之有也。子弟父兄若戴冕辈德公美意，相率征予言勒之石，以记作兴之盛。余思夫社学以便养蒙，因崇重斯文不弃十室之盛举。但位非守令，孰肯委心以成之！今我公莅茧丝牛毛之政，犹惓惓以养蒙为念，其欲造就人才，以资世用之治，可谓高且远矣。子弟众中岂无一二人脱颖而出，由庠序登科甲以致显要者乎？有则皆自我公造就以来，为子弟者尚思所以自奋哉。为子弟之父兄可忘我公作兴之德意哉！谨记。 

　　竹居、濯缨二亭记陈复升 

　　嘉靖辛酉夏六月，予承命榷舟于淮。淮，孔道也。商艘鳞次，日与篙师估客，尺尺寸寸，课入券出，喧嚣在庭，俗冗纷集，屡欲脱之而未能者。乃为“不可一日无此君”之义，求竹数十本，植于聚芳堂之后亭，其匾之曰“竹居”。既友此君矣，则兹尘溷或可洗而清也。又于竹居之东数武，凿方池者二，亭其上，匾之曰“濯缨”。榷务少闲，时流憩于二亭之上。但见秋籁萧萧，天光一碧，不逾署阈，而己若游筼筜之谷、沧浪之滨矣。观改听易，而紏纭吏俗，为之一清。呜呼！喧嚣孰非王事，而况榷算尤今日之亟务，予何敢厌去？于此而构此二亭者，聊以托远心于潇散，濯雅思于清（冷）［泠］，既不能以情融景，而乃强以景就情，逍遥尘外之观，或者亦物使之然也。是二亭者，亦吾之扶麻、丽泽也，吾敢忘其助乎！乃树片石，修之以辞，所以识兹亭之助也。时壬戌夏五月朔日记。 

　　重修淮安关署碑记杜琳 

　　夫淮关为南北冲衢，岁赋缗钱十数万余，上济军国之需，其任亦綦重矣。而顾垩室颓垣，曾不得清窗爽垲之托足，非所以隆规画而壮观瞻也。旧志所载，颇称完备，乃历年既久，多不可问。吾国家定鼎以来，秉节榷淮者不下四十余员，其为筑堤修宇，间不乏人，而期年易满，亦或乐于便安者不少。至于瓜期交接之顷，无所司守，府（史）［吏］舆隶之属，每任其取携。故今之所存，仅堂舍数间，悉皆败坏倾圮。且其地卑湿，积潦所聚，庭院皆为污池，官舍至此容何堪乎？余自乙丑冬，奉命莅淮，睹此卑陋，惊咤久之。适以津梁萧瑟，赋额维艰，日亟于正供之不暇，亦何余力经营及此。然而栋宇凋零，竟多上雨旁风之感，今更不整，必至剥落无遗。乃捐资亲构木石，鸠工以葺焉。如中正堂、穿堂、大堂、大门、宽简居、延宾馆，则宜建而建之；大堂、税库、望淮亭、经国楼、仪门、三堂，则宜修而修之。至于内而燕寝、书斋、庖厨、侧室，外而卷库、胥吏之所，或丹雘，或补筑，计四十余间。下及樯堵、丹墀、阶砌之属，皆阗砌一新，且开通利沟于署东，使水有所归宿。盖八阅月而工始毕，人之睹之者，谓以己橐而费于公家，鲜不目为异者。抑知身任厥职，则公家之室即吾室也，乌客膜视耶？今期满将还，勒记于石，以冀后之君子留意堂扁［匾］，勿使损坏，而或修或筑，递相增益，则后之规模不加更宏壮乎！若曰经年役作，心力俱营，将以自侈其事也，则非余之敢出已。 

　　重筑新路碑记杜琳 

　　板闸之有新路，由来旧矣。好事者谓即古淮阴路，余未敢信。明万历年，榷使陈公讳梦琛者，实修筑之人，即呼为“陈公新路”，至今碑碣在焉。父老传初筑时，南北建坊额二所，一曰“柳阴官道”，一曰“题名坦道”。其间则沿植桃柳，横以彴略。每至春深时，花明柳翠，摇漾溪烟，议者辄比以武林之苏堤云。自伏龙洞闭塞，潦水泛滥，民间畦垄半作沮（茹）［洳］，而新路横亘于中，湎潢激荡，日至崩落。去秋，天雨兼旬，水涨堤面，往来城市者，莫不咨嗟病涉。而弥望中，且多断簷残冢，皆浸灌波底，余睹之悯然。缘募力役，担土抉河，浚其南刁家嘴，使水泻于乌沙河，而后田庐尽出，行旅无濡溺之患。然沙堤低陷，水潦不时，计得安久之策，非大加培筑不可。顾以关课萧条，焦劳无暇。适有僧人照明者，忽以募缘请，余不禁幸然色喜，捐资一百金，同寅鄂公捐资五十金，且书数语于首。淮之缙绅士贾，闻风乐助者，不下数十人。于是，不避炎暑，广招工作，轰豗杂沓，不逾月而堤成。人之出是路者，莫不欢呼称道，啧啧不置。余以为沙平路直，虽未尝布植林木，如当年之佳胜，而坚凝广厚，颇堪经久。此照明之功，在所不没。而予实乐观其成也。后三月丙申，里人请勒诸石，以纪厥事，且附捐资姓氏与董率其事者。若夫庐舍之浸淫，墓田之飘没，频年水发，在所不免。此伏龙洞之设，消长启闭，为法甚善。惜涧河淤塞，水无所出。然而仁人君子，好行其德者，世不乏人，宁知无继新路而起者乎！是为记。 

　　浴心台记李得阳 

　　予奉榷使命，自金陵浮江涉湖，望金山之胜，历斗牛之墟，神爽扬厉，有俯八荒、游迁古之意，叹曰：“惜哉！太史徒雄伟其文已耳。”至关居旬，终日画屋之下，渐觉困窄。倏陟兹台，淮扬汪氵嵗，一洗尘襟，此心如浴。天下有俗念无俗事，钱谷甲兵，世多目之为俗。噫嘻！夫子不取由、求，谓其事功起念，性体不与焉耳。曾点喟然之与，嘉其物我同春、天地同流气象与老安少怀之治，岂终日陈说典叙、敷张性命、登天下于理道也？必将足食足兵，使民有优于二子哉，故由、求有曾点之心，曾点有由、求之事，皆不得为俗务。吾侪出而登斯堂，周体国足民之图；退而登斯台，收春风沂水之意。则兹台也，即非沂，亦既心浴之矣。台旧名望淮亭，予因一时之感，葺其敝，增广少许，易今名云。 

　　重游爱莲亭记黄达 

　　板闸爱莲亭，久为榷关使者别墅，外人少问津者。辛卯夏，王子澄观、周子有光导余一游。越明年壬辰，关使已更代，游者不之禁，二子复邀余游其亭焉。肩舆径往通源寺，少憩，刺小舟循杯渡桥北，菱荡苇滩，数折然后至。是日也，火云流天，欲作雨势，不果。开窗列坐，荷香从水面来，馥郁袭人。一切竹几木榻、茶铛酒榼之具，随意位置，境界清凉，尘埃绝远。昔人题句云“五六月间无暑气，二三更后有渔歌。”其信然矣。余昔来此，但见张锦幕，铺绣茵，如行署然，坐移时便去。窃喜屐齿重经，而亭之真趣始出矣。《钵池山志》作“也”。回忆去年同游者焦君越江、高君曙林。焦君乞休归故里，而余与高君尚为五斗米羁滞，则又不禁抚景徘徊，感慨系之矣。且是亭，向望之如海上仙山，不可径到，今忽为余熟游之地，固主人之贤而好客，而亦以见天下事，其与人远近离合，固若有数存于其中者，类如斯耶？夕阳乱影，晚风在林，客有思归者，相与登舟而去。 
　　挑浚泄水河碑记丁玉衡 

　　古之所谓大臣者，于斯民利害之兴除，岂有遗绩哉！心体国是而无不周，仁济苍生而靡弗遍。是故迹之所至，神之所运，耳目之所及，时地之所宜，膏雨沛于□车，祥风嘘于借筹。被其福者，莫不饮食祝而寤寐思。兹幸于我榷宪伊公大人遇之矣。自乾隆三十七年奉命来淮，专司榷政。非惟惠泽之及于贾舶者与淮水同流，清望之著于河干者与钵山并峙，而其轸念民生，拯我陷溺，奠我室家，曲赐矜全于始终，则浚通泄水河之德为尤茂。粤稽三十九年秋八月，黄河溢岸，板闸当冲。公于倥偬卫库之余，起沟中而（祍）［衽］席。凡所为抑洪波，戢奸宄，奠民居，平道路，神力婆心，业兼施而并至。复念三街水道，向以山子湖为总汇。自淤停沙积，地换沧桑，当年注水之区混焉莫辨，一遇霪雨，时倾汪洋，闾巷居民之患依然。爰绘水塘故迹为一图，将谋浚筑，以垂永久。适以节钺南迁，吾等瞻云莫及。今幸福曜重临，德心克广，吾等俯呈疾苦，我公倍切恫瘝，乃捐清（奉）［俸］千有余两，鸠工度地，大浚兹河，饬头役董其成，而以时巡视其间，劝功而课绩焉。河自百子堂、三元宫起，历关署后观音庵桥，迤逦东下，中瀹徐家桥一带支沟，萦洄出魁星楼外，南引回施庵、翁公祠诸塘水，历通源寺，过篆香楼，并向东北抵刘家窑止。更于尾闾处，建立石洞。水大则开洞放水，出盐河，汇达鱼滨河，以入于海。统计河长千有七百余丈，口阔三丈五尺，底阔一丈五尺，深七尺有差。自四月初六日兴工，越五十日报竣。由是以往，支流曲港，环注周通。即或时雨连绵，而下游疏畅，积潦无虞。迴视昔日之忧倾圮而在泥涂者，景象之相去何如耶？夫治水之事，非治税者司也；惠民之政，非惠商者责也。而殚心竭力永利赖于斯民者，仁心为质。为国保民，司牧之所未遑，正大臣之所廑念也。《书》有之：“若济巨川，用汝作舟楫。”如我公者，于济川舟楫之材何愧焉？河水洋洋，湛恩在望。笔者事于石而勒之，可以知利之所由兴而害之所由去云。 

　　艺文下 

　　诗 

　　明 

　　夏日坐抚薰台王其勤 

　　退食临高台，台高意亦豁。长淮没云鸟，低树侵檐闼。永日漫弹棋，凉飚细飞葛。嗟哉樊野间，暨彼遐遗末。挥汗复淋漓，热中翻惨怛。望穷霄汉端，谁为理饥渴？ 

　　新葺岁寒馆有作 

　　署旧构延宾堂，径僻在东南隅，因废居焉。余葺之，复依双柏为门，题曰“岁寒馆”。有作。 

　　别地开宾馆，朔风冷四座。凄其庭畔草，飘折成僵卧。羡尔两株柏，亭亭独负荷。叶持严籁战，枝惹白云破。对彼惬贞赏，因之恒自课。鹤酣盘桓下，仙谪箕踞坐。乐只君子心，岁寒良不挫。 
</div>
    <div class="pagination">
<a href="续纂淮关统志_page79.html">上一页</a><span>...</span><a href="续纂淮关统志_page75.html">75</a><a href="续纂淮关统志_page76.html">76</a><a href="续纂淮关统志_page77.html">77</a><a href="续纂淮关统志_page78.html">78</a><a href="续纂淮关统志_page79.html">79</a><span class="current-page">80</span><a href="续纂淮关统志_page81.html">81</a><a href="续纂淮关统志_page82.html">82</a><a href="续纂淮关统志_page83.html">83</a><a href="续纂淮关统志_page84.html">84</a><a href="续纂淮关统志_page85.html">85</a><span>...</span><a href="续纂淮关统志_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
