<!DOCTYPE html>
<html>
<head>
    <meta charset="UTF-8">
    <title>山西通志 - 第 82 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 82 页/共 700 页</h1>
    <div class="content">　　盂县
　　藏山在县北三十五里相传有程婴藏孤洞　山半又有洞洞口崖垒环堵石溜灌镕旁有圣水出焉中有石龙空壳丛鳞盘立水际者数尺祷雨辄应　史记正义今河东赵氏祀先人犹别舒一座祭二士矣武全文综胜记南北两崖削而为壁者二曰绣屏曰凌空崖壁间悬而为洞者四曰东洞曰藏身洞曰龙洞曰南洞挹而为泉者三曰飞瀑曰龙潭曰涧道泉错而著名者五曰洞壑曰龙池曰埀壁曰拄笏峰曰避静岩
　　牵牛山在县东三十里旧有牵牛庙
　　仙人洞在县东五十里仙人村
　　高岭山在县东六十五里三峰刺云有白龙洞风穴嘘焉
　　霞峰山在县东南五里乌沙水经焉产石成莲
　　红面山在县南八里相传红面长老化此
　　双鹤山在县南十五里李长者住此着华严合论双鹤尝翔集云
　　李宾山在县南二十里峰六涧三怪石秀林唐李长者隐此后塟于山墓今存
　　石艾山在县南三十里后魏以山名县即艾蒿坪岭也方山在县西南三十五里周折成方上有灵湫背函灵龟石今隶寿阳东北境
　　玉泉山在县西二十里下有玉泉庙泉似玉
　　千佛山在县西五十里上有千佛寺
　　两岭山在县西百二十里
　　重门山在县西北三里原仇之右翼也金大定二年勅建慈氏清凉二院一名慈氏山相传金皇统六年五色云见云
　　幸狐山在县西北二十里
　　牛兰山在县西北六十里昔有高士牛兰隐此
　　马宗山在县西北七十里下有寒道泉昔有高士马宗隐此
　　仇犹山在县北六里山势尊巍北镇原仇巅有仇犹国君庙土人名高神山一名太安明一统志山相近有太安山盖指竦岫也　纲目荀瑶防夙繇【夙繇战国策作犹】定襄志智伯瑶县东南十五里开门峪东伐仇犹仇犹城东一里城周九里　唐信童府仇犹城内周三百五十歩
　　竦岫山在县北十里仇犹山右山形孤峙一名孤山近有太安山
　　芝山在县北十五里多松有泉盈流石径作细大鸣与松韵相间
　　石门在县北十五里芝角村东山有巨石窍洞达似门南北可通出入
　　碧岩山在县北三十四里翠嶂类碧玉四壁崭嶤垂麓有洞有潭邑志载六师仙迹云
　　白鹿山在县北三十八里峰削成砦白鹿泉涌其麓五朝志盂有白鹿山
　　龙雾山在县北四十里一名五花山一名五花砦叠峦似五花
　　六师障在县北四十里一名碧屏高可摩云碧障似屛王珻游记嶂出众山之上崖削如屏游者名碧屛
　　山而土人仍谓之六师障传有六羽士化于山之洞内洞极邃束燎入或一二里不能穷多燎灭而返庙搆嶂之腰门繇裂石而入庙后倚深岩池水幽黒深不可测
　　靴蹄山在县北四十里形似靴下有何宴窰昔高士何宴隐此
　　王神山在县北五十里下有王神谷麻仙谷罗仙岩马鞍山在县北七十里一名马砦石灿如星
　　黄芽山在县北百五十里青家岔一名黄毛山相传黄毛祖师栖此
　　水神山在县东北十里有周世宗女祠相传周世宗女秉性贞烈不欲适人潜涕泣于山树下渴而思水扣地获泉饮讫经于树下乡人立庙祀之祷雨多应
　　白马山在县东北七十里　图经白马之山牧马之水出焉忻州盂县志胥引图经以其胥有牧马河也
　　越霄山在县东北六十里高出云霄羣山莫京有伏仙洞巨人迹
　　滹沱河繇定襄浮石口东流入县北境合乌河水东经榆枣口入平山县界　通典盂县有虖池水自雁门郡界来　石珤滹沱河记恒山之阳有巨川焉曰滹沱源出代郡秦戏山下滙为三泉流稍延漫循太行掠晋冀蜿蜒而东注之海按班固叙禹贡九河所谓徒骇者是也至宋蔡沈以九河皆沦没于海滹沱中高不与大河相渉夫九河固沦没于海九河之源岂亦沦没乎则滹沱亦未见其的不为徒骇也
　　温泉峡在县东二十里两山环东原仇诸水胥滙此繇峡口出上有温泉注之纡回十余里
　　腥河东流入温泉峡仇犹妃殉此
　　细水河今名秀水河在县西南繇西绕城东与西河会达平山入滹沱其泉细微而河潆洄不絶
　　乌河出西境诸山环乌川而北又北而东入滹沱白鹿泉在县北三十里神泉村白鹿山泉涌石而出相传白鹿跑地得之
　　兴道村泉在县北四十里坡涌三泉迤北至中社入龙花又北至防立入滹沱
　　龙花河在县北五十里兴道村东崖下潴水为潭曰兴龙泉北流至榆枣口入滹沱
　　温泉在县北百二十里滹沱北岸有三穴一穴出盘石中尤热旧经北齐济南王有疾沐浴于泉遂愈其水南入滹沱河
　　牧马水源出东北白马山水以山名西流入定襄界合滹沱明志在县北七十里
　　乐平县
　　少山在县西南二十五里一名揭戾山一名何逄山又名沾山有寿圣寺　福地记其高八百丈可避兵恒山之佐命也清漳水出焉　山海经有少山其上有金玉其下有铜郭璞注在沾　水经清漳出上党沾县西北少山大黾谷南过县西又从县南屈　水经注淮南子曰清漳出揭戾山髙诱云山在沾县今清漳出沾县故城东北俗谓之漳山汉分沾县为乐平郡治沾县水出乐平郡沾县界故晋太康地记曰乐平县旧名清漳县汉之故城其山亦曰鹿谷山水出大要谷南流经沾县故城东不歴其西也又南迳昔阳城左传昭公十二年晋荀吴伪防齐师者假道于鲜虞遂入昔阳杜预曰乐平沾县东有昔阳城者是也昔阳故县东五十里　正义括地志云昔阳故城一名阳城在并州乐平县春秋释地名云昔阳服国所都也乐平城沾县东昔阳城服姓白狄别种也乐平县城汉沾县城也
　　牛头山在县东十里接山以形似名
　　防山在县东二十里一峰拔上上有龙神祠　刘曜夜逾防山而东自隶太原祁县麓台山亦差近之平定州乐平县胥非走平阳地也　乔宇游防山诗云驱野色千騣马峰叠晴光万角麟
　　黄岩山在县东三十里山石多黄有悬泉流入石瓮土人乏水多汲于此
　　老人峰在县东六十里黄沙岭隘口
　　臯落山在县东七十里臯落村东北一名灵山　左传晋侯使太子申生伐东山臯落氏　五朝志乐平有臯落山清漳水
　　竒峰山在臯落村东二里形类积粟相传为万粮堆李愈诗臯落竒峰别是天
　　白鹤山在县东七十里石龛村岩下有石作双鹤相顾形土人传双鹤飞入石凿石得鹤
　　瓮山在县东七十里有瓮山祠　乔宇诗千尺灵渊絶涧旁神龙踪迹故非常盘空岭峻连臯落蔽日林深接太行
　　孔子岩在县东八十里乔宇诗北有孔子里
　　华庵山在县东九十里峭厉绵亘巅殊坦广俯视临城赞皇诸县若自下仰窥直视半壁天矣有洗头盆泉冬夏不竭迤北有雾窟隂雨则云雾滃然一名望川楼　祝志作画庵山
　　古洞华庵山西石崖可居云气徃来
　　鹤度岭在县东九十里一名仙台又名锦绣台北为漫天岭东为麦穗岭　元好问诗仙人台高鹤飞度锦绣堂空去无路人言马岭差可行若比黄榆犹坦歩乔宇诗更指西南佳胜处太行青翠接中条
　　嶂石岩在县东百里岩水肖乳　乔宇诗云开臯落见竒峰
　　卧佛岩在县东百里孔子岩东
　　黄沙岭在县东百二十里山谷袤六十里东为十八盘板桥山在县东南二十里有古石梁
　　栖霞山在县东南四十里一名犀牙以其形似也水谷山在县东南六十里谷中出水
　　石梯山在县东南六十里石磴峻絶
　　横山在县东南七十里　乔宇诗水谷分一都横山顾其北
　　古栢岩在县东南八十里白鹤山北一名坐化岩相传有母女擕犬化此　乔宇诗白杨峪西产龙马神物化去余空冈不知何仙瘗両鹤石畔顶红双胫长
　　白岩山在县东南八十里臯落村南十里起伏蜿蜒一峰挺上对望山于六十里之外为乐平诸山冠下有杨赵水山侧有桃花洞花开时烂然如锦明乔庄简爱之因号白岩岁大旱雾罩山巅则雨山麓踞马岭隘口接邢台县界五代末河东守险之地遗址尚存
　　马岭在县东南百里
　　松子岭在县南四十里岭北有小松水又有松溪水岭下有松峰书院元左丞吕思诚记县治南罗庄孔氏作书院于三都别野盖罗庄与三都一社也又近在松子岭下故名曰松峰　孙继鲁诗太行松子岭天作出羣山　张仲诗密密松隂遮岭曲层层山势接云衢
　　荆山在县南四十五里赵壁村东　明志在东平原村方山在县西南十里
　　狮子山在县西南十五里以形似名
　　石马山在县西南三十里谷中有石马泉石马寺　乔宇诗沾岭南来是此峰
　　铁佛尖山在县西南五十里东连石马一名石尖山乔宇诗东西踏遍两峩尖
　　神掌窊在县西南　乔宇诗岩防怪石亭亭立涧口鸣泉决决流
　　长寿山在县西二十里下有厐家峪
　　陡泉山在县西四十里北界平定州广阳村　水经洞涡水出沾县北山　乔宇诗石磴参差路颇艰女郎祠在翠微间
　　大黾谷在县西五十里少山下清漳水出焉　水经注名大要谷
　　横岭在县西百里山势横截河水
　　鳯凰山在县北八里上建诸神祠
　　国朝康熙八年修祠神泉倐涌名灵瑞泉
　　孔子崖在县东北九十里崖下有宣圣顔曾像
　　青莎谷　赤土坡　杨云翼诗白水青莎谷黄云赤土坡
　　得车岭地形志沾有夹山豫水出得车岭西北入汾有汾阳追城
　　夹山
　　龙安山　羊肠百折穿涧泉声挂松云影景殊幽丽锦绣峰
　　清漳水出大黾即沽岭之谷也北流折西南入和顺县界合梁榆水又经辽州东七十里又南经黎城县北九十里合黄河又东入河东渉县境合浊漳水为漳河城汉志注大黾谷清漳水所出东北至邑城入大河过郡五行千六百八十里冀州川　金志乐平有乐平山清漳水
　　石瓮潭在县东七十里车寺村东山峡间广一亩深不可测巨石覆其上天凿孔窍臯落诸水繇此溜入迅疾则繇巨石径下下多白石壑中胥空洞而碧湍注之语曰空窍者神明之户牖也潭侧建贤王庙祷雨辄应
　　臯落水在县东七十里臯落村南南流入鸣水
　　杨赵水在县东八十里脊岭后下合石瓮水又流至悬崖有状元窰金杨云翼赵秉文肄业于此又北流入沾水
　　温泉在县南十里后涸
　　沾水源出少山之沾岭北流十八里复折而南名遡流水经县北合鸣水小松水过昔阳城东北入冶河应劭曰沾水出壶关【师古曰沾音它兼反葢指并州治而言也】
　　松溪水源出松子岭西流经平定州境晋盘山下北流入井陉县冶河
　　小松水源出松子岭北至县东合沾水
　　浮化水在州西南八十里流入洞涡河水
　　石马水源出石马山至县东北合鸣水
　　鸣水源出县西三十里陡泉山一名陡泉流经县南三十里合石马水北入沾水
　　洞涡水源出县西四十里陡泉山流入寿阳县界　水经注洞涡水西流与南谿水合水出南山西北流注洞涡　洞涡水至平定州合浮化水西流至寿阳县界土人名冷泉河合黑水经榆次东十五里合流村合大余水又西五里合源涡水又西南流至太原县北移村王名都注于汾明志至徐沟入汾
　　水峪水源出和顺县经县水峪村古栢岩下伏流八十里出东固壁村经寿阳城合沾水
　　豫水





</div>
    <div class="pagination">
<a href="山西通志_page81.html">上一页</a><span>...</span><a href="山西通志_page77.html">77</a><a href="山西通志_page78.html">78</a><a href="山西通志_page79.html">79</a><a href="山西通志_page80.html">80</a><a href="山西通志_page81.html">81</a><span class="current-page">82</span><a href="山西通志_page83.html">83</a><a href="山西通志_page84.html">84</a><a href="山西通志_page85.html">85</a><a href="山西通志_page86.html">86</a><a href="山西通志_page87.html">87</a><span>...</span><a href="山西通志_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
