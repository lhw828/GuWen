<!DOCTYPE html>
<html>
<head>
    <meta charset="UTF-8">
    <title>洞霄图志 - 第 5 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>洞霄图志 - 第 5 页/共 6 页</h1>
    <div class="content">　　陈君良孙南渠人童年得道隠居杭吴山修炼丹成独喜天柱每与幽人韵士徃来其间常离地三尺悬虚而卧因号寝虚先生穷冬积雪浴溪涧中畧无寒色自余灵异不可殚纪有紫极观过天柱山诗云道在吾身宇宙寛朝逾云岫暮云关丹灵不服春风转欲度世人那得闲
　　赞曰列子御风先生寝虚风尚有托虚独安居至人行世匪血肉躯其中不有外焉取余人以爲幻我以爲如纷纷谈仙勿诳迷愚
　　朱妙行先生
　　朱真静字复常杭临安人自幼好学丹经文一覧輙通其意每春自擕篮入山摘茶有客至掌擎为供不事茶具真率可想见尝随意行经宿忘返诸徒方惊忧忽归云吾游大涤洞遇道人碧巾黄衣相擕至驯虎岩下坐语移时而巳不谓经宿也题壁间曰经书那得语虚无荆棘林中有坦涂不遇异人真口诀误人错下死工夫一日整冠裳谢同衣遂登石室宴坐垂二十载名闻于朝遣中使召不起初先生入山猛兽巨蛇屡至左右举手麾之悉遯去有病者扣门求救嘘气按摩无弗愈者淳祐癸卯夏语诸徒曰吾卜中元别此山矣及期书偈曰去来如一真性湛然风收云散月在青天趺坐而化肤莹眼碧不异生时理宗闻之哀悼赐宸翰特赠妙行先生
　　赞曰丹经万巻读者茫昧复常一阅意领神防抱石室二十余载猛虎伏藏巨蛇引退挥偈脱頴趺坐委蜕青天湛然素月常在
　　按兹山自晋逮今已千百余年其间得道仙去甚众矣绵歴岁月之久无复可稽兹编所得仅一十八人而巳然又有作者虽未敢遽侪仙列其或事业可称于时文章可传于后亦不敢听其冺没因别为髙道传以志不朽云
　　髙道
　　唐
　　白威仪先生
　　白元鍳不详其字西川成都府人髙祖君敏武徳功臣父洪演髙蹈不袭封娶申屠氏生一子即先生也宗幸蜀时爲威仪道士住上皇观志在絶俗逍遥遐举周覧山川访前贤髙蹈之躅得余杭天柱观止焉四十年矣元和十二载八月解化瘗于天柱山大涤洞东北尝有山中十咏
　　赞曰有志絶俗白公威仪自蜀来南名山栖迟酒味淡大音声希积四十年无人见知山中遗老传诵十诗适兴而巳不矜能之
　　宋
　　冯先生
　　冯徳之字几道河南人少习儒业书无不读京师号冯万巻不慕声利弃家入道被防住杭州洞霄宫时公卿皆以诗饯行宋真宗锐意教尽以秘阁道书出降余杭郡俾知郡戚纶漕使陈尧佐选先生及冲素大师朱益谦等修校成藏以进号云笈七籖初诗人潘阆与先生爲道义交任泗州参军卒先生囊其骨归葬天柱山钱易铭潘墓具载其事
　　赞曰几道一诺生死不负相与逍遥道交有故不远千里归骨天柱宫墙西偏突兀潘墓几年云笈修善校误学仙志士读者悟
　　唐先生
　　唐君名子霞未详其字宋政和间入道洞霄宫性嗜读书尤长著述谓大涤洞天歴千五六百年其间幽人胜士髙行危言不得有传于世私切痛之乃著书名大涤洞天真境録其自序曰大哉五岳爲天下之镇自余山川籍其名者洞天福地尔盖真仙所宅灵气自生昭然若云从龙风从虎使其居者神清性悟而虚无有归实风之可乡也杭则余杭县西一十八里有天柱山宫曰洞霄者自汉武帝志崇道学立爲真靖之场修生髙士靡不栖迟于此宫有五洞交扃九峯廻挹千崖万谷秀聚其中泉飞彤厦之檐云鎻碧坛之角祥光云涌嘉朩返于春枝抚掌泉灵神丹藏于翠箬诚姑射之令壤欤由是声流方外恨不能泠然御风引千里于顷刻尔盖虽朝士大夫骏驭之游亦未得探其异迹于戏胜槩千百年来终乏采録无以发其蕴奥又安得目击而足履之哉仆非其人滥居林下或闻一水一石欣然亲往铭在心目今既得矣匪敢自私遂覈成巻帙虽不足进之作者庻爲寻幽之一鉴尔时政和壬辰十一月望日序后远游莫知所终
　　赞曰大涤名山歴载二千问其故实荒草断烟先生发愤搜讨成编后来遗逸借兹有传孰爲富贵孰爲神仙自古文章如日行天
　　石正素先生
　　石自方字元矩饶州鄱阳人师冲寂大师孔守容爲道士长七尺余厐眉秀髯大耳髙颧音声如钟庄静淡泊有深沉之思经史百氏无不通尤嗜庄列书眉山陆维忠授丹诀往来西山庐阜与方外隠逸以琴酒自适尝自号浑沦道人时虚静天师作庵于龙虎戯珠峯先生至即下榻榜曰浑沦庵虚静被召拉先生偕行居无何返故庐朝廷方求岩穴竒士部使者以先生闻强起至京师徽宗幸寳箓宫讲所先生在焉上望见仪状魁伟召前问从何来对曰草野臣无他技能江东使者以臣应诏即日授金坛郎主杭州洞霄盖宣和元年冬也明年七月至宫四方学道者翕然从之冬十月盗起严徽间明年正月破临安县官吏散走其徒亦治舟请行先生曰吾被天子命主此宫守死吾职也公等第去巳而贼至先生正色叱之遂遇害门人程用光叩阍言死事状上闵其忠赙钱三十万赠正素大夫制书云勑故金坛郎石自方顷者盗啸浙东侵犯隣壤而居官任职者徃徃惊遁尔典司真馆秉志不回叱骂凶徒遂至蹈难赐颁赙赉超进道阶非独劝死节者之荣而亦爲偷生者之愧时东南死事者才三数人士大夫以此髙之平生有诗文数百篇以先生死节洞霄号石洞霄曲肱先生熊彦诗作石洞霄传
　　赞曰舎生取义名教所美山林间人人不望此宣和东南啸聚蠭起望风逃遁守土犹尔元矩正色骂贼以死玺书褒嘉永耀青史
　　叶灵一先生
　　叶彦球钱塘人崇寜间受度寻师方外遡长江上荆汉浮沅湘访天师遗迹南游吴越过闽广徘徊罗浮以归遂走京师寓宝箓宫复还洞霄由是锐意教法飞章走檄祸福之验耸动当世至安吉之乌镇镇南有地爽垲乃卜居焉以符水爲民禳禬疾无不愈乡人敬信冠履云集经营之初富者出财贫者出力故宫殿廊庑金碧焕烂赐额曰崇福宫先生两领洞霄晩益精励赐号虚静灵一大师于蜕龙洞之傍筑室老焉天台虞公似良榜曰归云夀八十四无疾而终
　　赞曰远行求师足半四方飞章吁天休咎立彰冠履襍遝金碧焜煌至今殊庭福庇一乡筑室终老蛟龙洞傍谁榜归云虞公似良
　　何冲靖先生
　　何士昭余杭人自幼有修真志师上清大洞道士胡处邦受度戒行精勤学学不倦凡慕道者悉归焉政和间被防典宫事亲诣京师奏请防赐度牒三百道令本路漕臣应办工役一新宫宇道侣云集号爲全盛重和元年十二月五日召其徒告曰吾归矣弟子环侍至夜半方就榻闻异香盈室亟视已趺坐而逝时境内往往闻钟声后二日探囊得一纸书颂云五十年住人世灵台不染纎瑕壬午三更子时天开万里无霞盖是日壬午也赐号冲靖大师
　　赞曰冲靖居山戸外履满乃奉纶书聿新琳馆午夜钟声回薄天半四筵涕泗九重叹惋锦囊遗颂去住悬断彼哉尘人疾病则乱
　　李明素先生
　　李洞神字云友杭之新城人自幼不茹荤酒嗜黄老学七嵗入洞霄受度刻意道法戒行严洁中年走淮海谒徐神翁宻有所得归屏人事宴坐林下髙宗赐号明素俾主寜夀观未几乞还山授右街道録主洞霄宫孝宗践位召使拜章旋即昭格乾道九年正月晦日草别书遗同道偃然而寂嘉兴钱公叙其行业刋于遗像有云周流六虚去来自若死而不亡先生有之赞曰去知而愚性含太初视有若无心包太虚生而神悟宻契道枢死而神在起颂遗书
　　赞曰诐行浮辞坐掩当世而不容僞生死之际明素遗形如脱敝屣歴歴别书遍告同志两朝宠遇一枕梦寐独与神翁徜徉天地
　　陈汝和先生
　　陈希声字震甫临安人师凝妙大师金致一以行业清髙际遇髙宗授右街鍳义俾主洞霄宫提纲严肃奬防后进一时学者向风乾道二年三月车驾临幸山中扈从登游东西岩洞赐御书度牒号凝和大师又书度人经赐焉淳熙三年九月谈笑而寂夀六十有九
　　赞曰昔宋髙皇驾幸名山希声从游东西两岩从容谈喜动天顔御书道经照耀人寰鼎湖既远华表不还惟有乔朩曽闻佩环
　　徐栖霞先生
　　徐冲渊字叔静姑苏人自号栖霞子尝浪迹江湖间淳熙中被召居太一宫髙士斋已而奉诏典洞霄通明馆久之防孝宗居重华宫召寘佑圣观凝神斋尝奉命和御制秋懐诗二篇诗云东壁星辰烂不收夜凉河汉截天流芙蓉院静琴三叠翡翠帘开月一钩黄屋非心辞大宝碧云有意思髙秋金声玉振掩前作汉祖空懐猛士忧天末虹蜺晚未收龙池新雨涨清流鸥縁适意频依渚鱼不贪香懒上钩賸喜三邉无警报况当万宝得成秋啸歌髙蹈羲皇上不复深贻海内忧又令进西游诗表云臣伏以顷嵗防恩薄技已尘于渊鍳迩辰奉诏陈言尚简于帝心深惭瓦釜之鸣叠溷黄钟之奏伏念臣知识椎钝质性卑昏哦松愧处士之风梦草乏骚人之思緑蓑青篛徜徉霅水之烟波破防蹇驴潦倒灞桥之风雪自是结绳枢之手初非聨石鼎之才敢期误彻于听聪遂使叨承于顾问兹盖伏遇陛下笃实光辉日新其徳聪明睿知足以有临学问渊源决汝汉而排淮泗文章鼓吹动天地而感神创百世之规模冠四始之风雅以臣么麽逢辰休明虽圣度谦冲博采刍荛之论而天威咫尺妄干斧之诛拜手陈词俯躬待罪臣所有西游集杂诗类成两编谨昧死随表上进以闻上覧之谓侍臣曰近世士大夫诗有不及者时豫章玉隆观主席方虚髙士谢守颢荐于郡即日具礼走京师迎之居嵗余假化朝奉郎府倅丘公探搜其诗数百篇刻观中号经进西游集
　　赞曰嗟叹文章与时穷通栖霞以诗显淳熙中西游两编上闻四聪当馈嘉叹有古人风雪案风檠斧凿心胷不入里耳永惭秋虫
　　俞怡然先生
　　俞延禧字徳厚临安人受度于洞霄宫自号竹林道人襟韵洒落善丹青髙宗赐御衣象简迁授道秩后以古涧松进孝宗御制诗赐曰荦确奔流防玉虹凛然云干拟蟠空红尘车马稠如织梦入苍烟万壑风尝自写神恩平郡王见之赐赞曰日角月渊天赐怡然丹青妙笔秉鉴自传妙中之妙中之不知谁氏子乃玉京之谪仙孝宗又赐以怡然二字俾主寜夀观未几乞还山复俾知洞霄宫随亦退闲住通明馆翛然棊局间话以自养淳熙十四年二月十五日与道侣对棊拈子称好着而化髙士徐冲渊吊云千里云烟三尺画百年生死一枰棊
　　赞曰竹林道人蚤嵗善画际遇两朝驰誉天下苍烟万壑千古无价进非奔竞退亦潇洒晚寄棋枰坐遣余暇一子欲落称赏而化
　　王纯素先生
　　王思明号竹庵临安人爲王冲素弟子性嗜书编録满案余闲寄兴风雅与龚冲妙章清隠潘怡云结山中吟社当世重之寜宗庆元间赐纯素大师同领宫事放翁陆公游喜与交爲撰洞霄宫碑谢别放翁诗云还丹一粒如粟大防鐡成金金不壊服之冲举骑苍龙直上九霄观世界君藏此药天下知神正眼那得窥归磨苍石宝君施文章与此元无异真迹尚在夀七十余卒有竹庵诗稿栖真洞神光记
　　赞曰兹山文章远者莫稽近世具体放翁一碑先生力请久乃得之观所与交其人可知手抄千巻刼火灰飞有可传者竹庵集诗
　　龚冲妙先生
　　龚大明字若晦仁和人七嵗读书一再过輙成诵其家与洞霄胡先生志行族相隣先生省亲竒之引归度爲弟子弱冠遇异人得修炼防神采秀发积三十余年升山中主席力辞弗获强起应縁者四十年自宴坐外以吟咏自适有南轩稿平淡清逸可观先是山中留题至多久皆散灭至君始裒爲集并刻洞天真境録寜宗闻其名召至禁中斋修感格及丐归上曰卿居洞天与此间孰胜对曰陛下居天上洞天臣不过人间洞天尔安可相方然人身自有洞天神明居之贵贱一理存存于中不爲外邪客气所据则道同仙圣足以无愧于洞天之居上称善赐紫衣赐号冲妙大师遗金币甚厚还山建法堂复赐书演教堂扁理宗朝以国事扰攘遣内臣刘世亨等谕防欲铸钟以卜休咎赍金五十两白金五百五十两令合精铜爲之一鼓而就发音清越诏降内帑设普天醮谢恩并钟楼改作由是宫宇一新嘉熙丁酉秋语其徒曰吾住山縁事毕矣遂掩关不问世事宴坐累月明年仲春扶杖出山徧诣亲旧若告别者归经夕而逝容貌如生夀七十有一
　　赞曰天柱名山骚士必至古诗存者千不一二先生采録刻板行世自兹题咏罔有失坠惜哉生晚不及唐季勿问厥余斯已竒事
　　孙灵济先生
　　孙处道字元素余杭人頴异肥晳总角有出尘志尝梦幢节迎导入大宫阙主者劳问殷勤若有嘱付未几随父入天柱山指楼阁曰此正畴昔梦见者师冲妙先生叹曰天意昌吾大涤使尔来耶长通老列庄书精琴棊嗜丹青序升主席赐号灵济通真大师歴二十七年以常产素薄请于朝理宗赐度牒买田阳羡筑塘立圩不数月集事又赐琏川田以益之爲书洞天福地四字仍赐书清静经一巻至今冠裳云集供给不匮皆其力也平日与朱复常谈论相契复常既得道尸解君以行实奏闻得赠妙行先生景定甲子彗星见东南每夜起观咨嗟谓左右曰应在今冬吾不及见矣七月十七日召徒众戒饬特异常日俄顷整衣冠端坐而逝年六十有二是嵗冬理宗升遐其言悉验
　　赞曰元素蚤年梦游胜地来见洞天宫阙不异恶知一梦非真造诣二十七年非真梦寐我田既辟我庾不匮后人安居毋忽所自
　　贝徐二先生
　　贝大钦号懒云余杭人入道洞霄住山三十年延纳云水日亲视厨馔无阙典得陈季卿故址建洞晨观修黄箓普度余万名自邑至宫十八里道路﨑岖行者以爲病君捐资买石甃爲夷涂理宗赐号灵一大师逮厐眉皓首徜徉泉石间如神仙中人夀八十六而终其徒徐应庚亦余杭人好学日抄夜诵卒成才同衣称徐白眉赞贝君甃路亲董工役不避寒暑増土筑塘架石爲梁夹路树林朩阅五年成亦解化夀五十余自景定至今四十余年行者如在图画其师弟子之功不可没也赞曰天柱入邑十有八里道路岖行者病矣孰能夷之君师弟子五载成功千功如砥洞晨瓢笠来者如水后人勉旃勿怠初志













　　洞霄图志巻五
<史部,地理类,古迹之属,洞霄图志>
　　钦定四库全书
　　洞霄图志巻六
　　宋　邓牧　撰
　　碑记门
　　天柱观记
　　天柱观者因山为名按传记所载皆云天有八柱其三在中国一在舒州二在寿阳洎今在余杭者皆是也又按道经云天壤之内有十八洞天三十六小洞天如国家之有藩府郡县逓相禀属其洞天之内自有日月分精金堂玉室仙官主领考校灾祥今天柱山即真诰所谓大涤洞天者也内有隧道暗通华阳林屋皆乘风驭景倐徃忽来真踪杳非世俗所测而况大江之南地兼吴越其峯峦西接两天眼之龙源次连石镜之岚岫东枕浙江之迢可谓水清山秀兼通大海及诸国往还此外又有东天目西天目及天竺之号得非抗苍涯于穹昊耸层碧于云霄立天为名以标竒特耶若乃登髙逺望则千岩万壑金碧堆叠龙蟠虎踞灵粹滋孕代生异人非山秀地灵之所钟袭其孰能与于此乎就中天柱风清气和土腴泉洁神蛇不螫猛兽能驯自汉武帝酷好神仙标显灵迹乃于洞口建立宫坛歴代祈禳悉在此处东晋有郭文举先生得飞化之道隠居此山羣虎来柔史籍具在乃于蜗庐之次手植三松虬偃鳯翘苍翠千载今殿前者是也洎大唐创业以元皇帝为祖宗崇尚风恢张道本天皇大帝握图御宇授箓探符则有潘先生演真源搜访神境道元年奉勑创置天柱观焉仍以四维之中壁封千歩禁彼樵采为长生之林中宗皇帝玉叶继昌闗愈辟特赐观庄一所以给香灯于是台殿乃似匪人工廊槛而皆疑化出星坛月砌具体而微则有被褐幽人据梧髙士挹澄泉之味息素萝之隂叶天师法善朱法师君绪吴天师筠暨天师齐物司马天师承祯夏侯天师子云皆继踵云根栖神物表骨腾金锁名冠瑶编出为帝王之师归作神仙之侣金错标字翠珉流芳昭晰具存不俟详録其余三泉合双石开扉药圃新池古坛书阁各有题品足为耿光镠今际防圣朝叠委藩阃绾阖闾之封畧统勾践之山河宠极萧曹荣兼浑郭懐斯地实迩维桑素仰真风备详前事但以此观剏置之始本对南方后有朱法师相度地形改爲北向虽依山势偏侧洞门其洞首隂背阳作道宫而不可致左右岗垅与地势以相违背洞门而不顺百灵使清泉却侵白虎致使观中寥落难驻贤能皆爲尊殿背水激冲之所致也干宁二年镠因歴覧山源周游洞府思报列圣九重之至徳兼立三军百姓之福庭于是斋醮之余徧寻地理观其尊殿基势全无起发之由致道流困穷二时而不办香灯竟嵗而全无醮阅遂抗直表上闻圣聪请上清道士闾丘方远与道众三十余人主张教迹每年春秋四季爲国焚修镠特与创建殿堂兼移基址山势有三峯两乳兼许迈先生丹灶遗迹犹存遂乃添低作平减髙爲下改爲甲向是五音第一之方而乃添培乳山却爲主案寻即一二年内法主两霑渥恩道侣益臻常住咸备青牛白鹿堪眠琪树之隂绛节霓幢不絶星坛之上得不因移山势而再振风者哉寻又续发荐章奏闾丘君道业圣上以仙源演庆真流辉方瑶水以游神复华胥而入梦欲阐无爲之教欣闻有道之人勑赐法号爲妙有大师兼加命服虽寒栖帯索之士不尚宠荣在法桥劝善之门何妨显赫其次毕法道士郑茂章生自神州久栖名岳机契合负笈俱来镠幸揖方瞳常留化竹副妙有大师三元八节斋醮同修福既荐于宗祧惠颇霑于军俗寻发特表防鸿恩继赐紫金焚修于此其大殿之内望天尊真人龙虎二君侍卫无阙其次别刱上清精思院爲朝真念道之方建堂厨乃陈鼎击钟之所门廊房砌无不更新天风每触于庭除地籁时闻于牕戸兼爲亲踪观额以成功非矜八体之能贵立永年之志妙有大师闾丘君灵芝异禀皓标竒诞徳星披霓灵洞朝修防恳科戒精严实紫府之表仪乃清都之辅弼加以降神之地即舒州之天柱山也游方有志蹑屩忘疲自生天柱之前驻修天柱之下察其符契信不徒然乃此修崇实同搜抉所谓道无不在代有其人爰自开基至于功毕备仙家之胜槩畅圣祖之真风遂録画图封章上进奉光化二年十一月二十七日诏防勑钱镠省所奏进重修建天柱观图一靣事具悉我国家袭庆仙源游神道域普天之下灵迹甚多然自兵革洊兴基址多毁况兹幽邃岂暇修营卿考一境图经知列圣崇奉亲临胜槩重葺仙居仍选精慤之流防备焚修之礼冀承贶来祐昌期岂唯观好事之方抑亦验爱君之节既陈章奏披玩再三嘉叹无已想宜知悉冬寒卿比平安好遣书指不多及懿夫地出灵阜天开洞宫三皇之前真圣非一莫匪乘虚蹑景出有入无虽或挂于传闻不可知其名氏皆分洞天而理即大涤居其一焉天柱观晋汉已来迄于唐室修真之士继蹑清尘当四方俶扰之时见一境希夷之趣今也仙宫岳立髙道云屯六时而钟磬无虚八节之修斋罔阙有以保国家之景祚福两府之蒸黎镠今统吴越之山河官超极品上奉宗社次及军民莫不防仰神灵遵行大道时也圣明当代四海皈依忝防委以东南封功臣兼颁金劵家山衣锦秉两道之油幢上承一人倚注之恩次乃是正真防持之力元至圣崇敬福生大道真科是无爲化致乃及身于此合刋贞石用俟后贤时光化三年七月十五日记定乱安国功臣镇海镇东两军节度使浙江东西等道观察措置营田招讨安抚等使兼两浙盐鐡制置发运使开府仪同三司检校太师兼中书令使持节都督杭越等州诸军事兼杭越两州刺史上柱国彭城郡王食邑五千戸食实封二百戸钱镠
　　天柱观碣
　　太史公称大荒之内名山五千其在中国有五岳作镇罗浮括苍軰十山爲之佐命其余不可详载粤天柱之号潜霍及此三峯一称矣盖以其下擢地纪上承天维中函洞府之谓岂唯蕴金碧宅灵仙所贵兴云雨润万物也自余杭郭泝溪十里登陆而南弄潺湲入峥嵘幽径窈窕才越千歩忽岩势却倚襟领环揜而清宫辟焉于是傍讯有识稽诸实録乃知昔髙士郭文举创隠于兹以云林爲家遂长徃不复元和贯于异类猛兽爲之驯扰晋书逸人传具纪其事可畧而言自先生閟景潜升而遗庙斯立暨我唐道元祀因广仙迹爲天柱之观有五洞相邻得其名者谓之大涤虽寥邃莫测盖与林屋华阳宻通太帝隂宫耳爰有三泉二□一滥殊源合水旱不易拥爲曲池萦照轩宇夏寒而辨沙砾冬温而冐萍藻既漱而饮之曲肱而枕之乐在其中矣土无沮洳风不飘厉故栖迟者心畅而夀永盘薄纡奥气淳境美虎不搏蛇不螫而况于人乎正观初有许先生曰迈懐道就闲荐召不起后有道士张整叶法善朱君绪司马子微暨齐物夏侯子云皆爲髙流或游或居穷年忘返宝应中羣冦蚁聚焚城邑荡然煨烬唯此独存非神灵扶持曷以臻是州牧相里造县宰范愔化洽政成不严而理遗氓景附复辑其业筠与逸人李卿乐土是安舎此奚适恐将来君子靡昭厥由故覈而志之表此坚石大厯十三年正月十五日中岳道士吴筠记
　　厨院新池记
　　遇知已而用者匪唯于人物亦有之初厨院因前池余浸润防堂数歩及霤才供厨餁涤器而已邑大夫顺阳范愔迹累人羣心在遐旷每休沐之暇访道山林见其有天造池沼之形而隧爲沟窦乃命黄冠等颐指广袤凿周宇下骈石以涯之畜流以深之清澜忽平秋隂满院执防无欲清之仆挈瓶无汲深之劳不造机事而功赡于物范公实所谓新池知已矣静胜则道淳境幽则神王予与吴天师采真洞府朝夕窥临莹彻心胆滑昏潜遁事茍惬于心则与登姑苏望五湖而齐矣故因碑籀余地刻石志之犹诗人有泌泉之作大厯五年嵗号阉茂八月一日处士李卿记
　　宋
　　洞霄宫碑
　　造化之初混沦磅礴一气既分天积气于上地积块于下明爲日月幽爲神聚爲山岳海渎散爲万物万物之至灵爲人人之至灵爲圣哲爲仙真而道爲天地万物之宗幽明钜细之统此虙羲黄帝老子所以握乾坤司变化也其书爲易六十四卦道徳五千言隂符度人西升生神之经列御冦庄周闗尹喜之书其学者必谢去世俗练精积神栖于名山乔岳畧与吾教弗类而笃于父子之亲君臣之义与尧舜周公孔子遗书无异则正吾教之大指也临安府洞霄宫旧名天柱观在大涤洞天之下盖学黄老者之所庐其来久矣至我宋遂与嵩山崇福独爲天下宫观之首以宠辅相大臣之去位者亦以提举洞霄超拜左相者则其地望之重殆与昭应景灵醴泉万夀太一神霄宝箓爲比他莫敢望在真宗皇帝时始制诏改宫名赐仁和县田十有五顷以奉斋醮悉除其租赋至政和间宫以歴嵗久穿壊漫漶徽宗皇帝降度牒三百命两浙转运司复兴葺之嵗度童子一人爲道士建炎中又废于兵火髙宗皇帝中兴大业闻之当宁叹息廼绍兴二十五年以皇太后之命建昊天殿钟经二阁表以崇闳缭以修庑费出慈寜宫梓匠工役具于修内歩军司中使临防犒赐狎至既不以命有司而山麓之民亦晏然不知有役一旦告成金碧之丽光照林谷钟磬之作声摩云霄见者疑其天降地涌而神运输也可谓盛矣及上脱屣万几颐神物表遂以乾道二年自徳夀宫行幸山中驻跸累日勑大官进蔬饍亲御翰墨书度人经以赐自有天地即有此山殊尤之迹今乃创见庆元六年九月葆光大师宫都监潘三华与知宫事髙守中同知宫事水丘居仁以告游曰愿有纪以爲无穷之传游以疾未能属藁同知宫事王思明及其徒李知柔踵至以请防游被命防史又不克成嘉泰三年四月史成奏御乃能叙载本末如此且作铭曰在宋祥符帝锡帛书廼作昭应比隆河图元丰景灵列圣攸居元祐上清以祝帝储秘宇煌煌焕于天衢徽祖神霄诞弥九区迨我髙皇省方东吴睠言天柱镇兹行都警跸来临神明翊扶乃御幄殿穆清斋居天日覆照雨露涵濡迄今遗民泣望属车三圣嗣兴光照圣谟千础之宫骞腾太虚杰阁鸿钟震于江湖肆作诵诗亿载不渝中大夫充宝谟阁待制提举佑神观兼同修国史实録院同修撰兼秘书监陆游撰并书丹题额开禧元年嵗在乙丑四月望日同知宫事王思明知宫事水丘居仁住持都监通明殿焚修髙守中立石
　　洪钟记
　　圣天子握符御极敬天爱民遇雨旸稍愆祷于羣望所至感格其灵绩最彰者则杭之大涤也是山居洞天三十有四爲天柱福地距行都三舎御前崇奉有年矣宫宇宏壮独阙巨钟使命络绎奏闻上思所以揭防表灵廼绍定已丑寎月丁亥有防命铸仲秋已未告成夫山川流峙云气出没明神所以代化工而施利泽也霓栋横空鸿音彻汉圣天子所以镇名山而昭丕贶也神有显功上有垕报此殊庭盛事可无纪乎载攷图籍唐大厯中有神应钟台之黄岩因祷旱醻徳乡人每以验晴雨经建炎煨烬声弗逮初开禧边帅毕再遇于淮泗获景灵旧钟漕臣黄荦求寘之大涤亦既舁止然物久则敝剥极宜复其革故鼎新必须应时数迩者宸命既颁币出内帑工择国良赐度牒以资其费融兼金以羙其质众槖一鼓大器立就其形不侈不弇不厚不薄其声不石不播不柞不郁钟成楼亦加肆殆时数之偶欤近臣刘世亨承命庀事尽画宣劳图形以进天顔闿怿猗欤盛哉圣天子嘉惠名山与先朝赐田临幸匹休于无穷矣夫形而上者谓之道形而下者谓之器钟器也而道寓焉倘能因器以求道则销去鑛错保合粹和内明外寂力到功深穷邃径于华阳侍宸游于月殿服猛兽于岩前藏金丹于箬下自然山川呈献神物荐休鳯鸣髙冈龙蜕幽穴清泉沸井祥光烛天所谓地灵人杰岂昔有而今无邪无已则澄神寡欲体道修真庻几善人以多嘉祥自应雨可请旸可祈尚无负于清朝钦崇之意乃若听考击于晨暮昭报称于薫修祝圣夀而保皇图与洞天福地同其长久者又不待言喻也朝议大夫权尚书刑部侍郎兼同修国史实録院同修撰兼侍讲曹叔远撰并书朝奉郎行秘书郎兼吴王益王府教授池圣夫题盖拱卫大夫保康军承宣使入内内侍省副都知兼国史实録院都大提举诸司主管讲筵所主管往来国信所同提防皇城司提防资善堂提防内军器库所提领延祥观兼提举洞霄宫昊天殿祥符县开国子食邑五百户刘世亨奉防监铸同知宫事胡道枢知宫事王大年特赐冲妙大师住持都监兼主管昊天殿焚修龚大明立石
　　檀越施田记
　　洞霄距行阙三舎而近翠华临幸旧徳典领廷緌寺貂禜祷旁午望出璇台珍舘之右星冠羽衣来游来处常不翅数百千指九霞八景晴霏湿翠朝揽夕挹充然自得而主其徒者每皇皇惧无鞅数众之弗克赡唐中叶尝赐观庄田一所国初钱氏籍以归有司祥符中赐仁和田十有五顷除其租绍兴剏通明殿于宫之东偏又嵗有常饩以给斋祭列圣涵育之恩至矣赐田中更多故仅存硗瘠嵗入不足支数月都监宫事龚大明语其徒王思明王大年前是住山潘君三华尚能斥槖装买曹槁田以继粟吾徒可坐睨寛乡上腴大家腐陈丐彼有余补吾不足庻几我畴我耕我庾我积以裕我后之人怡声劝相坚力经度其志卒以酬畏垒既壤姑射且熟鼓腹升平稽首万夀欲与是山相爲无穷来谂余爲记夫道行乎天地之间日用饮食何者非道先王以是生养天下一夫授田百畆于耜筑场有其时纠笠赵镈有其具坚好頴栗舂揄释蒸有其成墙屋有桑疆畦有果蓏栅有鸡豚沼有鱼鳖身勤于所养心安于所止一毫无待于人此王道所以爲盛也世降道裂食非其力者所在皆是而爲老氏之学者以清净无爲爲宗须于人者狭虽名山藏室大洞殊庭号称海内之望亦往往微常产以自殖其教然也于其教清净无爲之中而能谋长以殖其众可不谓难乎虽然乐与饵过客止道澹乎其无味视之不可见听之不可闻而用之不可既尔师之说然也继今不以口体爲心害宜有进乎澹而无味者余家天目之阳去天柱爲近间尝分半席叩之施者生有祈死有荐其姓氏畆石并附见碑隂云宝庆元年三月旦日朝奉郎行秘书郎洪咨防记并书朝散郎将作少监兼权礼部郎官兼魏惠宪王府教授钟震题盖知宫事王大年冲妙大师住持都监龚大明立石
　　演教堂记
　　盘古开辟宇宙天先成而地后定故都天之号柱于八极者三不周以北存而勿论可也惟灊山之东杭山之南积气温厚有双柱峙焉以其上通太微之室故曰洞天以其中伏三辰之根故曰天柱道家者流好言天与帝而不以地对盖维持主宰者在上地不过承之而已洞霄旧号天柱观而演教堂则又接天柱之乳而流出道徳者也先是堂列大门外传者曰神营化造不类目巧之室殆未可知也后遭兵燬更创于正殿后绍兴肇其迹开禧奂其宇端平又峻其基室虚而白楹广而闲雌霓抱梁阳鸟承楄堂之背叠石作巘曰聚仙亭翼歩櫩而上曰方丈室耽耽乎广厦真可谈混元论黄虞矣矧惟我髙宗皇帝曾手书度人经以镇清真之孝宗皇帝御制古涧松诗以尊不老之道玉字扁于寜考金钱锡于慈皇今主上又勑命冲妙师大明董集斯事列圣修道崇教何其盛也堂甫成大明羽化而师孙处道与监宫大年及大钦述师之志综其本末求记于潼川吴泳泳曰汝知所谓堂者因教而有堂邪所谓教者因堂而有教邪向者堂教亦弊邪今者堂新教亦新邪吾与子言堂有成壊而教无新故仙圣之所重惟教耳然圣人以身教也真人以神听也以身教故不悦道之华以神聴故不逐言之迹今营一畆之宫筑环堵之室既勤朴斲又涂塈茨轮焉奂焉惟欲其美而身有玉庐心有绛宫脾有黄室肺有皓庭靣有赤宅耳有三门喉有十二楼两眉有紫户青房七窍有金闗玉钥皆自已之堂也而不能媺也指三洞十二部爲教母综五笥七千笈爲道枢勃勃旋于珠口团团走于环中便以口之所授爲深妙耳之所闻爲证真而自有此山以来隂阳之浸昏晓之割日月之相斛云雷之相荡飘风暴雨卒敛于无雕烟镂霞复归于朴鸟啼而林幽则动中有静龙蛰而雾滃则寂中有感变通而爲四序流形而爲品物不宰之宰不神之神皆自然之教也而莫之悟也处道曰若尔吾记则歴刼以至于今千圣之戸庭荒矣虽然吾复为子通之老氏之学根以清净虚明行以慈俭忠孝其无爲也无不爲也近于易不争也莫之争也近于谟谷神之说近于虚受婴儿之喻近于若保修养而引年近于祈天永命真诰谓性与道合由道之体近于中庸王子谓一气孔神于中夜存近于孟子若夫淮南原道之极至于和与性使父无防子之忧兄无哭弟之哀童子不孤妇人不孀兽胎不防鸟卵不殈则又吾孔门家法也作是堂巳玉眸诜诜岂无望道而欲见者倘能味法如调心如涤神识如镜爲善无近名爲学不躐等虽有拱璧驷马不能易吾进道之心则圣真在已不必问邻矣霞子研之哉云孙莹之哉淳祐三年七月既望宝章阁学士朝请大夫提举隆兴府玉隆万寿宫中江县开国子食邑六百户赐紫金鱼袋吴泳记端明殿学士朝请大夫同签书枢宻院事同提举编修经武要畧黄岩县开国伯食邑九百户食实封三百戸赐紫金鱼袋杜范书端明殿学士宣奉大夫签书枢宻院事兼权参知政事同提举编修经武要畧同提举编修勑令临卭县开国侯食邑一千五百户食实封三百戸赐紫金鱼袋髙定子篆盖灵济大师同知宫事孙处道灵一大师知宫事贝大钦冲素大师住持都监兼通明殿焚修王大年立石
　　东阳楼记
　　余曩登平都山访濂溪周子旧游乱碑中得小片周子题两絶句防画劲正犹存温厉之气官合阳时笔也其一咏隂仙丹诀云始观丹诀信希夷盖得隂阳造化机子自母生能致立精神合后更知微又从山中人得观丹诀一篇二十年间徃来于心未忘也先墓在余杭庐居山中数游洞霄道藏写本甚真山庐无事时得假借无何阅之徧则知丹诀所云周子一言蔽之矣宫殿都监贝其姓大钦其名余杭人赐号灵一作小楼寮中不侈不约可诗可觞爱其翼然于尘外也与客造焉请名适朝阳出髙岗之上因作东阳楼三字遗之摘隂仙诀中语也今又十余年矣丹诀则已忘之唯周子诗中之意炯然心目灵山之孙守一嘱如圭来言曰灵一年八十六而卒愿得向者名楼之义以发其幽光余曰乾元阳神吾资以始坤元隂精吾资以生元一也而分二体于是有尊卑有贵贱以尊卑言则先干而后坤尊当在先也以贵贱言则先隂而后阳贵当居后也既有先后则有嗑有暌有同有讼不得而齐焉不齐则离离去爲变相保则合合爲大和物生于和死于变精神合一即日月合一日月合一即乾坤之元复爲一此天地之正道万物之公理圣人以是制爲礼乐逹之天下礼无往而不来乐无进而不返斯道也在人或识其大或识其小未尝坠也周衰道微四代礼乐之数掌于柱下史乃或取之以养其生虽然礼乐者大和之器也所以建天地溥万物非有我之所得私也私之者小之也知广而充之则大矣是故一物有尽而万物无终一身有终而万人无尽万人无尽即我之无尽矣又何人已之分灵一以夀终矣四海之内一视而同其未死者皆灵一也不与天地同长久乎平都烟尘苍莽石刻之存者几希由是以志诸洞霄尚不冺乎儒先之遗意不亦可哉咸淳元年中春资政殿学士宣奉大夫眉山杨栋记并书光禄大夫参知政事姚希得篆盖
　　洞霄宫庄田记
　　鼎着养贤之象凡学先王之道者皆有养也自释氏老子之教兴学其学者莫不待养于公上丰其庐拟于校庠序食其人优于俊造秀是于古养贤之义合乎否邪老子之道黄帝之道也羲黄继天立极肇明伦纪循天理之自然以爲教因人心之本然以爲治无爲而无不爲也老子生于周之叔世覩当时文弊之极思返之淳古之上故其爲教本礼而尚徳其爲学务主静守一以求之于内要其成就合于圣人诚之无爲非诡流俗以自异者也自汉人以黄老名家儒者病之至于今以异端见称夫岂知黄帝之道传爲老子之学与尧舜同称之异端过矣我理皇游情六艺傍通百家之书尝有契于神清之防故遇老氏独厚为其近于儒也洞霄爲天下第一自祥符已有锡田淳祐间上特出内府度道士牒赐本宫俾易为缗益市常产以禆赡用之乏奎画昭回焜耀于九鎻之下住山孙君处道仰承天宠治田义兴之野罄已资合羣力经度土功再更寒暑疆畎乃备则常丰庄是也宝祐间寻被特防拨赐长兴田之在荻川者孙君复率其徒垦辟荒秽久乃就绪而朝命有严俾归其产于蒲泽之暴更以乌程归安二县官田申锡本宫后先五年重施程绩费用亿秭乃克登粟我庾以溃于成则万年庄是也杭人相与言昔嵗资储屡空宫众百数弗克赡自二庄既成羽衣黄冠之士来游来歌不远千里食者倍蓰于昔而资用不竭是虽上恩衣被而孙君师弟子坚苦不倦瘠已裕人其功不可没也叶赞其事则有王君大年贝君大钦皆厐眉皓首年八九十道岸萧散与孙君为山中三老松间石上人望而见者以爲神仙人予犹及识之今皆衰谢其所建置成就自当与此山相爲不朽住山郎公道一慨孙君创缔之艰勤求铉翁爲之记俾后有考谨不敢辞然念圣人之养贤与贤者之自爲养实交致而并举上遇老氏甚厚学为老氏者当知所以自养食焉而思知其学所以同于尧舜毋以异端自处而以圣道自期夫然后无负圣皇尊礼老氏之意云咸淳九年六月吉日朝奉大夫直宝谟阁知镇江军府兼管内劝农营田事节制军马家翁记朝议大夫军器监兼左曹郎中刘叔子书宣教郎守秘书省著作佐郎兼权枢宻院编修官兼权右侍郎官兼崇政殿说书余安裕题盖辅教大师同知宫事吴处仁凝神大师知宫事朱特立通妙大师住持都监兼通明殿焚修郎道一立石
　　栖真洞神光记
　　绍定辛卯孟夏郎官杨公彦瞻游九鎻山幽岩邃谷无所不歴二十有一日至栖真洞登东西两台洞絶顶故有若华盖者方举火烛之忽神光发东台上圆如满月青白相半升华盖而止火爲夺明良久乃散观者惊异公顾问偕行羽众是何祥邪思明对曰嘻二百二十余年矣在祥符间国家崇尚教淛漕使陈文公率官属有祷于大涤洞维时洞中出现是光照耀林麓文惠公表奏朝廷诏防褒嘉始改洞霄宫额而扁亭祥光爲一代盛典方今教之盛不异祥符公以勲旧子孙歴官郎署名位徳望岂出文惠公下两洞神光皆有为而发非偶然者公怃然曰予何人敢望文惠公哉休徴之来偶相符契然不敢上负洞天之灵乃捐金买田若干以助斋庖以答神贶呜呼洞天自汉元封彰神显异何代无之谨以身所亲见感动当世者刻着于石使来者有攷且无忘杨公之徳公名伯嵒彦瞻其字和武恭王孙好善忘势不异儒家子时有东台仙子许参满月光明现大千句留题山中绍定五年夏至日当山道士元素大师王思明记同知宫事胡道枢知宫事王大年冲妙大师住持都监兼通明殿焚修龚大明立石
　　冲天观记
　　洞霄知宫灵济通真大师孙处道兴起宫事既勤既备廼卜基于安吉之青坡初作上清道院都监演教大师龚文焕式克肯堂拓旧而新殿庑整比丹碧岌嶪复以冲天观勑额请于朝既又获省符视御前宫观悉免科役俾其徒周允和主之遂爲苕霅间一大竒观乃介王道州洧谒文于予予闻吴兴号水晶宫其山川清旷宜有髙人逸士如昔者桑苎翁真子之徒往往犹未见也二君经始栋宇以崇其教以淑其徒或者前所谓髙人逸士庻几其亦来游乎道家者流其初出于傲世矫俗老庄列子是已司马父子始推儒者纳诸博而寡要劳而少功不曰尧舜道心孔曾道学固儒者所谓道也然而章句爲工青紫为志专门名家甲诋乙排子长诚汉人也知汉儒而已今天下儒道之盛彰彰明矣视国事犹家视人犹已视孙君龚君之皇皇恳恳方洞霄整办之余又爲冲天开山焦心劳身无所爲而爲之者其几何人汉儒其又可訾邪此之不为而彼之有立予所爲嘅焉寤叹也使二君而归于儒其亦能有立邪因爲之歌以讯之噫胡为兮山水幽青坡上下兮苕霅交流芙蓉衣兮兰佩青精爲饭兮琼糜爲羞致虚极兮静笃眇外物兮焉求澹和风兮扇春啸璧月兮皓秋八极兮一息神光烂兮斗牛歴万刼兮不冺遗天下兮忘忧飞仙兮何许慈愍兮虚柔定非闭固兮絶物私一已兮身谋天门兮虎符上帝有命兮汛扫九州时清平兮可仕招隠君兮毋彼留咸淳九年癸酉嵗上已日承事郎秘书省校书郎兼权枢宻院编修官兼崇政殿说书余安裕记中奉大夫新除起居郎兼国史院编修官实録院检讨官文复之书中大夫权尚书工部侍郎兼同修国史实録院同修撰兼侍讲髙斯得篆额养素大师监观沈多福广妙大师同知观事周国夀辅元大师知观事张真嗣妙有大师开山住持管辖周允和立石
　　洞晨观记
　　余杭洞晨观盖洞霄宫流也前靣玉几侧挟安乐山苕溪支港环出其后故爲邑人陈季卿居传记所载季卿遇终南山仙翁以竹叶爲舟者洞霄宫都监贝灵一得而爱之开建观宇凡殿阁堂庑庖湢诸舎色色具备风瓢雨笠来游来居咸得其所嵗癸亥请于礼部锡今额命其徒月守一开山主领自甲而乙徐应庚继之端明洪公焘尹京复为表奏视本宫古例悉免科役迨今三传矣涂塈丹艧嵗有增益迄为名山先是灵一以余杭至洞霄十有八里山路岖行者以为病乃捐已赀筑塘甃石辟成坦涂车马之往来便之复营接待使有息肩地用心可谓仁矣谨按东南名山若句曲武夷桐栢之魁岸竒秀皆诸宫观罗列形胜各有所分无得专美而洞霄发源天目蕴为洞天福地大涤天柱诸山所融结环抱者止于一区故其源深流长本大枝茂若宫若观若道院支分别逺近咸有羽流之盛足拟一中郡国家优异恩数非他处敢望主席必循序迁不得侥幸有得至焉亦皆老成重厚深阅世故者是以风日振代不乏人灵一往矣行路称思其功所谓死而不亡者哉灵一盖穆陵赐号其名大钦咸淳甲戍日南至朝散郎尚书吏部员外郎无权右司华阳宇文十朋记并书宝谟阁直学士中奉大夫知庆元府松海制置使主管劝农使龙泉县开国勇食邑三百戸陈存篆盖元素大师知观事陈敬雷靖逸大师管辖住持观事贝如圭立石
　　洞霄宫昊天殿上梁文
　　上穹昭格端景命于皇朝时御溥临迓殊祥于福地爰体清都之制肆承法扆之光惟天柱之一峯閟仙家于九鎻韶奏下云霄之响真游仰鸾鹤之翔夙髙清浄之风兹剧钦崇之典用荣轮奂以传休明恭惟今上皇帝陛下德骏道隆功成治定珍符时介荷显锡于苍规至养日崇罄宸诚于天阃皇太后殿下禔身勤约造道精微省法宫玉食之荣严洞府璇仪之奉皇后殿下肃端坤厚光配干纯躬淑则以钦承履柔谦而昭事今则庻工云集华缔将周协和气以氤氲拥欢声而杂还緑槐丹桂分霁色于仙班琼霓旌候祥飚于紫闼愿形善颂式举修梁　东一寒泉九鎻通夜半风回知帝力仙岩留得翠玲珑　西洞口祥风跨紫霓千里华阳通閟道红葩碧草映轮蹄　南天柱峯髙拥翠岚陛舞胎仙闻抚掌跳珠溅璧起澄潭　北大涤洞宫天北极中有真人养圣胎霜坛夜窽神仙域　上丽日曈昽浮晓望朝退羣仙辇路寒迢迢碧落开重嶂　下苕水萦回周四野瑞木重荣緑防髙金鞭玉来风马　伏愿上梁以后福萃清躬庆扶亨运震承离继昌圣夀于緜緜地久天长奉慈闱于永永答时迈髙明之眷蔼思齐雝肃之音凡我含生齐归洪造绍兴二十五年八月石室隠士陆维之撰
　　演教堂揭扁法语
　　洞霄大涤扈神京玉佩金珰防百灵天柱一尖凌碧落云闗九鎻叠苍屏前峯后峯烟漠漠东洞西洞风泠泠见説坡仙诗墨在约君同坐翠蛟亭客入洞门清涵山骨寒层青未了古洞緑依然瀑布泉边玉叶风摩千嵗草云根石畔金茎露浥万年芝我将唤起闾丘同而更相招司马承祯左攀郭文举右拍许逺游陟天坛访石室入药圃谒草堂同登来贤岩去寻无骨箬万杉鎻断红尘影三迳寒凝碧藓斑实风雷飞伏之都乃龙神校阅之所所以翠华南幸有严香火之钦崇紫馆西峩以待公召之均逸昔有金龙玉简之典今存青词朱表之仪列圣所共留神当今尤甚加礼今之日风和鸎喜水暖花香奉使国师寜国侍晨真人面承纶旨大涤蒇真都録管辖上官侍晨鉴义知宫冯君随弼飚乘协翊天馨来止仙都适丁盛事嵗在丁丑宸翰演教堂三大字以赐住山冲妙大师龚大眀越今五春方圆扁揭可谓鳯翥龙翔蛟腾虎跃奎璀璨云汉昭回有兹铁画银钩宣示金填玉镂光映草朩荣溢烟霞以吾教之当兴与名山之不朽方玉烛应天之日政真金演教之时顷者山中庆成法堂获此御墨云甍烟桷上跨寒空月础星砖妙为法窟何异骞林之境宜安玉局之床阐三洞四辅之微敷八极九清之妙此碑既揭日月同明此话不诬人天孚照大众且道揭碑一句如何赞祝　九峯云静仁天广　五洞风清化日长　嘉定十年辛已三月道士白玉蟾撰
　　旧真境録后序
　　右大涤真境録道士唐子霞撰予借观爱其善叙事而知宫金凝妙副宫吴观妙诿予是正予颇附益以所遗而郭文举遗迹徧于三邑吴正节炼度于西麓期限应啓闾丘君正容以悟物使罗隠卒保终吉皆予特表发之庶得为全书然予观茅山晋宋以前流传盖寡自陶公游之以为欲界之仙都又得杨许众真遗墨撰次真诰而山之神蕴皆露故使人望之则易仙童初太元之府彷佛在目自余洞天犹寂寂也今唐子所识既勤且博矣而金堂玉室宫府曲折犹恨未备昔王逸少尝记许逺游之言以为颇开其端矣盖自此地而南达于山隂想像其间岩扉磵戸得道不死者接迹而洞台便开神真游处宜有巨丽骇目洞心之观过三茅逺矣建安中左元放斋戒三月入华阳洞周旋其中经年而出叹曰不图天下复有如此之异然茅山之显卒因陶公而不因元放也世传闾丘君入大涤从华阳而归亦止称其异而不着之于书大凡得游履者心知而不言世之欲传者又未尝得游而难言故洞天之境率多晦而少显勿遂谓羽防无人也倘幽人胜士追踪左许闾丘之逸轨足殊庭而目仙子者幸无惜详言之使此境尽露此书大备而学道希生者从而勉励焉亦至人之用心也宣和五年四月余杭县丞吴兴成无玷序
</div>
    <div class="pagination">
<a href="洞霄图志_page4.html">上一页</a><a href="洞霄图志.html">1</a><a href="洞霄图志_page2.html">2</a><a href="洞霄图志_page3.html">3</a><a href="洞霄图志_page4.html">4</a><span class="current-page">5</span><a href="洞霄图志_page6.html">6</a><a href="洞霄图志_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
