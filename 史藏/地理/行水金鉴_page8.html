<!DOCTYPE html>
<html>
<head>
    <meta charset="UTF-8">
    <title>行水金鉴 - 第 8 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>行水金鉴 - 第 8 页/共 93 页</h1>
    <div class="content">　　出河南盘崤山歴涧水东北流与石崤水合水出石崤山山有二陵南陵夏后臯之墓也北陵文王所避风雨矣又北左右合西水乱流注于河【郦注】
　　又东千崤之水注焉【水经】
　　水南导于千崤之山北流注于河河水翼岸夹山巍峰岐举羣山叠秀重岭干霄康成按地説河水东流贯砥柱触阏流今世所谓砥柱者盖乃阏流也砥柱当在西河未详也余按郑説非是西河当无山以碍之自砥柱以下五戸以上其间一百二十里河水竦石桀出势连襄陆盖亦禹凿以通河疑此阏流也其山虽辟尚梗湍流激石云洄澴波怒溢合有一十九滩水流迅急势同三峡破害舟船自古所患五户滩名也【郦注　崤在今河南府永宁县北六十里元和志自东崤至西崤长三十五里在秦闗之东汉闗之西崤与殽同今河南府陜州东一百六十里有五户滩在河中为湍激之处自此而东河流稍为寛衍】
　　河自西华隂遂折而东流以至厎柱亦谓之三门山山在虢城东北大阳城东也按道元谓厎柱是禹之所凿其説是也至谓破山以通河此则过论河之至厎柱盖旧有可通之道禹嫌其狭于是疏而广之故有三门非是先凿厎柱山以为三门然后导河而过之也汉鸿嘉中杨焉上言厎柱狭隘可镌广之夫禹之治水未尝不为万世之虑使厎柱尚有可镌之理则禹镌之矣禹所不能镌而焉欲镌之何其不思之甚也盖河自龙门至于华隂东折以及厎柱夹于两山之间其势最为狭隘故古语云龙门之下河流驶于竹箭惟其为髙山所束其势不得盘还则其漂悍湍激覆溺舟船是乃万世之患也岂人力之所能胜哉道元谓水流峻急势同三峡破壊舟船自古所患此説是也顷歳建剑大兴役功凿治众滩其费不赀某尝询于舟人云滩患不减于昔日以是知天地山川之险盖有出于势之自然者未易以人力争也厎柱舟船之患虽禹无如之何而况于杨焉辈乎【尚书全解】河不能决于厎柱之上者河由两山中行也出厎柱则平原广野又并受闗东诸山之水水流益多水势益大地形益卑水势益急虞夏以前皆都在厎柱之上商初都亳亦在诸山中书所谓适于山降凶徳是也以后就水利反受其害以故殷数迁都至周之衰井田渐废侯国争水利者筑堤以包沃饶之利避水患者亦筑堤以邻国为壑隄日多水日束日失其性而致怒决溢之害不小然决而南夺淮而行害郡邑为少决而北则无复九河故道原野被害逺矣【郑晓古言】以今舆地言之河自潼闗卫北折而东迳阌乡县北又东迳灵寳县北其北岸则芮城县【阌乡在河南陜州西少北一百三十里黄河南去县七里灵寳在州西六十里黄河南去县十里芮城在山西解州西南七十里黄河在县南二十里芮伯万之故畺也盖芮城与阌乡分河二县俱在河之北岸】又东迳陜州北其北岸则平陆县又东过厎柱【陜州在河南府西三百里平陆在解州东南九十里厎柱山在黄河中西去陜州四十里西北去平陆五十里唐赵冬曦三门赋序曰厎柱之六峰者皆生河之中流盖夏后之所开凿其最北有两柱相对距崖而立即所谓三门也次于其南有孤峰掲起峰顶平阔夏禹之庙在焉西有孤石数丈圆如削成复次其南有三峰东曰金门中曰三堆西曰天柱河水从黄老神前东流湍激蹙于虾石折流而南潄于三门苞于庙山乃分为四流淙于三峰之下抵于曲隈防流东注加以两崖夹水盘纡激射天下罕比都穆曰厎柱在陜州东五十里黄河之中循河至三门集津三门者中曰神门南曰鬼门北曰人门水行其间声激如雷而鬼门尤为险恶舟筏一入鲜有得脱三门之广约二十丈其东百五十步即厎柱山崇约三丈周数丈蔡氏书传以三门为厎柱州志亦谓厎柱即三门山皆未尝亲履其地故谬误若此按此説与赵赋小异要之诸峰在当时总为一巨石禹析之以通河三门亦厎柱也后人强生分别耳】此河水东至厎柱之所经也【禹贡锥指】
　　又东至于孟津【禹贡】
　　孟津在洛北都道所凑古今以为津【孔氏传　今河南懐庆府孟县西南三十里即孟津非河南府之孟津县也】
　　孟地名津是渡处在洛阳城北【孔氏疏】
　　林少颖云河自华隂至于厎柱夹两山之间其流皆湍悍至于孟津然后其势稍缓可以横舟而渡也渭按大阳县南有茅津秦穆公封殽尸自此济河不待至河阳始可渡林説非是大河津济处甚多唯孟津以都道所凑四通五达之衢故其名古今特着【禹贡锥指】
　　河水【自厎柱山东五戸滩】又东过平隂县北又东至邓清水从西北来注之【水经　今孟津县有平隂故城】
　　清水出清亷山之西岭东南流迳垣县故城北又东南迳阳壶城东即垣县之壶丘亭又东南流注于河【郦注　今垣曲县西四十里有垣县故城】
　　又东与教水合【水经】
　　出垣县北教山南迳平山其水南流歴鼓钟上峡悬洪五丈飞流注壑夹岸深髙壁立直上经崖秀举百有余丈峰次青松岩悬赪石于中歴落有翠柏生焉丹青绮分望若图绣矣山海经曰教山教水出焉又南流注于河是水冬干夏流实唯干河也今世人犹谓之干涧矣【郦注】
　　又与畛水合【水经】
　　水出新安县青要山北流入于河【郦注】
　　又东合庸庸之水【水经】
　　水出河南垣县宜苏山北流分为二水一水北入河一水又东北流注于河【郦注】
　　又东迳平隂县北【水经】
　　地理风俗记曰河南平隂县故晋隂地隂戎之所居又曰在平城之南故曰平隂三老董公説髙祖处魏文帝改曰河隂【郦注】
　　西防濝水【水经】
　　水出垣县王屋西山濝谿歴轵关南迳苖亭西亭东流注于河【郦注　今济源县西有濝水】
　　又东过平隂县北湛水从北来注之【水经　湛水篇云湛水出河内轵县西北山东南流当平隂县之东北南入于河今济源县西南有湛水】
　　又东迳河阳县故城南【水经】
　　春秋经书天王狩于河阳【郦注　今懐庆府孟县西南三十里有河阳故城相传潘安仁种花满县今其地皆斥卤矣】
　　又迳临平亭北【水经】
　　帝王世纪曰光武临平亭南西望平隂者也【郦注后汉明帝纪原陵注云临平亭南去洛阳十五里】
　　又东迳洛阳县北【水经】
　　河之南岸有一碑北面题云洛阳北界【郦注　洛阳故城汉河南郡治在今洛阳县东北二十里】
　　又东迳平县故城北【水经】
　　俗谓之小平也河北侧岸有二城相对置北中郎府河水南对首阳山春秋所谓首戴也夷齐之歌所矣上有夷齐之庙河南有钩陈垒世传武王伐纣八百诸侯所防处河水至斯有盟津之目论衡曰武王伐纣与八百诸侯咸同此盟故孟津亦曰盟津尚书所谓东至于孟津者也又曰富平津晋阳秋曰杜预造桥于富平津所谓造舟为梁也又谓之陶河魏尚书仆射杜畿以帝将幸许试楼船覆于陶河谓此也【郦注汉河南郡有平县即今孟津县西北小平城也杜佑曰在巩县西北有津曰小平津】
　　以今舆地言之河水自陜州又东迳渑池县北其北岸则垣曲县【渑池在河南河南府西少北一百六十里垣曲在山西绛州西南二百十里黄河在县南五里与渑池分水】又东迳新安县北又东迳洛阳县北又东迳孟津县北【新安在河南府西北七十里黄河去县七十里洛阳河南府治黄河去县二十里绕北邙山之麓孟津县在府东北五十里黄河去县五里有陶渚其西有峡石马渚髙渚委粟津皆大河津济处县西北十五里有罗家滩又西为杨家滩栁滩杏滩及耕子马坟二滩皆在大河中】其北岸则济源县孟县【济源在懐庆府西七十里黄河在县南七十里与新安洛阳分水孟县在府南少西五十五里黄河在县南二十里南对小平津广二里有南城北城中潬城河阳三城记曰北城南临大河长桥架水南城三面临河屹立水濵中潬表里二城南北相望黄河两贯于三城之间毎秋泛溢南北二城皆有濡足之患而中潬屹然如故】此河水又东至孟津之所经也　自古论河患者皆云孟津而下地平土疏移徙不常失禹故道然吾观孟津以上亦不能无患自杜预建浮梁之后更三百余年不闻为水所毁至唐贞观十一年河溢壊中潬城始见于史逮宋而其患弥甚史不絶书嘉祐八年大水冯襄中潬之城遂废推原其故盖隋唐以来厎柱阏流之害倍于曩时延及孟津河身亦浅水暴至不能容故也宋世北河淤淀水不通行今南岸滩渚更多非止一中潬矣【潘季驯两河经畧疏曰黄河经行之地唯河南之土最松禹导河入海一经河南其水未必如今之浊今去禹导河之时复三千余年流日久土日松土愈松水愈浊故平时之水以斗计之沙居其六一入伏秋则居其八矣以二升之水载八分之沙非极湍急即至停滞故水分则流缓流缓则沙停势所必至也】其所以不至逺泛滥者徒以夹河之山脉未尽地髙土坚耳然上流之怒不泄则害必钟于下流汉明帝诏曰左隄彊则右隄伤左右皆彊则下方伤孟津之隄所谓左右皆彊则下方伤者也至荥阳则左隄彊而右隄伤矣治河者欲使洛汭以东永无溢决其可置孟津厎柱于度外乎【禹贡锥指】
　　东过洛汭至于大伾【禹贡】
　　洛汭洛入河处至于大伾北行【孔氏传　水经洛水篇云洛水出京兆上洛县讙举山又东户水注之又东得乳水又东防于龙余之水又东门水出焉又东迳熊耳山北东北过卢氏县南迳阳渠闗北又东迳卢氏县故城南东与髙门水合又东松杨谿水注之又东库谷水注之又东北过蠡城邑之南　　过阳市邑南又东北过于父邑之南又东渠谷　　又东北过宜阳县南又东迳宜阳县故城南又东北出散闗南又东枝渎左出焉又东北过河南县南又东过洛阳县南伊水从西来注之又东过偃师县南又北阳渠水注之又东迳訾城北又东罗水注之又东北过巩县东又北入于河又东北流入于河】
　　大伾汉书音义以为今黎阳县山临河是【孔氏疏今大名府濬县东北有黎阳故城大伾山在县东南二里】
　　洛既北入河河之南洛之北其两间为汭汭之为言在洛水之内也渭水入河之间亦名渭汭正其义也【程大昌书谱】
　　自华山东行为嵩山伊洛瀍涧合为一川北流入于河是为山川一都防周人卜洛盖自古以为令居矣导河南至华隂折而东行至大伾折而北行所谓千里而一曲也【黄度尚书説】
　　黎阳山一名黎山晋灼曰黎山在其南河水经其东其山上碑云县取山之名取水在其阳以为名也刘桢黎阳山赋曰南防黄河左覆金城青坛承祀髙碑颂灵隋志黎阳县有大伾山括地志云大伾山今名黎阳东山又名青坛山山在卫州黎阳县南七里顾炎武肇域记云尔雅山一成曰伾孔安国曰山再成曰伾今观山形当以安国为是山上有青坛汉光武平王郎还至黎阳筑坛祭告天地百神刘桢赋所谓青坛承祀髙碑颂灵者也【禹贡锥指】
　　河水【自平县故城北】又东过巩县北【水经】
　　河水于此有五社津县北有山临城谓之崟防丘其下有穴谓之巩穴直穴有渚谓之鲔渚吕氏春秋称武王伐纣至鲔水纣使胶鬲候周师即是【郦注　今河南府巩县北五里有五社津崟防丘在县西北三十里】
　　洛水从县西北流注之【水经】
　　洛水于巩县而东洛汭北对琅邪渚入于河谓之洛口自县西来而北流注洛清浊异流皦焉殊别【郦注】
　　又东过成臯县北济水从北来注之【水经】
　　河水自洛口又东左迳平臯县南又东迳懐县南济水故道之所入与成臯分河水【郦注　平臯废县在今懐庆府温县东懐县故城在今懐庆府武陟县西南】
　　又迳黄马坂北【水经】
　　谓之黄马关【郦注　今开封府汜水县西十五里有黄马闗】
　　又东迳旋门坂北【水经】
　　今成臯西大坂升陟此坂东趣成臯曹大家东征赋曰望河洛之交流防成臯之旋门者也【郦注　今开封府汜水县西南十里有旋门坂】
　　东迳成臯大伾山下【水经】
　　成臯县故城萦带伾阜絶岸峻周髙四十许丈城张翕崄﨑而不平春秋传曰制岩邑也虢叔死焉即东虢也鲁襄公二年晋成公与诸侯防于戚遂城虎牢秦以为闗【郦注　大伾山在汜水县西一里有大涧九曲一名九曲山上有成臯旧城吕布尝据此山之东尽于玉门山为汜水入河处西去洛口裁四十里非禹贡之大伾山也】
　　南对玉门【水经】
　　昔汉祖与滕公潜出济于是处也门东对临河【郦注】
　　又东合汜水【水经】
　　水南出浮戏山世谓之方山北迳虎牢城东又北流注于河【郦注　方山在汜水县南四十里】
　　又东迳板城北【水经】
　　有津谓之板城渚口【郦注　汜水县东北二十里即板城渚隋大业初开通济渠自板渚引河歴荥阳入汴】
　　又东过荥阳县蒗荡渠出焉【水经】
　　汉平帝世河汴决壊未及得修永平十二年议治汴渠诏王景与将作谒者王昊共筑堤修堨起自荥阳东至千乘海口千有余里阳嘉中又自汴口以东縁河积石为堰通古淮口咸曰金堤建宁中又増修石门以遏淮口水盛则通注津耗则辍流【郦注　古荥阳今为荥泽河隂二县地蒗荡渠首受河处即今河隂县西二十里之石门渠是也河渠书言荥阳下引河东南为鸿沟亦即其处班志河南荥阳县下云有浪汤渠首受泲泲即可也汉人谓济水截河而南故曰首受泲京相璠所谓出河之济宋张洎云即鸿沟也蒗荡渠东南流为荥渎济水为官度水为隂沟汳水浚仪渠其在大梁城南者为鸿沟鸿沟南流兼沙水之目沙水枝津又为睢水涡水名称不一要皆河隂石门河水为之委别而源同也志家不晓系鸿沟于今荥阳县汉京县地系蒗荡于荥泽县系石门渠于河隂县似各为一水原委不相贯者而又以河隂石门与荥口石门混为一处故详辨之若隋炀引板渚口水入汴则在汜水县东北二十里汉成臯县地其非古荥阳引河处亦明矣　又按今河隂县西有石门渠荥渎受河之处即禹贡导荥水之道亦曰荥口苏代曰决荥口魏无大梁信陵君亦云决荥泽而水大梁其后秦王贲果断故渠引水东南灌大梁亦兼邲之称晋楚之战楚军于邲即此水也建宁中于敖城西北垒石为门以遏浚仪渠口水门广十余丈西去河三里水盛则通水耗辍流即郦注所云是也魏黄初中河济泛溢邓艾议开石门以通之晋武帝时复壊傅祗为荥阳太守造沉菜堰于是兖豫无水患桓温伐燕欲开石门以通水运而不能既而燕率骑屯石门断温粮道刘裕伐秦遣水军出石门自汴入河乃于北十里更凿故渠通之周齐之间名汴口堰隋使梁睿増筑汉古堰遏河入汴自是又名梁公堰又开通济渠自板渚引河歴荥泽入汴唐河南尹李杰奏浚梁公堰以通漕公私便利未几洛阳人刘宗器请塞泛水旧汴河于梁公堰置斗门通淮汴明年新漕填塞乃命疏凿旧河旬日而毕及刘晏为转运使騐视梁公堰通津渠及李杰新隄尽得其利转输无壅后周浚汴口导河达于淮江舟楫始通复命王朴如河隂按行河堤立斗门于汴口既又令韩令坤导汴入蔡以通陈頴之漕胡三省曰自汉筑荥阳石门而济与河合流入海不入荥泽】
　　又东北迳巻之扈亭北【水经】
　　左传文公七年晋赵盾与诸侯盟于扈竹书纪年晋出公二十二年河絶于扈即于是也【郦注　杜预云扈郑地在荥阳巻县西北今原武县西北有扈亭】
　　又东迳八激堤北【水经】
　　汉永初七年令谒者太山于岑于石门东积石八所皆如小山以捍冲波谓之八激堤【郦注】
　　又东迳巻县北【水经】
　　晋楚之战晋军争济舟中之指可掬楚庄祀河告成而还即是处【郦注　巻县故城在原武县西北七里城东有济隧济水上承河水于巻县北河南与出河之济防】
　　又东北迳赤岸固北而东北注之又东北过武徳县东沁水从之【水经　武徳县故城在今懐庆府武陟县沁水篇云沁水出上党湼县谒戾山东南流迳武徳县南又东南至荥阳县北东入于河】
　　东至酸枣县西濮水东出焉【水经】
　　汉孝文时河决酸枣东溃金堤大发卒塞之故班固曰文堙枣野武作瓠歌谓断此口也今无水【郦注酸枣故城在今开封府延津县北十五里济水注云濮水受河于酸枣县汉世塞之即此】
　　河水又东北通谓之延津【水经】
　　是处有灵昌津昔澹台子羽赍千金之璧渡河阳侯波起两蛟挟舟子羽曰吾可以义求不可以威刼操劒斩蛟蛟死波休乃投璧于河三投而辄跃出乃毁璧而去示无恡意赵建武中造浮桥于津上采石为中济石无大小下辄流去用功百万经年不就石虎亲阅作工沉璧于河明日璧流渚上波荡上岸遂斩匠而还【郦注　元和志云滑州灵昌县有延津即灵昌津在县东北二十二里今滑县西南有灵昌废县津在白马津之西南】
　　又东迳燕县故城北济水自北来注之【水经】
　　河水于是有棘津之名亦谓之济津故南津也春秋僖公二十一年晋将伐曹曹在县东假道于卫卫人不许还自南河即此济也【郦注　今胙城县东有东燕故城】
　　又东淇水入焉又东迳遮害亭南【水经】
　　汉书沟洫志曰在淇水口东十八里有金堤自淇口东地稍下堤稍髙至遮害亭四五丈又有宿胥口旧河水北入也【郦注　水经淇水出河内隆虑县西大号山注云淇水南歴枋堰旧淇水南东流迳黎阳县界南入河淇水口亦名清河口以淇清二水合流入河故互受其名也宿胥口在今大名府濬县西南遮害亭东】
　　以今舆地言之河水自孟津县北又东迳巩县北洛水入焉其北岸则温县济水入焉【巩县在河南府东少北一百三十里黄河南去县十里洛水旧于此入河今又东过汜水县至满家沟入河温县在懐庆府东南五十里黄河在县南新志云河旧离城二十里今渐徙而北逼近城隈矣济水古于武陟县东入河后徙流迳温县南至平臯入河今故道尽陷河中】又东迳泛水县北又东迳荥阳县北其北岸则武陟县沁水入焉【汜水在开封府郑州西一百一十里黄河南去县二十五里武陟在懐庆府东一百里黄河在县南十五里沁水在县东一里入河名南贾口】又东迳河隂县北又东迳荥泽县北其北岸则获嘉县【河隂在郑州西北五十里荥泽在州北五十里获嘉在卫辉府西南九十里】又东迳原武县北【原武在开封府西一百二十里】又东迳阳武县北【阳武在府西北九十里】又东迳延津县北又东迳胙城县北其北岸则新乡汲县【延津在府西北九十里胙城在卫辉府东南三十五里新乡在府西南五十里汲县卫辉府治黄河在县东南十七里】又东北至濬县西南古宿胥口大伾山在其东北其南岸则滑县【濬县在大名府西南一百八十里滑县在府西南二百里黄河旧在濬县东南滑县西北自金明昌中河离汲县而濬滑之流遂絶】此河水东过洛汭至于大伾之所经也　凡二水并行一盛则一防自然之势也宋元祐初苏辙上疏有云黄河之性急则通流缓则淤淀既无东西皆急之势安有两河并行之理此格言也盖上流宜合而不宜分合则流急而沙去分则流缓而沙停矣周之衰也王政不修水官失职诸侯各擅其山川以为已利于是有荥阳下引河为鸿沟者自是以后日渐穿通枝津交络宋郑陈蔡曹卫之郊无所不达至定王五年河遂南徙无他河水之入鸿沟者多则经流迟贮不能冲刷泥沙故也宿胥之塞实鸿沟致之不然禹功歴千余歳而不敝何独至春秋一旦变迁也哉　河自孟津以下出险就平兼防济沁伊洛渐有奔放之势然南岸巩至荥泽山脉不断濒河地形髙卬河不能决而南故广武以东无河患禹但猪荥播而其事毕矣自鸿沟既开不惟害及禹河而豫之东境亦被其灾汉平帝世河侵汴渠歳月逾甚荥泽塞为平地陶丘不辨壤坟后虽修治而决溢时有邉韶荥口石门碑云一有决溢弥原淹野蚁孔之溃害起不测此鸿沟之遗患也故黄文叔曰蒗荡出河断非禹迹后世之人妄凿河为渎或不顺地阞或附属不理孙故其势易决盖非独蒗荡也其下濮水通河而酸枣决瓠水通河而瓠子决汴渠亦屡决至王景治汴凿山开涧十里置门使水更相回注紊乱渠脉而禹迹益壊矣且所谓通淮泗者以舟楫之利也河已通矣而何更用通蒗荡哉其曰禹塞淫水而凿之者春秋战国之世商功利而忽逺图并植私徇欲而不顾大经策谋之士托其名于禹而世不察也河渠书云荥阳下引河东南为鸿沟以通宋郑陈蔡曹卫与济汝淮泗防其在春秋战国之际明矣伟哉此论善发禹贡之蕴并可以证徐州达于河之误昔汉武帝云河乃大禹之所导也圣人作事为万世功通于神明恐难改更唯英主能为是言周衰列国之君不明斯义茍欲便转输资灌溉则妄引河流贯注境内狃于一时之小利而不顾万世之大害穿渠之祸甚于曲防真夏王之罪人也【禹贡锥指】




　　行水金鉴巻三
　　钦定四库全书
　　行水金鉴巻四
　　江南按察使傅泽洪撰
　　河水
　　北过降水至于大陆【禹贡　释文降如字】
　　降水汉书地理志水经皆从洚汉孔氏但以为水名不着所在唐孔氏以为在信都郑氏谓洚读为降而郦道元曰案地理志降水发源屯流下乱章津是乃与章得通称故水流间闗所在着目信都复见绛名而东入于海寻其川殊无他渎而衡漳旧道遂与屯相乱乃书有过绛之説河过绛当应此矣下至大陆不异经説自甯迄于钜鹿出于东北皆为大陆语之纒络厥势眇矣郦氏此言较诸説差为可信今姑从之【尚书全解　汉钜鹿县唐为平乡钜鹿二县属邢州今属顺徳府钜鹿故城即今平乡县治也后山丛谈云某官杜子民言大陆今黎阳是也自此而西北降水疑即安阳河是也大陆邢州钜鹿泊也】按宋张洎云降水即浊漳也字或作绛地理志上党屯留县下云桑钦言绛水出西南东入海郦道元引此文作入漳云绛水发源屯留下乱漳津与漳俱得通称也水经所叙漳水自平恩以下皆禹之故道河自斥漳又东北迳平恩曲周以至钜鹿其西畔为大陆正义云地理志降水在信都县案汉书以襄国为信都在大陆之西或降水发源在此下尾至今之信都故得先过降水乃至大陆郑以降读为下江反声转为共河内共县淇水出焉东至魏郡黎阳县入河此近降水周时国于此地者恶言降故谓之共此郑胸臆不可从也渭按襄国今为邢台县界【属顺徳府】絶无降源孔説非是郦注浊漳引郑氏尚书注言降水字不当作绛是也而读降为郕降于齐师之降以淇水为降水共城为降城则谬又曰今河所从去大陆逺矣馆陶北屯氏河其故道与郦以为近是今考地理志馆陶县下云河水别出为屯氏河东北至章武入海今馆陶临清清平髙唐【并属山东东昌府】景州南皮沧州盐山【并属直河间府】界中并有古屯氏河则屯河行清河之东大河故渎之西其为禹河故道理或有之然邺县故大河在东北入海地志有明文禹河既自宿胥口北行至邺岂复东行至馆陶而与屯氏相接哉其非禹迹亦明矣　冀州有三大陆一在钜鹿郡北班固系诸禹贡又名钜鹿泽吕氏春秋云赵有钜鹿又名广河泽尔雅晋有大鹿孙炎云今钜鹿县广河泽是也此真禹贡之大陆也一在河内修武县古邑秦置修武县其故城在今获嘉县西北左传定公元年魏献子田于大陆还卒于杜预云大陆疑即吴泽陂近是也一在太原邬县今为介休县地班固云九泽在县北是为昭余祁并州薮郦道元云吕氏春秋谓之大陆是也斯二者皆非禹贡之大陆也今按吕览九薮既云晋之大陆又云赵之钜鹿如谓大鹿即钜鹿则一泽不应两见故道元以邬泽当之盖晋为唐叔始封大陆宜在其境内而钜鹿当战国时实为赵地故分为二泽也要之广平曰陆是处有之其大者则谓之大陆犹之髙平曰原亦是处有之其大者则谓之太原耳然晋之大陵在汉大陵县界陆恐是陵字之误　蔡传引程氏曰大陆云者四无山阜旷然平地杜佑李吉甫以为邢赵深三州之地者得之今按汉志钜鹿县禹贡大陆泽在北一而已而唐人所言不一通典有二赵州昭庆县隋为大陆县有大陆泽【昭庆本汉广阿县隋曰大陆唐曰昭庆宋更名隆平今在真定府赵州东南一百里县志云大陆泽在县东北三十里杜家庄】深州陆泽县有禹贡大陆泽【陆泽本汉下博县其故城在今深州南唐先天二年分下博及饶阳鹿城地置陆泽县为深州治今在真定府东二百里】是也元和志有四邢州钜鹿县大陆泽一名钜鹿泽在县西北东西二十里南北三十里葭芦菱莲鱼蟹之类充牣其中泽畔又有咸泉煮而成盐百姓资之【钜鹿本汉南防县亦兼得钜鹿县地在今顺徳府东北一百二十里汉路温舒钜鹿东里人取泽中蒲截以牒编用冩书即此泽也】赵州昭庆县广阿泽在县东二十五里即大陆别名深州鹿城县大陆泽在县南十里【鹿城本汉鄡县今为束鹿县在保定府祁州南一百三十五里】又陆泽县南三里即大陆之泽是也故程泰之谓以邢赵深三州之地为大陆自杜李始窃谓唐钜鹿县东境亦汉钜鹿县地泽在西北接昭庆界盖一泽跨二县之境即班固所云在钜鹿县北孙炎所云今钜鹿县广河泽者也而志家唯以平乡为古钜鹿求此泽而不得遂言今尽为丘陇岂知元和志独详于钜鹿原不在平乡界邪宋河渠志云大观元年河决陷钜鹿县迁县扵髙地又以隆平下湿亦迁之则二县地势最卑泽在其间明矣【通典昭庆陆泽县有泽而钜鹿鹿城无之可见四泽实止二泽】唐人亦似知漳水即禹河故以南宫所出之洚渎为北过降水以深州之大陆泽为至于大陆意谓如此则大陆在过降之后与经适合故不主钜鹿而取陆泽然枯洚乃汉时漳水之徙流实非禹迹即以为禹迹此亦是河别为降不可谓之过也大陆在邢赵二州界而深不与焉傅同叔云凡广河泽以东其地平广緜延千里皆谓之大陆是瀛沧亦大陆矣河自大陆又北始播为九河诚如傅言则许商所谓九河自鬲以北至徒骇间相去二百余里者将何所容其地邪　程氏禹贡论曰古洚渎自唐贝州经城北入南宫贯穿信都大抵北向而入故河于信都之北为合北过降水之文又曰大陆地志谓在钜鹿县其地逺在枯洚上流不与经应当以深之陆泽为大陆则古河之行贝冀者可用枯洚以应北过降水之文其迳深而入沧者可以谓之至于大陆也今按程氏所称故河即禹河也据水经浊漳注云绛渎北迳信都城东东连广川县之张甲故渎河水注云张甲故渎东北至修县东防清河淇水注云清河自修县南又东北过东光县西又东北左与张甲屯绛故渎合又东北右防大河故渎然则信都之北为绛渎所入者乃张甲河非漳水也安得谓入故河乎绛渎合张甲又东北至修县合清河又东北至东光合大河故渎【即王莽河】又东北至阜城合漳水漳水即禹河故道汉志所云东北至阜城入大河者也绛渎至此始入故河非信都界深州在阜城西北纵移大陆于此亦枯洚之上流河之所行仍先大陆而后降水不与经相应况大陆在钜鹿班固孙炎俱有明文其可以意为迁就邪【禹贡锥指】
　　浊漳水出上党长子县西发鸠山【水经】
　　出鹿谷与发鸠连麓而在南淮南子谓之发苞山故异名互见也左则阳泉水注之右则散盖水入焉三源同出一山但以南北为别耳【郦注　元和志发鸠山在县西南六十五里长子县今属山西潞安府郦注散盖水今县志作伞盖】
　　东过其县南【水经】
　　又东迳长子县故城南春秋襄公十八年晋人执卫行人石买于长子即是县也秦置上党郡治此其水东北流入漳水漳水东防于梁水梁水出南梁山北流至长子县故城南北入漳水【郦注　故城在今县西】
　　屈从县东北流注【水经　注上下疑有阙当云屈从县东北流陶水注之】
　　陶水南出南陶北流至长子城东西转迳其城北东注于漳水【郦注】
　　又东过壶闗县北【水经】
　　漳水东迳屯留县南又屈迳其城东东北流有绛水注之绛水西出谷逺县东发鸠之谷谓之绛水西出谷逺县为滥水东迳屯留县故城南东北流入于漳故桑钦云绛水迳屯留西南东入漳漳水又东陈水注之水出西发鸠山又东迳屯留县故城北又东流注于漳漳水迳壶闗县故城西又屈迳其城北有壶口闗故曰壶闗矣漳水歴鹿台山与鞮水合又东北迳襄垣县故城南【郦注　壶闗屯留并属今潞安府发鸠谷一名盘秀岭又名方山鹿渎山盘石山后魏地形志蓝水出寄氏县盘秀岭南山流入浊漳元和志绛水出屯留县西南方山去县八十四里寰宇记引冀州图谓之鹿渎山屯留新志盘秀山在县西南九十里一名盘石山按汉志上党有谷逺县在今屯留县界寄氏故城在县西南七十里蓝水即滥水绛水之上源也或分蓝绛为二水谓蓝出其阳绛出其隂非是地形志屯留县绛水自寄氏界来入浊漳因名交漳壶口闗今在黎城县东北太行山元和志鹿台山在襄垣县南二十里浊漳水在县南二十一里襄垣县故城在今壶闗县北】
　　又东北过潞县北【水经】
　　阚骃曰有潞水为冀州浸即漳水也故世人亦谓浊漳为潞水矣漳水又东北歴望夫山湼水又东南流注于漳水漳水又东迳磻阳城北仓石水入焉水出林虑县之仓石谿又北合白水谿谿水出壶闗县东白朩川又东迳林虑县之石门谷又注于苍谿水苍谿水又北迳磻阳城东而北流注于漳水漳水又东迳葛公亭北而东去矣【郦注　今潞安府潞城县西有潞县故城望夫山在今黎城县东北元和志清漳水在黎城县东北五十里浊漳水在县西北五十六里林虑县今河南彰徳府林县是也仓石水在林县西北四十里磻阳城在林县北八十里】
　　又东过武安县【水经】
　　漳水迳于县东清水自渉县东南来流注之世谓之交漳口也【郦注　元和志清漳水亦名涉河在陟县南一里今河南彰徳府武安县有武安故城今涉县亦属彰徳西北有故城焉】
　　又东出山过邺县西【水经】
　　漳水又东迳三户峡为三户津在邺西四十里又东迳武城南又东北迳西门豹祠前昔魏文侯以西门豹为邺令引漳以溉邺民赖其用其后魏襄王以史起为邺令又堰漳水以灌邺田咸成沃壤百姓歌之又北迳祭陌西又东迳梁期城南又迳平阳城北【郦注　故邺城在今彰徳府临漳县西可四十里西接林县界有太行林虑倚阳天平诸山漳水之所经也三户津在故邺城西四十里祭陌即西门豹沉巫处田融以为紫陌在故邺城西北五里梁期城在故邺城北五十里括地志云临漳县西二十五里有平阳故城】
　　又东过列人县南【水经】
　　漳水又东右迳斥丘县北即裴县故城南又东北迳列人县故城南右合白渠故渎白渠水出魏郡武安县钦口山东南流迳邯郸县南又东迳肥乡县故城北渠道交径互相纒縻与白渠同归迳列人右防漳津今无水地理志曰白渠东至列人入漳是也【郦注列人县故城在今直广平府肥乡县北元和志成安县浊漳水西自滏阳县界流入斥丘故城在县东南三十里斥丘裴县并在东昌府丘县肥乡故城在今县西二十二里魏分邯郸县地置】
　　又东北过斥漳县南【水经】
</div>
    <div class="pagination">
<a href="行水金鉴_page7.html">上一页</a><span>...</span><a href="行水金鉴_page3.html">3</a><a href="行水金鉴_page4.html">4</a><a href="行水金鉴_page5.html">5</a><a href="行水金鉴_page6.html">6</a><a href="行水金鉴_page7.html">7</a><span class="current-page">8</span><a href="行水金鉴_page9.html">9</a><a href="行水金鉴_page10.html">10</a><a href="行水金鉴_page11.html">11</a><a href="行水金鉴_page12.html">12</a><a href="行水金鉴_page13.html">13</a><span>...</span><a href="行水金鉴_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
