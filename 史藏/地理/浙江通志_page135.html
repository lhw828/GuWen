<!DOCTYPE html>
<html>
<head>
    <meta charset="UTF-8">
    <title>浙江通志 - 第 135 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 135 页/共 787 页</h1>
    <div class="content">　　君恩愿捐资助濬抚臣代为题请既奉
　　俞防择日开濬东河自断河头起至艮山门外止计长八里中断河头至淳祐桥计三里河身极狭共开四百六十六丈一尺中河自凤山水门起至武林水门计长一十里内有淤浅沙滩共开一千六百二十八丈二尺中小河自新宫桥起至回龙桥计六里清波门吊桥起至府学前运司河止通江桥起至保安桥止淤浅处共开一千九百一十六丈九尺涌金水门内起至营河内水洞门至井亭桥北转至八字桥小西河一带共开二千六百余丈同时兼濬西湖越两载而工竣四年廵抚臣李卫具题浙省地属水乡通省河道俱资灌溉民田一应蓄泄疏濬必需专员统辖董理庶收实效查盐驿道于通省水路驿站船只皆其经理请将浙属水利责成该道统辖凡有应疏应濬之处俱令确勘及时修濬实于民生有益并请于换颁传
　　勅内加入兼理水利字様以专责成奉
　　防依议五年二月廵抚【臣】李卫钦奉
　　上谕【恭纪首卷】开濬河道随于五月内檄委宁绍分司徐有纬疏濬城河自织造府西辕门起至三桥闗帝庙止一百二十丈并濬城外河道九年总督臣李卫委同知鄂善等动给盐务节省银二千两开濬城内营河以便各县南粮达于满城仓厫
　　【谨按杭城四河之水皆仰赖于西湖宋人言西湖地势髙于城二尺许元祐间苏轼导湖水入城大小凡五道今惟涌金水门与涌金陆门暗沟两处犹存余皆不可考矣钱塘志云湖水入城有涌金水门涌金陆门及清波门流福沟三处而涌金水门为大今流福沟亦塞明成化间辟涌金水门即苏轼所开之故道也考之奏云涌金门外水闸一所即今涌金门外之溜水闸也一城之水全借此闸而旧志俱失载湖水入城俱会于大河辗转递注出武林水门由清湖闸而注之上下河一受一泄昼夜不息百万生齿俱赖以生城河与西湖实唇齿之相依也湖水一日不至则城内诸河立涸矣然杭城之河与他郡异他郡之水皆平流水力所至泥亦随刷而杭城之河自南流者有龙山诸闸阻之自东流者有永昌会安诸坝阻之自北流者有清湖闸阻之凡居民瓦砾所弃粪壤所积河道易淤故杭城之开濬较他郡为尤亟云】
　　城内井　相国井在甘泉坊侧西井在安国罗汉寺前【按杭城六井及沈公井俱通西湖为利甚溥今相国井及西井尚存余皆湮废】宋史河渠志杭近海患水泉咸苦唐刺史李泌始导西湖作六井民以足用唐书白居易传居易迁为杭州刺史复浚李泌六井民赖以汲咸淳临安志宋嘉祐中沈遘为守日金牛井废乃作南井熙宁中陈襄重渫治且迁方井【苏轼钱塘六井记潮水避钱塘而东击西陵所从来逺矣沮洳斥卤化为桑麻之区而久乃为城邑聚落凡今州之平陆皆江之故地其水苦恶惟负山凿井乃得甘泉而所及不广唐宰相李公长源始作六井引西湖水以足民用其后刺史白公乐天治湖浚井刻石湖上至于今赖之始长源六井其最大者在古清湖为相国井其西为西井少西而北南金牛池又北而西附城为方井为白池又北而东至钱塘县治之南为小方井而金牛之废久矣嘉祐中太守沈公文通又于六井之南絶河而东至美俗坊为南井出涌金门并湖而北有水牐三注以石沟贯城而东者南井与相国方井之所从出也若西井则相国之派别者也而白池小方井皆为匿沟湖底无所用牐此六井之大略也熙宁五年秋太守陈公述古始至问民之所病皆曰六井不治民不给于水南井沟库而井髙水行地中率常不应公曰嘻甚矣吾在此可使民求水而不得乎乃命僧仲文子珪办其事仲文子珪又引其徒如正思坦以自助凡出力以佐官者二十余人于是发沟易甃补缉罅漏而相国之水大至坎满溢流南注于河千艘更载瞬息百斛以方井为近于浊恶而迁之少西不能五歩而得其故基父老惊曰此古方井也民李甲迁之于此六十年矣疏涌金池为上中下使澣衣洗马不及于上池而列二牐于门外其一赴三池而决之河其一纳之石槛比竹为五管以出之并河而东絶三桥以入于石沟注于南井水之所从来髙则南井常厌水矣凡为子牐四皆垣墙扄鐍以护之明年春六井毕修而嵗适大旱自江淮至浙右井皆竭民至以罂缶贮水相饷如酒醴而钱塘之肩足所任舟楫所及南出龙山北至长河盐官海上皆以饮牛马给沐浴方是时汲者皆诵佛以祝公余以为水者人之所甚亟而旱至于井竭非嵗之所常有也以其不常有而忽其所甚亟此天下之通患也岂独水哉故详其语以告后之人使虽至于久逺废壊而犹有考也】宋史河渠志元祐四年知杭州苏轼既濬茆山盐桥二河复以余力全六井民获其利咸淳临安志乾道四年安抚周淙重修诸井淳祐七年安抚赵与奏请自涌金门至钱塘门一带正系六井水口旧为府第占据填塞今已支钱买回先就此处用工更于荷荡界至之外用石砌结疏石作牕立为界限澄滤湖水舟船不得入滓秽不得侵使井口常洁咸享甘泉之利从之【梦粱録西湖水涸城内诸井亦竭赵与给官钱米命工自钱塘尉廨北望湖亭下凿渠引天日山水自余杭河经张家渡河口达于溜水桥陡门作数坝用车运水经西湖庶得流通城中诸市】咸淳六年安抚潜説友乃更作石筩袤二千七百尺深广倍旧外捍内锢益坚缜然后水大至每五十尺穴而封之以备淘浣且于水所从分之处浚海子口以澄其源井之上覆以巨石为四穴以便民汲南为沟以达于金文桥之河俾船水以售者取焉撤亭而新之旁为神祠置守者使无敢污慢又别为沟疏恶水行于路之北所以为井虑者备矣
　　【谨按唐宋间盛称六井之利由江与城近民患斥卤故也后江势渐逺城中新开甘井日多不专借六井故自元迄明言水利者特重开湖濬河而不及治井事】
　　钱塘县【城外河道】
　　西湖　在府城西旧名钱唐湖唐书白居易传居易为杭州刺史始筑隄捍钱唐湖钟泄其水溉田千顷【白居易钱唐湖石记钱唐湖一名上湖周回三十里北有石函南有笕凡放水溉田每减一寸可溉十五余顷每一复时可溉五十余顷大抵此州春多雨夏秋多旱若隄防如法蓄泄及时即濒湖千余顷田无防年矣自钱塘至盐官界应溉夹官河田须放湖水入河从河入田准盐铁使旧法又须先量河水浅深待溉田毕却还原水尺寸往往旱甚则湖水不充今年修筑湖隄髙加数尺水亦随加即不啻足矣脱或不足则更决临平湖添注官河又有余矣俗云决放湖水不利钱塘县官多假他词以惑刺史或云鱼龙无所托或云茭菱失其利且鱼龙与生民之命孰急茭菱与稻粱之利孰多断可知矣又云放湖水则郭内六井无水亦妄也且湖底髙井管低湖中又有泉数十眼湖耗则泉涌虽竭湖水而泉用有余况前后放湖终不至竭而云六井无水谬矣其郭中六井李泌相公典郡日所作甚利于人与湖相通中有隂窦往往堙塞亦宜数察而通理之则虽大旱而井水常足湖中有无税田约数十顷湖浅则田出湖深则田没田戸多与所由计会盗泄湖水以利私田其石函南笕并诸小笕闸非灌田时并须封闭筑塞数令廵检小有漏泄罪责所由即无盗泄之弊矣又若霖雨三日以上往往隄决须所由廵守预为之防其笕之南旧有阙岸若水暴涨即于阙岸泄之又不减兼于石函南笕泄之防隄溃也予在郡三年仍嵗逢旱湖之利害尽见其由恐来者莫知故书于石欲读者易晓故不文其言】宋史河渠志钱氏有国始置撩湖兵千人专一开濬咸淳临安志宋大中祥符初郡守王济増置斗门天禧四年郡守王钦若奏为放生池庆厯初守臣郑戬发属县丁数万辟规占之地仁宗降诏奨谕【宋史郑戬本传戬以资政学士知杭州钱塘湖溉民田数千顷钱氏置撩清军以疏淤填水患既纳国后不复治葑土堙塞为豪族僧坊所占冒湖水益狭戬发属县丁夫数万辟之民赖其利事闻诏本郡嵗治如戬法】宋史河渠志元祐中知杭州苏轼奏开湖因积葑草为隄相去数里横跨南北两山夹道植栁林希榜曰苏公隄【苏轼乞开杭州西湖状杭州之冇西湖如人之有眉目盖不可废也唐长庆中白居易为刺史方是时湖溉田千余顷及钱氏有国置撩湖兵士千人日夜开濬自国初以来稍废不治水涸草生渐成葑田熙宁中臣通判本州湖之葑合者盖十二三耳而今者十六七年之间遂塞其半父老皆言十年以来水浅葑横如云翳空倐忽便满更二十年无西湖矣使杭州无西湖如人去其眉目岂复为人乎臣愚窃谓西湖有不可废者五天禧中故相王钦若始奏西湖为放生池禁捕鱼鸟为人主祈福自是以来每嵗四月八日郡人数万会于湖上所活羽毛鳞介以百万数皆西北向稽首仰祝千万嵗夀若一旦堙塞使蛟龙鱼鼈同为涸辙之鲋臣子坐观亦何心哉此西湖之不可废者一也杭之为州本江海故地水泉咸苦居民零落自唐李泌始引湖水作六井然后民足于水井邑日富百万生聚待此而后食今湖狭水浅六井渐壊若二十年之后尽为葑田则举城之人复饮咸苦势必耗散此西湖之不可废者二也白居易作西湖石函记云放水溉田濒河千顷可无防嵗今虽不及千顷而下河数十里间茭菱谷米所获不资此西湖之不可废者三也西湖深阔则运河可以取足于湖水若湖水不足则必取足于江潮潮之所过泥沙浑浊一石五斗不出三嵗辄调兵夫十余万工开濬此西湖之不可废者四也天下官酒之盛未有如杭州者也嵗课二十余万缗水泉之用仰给于湖若湖渐浅狭水不应沟则当劳人逺取山泉嵗不下二十万工此西湖之不可废者五也臣以侍从出膺宠寄目覩西湖有必废之渐五不可之忧岂得茍安嵗月不任其责辄已差官打量湖上葑田计二十五万余丈度用夫二十余万工近者伏防陛下以本路饥馑特寛转运司上供额斛五十余万石出粜常平米亦数十万石又特赐本路度牒三百而杭当得百道臣谨以圣意増价召人中未减价出卖以济饥民而増减耗折之余尚得钱米约共一万余贯石臣辄以此钱米募民开湖度可得十万工自今四月二十八日兴工农民父老纵观太息以为陛下既捐利与民活此一方而又以其余兴久废无穷之利使数千人得食其力以度此防嵗盖有泣下者臣防见民情如此而钱米有限所募未广葑合之地尚存大半若来者不嗣则前功复弃深可痛惜若更得度牒百道则一举募民除去净尽不复遗患矣伏望陛下少赐详览察臣所论西湖五不可废之状利害较然特出圣断别赐臣度牒五十道仍勅转运提刑司于前来所赐诸州度牒二百道内契勘赈济支用不尽者更拨五十道价钱与臣通成一百道使臣得尽力毕工半年之间目见西湖复唐之旧环三十里际山为岸则农民父老与羽毛鳞介同泳圣泽无有穷已臣不胜大愿谨録奏闻伏候勅防】西湖游览志绍兴九年以张澄奏请命临安府招置厢军兵士二百人委钱塘县尉兼领其事专一濬湖若包占种田沃以粪土重寘于法十九年守臣汤鹏举奏请重开咸淳临安志绍兴中招置开撩及修砌六井隂窦水口増置斗门闸板量度水务通放入井宋史河渠志乾道五年守臣周淙言西湖水面惟务深阔不容填隘并引入城内诸井一城汲用尤宜涓洁旧招军士止有三十余人今宜増置撩湖军兵以百人为额专一开撩或有种植茭菱因而包占増叠隄岸坐以违制从之梦粱録淳祐丁未大旱水尽涸诏郡守赵与开濬仍奉朝命自六井至钱塘门上船亭西林桥北山第一桥苏隄三防南新路长桥柳洲寺前凡菱荷茭荡一切薙去之湖水如旧成化杭州府志元时不事濬湖沿边泥淤之处没为茭田荷荡属于豪民湖西一带葑草蔓合侵塞湖面如野陂然万厯杭州府志明景泰七年六月镇守浙江兵部尚书孙原贞筑修西湖二闸【孙原贞请修西湖二闸奏杭州西湖旧有二闸蓄泄水利近者闸圮湖淤积有葑滩往往势豪之人占据水塞不通居民不便而一应鱼课累年渔戸赔纳臣近阅志内载苏轼周淙赵与开濬凡菱河茭荡悉薙去之杭民获利迩嵗豪势之徒日逐堆叠塍围包占种植菱藕蓄养鲜鱼时遇旱干湖已先涸旁田既无灌溉之利而运河亦遂淤浅公私舟船往来不通近与镇守太监阮随询之父老合词陈情仍旧置闸蓄泄水利革民圏占使湖得深广周通六井支流运河旁溉田亩且无渔戸赔课之扰已令有司勘复所占池荡并令偿官而筑修二闸势不可缓尝与随勷赈济之余尚存米糓可备木石之费及时僦工俾令修筑乞勅有司于农隙之时量工开濬禁止豪右不许侵占湖利则一郡军民永逺便利矣】西湖游览志成化十年郡守胡濬稍辟外湖明实録成化十一年秋七月工部覆奏浚杭州西湖许之【李旻濬西湖説成化间巡视都御史刘敷按察使杨瑄用杭人通政胡瑄之言会同都布二司临湖查勘凡宣徳正统等年圏筑报税者一切锄而去之税粮百三十余石派隄西有产之家代纳】万厯杭州府志治十二年御史呉一贯修筑石堰【李旻西湖复石堰记武林诸山之水滙为西湖西北际山东至钱塘涌金两门之城下濒湖数千百家为稼为圃为池以蓄鱼皆湖是资穷民用钓弋网罟之衣食于湖者不可胜计余波所及为六井为清湖河达于运河城外并湖之田千顷赖以灌溉湖所利济如此白乐天通石函苏子瞻筑石堰所以钟其源而节其流用意深矣石函之流细故曰减水一寸可溉田十五顷每一复时可及五十顷此蓄泄之节度而溉田之方矣若石堰则所堰有一定之则日夜常流其余入于运河虽有霖雨暴涨不使骤溢以为濒湖之害无余则蓄而流之且以待石函之泄函与堰不可偏废也后之人不深维其意壊堰而易之以板由是守者得以为奸涨溢乃靳而不启旱则启而竭之或因而取货焉为湖之病数十年于兹矣治丁巳监察御史呉君一贯廵按浙江以兴利除害为己任欲复其旧适安福胡君道以进士来知钱塘县事遂以委之胡君询之乡老相与求之故迹地势测水平定其髙卑之准鸠工琢石不日告成濒河上下之人一旦获享旧日之利而除其害莫不欢欣鼓舞叹颂功徳堰成请书其事于石以示久逺予郡人也乐为斯民道之是为记】嘉靖浙江通志正徳三年郡守杨孟瑛力排羣议言于御史车梁佥事髙江部议报可乃于是年六月兴工为银二万三千六百七两斥毁田荡三千四百八十一亩除豁额粮九百三十余石以废寺及新垦田粮补之自是西湖始复唐宋之旧【杨孟瑛开湖议杭州地脉发自天目羣山飞翥驻于钱塘江湖夹抱之间山停水聚元气融结故堪舆之书有云势来形止是为全气形止气蓄化生万物又云外气横形内气止生故杭州为人物之都会财赋之奥区而前贤建立城郭南跨呉山北兠武林左带长江右临湖曲所以全形势而周脉络钟灵毓秀于其中若西湖占塞则形胜破损生殖不繁杭城东北二隅皆凿壕堑南倚山岭独城西一隅濒湖为势殆天堑也是以涌金门不设月城实系外险若西湖占塞则塍术绵连容奸资寇折冲御侮之便何借焉唐宋以来城中之水皆借湖水充之今甘井甚多固不全仰六井南井也然实湖水为之本源隂相输灌若西湖占塞水脉不通则一城将复卤饮矣况前贤兴利以便民而臣等不能纂已成之业非为政之体也五代以前江潮直入运河无复遮捍钱氏有国乃置龙山浙江二闸启闭以时故泥水不入宋初倾废遂淤塞频年挑濬苏轼重修堰闸阻截江潮不放入城而城中诸河专用湖水为一郡官民之利若西湖占塞则运河枯涩所谓南柴北米官商往来上下阻滞而阛阓贸易苦于担负之劳生计亦窘矣杭州西南山多田少谷米蔬粟之需全赖东北其上塘濒河田地自仁和至海宁何止千顷皆借湖水以救亢旱若西湖占塞则上塘之民缓急无所仰赖矣此五者西湖有无利害明甚但壊旧有之业以伤民心怨讟将起而臣等不敢顾忌者以所利于民者甚大也】明实録嘉靖十八年七月浙江巡按御史傅凤翔请禁包占西湖遏絶水利万厯杭州府志嘉靖四十五年九月巡按浙江御史厐尚鹏禁占塞西湖钱塘县志天启时县令沈匡济创为清理之议【沈匡济清湖八议西湖为一郡灵气攸钟人文之秀发土田之沃肥靡不隂赖于斯取润金水克制火龙尤非谬説迩者祝融肆虐所在为墟将来沾溉无资千顷失望实为杭民剥肤之患宁止苏公之五不可废哉故湖之宜清不宜占宜濬不宜塞与清濬之宜速不宜迟不待智者而后知也惟是断在必清而要非可易言清断在必濬而要非可易言濬何也与其易言清而俄清俄止何如遡其源而穷其流酌量其因革而使影射盘踞者必难遂其吞噬之谋与其易言濬而俄濬俄寝何如储其资而计其工裁定其方畧而使积污筑塞者立可收夫廓清之绩此属卑县管辖以内必不敢避劳怨坐视其化为桑田也而议论欲一规画欲定时日欲寛钱镪欲裕弗勤始怠终弗此傅彼咻弗朝令夕改窃以为兼兹数者始克有济谨将一得之愚列欵上请仰候采择参舆论之同定画一之防庶不致筑舍无成一请亲勘一收佃帖一覈实数一酌祠墓一审桃运一陈肤议一运积土一考工程】
　　国朝顺治九年左布政使张儒秀立为禁约奸民占为私产者勒令还官【朱之锡张公碑记西湖里湖豪右各插水面水帘以渔利甚者巧为官佃之帖以相搪塞湖面渐小则湖身日髙公请于上宪饬令尽去其水帘塍岸其以官帖相抵搪者痛惩之于是始相戒不可犯】雍正二年奉
　　防疏濬西湖盐驿道王钧捐赀助濬照旧址清出开通水源凡湖中沙草淤浅之处悉疏濬深通其旧隄坍塌者即将所挑沙草帮筑坚固其上流沙土填塞于赤山埠毛家埠丁家山金沙滩四处建筑石闸以时启闭至四年冬告成先是公估开湖银四万二千七百四十两核实节省实用银三万七千六百余两存五千一百一十余两总督【臣】李卫虑嵗修难继缮疏具题置买海宁县田一千一百亩内拨入圣因寺一百亩外余令海宁县征收解贮盐驿道库以供嵗修勒石湖上垂诸永久【李卫重濬西湖碑记雍正二年甲辰天子诏亲藩重臣循行畿辅察水利之当兴治者于时奏事者及浙之西湖天子曰俞咨尔封疆勤乃修理率事于官役力于民颁】
　　【给廪钱无滋櫌于百姓议成动需帑金四万二千有竒会泽州王副使任两浙转运盐驿使因举濬湖事属之副使曰民之事君之事也予受】
　　【君恩深每愿有所报効请如所直独成其事事闻制曰可于是命有司集民夫聚舴艋齐畚锸募者如云贫民因力资生动以万计凡沙之滩者汰去之泉之壅者疏决之葑之固结而蔓延者芟刈而剔除之日勤旬劳越嵗乃成于斯时也湖天一碧廓如镜如憩于中亭御风泠然鸟鸣于山鱼儵于渊老穉来观相与嬉游于皥荡之天其间宸游之宫】
　　【天章之亭阙者补圯者修巍然焕然水光云影髙下掩映五年冬奉命改为佛寺供圣祖仁皇帝神御凡昔日游豫之地俾臣民咸得瞻仰焉又城中坊衢鳞接聚千族通百货实慿于河湖水既濬河可次及于是迹其源流通其经厯泾者浍者沚者使之转注以循脉络非特利舟楫亦可以消炀灾其所利者漙哉是举也合前所直费尚余五千两乃置田亩俾官计其嵗入掲为嵗修长利副使可谓详于治事矣余出抚浙亲承】
　　【圣训率事惟勤纳人于忠如副使之殚心竭力忠以奉公勤以利民是谓称职其人可书厚积蓄以为灌溉长使水旱有备其事可书苏白以降作者几人犹多废格今则发自】
　　【宸衷由京畿及海甸百废具举时又宜书以是三者因副使之请乃特书天子命且志其嵗月使史家有如迁固之书河渠志沟洫者或有取于是文】雍正七年总督臣李卫开濬金沙港动支嵗修银三百三十六两并添筑滚坝一座设立坝夫二名嵗给工食使不时挑濬毋使沙砾泻入湖内九年建汉壮缪侯祠于金沙港筑隄六十三丈建玉带桥一座接于苏隄以通车马往来之便
　　【谨按诸山之泉滙流于西湖惟金沙涧为大他若赤山埠毛家埠丁家山则次之余皆细流也泉水入湖沙砾随至故四处供设以闸金沙涧之水发自灵隐天竺逦迤数里诸山之泉皆会焉每春夏间水势汹涌闸不能限故又设以滚坝于是泉水入湖清澈澄洁然西湖之水难涸而易盈故于溜水闸涌金门暗沟泄入城内石函三闸泻流下河使湖不致泛溢而一郡之田亩百万之生聚均沾其利矣成化府志云石函桥闸惟桥存而闸废今闸见存前志未足为据】
　　钱塘江　在府治东南通大海日受两潮元和郡县志郡议曹华信立塘防水募有能致土石者即与钱及塘成县境蒙利
　　【谨按浙江水自衢歙而来一泻千里直至钱塘而入于海所厯浙东诸郡俱引以灌溉乃水利之大者但江潮奔激囓岸冲隄厯代不免不得不屡事修筑因江与海接凡兴建江塘事宜俱详志海塘门内兹不复载】
　　龙山河　自龙山浑水闸由朱家桥至南水门元史河渠志龙山河在杭州城外嵗久淤塞至大元年浙江省令史裴坚言杭州钱塘江近年以来为沙涂壅涨潮水逺去离北岸十五里舟楫不能到岸商旅往来募夫搬运十七八里使诸物翔涌生民失所递运官物甚为烦扰访问宋时并江岸有南北古河一道名龙山河今浙江亭南至龙山牐约一十五里粪壤填塞两岸居民侵占迹其形势宜改修运河开掘沙土对牐搬载直抵浙江转入两处市河免担负之劳生民获恵省下杭州路相视钱塘县城南上隅龙山河至横河桥委系旧河居民侵占起建房屋若疏通以接运河公私大便计工十五万七千五百六十六日役夫五千二百五十二度可三十日毕所役夫于本路録事司仁和钱塘县富实之家差倩支官粮米三千一百五十石零河长九里三百六十二歩造石桥八立上下二牐计用钞一百六十三锭二十三两零省准咨请丞相托克托总治其事于延祐三年三月七日兴工至四月十八日工毕成化杭州府志至正六年达实特穆尔为行省平章复疏之舟楫虽通而未达于江明洪武七年参政徐本都指挥使徐司马以河道窄隘军舰髙大难于出江拓广一十丈浚深二尺仍置闸限潮舟楫出江始为利便
　　国朝康熙二十四年巡抚赵士麟重濬雍正五年奉防发帑修濬城垣河道总督【臣】李卫委宁绍分司徐有纬开濬庆丰闗对岸小闸桥一带淤浅处一十三丈
　　旧运河　一名贴沙河一名里沙河成化杭州府志元延祐三年丞相托克托尝浚治明洪武五年行省参政徐本李质同都指挥使徐司马议开河増闸河横阔一丈余闸亦髙广于旧顾璘修河记畧嘉靖庚寅工部汪大受来涖事疏堙淤归侵轶悉复旧迹【汪大受重开贴沙河记惟杭之闗南有河焉为城诸河咽喉延十余里而隘甚舟筏鳞集惟筏行最迟为舟碍民苦之商亦病焉嵗庚寅四月既望余衔命涖杭事悉其弊思以疏之弗得计一日间道江濵之地见有黯黯污渠若可遡而寻者问之故老曰兹故贴沙河也孰辟而湮世逺弗闻予集商于庭告之以财力无从出惟尔商鸠金予择人以司之共成此功佥应曰诺遂与水利宪伯蔡公时议之既克协复谋诸总镇宪巡暨藩臬诸公皆乐赞成乃复令商曰濬河之役兴不逾时而商所出金数其各视木数多寡佣值是资宜备于预越旬日二百余金以具就命商程本祥王恭曹文修胡文祐籍掌之又募徒告之曰若受值以上丈尺计勤怠吾弗稽也其各度为力分土以授皆如约乃吉举工命钱塘县丞岳溥仁和县簿曹官董之予则间日以视相度其宜辟土为渠疏浅为深引曲为直削廉角壮隄岸自九月八日始事十二月望日讫工始江阳寺终络家跳计七百八十有四丈而遥两岸相去计三丈至五丈有竒而广为人工以日计者凡一万五千有竒为费金以两计者凡四百有竒为桥四以利渉规制以备筏可大行视前河益利商尽悦舟人亦乐其无壅予乃卜日报成事焉】
　　余杭塘河　在北闗门外江涨桥西四十五里至余杭县北通新开运河
　　国朝康熙四十七年杭州府知府张恕可奉
　　防动帑开濬自卖鱼桥起至观音桥一百四十丈新河　在钱塘门外旧名下湖咸淳临安志淳祐七年安抚赵与命工自钱塘尉廨北望湖亭下凿渠引天目山水自余杭河经蔡家渡河口达于溜水桥陡门
　　下湖河　在溜水桥柴塲北河分四派总名下湖河
　　国朝康熙四十七年杭州知府张恕可重濬桃花港四百丈开广二丈四尺濬深五尺雍正五年总督【臣】李卫动给帑银委浙江驿丞陈上义开濬沿山马家坞包家坟三元桥御临桥一带河道并建三元桥滚坝一座
　　白沙隄【一名孤山路北有断桥南有西泠桥其西为里湖】　苏公隄　小新隄【一名赵公隄】　杨公隄　金沙隄【雍正九年新筑以上俱详见西湖】
　　捍江塘【在城南沿江西起浙江驿东与栅外相接详见海塘】　余杭塘【在城北二啚东起卖鱼桥西与余杭相接】　西塘【在崇化二都】　黄濮塘【在灵芝五啚崇化八啚地方】　下新塘【亦在灵芝崇化地方南与黄濮塘相接】　上墟塘【在女南二啚西与下新塘相接】　陵林塘【在女南三啚西与上墟塘相接】　杨山塘【在女南四啚西与陵林塘相接】　龙冈塘【在孝女乡女南五啚洪水冲决数十丈】
　　【国朝康熙五十五年知县魏防捐俸修筑浃月告成】　压沙溪塘【在五都五啚瓶窰地方国朝雍正五年总督臣李卫委员动帑修筑五十八丈】
　　石函三闸【在钱塘门外昭庆寺西一名圣塘闸一名涧水闸一名石函处】　溜水闸
　　【在涌金水门外　　　　　国朝雍正六年总督臣李卫重修】　金沙港闸　毛家埠闸　丁家山闸　赤山埠闸【旧有西闸废雍正五年复建今闸以上俱详见西湖】　南闸【在城西一啚方家峪废】　澄川闸【在城西一啚长桥南废】　保安闸【在候潮门内朱家桥西保安三啚外接清水闸废】　清水闸【在潮门外城南下隅一啚南接浑水闸】　浑水闸【在城南下隅二啚萧公桥南南接跨浦闸】　跨浦闸【在城南下隅跨浦桥下接龙山闸】　龙山上下二闸【在栅外二啚浙江驿前龙山口】　清湖上闸【在武林门外二里】　清湖中闸【在武林门外三里】　清湖下闸【在武林门外五里】　陡门闸【在定北乡久废明时居民葛廷禄重建灌田数十顷又有韩家闸废】乌麻陡门闸【旧名安溪陡门闸在女南一啚北对安溪镇国朝康熙五十五年大水冲圯知县魏防修建雍正五年总督臣李卫委员动帑重修】　化湾陡门闸【在崇化七都一啚北接上墟塘为苕溪下流宋淳熙六年建明万厯戊申嵗两塘决邑令聂心汤先筑备瑭旋筑隄修闸己酉八月大水冲壊仍修之黄汝亨为记国朝康熙九年布政使袁一相檄县重修雍正三年陡门土陷一丈五尺崇化七里居民出赀修筑优免杂使差徭十年总督臣程元章檄钱塘县知县李惺查议李惺化湾陡门闸议看得天目东西两山西属于潜水流四十里即入大江东属临安山水直泻而下时虞泛滥流害于杭嘉湖三郡田禾故设险塘置六闸以蓄泄之而化湾陡门闸尤为险要剏始于宋明嘉靖间两遣卿部大臣夏原吉等来浙修筑万厯间邑令聂心汤重修揆其所以数致倾圯之由皆縁山水骤发势甚汹涌闸夫报县申府转详勘估需时每致小隙未补即成大溃是以责成崇化乡七里附近居民以承嵗修之役遇少有坍陷即行堵塞设水大莫御仍议动帑兴修故自康熙九年间前藩宪袁一相募修之后数十年来俱借民力堵筑不烦公帑而闸得无恙惟是七里居民身肩钜役宜加恩防除完条漕正供外免其杂使差徭循例已久于雍正四年里民呈请勒石以垂永久拟合详请俾令永逺遵循保固可也】

　　浙江通志卷五十二
　　钦定四库全书
　　浙江通志卷五十三
　　水利【二】
　　杭州府【下】
　　仁和县【城外河道】
　　上塘外沙河　自草桥门北绕城东过永昌坝至蔡湖桥北达菜市门外河沿城转西过东复过西转北至徳胜桥与上塘运河水合唐书地理志咸通二年刺史崔彦曾开咸淳临安志潮水冲击钱塘江岸奔逸入城势莫能御开三沙河以决之曰外沙中沙里沙宋政和元年郡守张阁表识其处近南有坝【成化杭州府志今遗迹俱无存】
　　【谨按沙河成化杭州府志载入钱塘今查三沙河首尾俱在仁和县故改入仁和】
　　前沙河　在菜市门外东南接外沙河北达后沙河咸淳临安志苏轼尝于此督役开汤村运盐河
　　后沙河　在艮山门外坝子桥北
　　蔡官人塘河　在艮山门外九里松塘东由姚陡门通何□店汤镇赭山
　　赤岸河　在赤岸之南自运河入港通髙塘横塘诸河去城东北三十五里
　　施何村河　在桐扣山水达堰东去城东北四十五里
　　方兴河　在临平镇东去城东北六十里东通海宁县长安坝
　　【谨按赤岸河施何村河方兴河皆南宋时运河也其名虽殊实一道耳凡舟由苏州嘉兴而来者过长安坝从方兴河入艮山水门抵断河而止】
　　上塘河　在艮山门外成化杭州府志自徳胜桥东至长安坝又东抵海宁城百有余里一带土田水利俱赖此河嵗久河不开濬沙壅渐髙而隔塘诸笕低入河底每为走泄天稍无雨水即涸竭苖槁无济舟阻不行明天顺间知府胡濬以郎暹言同知县周博起夫开濬旱干获利舟行通便
　　国朝雍正五年巡抚【臣】李卫委杭防同知马日炳动支海宁县邑绅陈邦彦捐输银开濬自艮山门外施家桥起施家堰止计七千七百九十九丈
　　下塘河　在武林水门外经清湖闸入运河
　　国朝雍正五年巡抚【臣】李卫委分司徐有纬动支帑银开濬自驿桥起至清湖闸计三百二丈
　　新开运河　在武林门外北新桥之北通苏湖常秀等河宋史河渠志浙西运河自临安府北郭务至镇江江口牐六百四十一里淳熙十一年臣僚言运河之濬自北闗至秀州杉青各有牐堰自可潴水惟沿河上塘有小堰数处积久低陷无以防遏水势当时加修治兼沿河下岸泾港极多其水入长水塘海盐塘华亭塘由六里堰下私港散漫悉入江湖以私港深运河浅也若修固运河下岸一带泾港自无走泄上以为然十四年七月不雨臣僚言奉口至北新桥三十六里宜开濬从之咸淳临安志淳祐七年夏大旱运河干涸安抚赵与奏请开掘修筑塘路一自北新桥至狗葬开阔三丈深四尺一自狗葬至奉口开濶一丈【赵与请开河奏勘得临安府客旅船只经由下塘系有二路一自东迁至北新桥今已断流米船不通一自徳清沿溪入奉口至北新桥间有积水去处亦皆断续每未一石歩担费几十余千米价之増实由于此若不急行开浚事闗利害今委官相视见得自奉口至梁渚仅有一线之脉止可载十余石米舟自梁渚至北新桥则皆干涸不可行舟共三十六里计五千五百三十九丈五尺除已雇募乡夫差委官属分段开掘外又契勘塘岸一带多系久失修筑日渐隳坍縴路狭窄艰于行舟今就此河掘令深阔帮筑塘路庶几水陆皆有利济实一举而两得】成化杭州府志元至正末张氏军船往来苏杭以旧河为狭复自五林港口开浚至北新桥又直至江涨桥广二十余丈遂成大河因名新开运河
　　国朝康熙四十七年巡抚王然奉
　　防重濬自一都十五啚登云桥起至泥坝内戚家桥止计三百九十丈二都十一啚柴公桥起至南石桥内张家浜止计一百二十丈二都十五啚驼子桥起至北石桥止计三百四十丈三都七啚石灰桥起至礼佛桥内谢家浜止计一百七十丈四都七啚义桥起至治平寺内河港口止计一百八十丈又五杭桥东太平桥港凡一百一十五丈俱挑濬深濶
　　宦塘河　去城西北三十五里南接北新江涨桥河北达奉口河咸淳临安志淳祐七年旱安抚赵与开濬
　　奉口河　去城西北四十五里抵徳清县界
　　国朝雍正七年总督臣李卫动给帑银一千三百有竒
　　委员开濬
　　临平湖　在县东长乐乡往时周四十里溉田三百余顷唐后湖日淤近多废为桑田鱼池仅存小河【谨按陈善府志曰仁和之水其河渠之大者有三曰上塘曰下塘曰宦塘上塘自艮山门迄长安坝下塘自北闗迄大麻村宦塘自髙桥迄奉口洪流钜浸分为支河者无算旁近之田仰以给溉润焉下塘上塘髙下相去七八尺以一塘为隔上恒苦旱下恒苦涝故置笕闸以为蓄泄而一郡之田皆成沃土云】
　　五里塘【在艮山门外五里旧尉司衙侧】　走马塘【在艮山菜市门外】　谢家塘【在菜市门外一里】　菜市塘【在菜市门外三里】　土塘【一在菜市门外十二里宋殿司右军教塲之侧一在团围头石塘北】　月塘【在艮山门外】　沈家塘【在县北二十五里】　宦河塘【在北新桥之北接连运河大塘长三十六里其西又有一塘曰西塘袤十八里直抵安溪宋淳祐七年安抚赵与修筑西塘頽圯亦加筑治】　大云寺湾塘【在五都二啚】
　　【国朝雍正七年总督臣李卫动给帑银四百两委员重修】　运河下塘【自北新桥北直抵石门县界横亘九十余里其地有三里漾十二里漾芦苇水泺无塘遮护遂为盗薮正统七年通判易輗条上利害巡抚侍郎周忱相度便宜修筑塘岸一万三千二百七十二丈四尺桥七十二座水陆并行便于漕饷国朝康熙九年总督刘兆麒廵抚范承谟以是塘河路利济攸闗遂酌议兴工计水阙共一千三百六十三丈每丈工料八两坍塌石塘共四千二百九十五丈每丈工料四两七钱无石塘路共一千二百二十五丈每丈工料五两约需银四万两是时督抚布按捐俸绅士义民乐输委耆民施国贤董其事厯一载筑成石塘四千三百八十三丈桥六百二十三洞虽以工费不继未及竣工然往来利渉漕艘通行商民称便焉雍正七年总督臣李卫动给帑银八百六十两有竒委知县王廷藩县丞于平修筑北新闗外一带塘岸】　永和塘【在永和乡当仁和海宁二县之间俗谓之三里险即白龙潭也宋绍定己丑邑士范武捐财以助修筑塘成嵗无水患邑宰范光名曰永和隄许应龙永和隄记运河有塘衣带浙水绵亘千余里闗提封者六州带主管者十县仁和首当其一邮递辇运憧憧旁午惟永和隄阻鼎湖白龙潭之险卯风湍流夤夕鼓荡一有线溜则膏腴数百顷瞬刻就浸繄欲经久不扰是岂一日一人之力哉邑有范任二君倡为义役乃悉心讨究谓土力屡溃于成也于是率众僦工筑以石桩以松迄成二百五十丈为钱数千缗范君为费独当什五董视犒赉尤详焉傍筑道茂庵给伏腊俾早晏廵徼事无遗虑整如也肇始于绍定己丑之春告成于是嵗良月之望隄成请记颠末】
　　里沙河堰【在武林门外】　上堰【在小北门外】　下堰【在余杭桥侧】隽家堰【在沈塘湾去城东北一十八里】　金家堰【在臯亭铺去城东北二十五里】汤家堰【在临平镇西北十里】　梅潭堰【在临平镇中旧名梅潭坝】　费
　　仁堰【在临平镇东二里莲花铺左俗称费儿堰】　呉家堰【在临平镇东三里永和塘去城东北四十五里】　施家堰【在临平镇东四里旧名施家坝】
　　永昌坝【在永昌门外通钱塘江明洪武二年建】　会安坝【在艮山门外洪武五年建】猪圏坝【在武林门外陆家塲洪武三年建】　徳胜坝【在城东北五里夹城】
　　【巷内洪武五年建】　石灰坝【在徳胜桥东】　隽家坝【在沈塘湾东去城东北二十五里】　周家坝【近华桥】　宅前坝【近北荘】　胡家坝【在施家坝东五里】　车前坝【近余庆桥】　毛家坝　八道坝【俱近超山】　诸家坝【在呉下村】　叶家坝【在戴家桥北】　范家坝薛家坝　戴家坝【俱在东北区】
　　徳胜闸【在徳胜坝】　隽堰闸【在隽堰坝】　临平闸【在临平镇三闸俱在运河官塘一带潦涨河溢皆由此泄入下塘明天顺间知府胡濬重修】
　　【国朝康熙十年士民郭定生等以诸闸为土豪阻塞具呈督抚令如旧开濬修筑上下塘均受其利】小林大闸【在仁和县十五都十七都东西界间闸莫详所始以运河塘下髙田不与下塘河接旱无车灌置此蓄泄隔塘白洋石目二笕下流其为塘下髙田之利最溥年久坍圯明天顺间知府胡濬知县周博重建一乡蒙利溉田数千】　清凉闸【在艮山门外临江八啚清凉桥】
　　【国朝雍正七年总督臣李卫委仁和知县董怡曽重修】　柳林闸【在武林门外】　凤口陡门闸【在县西北奉口】　劳家陡门闸【在县西北劳家村】　唐泾陡门闸【在县西北唐泾】　小林闸【一名元镇闸在小林】　临平湖四闸【在临平镇东南五里】　南陡门闸【在武林门北里半】　北陡门闸【在武林门外二里】　潘公闸【在临平镇东龙兴桥西】　娑婆闸【在呉家堰东】
　　隽堰西笕　李王塘笕　金家堰笕　石目铺笕白洋笕　冯家笕【俱在运河官塘一带】　曹家渠河底石笕【在临平镇西西茅桥甃石于运河之下以泄曹家渠之水暗注于下河以上七笕不知建自何代宋元间屡修明天顺间知府胡濬相度笕门太低者重砌令髙其检水闸圮者重修令民以时启闭崇祯十四年大旱诸闸笕俱髙不能泄水当事议去运河底石泄水至下河可救田数十顷比泄水后石缝不能合多方弥纶水终漏下里人陶子昻献防截运河两边水戽干以猪肝杂瓦灰捣烂合石缝不半日而石底如故至今犹坚固也】
　　海宁县
　　县市河　在县城内北通二十五里塘河自城北拱辰水门入东南经胜安桥透安戍水门会淡塘河万厯杭州府志隆庆六年十月重濬【呉遵重濬市河记海宁县市河者郭内之通渠也其源出西湖达二十五里塘河自城北拱辰门入东达春熙西达安戍二水门舟楫往来脉络条岂惟利商贾通贸易而一邑之文运实闗焉宋元迨今日就堙塞嘉靖己酉县尹廉泉髙侯尝一治之未几岛夷蹂躙中外戒严尽塞诸水门以杜奸萌小民并縁侵窃河遂成周行邑中市井萧疎科第稀旷民病久矣隆庆壬申三月廉访少浦徐公按部至邑诸生以请公毅然曰地运之系河渠犹血脉之周营卫一日阏遏斯病矣矧兹渠利厚且广而今梗之是诚予责也乃下教曰周官川衡掌巡川泽之禁令而平其守凡犯禁者执而诛罚之兹渠之便实由于民茍绳以周法则民大者流小者刑殆将弗堪其议舍所罚而令各分工任事兴利除疾固民所乐趋也檄文月至逾数百里外无忘昕夕乃命丞崔颖经其北朱廷芳理其东典史戴中疏其西覈验成绩长吏以时督察之于是县尹良祯余侯供命惟谨丞若尉咸事其事均劳祗役善崩者甃以坚石既固者仍其宿址濬深一丈四尺广加深十之二余侯复捐俸新三水门凡数阅月而竣事居者宁宇行者比舟士忭民懽相与伐石征言为记】
　　国朝顺治十年知县秦嘉系重濬【秦嘉系重濬市河记市河之源首自西湖达于二十五里塘河自拱辰水门入绕城东经胜安桥过安戌水门西出会淡塘河宋元间县东有赋亭驿舟楫往来元末移驿长安并作水驿自此河渐堙塞后因市房稠密始而架阁后渐填砌石岸僣塞官河城水不通嘉靖间令蔡完稍为开濬经今百余年泥沙壅塞地脉阻絶今力行开濬兴复旧制使城市之水潆洄流绕工始于顺治十年十月甫越月而告成】雍正七年总督臣李卫委湖州知府呉简民开濬自拱辰门起至安戍门止可通舟楫
　　淡塘河　在县西北二百歩其派自钱塘来东抵县城壕西则堙塞北通运塘河
　　二十五里塘河　自拱辰水门透西南二十五里会于运河而达长安坝宋史河渠志淳熙二年两浙漕臣赵磻老言长安牐至许村一带漕河浅澁请出钱米发两岸人戸出力开濬从之
　　国朝康熙十四年知县许三礼重濬【许三礼濬河记余癸丑冬抄来牧海昌适值河流浅涸舟楫难施未几告竭询及里中父老佥曰宁处省会之东地独髙阜河道浅狭旱易干涝易溢民间苦此甚久乙卯冬躬率分委萃力鸠工自宣徳门外开起东至袁花北至郭溪止丙辰秋又开自拱辰门起北至长安西至许村止民情鼓舞告厥成功今积雨不灾久旱不涸由是溯中塘穷六十里河源相薛家坝址开其壅塞转西安戍门外淡塘又转拱辰门外官河至髙家笕竟不知潆洄于何所云访之当年瓦石堰髙家笕旧有云洞故迹今则移建郑家笕下距河底三尺浅则存溢则出得达下河绕宣徳门仍归袁花以见河源通塞之故俾将来有以考述故志之康熙十五年八月记陈敱永开河丈尺碑我宁地髙河狭天稍亢阳则陇亩难溉旱魃肆虐河底成涂许邑侯属黎元而告之曰邑内频荒苦无蓄水俟农隙而濬深之先开城壕广二丈四尺深一丈二尺次及硖石塘自附城至郭店约九里广二丈四尺深一丈二尺自郭店往西至朱家桥又五里广三丈深一丈二尺自郭店北至斜桥计十里濶三丈深一丈二尺次濬袁花塘至洄水桥遥二十里仍广二丈四尺或三丈深一丈二尺徐及硖川袁花镇河去污积复旧道一月之内侯自督理天不雨雪民皆子来不弥月爰告厥成迄丙辰丁巳两年夏秋之交雨旸不时而田禾丰稔咸侯之徳也又开新塘三条自郭店至斜桥自斜桥徂西至万兴桥半属石门县自郭店徂东至洄水桥天衢坦易其利溥哉爰请立碑刋定丈尺庶后则而效之其利万年矣】雍正五年廵抚臣李卫委湖州知府呉简民杭防同知李飞鲲动给邑绅陈邦彦捐输银重濬自镇海门外吊桥起直抵长安镇迤西至施家堰仁和县界止
　　六十里塘河　在县东西湖水从仁和至海宁绕城南而东抵黄湾为六十里塘河至此而上河之水与下河会积渐淤塞
　　国朝顺治十年知县秦嘉系开浚盐艘民舟往来咸利
　　康熙五十七年廵抚朱轼复加开濬
　　硖石镇市河　在县东北六十里
　　国朝康熙十四年知县许三礼开濬自宣徳门外起至郭溪止雍正七年总督臣李卫委湖州知府呉简民重濬自宣徳门外吊桥起由郭店至北施家桥止
　　袁花塘河　在县东五十里
　　国朝康熙十四年知县许三礼开濬自宣徳门外起东至袁花雍正七年总督臣李卫委湖州知府呉简民重濬自春熙门外起由教塲桥至东新仓港止
　　淡塘【在县西北二百歩宋嘉定间筑今河为沙塞其南之半桥道可识】　咸塘【在县西南一里与淡塘相对】　二十五里塘【在县西北长二十五里由县达长安镇宋绍熙九年令陈恕募民筑岸广三丈髙三尺甃以石人号甘棠隄】　运塘【自荘婆堰北石门县界牌起至许村西至仁和县界三十余里】　新江塘【在县东北十里】　洛塘【在县北长四十里】　袁花塘【在县东长六十里】　新塘【即备塘在县东自天妃庙东抵黄山长五十里】　六十里塘【在县东黄湾长六十里】
　　黄家堰【在县西五十里】　通浦堰【俗呼冲浦堰在县西北五里】　李六堰【在县东五里】　凌家堰【在县西北四十五里】　莫家堰【在县西北四十七里】水没堰【在郭店西二十里】　瓦石堰【在县东北里半堰东有刘郎堰今废】庄婆堰【在县西北三十里元至大间有化主建石桥于上长四十丈其堰开而不闭】
　　【以通太湖之水大利于民至正初庸田司复置堰设车注之具六年以不便民复开后改为桥】长安旧堰【在县西北二十五里长安镇宋熙宁元年诏杭长安堰监护使臣以管斡河塘系衘常同所属令佐巡视修固以时启闭】　长安新堰【在长安镇长安乃舟车往来南北冲要之地旧有堰车上下船官使不便而商民之舟多留者元至正七年松江上海县民韩日升李克复捐财买地置堰而于旧堰之西为坝车船州判官吕呼图克岱尔董役有成堰旁邻民周姓者亦以附近田三亩拓之由是堰益増广至今两为民便】
　　张飞坝　杨湾坝　上圩坝　张宅坝　　叶公坝【俱在西北区】　杨公坝【在东南区】　蔓藤坝【在二十二都十三啚】　　南钟坝【在二十二都四啚东属海宁西接桐乡后填塞】
　　【国朝顺治二年廵抚萧起元复行修筑康熙十四年居民呈请修坝廵抚陈秉直委杭嘉两知府确勘修
　　筑】
　　长安三闸【在长安镇相传始于唐宋绍圣间鲍提刑累沙罗木为之重置斗门二后壊于兵火八年呉运使请易以石埭绍熙二年张提举重修自下闸九十余歩至中闸又八十余歩至上闸盖由杭而西水益走下故置闸以限之崇宁二年有防易闸旁民田以濬两澳环以隄上澳九十八亩下澳百三十二亩水多则蓄于两澳旱则决以注闸入元闸废两澳为民所侵至正十年庸田使司汪佥事命本州达噜噶齐丹珠尔知州张光祖修三闸以栢木为之上置铁环遇旱则闭水则开焉明天顺间知府胡濬重修】　许村闸【在许村莫详所始天顺间知府胡濬重修】　寺泾闸　姚沈闸　范沈闸　石家闸　石家笕闸洪范闸　王家笕闸【明水利佥事伍因见笕筒壅塞设此石闸共七处自】
　　【拱辰门外运河一带至临平以蓄上河之水民甚利赖是为伍公七闸今闸址尚存】　　沈木闸　黄湾闸【今废】
　　濮家陡门　朱家陡门　俞家陡门　冯家陡门黄仲二笕　尹千二笕　沈千六笕　邬马泾笕瑞谷笕　徳洋泾笕　朱泾笕　寺泾笕　蔡沈笕　姚沈笕　丁沈笕　万沈笕　梁广笕【又名为国闸】　严太师笕　周徐笕　方姚笕　冯马笕戈家笕　石家笕　毛家笕　王家笕　尹家笕郑家笕　郭马笕【俱在运河塘自北门至长安镇袤延二十五里相传昔有】
　　【戚夫人过此见河南一带洼下屡为水害不能耕种教以木板为筒于运河之底透出下塘水涝则泄旱则闭其名曰笕大为民便有司设笕戸常令按视修治天顺间杭州知府胡濬以海宁诸堰闸塘笕嵗久圯塞躬为督治弛张损益各中其度】　汤家笕【在六十里塘】　髙家笕　向家笕　蔡家笕　万家笕　周经笕　沈家短笕　何八笕　朱八三笕　起玘笕　陆家笕　呉泾笕　惠因庄笕　郭庵短笕【以上杂笕附録】富阳县
　　庆春河　在东门内富阳县志县壕东至观山西至苋浦置陡门二宋宣和四年县令呉仿开
　　国朝康熙元年知县朱永盛开濬东门一带雍正七年总督【臣】李卫委富阳知县朱永龄开濬城内并北门外一带河道城外西北建坝闸一座以蓄潮水
　　富春江　在县南即浙江之上流
　　阳陂湖　在县北十里周十六里六十四歩溉田万亩唐书地理志贞观十二年令郝□开富阳县志明洪武二十六年知县卢仁丈量湖面计六百三十五亩则民地科税嗣后以湖属官蠲免科税民多请佃沿隄湖为荡取芙蓉菱芡以种之潴水畜鱼后因兵变隄为捕鱼者所决湖遂涸
　　国朝康熙五年知县徐启业委县丞赵崧修筑仍得溉田民不苦旱二十二年知县钱晋锡重修濬【马翀阳陂湖隄闸记吾里有阳陂湖者唐贞观间邑令郝□所开以蓄水也并造东西两闸延袤六里许其水溉田万余顷登封间邑令李濬以水不障则难积乃为之筑隄贞元间郑杲以隄不髙则易泻又为之増益马由是嵗虽旱不为患明初邑令卢仁丈其中之淤者六百余亩民多请佃今所谓湖田是也里人以害稼力争乃蓄水如故嗣后数百年来遇旱輙涸嵗月既久渐成汚莱余目击而心伤之康熙五年偕邵子旭如请于邑令徐侯启业详宪委邑丞赵崧勘隄之形势而修焉度田宅役逺者计亩输值近者出工挑濬漏者塞之低者増之缺者培之余不敢惮劳躬亲劝督不阅月而告竣自后隄既坚固湖水满盈旱不为灾田成膏腴时有占为己业者徐侯报宪给示勒石禁止并放水捕鱼之害今又二十年向之塞者増者培者倾圯如故东西两闸或坍或漏虽暂修葺终非经久之防乙丑春余以其事达于今令钱侯侯单骑诣湖上周行相视呼旁湖之父老谕以修之之法闸低者加之使髙隄狭者筑之使广湖浅者濬之使深佃户出工产户输值计亩不足则设法捐助速奏厥成且请命近湖之老成者管摄隄闸防盗水遏畜践详示占佃而永禁之时康熙乙丑孟夏记】
　　涌泉湖　在县西二十五里溉田四百余亩
</div>
    <div class="pagination">
<a href="浙江通志_page134.html">上一页</a><span>...</span><a href="浙江通志_page130.html">130</a><a href="浙江通志_page131.html">131</a><a href="浙江通志_page132.html">132</a><a href="浙江通志_page133.html">133</a><a href="浙江通志_page134.html">134</a><span class="current-page">135</span><a href="浙江通志_page136.html">136</a><a href="浙江通志_page137.html">137</a><a href="浙江通志_page138.html">138</a><a href="浙江通志_page139.html">139</a><a href="浙江通志_page140.html">140</a><span>...</span><a href="浙江通志_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
