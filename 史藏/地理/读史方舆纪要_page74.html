<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 74 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 74 页/共 479 页</h1>
    <div class="content">
　　古昆吾国。春秋战国为卫地。秦置东郡治濮阳。汉仍属东郡。后汉因之。晋改濮阳国。后魏改濮阳国为濮阳郡。隋初，郡废，属魏州，寻属滑州。大业初，为东郡及武阳郡地。唐武德四年，置澶州治顿丘，取澶渊以名。贞观初，州废，仍属魏州。大历七年，复置澶州从魏博帅田承嗣请也。五代晋曰镇宁军《薛史》：天福三年，移州治于德胜口。九年，始置镇宁军，兼领濮州。《郡志》：晋天福中，州移治夹河。汉乾初，又徙德胜寨，周世宗复移治澶渊故城。皆误也。宋仍曰澶州亦曰澶渊郡、镇宁军节度。熙宁九年，移于今治。崇宁五年，升为开德府《宋志》：崇宁四年，建为北辅。宣和二年，罢辅郡，仍隶河北东路。金仍曰澶州。皇统四年，改开州，属大名府。元属大名路。明亦曰开州，以州治濮阳县省入编户百有一里，领县二。今仍曰开州，领县一。

　　州肘腋大梁，襟带东郡谓山东东昌府境。春秋时，卫都于此，与齐、鲁相雄长。秦末，项羽由此扼章邯。后汉之季，吕布亦争此，以抑曹操。盖其地滨河距济，介南北之间，常为津要。五代时，晋王存勖与梁人力战于河上，德胜两城，为必争之险。石晋开运三年，虑契丹为后世患，徙澶州于德胜。九年，契丹入寇，屯元城。赵延寿请于契丹曰：晋军悉在河上，不如即其城下，四合攻之，夺其浮梁，则天下定矣。契丹遂进营城北。宋景德初，契丹南犯，寇准力劝亲征，御北城门楼，而契丹气沮。宋人以澶州为大梁北门，安危所系也。今大河南徙，形势稍移，然川原平旷，道路四达，居然冲要矣。

　　○濮阳废县今州治也。王氏曰：旧城在今治西南三十里，为古颛顼之墟，亦曰帝丘。夏为昆吾氏所居。《国语》曰：昆吾为夏伯。是也。《春秋》僖三十一年，卫成公自楚丘迁于帝丘。即此。其后曰濮阳，以地在濮水北也。秦始皇七年，拔卫濮阳，置濮阳县，东郡治焉。《史记》：章邯与项羽战，军濮阳东，环水自固。汉仍曰濮阳县，亦为东郡治。后汉因之。初平二年，曹操击黑山贼白绕于濮阳，破之。袁绍因表操为东郡太守。兴平初，吕布袭据濮阳，与曹操争兖州。晋亦曰濮阳县，为濮阳国治。后魏仍属濮阳郡。隋属滑州。大业初，属东郡。唐属濮州。五代梁贞明四年，晋王存勖攻梁濮阳，拔之，寻弃不守。五年，晋败梁军于河南岸，复乘胜拔濮阳。石晋天福四年，改属澶州。宋因之。熙宁四年，河决澶渊，因改置澶州，移濮阳县为州治。胡氏曰：濮阳旧在河南，今开州治所之濮阳，乃石晋天福中移就澶州南郭者。或曰即宋所移，胡氏误也。《九域志》云：濮阳县东去濮州九十里。《城邑考》：州城，宋熙宁中土筑，后皆因之。弘治十三年，增修其城，前方后圆，俗呼卧虎城。周二十四里，为门四。

　　德胜城州东南五里，古澶渊也。《春秋》襄二十年，晋及诸侯会于澶渊。二十六年，复会于澶渊。三十年，又会焉。杜预曰：澶渊在顿丘南。今谓之繁，近戚田，其后为德胜渡，黄河津要也。五代梁贞明四年，晋王存勖拔濮阳，军德胜渡。寻遣李存审于德胜南北，夹河筑两城而守之。胡氏曰：时河津阔远，两城相距，盖三十里。五年，梁贺瑰攻晋德胜南城，百道俱进，以竹笮连艨艟巨艘，横断河流，使晋救兵不得渡，为晋将李建及所破。既而梁将王瓒据杨村，夹河筑垒，造浮桥，谋攻德胜。晋将李存进亦造浮桥于德胜。或曰：浮梁须竹笮、铁牛、石，我皆无之，何以能成？存进不听，以苇笮维巨舰，系于土山巨木，逾月而成，人服其智。晋王寻自魏州发徒数万，广德胜北城。梁人来争，晋王拒之，大小百余战，城始就。龙德初，戴思远复自杨村袭晋德胜北城，为晋所败。明年，复攻北城，重堑复垒，断其出入，昼夜急攻。晋将李存审悉力拒守，晋王自幽州驰救，思远引却。后唐同光初，梁王彦章自杨村径攻德胜，力战断其浮桥，南城遂陷。唐主命弃北城，撤屋为筏，东助杨刘守备。彦章围杨刘不克，退走杨村，唐军复屯德胜。石晋天福三年，时瀛、莫诸州入于契丹，河北无藩篱之固，于是移澶州跨德胜津，并顿丘县亦随州移治郭下。是时作浮桥于德胜口，谓之澶州河桥。于是两城有南澶、北澶之目，盖以防固河津也。九年，契丹攻澶州，欲夺浮梁，不克。开运三年，契丹入汴，遣酋帅耶律郎五据澶州。贼帅王琼帅众袭据南城，北渡浮航，围郎五于牙城，契丹救却之。汉乾三年，郭威举兵邺都，汉主遣侯益等将兵趣澶州。威至，澶州降，遂渡河，趣滑州。宋景德初，契丹入犯，寇准劝帝亲征。驾至南城，众请驻跸，准固请渡河，御北城门楼，士气百倍。既而幸浮桥，登临河亭。盖是时，澶州犹治德胜城也。庆历中，尝增修之。熙宁九年，城圮于水，因改筑州城，以濮阳县为州治，非复石晋所移之旧矣。《九域志》：澶州距魏州百三十里。胡氏曰：此据故澶州北城言之，自南城度河并浮梁计之，则百五十里，故晋人每言澶州距魏百五十里也。盖澶州徙治不一，大约唐治故顿丘城，石晋时治德胜，宋始治濮阳。《一统志》云：今州南有故德胜寨。杨刘，见山东东阿县。

　　戚城州北七里。春秋时卫邑，会盟要地也。又为卫大夫孙林父之食邑。《左传》文元年，公孙敖会晋侯于戚，时晋师伐卫，取戚，疆戚田也。成十五年，同盟于戚。襄元年，晋以诸侯之师伐郑，侵楚及陈。晋侯、卫侯次于戚，以为之援。二年，诸侯之师会于戚。五年，晋复会诸侯于戚。襄二十六年，孙林父以戚如晋，晋会诸侯于澶渊，以讨卫疆戚田也。取卫西鄙懿氏六十，以与孙氏。又昭七年，晋反戚田于卫。哀二年，赵鞅纳卫太子蒯聩于戚。宵迷，阳虎曰：右河而南，必至焉。杜预曰：是时戚在河外，晋军已渡河，故云。哀十六年，卫世子蒯聩自戚入卫。今亦谓之戚田，自戚城而西北五十里有懿城，即古懿氏也。《水经注》：戚，卫河上邑。汉高十二年，封李必为戚侯，邑于此。《五代史》：梁贞明五年，王瓒与晋将李嗣源战于戚城，败还。龙德初，晋将李嗣源伏兵于戚城，败梁将戴思远。晋天福九年，契丹入寇，围晋将高行周等于戚城，为晋所败，解围去。未几，复攻澶州，与行周战于戚城南，不胜而还，即此城也。

　　临河城州西六十里。汉黎阳县地。武帝封鲁共王子贤为临河侯，邑于此。后魏永安初，分黎阳县地，置东黎县，属黎阳郡。北齐废。隋开皇六年，改置临河县，属卫州。唐初，属黎州。贞观十七年，改属相州。文德初，朱全忠救乐从训于内黄，下临河镇。大顺初，全忠将丁会等侵魏博，度河取黎阳临河。后唐同光初，梁段凝寇澶州境，进至临河之南。宋仍为临河县，属澶州。金废。《郡志》：临河城在内黄县南三十里。一云滑县西北有临河城。盖境相接也。○澶水城，在州西二十里，本临河、内黄、顿丘三县地。隋开皇十六年，置澶水县，属卫州。大业初，属汲郡。或曰隋本置澶渊县，唐讳渊，因改曰澶水县。初属黎州，寻属澶州。贞观初，州废，还属黎州。十七年，废入临河县。

　　昆吾城州东二十五里。其地有古颛顼城，城中有古昆吾台，相传夏昆吾氏所筑。春秋时属卫。《左传》哀十七年，卫侯梦于北宫，见人登昆吾之观，是也。汉为濮阳县地。隋开皇十六年，析置昆吾县，属滑州。大业初废。唐武德四年，复置昆吾县，属濮州。八年，仍省入濮阳。《志》云：颛顼城，一名东郭城。隋置昆吾县于此。又废临河县东北三里，亦有颛顼城。

　　咸城州东南六十里。春秋时卫地。《左传》僖十三年，齐桓公会诸侯于咸。又文十一年，鲁叔孙得臣败狄于咸。定七年，齐侯、郑伯盟于咸。是也。刘昭曰：濮阳有咸城，或以为古之咸国。○圉城，在州东。春秋时卫邑。襄二十六年，卫孙林父以戚如晋，卫人侵戚东鄙。晋戍茅氏，卫人伐之，孙蒯从卫师败之圉。茅氏，即戚东鄙之地也。又五鹿城，《志》云：在州南三十里。杜预曰：卫地有二五鹿，一在元城东，一在卫县西北。此卫县西北之五鹿矣。《寰宇记》：元城东为五鹿墟，即重耳乞食处，此为五鹿城。又古浚，在州城东南。南有寒泉，即《诗》所谓爰有寒泉，在浚之下。

　　○卫阳山州东南二十里。以在卫地之阳而名。又州东南五里，曰洪洋山，山秀丽而隆峻。《志》云：澶渊旧在其下，今山南有浮翠桥，即澶水所经也。○金沙山，在州治东迤北。宋建炎间，杨隶守开德，金人来攻，力战城陷。金人屠其城，隶及弟彭年死之。人为瘗骨立冢如山，因以沙名。

　　铁丘州北五里。杜预曰：铁在戚城南。哀二年，赵鞅送卫太子蒯聩入于戚，遇郑师，蒯聩登铁上以望，惧，自投于车下。铁上，即铁丘也。又瑕丘，在州东南三十里，高三丈。《檀弓》：公叔文子升瑕丘，蘧伯玉从。即此。又东南十里为延丘，相传吴延陵季子适卫时，曾憩于此。

　　清丘州东南七十里，丘高五丈。《春秋》宣十二年，晋人、宋人、卫人、曹人，同盟于清丘。是也。唐置清丘驿。五代唐同光初，李绍兴败梁游兵于清丘驿南。即此。又旄丘，在州东北，《志》云：即《卫风》所咏旄丘之葛者。《郡志》旧濮阳城东有高丘，盖即帝丘之讹也。○寒泉冈，在州西南。《水经注》：濮阳城侧有寒泉冈，即《诗》所称爰有寒泉者。世谓之高平渠。非也。

　　○黄河故渎在州治南。自滑县流入州界，自昔大河经流处也。今有瓠子故渠，在州西南二十五里。汉元光中，河决瓠子，使汲仁、郭昌发卒数万塞之，不成。元封元年，封禅还，自临决河，塞之。筑宫其上，名曰宣防。《水经注》：濮阳北十里，即瓠河口，亦谓之瓠子堰，又为宣房堰。平帝以后，河水东浸，日月弥广。永平十二年，诏王景修治，景防遏冲要，疏决壅积。瓠子之水，绝而不通。自唐末以至五季，河流荡决，渐失故道。宋庆历中，河自澶州东北三十里商胡河口趋恩、冀，既而大名、郓、澶、滑、濮、齐、淄、沧、隶、德、博、怀、卫、孟、郑及开封，俱受河害。至和二年，河复决大名馆陶。李仲昌奏请自商胡河东南凿六塔渠，引河东注横陇故道，以披其势。时孙亦言：六塔下流，可导而东去，以纾息冀金堤之患。欧阳修谓：六塔狭小，不能容受大河，滨、隶、德、博诸州，必被其患。不听。遂塞商胡，修六塔河。明年，六塔河复决。熙宁元丰中，河屡决于澶州之境。陈甫言：商胡决三十余年，河道填淤渐高，宜修之。并修横陇，以分河流。又以二处土性疏恶，请修禹故渎。不果。既而大河自州北决，入于御河，州境之患渐少。靖康以后，大河益徙而南，商胡、六塔诸河，尽成平陆。明正统十三年，河决开封之荥阳、阳武，循故道至州南，凡百二十里，东流抵濮州，过张秋入海。其流奋击，声闻数十里，俗名响口子。寻塞。今州东二十里有清河，即大河旧流也。其北有龙泉冈，西有杏花冈，各高二丈许，下临河，即旧时堤岸矣。又六塔河，旧《志》云：在州东北十七里。横陇河在州东四十里，俱宋时决溢之处。今详见川渎异同。

　　濮水州南六十里，亦谓之濮渠。旧《志》：濮水自河南延津县东北流，经胙城，过濮阳，入山东濮州界。今胙城县犹有故濮渠，即此水上流也。大河迁决不时，濮水遂至湮废。

　　淇水旧《志》云：在临河废县东南五里。自县流入界，又东北流入内黄县及清丰县境。《通典》：临河县有古淇河，谓此。或曰：此即滑县之永济渠，自县流经临河县西北五十里，而入内黄县界者也。

　　西湖在州城西南。旧时河流汇入，积而成湖。夏秋时，弥漫甚广，后渐浅涸，然犹氵亭流荡漾，周数百亩。今无复旧观矣。○胡柳陂，在州东南五十里，与山东濮州接界。五代梁贞明四年，晋王存勖与梁军大战处也。今详见濮州。

　　金堤头州东南百五十里。《志》云：其西接黄陵冈，东至小张家湾，黄河分流决溢之处也。弘治中，郡守修筑故堤，跨长垣县及山东曹州界，东西亘二百余里。旧有金堤巡司，河南徙始废。○宋堤，在州南一里，相传宋熙宁中筑。旧《志》：州北至大名，南抵长垣，其间长短无名之堤，不可数计。城北古堤自滑县入州境，至清丰西五里。城南古堤，亦自滑县经州东七十里之鄄城乡，分为五道，入山东范县界之五堤头村而止。又环城四面有小堤，所谓护城堤也，皆宋所置。

　　白沙渡在州西，旧时大河津渡处也。刘宋景平初，后魏主拓跋嗣寇宋河南，从白沙渡河，屯濮阳南。胡氏曰：濮阳对岸则顿丘县境，白沙渡盖在澶州界内。又鲧堤，在州西十里，自县而东接州界，相传鲧治水时筑。《寰宇记》：州西黄河北岸有古复关堤。《卫风》：乘彼危垣，以望复关。盖谓此云。《郡志》：复关堤，在临河废县南三百步。

　　○宣防宫《志》云：在城西南十七里瓠子堤上。汉武帝元封初，塞决河，筑宣房宫于其上，即此。又有龙渊宫，在州西南八里，亦汉武时筑。一名赤龙涡。○烽火台，在州东南。《志》云：澶、濮间滨河远近多丘阜，或十余亩，或二、三十余亩，皆石晋时所筑，以备契丹处。

　　孙村州东北三十四里，宋时大河决啮处也。天圣七年，汴河溢勾管汴口，王中庸欲增置孙村之石限以泄之，不果。元丰末，河决于大名之小张口。知澶州事王令图等议浚迎阳埽旧河，又于孙村置金堤，约复故道。元初，张问等言：大河故道难复，请于南乐大名埽间，开直河，并签河，分引水势，入孙村口，以<角羊>北京向下水患。于是回河减水之议复起，言者交斥其非，乃罢。迎阳埽，旧在滑县东北境。

　　曹村在州西南，亦宋时大河要口也。熙宁四年，河决澶州曹村埽，时程颢知镇宁军，方救护小吴埽，以曹村决，则注汴京，驰还塞之。十年，河复大决于曹村，北流断绝，河道南徙，逾年始塞之，谓之灵平埽。《郡志》：灵平埽在州西南七里。恐误。又小吴埽，在州东。《志》云：小吴口西去曹村百里。熙宁四年，河决澶州小吴埽。元丰八年，小吴决口未塞，河又东决大名之小张口。是也。○赵征村，在州东北，即六塔河口。宋至和中，修六塔河，内侍刘恢奏六塔之役，河口乃赵征村，于国姓御名有嫌。即此。今其地亦名赵村铺。

　　杨村州西南十五里，旧时大河要口也。五代梁贞明五年，晋王存勖军于德胜。王瓒据晋人上游十八里杨村，夹河筑垒，造浮桥，通滑州馈运。晋将李存进亦造浮桥于德胜以拒之。既而瓒与晋兵战于河南岸，败走北城，即杨村北城也。龙德初，戴思远悉杨村之众，袭晋德胜北城，为晋王存勖所败，走杨村。寻复自杨村袭魏州，不克。唐同光初，梁将王彦章攻唐德胜，自大梁驰至滑州，阴遣人具舟杨村，兼流而下，循河南岸，直趣德胜，遂克南城。既而进攻杨刘，不克，解围西走杨村。三年，唐主由德胜渡河，历杨村戚城，观昔时战处。《薛史》：阳村在濮阳之北，滨大河。盖据旧濮阳城言之也。

　　敛盂聚在州东南。《左传》僖二十八年，晋侯、齐侯盟于敛盂。《史记》作敛于，即此聚也。又州治南有古重华台。士孙子曰：卫灵公坐重华之台，侍御数百，仲叔圉谏，公乃出宫女。即此处云。《志》云：州西南又有地名瓦屋头，即《春秋》隐八年，宋公、齐侯、卫侯同盟处。

　　土楼镇在州西。刘宋永初末，北魏将奚斤等拔宋滑台，进击翟广于土楼，破之，遂进逼虎牢。《九域志》澶州临河县有土楼镇。

　　斗门在州东南。唐元和十二年，陈许帅李光颜讨淄青叛帅李师道，攻濮阳，收斗门、社庄二屯。又景福元年，朱全忠击天平帅朱，遣其子友裕将前军军于斗门。全忠至卫南，朱遣步骑袭斗门，友裕走，据其营，全忠不知，复趣斗门，为所败。

　　长垣县州南百五十里。南至河南兰阳县九十里，东南至河南仪封县百三十里，西至河南胙城县九十里，西南至河南封丘县六十里，西北至滑县九十里。春秋时卫之匡邑。战国属魏。汉置长垣县，属陈留郡。《风俗传》：县有防垣，故名。后汉安帝封元舅宋俊为侯邑。晋属陈留国。后魏真君八年，并入黄。景明五年，复置长垣县，属东郡。隋开皇十六年，改曰匡城县，属滑州。唐因之。五代梁复曰长垣，属开封府。后唐仍曰匡城。宋建隆初，讳匡，改曰鹤丘，寻复为长垣县，仍属开封府。金泰和八年，改属开州。元初属大名路。至元二年，仍属开州。明因之。今城周九里，有门四。编户七十八里。

　　○长垣故城县东北三十五里。其地一名鲍垣，或曰即首垣也。《战国策》：韩侈谓秦王：进宋、齐之兵至首垣，远薄梁郭。又赵肃侯七年，公子刻攻魏首垣。《水经注》曰：首垣，秦更为长垣，汉置县于此。后废。隋开皇十六年，改置县于妇姑城，以南有故匡城，因改为匡城县。在旧城西南二十七里。唐因之。乾符二年，濮人王仙芝聚众数千起于长垣，即故长垣城也。宋复改匡城为长垣县。金初，迁县于柳冢村，在今县城东北七里。明洪武初，以水患迁于蒲城。即今县治。

　　蒲城今县治也。春秋时卫邑。桓三年，齐侯、卫侯胥命于蒲。成九年，同盟于蒲。《家语》：子路为蒲宰。《战国策》：秦攻魏之蒲。又秦始皇九年，伐魏，取垣、蒲。盖是时为魏地也。《史记》：孔子去陈至蒲，会公叔氏以蒲畔，止。孔子出，遂适卫。灵公问曰：蒲可伐乎？曰：可。公曰：蒲卫之所以待晋、楚也。《正义》：蒲在卫西，故公云然。又后汉初，光武大败铜马贼于馆陶，受降未尽。而高湖、重连诸贼从东南来，与铜马合，光武与战于蒲阳，悉破降之。蒲阳，盖即蒲城之南。太子贤曰：北平县西北有蒲阳山。误矣。宋绍定十三年，金主自黄陵冈向河北行，至蒲城东，登舟渡河，遇风。蒙古兵追至南岸，后军皆败。盖旧时大河在今县北也。北平，见保定府完县。馆陶，今山东属县。

　　匡城县西南十五里，亦春秋时卫邑。僖十五年，诸侯同盟于牡丘，遂次于匡。《论语》：子畏于匡。《史记》：孔子自匡至蒲。《述征记》：匡城周三里。《水经注》云：濮水东径匡城北。是也。隋因以名县。唐大历十一年，李灵曜以汴、宋叛，发诸道兵讨之，围汴州。魏博帅田承嗣遣兵救灵曜，败永平、淄青二镇之兵于匡城。乾符四年，黄巢陷匡城，遂陷濮州。中和四年，李克用破黄巢于封丘，复追至胙城、匡城，巢走兖州。此即隋所置之匡城县也。牡丘，见山东聊城县。

　　长罗城县北十里。汉县，属陈留郡。宣帝封常惠为长罗侯，邑于此。后汉初，并入长垣县，为长罗亭。太子贤曰：长罗故城在匡城东北。《一统志》云：在长垣旧城西南三十里。是也。○祭城，在县东北。杜预曰：郑祭封人仲邑于此。

　　平丘城县西南五十里。《寰宇记》：平丘在封丘县东四十里。盖县与封丘接境。○漆城，在县西二十里，故卫邑也。《竹书纪年》：邯郸伐卫，取漆。即此。又龙城，在县东南二十里，相传夏臣关龙逢所居。县西十八里又有鹤城。《城冢记》云：夏累养鹤于此。《寰宇记》旧长垣城西北六十里有訾楼城。《春秋》：邢人伐卫，取訾楼。盖此城云。

　　○沤麻冈在县西北。宋绍定六年，金主以汴京危急，引军东行，次黄陵冈。进向河北，至蒲城东，乘舟济河。会大风起，蒙古兵追击之于南岸。金主次于北岸，震惧，遂次沤麻冈。遣白撒帅骑攻卫州，不克。黄陵冈，见河南仪封县。

　　○黄河县南六十里。河流经此入山东曹县界，其故道在县北，堙决不常，此近时所经也。《河防考》：县南有淘北河，相传即黄河故道。明万历中，河决河南封丘县金龙口，挟淘北河决县境之大社口堤，长东二县，俱被其患。又县南有大冈河，或曰亦黄河旧流也。今县南为大冈集，与东明县杜胜集等堤，共长九十七里。

　　阎家潭县东南六十七里。正统十四年，河水决入县境，回流冲啮，因成此潭。弘治五年，河复北溢，因筑堤环之。《河渠考》：潭西七里曰牛家口，东三里曰大冈，皆弘治六年，筑堤以防决溢处也。○朱家河口堤，在县东七十里。正统十四年，黄河决溢，因筑塞之。弘治五年，复修筑其南，即三春柳及大冈诸堤也。又常村堤，在县西南三十五里，又西八里曰新丰堤，接河南封丘县界。《志》云：弘治六年，郡守李瓒筑朱家河等十堤，以防河患云。又三尖口堤，在县东三十五里，相传元贾鲁治河筑堤始此。弘治五年，大河北涨，冲决牛家口诸处，北至三尖口，东至平冈陂，皆被其患。明年，因修筑县境诸堤。是也。

　　○宛亭在县北。《左传》僖二十八年，卫人盟于宛濮。杜预曰：宛亭近濮水，故曰宛濮。刘昭曰：长垣西有宛亭。○大岗镇，在县东南七十里，有巡司。《志》云：洪武初，司置于县东南永丰里。三年，徙司竹林。十一年，徙大岗云。

　　魏楼村在县西。金主自沤麻冈进攻魏楼村，欲俟蒙古兵至决战。会其将白撒自卫州败还，且言北兵近在堤谷，邀金主潜度河，夜走归德。即此处也。 
　
 
　

　
读史方舆纪要
　
　

卷十七 

卷十七
　　◎北直八

　　◇永平府东至山海关一百八十里，南至海岸百六十里，西至顺天府蓟州三百里，北至桃林口六十里，东北至废营州六百九十里。自府治至京师五百五十里，至南京三千一百五十里。

　　古冀州地。有虞时分为营州地。夏仍为冀州地。商时为孤竹国。周属幽州。春秋时为山戎、肥子二国地。战国属燕。秦为右北平、辽西二郡地。汉因之《汉志》：右北平郡治平冈道，在今蓟州北境。辽西郡治且虑县，在今府东境。后汉亦为辽西等郡地。晋为辽西郡。其后，石勒、慕容、苻坚相继有其地。后魏亦曰辽西郡，兼置平州。又分置北平郡。高齐亦曰北平郡以辽西郡并入。后周因之。隋初郡废，仍曰平州。炀帝又改为北平郡。唐武德二年，复曰平州。天宝初，亦曰北平郡。乾元初，复故。后唐同光初，陷于契丹，仍曰平州，亦曰辽兴军。宋宣和四年，得其地，亦曰平州赐郡名曰渔阳，又为抚宁军节度。旧《志》作泰宁军，误。寻没于金。金初，升为南京。天会四年，复曰平州，亦曰兴平军贞三年，尝侨置临潢府。明年，降于蒙古。元曰兴平府。中统初，曰平滦路。大德七年，改曰永平路。明洪武初，曰平滦府，属山东行省。明年，改隶北平。四年，又改府曰永平府。永乐十八年，直隶京师，领州一、县五。今仍曰永平府。

　　府西接蓟门，东达渝关，负山阻海，四塞险固。春秋时，山戎尝为燕患，齐伐山戎以救燕庄三十年，齐伐山戎。盖其地控据高深，直走燕都，六驿而近，方轨并辔，无山溪、关隘之阻也。燕并山戎，至于辽东，故能与山东诸侯争雄竞长，而长无东面之患。秦取燕地，拓境极于朝鲜。两汉因之，碣石、渝关，皆为内险。曹操出卢龙，平乌桓。其后司马懿复取辽东，建平州晋平州治昌黎，在今大宁废卫境内，幽、冀益为完固。及鲜卑竞起，卢龙四境皆为战地，中国声教不复达平、营者数百年。隋虽置州县，而荒略未改。及再出渝关伐高丽，李密等谋据临渝之险以拒之。岂非以中外咽喉，渝关实操之哉！唐以平、营二州，制临奚、契丹。而武后时，契丹构衅，平州首被其毒。及唐之末，契丹益强。刘守光据有幽、燕，契丹窥伺，恒在平州《五代史》：梁乾化元年八月，守光称帝。是日，契丹陷平州，燕人震动。晋王存勖虽并有燕地，而平州之守未固，卢龙巡属卢龙谓幽州也。唐幽州节度亦曰卢龙节度，悉皆残敝。幽州城外，虏骑充斥。于是增列屯戍，芦台、瓦桥芦台，见青县。瓦桥，见雄县，皆为重镇。论者谓中国之不振，无俟石晋割燕、云。契丹入大梁之日，而其兆已成于同光、天成之世矣《五代史》：梁贞明三年，契丹得平州，以晋降将卢文进为卢龙节度使守其地，每帅奚骑岁入北边，杀掠吏民。既而晋王复取平州。同光初，再为契丹所陷。天成初，卢文进帅所部来降。明年，契丹复遣兵据守。三年，契丹将张希崇亦帅所部来降，而平州卒不能复有。于是，增置戍兵于幽、易诸州以备之。宋宣和中，金人灭契丹，宋欲得燕、云及平、滦地。金人曰：平、滦吾欲作边镇，不可得也。既而斡离不遂自平州入寇，燕山不守。盖靖康之祸，亦自平州启之矣。胡氏曰：石晋割卢龙一道及雁门以北诸州与契丹，议者皆以为此自撤藩篱之始，不如弃雁门以北诸州，犹有关隘可守。汉建安丧乱，弃陉北之地，不害为魏、晋之疆。若割燕、蓟、顺诸州，则地险全失矣。然卢龙之险，惟在营、平二州间。自刘守光僭窃，周德威攻取，契丹乘间，遂失营、平。同光以后，契丹南犯，直抵涿、易，皆自平州而西也。黄氏道周曰：失营州，渝关之险犹可恃，失平州，则幽州以东，无复藩篱之限矣。国家都燕，永平尤为门庭重地。乃大宁撤防于前，辽东多虞于后，所恃以隔碍边腹者，惟在山海一关。咽喉之寄，可或忽哉郭造卿曰：郡负山抱海，腹背，而阻险设防，实为中夏之门阈！

　　卢龙县附郭。古肥子国。汉置肥如县，属辽西郡。晋因之。后魏亦曰肥如县，辽西郡及平州皆治此。高齐属北平郡。隋省入新昌县。开皇十八年，改置卢龙县，属平州。大业初，为北平郡治。唐初，又改为肥如县。武德二年，平州自临渝移治肥如，又改县曰卢龙。自是皆为州郡治。今编户十五里。

　　○肥如城府西北三十里。应劭曰：春秋晋灭肥，肥子奔燕，燕封之于此。汉为肥如县。高帝六年，封蔡寅为侯邑。后汉亦曰肥如县。永元九年，鲜卑寇肥如。中平五年，渔阳张纯等叛，屯肥如，即此。晋太康六年，鲜卑慕容寇辽西，幽州兵败于肥如。其后石赵得其地。赵灭，没于慕容燕。慕容令曰：守肥如之险。是也。东晋隆安二年，慕容盛置幽州于此。义熙四年，北燕高云置幽、冀二州，镇肥如。宋元嘉九年，拓跋魏取其地，为辽西郡治。高齐废郡入北平郡，以县属焉。隋开皇六年，省入新昌县，后改曰卢龙县。唐初，复曰肥如，寻复为卢龙县。《城邑考》：郡城，洪武四年因旧城修筑，易土以砖石。景泰以后，相继增修，有门四，周九里有奇。

　　新昌城即今府治。汉置新昌县，属辽东郡。后汉因之。晋属辽东国，在今辽东海州卫境。后魏侨置于此，属北平郡。后齐为郡治。隋改曰卢龙县。又朝鲜城，在府北四十里，汉乐浪郡属县也，在今朝鲜境内。后魏主焘延和初，徙朝鲜民于肥如，置朝鲜县，并置北平郡治此。高齐移郡治新昌，并朝鲜县入焉。

　　海阳城府南三十里。汉置海阳县，属辽西郡。高祖封功臣摇扶馀为海阳侯，即此。后汉亦曰海阳县。《魏土地记》：令支城南六十里有海阳城。晋及后魏仍属辽西郡。高齐废郡，又并海阳县入肥如。《新唐书》马城县即古海阳城，误也。五代梁乾德初，契丹阿保机掠定州望都民居于此，因置望都县。金大定七年，改曰海山县。元省。或曰汉海阳城在今府东南百里，《辽志》误以为即望都县治也。

　　令支城在府东北。春秋时山戎属国也。《齐语》：桓公北伐山戎，弗刂令支，斩孤竹。《史记》：齐桓公曰，我北伐山戎、离支、孤竹。离支，即令支之讹也。汉置令支县，属辽西郡。后汉因之。晋省县，而城不废。永嘉中，辽西鲜卑段辽都于令支。咸康四年，石虎使其将桃豹帅舟师十万出漂榆津，攻段辽于令支，寻置营州治焉。其后，慕容隽取令支，置辽西郡。太元十年，后燕将余岩叛据令支，慕容农击拔之。隆安五年，后魏将宿突干攻拔燕令支。既而慕容熙复遣兵攻取之，置幽州于此。义熙四年，令支降于后魏。魏收《志》肥如县有令支城。又云：太平真君七年，令支并入阳乐。《水经注》：濡水东南经令支故城。旧《志》云：城盖在迁安县东也。漂榆津，见沧州盐山县。

</div>
    <div class="pagination">
<a href="读史方舆纪要_page73.html">上一页</a><span>...</span><a href="读史方舆纪要_page69.html">69</a><a href="读史方舆纪要_page70.html">70</a><a href="读史方舆纪要_page71.html">71</a><a href="读史方舆纪要_page72.html">72</a><a href="读史方舆纪要_page73.html">73</a><span class="current-page">74</span><a href="读史方舆纪要_page75.html">75</a><a href="读史方舆纪要_page76.html">76</a><a href="读史方舆纪要_page77.html">77</a><a href="读史方舆纪要_page78.html">78</a><a href="读史方舆纪要_page79.html">79</a><span>...</span><a href="读史方舆纪要_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
