<!DOCTYPE html>
<html>
<head>
    <meta charset="UTF-8">
    <title>增补武林旧事 - 第 4 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>增补武林旧事 - 第 4 页/共 17 页</h1>
    <div class="content">　　光尧雅爱湖山恐数跸烦民凿大池宫内引水注之叠石为山象飞来峰有堂名冷泉孝宗赋诗云山中色秀何佳哉一峰独立名飞来参差翠麓俨如画石骨苍润神所开忽闻彷像来宫囿指顾已惊成列岫规模絶似灵隠前靣势恍疑天竺后孰云人力非自然千岩万壑藏云烟上有峥嵘倚空之翠壁下有潺湲潄玉之飞泉一堂虚敞临清沼宻防交加森羽葆山头草木四时春阅尽嵗寒长不老圣心仁智情优闲壶中天地非人间蓬莱方丈渺空濶岂若坐对三神山日长雅趣超尘俗散步逍遥快心目山光水色无尽时长将挹向杯中渌光尧跋曰吾儿自幼岐嶷进徳修业如云升川增一日千里吾比就寛闲之地叠石为山引湖为泉作小亭于其旁用为娱老之具且俾吾儿万几之暇时来逰豫父子杯酒相属挹山光而聴泉流濯喧埃而发清兴恍若徜徉乎灵隠天竺之间其乐可胜纪哉吾儿乃肆笔成章形容尽美虽吟咏之作帝王之余事然造语用意髙出百世之上非巨儒积力可窥其粗亦有以见天纵之多能览之欣然老眼为之增明矣【西湖志余】
　　御教【补一则】
　　夀皇留意武事在位凡五大阅【乾道二年四年六年淳熈四年十年】或幸白石或幸茅滩或幸龙山一时仪文士马戈甲旌旗之盛虽各不同今撮其要以着于此
　　先一日诸军人马全装执色于教塲东布列军幕宿营至日殿前马步诸军先赴教塲下方营并亲随军排列将坛之后质明三衙管军官并全装从驾上自祥曦殿戎服乗马太子亲王宰执近臣并戎服乗马以从防圣马军八百骑分执鎗旗弓矢军器前后奏随军番部大乐等【详见后御教仪卫次第】驾入教塲升幄殿殿帅执挝躬奏诸司人马排立齐举黄旗招诸军向御殿梆子一鼔唱喏一鼓呼万嵗再一鼓又呼万嵗叠鼓呼万万嵗又一鼔唱喏殿帅奏取圣防鸣角发严上御金装甲胄登将坛幄殿鸣角戒严殿帅奏取圣防马步军整队成屯以备教战连三鼓马军上马步军起旗枪分东西为应敌之势举白旗教方阵黄旗变圆阵皂旗变曲阵青旗变直阵绯旗变鋭阵绯心皂旗作长蛇阵绯心白旗作伏虎阵殿帅奏取圣防两阵各遣勇将挑战变八圆阵叠鼓举旗左马军战右步军右马军战左步军再叠鼔交旗击刺混战三叠金分阵大势马军四靣大战三叠金分阵殿帅奏教阵讫取防人马排列当头鸣角簇队以俟放教诸军呈大刀车炮烟枪诸色武艺御前传宣抚谕将士射生官进献獐鹿上更戎服赐宰臣己下对御酒五行殿帅奏取防谢恩如前唱喏讫驾出教塲是日太上皇于都亭驿设帘幄以观驾至邀上入幄宣唤管军官赐大金碗酒于帘外都人赞叹以为盛观时殿司旗帜以黄马司以绯步司以白道路隘促止用从驾军一万二千四百人分为二百四十八小队戈甲耀日旌旗蔽天连亘二十余里粲如锦绣都人纵观以为前所未有凡支犒金银钱帛以钜万计悉出内库户部不与焉
　　御教仪卫次第
　　文物仪卫并同四孟驾出今止添入后项
　　弹压前队侍立使臣都辖
　　执黄龙旗使臣　　　执绣龙旗使臣
　　带弓箭汗胯豹尾使四员
　　带汗胯员骑剑使臣十员
　　弹压后队侍立使臣都辖
　　黄罗戏珠龙旗　　　黄绣龙旗二
　　豹尾使臣四　　　　员骑剑使臣十人
　　供进马四疋　　　　带甲御马
　　御前全装甲马　　　管押使臣幕士
　　内中正供马　　　　兽医押槽
　　黄绣龙传宣旗二　　小龙传宣旗十
　　随逐廵视官　　　　马院禁卫官
　　引马监官二员　　　供马监官二员
　　圣驾供鞭通管二员　掇梢提辖二员
　　日乌独脚旗　　　　挟驾指挥四十二人
　　销金龙旗二　　　　犀皮御座椅
　　钤锤刀子左　　　　匙筯刀子【右】
　　青氊御笠　　　　　褐氊御笠
　　金凤瓶　　　　　　丝鞵箧子
　　御膳箧子　　　　　玉靶于阗刀
　　马脑于阗刀　　　　水晶于阗刀
　　金洗　　　　　　皂白御靴
　　通犀于阗刀　　　　角靶于阗刀
　　酒鳖子【大小】　　　　　白虎皮杖榼
　　白豹皮杖榼　　　　梳刷马盂袋
　　黑漆套盘　　　　　圭木套盘
　　销金弓箭葫芦　　　虎豹皮弓袋箭葫芦
　　饮水角　　　　　　拍板二
　　哨笛四　　　　　　番鼓二十四人
　　弹压乐器使臣　　　管押训练官
　　杏黄龙旗二　　　　觱篥二
　　札子九　　　　　　大鼓十
　　龙笛四　　　　　　从驾官幸臣已下【并如常日】临安府弹压官属
　　隆兴初孝宗鋭志复古戒燕安之鸩躬御鞍马习劳事仿陶侃运甓意时召诸将击鞠殿中虽风雨亦张油帟布沙除地羣臣以宗庙之重不宜乗危交章进谏弗聴一日上亲按鞠折旋稍乆马不胜勚逸入庑间檐甚低触于楣挟陛惊呼失色亟奔凑马已驰而过上手拥楣垂立扶下神采不动顾指马所往使逐之殿下皆称万嵗盖与艺祖抵城挽鬃事若合符节英武天纵固宜有神助也【岳珂挰史】
　　燕射
　　淳熈元年九月孝宗幸玉津园讲燕射礼皇太子宰执使相侍从正任皆从辇至殿门外少驻教坊进念致语口号作乐至丽正门繇嘉会门至玉津园赐宴酒三行上服头巾窄衣束带丝鞵临轩内侍御带进弓箭看箭人喝看御箭教坊乐作射垜前排立招箭班应喏皇帝第二箭射中皇太子已下各再拜称贺进御酒并宣劝讫皇太子已下及臣僚射弓第四箭射中上再射第三箭又中的传防不贺舍人先引皇太子当殿赐窄衣金束带次引射中臣僚受赐如前再进御酒奏乐用杂剧次赐宰臣已下十两银碗各一只上赋七言诗丞相曾懐已下属和以进上乗逍遥辇出玉津园门教坊进念口号至祥曦殿降辇招箭班者服紫衣幞头乂手立于垜前御箭之来能以幞头取势转入的亦絶伎也
　　公主下降【补一条】
　　南渡以来公主无及嫁者独理宗朝周汉国公主出降慈眀太后侄孙杨镇礼文颇盛今摭梗槩于此
　　先是择日遣天使宣召驸马至东华门引见便殿赐玉带靴笏鞍马及红罗百疋银器百两衣着百疋聘财银一万两对御赐筵五盏用教坊乐俟毕谢恩讫乗涂金御仙花鞍辔狨座马执丝鞭张三檐伞教坊乐部五十人前引还第谓之宣系　进财物件并照国朝会要太常寺闗报有司办造
　　先一月宣宰执常服系鞵诣后殿西廊观看公主房奁真珠九翚四凤冠　　褕翟衣一副
　　真珠玉佩一副　　　金革带一条
　　玉龙冠　　　　　　绶玉环
　　北珠冠花箆环　　　七宝冠花箆环
　　真珠大衣背子　　　真珠翠领四时衣服
　　累珠嵌宝金器　　　涂金器
　　贴金器　　　　　　出从贴金银装担等
　　锦绣销金帐幔陈设茵褥地衣步障等物
　　其日驸马常服玉带乗马至和宁门易冕服至东华门用鴈币玉马等行亲迎礼用熈宁故事
　　公主服九翚四凤冠褕翟纁袖升□其前
　　天文官　　　本位从物从人　烛笼二十
　　本位使臣　　挿钗童子八人　方扇四
　　圆扇四　　　引障花十　　　提灯二十
　　行障坐障
　　皇后亲送乗九龙□子皇太子乗马围子左右两重其后太师判宗正寺荣王荣王夫人及诸命妇至第赐御筵九盏筵毕皇后太子先还公主归位行同牢礼【用开宝礼】然后亲行盥馈舅姑之礼【开宝通礼】谒见舅姑用名纸一副衣一袭手帕一合妆盝藻豆袋银器三百两衣着五百疋余亲各有差三朝公主驸马并入内谢恩宣赐礼物赐宴禁中外庭奉表称贺赐宰执亲王侍从内职管军副都指使已上金银钱盛包子有差【依熈宁式】驸马家亲属各等第推恩
　　周汉国公主下降诸阃及权贵各献添房之物如珠领宝花金银器之类时马天骥为平江发运使独献螺钿细栁箱笼百只并镀金银鎻百具锦袱百条实以芝楮百万理宗为之大喜【西湖志】
　　唱名【补三条】
　　第一名承事郎　　　第二第三名并文林郎第一甲赐进士及第　第二甲同进士及第
　　第三第四甲赐进士出身
　　第五甲同进士出身　武举第一名秉义郎
　　特奏第一名同进士出身
　　上御集英殿拆号唱进士名各赐绿襴袍白简黄衬衫武举人赐紫罗袍镀金带牙笏赐状元等三人酒食五盏余人各赐泡饭前三名各进谢恩诗一首皆重戴丝袍丝鞭骏马快行各持敕黄于前黄旗杂沓多至数十百靣各书诗句于上呵殿如云皆平日交逰亲旧相迓之人或三学使令斋臧辈若执事人则系帅漕司差到状元局祗应亦有术人相士辈自预定魁选鼓舞于中自东华门至期集所豪家贵邸竞列防幕纵观少年未有室家者亦往往于此择壻焉期集所例置局于礼部贡院前三人主之于内遴选所长以充职事有紏弹牋表主管题名小录掌仪典客掌计掌器掌膳掌酒果监门等后旬日朝谢又数日拜黄甲叙同年其仪三名设褥于堂上东西相向四十已上立于东廊四十已下立于西廊皆再拜拜巳择榜中年长者一人状元拜之复择少者一人拜状元又数日赴国子监谒谢　先圣先师讫赐闻喜宴于局中侍从已上及馆职皆与知举官押宴遂立题名石刻凡费悉出于官及诸阃馈遗云光尧与子孝爱日隆每问安北宫间及治道时孝宗鋭志大功新进逢意务为可喜效每落落淳熈中上益眀习国事老成乡用矣一日躬朝徳夀从容曰天下事不必乗快要在坚忍终于有成上再拜请书绅归而大字揭于选徳殿壁辛丑嵗将廷防多士贡名者或谓时事于朝路间闻其语而不敢形于大对即其近似或曰持守或曰要终既御集英胪唱宰执进读独有巻曰天下未尝有难成之事人主不可无坚忍之心上览而是之遂为第一【岳珂桯史】
　　绍兴间黄公度榜第三人陈修福建解试四海想中兴之美赋第五韵隔对云葱岭金隄不日复广轮之大泰山玉牒何时清封禅之尘时诸郡试巻多经御览髙宗亲书此聫粘之殿壁及唱名上云卿便是陈修因诵此聮凄然出涕问卿有子否对曰臣年六十三嵗尚未娶乃诏出内人施氏嫁之年三十三奁具甚厚时人戯为之语曰新人若问郎年几四十年前二十三第五人方翥兴化人解试中兴日月可冀赋一聮云停观僚属复光司之仪忍死须臾咸泣山东之诏亦经御览唱名特加一资【西湖志余】
　　髙宗孝宗在御每三年大比下诏前一日捧诏露香黙祷曰朝廷用人别无他路止有科举愿天生几个好人来辅国家及进殿试防题临轩唱名必三日前精祷于天所以两朝人才彬彬有闻二帝祈天之効也【西湖志】
　　恩泽【增】
　　杨和王居殿岩日建第清湖洪福桥规制甚广自居其中旁列子舍四皆极宏丽落成日纵人逰观一僧善相宅云此形也得水则吉失水则防时和王方被殊眷从容闻奏欲引湖水环其居思陵首肯曰朕无不可第恐外庭有语宜宻速为之退即督濠寨兵数百且多募民夫夜以继昼入自五房院出自惠利井蜿蜒萦绕凡数百丈三昼夜竣事未几台臣果有疏言擅灌湖水入私第以拟宫禁者上晓之曰南渡初敌人退而羣盗起朕用议者羁糜之防刻印尽封之所有者止淮浙数郡耳会诸将尽平羣盗朕因自誓除土地外凡府库金帛置不问故诸将有余力给泉池园圃之费若以平盗之功言虽尽以西湖赐之曾不为过况此役已成惟卿容之言者遂止继后建杰阁藏思陵御劄且揭上赐风云庆会四大字于上盖取大昻首下视西湖之象以成僧说自此百余年间无复火灾人皆神之【癸辛杂识】夀皇登极赦恩凡宗子不以服属逺近人数多少其曾获文解两次者并直赴殿试畧通文墨者所在州量试即补承信郎由是入仕者过千人以上淳熈十六年二月绍熈五年七月二赦皆然故皇族得官不可以数计【洪迈容斋随笔】
　　旧传三嵗拜郊或明堂大礼所有在前误国奸臣首级在大理寺者必以文祭盖讹传谓以汚秽物祭之实乃少牢也其文云国家于三年恩霈汝虽误国然今亦不忘汝之旧特用以祭缪传若此岂朝廷寛大之恩哉【李有古杭杂记】
　　景定春诏以魏国公贾似道有再造功命有司建第宅家庙贾固辞遂以集芳园及缗钱百万赐之园故思陵旧物古木夀藤多南渡以前所植者积翠四抱仰不见日架廊叠磴幽逶迤极营度之巧犹以为未也则隧地通道抗以石梁傍透湖滨架百余楹飞楼层台凉亭燠馆华卉精妙前揖孤山后据葛岭两岭映带一水横陈各随地势搆架焉堂榭之有名曰蟠翠【古松】雪香【古梅】翠岩【竒石】倚绣【杂花】浥露【海棠】玉蘂【琼花荼】清胜【假山已上集旧物髙宗御扁】西湖一曲竒勋【理宗御书】秋壑遂初容堂【度宗御书】初阳精舍【熈然梦砌台】山坳曰无边风月见天地心水滨曰琳琅步归身【旱船】通名曰后乐园四世家庙则居第左庙有记又以为未足于第左数百步瞰湖作别墅曰光漾阁春雨观养乐堂嘉生堂【干头木奴】生意潇然生物之府通名曰养乐园其傍则廖羣玉香月陵在焉又于西隣之外树竹干挺架楼临之曰秋水观第一春梅坞剡船亭则通谓之水竹院落后复葺南山水乐洞赐园有声在堂介堂爱此留照独喜玉渊潄石宜晚上下四方之宇诸亭据胜专竒殆无遗防矣其后志之郡乗从而为之辞曰园圃一也有藏歌贮舞流连光景者有旷志怡神蜉蝣尘外者有澄想遐观运量宇宙而防特其寄焉者意使园圃常兴而无废天下常治而无乱非后天下之乐而乐者其谁能呜呼当时为此语者亦安知俯仰间遽有荒田野草之悲哉昔陆务观作南园记于平原极盛之时尚能勉之以抑畏退休今贾氏当国十有六年谀之者惟恐不极其至况敢几防及此意乎近世以诗吊之者甚众吴人汤益一诗颇为人所称云檀板歌残陌上花过墙荆棘刺檐牙指挥已失铁如意赐予宁存玉辟邪【李辅国】败屋春归无主燕废池雨产在官蛙朩绵庵外尤愁絶月黑夜深闻鬼车　李彭老一絶云瑶房锦树曲相通能几畨春事已空惆怅旧时吹笛处壊窓风雨剥青红【癸辛杂识】
　　元正
　　朝廷元日冬至行大朝会仪则百官冠冕朝服备法驾设黄麾仗三千三百五十人【视东京已减三之一】用太常雅乐宫架登歌太子上公亲王宰执并赴紫宸殿立班进酒上千万嵗夀上公致辞枢宻宣答诸国使人及诸州入献朝贺然后奏乐进酒赐宴此礼不能常行每嵗禁中止是以三茅钟鸣驾兴上服幞头玉带靴袍先诣福宁殿龙墀及圣堂炷香【用蜡沉脑子】次至天章阁祖宗神御殿行酌献礼次诣东朝奉贺复回福宁殿受皇后太子皇子公主贵妃至郡夫人内官大内已下贺贺毕驾始过大庆殿御史台閤门分引文武百僚追班称贺大起居十六拜致辞上夀枢宻宣答礼毕放仗是日后苑排办御筵于清燕殿用插食盘架午后修内司排办晚筵于庆瑞殿用烟火进市食赏灯并如元夕
　　立春
　　前一日临安府进大春牛设福宁殿庭驾临幸内官皆用五色丝防杖鞭牛御药院例取牛睛以充眼药余属直閤婆【号管人都行首】掌管预造小春牛数十饰防旛雪栁分送殿閤巨珰各以金银钱彩段为酬是日赐百官春旛胜宰执亲王以金余以金褁银及罗帛为之系文思院造进各垂于幞头之左入谢后苑办造春盘供进及分赐贵邸宰臣巨珰翠缕红丝金鸡玉燕备极精巧毎盘直万钱学士院撰进春帖子帝后贵妃夫人诸閤各有定式綘罗金缕华粲可观临安府亦鞭春开宴邸第馈遗则多效内庭焉
　　元夕【补一条】
　　禁中自去嵗九月赏菊灯后迤试灯谓之预赏一入新正灯火日盛皆修内司诸珰分主之竞出新意年异而嵗不同往往于复古膺福清燕眀华等殿张挂及宣徳门梅堂三间台等处临时取防起立鳌山灯之品极多【见后灯品】以苏灯为最圈片大者径三四尺皆五色琉璃所成山水人物花竹翎毛种种竒妙俨然着色便靣也其后福州所进则纯用白玉晃耀夺目如清氷玉壶爽彻心目近嵗新安所进益竒虽圈骨悉皆琉璃所为号无骨灯禁中尝作琉璃灯山髙五丈人物皆用机闗活动结大防楼贮之又于殿堂梁栋窓户间为涌壁作诸色故事龙凤噀水蜿蜒如生为诸灯之冠前后设玉栅帘宝光花影不可正视仙韶内人迭奏新曲声闻人间殿上铺连五色琉璃閤皆毬文戯龙百花小窻间垂小水晶帘流苏宝带交映璀璨中设御座恍然在广寒清虚府中也至二鼓上乗小辇幸宣徳门观鼇山擎辇者皆倒行以便观赏金炉脑麝如祥云五色荧煌转照耀天地山灯凡数千百种极其新巧怪怪竒竒无所不有中以五色玉栅簇成皇帝万嵗四大字其上伶官奏乐称念口号致语其下为大露台百艺羣工竞呈竒伎内人及小黄门百余皆巾褁翠蛾效街坊清乐傀儡缭绕灯月之下既而取防宣唤市井舞队及市食盘架先是京尹预择华洁及善歌呌者谨伺于外至是歌呼竞入既经进御妃嫔内人而下亦争买之皆数倍得直金珠磊落有一夕至富者宫漏既深始宣放烟大百余架乐声四起烛影纵横而驾始还矣大率效宣和盛际愈加精妙特无登楼赐宴之事人间不能详知耳
　　都城自旧嵗冬孟驾囘则已有乗肩小女鼓吹舞绾者数十队以供贵邸豪家幕次之翫而天街茶肆渐已罗列灯毬等求售谓之灯市自此以后每夕皆然三桥等处客邸最盛舞者往来最多每夕楼灯初上则箫鼔已纷然自献扵下酒边一笑所费殊不多往往至四鼓乃还自此日盛一日　姜白石有诗云灯已阑月气寒舞儿往往夜深还只应不尽婆娑意更向街心防影看又云南陌东城尽舞儿画金刺绣满罗衣也知爱惜
　　春逰夜舞落银蟾不肯归　吴梦窓玉楼春云茸茸貍帽遮梅额金蝉罗剪胡衫窄乗肩争看小腰身倦态强随闲鼔笛问称家在城东陌欲买千金应不惜归来困顿殢春眠犹梦婆娑斜趂拍深得其意态也至节后渐有大队如四国朝傀儡杵歌之类日趋于盛其多至数十百队天府每夕差官防视各给钱酒油烛多寡有差且使之南至升旸宫支酒烛北至春风楼支钱终夕天街鼓吹不絶都民士女罗绮如云无夕不然至五夜则京尹乗小提轿诸舞队次第簇拥前后连亘十余里锦绣填委箫鼓振作耳目不暇给吏魁以大囊贮楮劵凡遇小经纪人必犒数十谓之买市至有黠者以小盘贮梨藕数片腾身迭出于稠人之中支请官钱数次者亦不禁也　李筼房诗云斜阳尽处荡轻烟辇路东风入管弦五夜好春随步暖一年明月打头圆香尘掠粉翻罗带宻炬笼绡鬭玉钿人影渐稀花露冷踏歌吹度晓云边京尹幕次例占市西坊繁閙之地蕡烛籸盆照耀如昼其前列荷校囚数人大书犯繇云某人不合抢扑钗环挨搪妇女继而行遣一二谓之装灯实皆狱囚借此以警奸民分委府僚巡警风烛及命辖房使臣等分任地方以缉奸盗三狱亦张灯建净狱道塲多装狱户故事及陈列狱具邸第好事者如清河张府蒋御药家间设雅戯烟火花边水际灯烛粲然逰人士女纵观则迎门酌酒而去又有幽坊静巷好事之家多设五色琉璃泡灯更自雅洁靓妆笑语望之如神仙　白石诗云沙河云合无行处惆怅来逰路已迷却入静坊灯火空门门相似列蛾眉　又云逰人归后天街静坊陌人家未闭门帘里垂灯照樽俎坐中嬉笑觉春温或戯扵小楼以人为大影戯儿童欢呼终夕不絶此类不可遽数也西湖诸寺惟三竺张灯最盛往往有宫禁所赐贵珰所遗者都人好竒亦往观焉　白石诗云珠络琉璃到地垂凤头御带玉交枝君王不赏无人进天竺堂深夜雨时
　　元夕节物妇人皆带珠翠閙蛾玉梅雪栁菩提叶灯毬销金合蝉貉袖项帕而衣多尚白盖月下所宜也防手浮浪辈则以白纸为大蝉谓之夜蛾又以枣肉炭屑为丸系以铁丝然之名火杨梅节食所尚则乳糖丸子防□科斗粉豉汤水晶脍韭饼及南北珍果并皂儿糕宜利少澄沙团子滴酥鲍螺酪面玉消膏琥珀轻生熟灌藕诸色珑□蜜煎蜜褁糖蒌煎七宝姜豉十般糖之类皆用镂鍮装花盘架车儿簇挿飞蛾红灯防盝歌呌喧阗幕次往往使之吟呌倍酬其直　白石亦有诗云贵客钩帘看御街市中珍品一时来帘前花架无行路不得金钱不肯囘竞以金盘钿合簇饤馈遗谓之市食合儿翠帘绡幕绛烛纱笼遍呈舞队宻拥歌姬脆管清吭新声交奏戯具粉婴鬻歌售艺者纷然而集至夜阑则有持小灯照路拾遗者谓之扫街遗钿堕珥往往得之亦东都遗风也
　　杭州元宵之盛自唐已然白乐天诗云嵗熟人心乐朝逰复夜逰春风来海上眀月在江头灯火家家市笙歌处处楼无妨思帝里不合厌杭州【西湖志】
　　舞队
　　大小全棚傀儡
　　查查【查大】　李大口【一字口】贺丰年　　长瓠敛【长头】兎吉【兎毛大伯】　吃遂　　　大憨儿　　麤姐
　　麻婆子　　快活三郎　黄金杏　　瞎判官快活三娘　沈承务　　一脸膜　　猫儿相公洞公觜　　细姐　　　河东子　　黒遂
　　王缺儿　　交椅　　　夹棒　　　屏风
　　男女竹马　男女杵歌　大小斫刀鲍老
　　交衮鲍老　子弟清音　女童清音　诸国献宝交国朝　　四国朝　　穿心国入贡
　　孙武子教女兵　　　　遏云社　　绯盝社胡女　　　凤阮嵇琴　扑蝴蝶　　回阳丹大乐　　　瓦鼓　　　焦锤架儿　乔三教乔迎酒　　乔亲事　　乔乐神【马明王】乔捉蛇乔学堂　　乔宅眷　　乔像生　　乔师娘独自乔　　地仙　　　旱划船　　教象
　　装态　　　村田乐　　鼓板　　　踏跷
　　扑旗　　　抱锣装　狮豹蛮牌　十斋郎耍和尚　　刘衮　　　散钱行　　货郎
　　打娇惜
　　其品甚伙不可悉数首饰衣装相矜侈靡珠翠锦绮炫耀华丽如傀儡杵歌竹马之类多至十余队十二十三两日国忌禁乐则有装宅眷笼灯前引珠翠盛饰少年尾其后诃殿而来卒然遇之不辨真伪及为乔经纪人如卖蜂糖饼小八块风子卖字本防婆卖旗儿之类以资一笑者尤多也
　　灯品
　　灯品至多苏福为冠新安晚出精妙絶伦无骨灯用绢囊贮粟为胎烧之及成去粟则混然玻璃毬也景物竒巧前无其比又为大屏灌水转机百物活动赵忠惠守吴日尝命制春雨堂五大间左为汴京御楼右为武林灯市歌舞杂艺纤悉曲尽凡用干工外此有魫灯则刻镂犀珀玳瑁以饰之珠子灯则以五色珠为网下垂流苏或为龙船凤辇楼台故事羊皮灯则镞镂精巧五色妆染如影戯之法罗帛灯尤多或为百花或细眼间以红白号万眼罗者为最竒外此有五色蜡纸菩提叶若沙戯影灯马骑人物旋转如飞又有深闺巧娃剪纸而成尤为精妙又有绢灯剪为诗词时寓讥笑及画人物藏头隐语及旧京诨语戯防行人有贵邸出新意以细竹丝为之加以彩饰疎眀可爱穆陵喜之令制百盏期限既迫势难卒成内苑诸珰耻于不自已出思所以胜之遂以黄草布剪缕加之防染与竹无异凡两日百盏已进御矣
　　挑菜
　　二月一日谓之中和节唐人最重今惟作假及进单罗御服百官服单罗公裳而已二日宫中排办挑菜御宴先是预备朱绿花斛下以罗帛作小巻书品目于上系以红丝上植生菜荠花诸品俟宴酬乐作自中殿以次各以金箆挑之后妃皇子贵主媫妤及都知等皆有赏无罚以次毎斛十号五红字为赏五黑字为罚上赏则成号真珠玉杯金器北珠箆环珠翠领抹次亦铤银酒器冠铤翠花段帛龙涎御扇笔墨官窑定器之类罚则唱舞吟诗念佛饮冷水吃生姜用此以资戯笑王宫贵邸亦多效之
　　进茶【补一条】
</div>
    <div class="pagination">
<a href="增补武林旧事_page3.html">上一页</a><a href="增补武林旧事.html">1</a><a href="增补武林旧事_page2.html">2</a><a href="增补武林旧事_page3.html">3</a><span class="current-page">4</span><a href="增补武林旧事_page5.html">5</a><a href="增补武林旧事_page6.html">6</a><a href="增补武林旧事_page7.html">7</a><a href="增补武林旧事_page8.html">8</a><a href="增补武林旧事_page9.html">9</a><span>...</span><a href="增补武林旧事_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
