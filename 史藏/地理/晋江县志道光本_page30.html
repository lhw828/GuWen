<!DOCTYPE html>
<html>
<head>
    <meta charset="UTF-8">
    <title>晋江县志道光本 - 第 30 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晋江县志道光本 - 第 30 页/共 196 页</h1>
    <div class="content">　　咸淳末，海贼寇郡境，时西域人蒲寿■〈山上成下〉、寿庚兄弟在泉，俱无赖，击贼退之，以功累官沿海都制置。
　　德祐二年，元伯颜遣不周青寇泉州。
　　景炎元年，宋端宗即位于福州，寻入海航于泉州港，命蒲寿庚将海舟以从，寿庚闭城拒命。时元伯颜遣唆都寇泉州，寿庚遂以蜡丸裹表，由水门潜出，与田子真叛降元。二年，张世杰自海上复回讨贼，寿庚遣其贼党孙胜夫诣杭求救于唆都，尽害宗室千余人及士大夫与淮兵之在泉者，备极惨毒。张世杰攻九十日不下，乃去之。
　　元至元二十五年，湖头贼张治囝掠泉州。是年甲寅，循州贼万余人寇泉州，讨平之。
　　至正三年正月，泉州民刘应总作乱，命江浙行省遣兵捕之。
　　十年，同安盗掠泉州海滨，监郡偰玉立俘其魁。
　　十二年夏，仙游流贼剽掠泉州，有司御之，遁去。
　　十四年夏，安溪盗李大、南安盗吕光甫，聚众为乱，七月，围泉州不克。
　　十七年，万户赛甫丁阿迷里可反，据泉州，民大被荼毒。
　　二十二年，回寇那兀纳叛，据泉州，官军至，千户金吉开门纳之，遂执兀纳。是年陈友定攻泉州，陷之。西域那兀纳者，以总诸番互市至泉。元末兵乱，遂攻泉州据之，福建行省平章燕只不花用陈驻计，执那兀纳槛送行省，时陈友定败泉参军胡深，元主即用为福建行省平章政事，遂发兵攻泉州、漳州，陷之。泉民先经回寇涂炭，继为友定茶毒，至洪武元年，大兵南下，始出盗贼渊薮云。
　　二十六年五月，泉州赛甫丁据福州路，福建行省平章政事燕只不花击败之，余众航海，还据泉州。
　　明洪武三年六月，倭寇泉州。
　　正统十三年，建昌人邓茂七聚众杀人，县官捕之，遂拒捕，率党劫掠上杭、汀州，据杉关，攻光泽、邵武、顺昌，劫掠库藏，与尤溪贼合攻延平，拒官军，杀都司，分遣贼将寇掠各县，为攻郡城。郡守熊尚初自提民兵，与晋江主簿史孟常、阴阳正术杨士洪拒于城南古陵坡，被执，皆死之。巡按御史张海上其事，乃遣都督刘得新、陈荣与都御史张楷等，分道入闽，平诸贼，函贼首赴京，八闽始定。
　　弘治四年，漳平盗温文进寇安溪，攻陷县治，郡城一时骚动，副使司马垔督官民兵讨平之。
　　弘治壬戌，倭陷永凝前叠，围不克。至是年，陷，大肆焚掠焉。
　　正德二年，广东盗寇安海，官军袭之，为所杀，遂肆掠而去。
　　五年，复寇永春、安溪、南安，至晋江安海，肆掠甚惨。
　　九年，汀、漳盗流入泉属，肆掠而去。
　　嘉靖元年二年癸未，广东、汀、漳盗寇泉，民兵义土战死者甚众。覆鼎兵设伏以待，贼知有备，奔安溪。辛亥，兵与贼战于高坪，败掳泉州卫经历葛彦。乙酉，漳、泉复合兵战于霞村，掳漳州府通判施福，俱赎回。贼仅九十三人，狡而狠。七月，入兴化，杀掠甚惨，兴、泉合共兵数千攻之，辄败，相持数日，不能获其一矢，饱欲始去。
　　十一年，海寇冲突围头。
　　二十七年戊申，海寇阮其宝、四师老、林翦毛等掠惠安、同安至晋江，知府程秀民遣南安丞马一洪、指挥孙廷槐讨平。是寇十八种为患闽浙交广间二十余年。嘉靖某年四月，掠同安小嶝，死与被执者二百余人，小嶝遂墟。掠东石、围头、深沪，而惠安属地则一岁三四至。是年五月，其宝寇围头，统二十余舟，知府程公命县丞马指挥孙发四澳兵船攻之。五月二十一日，与贼战小嶝南岸，自巳至申，破其三舟，获贼三千余人，贼退保草屿。是屿万石耸出，忽夜闻风浪有声，争解维避之，舟悉冲没，贼党奔遁。其宝独擕八十余人屯屿上觊援，然而烟火已绝，势将自毙，程公命马丞攻围之。六月朔日，舟四集，贼夜辑残板谋遁，合击之，杀其宝，获其妻妾并贼徒。番子浮尸蔽海，先后奔遁者，尽索得二百余人，歼灭之。未几，林翦毛复合党寇莲河，方扬舟登岸，贼樯忽坏，心恶之，乃自焚舟去。是月十八日，寇晋江石湖，又寇蚶江。程公复命马丞宵赴，集诸社有力者百余人，自随往，遂手杀贼获十四人，焚其二舸，贼乃远遁。先是嘉靖二十六年，厉禁不许通番贸易。寻复通倭，倭以巨航至者，漳、泉人往往诈负其直，遂生嫌隙，而倭患以萌。
　　三十四年十一月庚申，倭犯泉州。
　　三十五年，倭自福清海口入寇，泉州指挥童乾震引兵迎战，死之。
　　三十七年戊午四月，倭四百余人从郡境长坑头登岸，由龟湖突至安平市，杀掠数日乃去。是月，倭又四千余攻陷福清，遂至惠安，知县林咸率乡官李恺等拒守，城赖以全。倭分为二队，一由海道寇鸭山，咸率兵拒战死之。一由凤山、清源山寇南安，时南安无城，居民迁避，贼无所掠，乃遁。五月初三日，至郡城石笋桥，巡按樊献科率属固守二十余日。贼复攻永宁，不得入乃去。
　　三十八年己未春三月，倭复寇泉州，至石笋桥燔民居。城中固守，乃从乌石南去。初五日又至石笋桥，初七日焚营边屋。十一日南往安平，时安平城已完守，贼不得入，复至郡城南新桥。佥事万民英从桥置门御贼，一时乡兵被贼驱回，与乡民男女奔赴城者，坠死千有余人。贼竟排桥门至车桥，大焚民居，直至城下，官军以鸟铳拒退。复至安平城下，遂散劫海都。时郡城分垛而守，目不交睫者，凡四阅月乃息。
　　三十九年庚申正月，倭寇南安英山等处。三月，又一支在浔美登岸焚劫。四月，至车桥焚屋杀人，直至城下，官军以石拒退。又一支从法石登岸焚劫，亦至南门城下，焚屋而去。是年，郡荒，米一斗值一钱四分，知府熊汝达发散仓米，又出帑银广糴以济民，缉获奸民庄世磐、林崇美等将为贼内应者，除之，城得无事。
　　四十年辛酉，倭自漳州掠同安。正月，历刧晋江、屿头、沙塘、陈坑、石菌等处。分巡佥事万民英募永春蓬壶吕尚四等，兵至石菌与贼战，败死者五百余人。千户王道成委罪于吕尚四，吕尚四遂萌逆念而回。倭寻至吴店市新桥南头烧房杀人，又至临漳城外烧房掳人。四月，又来晋江岭后、南安卢内等处，遍焚民屋。杨参将领兵未战而退，仍至笋江桥，参将黎鹏举未战走还，分巡佥事万民英断桥梁一间拒守。七月，出仙游大路截掳应试诸生，给票勒赎，不计其数。万历府志载：是年十月，参将黎鹏举招抚兴化贼首潘若海，分巡佥事万民英优以冠带，安置城中，欲资杀贼。若海不悛，部党横行，不时掳掠，动伤市民。鹏举乃白万分巡，计擒斩首双门前，民始帖席。数年，田亩遍为草莽，斗米直钱百二十文，民逃生入城，无食待毙，瘟疫盛行，死者枕藉。知县邓洪震措置收埋，万分巡于开元寺设法施粥，民饿极，有食粥立毙者。是时，晋江人张佥宪冕分巡岭东，谕潮民及铉钟等处贾人，从海道运谷来泉，平糶以济，前后谷艘至者千余，七邑之人，多赖全活，立碑颂德。邑人林参议一新记略曰：泉介山海为郡，高确而下卤，所可耕牧壤土，十仅四三。往岁稔时，厚产家粗给足。其微薄无赀产者，犹仰于粤东粟米，而后赡粤东为泉之外府，自昔然也。嘉靖辛酉，倭贼交乱，向之耕牧壤土，变为荒翳。越岁壬戌，倭贼益横，粟米之由粤东至者益梗，斗米直百二十钱，饥饿民聚城闉，传染疾疫，死相枕藉。幸存者，息奄奄如线。监司郡县大夫先后赈贷，藏积皆尽。会侍御我渡陈君，将按粤郡，父老遮陈君，言乞通粤粟济时急，陈君诺之。忽粤艘连樯，运米钜百万至，以佥宪惺吾张君牒白郡中，且如张君令平粟直毋敢溢。众便贸易达七县，皆活之，所全活若干万人。父老杨仕澄等相与言，张君之心，先得陈君所同，不俟吾民遮告，辄与恤。且是时倭贼横甚，粤艘人摧其锋走之双溪，乱是用熄。张君实生吾民，实能赞吾监司郡县大夫之子惠。其相与状上监司郡县，明张君之德，曰：是宜碑于郡中。
　　四十一年壬戌二月，倭寇永宁卫城，指挥王国瑞失守，城陷，据城大掠数日而去。时卫中军民遁脱奔郡城者，分巡万民英悉遣还卫。三月，倭复来攻城，再陷，军民为其杀伤几尽，至今永宁卫城每逢四月廿四日，有陷城风暴焉。先是，倭寇入泉，皆漳人为向导，后悉本州人借倭名纠党肆掠。是时，晋江贼谢爱夫等哨永春，苏光祚等哨仙游，施思备等屯南安，高老等屯晋江，江一峰等屯双溪口，清江老等屯英林、潘迳，刧掠无宁日，掳人挟赎，既而民贫无赎，遍发大家坟墓，劫死勒赎，惨不可言。郡人致仕佥事庄用宾与弟生员用晦，痛父坟被劫，募死士百余人，直抵双溪口贼巢，与南安兵合，连破十余寨，负父骸以归，用晦殿后，与贼格斗死之。明苏浚《忠孝殊恩论》：吾乡之有倭患，三十余年所矣。当倭初发难，时值承平久，百余年不习兵，楼船校尉之族，揭竿持梃，如婴子搏沙然。大将军戏下，漫不甲乙，吏兹土者，闻钲鼓声，惴惴无人色。则为婴城自守计，至严镝鑰不纳一编户。时海滨诸妇女环城下，不亿哭声震原野，乡大夫用宾庄公闻之，嘅然曰：此曹独非土之毛哉？居食其力，急而弃之。鸟兽犹不忍，而况婴儿！则白之令君，令启筦鑰，吾为司户，有一不逞，吾以家殉矣。令君信之，所全活者数万人。公又谓：郡材官脆弱百不当一，则募乡人敢死士，真行间练以什伍，俟贼入犯，辄歼之。贼恚甚，遂发公先大夫塚而甘心焉。公益发愤，誓不与贼俱生，遂偕弟文学用晦公，帅敢死士直驰贼垒，斩级有差，夺父尸返。贼复尾其后，公负亲骸骨以归，而用晦公为殿，卒以身殉之。时中丞公昌言于朝，有“在国忠臣，在家孝子”之语。司马下台使者核其事，公独恚曰：亲骸之谓何又因以为功，其孰能说之。乃力辞于郡大夫。郡大夫重伤公志，事遂寝。又三十年，公之木拱矣。公之子太学生凤章君，谓先大人谊不求名，顾为人子，而令若亲忠孝大节湮没不彰，即百死其何赎，遂具疏以请。天子下其事宗伯令观风使者采实，以闻诸掌故及三老五更，成谓公受知晚也。比核实疏上，天子嘉之，赠公太仆寺少卿，用晦公世袭百户。时濬方修朝宗故事入都门，睹兹盛典，则叹圣天子厉世之意，何其殷哉！方公在先帝时，秩不过佥宪，宦不踰十载，乃其躬为人齮龁，龙渊未试，投杼旋疑，樵夫田叟，熟非帝恩者。顾其髒骯之气，郁而未宣，挥霍之才，沉而未奋，偶遭家难，谊不顾身，公不求名，而名已随之矣。李光缙《忠孝殊恩论》：世庙季，郡中倭寇攻城掠地，焚庐发塚，贼势猖獗甚，海滨诸妇女逃窜郡城，城闭不得入，贼猝至，直薄城下，老少哭声震野，时方塘庄先生亟白令启筦籥纳之，全活者数万家。公于是自募敢死士，寘行间杀贼。贼大怒，发公先大夫墓中藏以去。公偕弟用晦，帅麾下驰入贼垒夺父尸归，用晦死之，闽中丞公列其事于朝。又三十年，公之子凤章复具疏请，今上诏赠太仆少卿，用晦世袭卫百户。李光缙曰：公亢直不阿，枘凿于时，久已谢事家居矣，邑屋封疆，危急存亡，非其所帅寄也。假公当是时袖手于孤城之婴，观望于贼拥之临，或兵破士北，城池失守，生灵亡幸，夫谁得以纵寇敌罪公者？而公不难以其身尝贼，以亲尸殉之，其弟殿而死之，而又出父骸于万死一生之危，卒使贼酋授首，四郊安盂，可谓难矣。是年，分巡万民英檄指挥欧阳深，率兵攻东田贼施思备等，破走之。深又同参将黎鹏举、千户王道成，进攻青阳等处，高老遁。五月，参将黎鹏举、指挥桂某、千户王道成、百希周等，率兵由水进，欧阳深由陆进，至尾岭，连破七寨，擒杀韦老等二百余徒。又追剿水田、下浯等处，斩获百余级，遣人宣谕谢爱夫、黄元爵等，一时俱听顺，各散从贼四千余人。贼酋苏光祚、康大福等，拥众万余，同爱夫等听抚，亦来归顺。江一峰等遁，众尚万余。六月，深遣人抚谕其党，夜解散万余人，黎明进击，擒江一峰、李五官等一百一十八名，斩于教场。赵恒《平寇记略》：今以中国之大，困于不及一县之倭，何也？则有吾民乡道之者矣，则又有转货赀以通其有无者，戈兵之下，则有胁之而从者，加之饥疫相仍，而无以赈之，则皆乐从之矣。甚者，则为之侦吾虚而谋以应之，总而皆谓之倭，倭众至三十余万，横行四五年。困于倭者，十二三；困于从倭者，十六七。至壬戌春，永凝陷而郡城急矣，公时纳级家居，不忍桑梓之难，受数百之兵，持不数月之粮，以抗十余万方张之贼徒，以平日信义，为众所归，又从征漳南，新立奇功，先声所加，弃戈铤而来款者，日数万，公赈而遣之，皆为农民。择可为兵者，勉以大义，慰劳出于至诚，众咸踊跃，争欲杀贼自效，旬月之间，士气百倍，数战数胜，功出诸将之右。至湖尾、■〈氵丙〉洲二役，则公皆以盛夏独率偏师，夜衔枚檮巢，出贼意外，而元凶授首，贼众先后破灭，解散尽矣，诸众非所与也。凯旋之日，百万生灵，莫不惧呼相庆，且喜且悲。公雅性爱人，视财如弃，平居人以急投无不应者。及其为将，县官所给，丝毫不以入于家，不足则以家赀继之。号令严明，兵所次舍，与民杂居而不敢犯。临敌风生，突至阵前，奋勇大呼，部下乘之，贼皆披靡。尝以匹骑从数十士，深入贼垒，大呼其酋江一峰而切数之，曰：我欧阳将军也。贼错愕下拜，不敢加害，其为所畏如此。噫！虽古名将，何以加诸？功成之后，天子知其名，诏陛今官，公益感奋。莆城之陷，公扼其冲，力战而亡。一时部下争先赴敌，而天下之人服其烈。自是倭亦不敢复窥郡城矣。天子嘉公之烈，立祠推恩之典，一如旧章，惜公不可复作矣。百世之后，山川如故，将有陟清源之巅，望雉堞之雄壮，西指筍江，嵂■〈山上兀下〉先数峰，将坛在焉，公尝于此誓师而受降者也。凌沧海之怒涛，绝姑山之顶，则潘迳、英林、石菌、■〈氵丙〉洲诸渚皆在目中，公尝夏以偏师，用寡击众，而生擒江玺、李五官之处也。则相与慷慨，兴怀感极，悲歌公之忠魂，虽与山川相为久可也。乡耆老不忘公者，请记其碑，以永其思。是年秋，新倭自海口登岸，攻围兴化城数月。十一月二十八日，城陷。据城三月，官民被杀无数。至四十二年正月，始去。屯平海卫都督戚继光，与广东总兵俞大猷，把截海口，毋令船得脱去，指挥欧阳深奉遣应援，与倭贼战于平海之东萧，死之。戚总兵领兵直抵平海卫，破贼巢，歼灭无遗。
　　四十三年正月，倭贼入泉郡境涧埕、湖美等处，杀掠男女而去。又至安平攻城，三日弗克，戚总兵兵续至，贼闻引去。戚追剿直至漳州，贼复奔潮州，为广东总兵俞大猷截杀无余。
　　四十五年，有倭航百余徒，突至永凝，戚总兵截杀之。晋江下浯抚贼谢爱夫至家占地筑堡，奸谋叵测，知府万庆设策擒获，置诸狱杀之。自是以后，郡人稍安。
　　隆庆三年四月，倭二百余人入同安，为指挥张奇峰斩俘无遗，倭始绝迹。
　　崇祯五年，海寇刘香老泊舟石井，夜出肆掠，兵至遁海中，执男子以要赎，南、同二邑，俱被其害。
　　国朝顺治元年八月，郑鸿逵攻泉州，列营于桃花山。九月，漳州王进来援围解，溜石炮城被破，参将解应龙死之。
　　九年九月，固山金砺率兵万骑屯泉州。
　　十二年三月，官军自泉州出攻两岛，为暴风飘回。分兵攻白沙，弗克而还。
　　十三年，海贼陈霸等窃踞■〈氵丙〉洲，勒饷烧毁房屋，夜则入内地掳掠男女，至康熙二年，方讨平之。
　　康熙十三年三月，耿精忠反，伪檄至泉州，提督王进功纵诸将焚掠，诸县俱降。郑经遣刘国轩、何祐、冯鍚范入厦门。五月，郑经复据厦门。六月，经入泉州，遣刘国轩败精忠兵于涂岭。
　　十六年二月，大兵至泉郡，经走厦门，各县以次恢复。
　　十七年七月，刘国轩寇同安，都统雅大里遁归泉州，国轩遂围泉州。时国轩水陆并进，攻南安，杀守将，诸县守兵相继弃城遁，遂攻泉州南门。城堕四十余丈，我师筑短墙以守，会天大雨，城不克拔，相持两月，援兵四集，围乃解。
　　十八年己未，有红巾贼众以千计，由安溪来同安，沿乡焚劫，官兵击散之。
　　十九年二月，提督万正色兵至泉州，合巡抚吴兴祚军与战于围头。克厦门，进扼料罗，贼惧遁归澎湖。万正色疏：臣等于二月初六日攻复海坛，其全胜情形，业于二月初七日具疏题报外，随探逆贼朱天贵率■〈舟宗〉遁据南日、湄洲等澳，希图抗御。臣即咨会抚臣吴，统师由陆路声援。臣审候风利，亲率大■〈舟宗〉，于二月十四日白海壇进取，鼓励将士，乘锐攻击，逆贼望风披遁，我师奋勇尾追，直至平海与抚臣会师。而朱天贵又将败遁逆■〈舟宗〉，窜合伪右武卫将军林升、伪左武卫江钦、伪镇黄应、黄德等，会■〈舟宗〉三百余艘，并力坚踞崇武。经抚臣先以陆师于二月十七日抬运红衣炮火，直抵崇武缘岸，设伏炮击，贼取水路绝，惊惶游移，栖泊不安。臣随于二十日乘风顺自平海扬帆南下，贼径率逆■〈舟宗〉，分列大洋，数股迎战。臣指挥将士，分作六股攻击，自巳至酉，钩撘大战，犁沉贼舟大小一十二只，贼溃飘海面大洋外，遂克获崇武，安泊船只。贼复于二十一日午时，乘南风大发，径会各港逆■〈舟宗〉，前来拚命死战。抚臣仍于崇武缘岸炮击，臣指挥两股占据上风，以两股从下风诱战，以中两股冲■〈舟宗〉砲击，上下夹至，犁沉贼舟一十七只，烧毁六只，擒获三只。阵斩伪总兵吴丙、伪骁翼营副将林勋、伪副领薛春、伪翼将林熊、俞硕筹、方国发等。阵斩贼兵六百余人，活擒五十二名，击沉溺死贼兵二千五百余众。得获器械、伪印、剳、火药、旗帜等项。鏖战两日夜，贼势莫支，我师乘胜追至泉州港，又得臭涂地方，而贼■〈舟宗〉遂飘洋南遁，回顾巢穴。是役也，破海坛，取湄洲、南日、平海，攻复崇武、臭涂，皆贼所连年据扼边海要地以肆毒螫者，幸赖我上威灵，一旦肃静，而福、兴、泉沿边居民，获安袵席矣。
　　二十年正月，郑经死，子克塽袭。
　　二十二年六月，靖海将军施烺(琅)会各镇官兵破澎湖。七月，我师入台湾，郑克塽降，设一府二县。
　　康熙六十年，朱一贵据台湾作乱，泉郡骚动。总督觉罗满保、水师提督施世骠旋讨平之。
　　乾隆五十一年，台湾林爽文滋事，提督任承恩，率兵由蚶江渡入鹿港征战。五十二年六月，陕督福康安为将军，统兵由晋渡台平之。
　　五十七年七月十七日，同安匪徒苏叶寇安平，事觉，余党僧佛赐、罗赐等，肆掠兴、泉、永、德、泰，泉州府墙见羹率兵拏获问罪，安平乃免。

　　●卷之十九　屯田志

　　井田之制，寓兵于农，故入而耕者出而战。自阡陌既开，而在外有长戌之兵，在国增养兵之费，迨师久粮乏，于是即兵务农，而屯田之法行。汉之善屯者，莫如赵充国。自后历代，各有军屯。明制以兵各就卫所，间旷之土，分军立屯，使之且耕且守，故有卫则有屯。国朝各卫，奉裁其应输粮米，归并本县附征，户有的名，田有定处。盖盛平日久，养兵不用屯田，皆系民耕，而分隶各县，原委的然，历而稽之，额数存焉。志屯田。
　　宋端拱中设屯田使，初行之雄莫、顺安诸州军，大中祥符以后，则淮南、两浙、荆、湖皆行之。明代仿宋制，卫所军士以三分守城，七分屯种。又有二八、四六、一九、中半等例。泉郡屯种军士，大约以四六为率。洪武二十年，令屯军种田五百亩者，岁纳粮五十石。三十五年始定科则，每军田一分，正粮十二石收贮屯仓，听本军支用，余粮十二石，给本衙官军俸粮。永乐三年，令各屯置红牌一面，写刊于上，令千百户分管各屯，总以提调都指挥所收。子粒多寡不等，除下年种子外，俱照每军岁用十二石正粮为法比较，将剩余并不敷子粒数目，通行计算，定为赏罚，不许管屯官员人等巧立名色，因而分用。二十年，诏各都司卫所下屯军士，其间多有艰难办纳，子粒不敷，除自用十二石外，余粮免其一半，只纳六石。正统十年，奏准福州左、右、中卫并延平卫屯田，惟照民间秋粮事例，每石折银二钱五分，解京济边。福州左右卫屯，则在惠安、永春者也，第田多在丛山中，军士卒从他郡调至，水土不习，以渐逃亡。至末年，沙、尤寇发，暂调回屯军备寇。寇乱日炽，田亩日荒，于是始发余丁补种。故军土田顾名之曰余丁者，岂必故军之子孙房族，而冒顶之弊起矣。方拨田之初，报占不审，有田一顷重报两三军，两三军共争一田者；有牵纽肥硗苟求具数者；一户之田，分报军民，时移世变，民隐其田而争于军者。虽云每军各顶三名，仅足一名之数而已。成化初，遣官清理，始除其虚数，稽其实在，分配岥补，务足粮额，遂有正种、贴种、朋种、品搭种等名目。此时率三、四、五军而并一军，由是额减于旧，每屯之军，多不过四十名，少止二十名而已。弘治末年，屯军灾亡益众，倪给事中奉命清查，欲得原额，多侵民田，几至激变。虑妨复命，乃将成化中稽实配补之田，分抽一半，别作新增，两征其租，军士大困。至饶御史，始令停征，后屠御史奏请开豁。嘉靖中，管屯郑佥事将屯田听人请佃，论者非之。万历十年以后，复行清丈，遗失亩分，藉是得复，而豪民顽佃，转相承兑，移瘠换腴，终不可革。今依故籍，列其卫所，撮其总数，注其屯坐，备著于左。
　　泉州卫新旧屯田共四十二所。左所屯新旧九所，共田地二百一顷三十八亩六分，内晋江县三所，一在四十一都，一在四十二都官洋，一在四十五、六都微口，俱县北。余六所分在南安等县，不载。右所屯新旧七所，俱在德化县，不载。中所屯新旧九所，德化县七所，南靖县二所，俱不载。前所屯新旧八所，德化县五所。龙溪县三所，俱不载。后所屯新旧九所，德化县七所，长泰县二所，俱不载。
　　永凝屯田新旧共一十四所。左所屯二所在安溪县，不载。右所屯四所，共田地六十七顷二十亩，内晋江一所，在西南一、二都甆竈，余三所在安溪、南安，不载。中所屯二所在同安、安溪，不载。前所屯二所，共田地三十三顷六十亩，俱在安溪，不载。后所屯四所，俱在安溪，不载。福全千户所屯田新旧二所，在南安、惠安。金门千户所屯田一所，在龙溪县。高浦千户所屯田新旧二所，在南安县、同安县。中左千户所、崇武千户所屯田新旧二所，共田地七十二顷，内晋江一所，在县北四十一都下庄，余一所在惠安。其余福州各卫屯所不一，田地多在惠安、永春，皆不载。
　　按屯田之法，旧志详言之矣。迨入国朝，各卫奉裁其应输粮米，归并本县附征。今府志止存五县屯所旧名，通计田亩若干，而不载各屯种于项下，亦以折色银两，已归县征故欤？再考。雍正十三年，巡抚卢公焯以闽省屯田，皆系民耕，分隶各县，请将军屯粮归县征收，为官民两便。晋江所坐泉州、永凝等卫，各屯向系粮厅征收者，概归县征，户有的名，田有定处，按籍而稽，原委的然可见也。
　　计开屯田额数：
　　泉州卫改归县征，屯田原额田地四十七顷五十四亩三分六厘零七丝。
　　内本色屯田三十六顷五十三亩四分六厘四毫五丝七忽三微。每亩征米一斗九升八合六勺二抄一撮三粟一粒。
　　共征本色上仓米七百二十五石六斗五升四合九勺。每石米征修仓银五厘。
　　共征修仓银三两六钱二分八厘二毫七丝四忽五微。
　　又折色屯田一十顷七十六亩八分六厘六毫四丝二忽七微。每亩照本色例科米。
　　共科米二百一十三石八斗八升八合三勺二抄。每石米折征银二钱六分一厘九毫七丝六忽三微八纤七沙。共征折色银五十六两零三分三厘三毫八丝九忽二微八纤。
　　本色折价田二十四亩零二厘九毫七丝。每亩照本色例科米。
　　共科折价米四石七斗七升二合零四撮。每石征银五钱二分一厘七毫四丝三忽五微一纤。
　　共征本色折价银一两五钱零七毫六丝一忽零四纤四沙五尘。
　　康熙三年，清丈溢出田五亩八分二厘。每亩照本色例科米。
　　共科米一石一斗五升五合九勺七抄四撮四圭四粟。每石米征折价银二钱六分一厘九毫七丝六忽三微八纤。
　　共征清丈溢出折价银三钱零二厘八毫三丝七忽九微九纤六沙八尘八埃一渺二漠。
　　以上共本色折价丈溢共额征屯银六十二两四钱六分五厘五毫六丝四忽八微二纤一沙三尘八埃一渺二漠。
　　乾隆三十一年，分造报被水冲陷豁免本折屯田地一顷零七亩八分六厘二毫六丝九忽九微三纤五沙五尘三埃九渺三漠。
　　内本色屯田八十八亩七分七厘六毫七丝三忽九微七纤五沙七尘二埃二渺二漠。
　　共无征本色米一十七石六斗三升六合九勺。
　　折色屯田一十九亩零六厘五毫九丝五忽九微五纤九沙八尘一埃七渺一漠。
　　共无征折色米三石七斗八升六合九勺。
　　共无征折色银九钱九分一厘零七丝八忽三微七纤九沙九尘零三漠。
　　实在屯田地四十六顷五十二亩三分一厘八毫零六纤四沙四尘六埃零七漠。
　　内本色屯田地三十五顷六十四亩六分六厘七毫八丝三忽三微二纤四沙二尘七埃七渺八漠。
　　共征本色米七百零八石零一升八合。
　　共修仓银三两五钱四分零九丝。
　　又折色屯田一十顷五十七亩八分零四丝六忽七微四纤零一尘八埃二渺九漠。
　　共科米二百一十石一斗零一合四勺二抄。
　　共征折色银五十五两零四分一厘六毫一丝九微零六埃九渺七漠。
　　本色折价田一十四亩零二厘九毫七丝。
　　共征本色折价银二两五钱零七毫六丝二忽零四纤四沙五尘。
　　又康熙三年，清丈溢出田五亩八分二厘。
　　共征清丈科米一石一斗五升五合九勺七抄四撮四圭四粟。
　　共征清丈折价银三钱零二厘八毫三丝七忽九微九纤六沙八尘八埃一渺二漠。
　　以上折色清丈原额，实田地共四十七顷六十亩零一分八厘零七丝。
　　共征屯银六十两零二钱二分三厘三毫零一忽九微四纤一沙四尘五埃九漠，归入地丁征解。
　　共征本色上仓米七百零八石零一升八合。
　　永凝卫令改归县征，原额屯田地三十四顷三十六亩九分七厘一毫八丝八忽。
　　内本色屯田二十九顷四十六亩七分四厘六毫一丝五忽八微。每亩科米一斗八升六合四勺八抄零九圭二粟六粒九黍。
　　共征本色上仓米五百四十九石五斗一升一合九勺五抄四撮八圭。每石米征修仓银二分五厘。
　　共征修仓银二十三两七钱三分七厘七毫九丝八忽八微七纤。
　　又折色屯田四顷九十亩二分三厘五毫七丝二微。每亩科米一斗八升六合四勺八抄九圭二粟六粒九黍。
　　共科米九十一石四斗一升七合七勺四抄七撮。每石折征银三钱一分七厘一丝二忽二微七纤三沙。
　　共征折色银二十八两九钱八分零五毫五丝七忽八微九纤七沙三尘四埃一渺。
　　以上折色修仓，共额征屯银四十二两七钱一分八厘三毫五丝六忽七微六纤七沙三尘四埃一渺。
　　乾隆三十一年，造报被水冲陷豁免本色屯田地二亩三分八厘四毫一丝五忽八微。
　　共无征本色米四斗四升四合六勺。
　　实在屯田地三十四顷三十四亩五分六厘七毫七丝一忽六微七纤四沙七尘四埃三渺六漠。
</div>
    <div class="pagination">
<a href="晋江县志道光本_page29.html">上一页</a><span>...</span><a href="晋江县志道光本_page25.html">25</a><a href="晋江县志道光本_page26.html">26</a><a href="晋江县志道光本_page27.html">27</a><a href="晋江县志道光本_page28.html">28</a><a href="晋江县志道光本_page29.html">29</a><span class="current-page">30</span><a href="晋江县志道光本_page31.html">31</a><a href="晋江县志道光本_page32.html">32</a><a href="晋江县志道光本_page33.html">33</a><a href="晋江县志道光本_page34.html">34</a><a href="晋江县志道光本_page35.html">35</a><span>...</span><a href="晋江县志道光本_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
