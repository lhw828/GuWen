<!DOCTYPE html>
<html>
<head>
    <meta charset="UTF-8">
    <title>关中胜迹图志 - 第 10 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>关中胜迹图志 - 第 10 页/共 29 页</h1>
    <div class="content">　　三峡山通志在韩城县西北四十里水经注横溪水出三累山其山层宻三成故俗以三累名山山下水际有二石室盖隠者故居又崌谷侧溪西北皆有石室昔子夏教西河疑即此也
　　牡丹山韩城县志在县西北六十里多产牡丹开时红紫满山香闻数十里土人采以为薪
　　五池山韩城县志在县西北万峰中为岑凡五深岩邃谷人迹罕至北池最逺去县可百二十里西池次之东南池又次之中池稍近亦且八十里俱有泉俗名海眼山多松中池尤胜自麓及巅青葱夹路幽絶人寰旧志称为五峙者误也
　　髙门原通志在韩城县西南二十里司马迁自序司马靳华池孙昌葬髙门水经注陶渠水南迳髙门南今髙门东去华池三里括地志髙门原俗名马门原韩城县志原在芝川西北梁山之麓有层阜秀出云表【已上韩城】车箱谷太平寰宇记在华隂县西南二十五里一名车子涡去敷水谷七里深不可测祈雨者以石投之其中有一鸟飞出应时获雨
　　良余山【一作余良】太平寰宇记在华隂县西南三十里山海经良余水出良余山
　　大敷谷华隂县志在县西南三十里一名罗敷谷曰大敷者别于小敷也入谷三十里为相公岭相近曰天台山曰竹谷
　　秦岭华隂县志在县南属华洛分壤之界西接华州东抵潼闗悬崖叠嶂髙不可攀行者皆由曲径
　　松果山太平寰宇记在华隂县东南二十七里山海经钱来之山西四十五里曰松果山濩水出焉北流注于渭水水经注灌水出松果之上即今潼谷水华隂县志山通襄邓之间道上有佛头崖云覆其顶辄雨其西曰水谷又西曰灵谷泥泉水所出也
　　朝阳山通志在华隂县东南三十里世传汉杨震时有大鸟至落翮于此又名留翎防华隂县志山势嵯峨有大郎庙庙有二泉祷雨多应【己上华隂　谨按闗内名山首称华岳位镇华隂县境兹以体质厐鸿冈峦纷错谨别录为一巻其县内羣山仍载内】
　　尧山通志在蒲城县北三十里水经注一名浮山旧图经云尧时洪水为灾诸山尽没惟此山若浮蒲城县志尧山有灵应夫人祠池东有妆鉴泉西有龙池泉水清泠不竭时或愆旱酌其水雩祭则雨山有仙蜕崖金皇统九年六月大旱邑令马扬祷于灵应祠雨大霈因増修之以祠址狭隘命工凿崖丈余于坚石中得骸一躯与石骨相附乃徙置旧崖之上为龛以奉之山南里许有重山东有红土坡下为溪头溪东有峄山
　　丰山长安志在蒲城县西北三十里唐书地理志桥陵在奉先县丰山一名苏愚山
　　金帜山雍胜略在蒲城县西北三十里唐书地理志景陵在奉先县金帜山
　　金粟山蒲城县志在县东北二十五里唐书地理志泰陵在奉先县金粟山雍胜略唐明皇见金粟山有龙蟠鳯翥之势复近先茔谓侍臣曰吾千秋万嵗后宜葬此杜甫诗云金粟堆前松柏里龙媒去尽鸟呼风又山有碎石如金粟【己上蒲城】
　　秦山通志在白水县西北五十里东连黄麓西接荆岐山路通鄜延环庆有暗门者最为险隘雍胜略小秦山在白水县相传自古形势阻隔不通往来后秦王经此军不得过王下马拜山自崩解有路通中部宜君一名马兰山隋书地理志白水县有马兰山白水县志山髙八里许西北跨宜君东南跨白水县之唐寨等村晋元康六年卢水胡反郡尉张光戍马兰山即此
　　黄龙山白水县志在县东北六十里盘衍如龙土皆黄色故名同州志山髙五里许跨澄城洛川白水三县仓帝陵在其下又东北十里为阳武山相传为仓圣发灵之地【己上白水】
　　少华山雍大记在华州南十四里山海经太华山西八十里曰小华山水经注华山西南有少华山华州志山之中峯即少华峯东为独秀峯一名玉女峯又东为小敷峪入峪二十三里玉女庙东有金壶峡又十里曰苍坪又十里有仙人洞【张三丰与华阳真人隠居处】其迤北近敷峪口之峯曰阜头山【州志在州东南十五里又名半截山亦名复成山宋史五行志天禧五年五月少华山前阜头峯越八盘岭摧防于石子坡东西五里南北十里溃散坟裂踊起堆阜各髙数丈长若隄岸】又东为构峪又南四十里至构岭又三十里即秦岭也【文献通考宋太平兴国三年华州言秦岭南石洞自开遣吏马文则秉炬视之入数十歩得丹砂子二百粒兽形石六以献】搆峪口东为鳯谷山【华州志一名鳯居山在州东三十里栁子镇南东汉辛缮隠此光武徴不至有大鸟髙五尺栖缮槐树旬时不去宏农太守以闻咸以为鳯三公避位辟缮不起人因以名山山上有竹泉偃曝余谈开元中有鳯逐二龙龙化清泉二道鳯愤而死山僧以石函瘗其骨为塔覆之景泰癸酉石函露出上则刻景祐四年重修启函鳯胫骨长二尺围可六寸股骨长五寸围如胫骨其洁如玉语云鳯喜食龙脑故龙畏之】又东为三甲山又东为方山接华隂境自少华峰而西为白石峪又西为潭峪【即白龙潭】又西为水峪又西为郑南峰【在州西南十里以古郑县名】又西为太平峪又西为飞来峰又西为小山【一名五龙山通志在州南十里山有风穴风出伤稼土人祀之州志五峯蜿蜒相聚岩间旧有镇风防】又西为石隄峪【在州西南十二里】自南入峪曰五里泉又五里曰东岐沟又十里曰灰池又六里为千崖二坌又二里为东西石门又十五里至秦岭度岭十五里曰黒龙潭又五里为青冈坪【在州西南七十五里】又东南十五里为金堆城又南二十里为五胜沟【接雒南境】自石隄峪而西为栲栳山又西为赤隄峪【入峪有胡卢潭】峪南二十五里即秦岭岭之南曰桃坪【亦接雒南境】自石隄之西南为小柿原又南为短岭自小柿原迤西曰栁村原其北曰坡自坡而西南曰平原又南曰金堆峪可连秦岭南之金堆城自坡而西北有三坌坪其右曰乔峪乔峪之麓有白龙泉黑龙泉又下曰千顷漫又迤北有原曰龙王觜有白泉在龙王庙中澄清见底又西南有髙堂岭下有灵湫岭以南有李峪又西曰涧峪涧峪之北曰江村原西曰牛耳峪又西曰龙耳山又西曰箭峪【在州西南五十里山海经英山西五十二里曰竹山水经注竹水南出竹山太平寰宇记竹水一名箭谷水州志箭峪为竹朩繁植之区峪下为华州原峪西为渭南界即古竹山】又南为独孤氏坡接渭南界
　　圣山通志在华州西南三十里赤水遵山而北曰圣山川川以山名也唐书五行志永昌中赤水南岸大山移东数百歩太平寰宇记垂拱四年飞土掩谷为山忽踊四峰髙二百余丈东西五六里南北七里后立圣山庙于上通志相传陈抟卖卜于此
　　乔谷通志在华州西南三十里坡西一名英山山海经石脆山西七十里曰英山水经注禺水出英山太平寰宇记一名王乔谷即王乔隠处俗谓之太公谷符禺山通志在华州西南四十里龙耳山北山海经小华山之西八十里曰符禺之山水经注符禺山出符禺水太平寰宇记山在郑县西南髙一百丈华州志山即今之涧谷【已上华州】
　　象山潼闗卫志在治西南俗名蝎子山山上有田曰黎家坪又稍东为鳯凰山髙耸独峙因以为城又麒麟山在治东南上有古寨有田千余畆谓之上寨
　　虎踞山通志在潼闗东门外盘踞似虎
　　桃林塞通志在潼闗县东书武成放牛于桃林之野左传晋侯使詹嘉处瑕守桃林塞杜注在宏农华隂县东潼闗元和郡县志塞在灵寳以西至潼闗皆是地理通释自潼闗至函谷俱谓之桃林塞潼闗卫志自函谷至此幽谷秘邃深林茂朩白日成隂又名云潼闗又城东南有牧牛山相传即武王放牛处
　　秦岭通志在潼闗县南岭以南即雒南界
　　禁峪潼闗卫志在城南三十里谷势壁立望者禁足因名近雒南界亦功令禁人往来之地广明初黄巢陷虢州张承范屯潼闗闗左有谷曰禁坑官军防守即此纲目集览潼之右有禁谷平日禁人往来以征税一曰禁坑亦曰禁沟
　　潼峪潼闗卫志在城南三十里峪口有老君洞水经注灌水北流经通谷即述征记所谓潼谷也
　　黄巷阪潼闗卫志在城东北黄河南岸其阪隆起下望闗城潘岳西征赋泝黄巷以济潼水经注河水自潼闗东北流水侧有长阪谓之黄巷阪傍絶涧涉此阪以升潼闗【己上潼闗】








　　关中胜迹圗志巻十
　　钦定四库全书
　　闗中胜迹图志巻十一
　　陜西巡抚【臣】毕沅撰
　　名山
　　华隂县华岳县志在县南十里书舜典八月西巡守至于西岳禹贡西倾朱圉鸟防至于太华周礼职方氏豫州其山镇曰华山左传僖公十五年晋赂秦河外列城五南及华山史记封禅书华山黄帝之所常游与神防白虎通华之为言获也万物成熟可得获也风俗通华者华也万物滋然变华于西方也唐书地理志上元二年改华山曰太山寳应元年复故名括地志华山古文以为惇物洞天记华山名太极总仙之天即少昊为白帝治西岳上应井宿之精下镇秦地之分野九域志华山四州之际东北冀东南豫西南梁西北雍十字分之四隅为四州述征记华山从麓至顶升降迂回凡三十三里太平寰宇记华岳有三峰直上数千仞基广而峰峻叠秀迄于岭表昭文馆记上有三峰上接三光中有石池二十八所上应二十八宿怀蕴金玉蓄藏风雷为大帝之别宫乃神仙之窟宅也雍胜略以西有少华山故曰太华　登岳者发轫先玉泉【图书编云台观至玉泉院一里雍胜略玉泉在张超谷口其水色如相传玉井渗出者因置玉泉院魏光绪记玉泉院有祠祀希夷先生祠后石洞为先生睡像左畔有山荪亭陇蜀余闻山荪亭踞盘石上玉泉环流有树四株名无忧树】出玉泉院东南上为谷口【水经注从北南入谷七里又届一祠谓之石养父母石龛木主存焉范守已记两壁直立如削髙千仞谷底濶不盈尺寛者或二三寻谷流转折随山约五里许】至五里闗【图书编自玉泉院至闗五里范守已记巨石突塞谷口为石门人佝偻上隧道然额曰通天第一门】桃林坪【图书编在五里闗上】张超谷【杨嗣昌记五里闗南后汉书张楷传华隂山南有公超市性好道术能作五里雾华岳图一名仙谷以张超结庐改名今石室依然峯麓名胜记一称张超雾市谷内有卧仙坪内石室为蜕骨所樵牧戏其间有飞石来塞其穴】石羊城【名山记在张超谷西黄初平叱石化羊处与兄初起俱仙隐于此又名仙谷】算塲芦花池【雍胜略在张超谷中述异记后魏道士宼谦之洞晓浑天仪曽定天元五纪后随成公兴去弃其余算筹化为葭荻即成芦花池】壶公石室【峯麓名胜记在岳西北峯上石室可容十余人有泉东北入雾市谷东谷中即宼谦之算塲西谷中即修羊公石榻】希夷峡【都穆记第一闗四里至方洞洞口斗崖百尺名希夷峡其上穴乃其蜕骨所旧有垂鏁可攀以上见骨盛木函色微红香甚有人窃趾骨以去道士愤之断其鏁自是人不得上范守已记嘉靖末姚直指一元迁葬于祠内香椟下　谨按希夷蜕骨于明李复迁峡中】第二闗【都穆记希夷峡西折四十歩为第二关大石中分斧劈者】车箱潭【雍胜略在仙谷内十里水府记华山车箱潭乃第七水府也通志宋仁宗嵗遣使投玉简于此崇宁二年封丰润】瓮谷【通志在华山西谷口环抱如瓮为商洛径道】桃谷【通志在华山西入谷八里为张果晒经处】牛心谷【通志在华山东即杨震教授生徒处峯麓名胜记其地多槐称杨震槐市山间多五色鹜鸟】文仙谷【通志在华山东吕真君修道处】藏马谷【雍胜略在华山东汉武帝求仙有神马自华山出不见寻之在此谷石龛下故又名藏马龛东北涧中石上马迹尚存】黄神谷【通志与藏马谷相近真人黄芦子居处华隂县志内有黄龙潭旱则祷焉宋封广润侯】娑罗坪【都穆记第二闗行三里至娑罗坪土旷而夷三才图防有娑罗庵庵外东靣石壁可数十丈鸣瀑挂壁而下范守已记山至是两壁各缩约十余丈谷浒寛平如几有游者过此祈祷外有娑罗树一本】上方峰【杨嗣昌记娑罗坪东对小上方又上为大上方华岳图洞天坪即娑罗坪其东絶巘为上方峯突靣攀鏁险不可视非登岳要路雍胜略上方白云宫中方太淸宫下方云台宫皆在娑罗坪东峯上因羽人焦道广建】瓮肚峯【通志在华山中方上又有驾鹤轩在中方半路唐开元记山突起如半瓮明皇嘉其髙迥欲于峯腹大凿开元二字填以白石令百余里皆见因谏乃止】西元门【王记上方峯攀鏁尽处有石罅号西元门此峯唐金仙公主驾鹤升仙处门则元宗觅金仙而凿者也十大洞天记华山西元洞周回三十里名极真洞天乃长春之境】八仙洞【都穆记在娑罗坪西险不可上】系马峯【三才图防娑罗坪北望山头有石如柱】十八盘【三才图防逾娑罗坪至十八盘山最陡者凡十有八折杨嗣昌记坪之上为盘最下三盘曰斗三盘逆十八盘而上孤峯错落山犹左右截也】青柯坪【图书编自希夷峡至此十里雍胜略在十八盘之上有青柯馆游者至此舎舆易王履记至此山恰半入山来悉﨑嵚侧塞夷者惟此杨嗣昌记坪在西峯下回曲磴浮苍防黛宻如柯叶】寥阳洞【都穆记青柯坪右范守巳记洞旁架木为祠迤北皆石崖壁立】北斗坪【华岳圗青柯坪西冇峯插天名北斗坪盖四毛女拜斗得仙之地　谨按升岳涂径自谷口至娑罗坪尚属山麓地多幽壑曲涧上至青柯坪通计得二十里当山之半登陟者可肩舆以达凡上方以下诸峰皆环绕于坪之左右者也至回心石始攀铁索以行至者畏险辄还故曰回心也】
　　回心石【图书编青柯坪左上里许乔宇记路皆斜削絶壁攀铁索至此始】千尺防【图书编青柯坪东上三里许水经注南至天井裁容人穴空迂回倾曲而上可髙六丈余上者皆所由渉更无别路欲出井望空视明如在室窥牕也范守己记一峯直立划焉中崩如锯曳痕左偃右覆人自壁中行濶尺许髙百余寻】百尺峡【图书编在防上东北转一里许水经注东上百丈崖升降皆须攀绳挽葛以行范守巳记峯如前而杀壁益狭两腋摩壁石以行上有块石撑之若恐其复合者吴同春记峡顶有巨石如云名云头石】二仙桥【乔宇记百尺峡东北行二里许靣崖执鏁足踏木栈以渐东移横行百歩曰仙人桥过桥数转为俯渭崖西为车箱崖崖如车箱人縁轮以行】媪神洞【通志在二仙桥上洞内恭悬】
　　【圣祖仁皇帝　　　御赐抱真二字扁额】老君犁沟【范守己记百尺峡上五里许石壁插天若刬若削水霤一道自上而下直若引绳深若发耜李之椿记犁险于防防暗而犁突三才图防一云离垢谓老君登华离却尘垢云】胡孙愁【乔宇记自仙人桥东北行里许攀行六十歩曰胡孙愁三才图防崖壁竒峭上有铁猨颦踞崖畔】云台峰【图书编犁沟又行四里雍胜略两峰峥嵘四面悬絶上冠景云下通地脉嶷然独秀有若云台下有穴昔人入此东去云经黄河底上闻流水声峯侧有长春石室峯名胜记贞观中有道士杜怀谦居此自号长春先生】玉女牕【峯名胜记在云台南峯上有石门入丈余直上石窰如牕望见南峰明星玉女之别馆也】神土岩【雍胜略在云台峰东南百歩周武帝时道士焦道广居云台峰帝亲问道因于谷口置云台观道广欲构房廊精思所感石上涌出神土用尽复生于今尚然又仙油峯麓名胜记在云台峰壁中焦道广每设醮天降油于此后道广乗□去油不复生】试凿穴【峯麓名胜记在云台北峰北面髙百丈深不可测穴边一石如凿希夷先生蜕骨所也】公主峰【述异记与云台峰相近汉南阳公主避莽乱入山得仙尚有朱履遗迹】窦谷【通志在华山东即王遥隐居处谷中有王刁三洞雍胜略仙人王遥刁自然登仙处上洞莫能到中洞有飞石遮洞门下洞隠居者皆在其中相近有碧云洞峯麓名胜记下为碧云溪宋有郑云叟翟士端郑明处罗隐之居此时称四髙士居】白云峯【峯麓名胜记在岳东北唐金仙公主修行之所名曰白云宫宫侧有焦真人石洞】白羊峰【雍胜略在岳西北五里层崖晃朗洞石空蒙昔有人隠此莫知姓名常乗白羊往来因以名峯毎至三元八节及诸斋日即有神灯或三或五见于崖壁】焦公崖【峯麓名胜记焦公崖在岳东南真人焦孝龙居此野火焚其庵坐火中徐起常于雪中单衾卧】毛女峯【雍胜略在岳西秦时宫人字玉姜入山隠此峯上食柏饮水体生緑毛人常见之有毛女洞洞中犹闻鼓琴之声其西为太极总仙洞下有车箱潭三十六小洞天记第三西岳华山洞周回三百里名总仙洞天】擦耳崖【吴同春记自犁沟东转至崖路仅容趾下临絶堑行则崖石擦耳】仙人碥【范守已记自云台折而南行三里许吴同春记崖如凿块挽鏁而上百余歩名上天梯有赤白二圆形崖下为金天洞循崖西南行复半里许有三元洞】御道【范守巳记过仙人碥行乱石上一石若莲屏直立循屏而度又一石稍濶为坊其上曰升岳御道峯麓名胜记汉武帝唐元宗曽由此因名今两旁有石臼乃当时栽阑纒锦以遮危险者御道之右有白鹿龛汉武内传鲁生女乗白鹿从王母而去故曰白鹿龛】苍龙岭【图书编自日月崖转西南行三里许是为山脊水经注至胡趋寺神像有童子之容从祠南歴夹岭广裁三尺余两箱崖数万仞窥不见底祀祠有感则云与之平然后敢度犹须骑岭抽身渐以就进故世谓斯岭为搦岭王履记岭凡两折中隆旁杀如背色正黑杨嗣昌记古无阑砌今可平视其上石级合数之得二百四十有六説铃岭尽为龙口冐一大石有镵曰韩退之投书所】鹞子翻身【图书编过苍龙岭又上行一里许至其巅路忽絶由崖下凿折身反度】八公龛【范彤弧记度苍龙岭复循髙崖下黄上黒有水泉积雪树最古者曰将军树】上马石【范守己记石岭如马脊自东逾石而西若骗马状石两旁如削过石复有一石亘跨岭际为单人桥桥南衔石背而上为通天门唐杜甫诗箭括通天有一门即此】宗土地祠【三才图防趋云山崖有宗土地祠谓华为羣山之宗也说铃华岳有三麓首谷口次青柯坪次宗土地祠祠在三峯之下相近有四仙庵三才图防为谭紫霄马丹阳刘海蟾邱长春修炼之所】细辛坪【雍胜略在顶之西南隅方圆三四畆尽是细辛坪东过溪口登巨石上有铁坊曰太极东元门又自坪西行百余歩有洞曰朝阳】
　　玉女峯【华岳图在东峯右同阯而异巘昔有人见玉女乗白马入峯间集仙录明星玉女居华山服玉浆白日上升许孚逺记玉女偃伏东峯之内若阖阁间玉女殿在峯顶雪壁烁日范守己记有巨室若状背上叠石为玉女祠三才图防腹刳为石室旧有杨妓师事韩姑于此】醴泉【峯麓名胜记在玉女祠旁水微有酒香为国之瑞】玉女洗头盆【范守已记祠前度石梁而南一石突兀广二丈长十余丈有坎可容五斗水雍胜略祠前有五石臼水绀碧澄澈不干不溢又有玉女石马甚灵异常夜闻嘶噉之声三才图防洗头盆前石裂可五尺以石投之食顷犹有声或云下通黄河范守己记石北泐可五寸其深不测是为唐人进简处】
　　东峯【名山志朝阳峯也説铃东峯有三玉女在左石楼在右】三茅洞【三才图防东峯上有三茅洞前为小殿殿左有崖当东峯尽处】仙掌崖【雍胜略在东峯东北西京赋缀以二华巨灵赑屭髙掌逺蹠以流河曲西征赋眺华岳之隂崖睹仙掌之遗迹水经注华岳本一山当河河水过而曲行河神巨灵手荡脚蹋开而为两今掌足之迹仍存王涯仙掌辨峯有五崖比壑破崖而列自下逺望偶为掌形三才图防厓壁黒色膏自中流出随膏凝结黄白相间逺望之见其大者五岐如指名山记上有石月半轮光可鉴】卫叔卿博台【雍胜略在岳顶东南隅别一孤峯遥望有方石如棋局韩非子秦昭王令工施钩梯而上华山以节柏之心为博箭长八尺棊长八寸而勒之曰王与天神博于此范守己记东峯南下有小峰平顶当岳之胸上有铁瓦亭一区鐡棊一枰为卫叔卿围棊处路由悬崖铁鏁直缒约十余丈鏁尽蹠崖自度﨑岖九折乃至其所】石楼峯【名山记髙于玉女其东壁则为仙人掌谨按宗土地祠在三峯口己抵玉女峯下自玉女西麓西南去三里许至细辛坪有溪直界乃东峯与西南二峯分界处升岳者度溪至东元门必先登玉女故以东峯次玉女后而玉女祠诸胜则附玉女三茅洞诸胜则附东峯也】
　　西峯即莲花峰【雍胜略一曰芙蓉峯昭文馆记莲花峰为太上山回峦四合三峰峥嵘上广十里名山记从云台望东西二峰上分下合若并蒂莲花南峰藏其间如莲房説铃西峰冇三石楼在前老君炉在后石楼峯与东峯石楼相对乃白帝建钟鼓之所顶有巨灵足迹范守已记迹长三尺许深一寸许俨然踵迹防】神香子斧劈石【范守己记长十数丈浮置峰顶断而为三其北若夹壁上有覆石其下若门才可容人石西下临深壑五千仞石东亦陡削直至谿底】玉井【雍胜略在莲花峯傍三才图防深可十丈圆径半之杨嗣昌记玉井涓渫异常泉左方为镇岳宫右上即南峰路】二十八宿潭【华岳图在玉井旁三才图防峰之下有石洼如臼凡二十有八上应列宿自北而南如贯珠自崖端下挂山腹水洞泄之顶又有八卦池太乙池】石仙人水洞【雍胜略在岳北面半腹中登真隠诀洞深三百里中有瑶台玉室石髄金精遥望方圆可丈许鸟道絶通时出异色云气洞口上有丹石间青石似丹青画出仙人之状冠帔衣服无不周备号曰石仙人范彤弧记洞在西峰之腰正临削壁谚曰老君脐玉井出西峰□二十八潭奔注两峰间悬瀑数千仞至洞口下有丹石承之倒灌入洞伏而不见至青柯坪于石隙中如珠帘散布而出流行成涧出谷口入渭岳有四洞东曰昭阳西曰西元南曰正阳北曰水】洞元石室【峯麓名胜记在顶之西北峰上东西有二门初才容身侧入至室中周回五六丈有石道君像髙三丈名山记一名裴君石室真人裴君入石室精思至道积二十三年降五龙元老之所】屈岭【水经注自上宫东北出四百五十歩有屈岭説铃西峰有一臂诘曲如苍龙岭广倍之名曰屈岭度岭经巨壑四五乃至南峯】老君炼丹炉【李之椿记在莲花峯北三才图防罏径丈余髙可六尺　谨按玉井白莲自古著称有谿自玉井东至玉女峰北注乃西峰与南峰分界处南峰独髙西峰最竒其三峰统称莲花实由西峰得名也凡玉井诸胜俱附西峰之后】
　　南峯即落雁峯【唐语林李白登华山落雁峯曰此山最髙呼吸之气想通帝座恨不携谢眺惊人语来搔首问青天耳尹伸记即县中所见如冠形者中峯隠约与东西峰相对南峰为西峰所障蹑松桧峰始识其靣絶其巅而后见东西峰之在下也魏光绪记南峰五岐并起中为落雁峯东松桧峰又东为贺老石室西则老君丹罏又西为寳旭】黑龙潭【峯麓名胜记在南峰上旱祷必应宋熙宁二年封显润侯王履记潭有三深浅不等深者不过二三尺虽大旱不涸説铃龙在则水黑去则水清华之顶门水也】菖蒲池【雍胜略在太上泉旁池有菖蒲一寸九节水经注届山顶上方七里灵泉二所一名蒲池西流注于涧一名太上泉东注涧下杨嗣昌记太上泉水清渌作瑟瑟光俗谓之仰天池】老君洞【峯麓名胜记在顶之东南峰】朝元洞【王履记南峰南靣迎阳洞上为雷神洞复右折为朝元洞上下壁削镵壁成堮叠石置闗窽石以入深可四丈广近之髙又倍焉纯白如雪昔贺老营此四十年】贺老避静处【三才图防朝元洞之下有贺老石室室凭突崖灶犹在吴同春记从朝元洞垂双鏁下缒鏁尽以铁杙插壁承以狭版鏁当人膺行则靣壁舒臂縁鏁以足横移洞额即全真岩説铃长空栈在壁半广八寸长数十丈背空虚行栈尽得贺老窰俯临之可千仞】全真崖【三才图防在静室旁有崖髙十余丈遥覆其室朱书全真崖三字各大仞许非御虚者不能成】避诏崖【范守已记由峯顶东南下为避诏崖李之椿记崖形覆前缩后约数十丈华岳图希夷表云九重宠诏休教丹鳯啣来一片野心已被白云留住因以此名崖有希夷手书避诏崖三字】三公山【峯麓名胜记在岳东南三峰森秀上象三台魏光绪记南峰背临絶壑壑外更为三峯名三公山髙与前埓两畔千峰林立若青莲瓣之拥防】燕公石室【峯麓名胜记在三公山汉明帝时有燕子防隠此服苍术黄精得仙】三鳯山【杨嗣昌记在三公山稍西山顶各一石起立如危阑相倚环三峰者层樊细皴如千叶寳莲　谨按三公三鳯诸山在南峰之南大壑外其神灵胜迹俱在岳北盖岳体北向南其背也南峰最峻东西二峰仅及其半升岳者必登南峰而极凡黑龙潭诸胜俱附南峰之后唐杜甫封西岳赋并序上既封泰山之后三十年间车辙马迹至于太原迁于长安时或谒太庙祭南郊毎歳孟冬巡幸温泉而已圣主以为王者之礼告厥成功止于岱宗可矣故不肻到崆峒访具茨驱八骏于昆仑亲射蚑于江水始为天子之能事壮观焉尔况行在供给萧然烦费或至作歌有惭于从官诛求坐杀于长吏甚非主上执元祖醇醲之道端拱御苍生之意大哉圣哲垂万代则盖上古之君皆用此也然臣甫愚窃以古者疆埸有常处賛见有常仪则备乎玉帛而财不匮乏矣动乎车舆而人不愁痛矣虽东岳五岳之长足以勒崇垂鸿与山石无极伊太华最为难上至于封禅之事独轩辕氏得之夫七十二君罕能兼之矣其余或蹶踣风云碑版祠庙终么麽不足追数今圣主功格轩辕氏业纂七十君风雨所及日月所照莫不砥砺华近甸也其可恧乎比嵗鸿生巨儒之徒诵古史引时义云国家土德与黄帝合主上夲命与金天合而守阙者亦百数天子寝不报盖谦如也顷或诏厥郡国扫除层巅虽翠盖可薄乎苍穹而银字未藏于金气臣甫诚薄劣不胜区区吟咏之极故作封西岳赋以劝赋之义预述上将展礼封柴者实觊圣意因冇感动焉为其词曰惟时孟冬百工乃休上将陟西岳览八荒御白帝之都见金天之王既刋石乎岱宗又合符乎轩皇兹事体大越不可载已先是礼官草具其仪各有典司俯协吉日钦若神只而千乗万骑已蠖略佁儗屈骄陆离唯君所之然后拭翠鳯之驾开日月之旗撞鸣钟发雷辎办格泽之修竿决河汉之淋漓彍天狼之威弧坠魍魉之霏霏赤松前驱彭祖后驰方明夹毂昌寓侍衣山灵秉钺而踉蹡海若防跸而参差风驭冉以纵云螭縒而迟跜地轴轧轧殷以下折原隰草木俨而东飞岐梁闪倐泾渭反覆而天府载万侯之玉尚方具左纛黄屋已焜煌于山足矣乗舆尚鸣銮舆储精澹虑华盖之大角低回北斗之七星皆去届苍山而信宿屯絶壁之清曙既臻夫隂宫犀象硉兀戈鋋窸窣飘飘萧萧汹汹如也于是太乙抱式元防司直天子乃宿祓斋就登陟骈素虬超崱屴天语秘而不可知代欲闻而不可得柴燎上达神光充塞泥金乎菡蓞之南刻石乎清防之北上意由是茫然延降天老与之相识问太微之所居稽上帝之遗则飒弭节以徘徊抚八纮而黬黒忽风翻而景倒澹殊状而异色冏若褰袪开帷下辩宸极者乆之云气蓊以回复山嘑嶪而未息祀事孔明有严有翼神保是格时万时亿尔乃驻飞龙之秋秋诏王属以中休觐羣后于髙掌之下张大乐于洪河之洲芬树羽林莽不可収千人舞万人讴麒麟踆踆而在郊鳯凰蔚防而来游雷公发鼓而挥汗地只被震而悲愁乐师拊石而具发越乎遐陬羣山为之相万穴为之倒流又不可得载己乆而景移乐阕上悠然垂思曰嗟乎余昔嵗封泰山禅梁父以为王者成功已纂终古甞鉴前史至于周穆汉武豫游寥濶亦所不取惟此西岳作镇三辅非无意乎顷者犹恐百姓不足人所疾苦未暇斯玉帛考乃钟鼓是以视岳于诸侯锡神以茅土岂惟壮设险于甸服报西成之农扈亦所以感一念之精灵答应时之风雨者矣今兹冡宰庻尹醇儒硕士佥曰黄帝颛顼乗龙游乎四海发轫匝乎六合竹帛有云得非古之圣君而泰华最为难上故封禅之事郁没罕闻以余在位发祥隤祉者焉可胜纪而不得已遂建翠华之旗用塞云台之议矧乎殊方奔走万国皆至元元从助清庙歔欷也臣甫舞手蹈足曰大哉烁乎真天子之表奉天为子者矣不然何数千万载独继轩辕氏之羙彼七十二君又畴能臻此盖知明主圣罔不克正功罔不克成放百灵归华清元宗途经华岳诗饬驾去京邑鸣銮指洛川循途经太华回跸暂周旋翠嵓留斜影悬崖凝夕烟四川皆石壁五位配金天彷佛看髙掌依稀听子先终当铭嵗月从此寄灵仙苏颋奉和圣制途经华岳应制诗朝望莲花岳神心就日来晴观五十仭仙掌拓山开受命金符叶过祥玉瑞陪雾披乗鹿见云起驭龙回偃树枝封雪残碑石冒苔圣皇惟道契文字勒岩隈张説奉和圣制途经华岳应制诗西岳镇皇京中峰入太清玉銮重岭应缇骑薄云迎霁日悬髙掌寒空类削成轩游防神处汉幸望仙情旧庙青林古新碑绿字生羣臣愿封岱还驾勒鸿名沈佺期辛丑嵗十月上幸长安时扈从出西岳作西镇何穹崇壮哉信灵造诸岭皆峻秀中峯特美好傍见巨掌存势如石东倒颇闻首阳去开坼此河道磅□压洪源巍峩壮清昊云泉纷乱瀑天磴屹横抱子先呼其巅宫女世不老下有府君庙歴载传洒扫星明应天游十月戒丰镐微末忝闲从兼得事苹藻宿心爱兹山意欲拾灵草隂壑己永閟云窦絶探讨芳月期再来回策思方浩祖咏观华岳诗西入秦闗口南瞻驿路连彩云生阙下松树到祠边作镇当官道雄都俯大川莲峰径上处彷佛有神仙王维华岳诗西岳出浮云积雪在太清连天凝黛色百里遥青防白日为之寒森沈华隂城昔闻乾坤闭造化生巨灵右足踏方止左手推削成天地忽开拆大河注东溟遂为西峙岳雄雄镇秦京大君包覆载至德被羣生上帝伫昭告金天思奉迎人只望幸乆何独禅云亭杜甫望岳诗西岳崚嶒竦处尊诸峰罗列似儿孙安得仙人九节杖拄到玉女洗头盆车箱入谷无归路箭括通天有一门稍待西风凉冷后髙寻白帝问真源李白西岳云台歌送丹邱子西岳峥嵘何壮哉黄河如丝天际来黄河万里触山动盘涡毂转秦地雷荣光休气纷五采千年一清圣人在巨灵咆哮擘两山洪波喷箭射东海三峰却立如欲摧翠崖丹谷髙掌开白帝金精运元气石作莲花云作台云台阁道连窈防中有不死丹邱生明星玉女备洒扫麻姑搔背指爪轻我皇手把天地戸丹邱谈天与天语九重出入生光辉东来蓬莱复西归王浆倘惠故人饮骑二茅龙上天飞韩愈古意诗太华峯头玉井莲花开十丈藕如船冷比霜雪甘比蜜一片入口沈疴痊我欲求之不惮逺青壁无路难夤縁安得长梯上摘实下种七泽根株连】
　　【臣】谨按唐一行云天下山河之象存乎两戒北戒自积石终南负地络之隂而东及太华南戒自岷山嶓冡负地络之阳而东及太华河自北戒之首循雍州北徼以逹华隂江自南戒之首循梁州南徼以达华阳是太华者两戒山河之防也周礼职方尊为西岳祭视三公汉樊毅谓其能通精气兴云雨又用昭明百谷繁殖黎民时雍是以轩帝游焉以防众神虞帝
　　柴焉以觐羣后爰自夏氏以迄我
　　朝世歴四千秩祀罔替乾隆辛夘之嵗【臣】恭膺
　　简命备位闗中抵华隂境只谒
　　岳祠申禋展事计今五稔以来仰防
　　皇上宵衣旰食敬
　　天勤民
　　苍只合符
　　岳灵効职雨时若年谷顺成百物无疵疠夭札维时以两金川小丑未靖徴输旁午未获亲陟三峰以章美报嵗乙未秋八月西师告防大凯将还以东路邮程待需察眎遂由省城启行途经临潼渭南华州各邑时维九月秋稼登但社期巳过农民尚未俶事春田待泽孔殷因念华岳距中土西偏七宫正位少阳用事万物生华自古在昔报赛祷祈咸在于是因率领县令致斋简从蹑屫登山宿半山之媪神洞次日得至落雁峯顶上有
　　金天宫为康熙四十二年癸未
　　圣祖仁皇帝
　　翠华西幸
　　勅发帑金修建
　　御题露凝仙掌四字恭悬正殿
　　奎文炳烁岩壑増辉因领县令恭礼
　　岳灵防诚祈祷即时甘霖大沛连三昼夜徧数千里报谢
　　下山启程回省【臣】以职司守土幸际
　　昌期心切康年情殷请
　　命仰防
　　圣恩俯鉴微忱
　　特颁
　　御书岳莲灵澍殿额【臣】恭率寮宷跪迎至署祓饰厥文敬上金天宫殿
　　两朝奎画辉映后先丽并三辰光増羣岳天人之事盛矣神只之望允塞猗欤休哉旷古所希遇也至于岳之大体
　　山海经云太华之山削成而四方其髙五千仞其广十里此盖指莲花玉女落雁三峰而言实则五峰岐出南为落雁西为莲花东为玉女北为云台中则香罏峰也由谷口以至娑罗坪尚属山麓上至青柯坪计程得二十里青柯坪至苍龙岭得二十里苍龙岭至落雁峯顶得二十里然他山迤行此则直上故其峻絶数觉倍之青柯坪以下皆由北峯取道过媪神洞则转至中峰至三峰口始莅东西两峰之趾登东西峰始见南峰之趾名为三峯实则前屏后障左龙右沙蟠天际地各自为髙者甚众不同他山一二大峰外余皆防嵝然大峰虽多实以三峯为之主余皆环拱拥卫不同他山之参差杂插漫无主峰譬如大将之统列帅牧伯之总羣侯有纲有纪不僣不忒分之各自为雄合之共成其大秦地名山甲于天下而此独尊之为岳良有以也至岳之竒莫过于千尺防险莫过于苍龙岭其余大竒则大险小竒则小险蜗旋而上猨挂而下随足所到皆非心神意计所及上至三峰之顶自为天地日月星斗防可平视风云雷雨皆在下方出没隠见光晶掩郁与人间经见景象迥异俯视下界近则秦岭少华逺则终南太白往时所见以为若霄汉者皆如儿孙帖帖肘腋却顾此身虚空飘荡如黍粟儵忽惝怳防无见闻所谓御六气之辨以至无穷升昆仑而排阊阖其视下也亦若是而巳矣【臣】仰防
　　圣恩具位西陲际斯嘉防忭欣感戢莫可名言谨识大凡巻
　　末以志庆幸云





　　关中胜迹圗志巻十一
<史部,地理类,古迹之属,关中胜迹图志>
　　钦定四库全书
　　闗中胜迹图志巻十二
　　陕西巡抚【臣】毕沅撰
　　大川【附水利】
　　同州府洛水在同州府城西南五里自澄城蒲城界来南迳商原又迳大荔县南沙苑北又东至霸城村入朝邑界山海经白于之山洛水出于其阳而东流注于渭周礼职方氏雍州其浸渭洛诗小雅瞻彼洛矣维水泱泱【谨桉雍州之洛郑康成注出怀德贾防即诗云瞻彼洛矣者也与禹贡导洛自熊耳者别】水经注渭水又东迳华隂县北洛水入焉诗地理考洛水出洛源县白于山东流至鄜州洛交县又东南流至京兆府云阳县东又迳同州澄城西北去富平之懐德亦近【谨按洛源今属安化洛交今属鄜州云阳今属淳化懐德今属富平】禹贡锥指洛水自迳朝邑县西之朝阪又南自赵渡镇歴华隂县西北葫芦滩入渭明成化中洛水改流东过镇南径趋于河不复至华隂入渭矣
　　渭水在同州府城南三十五里自渭南华州界流入又东入朝邑华隂界水经注渭水东经平舒城北水之阳即懐德县界【谨按平舒城今属华隂汉懐德县今属朝邑详见西安】
　　九龙泉在同州府城南八里沙苑太平寰宇记泉有九穴同为一注因名九龙今为鹅鸭池通志九泉同流州所由得名也钟而为池广袤五顷今渐堙废【己上大荔】黄河在朝邑县东七里自郃阳界流入与山西蒲州接界又南入华隂界书禹贡河积石至于龙门南至于华隂孔安国传雍州东据河龙门之河在冀州西孔颖达正义河从积石北行又东乃南行至于龙门计应三千余里水经注河水又南迳西河圁阳县东【谨按即今神朩县】又南迳离石县西【谨按即今永宁州】又南过土军县西【谨按即今石楼县】又南过上郡高奴县东【谨按即今肤施县】又南过河东北屈县西【谨按即今山西平阳府吉州】有孟门山又南过皮氏县西【谨按即今山西绛州河津县】又南出龙门口又南迳梁山原东【谨按原在今韩城县】又南过汾隂县西【谨按即今山西蒲州府荣河县】又迳郃阳城东又南迳陶城西【谨按即今山西蒲州府临晋县】又南过蒲坂县西【谨按即今山西蒲州】又南迳雷首山西又南至华隂潼闗厯船司空【谨桉船司空故城通典在华隂县东北五十里】与渭水防雍胜略黄河自龙门而来厯韩城郃阳经本县临晋闗转经潼闗界同州府志黄河旧自郃阳入朝邑东境南至大庆闗东滨蒲州城故曰蒲津禹贡所谓西河也南至金龙渡为河与洛渭交滙之处世称三河口去朝邑县东南三十里朝邑县志自明成化中洛水崩于河河之害十倍于前隆庆三年浸县东门万厯六年浸太阳诸聚落七年越大庆闗浸淫西出乔家滩三徙两阳村浸其半至十二年三河口亦在洪流中矣
　　洽水今名金水河在朝邑县北五十里自郃阳界南流六十余里入县界又东流迳洿峪镇入于河
　　洛水在朝邑县南五里自大荔县界流入又东南入河朝邑县志洛水旧流自县南之赵渡镇迳华隂西北葫芦滩入渭明成化中洛水改流东过赵渡镇南径趋于河不复入渭矣
　　渭水通志在朝邑县南四十里自同州界来又东至华隂界入河水经注渭水又东迳长城北又东至华隂界苦泉元和郡县志在朝邑县西北三十里其水醎苦羊饮之肥今于泉侧置羊牧故谚云苦泉羊洛水浆【已上朝邑】黄河郃阳县志在县东四十里自韩城界流入与山西临晋县分界又南入朝邑界水经注河水南过汾隂县西又迳郃阳城东又南瀵水入焉又南迳陶城西【谨按陶城今属山西临晋县】
　　徐水通志在郃阳县北十五里水经注徐水出西北梁山东南流迳汉武登仙宫东又东南迳子夏陵北东入河一名桥头河郃阳县志桥头河源出梁山东峪迳城东北入河顺治中邑人引水西流环城而东如围带又名腰带水洽水通志在郃阳县西北三十里又东南入朝邑界诗大雅在洽之阳朱子集传洽水名在今同州郃阳县今流已絶故去水而加邑水经注城北有北瀵水又城南侧中有瀵水河南又有瀵水即洽水也并注于河太平寰宇记瀵水总发源西河西岸平地雍胜略洽河源出梁山西峪东流注于黄河汉永平间流絶今有干河村其后复流邑人重之呼为金水县志县有王村瀵鲤瀵东鲤瀵渤地瀵夏阳瀵去河数武涌出地尺许清洌迥异
　　阳□湫郃阳县志在县东南五十里即刳首水左传文公七年秦败晋于令狐至于刳首一名刳谷水唐书地理志郃阳县阳□湫贞元四年堰洿谷水成朝邑县志朝邑县东北有刳谷镇以近刳谷口而名【已上郃阳】
　　洛水禹贡锥指在澄城县西二十里自白水界来又东南入蒲城界汉书沟洫志武帝时穿渠自征引洛水至商顔下顔师古注洛即漆沮征即澄城也
　　长宁河在澄城县西北四十里通志以流迳长宁城故名西南流入于洛一名三娘子川县志源出宜君界麻林坡防云门红罗二水又有隂泉水在县西北三十里泉自崖隂出味甘冽并入长宁河
　　酒泉通志在澄城县西北四十里左传王巡虢守虢公为王宫于玤王与之酒泉杜预注酒泉周邑今同州有甘泉出匮谷造酒尤美县志一名甘泉俗名县西河防县西诸泉入于洛又隋公泉在县西北三里许其水清澈可爱东南流入甘泉水
　　澄泉雍胜略在澄城县西三里县以此名源出大庆里西庄涧中雍大记源洁流清防甘泉入洛又名官泉大峪河澄城县志在县东二十里源出界头山与郃阳分界至蒲城入洛亦名扑地河【巳上澄城】
　　黄河通志在韩城县东十五里自宜川界流入与山西河津荣河分界又南入郃阳界水经注河水南出龙门口又南右合畅谷水又南迳梁山原东又南崌谷水注之又南右合陶渠水昔魏文侯与吴起浮河而下美山河之固即于此也县志河自龙门而南距郃阳不百里河堧多容土遇潦辄溃与荣河县接界即韩信以朩罂渡军击魏处
　　治戸川通志在韩城县东北七十里龙门山北有河口略似龙门而不能通相传鲧治水时所凿今名错开河卫氏地图记错开河由龙门而上六七里曰金门其西有涧曰治戸川川口颇多镌迹在昔金门未辟崇伯不谙水性意欲使河直行东北故失利耳书曰鲧湮洪水疑即谓此也
　　畅谷水通志在韩城县西北百十里水经注畅谷水自溪东南流迳夏阳县西北东南注于河县志一名盘水源出硃砂岭厯县北迳冯峰口东过薛曲里暖水自西南入焉又南过带村东入于河又县北二十里有文水合盘水入于河
　　崌谷水通志在韩城县西南一里水经注崌谷水出县西北梁山东南流横溪注之东南迳夏阳故城北又东南流入河一名澽水通志澽水源出麻线岭东流为白马潭【在县西七十里】受八水【谨按八水谓离水景封峪水洫水涧水□水潦水浍水芝水】入河
　　陶渠水通志在韩城县西二十三里源出香山水经注陶渠水出西北梁山迳司马子长墓北东南流入河一名芝水县志芝川河源出方山东南流潗水澻水沆水来防同澽水入河
　　灵潭韩城县志在县西三里峪一名青龙潭巉岩之下将雨则絮絮云升相传有龙潜焉旱祷辄应山半飞阁岿然松老莓苔如绣【已上韩城】
</div>
    <div class="pagination">
<a href="关中胜迹图志_page9.html">上一页</a><span>...</span><a href="关中胜迹图志_page5.html">5</a><a href="关中胜迹图志_page6.html">6</a><a href="关中胜迹图志_page7.html">7</a><a href="关中胜迹图志_page8.html">8</a><a href="关中胜迹图志_page9.html">9</a><span class="current-page">10</span><a href="关中胜迹图志_page11.html">11</a><a href="关中胜迹图志_page12.html">12</a><a href="关中胜迹图志_page13.html">13</a><a href="关中胜迹图志_page14.html">14</a><a href="关中胜迹图志_page15.html">15</a><span>...</span><a href="关中胜迹图志_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
