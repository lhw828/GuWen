<!DOCTYPE html>
<html>
 <head>
  <meta charset="utf-8"/>
  <title>
   汀州府志 - 第 140 页/共 162 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   汀州府志 - 第 140 页/共 162 页
  </h1>
  <div class="content">
   黎士弘《讬素斋集》序
 魏　礼　宁都人

　　古之为诗、古文者，盖有其本矣。其所表见于天下后世，必有道德、政治之归，足以教泽于斯民，举而措诸具于其素。是故由本而溢，发于文章，不由文章而外美其词也。外美其词者，如酌水江河，虽积之盈缶、沼，若是焉而止尔。有本者则不然，昆仑、岷山延袤千万里而其发愈大，澎湃浩瀚，势莫可御。施浸溉九有之功，通舟楫之利，鱼龙弗郁，而波穀委折亦生焉。盖山本以发之也。是故文章之盛者，则政治欤？盛，往往为古今名臣。姑以八家论之：彼七家者，莫不著经国治民之猷。明允虽未仕，而识议密固，如《辨奸论》、《名二子说》，卒符其言，倘授以事，必有可表见。王安石所治郡、县有声，及为相，以学术误人家国，要不可谓无本。而柳宗元失身叔文，贬谪未及展布，然亦尝为郡矣。所可纪如赎子之政，寥寥史策，乃其文章亦未得与七家方驾，何者？其素所蓄积者然也。八家之中，韩文公与两文忠尤著，而苏文忠为人坦白无矫饰，岸然见其肺肠，洵君子人也，故其文章亦然。长汀黎公愧曾，以诗、文章名天下，为闽南首出。予读其文，光明俊伟，有千里浩瀚之势，而矩度不失古人。尝私拟之子瞻，观其笔记、诸小品，亦大相类；诗则有魏晋四唐之遗则，似又超子瞻而出之。呜乎！此岂由外至者哉。盖公宅心乐易，一以古处，与朋友能久要；其宰永新、理广信也，多善政；详诸记载矣，人士至今思之。迨观察陕西，则扣囊底智以弭大乱。是故发诸文章者有如是。子瞻尝自言：“作文如行云流水，但常行所当行、止于所不可不止。”其权开封治杭、密、徐州，为政率精敏俊爽，兼风流儒雅之概；至饬定州军政，及言温公变法、策西事，皆有本之学，施用足以弭祸乱。公亦几似之。然则公之文章足追古人、传来兹也，有以也夫。
黄竹岭修路序
 魏际瑞　宁都人

　　汀之西有黄竹岭，人恒言其高如登天。岁丁酉，予将适汀，心难之。比至，乘雨而上，纡盘折阪，厓壁断绝如蛇蜒鹘起，警革不息。乃舍舆，撩衣步赴，而履之路，橛橛有声，念此宜非人到，顾乃有蛎甃鳞次，便人于百千万仞之上，亘二十里而遥者。盖未尝不叹其为君子、长者，而戚然深念其德也。及乎路缺径坍，则黄泥之阪，利于榆沈；陡绝所在，争性命如悬丝；聚手足筋骸之力，偪仄以度，将或霣坠，而况于负任、罢病者乎？庚子冬，予且再至，则由之。岭有庵，庵有亭，煮茶以给行旅。有僧焉，揖予而告，盖欲以补斯路之缺壤，与前人功所未及者创之。予曰：“于戏，此仁人之心，仁人之事也夫。”今夫天富，富者所以养贫者也；天贵，贵者所以安贱者也。天予福利安全之人，所以休人于劳而平人于厄也。若夫专利自丰，天亦何取斯人而独厚之也哉！昔者吾子言之曰：“施冢不如施棺，施棺不如施药，施药不如施衣被、饭粥。”予亦曰：“放生不如戒杀，戒杀不如作雨亭、津渡、道路、桥梁。”盖受者实，则施者不虚。譬如钩矢射侯，亦既发而中的矣。昔有丐者死三日而苏，冥吏校籍，谓曾建七星石桥，故当复生。丐私念曰：“吾身且为丏，安得桥。”吏曰：“汝尝于潭侧殖七断砖以济潦者。汝丐耳，而心念此，又必为其事，此直与建桥等矣。”僧曰：“然！吾将稽颡、屈膝以丐长者。而不能言其意，敢请书之。”予曰：“噫，此仁人之心，仁人之事也。天下多仁人，敢请捐资而注名于册。”

《崇正书院志》序
 杨　昱

　　书院者，宅名胜，居来学，以广国家兴道育才之意，官政之最善者也。盖自汉、魏而下，宇内名胜悉为佛、老所宫，吾儒无有之者。迨李唐，世儒或有宅胜读书，而书院之名以立。逮赵宋初，白鹿等四院方显名于天下。此后，二氏之宫或废，良有司每改为书院。岂徒竞其地哉？盖以名胜之区必幽，幽则可以凝志；必爽，爽则可以发神；有资于学也大矣。吾汀鄞江之阴，苍玉之岭，有地高尹蔚宛，亦郡之胜也。旧有浮屠之居在焉，“图经”所谓东禅寺是已。嘉靖庚戌，僧徙寺废。仁和华山陈公，适领郡符至，乃遍请允诸司改为崇正书院，扁其堂曰“明德”，以聚讲课；傍建号房若干间，以居诸生。因堂左之室頞高杰者，修饬为“三贤祠”，崇祀郡人晦庵高弟杨淡轩，而溯及朱子；又以文文山尝建纛于汀，亦取埒祀之。既落，集郡九庠高第诸生，使藏修游息于中，籍其田以供具之。政暇必躬诣讲改启迪。由是士争濯磨，骎骎日知向往。复惧创置之实久或湮也，乃次其修建之由，庐田之数，立教之法，掇淡轩之诗文与朱、文二先生作之关是者，洎院傍石刻，为志以传，使某言弁其首。窃惟昔人治郡善兴化者，固莫文翁若矣。然效之所臻，止于士举京师、比于齐鲁而已。岂徒作以进取，而立教之本有未讲乎？今宅高明，翼神志，则有以资进修之功；辟异端，崇正祀，则有以端向往之路；廪饩庖湢之悉备，则厥务惟周，而心不分于他；提撕振作之维勤，则意有所惮而学必致其力。固皆切实之益，不假功利之私，推其所成就，宁无三代之士奋起其间以酬明教哉？况颁教条以善俗，立保甲以察奸，狱讼催科之下，每寓崇化厚俗之意；而闾阎之间，行当比隆三代，又不直学效之教已也。公他政多与是匹。序辞不偏及者，惧枝也。
罗青岩《周易裁述》序
 熊为霖　新建人

　　问今之人有能吹影者乎？曰否；问今之人有能镂尘者乎？曰否，是析虚之难也。问今之人有鼓湫盘、系八柱者乎？曰否，是力遁于所大也，蟭螟之巢蚊睫也。三年而不知射者，以嫠尾悬虱于棂间，眎之三年则大如车轮，命矢而中绝。此又何以故？相息以神，其天独完耳。《易》之为书也，广大悉备，范围天地之道而不过，曲成万物而不遗，上之无朕，拓于无际，直可置诸语言文字之穷矣。而诠印家无虑千本，田、何、费直荒乎邈矣。唯荀爽九家，妙于观象，而不列学官。王辅嗣以麈尾清谭，广为玄解，似亦弗尽。及伊川主理，紫阳复参以数，而得统所宗。然其理与世相衍极，复汨汨日出而不穷。青岩先生，闽之有道士也，岩居川观，閟尔闻，渺尔虑，屏谢尘鞅，一以丹黄甲乙娱厥老，务为扣启贤扃。于九经咸能贯串，而尤邃于《易》。青岩其何以邃易乎？人惟通身是易，则触处皆解。乾之九二曰：“见龙在田。”渐之上九曰：“鸿渐于陆，其羽可用为仪，吉。”涣之六四曰：“涣有丘，匪夷所思。”艮之六五曰：“艮，其辅言有序。”青岩道文明而遐隐，故结想微，立义谛。以我注《易》，即以《易》注我，即我即《易》，即《易》即我。其天完而相息以神，虚无不析，力亦不遁于所大。超乎诣哉，超乎诣哉。吾几无以测其所存。青岩书成，藏弆者久之，今其佳嗣授诸剞劂，氏因请敘于余。余何知，姑举青岩之所自深者，隐括其概，恨不能起青岩之灵相对一堂而质之。
《剑华合刻》敘
 曾曰瑛　南昌人

　　凡物之历百劫而不坏者，必其晶气神采所团结，郁为宝光，洗激风雨霆电，沉孕山川，坚自晦蚀，造物亦与为诃护爱惜之，不忍澌灭。故阅世而弥新，深锢而必出，颎颎熊熊，物固不自知也，而有必然之理与不得不然之势。干将、莫邪之沦于犴狱也，年岁不可纪，畴复知之。张司空占龙光于斗牛，遣雷焕其藏，晶气神采，一为发露，拭以华阴之土，而锋铓不顿。剑为之乎？人为之乎？实造物者之所诃护爱惜，及此一决其奇耳。文章，天地之精英也，鼓橐文人学士之元气，以锤炉而出之，融液于肺腑贤肠，敛锷而淬其锋，不仅以水断蛟龙，陆犀革也。将以登城而麾涌，变飙云之色矣。特不幸而不遇，亦且贲郁抑塞，瞽者以铅刀弃之。恨晋库之莫焚，而乔陵不可凿，藓蚀霾封，沉光夜啸，人亦咤为不祥之物。则此区区者，久且听其若灭若没，无复过而问焉者。嗟夫，负才淹蹇，古今同叹。既不得于其身，复不得于其后，不亦伤乎。
　　闽海故多才士，仆为童子时，耳噪宁化李元仲先生名，而其高弟子则有临汀黎君振三，每欲读二公之文而恨不一遇也。二公渊源一脉，类能镂胆钩心，激吐晶采。惜生当末造，故皆奇于才而踬于遇。李公仛傺以老，晚号寒支。寒支云者，松柏之心也。黎公日依太夫人膝下，潦倒一衿，不及中寿而卒。二公虽各有传稿，而曲高寡和，云门之瑟不与人间筝笛同宫徵，遂久而弗章，并无人牙慧及之矣。尔以纂辑郡乘，搜采先辈遗文于蛛丝蟫屑中，获二公遗文各一册。觉颎颎熊熊，不敢逼视，急呼鹤峤太史、嘉樵上舍击节读之，咸怍愕以喜，谓得见天崇诸老旗帜，倘与蕴生卧子射鹿中原，当为劲敌。相与叹息欷歔，痛其师若弟宗门授受，笔矫霜棱，不幸久厄巾笥，几为覆瓿。又幸今此而得一遇也。嗟夫，作者距今百年，而宝光郁结，历劫不坏，岂非造物者实诃护爱惜之。干将耶？莫邪耶？神物其必有合耶？仆有守汀之责，不敢或任为，司空雷君之镵，当先驱负之。李刻旧名《抗谈集》，黎刻旧名《北楼留稿》，敬为合汇如次，颜曰《剑华合刻》，重付梓人，因书缘起以公同好者。
漫游草序
 熊为霖　新建人

　　怀古，好游士也，籍闽宁，倜傥不可羁，生平浸淫经史百家，又能跌宕騕褭以出之。才大奇，窘所遇，发愤游六宇，携一琴、一剑、襆被行李，期与名山巨川、通都大邑为缘，一一涉历。如五岳之镇，西湖之丽，峨嵋、太行之雄佹，瞿塘、禹穴、龙门之险荡，与夫咸阳、燕蓟之威壮，胸中、口中时复吞吐出没，不可名状。若可名状，概寄讬之于诗。所至裒然成帙，类皆可存而未谋所以行也。诗写性情者也，性情相类，相得益彰。怀古老寓西江，仿泛宅龟蒙江上狎鸥鹭。始与汪子辇云、杨子子载为忘年约，二子故与予善，每语及得怀古为新知，欣欣然喜气见于面。独余以道里间，衷且悒悒然。但每读怀古诗，又未尝不心醉也。辛酉冬，计偕北上，既僦车，怀古与汪、杨二子来，邀饯篷艇。记是日，狂浮大白，江山如画，皆在目前。怀古出宣和纸尺许，索赋即事，余走笔得数首，纷不可听，相与极欢而罢。是后远宦京邸，间作邮札。然意中无日不有我怀古，究亦不自知其所云。乙丑冬归觐，阅春来江城，询知怀古，且病急，走视凡三至，阍人数强辞，竟不得候床下。乡居久之，传怀古死状。骇且哭，猝不得实。及令嗣君愧尹奉书至，以遗言属敘遗草为殷殷，情愈亟。嗟夫，怀古生平所交，率海内名下士，而于不侫遗言属敘者何居？嗟夫，人之相知，贵相知心，今人于泛泛交，展其笺草，动以汉、魏、六朝、三唐诸老相盲谀，其于人之性情，与诗之性情，了不相及。嗟夫，是诬之也，识者鄙焉。怀古岂是望哉？余亦不敢出此。怀古遗草，怀古之性情也。神气不朽，挟以俱行，其为风、为霆、为洪涛、为苍峤、为云锦笥、为古今注、为元屑、为定交书、为竹牕夜话，概不可定；而要不离夫游气之精。姑为述余两人交道如此。怀古有灵应起而咏，庶山阳车马可向地下质之。先生名良德，字质存，怀古其晚号也。
论

 〔明〕李世熊

　　前人有言：法至一条鞭而尽善矣。虽祖安石雇役之遗意，未可以其人而少之。所谓尽善者，何也？以轮甲，则递年十甲充一岁之役。条鞭，则合一邑之丁粮充一岁之役也。轮甲则十年一差，出骤多，易困；条鞭则每年零办，所出少，易输。譬十石之重，有力人弗胜，分十人运之，即轻而举也。夫十年而输一两，固不若一年一钱之轻且易也。人安目前，孰能岁积一钱以待十岁后用者。又所当之差，有编银一两而幸纳如数者，有加二三至倍蓰相什百者，名为均徭，实不均之大矣。今十甲通编不分年，则丁粮均；优免者势不能分数口以几幸，则滥冒清；合银、力二差，并正、杂诸办徵附秋粮，则名目简；富人不近官，从人不坐名，则觊觎寝；官给银于募人，人不得反覆抑勒，则市猾屈；去头户贴户之派，则贫富平。苏淡烦困，何啻解悬哉？是法也，倡自江西按察使蔡充，廉诸上议，则备载王宇沐叅政均书中。江西巡抚周如斗、刘光济先后奉行之。闽巡抚庞尚鹏奉行尤力。今详纪惠政所由来，其敢忘德？乃奉行几时，而里甲祗应稍稍如昔时。吏廉惠即已，不者，百役亶督之里甲谁敢执故事。令甲相难者，他不论，即解差一役为累甚痛，始粮多户殷者，惮于身近官府，势不得不募人自代，谓之“抱役”。此非在官吏胥及老猾表里衙役者，权既归吏胥，则小户亦无敢以身试役者。在明季清初，每米一石贴役一二金而止；又几年，五六金；今遂八九金，小户且十数金而未足。计宁米一万一千六百一十七石有奇。轮分十年以应役，岁为粮一千一百六十石有奇也。(大略言之，如九甲十甲各一千五六百石。)抱役者，但以石米八金为率，该年岁耗，抱役银当九千余两也。宁粮之起解司府者，额一万九千四百两有奇，万两之加头五百。若敷米均解，石米解十八金而足。岁破加头九百七十两耳。或惎有司曰，石米头额解五十两，拨粮三百八十余石。而差解毕，余粮岁或千数百石不等。官于石征三两三钱焉，曰缴差。值年户，吏石取一金焉，曰规礼。抱役人户犹得坐享其余也。其石贴八金以上者，坐享之与重耗从可推矣。官吏既督乎里长，里长不得不更赋诸十甲，十甲多单下户，易虐使。指一科十，督责与公赋不殊。值年之苦，贫富均之，遂无不困之民矣。是其弊俑于顺治之辛丑，甚于康熙之甲戌，姑书其事与年以志不谖而已。异时条鞭所派均徭诸目，费既十倍于明初，其说曰：十甲应输一金者，令每年输一钱，势轻且易。今既岁输一钱矣，而十年应输一两者仍在，且又十倍于一金，是则岁岁征免役之钱，及十年而役其身，且又百倍征其钱，何啻合差役雇役而并行乎？且条鞭之派均徭也，合邑才二千八百七十四两耳。今该年以千一百余石之粮，而括八九千两之费，是一甲而三倍一邑之费也。向令不立条鞭，括削能复加于今乎？然则昔之歌舞尸祝飨条鞭为德者，今以条鞭为附肉之赘瘤，而泛波之土苴矣，乌在其法之善乎？夫明代定赋之初，石米折色五钱耳，既而带征折料，带征四差，共一两三钱有奇耳。其后辽饷、练饷名目溢出，石米至二两有奇，而明以亡。清初，石米并官折四差仅一两二钱九分有奇，视明犹不及也。后虽增颜料、蜡茶、地丁诸项，石米共一两六钱二分有奇，可谓非惠哉。乃凌迟至辛丑、庚戌，该年除丁口银外，石米例输一两六钱六分矣，而颜料不与，抱役者不与，诸无名杂科与衙官募役追呼者，又不与。盖石米十数金而未足，谿壑承留，又谁能挽而之山乎？民之坐困也，譬则累棋，累穷而颠，赖手把握之耳；手倦，则弛颠而四溃必矣。然而黾勉供应不即填沟壑者，譬则荡子之撒钱也，竭髓而偿一日之欲，观者犹妄意其厚藏，不知其家之突冷甑尘、不谋朝夕，死亡可立俟也。朱子曰：“势如转圜千仞之坂，至其趾而穷。”今直以渊为址矣。天不雨钱，地不芽镪，而民之溢输无所贷，若火销膏须尽而已，岂不痛哉！邓元锡曰：蕴隆之虫，譬于鼠穴；溃决之端，慎诸蚁孔。后此且十百年，讵逆其流激所极乎？今始于五钱者，流极于十两，安所得良法而救之善乎？均书之言曰：法无皆利、无皆弊者，得其人则皆利，失其人则皆害。是在当今良有司加之意而已。
礼仪志论
 李世熊

　　夫礼之因革者，从时而通变，齐民则存乎道。古有之而后世无者，则大射、聘礼、士相见之类是也；古无之而后世有者，则圣节、上寿、上尊号、拜表之类是也。事通乎古今，而后世未尝有一定之制者，则臣庶以下冠、婚、丧、祭之类是也。若夫明制之通于郡邑，疏其目之大者，则曰正旦庆贺，曰冬至庆贺，曰圣节庆贺，曰千秋节庆贺，曰开读诏书，曰日月蚀救护，曰新官莅任，曰文庙释奠，曰社稷之祭，曰风云雷雨山川城隍之祭，曰邑厉之祭，曰鞭春，曰乡饮酒，曰乡射。其仪在会典，胥史能述之。数可不必陈，义则不可不知也。正旦之贺起于汉，庆履新也。冬至之贺起于魏，庆履长也。圣节之贺起于唐玄宗，命曰千秋节，后沿而一君建一节，在明则均谓之万寿圣节，戴天王，致颂祷，臣子至情也。太子天下本，万寿千秋，祷同而名称异耳。天哉王言，扶老携幼，思见德化之成，开读而有礼也，宜也。大伐鼓以救日也，月太阴而与阳敌，可勿救乎？百里之长，古诸侯国也，出宰之始可无礼乎？因庙建学，以兴教化，讯馘献囚，广德怀音，胥在于泮，甚重典也，释奠之礼敢弗严乎？民非土不生，非稷不食，以血祭祭之，同均功利以养人也。飘师雨伯，祀以槱燎，境内山川诸侯主之；雷有祭始唐，云有祭始明太祖，城隍之祭古颇略而今甚详；一境之神必有都也，鬼无所归必为厉，城隍主之示有依也。盛德在木，其神勾芒，土牛送寒，佐宣阳气而示畊始也。乡饮酒义，坐参三光，以明养老，示不争也；今其文甚虚，饩羊虽存，无补也。乡射礼，文鹄曰：君臣、父子义酬六矢，所谓射不主皮也。若其仪则明御史聂豹编纪甚详，以为古选士必于射。明初，士举于乡者三日射，凡学校有司月再射，颁之仪式，盖复古尚德之宏谟也。臣庶以下，冠婚丧祭，一遵朱子之书，明诏尚有赫焉，今旷典矣。大清所因于明无革者，十尚八九也。礼尽是乎？未也。鲁昭公自郊劳至赠贿，无失礼，女叔齐曰：“是仪也，不可谓礼。礼所以华国行政令，无失其民。”赵简子问周旋揖让之礼，子太叔亦曰：“是仪也，不可谓礼。礼，上下之纪，天地之经纬，民之所以生也。”二子则知礼之本矣。如以仪，刍狗而已，将并义舍之乎？譬若社矣，蓬躧而食，搴卷而去矣。仪果存乎？又谁敢歌《相鼠》哉？
晏恭人御寇论
 李世熊

　　朱序之母，李侃之妇，智勇类恭人矣，而势不侔。彼以官令民，此以主母令田丁耳。向非平昔宽贷，临时又倒橐散之，田丁岂为用乎？后唐庄宗兵败于李嗣源，百官请出内库赈救。刘后吝惜不与，乃出具及三银盆并皇子三人，曰：“给赐所余止此，请鬻以赡军。”百官惶恐而退。及嗣源将犯洛，庄宗乃出金帛给赐诸军，诸军负物而诟曰：“妻子已殍死，用此何为？”帝旋为乱兵所弑，刘后乃囊金宝、系马鞍而奔晋阳，为嗣源所杀。夫刘为天下母，以吝财失国而杀其身。晏一民妇，散金保万民而荣及其子。智愚相越，何霄壤也！岂惟妇人哉？世之衣宝玉而自焚者多矣。甲申之变，大僚国戚箧扃高资，曾无有捐私囊、犒死士效命固圉者，一旦为狂贼搞扑酷荼，乃辇输巨万，而期无死，究巨万输而又不免死，此固晏恭人所唾而不以为隶者也。岂不哀哉！
里　老　论
 李世熊

　　古之里宰、党正，皆禄秩命官。汉人于乡、亭之任，三老之设，俾其劝道乡里，助成风俗，得与县令、丞、尉以事相教，复之勿繇戍，或赐肉帛，或赐爵级，任之既专，礼之又优。是以当时士大夫皆乐为之。如张敞、朱博、鲍宣、仇香之徒，方其微时，亦尝为其乡之亭长、啬夫，不以为浼下。逮后，魏之邻长、里长，亦复徭役；隋之州、县、乡官，悉由吏部；而唐之里正、村正，亦以品官以下充之。人之不愿为乡职，自唐睿宗世始也。而输差之法，至宣宗始创见焉。夫其不愿差也，而后差之以轮也。于是期会、追呼、鞭笞、楚挞、困踣无聊，则有逃之而已。上之人既奴隶叱之，囚徒临之，则下之人安得不自贱？倚法为奸，匿税规免，固其所也。至明太祖老人之设，固齿德俱尊人也；今亦与里长同视而虐用之，久矣。夫齿德，人之不至也，吾能以礼动之，以义风之。得一里长，而一里之事举；得一老人，而一里之化行。坐守花封不下堂，而鸣琴可治，不亦快哉？
原

原　　心
 〔宋〕杨　方

　　论心者皆曰，须识其本体。余谓，心之本体在顺其初者也。《易》曰：“复，其见天地之心。”复者，阳之初动也，而天地之心见焉，矧人心哉。孟子曰：“人之所不学而能者，其良能也；所不虑而知者，其良知也。”曰：“如将戕贼杞柳而后以为桮棬，则亦将戕人以为仁义欤？”是则皆率其本真，而不涉于矫拂，顺其初之谓也。初者，万虑俱忘时也，突然感之，卒然应之，则纯乎天者也。意气一动，而二三之念则继乎后。又其甚者，此念方萌而二与三已并出，其继与并皆非初也。亲，吾爱也，谓当爱，而加之意则否；尊，吾敬也，谓当敬，而加之意则否。守死是也，争死未是也；专财非也，散财亦非也。贵而益谦，与傲同；醉而益恭，与乱同。何也？徇外之心，为人之心也，所谓继与并者也。此心之原不堕方体，不落计较，翛然而往，翛然而来，见其前而不见其后，知其一而不知其两，如此而已矣。此则所谓初者也，顾人亦莫之察也。有物于此，使辨其色，必青青而黄黄也，白白而黑黑也；又使其衡量之，必轻轻而重重也，长长而短短也。此谱所谓初之自然者也。而世人忽之，以为是俗心，藉令贾于三家之市，即其色与权量而上下其直，则其论能与前不异哉？非其论故异之，心实昧焉。夫知，向也明，今也昧，则言之语默，身之动止，毫渺之间，倏忽之际，皆必有初、有并与继者存矣。虽然，有牿之反覆而夜气不足以存者，则其初心亦未可为是也。予又有疑者焉。夫心者，天之所以与我，何以与之？人之异于禽兽者几希，何以异之？胡为而致？夫天地之运，日夜不息，岂诚无以主张是也。
原　　性
 〔国朝〕邱嘉穗

　　天下无性外之物，佛氏之言性者曰“空”，而不知其非空也；老氏之言性者曰“无”，而不知其非无也。曷尝审于孟子火然、泉达之喻、而一溯其天命之所从来乎？水之原，伏于土，其脉未尝不清，而人初不见其为清焉；及其泉之始达，则遂至于洋溢而不可御者，以其性之清，本自润下，不待观于既达之后而始知之也。火之种，埋于灰，其性未尝不热，而人初不见其为热焉；及其薪之始然，则遂至于燔炙而无所遗者，以其性之热，本自炎上，不待观于既然之后而始知之也。审乎此，而后知性、情之相为体用矣。性也者，命之于天，犹水之源，火之种也；情也者，率之于性，犹泉之达，薪之然也。今苟见泉之达，而反疑水源之未必清；见薪之然，而反疑火种之未必热；见情之动，而反疑性之空。欲一无所用其思，是与蜉蝣之不识晦朔、蟪蛄之不知春秋者无以异也，岂不谬哉？是故善治水者，非徒于泉之始达导之也，导其水源之本清者而已矣；善治火者，非徒于薪之始然养之也，养其火种之本热者而已矣；善治心者，亦非徒于情之既发谨持之也，谨持其本性之善思者而已矣。若其所以善思之故，实原于阳变阴合之互位，皆具余管窥图记及忠恕说中，览者其更详之。
说

新制祭器说
 徐尚忠

　　吾闻之，祭天地尚质。陶、匏、茧、栗，存其诚焉耳，以云报也；其余则贵于备。物理大则物博，扬诩发育，礼固有以多为贵者，此也。《易》曰：圣人亨以享上帝，而大亨以养圣贤。故古人求言于更老，犹九傧、六器、瑚琏、尊彝悉备，以昭敬重之意，而况孔子为万世之师表乎？夫黄帝学乎广成，颛顼学乎老彭，帝尧学乎王倪，帝舜学乎纪后，以见虽天子亦必有师。而其时典章未备，制度不可得详。若三代以来，明堂、辟雍、释奠、释菜，其礼亦云备矣。苟此心有一毫之不尽，则所为昭格者犹虚也。夫天下无事不当崇俭，而独于宾、师之分，无所容其鄙吝之私。彼其国默运其苞桑，则其于祀，亦神依其苹藻、玉荦、鸡彝，特其寄焉耳。虽圣人之道，岂因是而损益？而但惜其以丰盛之时，而为苟且之典，厚于施而啬于报，揆之于情而有所不安，即陈之于礼有所不协。连城地僻民俭，春、秋二丁所用之器，不独玉瓒金罍之不存，即竹笾木豆亦复不备，临时取办，充数而已。余莅任斯土，忝司主祭，骏奔在庙，用是惶然。退而检察定例全编，陈设器数，捐资制备，即不敢谓金玉其相，而黄铜白锡，亦扬州之所产者，罇、罍、笾、豆、簠、簋、铏、登，九筵灿然。异日者，钟鼓和鸣，磬管将将，动以干戚，饰以羽旄，礼乐明备，是所望于踵事增华者。
读　书　说
 伊元复

　　夫学莫大于经、史矣，凡邹、鲁、濂、雒之道德，帝师、王佐之经济，班、马、韩、欧、李、杜之文章，皆从此出。或得其一节而遗其全粹者，有之矣；曰舍是而别有得焉者，未之闻也。合九经计之：《周易》程传本义四百七十五页，《尚书》蔡传二百七十四页，《诗集注》三百三十四页，《春秋》左氏、公羊、谷梁、胡传八百一十五页，《礼记纂注》五百一十五页，《论语》《孟子》集注、《大学》《中庸》章句四百三十四页，共二千八百四十七页。史以《资治通鑑》为折衷，温公原本、胡三省注九千五百八十六页，仁山前编一千六十六页，《续宋元通鑑》一千五百四十七页，《合国》韦注二百九十七页，《战国策》正文三百八十页，《史记》小司马注一千九百四十九页，《汉书》颜师古注二千六百六十九页，《甲子会记》三百四页，共一万七千七百九十八页。以一岁日力记之，除吉凶庆吊、祭祝伏腊外，可得三百日，每一半治经限三页，以半治史限二十页，阅三年，经史俱可讫功。此在上智者，已自能兼总条贯，金声而玉振之，上可以登四科之堂，下可以奉石渠之对矣。即不然，降而为中智，如是者又三年。又不然，降而为下智，如是者又三年。积之九年之勤，而谓经史犹不能淹贯者，世无是也。此功既成，本末兼举，传世应世，无施不可。所谓“长袖善舞，多钱善贾”，沛乎莫之能御矣！窃见世之急求闻达者，卤莽灭裂为不终日之计，谓青紫可旦夕取，而穷达有命，利钝不齐，忍隐羁縻，终觊一当。倏忽数十年，如隙过影。所求者未必遂，而少壮一去不可复还。平生精力虚掷于无用之地，内顾枵然而一无藉手，长为庸人以没世矣，悲叹穷庐，悔复何及，良可痛也！仆既伤于虎，亦欲鑑此覆车。语不云乎“往者不可谏，来者犹可追？”今天下才俊不少，方其少年果锐，亦有不安流俗之心，而载籍浩汗，云海茫然，不识从何下手，又恐取道邅廻，坐失逢年捷径，犹豫经营，东西驰骛。迨衡困既深，非是渐晰，乃悟升高行远，古人轨辙昭然，而时已暮矣，精已消矣，千钧之弩无能复发矣。此即不求师友之过也。仆过不自揆，窃比于识途之老马。有志之士，能从吾言者，以中人之资，准之三年小成，九年大成，不啻探囊，可必尽记诵之。取益有限，神智之濬发无穷。今之号为好学者，不过多诵时贤场屋之文，上及八家秦汉而已。此如转贩求赢，匄贷作活，终不得富。若研练经史六合内外之精义微言，数千百年之治乱得失，酝酿蓄积于胸中，识见奚患其不开扩？才力奚患其不盛大？德业奚患其不高明？譬则河来星宿，钱铸铜山，取不穷而用不竭。故孔、孟教人必曰多闻多见，又曰博学而详，说之非虚也。人自十七八，毕此九年之功，犹未及三十，从此有事四方，殊未恨晚。即时过然后发愤，为宁越、荀卿、苏明允，亦无不可者。顾舍百全必得之举，而徼幸于一跌不可复振之为；以自为谋则不智，为子若弟谋则弗善。熟虑及此，又岂所称贤父兄耶？
卷之四十　艺文二

　　记

修汀州府儒学记
 〔明〕杨　昱

　　学，群彦以藏修者也。彦，导之学可矣；群之何？一道术也。道原诸天，无二者也。俟一耶？道无二。为道者，不能无智愚、贤不肖之过、不及。过、不及而不约之中，非道也。故三代圣王必学以群之。群故一，而真才出、治化隆、风俗美也。我国家稽古创制，自京师以及郡、县，莫不建学立师以群，统内之彦。其一者至矣，故隆美比三代，有地一而效矣，又奚修耶？《易》曰：通其变，使民不倦，神而化之，使民宜之。君子之虑天下，盖如此。汀学之需修者何如？汀学在龙山之麓，自有郡来，莫之有改。南逼官道，北抵城淢，东西各有制，为地不盈数亩，君子或病其隘；庙学粗备，令式多遗，君子或病其缺；植者或非其方，成者或非其意，君子或病其不秩；积以岁月，稽厥葺庀，君子或病其不饬。嘉靖丁酉，维扬马侯坤以敏识清操领郡符，至，首视而叹曰：“学者，圣朝所以群彦而一道者也。隘则嚣，而外诱得以荡志；缺则格，而文物无以备肄。不秩则无序不和，大有乖吾心礼乐之本；不饬则贡敝见陋，无以重吾人从嚮之心。职承流者不为之所，则群者散、一者二矣，其可乎？”乃于庶政伊始之先，毅然任修葺，以他地易道南之居者。取其地为道，而以道益学，并易其东若干廛。计南广三丈有奇，东广五丈有奇，拓厥隘也；稽礼考式，作铜登、铏、罍、爵若干件，木豆、竹笾若干件，增师儒之居一，又以寄迁之名宦祠屋以全厨、库，完厥缺也；移泮池洎桥自学门之北于戟门之南以节观祀之众，移名宦祠自圣殿之北于东庑之南用为乡贤之对，正不秩也；黝垩于墙宇，丹漆于楹扉，革敝为新，易陋以文，又建“乐育”、“汇征”二坊于外门之东、西以竦来游之仰瞻，作国朝祭酒张公显宗状元坊于正东以励进取之志，严不饬也。肇功于丁酉冬十一月，襄事于戊戌夏六月。历年虽三，然财出濠租之积者，力番免系之犯者，民不知有役焉。是群彦之下，又寓爱民之仁矣。法宜有书。久无书者，侯去郡三载矣，丹徒缪侯宗尧来倅是郡，秉心出政，画一马侯。癸卯守缺，尝视郡篆，相其或坏者大加润色，而规制益称；复慨兹绩无纪，谋之通判许侯士德、推官商侯琏，将镌石以告后，谕郡博曾君雨等遣币诣于昱，命言焉。窃惟马侯之修学，盖振志兴艺，翼厥为一者也；缪侯之纪绩，盖彰往风来，永厥为一者也。皆以通变神化之余意，敦职承流，有功邦教者，昱也敢以不文辞，亦尝因是有感焉。夫一，非人为，原诸天也。唐、虞授受之指，示厥的矣。五经、四书，所以广乎此也；濂、洛、关、闽诸君子之微言至论，所以翼乎此也；非是不列之学官，所以协是一也。至于我圣祖损益帝王之良法，以为一代之成规，确乎其不可易者也。世有徒广记诵、缀华藻以倖利达，是言若一，而心则殊矣；又有躭新论以疵成说，执民见以疑儒先，其所趋不勝其二三矣。群于一或言殊于心焉，或二三其趋焉，均非为一意矣。况偏而弊不可究言耶？惟诸彦精择于是，而一以守之，则协于一、中随至，足以隆化而美俗矣。此固上天生物意也，亦昭代群彦意也，贤牧加惠意也。昱于诸彦有友道，故敢忠告以相质。
长汀县学记
 〔明〕王慎中

　　学之立否，果有系于人材之成坏乎哉？五臣十人而下，人才之美莫春秋时为多。然郑在王畿之内，学校废弛，诗人伤焉。《子衿》之篇显著于《风》。子产为政，舆人颂之，以为能教其子弟者，而毁乡校之说，独出于其时；虽其不毁，姑以使好议者往游焉，而非有兴起教养之谊也。鲁最为礼义之国，《泮宫》之作犹待于僖公，其阔绝而寥简甚矣。齐、晋、秦、楚之间又可知也。周之天子未尝以贡士中否，用庆让之典于诸侯。王臣行过侯国，以台池苑囿之崇，陂梁道路之茀，占国之不治；不闻以学校不立为讥。而原氏之鄉士至以“不悦学”语于朝。其上下之间，怠于学校之事如此。士之生于其世，顾多硕大光明之才，大足以用其国，其次亦足以从政；其临利害生死之际，而节足以自明；处进退去就之几，而智足以自决者，尤不为少也。西汉立太学，设博士，诏郡国举孝廉，而增广学宫。弟子诸儒经明者，得以列学宫；而雅乐亦尽出献之三雍。有大政事，贤良、文学、公卿、大夫杂议，彬彬之盛，庶几乎金口而木舌矣。由建武而及本初之元，尤留意于斯。拓立学宫，益置弟子员，视西汉有加焉。然两汉之士皆尚通而易渝，好异而多蔽；故倖得苟免之行成，而不概于名法；诡讦矫拂之习胜，而不致于实用。而其微词显义诵传而阐发者，亦未有及春秋之世能言者之一二也。学之立否，信于人才之成坏，未有系也欤？呜呼，果于人才之成坏无所与于学之立否，则吾将以先王之制为谬且愚。而先王者，古之圣人也，先王将以道德一天下之民，而其秀而可使知者，为可以用其教。此士之所以贵，而学之所以立也。道德之在于教者，其讲肄有业，其辩说有数，其舞蹈有节，其视听有物。其导之勤，则春夏秋冬有其术；而旦昼向晦皆必有所为。其视之详，则一年二年有其等，至于九年之久，犹惧其将反也。其勤且详如此，非直以善其口耳之所涉，安其手足之所措而已。使其精于思而不惑，纯于气而不乱。故其知之明，则通乎天地万物之奥，而无所不尽；其才之充，则适乎天下国家之用，而无所不得；其教之成，至于化俗；学之行，至于动众；则赓缉周浃，范围鼓舞，民莫知其所以然，而皆一于道德。及其既衰，遗俗绪训犹足以觉悟乎有闻者之聪明，感奋乎好善者之践修；盖其学废而教犹存也。春秋之时所以成材之多，其不以此欤？而彼两汉之士不得预被先王之教，徒以建学立师之广，而亦有以美其才。其所就诚愧于春秋，而后世莫过焉。使春秋与两汉之士生于先王之隆，其学大备而教素明，则彼所谓硕大光明者，当与十人同科，而亦岂有尚通而不概于法，好异而不致于用之过乎？春秋之士由学之隆，虽其衰且废，犹得以有闻而好修；两汉之士虽所以教者非古，特以有学而其才可名于后世，学之果不可以已也。去古已远，为吏者急兴学之为务，信乎有志于人材，而亦谓知所以求成之者矣。汀州知府汪君俅、长汀知县祝君一鑑是已。
　　长汀故有学，而庳迫弗称。孔子庙亦就圯。诸生来学，每病其不足以时居游而耸瞻向，群聚而谋之，久矣。汪君以钜才为编郡，力益有余。而吾同年友李君遂方以福建左参政行部汀州郡。据向不为良也，盍革而图诸？乃改位于其地之右，畚坏测臬而望之，经体面势，言言哙哙，不大变徙而得位之良，如迁卜焉。乃作文庙，乃作明伦堂，而祠斋、廨舍、庖库、廪厩咸以序焉。盖其据向良而规制壮矣。祝君初甫至，尤知原本大吏之意，而奉其所营。于是斫刻丹艧，文饰焕然，而新学之美甲于郡中，士皆欢喜，道说相携而至，以得学其中为乐。汪君不居其功而归美于李君，以其非为叶意而决谋，则无以卒是役也。而又因李君以来请记。夫去古益远之后，有能因当时之法，揆先生之意，兴学以造士，如诸君子之所为者。长汀之士，其所遭既已有过于春秋，而不后两汉矣。诸生宜其来学而乐也。然去古益远，先王之教益微，将何所景仰而兴于学耶？先王之所教者，道德而已。其具在乎讲肄辩说之业，蹈舞视听之物；而其本在乎精于思而纯于气，此岂以远而不传者哉？两汉之士不能尽心乎此，而使世之论者，将疑乎学之无系于成才之数，此士之罪也。故余为记以告之。嗟乎，长汀之士其尚尽心焉！务使论者无以咎士，而将有以明有司之功也，其亦汪君来请之意也欤！
上杭县新城记
 〔明〕柯　潜

　　上杭为汀之属邑，旧号乐土，而无反侧之虞。正统己巳，沙、尤寇发，延蔓旁邑，而上杭被其害为尤深。时知县德庆岑嵩奏请筑城，以民力罢惫，不果作。景泰壬申，知县永嘉黄希礼申前请，得俞旨。于是，右布政云中石公瑁临视其邑，知县率邑人郑仕敬、林祖祯、孔文昌等二十余人，协心供事，以成保障之功。天顺壬午，溪南里愚民啸聚剽掠。巡按御史安城伍公骥、左布政使桐庐姚公龙、副使四明钱公琎、佥事丰城游公明同抚捕之。因民请，谓城郭宜守以兵，乃奏调汀州卫千户所官军捍御其地。成化丙戌，巡按御史六安朱公贤、右参政文江许公振、参议洛阳张公雄、佥事西蜀牟公俸、豫章刘公子肃，以城狭隘不足以居军，乃更斥大之。以知县古嵊胡钺任其事。丁亥，巡按御史剑江涂公棐，又委成于本府同知新安程熙、通判四明吴桓，而以邑人唐纪等二十余人佐之。继而右参政趙公昌、副使何公乔新、佥事周公谟、都指挥吴公杲，各出意见，经画其未备者，而周公劝督之力尤勤。遂以壬辰正月毕工，高广坚壮，邑人喜其可恃以为安也，谓宜有文以纪其成。周公乃遣邑庠生林廷瑞具始末来属笔于余。余惟君子之任官，贵于勤，其政溥，其利于民，使民倾心仰戴可也。苟得民心，虽画地而限，植表而守，效死者不去，冒死者不能入。否则封疆之界，不足以为域；山谿之险，不足以为固；而况于城郭乎？虽然，城郭者，先王创制立法所必有，王公设险见于《易》，商邑翼翼歌于《诗》。盖防患立极，皆政治所当先者，其可置而不问乎？巡按及藩宪诸公皆朝廷之所抡选以为贤者，敷宣政教得本末先后之宜，是固有以得民心矣；又以为防患立极有不可缓者，此上杭之城所以作也。然自肇建迄今二十余载，功始告备，盖役民之力欲其纾，用民之财贵有节，而民心亦怡然承顺，未尝以为劳也。以此心而守此城，则上杭又将号为乐土，以复其初。而凡与谋为此城者，其勋烈并著于永久而不陨矣。《春秋》之法重民力，凡有兴作必书，讥不时也。上杭之城，作于寇难之后，而又施为有序，不失其时，异乎《春秋》之所讥者。余故为之记碑刻石，置于城隅，以告后之人焉。
迁上杭县学记
 〔明〕林　俊

　　泽宫之制，古者择国中胜地，筑宫陂水为居业行礼之处，掌以三老。故士知自重，相师成德，相观成性，相励成学，居一乡而名闻天下，天下望治焉。故曰：学校，贤士之所关，教化之本源也。汀之上杭庙学，宋乾道始建县东也。嘉定再建，又东。嗣是修建徒劳，讫无宁岁，地卑而水患数也。嘉靖癸未，宪伯王君俊民主迁议，偕侍御邱君道隆，相镇龙基址，择才授事，复侵地拓新基。令长王侯世熙职其事，丞、簿、文学相焉，董以郡丞杨侯太古，而议可于巡抚聶君贤、简君霄、徐君州也。赞成者，督学邵君锐也。僦工庀材，兼毁淫祠佐之；未足，辅以公赢。位序显严，景象壮丽，崇正而避邪寓焉。既成，属丁文学冕请记。夫士之于学，犹农之于田。农终岁勤动，不若士之安且习也。而稽其所至，士之得道殆不若农之得岁，盖彼为一家计，而此为天下计。私与公异尔，私则专，公则泛。故虽舍焉与居，业焉与习，抠趋焉有堂，瞻依焉有庙，玩愒岁月，往往有之。农有是，谓之惰农，况学圣人之道者哉？且夫学也者，道也。庙与学也者，器也。如舍道而求诸器，末矣。然歆发感动之机，有神而化之之道。闽、蜀、邹、鲁，归美兴学；潮士文行，亦推本于择师。斯宪伯所为杭士倡也，抑新学而不新士，则犹未学也。发圣贤之响以树烈于海内，人士均有望焉，杭可不于是而亟亟哉？
练塘书屋记
 〔明〕湛若水

　　张子、邓子与湛子居西樵之墟，造而曰：吾邑邱侯者，良宰也，昔为书屋于练塘，学于练塘，比其举进士、宰是邑也，语于人曰：“吾尝若不忘乎练塘者，练塘之义，吾窃有取焉。吾守职，二子为我究其义于湛子。”湛子曰：“侯贤乎哉！昔者孔子律天时，袭水土，仰观俯察，合于天地之撰，侯其有取乎哉？夫塘也者，以言乎其形也；练也者，以言乎其象也；象也者，以言乎其德也；形也者，以言乎其质也。德为纹、为縠、为经、为纶，质为润、为清、为泽。是故风过之而纹之象生焉，雨过之而縠之象生焉，二者纵横分合而经纶之象生焉。泉受之，而清之形成焉；浸滀之，而润之形成焉；决而流之，而泽之形成焉。”二子曰：“然则何取于斯义也。曰：“在天成象，在地成形，是故圣人近取诸身，远取诸物，以一德备用。是故伦焉、理焉，备天下之至文，盖取诸纹。有美于身，不愿人之文绣，盖取诸縠。济天下之云雷，成天下之变化，盖取诸经纶。介而能义，得而不苟，不以沟渎其身，盖取诸清。阴滋百里，枯者苏，涸者膏，盖取诸润。溥乎均施，达乎德爱，加乎百姓，盖取诸泽。是故纹以饰治，縠以成章，经纶以集事，清以立本，润以畜德，泽以利用，大人之事备矣。”二子以告邱侯，邱侯曰：“请问其功？”湛子曰：“尝于练事而得练人矣。颜也以博约，而卒也以卓尔；曾也以三省，其卒以一贯。或事其缕，练之谓也；或事其布，练之谓也。事缕也者，其分殊乎事布也者，其理一乎？与其殊也，宁一。夫万一皆得，谓之有德矣。侯其勉焉！”是故综之以智，纯之以仁，精之以勇，百练之谓也，侯其勉焉！二子以告于侯，侯曰：“请益焉。”湛子曰：“江汉以濯之，秋阳以暴之，皜皜乎不可尚已！”
游滴水岩记
 〔明〕宗　臣

　　余读汀记，归化东北五里盖有滴水岩云。往徐君与余谈兹岩，大奇也。戊午九月，余督兵西征，驰之归化，而揭君谒余，曰：“君将出师紫云乎，则请于滴水驻餐焉。”于是，明日以数骑东行，踰岭稍折而北，已又折而东，凡三折至岩。岩壁斗绝外坠。迳而上，揭君迟之。迳既上，有字，故名“迎仙”。余曰：“迟仙不愈迎仙哉？”堂后有亭。亭题，余怪其腐，而因与揭君解衣其中，遂易之曰：“振衣”。已乃闻垂垂而雨，则滴水岩在焉。其水有三，一出垂石如莲者。二从石隙中下，盛之以石盂。揭君曰：“岩人咸饮此水。”尝之甘，已烹为茶，尤甘。余曰：“盖天浆乎！盖天浆乎！”其石乃蜒而曲，若龙足戏云中，而则隐则现者，余怪焉。稍前，有斗石下垂，类莲而华者，因名之“垂莲水”。石亦莲，不名者，从水也。又俯而睇其右隅，僧在焉。其炉烟阴阴上也。余曰“何僧？”揭君曰：“此记所称頼僧者也，其既化而坐数日矣，乃岩人始知之，则大异之，而因绘其躯以祀之，此即其躯也。旱而祷，辄雨；舁之而祷，更大雨。”则叹曰：“有道哉！夫人者宜显者也，佛者宜幽者也。今暴其身于明白四达之区，而使竖商、牧子折其面目而嘻焉。即僧而灵，固殷殷怒也。”于是命藏之幽。幽之者，神之也。洞凡三门，其中而竖者类柱，遂名之曰“天柱”。而柱有三，则又名之曰“中天柱”、“左天柱”、“右天柱”。有石类狮而门者，其中更有斗石外悬，中系甚微，若蒂焉，故名“蜂窝”。而揭君曰：“闾氓有心疾，辄削其石，水饮之，立愈。石日日削，不类窝矣。”眺而左，有二门，左者迳，右者乃桥。断桥横其上，而又虚其上，若鼋焉，遂名之曰“鼋梁”。鼋之左而上，累累若珠，又若垂杨之枭枭条条而水者。仰睇其右，片石突而下。久之，叹曰：“此堕猿也。”其石五色为祥云，云之下为虚鸣二洞，篲击辄应答。虚则鸣也。又一洞狭险，旁曰“天鼓”，篲击之，彭彭鼓声焉，余讶之。又有泠然磬而幽者，余曰：“此何声也？”揭君曰：“所谓石磬者也。”左有洞，洞有床。火乃入，不火不入。入者床而击磬，若履禅室焉。余益骇。揭君乃命余觞。余乃命侍子左鼓右击，飒然天籁满山也。有巨室整而伟，余右睨之，不得其名，久之，曰：“冕哉。”遂呼为“冕石”。冕石者，即磬而床者，洞门也。其洞最邃，名曰“鸿濛”。又起而环视鲤石、鹰石、龟石、鳌石，又何其纷而错也，神奇哉！变化总萃，幻铸纷纭，空白恍灼，苍翠飘忽，则概名之曰“小崆峒”云。余于是仰而叹曰：“嗟夫，余恨不与徐君同游哉。”揭君曰：“何徐君思也？”曰：“往岁，与徐君盖游华阳洞，云洞自陶隐公来，赫赫盛矣，乃宋帝又丹书之。其洞固不可入，即入，无奇也。使隐君而觌此，宜何以称焉。且兹岩之奇，天奇之也。既奇之矣，乃置诸荒山僻壤、乱莽草野中，不以奇称也。世之以片石假山称其耳目者何限？嗟夫岩！嗟夫岩！余又安知其解乎？”揭君曰：“华阳显以陶，故安知兹岩不自今华阳并名也？”嗟夫，君欲陶我哉，君欲陶我哉！于是罢酒。徐君名中行，汀守，与余友善，先余三日游，遗余书。揭君名鸿，则与余同荐畿中也。
初建归化县记
 〔明〕林　文

　　环百里为县，古子、男国也。县有令、有丞、有簿、有尉，同司县政，以教养斯民者也。分五土以养之，敷五典以教之。至于褒善劝义、察奸罚恶、平赋均徭、理争息讼，皆亲民之责也。归化之设，分清流之归上、归下里，分宁化之柳杨、下觉里，分将乐之兴善、中和里，分沙县之沙阳里。四乡之民，各去县治甚远。曩沙、尤邓寇作乱，四方之民不无胁从之党。大军征剿之馀，尚不尽格心式化。时监察御史吴公璘会同都、布、按三司秦民敬等，以汀郡二守程熙素得民心，委诣紫云台抚字之。至则民尽格心成化。六年，巡抚都宪滕公按临，程公备述民情，乞于明溪镇增设县治为宜。滕公移文巡抚御史左公钰、参政趙公昌、副使何公乔新，会议具奏。下民部议之，所议佥当。入告于上，上允所议。遂命礼部造印。礼部选官：知县郭润、县丞杨燦、主簿孙复、典史艾清，领印牒赴任。莅事时，分巡漳南道佥宪周公谟適任其责，督汀郡。通判吴桓、明溪驿驿丞孙亮躬造其地。观察形勝，后峰高耸，前堂坦夷，四势环拱，一水潆迴。首丙趾壬，龟筮协吉，为定县治之位。乃发漳建道之赃罚及在官公用白金数千馀两，而郡守李公桓亦发属邑旧蓄脏罚，助为创造所需。至是，购良材，募良匠，伐石陶瓦，先构县治。其庙学、城隍、山川社稷、邑厉诸壇、藩宪公馆、驿舍、诸司，循序而成，皆北首南趾，各据其勝。以成化七年十月初三日兴工，至成化九年十二月二十八日告成。财出于公而用无虚费，力借于民而得其欢心。其规制简朴，工夫缜密，足为经久计。周公复谋于都阃吴公杲曰：“县治完而且美，不可无城郭以环之。”都阃公具疏，上又可其奏。次第具兴，皆周公之筹画也。知县郭侯承周公命，备述事之颠末，遣儒学生罗龄走莆，令征言为记，以示永久。予惟：是县之设，甚宜于民。盖四乡之民居相违不远，土田之相连，鸡犬之相闻，桑梓之相接，风俗之相似，其宜于民也的矣。或曰：四乡之民皆昔日难治者也，宜以严刑峻法治之。予曰：天下无不可化之民。知愚、贤不肖，虽所禀所习不齐，礼义之心，未尝无也。昔子路以蒲邑为难治，夫子曰：“恭而敬可以摄勇，宽而正可以怀强，爱而恕可以容困，温而断可以抑奸，何难之有？”诚能法是道以治县，即民氓之愚戅者必化为善良，巧诈者必变为质实，吟呻之声转为讴歌，争斗之风变为揖逊，干戈之习归于礼义，又何难治也哉？其典教于是县者，尚其阐圣贤践履之正学，以弼成其政，期月而可，三年有成，予于官是邑者深有望焉。知县郭侯，湖广零陵人，发身科第，为县于江右，有治声。来宰是邑，名誉益著，可谓善副吏部之慎选云。是为记。
时雨堂记
 〔明〕王守仁

　　正德丁丑三月，奉命平漳寇，驻军上杭。旱甚，祷于行台，雨日夜，民以为未足。逮四月戊午，班师，雨；明日又雨；明日大雨，民乃出田。登城南之楼以观，民大悦。有司请名行台之堂为“时雨”，且曰：“民苦于盗久，又重以旱，谓将靡遗。今始去兵革之役而大雨适降。所谓王师若时雨，今皆有焉，请以志其实。”呜呼，民惟稼穑。德惟雨、惟天，阴騭惟皇，克宪惟将士用命効力。去其莨蜮，惟乃有司。实耨获之，庶克有秋。予何德之有，而敢叨其功？然而乐民之乐，亦不容于无纪也。是日，参政陈策、佥事胡琏至自班师。遂谒文公祠于水南，览七峰之胜概，归志于行台之壁，赋诗志喜焉。
  </div>
  <div class="pagination">
   <a href="汀州府志_page139.html">
    上一页
   </a>
   <span>
    ...
   </span>
   <a href="汀州府志_page135.html">
    135
   </a>
   <a href="汀州府志_page136.html">
    136
   </a>
   <a href="汀州府志_page137.html">
    137
   </a>
   <a href="汀州府志_page138.html">
    138
   </a>
   <a href="汀州府志_page139.html">
    139
   </a>
   <span class="current-page">
    140
   </span>
   <a href="汀州府志_page141.html">
    141
   </a>
   <a href="汀州府志_page142.html">
    142
   </a>
   <a href="汀州府志_page143.html">
    143
   </a>
   <a href="汀州府志_page144.html">
    144
   </a>
   <a href="汀州府志_page145.html">
    145
   </a>
   <span>
    ...
   </span>
   <a href="汀州府志_page141.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
