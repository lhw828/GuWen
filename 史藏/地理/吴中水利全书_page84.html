<!DOCTYPE html>
<html>
<head>
    <meta charset="UTF-8">
    <title>吴中水利全书 - 第 84 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴中水利全书 - 第 84 页/共 96 页</h1>
    <div class="content">　　一堆土法夫役偷安类于近便岸上抛土不思老岸平坦一遇天雨淋漓此土随水流入河心倐挑倐塞徒费钱粮徒劳工力总归无益必于河岸平坦之处务令逺挑二十步之外照鱼鳞法层层防堆若懒夫就便乱抛随时责究或有老岸髙出田上者即挑土岸内相幇以固子岸亦可其平岸之处不得援为此例倘岸有半圯之处即宜挑土补塞筑成髙岸挑土一层坚筑一番层层而上岸必坚牢一举两得不可姑置岸上云待日后挑筑事乆人玩贻害河道不小也若田中有溇荡或原因取土致田深陷者即用河土填平或岸边有民房有园亭逼近不便挑土者即令业户自备桩笆于房园边旋绕筑防亦两利之道也
　　一考工法金藻水学曰勤省视者官亷能也或不省视与无亷能同省视不赏罚与不省视同赏罚不继续与不赏罚同愚窃谓亷能矣省视矣赏罚矣继续矣而无考验之法与不亷能不省视不赏罚不继续同夫考工之法必先立信桩様桩以防其奸伪様桩者用木橛刻画尺寸与应濬尺寸同信桩则一木橛可已法于号叚既定之后每叚将画尺木橛钉入河心与水面平本河无水者与水线之水面平俗所谓水平桩是也俟开方之后以此橛为准盖橛露一尺则工满一尺矣故曰様桩却将二橛书明号叚直对様桩钉入两岸老土深与岸平名曰信桩此桩四旁封识老岸数尺不许抛土塡压致难认记另具直丈竿一条丈防一条立竿様桩之顶拽防信桩之上以量虚河深浅如防在竿十尺上则虚河深十尺矣必十尺以下所有尺寸乃算实工虚河尺丈借而藏之夫役认宕时又各立小桩书某字第防号某千长下百长某分管领夫某协夫某应濬长若干名曰夫桩又按仰月形三濶丈尺之数为横丈竿三条俱画尺寸做成木轮车架此三竿每查工之日必携籍持竿拽防驾车而往先稽号桩而知其宕之长短即据信桩様桩拽防竪竿而得其工之浅深工完之后沿河推运三竿车而验其工之濶狭勤惰在目赏罚必加而后人力齐工不虚耳必信桩者虞様桩之上下其手也又虞老岸之伪增其髙也验老岸验信桩验三竿车而后伪无容矣迨工完之后复打水线以验之有淤滞处随令复濬务求线道通流方可决坝放水其或濬深水多打水线不便则于放水之后用木鹅沿河较覈木鹅者用直木一条长与河深平铁裹其下端随濬过尺寸处拴系长绳两防拽之直立水中循水面而进遇鹅仆处则土髙水浅处也将该管百千长究治仍命涝泥务如原议分数须木鹅通行无滞然后为完工





　　一议分管员役谚曰宁管千军莫管一夫言无纪律而难御也故督责之法必自下而上繇小及大工程易起每宕百丈必用百长一名分催千丈必用千长一名督催然此役须该区田多大户充之葢大户必爱惜身家又众所推服令此辈各照信地千长立一小旗一大桩百长立一小桩各书应管丈尺夫数千长催百长百长催散夫而水利官又専督千百长责任攸分大小相驱然后印官不时亲诣稽查考其工次别其勤惰量加赏罚即顽猾之民亦不敢不尽其力矣
　　【附】用千百长法
　　千百长非身家才干兼全者不可照户田虎鼠册用十得八九然恐法立弊生大户田花分而颠小户于册首多及之必先令公正举报仍之虎鼠田册始得人而工不难办矣
　　一立章程赏罚勤惰以示鼓舞号叚定矣宕分夫集矣催督有人矣然众力难齐众心难一若忠勤者与偷惰者漫无劝惩将勤转为惰矣今定一河工比簿每十日亲查一次是为一限假如本河自水面而下应开深五尺则第一限要见工二尺为泥浮易取也二限硬泥难起要见工一尺五寸三限通完深濶如或工大者亦以此法寛立期限凡比工每百长管百夫就以十夫为一分千长管十百长就以一百长为一分又立给赏功单若依限如式开完者即给一单日后遇有过犯许赍单赎罪其有奸顽惰工者即查千百长该管十分中一分不及限者责各散夫二分不及限者并责百长三分不及限者并责千长庶章程立赏罚明而民自鼓舞莫敢躭延矣
　　一榦河甫毕刻期齐濬枝河凡田附榦河者少而附枝河者多葢河有枝榦譬之树焉千百枝皆附一榦而生是榦为重矣然敷叶开花结子功在于枝不可忽也彼枝河切近坵圩灌溉之益所闗匪细若濬榦河而不濬枝河则枝河反髙水势难以逆上而榦河两旁所及有限枝河所经之多田反成荒弃即榦河之水又焉用之法当于榦河半工之时即専官料理枝河责令各枝河得利业户俱照田论工一齐并举仍责成该枝河千百长催督务要先期料理停妥俟榦河工完之日先放各枝河水放毕随于各枝河口筑一小坝俟小坝成然后决大坝而放湖水其工有次第焉葢濬榦河时凡榦河水悉决之枝河而后大工可就濬枝河时凡枝河水悉归之榦河而后小工易成况枝河浅榦河深一丈最易为力若先放湖水则方濬之初水势必猛此时枝河不能直入必假车戽劳费钜矣濬河者徃往于榦河告成之后心懈而疲置枝河于不问无非曰姑俟异日也而前功废矣葢机不可失而劳不可辞其工之始终胡可弗讲也故开濬榦河应给官银枝河则可専用民力
　　计开覈筑岸法
　　一筑围防原分难易及子防法有异同老农有言种田先做防葢低田患水以围岸为存亡也矧本县东南一带极目汪洋十年九涝室家悬磬弃田而去者过半矣故有田无岸与无田同防不髙厚与无防同防髙厚而无子防与不髙厚同今考修围之法难易略有三等一等难修水中突起无基而成又两水相夹易于浸倒须用木桩甚则用竹笆又甚则石礟方可成功桩笆黄石宜佐官帑难委民力民力酌量出工工太繁者并佐以官帑二等次难平地筑基较前稍易不用桩笆三等易修向有古防而后稍頽塌者止费修补之力筑法水涨则専增其里水涸则兼补其外此二等岸専用民力三等防脚濶皆九尺顶濶皆六尺髙以一丈为率又须相度田形以为髙卑大抵极低之田务筑极髙之岸虽大潦之年而围无恙田必登乃为筑防有功耳广询父老详稽水势能比往昔大潦之水髙出一尺则永无患矣其田之稍髙者防亦不妨稍卑惟田有髙卑而防能平齐则水利大成矣子防者围防之辅也较围防又卑一二尺葢虑外围水浸易壊故内亦作此以固其防筑法与围防同脚而异顶如围防顶濶六尺子防须顶濶八尺方为坚固其脚基总濶二丈须一齐筑起为妙围防一名圩防又名正防子防一名副防又俗名防塌总之一防也此防既成可束水不得肆其横流之势而低田可望常稔矣
　　一戗防防外开沟亦分难易围田无论大小中间必有稍髙稍低之别若不分别彼此各立戗岸则一隙受水遍围汪洋将彼此推诿势必难救稍髙者曰吾祸未甚也将观望而不之戽稍低者曰吾者奈此浩浩何将畏难而不敢戽如此则围防虽筑亦归无用法于围内细加区分某髙某低某稍髙某稍低某太髙某太低随其形势截断另筑小防以防之葢大围如城垣小戗如院落二者不可缺一万一水溃外围才及一戗可以力戽即多及数戗亦可以众力齐戽乃家自为守人自为战之法筑时要于低田外边开沟取土内边筑防内防既成外沟亦就外沟以受髙田之水使不内浸内岸以围低田之稼俾免外入又为髙低两便之法此岸大略亦有三等一等难修地势洼下从水筑起虽不似围岸之难工力亦颇称钜二等次难其地略低岸亦略卑且平地筑起较前称易三等稍髙之地其岸又卑然俱脚濶五尺顶濶三尺髙卑随地形为之并着民力自筑
　　一围外依形连搭筑岸围内随势一体开河昔范文正公奏议谓江南围田每一围方数十里中有河渠外有门闸旱则开闸引江水之利涝则闭闸拒江水之害旱涝不及为农美利本朝呉岩之疏有曰治农之官督令田主佃户各将围岸取土修筑髙濶坚固旱则车水以入涝则车水以出夫车水出入以救旱涝呉中之田皆有之但此能御小小旱涝而不能御大旱大涝必建闸开渠如文正之议乃尽水田之制而得水利之实且一劳而永逸费少而获多何惮而不为也今查各圩疆界多系犬牙交错势难逐圩分筑况又不必于分筑者惟看地形四边有河即随河做岸连搭成围大者合数十圩数千百畆共筑一围小者即一圩数十畆自筑一围亦可但外筑围岸内筑戗岸务合规式不得卤莽其大小围内除原有河渠水势通利及虽无河渠而田形平稔者照旧外不然者定须相度地势割田若干畆而开河渠葢土之不平而水之弗便或四面髙中心下如仰盂形者或中心髙四面下如覆盆形者或半髙半下或髙下宛转诸不等形者外岸虽成其何以救腹里之旱涝故须因形制宜或开十字河或丁字一字月様弓様等河小者一道大者数道于河口要处建闸一座或数座旱涝有救髙下俱熟乃称美田又不但为旱涝髙下之用而已柴粪草饼借水通船尤便于搬运云
　　一筑岸务实而取土有法凡筑岸下脚不实则上身不坚务期十倍工夫坚筑其底然后渐次累髙加土一层又筑一层杵捣其面棍鞭其旁必锥锄不入筑乃坚实法如岸髙一丈其下五尺分作十次加土每加五寸筑一次上五尺仍作五次加土每加一尺筑一次如此用工何患不实此一劳永逸之计也但低乡水区不患无坚筑之人而患无可用之土合无先按圩中形势果有仰盂覆盆髙下不等宜开十字丁字一字月様弓様等河渠者查议的确申明开凿取土以筑其岸髙下旱涝均属有救计莫善矣田价众户均出遗粮申入缓征项下候有陞科抵补不然即查附近有何浜溇淤浅可濬者斩坝戽水就其中取土筑岸岸既得髙而河又得深尤便之便也然潭塘任阳唐市五瞿湖南毕泽诸极低之区往往田浮水面四绕塘泾又圩叚延袤大者千顷小者五六十顷中间包络水荡数十百处河脉既多而浜溇又深无撮土可掬求炊无米坐以待毙可乎不可乎本县再四思维此等处须查本地有老版荒田其粮乆入缓征之数年乆无人告垦者查明坵叚丈尺出示听民采土筑岸又不然查有新荒田与夫九荒一熟究且必为版荒者与夫年逺废基遗址不便耕种者查议的确粮入缓征项下俱听民采土筑岸又不然查本地有茭芦荡之介止收草利征荡粮者申免其税聴民采土筑岸此纵中间不无捐弃不犹愈于并熟田而渰之而荒而弃之耶但茭芦荡俱占于大姓纳百一之税享十倍之利人所不敢诘官所不能问取之为难然兴大利者无恤小害窃又筹之熟矣又不然令民于岸里二丈以外开沟取土其沟寜广无深深不过二尺违者有刑夫就岸取土岸髙沟深内外水侵岸旋为土法之所深忌也但离岸逺则岸址寛而沟水未能即浸沟漕浅则受水少而塡塞后易为力如尤泾岸隆庆初年故事乃万万不得已之计但所取之沟谕令佃户匀摊田面之土兼防外河之泥一年内务塡平满无令损岸亦可又查此中低乡土脉有三色不堪用者有乌山土有灰萝土有竪门土乌山土惟坚硬而质腴种禾茂而多实但凑理疏而透水以之筑岸易髙以之障水不宻灰萝土即乌山之根入田一二尺其色如灰握之不成浸之则漫漶无论障水不能即杵之亦不必坚矣竪门土其性不横而直其脉自于水底贯穿围防虽固水却从田底溢出欲围而救之无益也此三者筑法必从岸脚先掘成沟深三尺或用潮泥或取别境白土实之然后以本土筑防其上方为坚乆此等处俱属第一等难工宜佐以官帑
　　【附】鱼鳞取土法
　　田面上四防挑土俗呼为抽田肋髙乡以此法换土挿田挑田肋置于岸边防河泥葢于田面而田益熟矣其法方一尺取一锹四防掘之如鱼鳞相似此法亦可取土筑岸但用力多见功少
　　一业户出本佃户出力自佃穷民惰官为出本宜岸塍无不修筑及到处损壊曷以故询诸父老其説有五小民困于工力难继则茍且目前而不修大户之田与小民之田错壤而处一寸之瑕并累其百丈之瑜即大户亦徘徊四顾而不修又有小民而佃大户之田以田非已业业者嵗取其税则彼此担悮而亦不修或业户肯出本矣而佃戸心虞其岸成而或为他人更佃即修亦虚应故事或工费浩大望助于官官又以钱粮无措厚责于民则公私交诿玩忽因循修无日矣何怪乎田圩日壊而水旱之灾频罹也除一等难修之岸另行查议外其二三等易修者即令业户各于秋成之后出给工本俾佃户出力修筑官为省视髙厚坚实务如规式若穷户自佃己田者查果贫难官给工本开河工本仿此
　　【附】守岸法
　　正岸六尺通人行子岸八尺闲而无用宜种植其上法惟种蓝为最上葢蓝之为物必增土以培其根愈培愈髙种蓝三年岸髙尺许其有土名乌山不宜于蓝者或种蔴荳或种菜茄葢利之所出民必惜之但禁锄时勿损其岸若正岸外址令民莳葑或种菱其上葢菱与葑其苗皆可御浪使岸不受啮况菱实可鬻葑苗可薪又其下皆可藏鱼利之所出民必爱防岸不期守而自无虞矣
　　总计濬筑事宜
　　一查建水闸范文正公有言修围濬河置闸三者缺一不可郏侨亦云汉唐遗法自松江而东至于海遵海而北至于子江沿江而西至于江隂县界一浦一港大者皆有闸小者皆有堰以外控江海而内防旱涝也夫所谓遵海沿江而至于江隂界者半系常熟地方自今考之惟白茒港口福山港口七浦之斜堰仅有闸迹其他多不存何也盖有闸必有守闸之夫寇盗豪强不利于大闸者十九而江海口地多旷廓守亦似难且波涛冲蚀水道又有迁徙之患故难存也然徃日闸工费动逾千金销毁不逾嵗月追论可惜至于围田之上流泾浜之要口小闸小堰外抵横流内泄涨溢闗系旱涝不浅而工费亦俭何不为乎所用工费验田均如某区某图应建闸若干座合用物料银若干两得利某圩某字号田若干畆验法每畆该银五厘以下者民力自为之倘满一分者官助二厘坝堰同此
　　一水利繇湖不繇江本县地势东北濵海正北西北濵江白茒潮水极盛者达于迎春门此海水也白茒以南若铛脚港六合港黄浜湖漕石撞浜皆为海水自白茒抵江隂县金泾髙浦唐浦驷马泾呉六泾东瓦浦西瓦浦浒浦千步泾中沙泾海洋塘野儿漕耿泾崔浦芦浦福山港万家港西洋港陈浦钱巷港奚浦三丈浦黄泗浦新庄港乌沙港界泾等港数十处皆江水也江潮最盛者及于城下县治正西西南正南东南三面而下东北而注之海注之江者皆湖水也此常熟水利之大经也夫湖水清灌田田肥其来也无一息之停江水浑灌田田瘦其来有时其去有来之时虽髙于湖水而去之时则冺然矣乃正北西北东北正东一带小民第知有江海而不知有湖不思濬深各河取湖水无穷之利第计略通江口待命于潮水之来当潮之来也各为小坝以流之朔望汛大水盛则争取焉逾期汛小水防则坐而待之曾不思县南一带享湖水之利者无日无夜无时而不可灌其田也夫江水寜惟利小抑且害大彼其浮沙日至则河易淤来去冲刷而岸易倒往往濬未几而塞随之矣厥害一江水灌田沙积田内田日薄一遇大雨浮沙渗入禾心禾日焦枯厥害二河水澄清底泥淤腐农夫防取壅田年复一年田渐美而河渐深江水浮沙日积于河而不可取以为用徒淤河耳厥害三况江口通流盐船盗艘帆出入地方日受其扰厥害四欲求水利而袪四害宜何如曰沿江大小港浦淤浅者随急缓濬之濬时必于港口筑坝濬毕而坝不决则湖水不出而江水不入清浊判于一堤利害悬于霄壤而此河亦永永无劳再濬矣何也县以南凡用湖水者未闻有塞河也此不待大智而后见也独无良之民偷坝兴謡大为可虑然此亦论其常耳若大旱之年湖水竭江水盛大涝之年江水低湖水髙不妨决坝以济之但濬河每先榦河而后枝河枝河未濬而身髙湖水低不能上济江潮稍髙足以济之则坝亦不得留矣福山港小坝正坐此弊吁安得并举枝榦而成此悠逺之利乎
　　一兴工止工各定期日凡事预则立不预则废令信则从不信则梗矧濬筑兴大利动大众可不慎乎所以预行勘定某河某区图应开某岸某区图应筑某区图应用田若干或某字号某圩田若干某民力某官帑俱注明各河岸下出示三月民无异言随刋成册再不更改章程既立众志皆定不思缩朒然后每年择其最急者而为之其法每十月涤塲之后下令兴工官为省视至次年三月终东作届期休工则事有绪而农不妨工易举矣
　　一设处钱粮稽本朝吕光洵水利疏云将节年未完钱粮凡粮解大户侵欠者督令有司设法清追略仿范文正公以官粮募饥民修水利之法就令开濬造册查考夫旧逋系大户法本当追但屡年以起解追之而不应祗以带徴为故事今本县清查旧逋若会计太仓等卫本色军储一欵歴有省存奉帖每石易银六钱抵作闸夫等项之用遵行在卷维时仓米已完専徴折色则所存军储设而不征矣日乆日深奸胥得以侵隠挪移顽戸利以拖延享用甚非法也合无遵照旧疏斟酌时宜将前省军储查明欠户按逋宕不与征银专督工力夫复何辞更不然备详兑支项下准作本年各役工食乃以见征徭银抵放河工之用一转移间可应急需亦善防也
　　一出放钱粮有説凡兴不容己之役即有必不容己之费定烦设处其在今日库藏空虚若以濬筑为缓事然水利乃民生粒食之源闾阎戚休国计盈缩系焉何置而不问或有以不动钱粮为得防者葢销筭查考或于陞迁离任紏纒又或避嫌李畏缩不前呜呼小民难于虑始可与乐成佐以官帑尚且骇而思避若徒以空文催督彼亦以空文漫应虽慕兴修之名终鲜实故故设处钱粮尤不容己中之至不容己而责库吏以足色足数包封责千百长以至公至平给散禁门皂需索塞书算之弊端清彻见底天日可矢则事易举而心无愧销算查考又何虑焉
　　一髙区濬河低区筑岸各随民便语云种田先治岸种地先治沟不易之道也夫享河之利自宜濬河享岸之利自宜筑岸情至顺也本县正西西北正北东北尽髙地而正东东南正南西南尽低田髙低既异风土人情亦殊驱低区之民而为髙乡濬河驱髙乡之民而为低田筑岸是舟耕牛航也必不可矣况各方相去动逾百里令裹粮越宿而趋他人不急之役其谁堪之葢近有阖县夫次第开濬之议又有通大户随急先举之説职窃以为不然凡有濬筑之事惟于该区中调设民果不足给之官帑不得混行扰以拂人情而揺众志则水利之常经也若白茒大工自昔一府通开其动通县也又不可以执一论矣
　　胡士容兴筑娄江石塘申【万厯四十二年】
　　直苏州府长洲县为兴筑石塘裕国便民以垂永利事准本县知县胡士容闗开窃照三呉向为泽国而长洲益复低洼所倚为障水蓄水者独有修筑塘岸一节耳其在乡各图疆塍□岸听民自筑外查得娄门外之东接昆山齐门外之北接常熟葑门外之南接呉江此又当湖水之冲而为水陆通途之地则尤其最紧者也然查照娄塘较之葑齐又自不同葢其地如釡底东通大海南达沙湖北连阳城巴城诸湖名曰至和塘而娄江故道为东南诸水入海之尾闾又系军民二运粮艘出入各上司飞报铺兵递公文縴夫商贾徃来络绎飞挽必繇之要道则修筑更宜先耳乃每每修筑皆不过编篱为挿木为桩所以一遇霪霖洪水泛涨风浪冲决灌田没路民稻病困徒费徒劳其亦何济于事乎职葢反覆踌蹰以为此非若常昆之石砌决不可耳已经该职督同水利主簿张棱临塘勘量自娄门外下縴埠头起至昆山县界止一带官塘共计长六千六百四十五丈一尺内除前任知县韩原善详支官银筑过陆泾坝西张泾等处様塘一百五丈其未筑一面单岸石塘六千五百四十丈一尺合用海塘青石每一丈计一层用价三钱七分八厘四层该银一两五钱一分二厘每丈桩木大小十根不等价银三钱七分每丈用灰三十七斤八两该银三分石匠錾凿做光筑砌打桩每丈工食银四钱一分断桩削尖每丈工食银八厘计一丈共银二两三钱三分总计该银一万五千二百三十八两四钱三分三厘又夹水内塘八百八十丈三尺议用黄砂乱石筑砌每丈料工银一两二分计该银八百九十七两九钱六厘又查东西龙溇唯亭泾戚家泾等处水势极深应添大塘石一层共用石一百三十丈每丈价银四钱二分算该银五十四两六钱及查坍壊朱泾宪济周泾新桥四座共估料工银三十六两三钱四分四项通共该银一万六千二百五十七两二钱七分九厘查得本县四十一二两年分原编导河夫银六百两属可支用并查东库见贮各院道府项下入官还官变易盗赃失风无主堪动无碍银九百六十六两七钱四分六厘五毫余及本县项下赎罪人犯银两已收者并将支用办料鸠工趂时兴举余少银两俟职再行陆续议处申请济用庻蓄水障水有备无患而泽国下田少有所瘳不但便民之渉而已矣
　　胡士容兴筑石塘工完申【万厯四十三年】
　　直苏州府长洲县为兴筑石塘裕国便民以垂永利事奉本府帖文该防钦差整饬苏松兵备兼理粮储水利湖广提刑按察司按察使俞宪牌备防抚按漕盐四院批该本县申详筑造塘工縁繇前事仰府官吏即查筑造娄门官塘工式所估料价是否实数所议动导河夫银及见贮各院道府各项官银中间恐有不应动支设或吊取作何抵补其估用工料余少之数作何设处一一酌议妥当申报等因备帖到县今该本县知县胡士容看得前项塘工浩大捜查帑金仅得十分之一巧妇不能为无米之炊况当此公私交困之时兴是钜万非常之举又不得不多方设处萃众毛以成裘葢既图兴利赖于斯民自不敢恤一身之劳瘁是以殚精毕虑蒿目呕心而不遑寜处也及照原详各院道入官等项钱粮切思边海之邦宜备不虞仍听贮库俱不动支外先将导河夫银与职所捐俸薪赎锾共银八百六十一两给发办料行委主簿张棱选择诚谨耆民邹亷郑大淳俞栎等董督于四十二年三月十九日一面兴工筑造一面劝谕阖郡士民义助繇是郷绅先达大学士申时行等欣工乐助举人徐洌等监生翁正学等生员盛际等本县县丞汪其俊等商民汪芳张邦簋等一倡百从共捐助银三千六百八十四两九钱七分耆民邹防许防夏奉石等奉公好义愿捐已资共助筑过青石塘一千七百九十四丈五尺监生顾绪余等助筑过青石塘六十丈五尺生员顾维祯等助筑过青石塘八十九丈及防抚按两院并本县详罚李廷言等筑过青石塘七百二十二丈桥二座又防院道府详允发下变易通倭赃货银二千两监生王腾宇银一千五百一十两五钱八分本县项下罚追胡试等银一千二百四十三两三分三厘通共银九千二百九十九两五钱八分三厘又该本职亲诣塘所备细查核覆估无容冐破其海青石外塘原估照昆山事例今每丈减去工料银三钱三分实该银二两共给发银七千七百四十八两一钱七分筑完青石外塘三千八百七十四丈一尺又给发银八百三十二两六钱九分七厘共筑完黄石内塘二百一十七丈八尺修造朱泾宪济周泾新桥四座杨泾萧泾陆市司马吴泾等桥六座泄水平桥二十六条并东西龙溇戚家泾等处水势极深处所增添大户木料等项于本年十二月二十八日完工讫取有耆民严吁顾防等及宕户石匠俞朱芳等领状包固甘结在卷申报外又用过兴工破土三牲祭礼等项银三两六钱七分竪立过界址石牌城砖砌灰桩木等项工料银一十一两三钱三分俱有付案领状在卷又查得前项塘工大举仰借诸台宠灵得以竣事尤宜慎始图终恐日后不无水冲坍塌则所宜预为防备者也今查除通完讫存银七百三两七钱一分六厘内聴会同呉县呉江见行修筑宝带桥工二百两外相应于内动支银三百两选委端谨耆硕择买膏腴常稔之田召佃管种另立印簿嵗收花利积贮专抵修塘之用日后设或冲頽务令估勘明确动支修筑不得别项挪放以滋侵没伏候详允日一并勒石永垂不朽余银二百三两七钱一分六厘聴抵刋刻碑石与夫刷印书册及备木扁花红给赏塘工事内効劳员役等项另文申报
　　胡士容置修塘义田申【万历四十三年】
　　直苏州府长洲县为兴筑石塘裕国便民以垂永利事案奉各院道批详前事该本县知县胡士容将塘工省存银七百三两七钱一分六厘内除聴修筑宝带桥二百两又聴勒碑刻册给扁等项银二百三两七钱一分六厘计遵经动支银三百两唤令原委督工诚谨殷实耆民邹亷郑大淳俞栎各领银一百两选买沃腴常稔园字等圩上则田共计一百五十畆每嵗收租除办税粮外每五十畆应收纳租米三十五石计准银一十七两五钱但照官田与民田不同官佃亦与民佃少异宜较民间稍示寛恤每五十畆再减租银二两五钱止令纳租银一十五两计一百五十畆共应取纳租银四十五两豊年不增凶年不减歳以为常无容更变庶几乐佃乐输而民无逋税官有实用矣再照义田一节田既属之官田则租亦属之官租其非民间之所得侵逋明矣所虑者在官府之那借掾胥之干没耳抑或度支不足遂旁啓别门而嵗月延淹秪视为故事每见吏弊移人即贤者不免是不可不为之图永乆之防也葢职向者区区之意自娄塘之外尚欲南筑葑塘以接松陵北筑齐塘以接海虞而属以民穷财尽大工不可以一时并举故任劳任怨止勉而筑此四十五里即复以其余银置田若干嵗积钱四十五缗葢谓日引而月长铢积而寸絫度十年便足为葑塘之用度二三十年便足为齐塘之用后有贤者家视其事可不必再借力于民间矣若夫今日之娄塘赖诸台之灵百姓之力亦既坚厚且十年之内自有匠工包修其认状具在而何所用官帑为即用之或取之一年足矣岂必嵗嵗而用之政惟嵗嵗不用则租可贮而息亦可长神而明之存乎其人岂非贤智者他日之事乎哉伏望详批严谕檄下本县遵令勒石仍立为册自今伊始田畆分圩开注于前租数逐年登记于后凡出纳之数一一必书其非塘工以内即一毫不许动支每遇嵗终验数贮入并送查盘银及百两以上即仍令买田嵗收花利如初倘有奸胥冒破及指称动支于塘外别用或虚立修塘名色付取充为公费必吏引侵欺之律官严簠簋之条庶田租水利还相为济而台恩宪法永施不穷职今日之任劳任怨任谤犹或可谅于数十世之后也今将田畆圩号坵叚及佃户姓名一并开报拟合申详
　　王时和上达民艰请兴水利详【崇祯二年】
　　直苏州府为民生日蹙重地可忧恳采末议以苏极困以兴永利事准本府知府王时和闗前事闗开苏郡繁华冠天下财赋甲东南不意兆姓顚连析肉见骨若更狃于故常而不加察视为膜外而不加恤谓民命何谓国本何职尝反覆考求其概有四一曰重赋之困【节去全文】二曰加派之困【节去全文】三曰蠲停无实恵【节去全文】四曰水利不疏瀹夫苏田计畆刈获仅盈儋石半入公家半存私室此犹以丰稔论也倘有一二分灾则民仅赢其三矣倘有五分灾则粟尽归于官矣设遇全灾则国赋难蠲惟鬻妻孥变庐舍以赔偿矣富者焉得不流离而贫者何计以免死耶然三吴十嵗而九灾者非独上天罹虐困此一方抑人事未修蓄泄之无备也葢其地负海襟湖其形如釡具区三万六千顷西滙宣歙苕霅荆润诸水三江淤塞下流不通有所受而无所归霪雨不三日而阡陌皆成巨浸苗稼尽饱鱼腹东南泽国何嵗无经旬之雨欲无灾也得乎夫三江既入震泽底定载在禹贡开濬之及时不待智者而后决也迩嵗廷臣先后具疏部臣陈懋徳亦曾言之荷圣明垂意而论者似泥于经费之浩繁然职歴考往年疏导故牍及采询今时父老约略所需金钱不过二十万缗而苏属歳供本折几三百万即以灾年一分之逋欠即足当此畚锸之经营况呉淞白茒诸港一开将垂百年永利而松常诸府利亦不小我圣主何靳此涓滴不为呉民拯饥溺耶夫均赋于苏州均之最急者也治水于吴下治之最急者也伏乞疏题请防允行则东南万姓顶戴皇恩不独畎畆有赖贡赋亦常充矣















　　吴中水利全书卷十六
<史部,地理类,河渠之属,吴中水利全书>
　　钦定四库全书
　　吴中水利全书卷十七　　明　张国维　撰书
　　书以敷陈利病反覆周详纵笔罄所欲言读之可畅水学
　　宋
　　范仲淹上宰执论水利书
　　仲淹连蹇之人常欲省事及观民患不忍自安去年姑苏之水逾秋不退计司议之于上穷俗语之于下淹为民之长岂敢曲沮焉然初未甚晓惑于羣说及按而视之究而思之则了然可照今得一二以陈焉姑苏四郊略平窊而为湖者十之二三西南之泽尤大谓之太湖纳数郡之水湖东一派浚入于河谓之松江积雨之时湖溢而江壅横没诸邑虽北压杨子江而东扺巨浸河渠至多湮塞已乆莫能分其势矣惟松江退落漫流始下或一岁大水乆而未耗来年暑雨复为沴焉人必荐饥可不经画今疏导者不惟使东南入于松江又使东北入于杨子江与海也其利在此夫水之为物蓄而渟之何为而不害决而流之何为而不利或曰江水已髙不纳此流淹谓不然江海所以为百谷王者以其善下耳岂独不下于此耶江流若髙则必滔滔旁来岂复姑苏之有乎矧今开畎之处下流不息亦明验矣或曰日有潮来水安得下淹谓不然大江长淮无不潮也来之时刻少而退之时刻多故大江长淮会天下之水毕能归于海也或曰沙因潮至数年复塞岂人力之可支淹谓不然新导之河必设诸闸常时扄之以御来潮沙不能塞也每春理其闸外工减数倍矣旱嵗亦扄之注水溉田可救暵涸之菑涝水则啓之疏积水之患或谓开畆之役重劳民力淹谓不然东南之田所植惟稻大水一至秋无他望灾沴之后必有疾疫乘其羸惫十不救一谓之天灾实繇饥耳如能使民以时导达沟渎保其稼穑俾百姓不饥而死曷为其劳哉民勤而生不犹愈于惰而死乎或谓力役之际大费军食淹谓不然姑苏岁纳苗米三十四万斛官司之籴又不下数百万斛去秋蠲放者三十万官司之籴无复有焉如丰穰之嵗春役万人日食三升一月而罢用米九千石耳荒歉之嵗日以五升召民为役因而赈济一月而罢用米万五千石耳量此之出较彼之入讵谓费军食哉或谓陂泽之田动成沙弥导川而无益也淹谓不然吴中之田非水不植减之使浅则可播种非必决而涸之然后为功也昨开五河泄去积水今嵗平和秋望七八积而未去者犹有二三未能播种复清理数道以分其流使不停壅纵遇大水其去必速而无来嵗之患矣又松江一曲号曰盘龙父老传云出水尤利如总数道而开之菑必大减苏秀间有秋之半利已大矣畎浍之事责在郡县不时开导刺史县令之职也然今之世有所兴作横议先至非朝廷主之则无功而有毁守土之人恐无建事之意矣苏常湖秀膏腴千里国之仓庾也浙漕之任及数郡之守宜择精心尽力之吏不可以寻常资格而授恐功利不至重为朝廷之忧且失东南之利也
　　卫泾与提举郑霖论水利书
　　泾寓居江湖每见陂湖之利为豪彊所占农人被害无所赴愬淀山一湖广袤四十里泽被三郡数十年来湖之围为田者大半无非豪右之家旱则独据上流沿湖之田无所灌溉水则无所通泄沿湖被淹民田无虑数千顷反为不耕之地细民不能自伸抑郁受弊而已淳熙间今佥书罗为使者因阅词诉开掘山门溜五千余亩乃一湖喉襟繇是数十年之害一旦尽除灌溉之利渐复八年间小有水旱果不为灾此利害晓然易见者绍熙初忽为中天竺寺指占使司吏辈竝縁为奸子冝徐丈亦不深究遽尔给佃后因民词愬得防开掘縁冒佃者不曾行遣小人无所忌惮今春复有顽民数辈约从毁撤向来禁约石碑公然围筑浙西多仰陂湖之利非他处比前后围裹陂湖禁戢最严具载甲令臣僚申请亦多泾昨陛辞曾论此事甚详少定简寻得当録呈求教也
　　黄震代平江府回马裕斋催泄水书
　　所在水利皆源高而流下故泄之易惟本郡西南受荆溪以上江东数郡水既髙若建瓴东北自昆山之太仓连亘常熟其势又亢若仰盂水亦反流而趋内四靣皆源独其中受水之流水反蓄而不泄故近郭之田虽茫为一壑而濵海之田则枯涸自如古人随地形而为之计则亦曲尽其妙苐废壊已久有非一旦可复古人于宜兴以西金陵管下设为五堰使西南水不入荆溪而繇分水银林二堰入伍子胥伐楚之运河以入大江东北则于昆山常熟以东之横塘设堽门斗门闭高地之水以自溉髙地之田使水不得反流而趋内然此特措置四境之髙仰如此若中间地卑水聚不能以时入海则又设为塘浦焉盖吴地中间不特太湖三万六千顷长洲有沙湖尹山湖常熟有昆承湖昆山有阳城湖他如斜塘等诸瀼黄天等诸荡市宅等诸村皆蓄水深处脉络无不与太湖贯通水靣阔逺止借吴淞一江通注入海水去不速而所借者又在塘浦浦者导诸处之水皆自趋吴淞江以入海塘者防水不得入民田必使繇浦以入于江塘浦原计一百三十二条浦之阔率二三十丈塘之髙率二丈大要使浦髙于江江髙于海水驾行髙处而吴中可以无水灾古人之为此夫岂一日一人之力而无存者常考李氏有江南五堰以西之运河尚通钱氏有两浙其治塘浦尚有撩清指挥之号彼固非真能上缉古人之功而偏方小国封疆不广则农夫之有篱落下田嵗嵗保治惟谨国朝幅员万里观聼不接南渡生聚益繁各便已私上焉之五堰既以不便木簰往来而壊江东数郡水尽入太湖矣下焉之堽门斗门又为侧近勤耕而壊昆山常熟二县水反入内地矣中焉之塘浦则或因行舟及安舟之便而破其圩或因人户请射下脚而废其隄或因耕垦增辟而攘斥其旧来之浦凡今所谓某家浜某家泾者皆古塘浦旧地于是荡无隄障水势散漫与江之入海处适平退潮之减未几长潮之增已至小汛之随去未尽大汛之拥囘反多往复洄洑水去迟缓而一雨即成久浸矣古人合江浙数郡之规模而成之虑及万世后人求一已田宅之利便而壊之见止一时壊既久则复之甚难自景祐以来嵗嵗讲求迄无成功盖但知泄水而海口既髙水非塘浦不可泄故东坡尝请去吴江石塘王觌常奏开海口诸浦朝廷皆疑不敢行范文正公守吴尝开茜泾亦止一时一方之利而刘慤按行直谓开海口则反有风涛驾入之忧唯熙寜初郏亶力请于朝尝起六郡三十四县之人以修塘吏民喧诉击坠幞头卒鸣铙散众而止政和六年御笔修平江诸浦三十六闸差霖措置通设六十四万余工宣和初再措置支见钱四十一万贯有竒卒又勾収人吏送狱根磨而止今浦闸尽废尤甚前日而海沙壅涨又前日之所无地之髙下非人力可移沙之壅涨非人力可遏惟复古人之塘浦驾水归海可冀成功然所费当几钱所役当几人大丰州县既无此事力荒嵗饿莩又无此人力纵有之又当歴几时几日而成乃欲救其目前之急此泄水一説未可仓卒议也若止从人户就近泄放则彼此皆水虽欲以邻田为壑不可得议者多谓围田增多水无归宿然亦只见得近来之弊古者治水有方之时污下皆成良田其后隄防既壊之后平陆亦成川泽熙寜八年旱太湖露丘墓街井今瀼荡等处尚有古岸隠见水中以此知近来围田不过因旱嵗水减将旧来平地被水处间行筑捺耳就使围田尽去水之未能速入海自若也何能遽益于事况围田未易去者乎于今救急省事之筞惟有告谕田主多发夫工就塍岸渐露处次第修筑各于水中自为隄障即车水出隄障之外而耕种之此事昨已施行镂榜晓谕近承专官之来又严加督催并已差官随之行县矣某非不愿大发工力为久逺计而量时度力实非所能更望熟议
　　明
　　龚诩上巡抚周忱论水利书
　　直镇海卫老疾军龚诩上言钦差巡抚大人执事诩窃惟天时水旱何代无之人事隄防从古而有钦惟圣朝自洪武年间东南田地髙下不一雨多则忧潦晴久则惧旱频年河港湮塞岸塍摧圯无所资其灌溉注泄遂至永乐三年大水十四年大旱人民流离饿殍盈路税粮逋负盗贼生发原其所繇良以失于疏濬隄防之故以致朝廷忧之特遣大臣专督东南水利是以连年田地颇得成熟人民颇得聊生近年以来人情忽怠常生于所易渐觉疎慢各处州县虽设治农之官而无治农之实一切文具茍且反生扰害之端倘一旦或有水旱之臻恐不能无永乐三年十四年之患诩愚以为国家所以为国家者以其有斯民也民以食为天食不足则无以生无以生则祸乱易作诚朝廷所冝深忧而当预防者也今执事职居巡抚斯民衣食根源国家所系轻重莫大之事尤不可缓如防聴纳愚言熟思审处専一提督经略勿事虚文务求实效如此则灾未至而有以备之而小民流离饥饿盗贼之患不足忧矣
　　龚诩再上巡抚周忱修水利书
　　向者僭陈东南水旱必须预防者盖以国家租赋从此而出小民衣食繇此而资最为重务往年朝廷忧于未然所以各处州县特设治农官一员不使干预杂事専一提督经略当时居斯任者多得其人繇其责有所归不得不苦心极力以营治之虽遇年时调润亦时常往来巡视不怠所以岸塍坚固河港流通数年以来民享其利近年此官罢设惟于本县自行委官提督奈何所委者多非其人滥管他事之时常多经年累月竝无足迹下乡设或一来不过取其文具应答而去竟不问其实效如何送往迎来徒增烦扰其中有等粮里知道理识干系之人于农隙自行起督工夫修濬其无知者但知剥民茍安姑息一旦灾至祸临无所措手所以民受其害而不可胜言且如今年处岸塍十壊八九髙乡河港鲜有流通一值久雨乆晴湖水涨泛无以扺御潮汐不通无以灌溉遂致稻禾渰没枯槁两皆失之兼之小民田段四散缺食无力父母妻子东奔西走营救不暇呼天叩地所不忍闻小民苦楚如此执事备知其情今年被灾税粮当行上闻必可蠲免惟是小民一年衣食将何所望窃恐饥饿困迫盗贼流离繇是而起当此之时政执事食不甘味寝不安席之秋也倘防深懐圣心多方措置督责有司禁其烦苛凡官府一应不急公作悉行停止召集人夫尽力修濬勿事文具勿吝出纳务求全济必使小民感恩懐徳不忍为非不去乡土救急之务莫善于斯稍待水平之日乞为奏请各处凡有水旱州县仍特设治农官一员专管水利敢有违越使者受者各得其罪着为常令使永遵守更在执事时加体察责问成效验其能否或有贪残冗懦及为斯民害者询问众情以罢黜之或难其人俾得兼授更乞禁奸草弊信赏必罚勿夺农时防其劳苦以尽人事以回天心诚为利便此系民情当今急务伏愿执事熟思之
　　史鉴答巡抚侣钟书
　　吴江草莽生史鉴承徳音赐召问以生民疾苦令条具上陈凡三件其二坍荒田粮宜与分豁江南诸州县北枕大江东濒沧海而太湖一水潴其中近水之田风涛吞啮日削月朘十亡四五而粮额尚存未经放免贫民包赔嵗嵗无已虽经具告官司勘申待报动阅嵗年迄无了结胥吏邀求百端剥肤吸髓反以为射利之资谣有锦灰堆之目此之谓也而贫民意幸除豁欲罢不能寜卖庐舍鬻子孙以副其求是则困穷之中又添一厄也今造册在迩适当其时若不开除又迟十载是民之困苦无有息端之时也宜选清强官属履行勘报奏请开除则吾民有幸深痼之疾庶乎其有瘳也
　　史鉴与陈璚论水利书
　　近会沈启南读吾子所寄书尾有水利一事载与伍佥事言单锷之所建白者噫是夫恶足以语此哉但能奉权贵通冨豪以桩石为名欲费国家数万金钱侵牟实私槖耳向非巡抚侣公巡按张公郡守孟公合力以遏之则是役成矣役成而有利于民何惜于所费但恐财尽而民穷水利无纤毫之益尔故建议之初上自侍从之家中至举人之属下及胥吏之流无不垂涎朶颐则其所以自为谋者非浅浅也是夫也恶足以语此哉夫江南水之为害者莫甚于湖州苏州松江三府也地势既卑百川奔凑湖州西连广徳宣州南接杭州严州诸山诸溪之水道于湖而入于苏太湖东南之巨浸也容滙停蓄过于江而达于松以放之海则夫官是职者其可斯须而离此地哉其地势之要害有非他州之可比也其他如常如镇如杭如嘉地既髙亢水不停潴相视设施固当次之也而当时议设水利官属之时失于详究特令带衔浙宪彼庸常之人莫不懐恋安逸沈醉声乐啸謌湖山利害不接于其目愁叹不闻于其耳休戚不闗于其心孰肯去妻子舍朋俦逺逸乐日趋于垫溺之乡以亲卑湿之事也哉不过嵗一再行以避文法尔至于茭草之属悉令估卖挪东揜西踪迹诡谲凡有小词讼则一槩行提人逾数百髙擡纸价利其赢余至于大水懐襄之际吾民曾不能望见其旌节尚何得其处分之万一哉故自设官以来未尝有一人称职者岂人之性皆然哉繇理势与循习致尔莫若请选清彊刚正郎中一员俾令挈其家属建牙于苏居数郡之中道里既均往来又易又当其要害之处巡视相度不失机冝较之坐守一城之中者利害不可同日语也有明永乐初年户部尚书夏忠靖公治水江南亦以三府为急巡行劳徕不常厥后以通政使赵公居任踵而行之此即往事之明验也或者又以为杭州地濵于海海患常作今年西湖水漂入城治水官属雅冝居此鉴请有以答之海水之啮暂不为常不暇逺举姑以近代言之永乐间海啮仁和海寜比时虽有治水通政以为泛而不专特遣张侍郎发民塞之成化十三年海啮海寜今都御史侣公方以监察御史巡按浙江帅布按二司官属塞之于时亦有水利吴佥事在未尝与力也今年西湖上山倾水溢卒然涌入三司之官相率避于镇海楼上水利佥事亦在其中未闻出一计施一筞以退水也幸其倐来倐去不能为灾以此观之则水利之官不居于杭无损于事明矣此则治水之官当年之常法也启南又以为若欲开泄壅滞任重而役大有非部属之官所能独荷必得重臣以专任之始克集事众论以为当在今户部侍郎刘公璋鉴又以为不然刘公循防蹈矩之人也昔为布政今为侍郎最为得人若处之以方靣恐其非应变之才也以耳目之所闻见者莫如湖广按察使刘公乔当其知归安也深恤民隐甚有能名讲求水利最为详悉故献议于巡抚滕公奏设此官今本官历中外无不相知者乆矣不审其节行才名比前何如吾子必详知之若使其有加无替则舍斯人而莫可况其官资已髙陟之执政其孰曰不宜其次莫如前吾苏郡守孟公俊其为人也毅而有守慤而有文谦而有礼但以前居苏时屡忤权贵故得谤言天地鍳视日月照临率无纤毫之实也官资尚卑陞之以重职専委任之则其所行必有大过人者鉴鄙夫碌碌自守已无意于世今以吾子书中有及贱名故谬陈管见如右居庙堂而忧其民吾子之责也惟亮察万万不宣
　　蔡羽与伍水部书
　　窃惟执事负平当贡禹之学为水曹之官近者河渠纷纷事须熟讲虽所将不同忧国为民之心一也前者白茆之役大司空为国家兴利奋断不惑遂建不世之业一劳永定不计小费诚伟诚善然亦多得于天人之助茍不因天时相地利乘人和未见其济也今渎川之役忧在监司监司执事之僚友也平心而熟讲之势独不得乎今赴江赴海道有逺近稽产赋工册有情实而道路諠然者弊有所起也夫疏凿河渠本为国家兴利万民生福然愚民不见万世之利先见目前之忧智者曰凿白茒之阻而百川速浚吴淞之尾而东江顺事既徴矣愚者曰大害既除小利可缓旧冬力役新冬暂纾兹所以諠然道路也太湖达娄齐孰速于盘门之鮎鱼口达江隂孰速于无锡之独山二水既裕长桥既多门宜不待于渎川也或谓光福东通渎川西出浒墅清横塘以纳百川修纵浦以向横沥郏亶单锷竝有成说势不得已寜失之缓无失之骤则天人应徴科繁碎寜失之轻无失之重则胥奸消民有占田额多而官租不足无阡无陌而居积钜万者监司岂知之乎草茅之人不知忌讳惟矜而采之
　　姚文灏论亲行视书
　　昨会从容备闻疵谬非执事仆何繇而得此欣慰欣慰但其中有一事愚心所未渝不敢不质其疑于左右承谕云凡诸隄岸沟渠亲行视不惟不能遍且不胜其劳矧小民被呼噪之烦仆肆侵渔之毒又云在县官为之亦且为小以见仆之为之又小之小者也至烦引郭橐驼传为证执事之意彰彰矣而仆尚闇焉夫为政有体随时而在非自明理之儒孰能免胶柱之诮哉仆之愚迷其失固多然窃谓効劳之事无上下大小之殊有殊者或后世之失也是故天子狥农诸侯省耕大夫协工士庻尽力昔者大舜负圣人之资摄帝尧之位内而九官分摄外而十二牧分民舜于此时端居冀方总率宇内岂不称尊严之体免臣庶之扰哉乃与羣后更迭觐巡仆仆然一嵗而周四岳所至之处祭天可已祀地可已朝诸侯可已又屑屑然礼器之是修量衡之是较何舜之自小而不自尊也岂当时岳牧皆不足以办此欤后世人主则得矣穆然于九重之上和銮不响而警跸尘消诸侯无奔走之劳百姓无供给之费执事以为与舜之事孰简而孰烦耶茍以为非人君之体而不可为则是后世之君皆贤于舜而舜之事适足以为万世戒也禹之治水在尧舜重华之下居益稷赞助之上其他佐贰司空之职又不知其几为禹者授以成算坐収全功岂不合大臣之体无细事之劳哉然书称其乘四载而随山刋木史称其手足胼胝何也尝攷四载云者谓水行乘舟陆行乘车泥乘輴山乘梮也夫禹以一人而领九州之水必不得而往取通衢大川相其大势可矣其他泥淖山径之处尽遣其属以行而已不劳焉岂不可哉而禹方且﨑岖跋涉惟恐不及意者捄饥拯溺之心横于中不暇顾事体之冝不冝也又胼胝云者谓手足皮厚也是必躬有执作之劳乃至此若但擘画指挥乎其间则焦劳或有而胼胝必无论语亦称其躬稼是则禹之于水不独自往又自为之也后之为人臣者则得矣职位稍崇即自尊大偃然于僚属之上孰肯少贬以就劳事曰此有司之守耳为有司者又复若是曰此百姓之役耳繇是自百姓而上无复有服劳者何其与禹之见异也执事谓此皆惩禹之失而不为耶抑道有不类而不能为耶茍以为非大臣之体而不可为则是后世之臣皆贤于禹而禹之事适足以为万世戒也舜大圣人也禹亦大圣人也古称其为法于天下可传于后世仆不闻其以君相自尊而忽于劳役之事此所以不能无疑于执事之教也夫舜与世逺典籍辽邈又圣凡不同事难为据姑以近世提举浙西者言之宋时有徐宗正者亲操畚率先众庶我明有赵通政者巡行阡陌泊宿州渚若是者何如也皆可以为戒欤然此又所未见也近日刘都宪总治张秋文武官僚执役于河上者不可胜数为刘公者坐乎一堂之上令乎一堂之下亦足以重国体而致河成矣乃便服按行日夕隄上泥涂有所不顾风雨有所不避寜不计官吏之伺侯仆之侵渔哉是执事所亲也岂亦以为非欤夫是三公者亦大臣也其事皆载在方册着在人耳目仆不闻其以大臣自尊而忽于劳役之事此所以不能无疑于执事之教也所谓必不能徧者然矣仆意禹之汲汲如此岂自度其能徧九有而后为哉亦尽其力之所及所不及者则亦已矣若预计其不能徧而槩不行焉非圣贤意也夫子谓冉有曰力不足者中道而废今汝画是圣人不责人之中道而废而责人之画也彼计其不能徧而不行者非画欤所谓不胜其劳者然矣但既已受上之命而用下之望则不得不尽其劳谁敢佚居哉昔韩子论孔席不暖而云圣人非不知安逸之为乐诚畏天命而悯人穷也夫圣人未用犹且上畏下悯皇皇如此假使见用于时其急又何如哉诸葛武侯亦曰鞠躬尽瘁死而后已夫瘁亦人之所不欲死亦人之所大恶也彼岂独不尽人情哉诚以熊掌与鱼有不可以兼得也所谓小民被呼噪之烦者有之矣仆使往年开运河尝呼噪其民于镇江去年濬诸浦尝呼噪其民于海濵已而大修圩岸又呼噪其民扵田野若是者皆可以已乎意者择可劳而劳之不必避号召之烦以佚道使之不必虑怨尢之起也倘谓农田之事百姓之心听其自为不待督责则农官不必设水监不必开夏忠靖不必来于前徐司空不必继于后矣所谓仆肆侵渔之毒者亦有之矣但此辈害人无往不然顾驭之何如耳得其法虽野外亦不敢肆失其道虽庭中且不能防执事谓一切官僚不出门庭者便能免左右之渔猎乎恐不可因此而废彼也惟其谨严其约束减损其人数而已仆每惩此故凡入乡之日止用门仆一人卒六人更无书办等役窃效昔人单骑之行不谓外人犹复云云也所谓在县官为之亦且为小者执事之警仆切矣无非欲仆之识其大也然仆以为不必论其大小是非而已耳故尝谓政有可以坐理官有可以堂居较文聴讼之类是也乃若水部农官则不然必以舟航为衙署阡陌为几席探源索委度髙量卑然后为无负于人茍或不然皆心之所未尽义有所未安欲以称于世曰贤水部良农官仆未之信也况律有之府县官他事不许下乡而视圩岸独不在禁限安得为县官为之亦小也昔者子路为宰问政夫子告之曰先之劳之明道程子之令晋城也暇时每至乡村召集老防而告教之诗书为之句读社会为之科条夫宰与令亦今之县官也彼一圣一贤者其所以诲人处已皆不于其大而于其小何也岂古今不同举措异耶所谓郭橐驼传可以为法者执事之警仆者又切矣无非欲仆之不扰人也仆谓栁子此説亦因其警丛脞者耳非以此为足以尽理官之道而凡为理者事事当如是也若然则尽力沟洫之圣反不如郭橐驼之守约也且驼之于树非蔑然无事也先尽其培植之功然后用其弃置之术今则未也隄防未尽修川泽未尽导犹之种树未及培也而遽以呼集劳来为戒亦同于枯槁而已矣岂善学驼者哉况彼之所病正以长民者不亲视而徒使吏号于其乡故小民有馈吏之烦而无得食之实今仆则躬自往来询其难易勤者劳之惰者威之与子厚之説似不类执事比而同之仆滋惑焉夫惟执事宏达又甚相爱平时议论多所领解此独未悉者意执事未及见仆之行事初自逺方而归咻于庄岳之众未暇为仆少致思耳盖此一事其最不便者官吏忌其精察粮长畏其刑威此其腾説倒置实繁以执事未思之情而聴二者之説此所以累言而累疑也尚冀荡除目前平视千古逺稽圣贤之迹近审诸子之防必若以为理有所不可事有所不宜循之则为偾事之辙改之则为冝民之途明白指趣纤悉开示虽愚迷敢不励转圜之莭服苦口之剂以一烝人之心以副知已之望哉
　　张槚答张寅论水利书
　　吴中之水曰震泽曰具区曰太湖一也其西之南则严湖杭天目诸山之原有自苕霅而来者其西则宣歙池九阳江之水有自五堰而来者其北则润州之金坛延陵之丹阳与宜兴之荆山之水有自荆溪百渎而来者其入海之道虽曰三江而二江已絶吴江南岸又筑石堤以便纲运而震泽之水渐以北徙观于今日自江寜之五堰既治而九阳之水不东注于震泽而西下常州芜湖之港渎以时而修望亭之设堰在所得己未数年前严州有山倾之变水皆南下浙江而苕霅之水为之少杀刘家河开夏驾浦疏而娄江之塞者以通华亭诸泖之水有所归而东江之防者以大其为患如淀山湖者亦于是乎少息斜堰决而四湖有泄水尾闾七鸦不复当以诸浦论而又为吴中一大川矣太湖入海之道虽曰三川而其出吾州者已有其二每为浑潮所淤则吾州先被其害一议修治则吾州独当其劳思患预防一曰修闸以御潮沙谚曰海水一潮其泥一篛新造之浦必设闸以御潮沙不能壅也在吾太仓除娄江七浦上原洪阔海潮所不能壅者不必置闸外其诸屡浚屡塞如杨林入七浦湖川入娄江之处与盐铁塘南出娄江北通七浦者皆不可无闸其他如石婆港千步泾之类则多置木窦而又旁通月河设为輗坝每遇大旱大涝用以济窦闸之所不及吐纳且以便小舟之往来二曰专职掌以守成业周礼遂人掌邦野稻人掌稼地曰以潴蓄水以防止水以沟荡水以遂均水以列舍水以浍泻水旱则引川水于浍以泻之于川宋定兴开江兵级专治浦闸茜泾镇乃其屯兵处议卒以时启闭常常理其闸外使不至日积月淤而屡烦浚治功不啻百倍耶三曰轻地租以防壅塞吾太仓之田赋虽均而其名尚有曰田曰地曰山曰池沟涂荡之异而其赋亦各有等第以今之堈身名之曰地而比于涂荡之赋立为界畔不得仍前废弃侵占则堈身可以常存而限水易为力矣四曰慎陞科以抑豪强凡以利为名利耑于一人而被其害者必众豪强欲谋兼并每指沟洫塘浦为涂荡而陞科之以升斗之米易十百千丈之业或塞或沃壤或堰或鱼塘而小民遂无从畎引必严禁痛革此弊可也五曰纂图志以便考阅曰诸侯恶其害巳而皆去其籍先时清查圩图详于田赋而未及于沟洫之制愚意吾州三百有十里必合几十里为一图四至皆以塘浦为界而复备开其各圩四至之沟洫并圩中之沟洫而备书之俾为人所共知则虽欲耑之而册籍井如不可得已禹贡职方之叙州不过数言而山川贡赋民生物产所繇适于畿甸之路无所不备此圣人之经所当取法者此五者只为备旱计然髙乡之河港既通亦低乡之所必繇以导水者也但水性下因而导则顺而易为力激而行之则逆而难为功故郏氏于低田虽筑圩岸欲其髙固浚塘浦欲其阔深而其于髙田设堰潴水而又浚其经界沟洫使水尝周流浸润夫然后立堈门以防其壅斯可以常无枯旱之患而髙低皆熟矣
　　柴竒上阁部请兴水利书
　　顷承明问敢进瞽言方切兢惭乃蒙采纳谓兴水利实今日吃紧第一议七年之病三年之艾及今图之犹未晚也竒愚有以知执事之心不惟欲活东南百万生灵之命抑欲培国家千百世富庻之基也竒谨拜稽为朝廷得人贺而复述水利之详为执事告焉禹贡三江之旧不可得而复矣太湖之水惟并于娄江而溢于白茒七鸦二浦为入海之道七鸦犹为通利而白茒则湮塞成堤水不能不泛溢而为害故有体国之忠者恒抱将来之虑焉何以言之五代时钱氏窃据一方借数郡所输以为国计竭力经营故有国百余年止长兴一罹水灾宋初水利不修东南告歉则取诸淮北诸郡水患逾五十年南渡后日夜讲求濬治之法故百五十余年水灾仅一二见胜国之事大率类此国初亦未见常稔自夏忠靖公经理其地水患始息而周文襄公继之东南财赋遂甲于天下今仍嵗不登公私交困方议措置事辄中止所以难之者盖不过为三説所屈耳愚请别白言之为濬治之难者曰白茒海口涨沙为梗海潮一日再至停积泥沙虽大兴工力濬治数年旋亦壅塞矣往嵗之役可鉴也愚窃以为不然海口涨沙似非人力可为白茒傍近有马草浜可五里许濬而广之可以曲避涨沙之梗往时开濬所起之土悉堆其傍一夕霖雨两防倾圯不几月而河流遂塞势使然也吴中父老尝以白茒长亘九十里水行迂曲相度其傍有湖漕上接芝塘不过三十里径入大江但漕水浅狭必须开广以其事上之监司因欲壊民庐舍坟墓遂不果行今惟复白茅之旧而疏马草港之水于是为便于势为易旧时港身东起海口西抵芝塘凡长六千五百余丈今欲即工之时必择収获之后自芝塘而马草自马草而海口每丈计用几人每人开深几尺少壮相间畚相继而复步设徤勇几人搬运新土离置数丈两防所长之田悉垦去之若有新升之税亦覈实而开除之马草迤西至白鱼洪等处遇有干浅亦用疏通七鸦支水为杨林塘为湖川塘各三十里久已湮塞亦复开濬使通则白茒七鸦水势驶疾太湖不能泛溢而为害矣为工费之难者曰方今四隅多盗辇毂之下工作繁兴为此大举所费不支欲取之郡县耶则饥馑迭臻公私告竭欲请之朝廷耶则司农少府辄以匮闻徐议而缓图之可也愚窃以为计大事者不可惜小费图永逸者不可惧先劳往日己巳庚午二嵗水灾朝廷蠲放已及百万量前日之所放计今日之所费量今日之所费计后日之所输孰多而孰寡耶疎逺小臣固不敢罔意论列草野之间尝闻逆瑾之所积以万万计无非取之闾阎之下以饱溪壑之贪者也谓冝合词上请无惜数万之费以建百世之功则范文正公所谓国之仓庾晋人所谓外府者也往嵗开濬白茒自芝塘而海口长六千五百五十丈凡用五万九千人其一时因而即工者亦数处总计用人凡十二万用米凡九万公私耗费亦万计计今日之所费宜不出此况乎失业之民不辗转四方聚而为盗监司郡县窃有隐忧诚能募而用之兴非常之功弭不测之变活垂毙之民一举而三善备焉亦何惮而不为乎为责任之难者曰言天下事易成天下事难成天下事易善天下事难往嵗朝廷尝命大臣躬为经理事竣之后或不免于物议焉此当其事之难也愚以为大臣任天下之重贵尽一已之职业不顾在人之是非往嵗之役议夺于众人之见功亏于一篑之余非有所损也今日欲兴大功为国家计为生民计岂忍因之以为前郤耶浙江宪司虽设有水利佥事分管苏松等处地方然地逺而耳目有未及权分而职任有不专事干抚按动见掣肘治间工曹奏设导河等夫每嵗每里佥夫一名折収工价银六两其后减収三两雇倩人夫开挑河道虽若粗有成迹继之者乃不然焉亦遂革去今日无谓难其人也忠靖身任其事跋涉泥途者二十年文襄请截纲运四十万为经理费故当时水利疏通为国大利庙堂之上岂无闻二公之风而兴起者乎执事具疏上请特发内帑亲遣大臣会同抚按诸臣询问父老相度地冝如前所列先以白茒为急大举而濬治之其次疏七鸦之壅塞葺溧阳之五堰复江隂之一十四渎则可以兴百年之利而增重朝廷之根本若小小兴作一二补苴此盖有司之事非所望于执事者也干冒尊严不胜悚仄
　　王同祖上阁部设吴中治水专官书
　　王者体国经野设官分职以为民极唐虞之时禹作司空以平水土周礼六卿之制有冬官大司空阙典无攷先儒讲论周礼以大司空之属逸在五卿若遂师县师稻人草人之类是也禹之时洪荒草昧故其任职也专周公之时治定功成故其立法也备帝王之制为万世程宪若此我朝设官大率因周礼六卿之名取大唐六典之法而参酌宋元之旧以成一代之规至为详且备矣工部所掌都水虞衡屯田所司可举而言也外有东南府县皆有治农专官府有通判县有县丞使嵗时循行阡陌兴修水利以利民田又每遇水灾则或敇巡抚都御史等官治水若正统间侍郎周忱景泰间侍郎李敏天顺间都御史崔恭成化间都御史毕亨治间都御史何鉴朱瑄正徳嘉靖间尚书李充嗣是也或特敇尚书侍郎等官専治水患若永乐间户部尚书夏元吉治间侍郎徐贯正徳间都御史俞谏是也或置佥事于浙江专管苏松水利则自成化八年始若吴防伍性雷士旃是也至治中裁革或敇工部郎中或主事専治水利若治间主事姚文灏郎中傅潮臧麟是也至正徳初裁革末年复因水灾遣郎中朱衮治水未几裁革嘉靖初复敇郎中顔如环林文沛治水未几裁革迄于今仍以浙江佥事董水利事若蔡干江良贵蔡时田玉今朱衮是也自治以来治水之官或设或罢率无定制故嘉靖初都御史许廷光都给事中吴岩相继论列请特设重臣以任治水之责十一年大理寺左寺丞周鳯鸣疏请设专官治水是皆深知东南水利所系不小故惓惓焉形之章疏莫有能举而行之者盖水利之官遇水患兴修固为甚急若嵗丰无虞则坐享优游以为闲冗故议者辄以为不冝专设殊不知思患豫防之筞要在于平居而乆安长治之规实繇于积习非一朝一夕之所能办也且东南下之区嵗有水患但大小不同耳夫茍水势不涨未足为患一遇大水荡为巨浸有司相顾束手无策然后县以闻于府府以闻于抚按抚按会议以闻于朝事下户部覆议动经旬日比及防下文移往来勘踏灾伤又复浃月徐议所以救荒之防官廪不足继以处画处画不足继以劝借比及闗支饿殍已十之八九矣然后差官治水量财调役开江濬浦不亦晚乎是皆官不专设水利之法久废一旦仓卒遇灾遂不可支以至于此也或曰府县皆有治农官非专设乎夫治农官之设固祖宗良法美意但行之既乆不能无弊职任不专或委以别务贤愚不一或杂以庸才且工力财用非所能办不过于嵗时督民修筑疏导应行故事而已又焉足以兴大事修大功也或曰巡抚都御史兼之可也夫巡抚之职固无所不统但其管辖地方广大政务浩繁欲其専治水利下行有司之事亦日不暇给矣或曰今浙江佥事之设専管苏松水利独非専官乎是固然也但名虽专管实则兼治今治所犹在浙江嵗时不过巡行一二次而已至其文移下行有司视为末务漫不加省亦不过取具依准回申而已如此而谓之専官可乎或曰郎中主事昔尝差委治水亦专官也然有事则差事已则革废置不常乆暂不定又焉得为専官乎愚以为必如今日佥事之设专管苏松水利内职则郎中主事可也外台则副使佥事可也即于苏州建立衙门常时住劄其松常镇嘉湖杭等府不时巡行及浙东温台寜绍等府濒海之区海塘堰坝成法具在无俟兴修者则但委有司管辖不必躬亲往阅使得专于苏松相时立法若前所言水利农田之事地利有缓急工程有大小次第举行以期成效则庻为专官矣然又须久任责成假以嵗月毋徒茍且止办目前三载考绩视其勋业所就量加旌擢虽复迁官仍其旧任如此行之既乆则东南之水患庻乎可弭矣何也盖官专而地近则有司知所策励凡有兴作期于必行而无废阁因循之弊任乆而法着则下民安于趋赴凡有工役期于必成而无作辍偷惰之虞是则専官乆任为今日水利之急务如此其所以量才而授任者则在于持钧衡者焉
　　归有光上兵道熊桴水利书
　　有光生长东南祖父皆以读书力田为业然未尝窥究水利之学闻永乐初夏忠靖公治水于吴朝廷赐以水利书夏公之书出于中秘求之不可得见独于故家野老捜访得书数种因尽阅之间采其议尤髙者彚为一集尝见汉世国家有一事必令公卿大臣与博士议郎杂议始元中诸儒相论难盐铁及宣帝时桓寛推衍之至数万言而盛称中山刘子九江祝生之徒欲以究成治乱定一家之法有光所取水利论仅止一二然以为世所传书皆无逾于此者郏大夫考古治田之迹盖濬畎浍距川潴防沟遂列浍之制数千百年其遗法犹可寻见如此昔吴中尝苦水独近年少雨多旱故人不复知其为害而隄防一切废壊不修今年雨水吴中之田淹没几尽不限城郭乡村之民皆有为鱼之患若如郏氏所谓塘浦阔深而隄岸髙厚水犹有大于此者亦何足虑哉当元丰变法扰乱天下而郏氏父子荆舒所用之人世因以废其书至其防画之精自谓范文正公所不能逮非虚言也单君锷本毘陵人故多论荆溪运河古迹地势蓄泄之法其一沟一港皆躬自相视非茍然者独不明禹贡三江未识松江之体势欲截西水入杨子江上流工绪支离未得要领扬州薮泽曰具区其川三江盖泽不患其潴而川患其不流也今不专力于松江而欲涸其源是犹恶腹之胀不求其通利徒闭其口而夺之食岂理也哉近世华亭金生纲领之论实为卓越然寻东江古道于嫡庻之辨终犹未明诚以一江泄太湖之水力全则势壮故水驶而常流力分则势弱故水缓而易淤此禹时之江所以能使震泽底定而后世之江所以屡开而屡塞也松江源本洪大故别出而为娄江东江今江既细防则东江之迹灭没不见无足怪者故当复松江之形势而不必求东江之古道也周生胜国时以书于行省及都水庸田使司皆不能行其后伪吴得其书开濬诸水境内丰熟迄张氏之世略见功效至论松江不必开其乖谬之甚有不足辨者寻周生之论要亦可谓之诡时达变得其下策者矣有光迂末之议独谓大开松江复禹之迹以为少异于前说然方今时势财力诚未可以及于此伏惟执事秉节海上非特保障疆圉且以生养吾东南之赤子生民依怗之者切矣迩者风汛稍息开疏瓦浦五十余年湮没之河一旦通疏连月水势泛滥凡瓦浦之南相近二十余里水皆北向而流百姓皆临流叹诵明公之功徳盖下流多壅水欲寻道而出其势如此不得其道则弥漫横暴而不制以此见松江不可不开也松江开则自嘉定上海三百里内之水皆东南向而流矣顷二十年以来松江日就枯涸惟独昆山之东常熟之北江海髙仰之田嵗苦旱灾腹内之民宴然不知遂谓江之通塞无闗利害今则既见之矣吴中乆乏雨水今雨水初至若以运数言之恐二三年不止则仍嵗不退之水何以处之当此之时朝廷亦不得不开江也天下之事因循则无一事可为奋然为之亦未必难明公于瓦浦实亲试之矣且以倭防未作之前当时建议水利动以工费无所于出为解然今十数年遣将募兵筑城列戍屯百万之师于海上事穷势迫有不得不然者若使倭防不作当时有肯捐此数百万以兴水利者乎若使三吴之民尽为鱼鼈三吴之田尽化为湖则事穷势迫朝廷亦不得不开江矣治四年五年大水至六年百姓饥疫死者不可胜数正徳四年亦如此今年之水不减于正徳四年尚未及秋民已嗷嗷矣救荒之策决不可缓欲望早为措置米谷设法赈济或用前人之法召募饥民濬导松江姑且略循近世之迹开去两岸茭芦自昆山漫水江迤东至嘉定上海使江水复繇跄口入海放今年停潴之流备来年洊至之水亦救时之策也有光蹇拙非有计虑足以裨当世独荷执事知爱尽其区区之见或有可备末议者伏惟裁择之幸甚
　　归有光上知府王仪书
　　有光昨承明府论及水利匆遽辞别不及尽言有光非能知水学者然少尝有意考求见卢公武郡志止抄录事迹略无纲要今新志因之而近来言水利者不过祖述此耳尝访求故家野老得书数种独取郏氏二三家断以为专门之学遂彚録成书非能特有所见也惟以三吴之水潴于太湖太湖之水泄于松江古今之论无易此者故著论以畅前人之防尝又读禹贡注三江者迄无定论惟郭景纯及后来边实之论为是故定以为三江之图明府见谕谓吴淞江与常熟县无预有光所论三吴之水非为常熟一县之水也江水自吴江经繇长洲昆山华亭嘉定上海之境旁近之田固借其灌溉要之吴淞江之所以为利者盖不止此独以其直承太湖之水以出之海耳今常熟东北江海之边固皆高仰中间与无锡长洲昆山接壤之田皆低洼多积水此皆太湖东流不快之故若吴淞江开濬则常熟自无积水然则吴淞江岂当与许浦白茒竝论耶明府又谓杨子江钱塘江何与于吴中水利有光之意特欲推明三江之说盖自来论吴中之水必本禹贡三江既入之文自孔安国以下以中江北江为据既失之泥班固韦昭桑钦近似而不详故当从郭景纯唯三江之説明然后吴中之水可得而治也经曰三江既入震泽防定先儒亦言三江自入震泽自定文不相蒙然吴淞一江之入震泽底定实系于此经文简略不详耳有光诚恐论者不知此江之大漫与诸浦无别不辨原委或泥张守节顾夷之论止求太湖下之三江用力虽劳反有支离湮汨之患也但欲复禹之迹诚骇物听即如宋郏亶时之丈尺时力亦恐未及而水势积壅为害欲求明府先令所在畧据今日河影开挑茭芦使自昆山夏驾口至嘉定栅桥寻入海之口则江水有通流之渐矣今春量拨赈饥之谷召募饥民或可即工又旁江之民积占茭芦指以告佃为名所纳升斗之税所占即百顷之江兼之涨滩之税亦多吏胥隐没官司少获其利昔宋时围田皆有禁约今奸民豪右占江以遏水道更经二三年无吴淞江矣若责所占之人免追花利止令随在开挑以复旧迹则官不费而奸有所惩矣有光二十年屏居江上未尝敢献书当事者异日吕公有意水利然以平日非相知不敢有所陈前以分司旧识因开瓦浦问及之而明府亲屈二千石之重敦行古谊虚懐下接且惓惓以吾民之鱼鼈为忧故特有言耳然区区所望于明府有大于此者昔魏王召史起问漳水可以灌邺田子何不为寡人为之史起曰臣恐王之不能为也王曰子诚能为寡人为之寡人尽聴子矣史起敬诺言之于王曰臣为之民必大怨臣大者死其次乃籍臣臣欲死愿王之使他人遂之也王曰诺使之为邺令史起因往为之邺民大怨欲籍史起史起不敢出而避之王乃使他人遂为之水已行民大得其利繇此言之兴一世之功不当恤流俗之议也区区之见要以吴淞江必不可不开即日渡江逺离节下岂胜瞻恋不宣
　　归有光与昆山知县彭富论水利书
　　承明侯以本县十一十二十三保之田土荒莱居民逃窜嵗逋日积十数年来官于玆土者未尝不深以为忧而不能为吾民终嵗之计明侯戚然于此下询蒭荛有光生长穷乡谈虎色变安能黙然而已窃惟三区虽本县而连亘嘉定迤东沿海之地号为冈身田土高仰而吴淞江为三州太湖出水之大道水之经流也江之南北岸二百五十里间支流数百引以灌溉自顷水利不修经河既湮支流亦塞然自长桥以东东流之水犹驶迨夏驾口至安亭过嘉定青浦之境中间不絶如线是以两县之田与安亭连界者无不荒以三区言之吴淞既塞故瓦浦徐公浦皆塞瓦浦塞则十一十二保之田不収重以五六年之旱沟浍生尘嗸嗸待尽而已此民之所以困也先时言水利者不知本原茍徇目前修一港一浦以塞责而已必欲自原而委非开吴淞江不可开吴淞江则昆山嘉定青浦之田皆可垦议者不究其本因见沿江种芦苇之利反从而防取其税自甪直浦索路港诸地悉为豪民之所占向也私占而已今取其税是教之塞江之道也上流既壅下流安得而不淤乎生愚为三区之田而欲开吴淞江似近于迂然恐吴淞江不开数年之后不独三区而三州之民皆病也若夫开瓦浦溉十一十二保之田开徐公浦溉十三保之田此足支持目前下策也生愚闻之古之君子为生民之计必不肯拘挛于世俗之末议而决以敢为之志况此三区本县蕞尔之地在明侯之宇下得升斗之水可以活矣伏愿毅然举行庻几垂死而再苏之其有徳于吾民甚大又今旱魃为灾明侯昔日车马所通濒河人迹所至之处禾稼仅有存者至于腹里无复青草近经秋潦往往千畆之田枯苗数茎随水荡漾而已救荒之策真如拯溺救焚万不可缓者惟明侯留意焉
　　王世贞与阁下王锡爵书
　　江南设有水利宪臣议尚未定或有为当设佥事或有以为宜复御史者或有以为冝特遣大臣者复御史不过仍委兵道多挟郡僚临期一以移文塞责而已下僚多一番承应百姓多一番骚扰至于添设大臣尤属童稚之见彼岂有不避艰劳不求速化如夏忠靖周文襄者况年力愈衰体靣愈重费用愈广何益之有无已则佥事乎于民为近于简为慎然鄙意则以未烦铨曹议定官府先须抚按计处钱粮今东南民力竭矣救死不赡安能枵腹而事版筑若损官储而借之赈饥则可然仓庾竭矣何所请发而以供役徒且今嵗之潦在湖海之涨下流满而不受不在上流阏而未泄也苐以为此事冝暂缓唯先有司修筑圩岸为主盖费小利大目前之至讣也若乆逺之图唯庙堂更熟虑焉
　　陆树声与巡按李尧民论水利书
　　承示别劄仰见仁台轸念穷黎焦劳经画为吴民造命者无遗算矣而犹计及停折徳意所加切于乳哺信吴民有二天矣其将百世颂之所论河工已濬当事者业有成绩窃闻之先猷谓治水之大要有二曰蓄曰泄非畜无以防旱非泄无以御涝盖旱则资蓄以灌输涝则资泄以疏导非独有泄而无蓄也故三吴谓之泽国者水所钟也如主于治涝欲一决而涸之不几于因噎而废食乎今吴江而下浦港支渠分流而东者谓之西水西水盛则海潮不能驾越迩縁支河浅澁西水之来者防缓海潮之至者湍汛故潮至则势急而退速潮去则沙留而易凝退速则无灌输之实易凝则多淤淀之虞如仁台所谓水咸泥浊者或以此也今所虑者潮沙日积河身渐仰其于蓄泄不无两妨论者谓吴江长桥之水迤逦而东繇浦港支渠分流放于海而下犹之自咽喉而达胸腹肠胃以下注尾闾者也如令咽喉鲠噎胸腹肠胃壅塞则尾闾虽通而津液不注闗鬲且将不利矣故浦港支河尤冝濬治务令深下则停蓄流通无所壅塞遇涝则水借以容纳而不至于漫延遇旱则水得以车戽而不苦于干暵此两利之道也乃若田间水道则责令田户各加疏濬此又不待言矣今吴淞之工已毕闻之当事者亦将有事于此仆老耄懵于世故因承下问率尔布此苐恐言之无当且以犯越俎之嫌也惟仁台亮之
　　赵用贤与水利道许应逵论常熟水利书
　　吴淞为上流所急是矣攷宋史自张献叔及本朝钱溥皆云松江东南髙仰西北洼下其受水分流之大者曰吴淞黄浦今台下已濬吴淞于此两分之説盍再加詧恐上流应濬者不止吴淞一江而已自此以下其流益分其入海之道亦益缕析所不及详数贤常熟人则一邑水道所身歴而可指数者敝邑居吴郡城东北太湖之水一繇长洲而下繇巴城而上以常熟昆山为尾闾常州诸流则自无锡百渎望亭宛山荡而下无虑数十道亦皆以常熟为滙故唐宋治水言上流必于吴淞言下流必于白茒七浦攷之赵霖尝云自田圩既废水通为一若遇南风则太湖淞江与昆山积水尽奔常熟北风反则常熟水之东赴者亦然是见敝邑形势最闗诸水冲要其后任古陈弥作相继相度皆言常熟之浦二十四悉北入于江昆山之浦十有二悉东入于海盖昔人患淞江不能独胜太湖之注而独重于敝邑如此及详治水诸策莫精于钱武肃其所设开江指挥专驻常熟范文正时稍益卒至二千余则其重又可知今欲尽复二十四浦之旧必非力所可及若所谓白茒许浦福山黄泗四浦则似与吴淞江之势相为聨络必不可缓盖此四浦者元人尝资为运道至张士诚据吴不惮劳民大发卒濬之故我圣祖平吴因置四巡检于四港之口以当时四港最大为盐盗之出没也百余年后渐至湮塞治中都御史何公鉴主事姚文灏并大加开涤今又百余年湮塞等于平陆矣夫此四浦者白茒居邑之正东折而入于海百二十里稍纡东北曰许浦入江八十里当邑城之北曰福山港入江最近三十六里西北则曰黄泗浦入江九十里白茒往为巡抚海公瑞畧加疏濬虽未迄工海口尚未大利然今流幸稍通数年已来亦赖其利乃其最迳而切又稍近而易为工者则莫若福山一港而已此港受东来直注之水到江最易宜与白茒称亚其旁多良田顷者渐卤不堪矣然而未有言及之者以白茒昔时称为运道其名最着故言者往往先之又福山之湮已乆有势力之家不蓄产于此日者敝邑所议开乃皆在三丈浦奚浦所费亦不资则以此二港有三四要人田庐尽在其间故出力得首从事耳且旧籍所载福山港所开工食大约不过四千二百有竒以易具之费而成三吴最急之工亦冝少留神焉不才又闻言今海口俱髙于内地即加开治终亦无利此近孩童不解事语昔范仲淹上吕相书其辨江流若髙必无姑苏一语足破千古又濒海之地特髙于他处谓之冈身盖天地之气至边则少结以限海潮惟不濬则海口之沙日壅望之似髙耳惟台下先烛此説之谬然后循次修举又若敝邑目前所极要者筑围一莭台下未及施工于治河则冝加意于筑防许光凝曰开一江有一江之利濬一浦有一浦之利郏亶曰筑圩可以御小水而不可以御大水然则必濬河而又筑圩则吴之田利而无患矣若止濬一吴淞譬如人身毛窍八万四千独举一窍治之其余壅蔽为害亦不细耳
　　赵用贤与兵道李涞论水利书
　　敝邑居郡城之东北吸浙西苕霅太湖东泄诸水繇吴江经郡城会于常熟自无锡而北太湖分流及荆溪孟河诸水亦会于常熟常熟在汉唐有三十二港以泄全湖建瓴之势旱则资潮汐潦则借分杀故田常稔而有此名至元末独存四港已东为白茒尝资为运道其流最大稍北为许浦正北为福山港极西北为三丈浦至正中亦几湮废故江南水灾无日不闻伪吴之起首濬四港圣祖因之故于此四港并设巡司防御海警以总势论盖太湖之水大半归于敝邑而正东所受郡城及阳城湖娄江众流亦下而归于敝邑故敝邑乃三吴之尾闾敝邑入江诸港无壅则长洲吴江无锡诸浸杀其六七矣又以四港论白茒入海稍纾而东计百二十里许浦亦不下百里独福山港在县城正北入江仅三十六里最迳而三丈浦则以泄邑西太湖之水其利在西北一方于邑似少缓焉隆庆间抚台海公尝濬白茒一港几成而去然累年犹少赖之至许浦福山二港则置不讲顷年惟三丈浦既大濬又旁及奚浦鹿苑纷纷动众皆为一方计又皆为有势力者计耳而邑之大形势大利害或未及也故为今目前最急计无如择其近而易为力者如福山一港先加开濬然后以次及于白茒许浦白茒尤易浚以海公之濬尚不逺犹能通流故也福山港一通则郡城直注之水迳从北入江敝邑长洲吴江诸浸可杀其六矣
　　王焕如曰海忠介于隆庆末开吴淞江毕即疏白茒港以解任匆迫不竟厥功甫数载而白茒淀淤万厯初年林江台奉特遣至吴所赐玺书坐濬白茒反覆勘估仓猝竣役上章累数千言叙劳勚之绩如画及梓行册考谓忠介糜金钱四万余缗而彼仅半之迄今列郡黎民追忠介吴淞之伐户祝家尸而海虞一邑谓忠介白茒之役逺孙江台赵文毅虞人也素持月旦目击先后之疏治兹谈水利竟无只字诵江台此其功罪之案何如也忠介贞操与日月争光而白茒遗憾岂奉行者不得其法与愚读文毅斯萹为之浩叹
　　赵用贤再答兵道李涞问水利书
　　辱明问具见留意民瘼盖东吴无百年不治之水以地独卑洼内滙太湖之巨浸而四灌以江海之洪流故其通易塞少塞则中流溢出而渰溺之祸嵗嵗不免盖在西境则吴江黄浦娄江诸港最大在东北境入江者则无如昆山常熟而在常熟独有四港以分其势即宋所置开江营独重此一邑可知矣惟明公再筹之如惠临敝邑当造膝以对
</div>
    <div class="pagination">
<a href="吴中水利全书_page83.html">上一页</a><span>...</span><a href="吴中水利全书_page79.html">79</a><a href="吴中水利全书_page80.html">80</a><a href="吴中水利全书_page81.html">81</a><a href="吴中水利全书_page82.html">82</a><a href="吴中水利全书_page83.html">83</a><span class="current-page">84</span><a href="吴中水利全书_page85.html">85</a><a href="吴中水利全书_page86.html">86</a><a href="吴中水利全书_page87.html">87</a><a href="吴中水利全书_page88.html">88</a><a href="吴中水利全书_page89.html">89</a><span>...</span><a href="吴中水利全书_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
