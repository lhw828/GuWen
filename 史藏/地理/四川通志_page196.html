<!DOCTYPE html>
<html>
<head>
    <meta charset="UTF-8">
    <title>四川通志 - 第 196 页/共 218 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四川通志 - 第 196 页/共 218 页</h1>
    <div class="content">　　杨　厚【字仲桓新都人父统精天文厚习父业顺帝征之拜议郎迁侍中梁冀以车马遗之不受归授门徒三千余人李固徴之不起卒諡文父】
　　唐朱桃椎【成都人高益州士廉遗以衣逃入山中夏则裸形冬则树皮自覆每织芒屫置路旁见者皆言朱处士屫也易米置其地朱至夕取之终不见人】
　　宋孙知微【字思邈成都人张咏鎭蜀雅慕之终不可致及还朝出劒阁一邨童持思邈画以进咏问孙所在答曰已去远矣马知节守成都造访解金带以赠卽系之苎袍人见其标韵萧散皆以为李靑莲也】
　　张　愈【字少愚一字淑才本晋人徙蜀居郫城性通敏防异凡儿笃嗜圣经并好汉书不读百家言旣冠适四方与时之豪杰游日相薫炙业遂大成才豪气逸武功苏舜钦以诗豪当时一见愈大推服仁宗朝西戎入边愈上书陈攻取十策寳元初除校书郎愿以援父显忠而自隐靑城山之白云溪凡六辞召命文潞公有诗云欲作外臣谁是友白云猿鹤在岩扉任易宗诗懒随六品仕丹阙高卧一峯藏白云所着诗文凡若干卷妻蒲氏亦知学文章精义有声于时愈在靑城山常自为诗徧题壁上临风对月翛然有高视一世之意闻佳山水不辞千里而徃愈卒蒲氏为文以悼之辞最工蜀士大夫多传焉右丞何圣从铭其墓曰昔庄子之才子云珍之谓其乆幽而不改其操今少愚亦隐于蜀不苟利欲不求闻达在庄之后十有余岁其风凛然可以与之相追矣】章　詧【字隐之双流人博通经学尤长易太着发隐二篇蜀守蒋堂张方平赵抃咸以逸民荐于朝赐粟帛命为州助敎不就嘉祐中赐号冲退处士王素时为州守因更其居之乡曰处士里曰通儒坊曰冲退詧导生养气忧喜是非不胶于心常谓友人范百禄曰君子能强其所不足拂其所有余太之道几矣此子云仁义之心予之于太述斯而已若苦其思难其言迂溺其所以为数而忘仁义之大恶足语道哉年七十六卒子禩好古学道所居犹存遗迹】
　　郭长孺【成都人风致闲逸遇人无贵贱悉礼下之然其中挺拔不倚终日剧谈无戏语惟好书丹铅点勘不去手自经史百氏浮屠黄老隂阳医卜之术皆究其妙有易解书解道徳经解蔬食谱歌诗杂文等书又作孝行图高逸图阴阳杂证图各为论述焉】
　　篐桶翁【成都隐者程伊川在蜀尝见其挟册入市就视之则易也因质所疑酬答如响问其姓名不言及问未济卦曰三阳皆失位也后袁滋问易于伊川曰易学在蜀】
　　郭　震【成都人博学能诗有飘然物表之志所着有渔舟集李畋称其有孟郊风】杨　汇【成都人杜门著书善赋诗人无知者邵伯温为部使者荐其学行甚高淸节甚苦不报及卒学者谥为静恭先生】
　　郭希朴【华阳人以博学闻尤通于易任价以方郭林宗号有道先生能前知死生之故李畋为录其事】
　　邓　至【双流人通六经学者从之甚众每入市邑人皆拱立着徃事龟鉴通书一江集子绾翰林学士孙洵仁尚书洵文知枢密院事】
　　白如璧【新都人博览羣书隐居不仕避兵入山不食而死】
　　苏云卿【汉州人绍兴中寓豫章布褐草履终岁不易少与张浚为布衣交浚入相驰书函金币属帅漕致之帅漕因请见期之诘朝及翌日徃谒扃戸閴然书币俱在而翁已遯去不知所徃】
　　元杜　圭【新都人勤学尚友通五经尤长于春秋隐居授徒来学者众庐舍至不能容】明杨　敏【字学可新都人师杜圭博通经史避兵云南还蜀明玉珍廹之不仕洪武中命赐钞归隐蜀献王给田八十亩赠云流水画桥题柱客淸风精舍读书人】
　　徐宗敬【成都人博学工诗文自负甚高天顺间被征不起所着有中白子集传于世】徐　防【华阳人字山甫自防颖悟静笃人鲜窥其涯际中正统丁卯乡试再上公车遂绝意仕进抚按亷其贤荐除夷陵倅不受徧游吴越以山水诗文自娱家居别筑一室书孙绰体识远出处同归二语于壁间盖自况云晚年德高行成当事钦慕片言只字奉若典型或遇地方大事抚按就商之悉见之行事有欲舆致之者意不可得卒年九十九所着有忠爱堂稿行于世】李政之【简州人正统间入乡闱搜检怀挟政之正色言曰国家抡才方勤咨访乃令囚首裸足以希进取乎遂不入试隐居杜门嘉靖初卒】
　　张绍宗【双流人年九十六犹读书谈道隐竹溪业渔钓孔令入溪访之与绍宗遇班荆而坐抽琴鼓南风之操赋词十二首歌而赠之令扁其门曰竹溪淸隐】
　　汪　怀【字惟徳其先婺源人从祖指挥使居蜀怀少失父鞠于母从师苦学能诗文徃来吴楚以瞻母养一日寓吴赋怀归诗曰乘舟淸夜鹤鸣孤一曲夷犹过镜湖栗里喜培三径菊锦江何羡四腮鲈梦回巫峡猿声切目断衡阳雁影迂白首归来犹及养北堂称寿学莱夫士大夫叹曰隐君子也】
　　田　本【新都人淸心苦行博学好古结庐高隐不求闻逹年九十无疾而终】
　　刘　防【彭县人受易于其父浩深得奥旨卽邑中文昌祠为书院聚乡里俊髦与子士元日相琢磨值岁荒为粥赈饥凡戚属不能丧葬者咸资之人服其德】
　　陈　爱【字处友华阳人成化间隐士洒落不羁以义自守文学宏博尤长于诗非贤长史不见尝有臬使再至其门爱辄先逃臬使怒檄召将辱之庭爱从容以诗呈曰折简慇懃累见寻布衣宁敢谒朝簪明公有道持身正贱子无知感德深柏府风霜尊伟望柴门山水遂闲心云泥两地无劳顾鱼恋深渊鸟恋林乃解以授徒自给师道严整出其门者多俊良闾里愚氓亦知有陈先生也有华山人诗集传世】
　　刘大昌【别号珥江成都人嘉靖戊子乡荐性恬淡高洁不乐仕进时内阁杨石斋先生当国大昌益引避不出日惟诗赋自娱绝迹公府常与杨用修太史倡和锦城大见称赏用修著作多所订正幕府闻其贤首访之大昌坚避士君子咸高之】
　　朱之臣【字菊水成都人万厯间进士歴官所在著绩崇祯初任江西右布政使因飞语逮系刑部狱人咸为之臣危一夕庄烈帝梦两僧在狱中笑语命内臣阴伺之则之臣与某对局谈笑自若因释之后官至刑部右侍郎退隐石城自号曰靑樵老叟年九十犹著书不辍里人咸矜式焉】
　　皇淸赵司鋐【字退公彭县人弱冠举于乡制府李国英敬其品学多与商论政务劝之仕弗应及
　　殁国英哭曰若赵司鋐不愧静正之士】
　　重庆府
　　汉尹　珍【南川人桓帝时从汝南许愼学受五经还里设敎于乡巴渝之人始知学】宋谯　定【涪州人少学易于程颐颐贬涪定又从之靖康初召为崇政殿说书高宗卽位诏遣诣行在将大用之防北兵至定遂归涪后居靑城山蜀人称谯夫子云】
　　张宗范【合州人有文行居嘉陵江建亭于学土山麓周濓溪至而爱之为名其亭】李钓鼇【綦江人长于吟咏好莳菊作菊坡亭】
　　元云山翁【壁山人元末明氏据重庆以万戸侯诏山翁不就结庐于五峯山有云山诗集】明赵天泽【江津人元至正间至江东尝同刘基游武林泛西湖见异云起众皆目为庆云将分韵赋诗基独满饮不顾曰此天子气也应在十年后有王者起我当辅之时杭城犹全盛诸人骇以为狂无知基者惟天泽奇之以为诸葛孔明之流乃为文以赠基天泽归基亦以诗赠之】胡子义【大足人膺辟荐分敎威远歴山东佥事闻兄子昭死节遂弃官避世隐于丹棱民家蜀献王知而怜之生二子各已数岁乃语曰天不绝胡氏二子当免于难遂弃去不知所终子义有怀乡诗曰一区废宅棠山下半畆方塘夕照中乡国匪遥身自远乾坤虽大足难容】
　　邓　鎭【永川人通六籍诸史善属文性刚鲠议论持正成化中走京师以言忤权贵下锦衣狱拷掠折一足旣而赦回敎授于乡以终】
　　邹　玉【江津人隐居不仕诗多佳句月夜溪行云明月映溪天落镜急流溅石水圆珠山居云树色秋来减泉声后增夜饮云淸香浮竹叶古调落梅花山行云好景须留恋浮名且罢休】王　俭【铜梁人成化中尝官都御史有政声后削籍山居尤多高行】
　　余成岁【合州人号太初所行俱敦古道处波靡中峻操凛然淸不绝俗和不混同恬不近名读书博综经史研究性学每求实践不事空言以明经对诏大廷归遂坚意不出仪型后学郡守罗式其庐曰孝友博学洵无愧潜德云】
　　何朝凤【长寿人防业儒长读关闽濓洛书遂废举子业隐居西山力敦古道置义田义宅赡族赈贫恤孤拯急郡县征请不应帷敎子课农著书劝俗为务着有克已编袁氏功过格注年九十无疾终】
　　刘　戡【綦江人崇桢间贡生乐志林泉不求仕进以书史自娱年九十有六气淸形健】龚懋熙【江津人生而颖异能识泰山石敢当五字七岁能文崇祯己卯举于乡时年十八旋登进士任太常博士后以养终归里奉二人居山中怡情丘壑屡征不起有厯图四书讲语梧竹居草】
　　邓必感【綦江人博学多识为士林模楷副使段师文闻其贤尝造庐听讲周易题其门曰云山数亩】
　　皇淸陈于夏【江津人由贡生选梓潼训导母张氏年十八孀居抚于夏成立至是老病难远渉于
　　夏遂辞职不赴家居养母沉酣典籍年八十卒有歴代典故抄】
　　林明儁【字位旃酆都人学富经史甲申献冦陷蜀从阁部王应熊讨贼筹策多中后以病假归屡征不出隐居著述有澹远堂巴子园桐梧居等集】
　　汤学尹【黔江人年十二应童子试以能赋称奇童后登康熙癸卯贤书黔邑兵燹之余经学失传学尹阐明易理敎授生徒盛暑严寒讲习不倦名其斋曰勉庵潜心理学値吴逆之叛遁迹山林不履城市人称为勉庵先生】
　　保宁府
　　汉杜　胄【广元人察孝亷明经不仕】
　　唐南　中【巴州人工诗隐居平凉仙洞】
　　宋王　省【劒州人太宗召对称旨辞爵不受号清虚山人】
　　严大猷【苍溪人方山隐士吴曦叛于蜀大猷赋诗云笏未到时难击泚兵如入手易擒吴有方山集四卷】
　　元袁大用【南江人为四川制置总领元帅値乱归再诏不起号隐君】
　　明郑　本【昭化人登永乐甲午贤书雅志薖轴不乐仕进士林仰之】
　　贾　瑄【巴州人高尚其志足迹不入公府号白厓御史任仪亭曰淸风凛凛足以植名敎而激頽俗白厓有处士若增而高矣】
　　母　道【劒州人少警敏或试画鹊应笔成词充弟子员毎试冠军后居艰遂卧不起士大夫强之出应明经受部牒遽还杜门盖独行君子也性孝友兼急人难所著书若干卷名东渔存稿藏于家】
　　梁一言【劒州人少从垫师习句读卽有志圣贤年旣富筑室琴山谈道讲义郡守慕其高相继造庐侍御冯空督学姜宝大学士夏言郡侯杨某皆题其门曰振古人豪曰劒南乔岳所着有心法要旨家塾彝训三动录恕斋文集诗学杂咏藏于家】
　　顺庆府
　　晋谯　秀【南充人谯周孙少静黙郡察孝亷举秀才皆不就李雄据蜀慕秀名征之不应冠皮弁敝衣躬耕山薮桓温灭蜀遣使勅所在有司四时存问】
　　唐蓬池隐者【李太白金陵江上遇蓬池隐者诗心爱名山游身随名山远罗浮麻姑台此处或未返遇君蓬池隐就我石山饭空言不成懽强笑日已晚绿水向雁门黄云蔽笼山叹息两客怀徘徊吴越间共语一执手留连夜将乆解我紫貂裘且换金陵酒酒来笑复歌兴酣乐事多水影弄月色淸光奈愁何眀晨挂帆席离憾满淸波其为太白所赏如此】
　　宋冯　休【南充人眞宗时不应辟召于小方山隐居著书】
　　李士宁【蓬州人欧阳永叔诗蜀狂士宁者不邪亦不正混世使人疑诡谲非一行平生不把笔对酒时高咏初如不着意语出多竒劲倾财解人难去不道名姓金钱买酒醉高楼明月空床眠不醒一身四海卽为家独来万里聊乘兴旣不采药卖都市又不点石化黄金进不干公侯退不隐山林与之游者但爱其人而莫见其术安知其心吾闻有道之士游心太虚逍遥出入尝与道俱故能入火不热入水不濡尝闻其语而未见其人也岂斯人之徒与不然言可纯师行可纯得而滑稽玩世其东方朔之流乎】
　　黄蓬石【蓬州人嘉祐岩记称李士宁黄蓬石擅名物表出处无考】
　　何　羣【西充人庆厯中在太学请复古制又上书言三代选士先行谊后世专以文词请罢去词赋科谏官御史亦以为言廷议韪其说而不行羣乃取平生所为赋八百余篇焚之径归不复举进士嘉祐中何剡表其行赐号安邑处士赵抃知益州奏羣遗稿云非若茂陵书也寝不下】姚邦基【岳池人举进士知尉氏县值刘豫僭窃邦基遂弃官去聚徒敎授隐于山林豫败诏以京秩不就】
　　张　先【蓬州人南渡后取徐孺子传读而叹曰危邦不入乱邦不居如徐孺子之制行斯可也遂潜修自得足迹不入城市墓在蓬池】
　　赵眞一【师仁之后义不仕元隐居终身赵古则制碑比之伯夷氏】
　　明王　钺【营山人永乐中中式隐居翠屏山不仕号竹壑老人言动不茍侍御史方升赠以诗曰曽向蟾宫折桂花归来林下度年华于今两鬓俱成雪万竹森森暮景賖】
　　赵之屏【南充人嘉靖戊戌进士任大理评事多所平反歴贵阳宪副湖广叅政征苗有功后致政归读书于方山洞着有洞林梦语石痀遗响等书】
　　赵祖益【南充人精易学明性理著述博雅纯正不作雕虫语居乡恂恂长者至老手不释卷人称嗜学醇儒】
　　王行之【西充人嘉靖中贡生澹泊自甘绝意仕路化行乡党以敦本行为先】
　　甘鸣鹤【字羽嘉隣水人明末贡生不乐仕进筑室于老君山斋名天逸聚徒讲学毎遇佳节率弟子登山临水随景吟咏有天逸斋稿年六十有四卒】
　　任　准【渠县人博极羣书屡举不第遂隐居著书有任子迂言筹画寰区并周易解等书悉天人性命之理经世宰物之方学使闻而嘉之曰此吾乡陈茂烈之流也表其门曰羽仪百世年七十终友人朝议大夫傅嘉行为之铭】
　　于仕华【营山人防笃学游太学思亲衰老即日归养安贫尽欢其孝思高志如此】李兆襄【南充人明经不仕敎授生徒讲濓洛心性之学著述甚富】
　　皇淸傅惟淸【字天一明末渠邑诸生博文强识高尚不仕抚军李国英闻其名征之居幕府数月
　　即辞归以寿终】
　　叙州府
　　宋李　见【富顺人尝读易神龟山着易枢天禧中上令附驿以闻不愿仕进监司亦不能屈】明刘　琬【郡人洪武初处士造舟活溺子孙至今有显贵者】
　　何汉臣【庆符人以贡赴京廷试遇新都杨愼于涂同作喜雨诗愼服其工至京以乡人广为延誉汉臣耻焉遂归里隐峩眉山年八十有三卒著述甚富】
　　周一麟【高县人岁贡生不乐仕进蔬食水饮穷约自甘弟二麟拔贡生授贵州石阡府司理旋卽致仕退居畎亩训诲生徒伯仲偕隐士林高之】
　　余　仲【高县岁贡生矢志高尚山居读书铨选不出】
　　皇淸李之藻【珙县人顺治庚子举人任合州学政课士有条滇南煽动遂隐遁深山寻卒】邓元功【屏山人贡生康熙己丑训导黔江因道路险远不能迎养遂请致仕隐居奉二人菽水暇则读书敎子三子俱明经】
　　夔州府
　　宋王　珪【万县人筑室南溪号志堂居士左右植松竹逍遥其下一时名流喜其高尚榜其居曰竹隐】
　　明熊士杰【新宁人幼嗜学通晓经义及百家医卜诸书隐居循礼有吟稿藏于家】川中补锅匠【不知何许人徃来夔庆间为人补锅至州邑不过三日卽去去或复来有欲学补锅者即敎之补锅不索谢钱直令负担从有后学者至即令先学者去如是数年人皆识之呼为老锅匠或售以钱布米亦不择当食时与之食即不复索钱钱稍稍积囊中遇风寒暑不出补锅以钱买酒饮自饮食尝寄宿萧寺一日于市中逢冯翁者二人相顾愕然已而相持哭哭已相牵入山岩中坐语竟日学补锅者屏不得闻二人语语已又相持哭且别去言今永诀不可复相见后竟莫知所终或曰建文遗臣也】
　　冯　翁【亦不知何许人在夔州以章句敎童子给衣食能为对句及古诗诗尾辄自题马二子或马公或塞马先生尝作诗大书壁间云夜梦何奇特云飞天汉津朝横沧海曲夕过滇池滨光雯皆五色蜿蜒无损鳞渊田变化间张主借高旻后见补锅匠归即铲去时盖永乐甲申己酉间也后亦莫知所终】
　　皇淸沈巨儒【字越鸡万县人明季避乱遂隐于山号西溪野人时总督李国英知其夙学劝之仕
　　不应辟草堂以诗文自娱卒】
　　龙安府
　　宋胡　仲【郡人隐居授徒征辟皆不就名士许鼎辈师事之人呼其居为胡仲山】
　　皇清胡茂林【平武人躬耕陇亩不入城市惟以诗礼训课子孙享寿百有五岁人称百岁翁邑令
　　屡旌其门】
　　雅州府
　　明梅元吉【字复之州人自号梦周山人隐居不仕著述终老有雅安近纪】
　　程之绪【芦山人博综书史善属文性端方动合规矩隐居敎授着经济内外篇祀乡贤】
　　皇淸竹郎裔【字水生芦山人诗文下笔立就明季兵燹后旧家典籍皆为灰烬郎裔口授手书以
　　敎后进时有兴朝伏生之目】
　　竹全仁【字冬茁芦山人郎裔孙也能绍述祖志潜心经史县令杨廷琚聘纂邑志采辑颇详年六十余貌若少壮着有中庸衍义】
　　李玉立【字躬标号白衣州人性情恬澹不求名利傍祖墓结庐独处二十余年年七十卒有四书释义香亭诗养心论诸集】
　　直嘉定州【雍正十二年陞为府设乐山县为附郭】
　　唐唐　球【州人不应王建辟尝纳诗稿瓢中投之江有见之者知为唐山人瓢接得之】宋王　庠【荣县人梦易子七岁能属文早丧父哀痛深切与弟序闭戸穷经期继父志未几罢制科序叹曰无愧先训足矣复自陈与二苏范纯仁为知己系元祐党屏居田里卒諡贤节】王　阳【犍爲人与黄山谷游山谷称为高旷之士】
　　李　圃【州人淳熙中为忠州别驾归隐白茅山筑秀发斋淸风高节人至今慕之】师伯浑【犍为人陆放翁序其文集云伯浑文章英发钜丽歌之淸庙刻之彝器然后为称今一不可得而施顾退而为山巅水涯娱忧纾悲之言岂不可感哉】
　　明张　瑛【字玉华州人才器高迈性嗜学治诗书二经善属文工诗孝亲友弟俱可为乡闾法潜德弗售郡守召之不应】
　　尹东郊【字敬孚始为滇人父任荣县令爱蜀中山水遂占籍嘉州东郊博学善为诗郡守魏瀚甚礼重之列其状于朝将官之弗受人称尹聘君云】
　　夏迪简【州人以选贡中崇祯壬午乡试学行纯粹隐居教授足不履公庭年八十不替所守士林重之】
　　梁应奇【字平叔州人登崇祯戊辰进士为江南宣城令多惠政后遭乱避地牂牁不复求出】
　　皇淸万月庚【峩眉人康熙己酉举人吴逆迫以伪职坚不出及吴逆殄灭凡抗节之士多采录授
　　官而月庚巳卒人咸惜之】
　　直眉州
　　明余承勳【靑神人进士官至翰林修撰嘉靖间议大礼被杖锦衣百戸王邦竒又假以建言边情诬兵部主事杨惇惇子与承勳友善复罣诬被逮后复职还家著书三嵓山中四十余年前后抚按屡为荐剡卒不起今三嵓深处犹有方池道院云】
　　直隷邛州
　　汉胡　安【临邛人隐居白鹤山讲学司马相如从之受经】
</div>
    <div class="pagination">
<a href="四川通志_page195.html">上一页</a><span>...</span><a href="四川通志_page191.html">191</a><a href="四川通志_page192.html">192</a><a href="四川通志_page193.html">193</a><a href="四川通志_page194.html">194</a><a href="四川通志_page195.html">195</a><span class="current-page">196</span><a href="四川通志_page197.html">197</a><a href="四川通志_page198.html">198</a><a href="四川通志_page199.html">199</a><a href="四川通志_page200.html">200</a><a href="四川通志_page201.html">201</a><span>...</span><a href="四川通志_page197.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
