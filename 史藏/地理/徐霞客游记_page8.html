<!DOCTYPE html>
<html>
<head>
    <meta charset="UTF-8">
    <title>徐霞客游记 - 第 8 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐霞客游记 - 第 8 页/共 13 页</h1>
    <div class="content">


　　徐霞客逰记卷五下
<史部,地理类,游记之属,徐霞客游记>
　　钦定四库全书
　　徐霞客逰记卷六上
　　明　徐宏祖　撰
　　西南逰日记九【云南】
　　戊寅八月初七日作书投署府何别驾求广西府志是日其诞辰书未达入阅其堂四境图见盘江自其南界西半入境东北从东界之北而去不标地名旡从知其何界也
　　初八日何收书欲相见是日雨予不往
　　初九日予令顾仆辞何促其志大雨不止
　　初十日何言觅志旡印就者已命杀青矣午霁始见黄菊大开【菊惟黄色不大又有西番菊】
　　广西府西界大山髙列如屛直亘南去曰草子山西界即大麻子岭从大龟来者东界峻逼而西界层叠北有一石山森罗扵中连络两界曰发果山东支南下者结为郡治西支横属西界者有小水从穴涌出甚巨是为泸源经西门大桥而为矣邦池之源者也【通海从穴涌出此海亦从穴涌出然此南山复横截仍入太守塘山穴中为尤异也广福僧言此水入穴即从竹园村北龙潭出未知果否恐龙自是锡冈北坞水此未必合出也矣邦池俗名海子又曰龙甸○此滤江非广中泸江也泸江在南而此水亦窃其名不知何故】矣邦池之南复有逺山东西横属则此中亦一南北中洼之坑而水则去来皆透于穴矣此郡山之最逺者也
　　发果山员若贯珠横列郡后东下一支曰奇鹤峯则学宫所托西下一支曰鉄龙峯则万寿寺所倚而郡城当其中环处城之东北亦有一小石峯在其中曰秀山上多突石前可瞰湖后可揽翠城南濒湖复突三峯东即广福曰灵山中峯最小曰文笔峯建塔于上而西峯横若翠屛焉【即名翠屛】此郡山之近者也秀山前有伏波将军庙后殿为伏波像前殿为郡守张继孟祠【张扶风人以甲科守此壬申为普酋困城岌岌矣张奋不顾身固保城隍普莫能破城赖以完先是张梦伏波示以方畧既退贼亲涖息宰河招抚焉贼称为舍命王云】
　　新寺【即万寿寺】当发果西垂之南其后山石嶙峋为滇中所无其寺南向后倚峭前临遥海亦此中胜处前有玉皇阁东为城隍庙俱在城外
　　泸源洞在城西北四里新寺后山西尽环坞西北其中乱峯杂沓缀以小石岫皆削瓣骈枝标青防翠北环西转而泸源之水涌扵下穴泸源之洞辟扵层崖有三洞焉上洞东南向前有亭下洞南向在上洞西五十步皆在前山之南崖后洞在后山之北防其上如眢井从井北坠穴而下二十步底界而成脊一穴东北下而小一穴东南下而廓此三洞之分向也其中所入皆甚深秉炬穿隘屡起屡伏乳柱纷错不可穷诘焉
　　十一日大霁上午出西门过城隍庙玉皇阁前西一里转新寺西峯之嘴而北又北一里抵山下歴级防上洞望洞西有寺殿两重入憩而防水为餐因由寺西观水洞还寺中索炬始知为洞有三皆须火深入下午强索得炬而火为顾仆所灭遍觅不可得遥望一村在隔水之南涨莫能达遂不得为深入计聊一趋后洞得披其外扄还入下洞探其中门而已仍从旧路归北入新寺抵暮而返
　　十二日坐寓待志拟一至即行晩谓顾仆曰志订就当即来候也
　　余初意广西郡人必悉盘江所出遍征之终无谙者其不知者反谓西转弥勒固属颠倒其知者第谓东北注罗平经黄草坝下即莫解所从矣问所谓东南下广南出田州亦似揣摩之言靡有确据也此地至黄草坝又东北四五日程余欲从之以此淹留日久迤西之行不可迟姑留为归途之便
　　广西府鹦鹉最多皆三乡县所出然止翠毛丹喙无五色之异
　　三乡县乃甲寅萧守所城维摩州州有流官祗居郡城不往州治二处皆借何天衢守之以与普拒
　　广福寺在郡城东二里吉双乡在矣邦池之东南与之对而弥勒州在郡西九十里一统志乃注寺在弥勒东九十里乡为弥勒属何耶岂当时郡无附郭三州各抵其前为界故以属之弥勒耶然今大麻子哨西何以又有分界之址也
　　十三日中夜闻雷声达旦而雨余欲行屡矣而日复一日待之若河清焉
　　自省至临安皆南行自临安抵石屛州皆西北自临安抵阿迷皆东北自阿迷抵弥勒皆北行自弥勒抵广西府皆东北
　　十四日再令顾仆促志余束装以待乍雨乍霁上午得回音仍欲留至明晨云乃携行李出西门入玉皇阁阁颇宏丽中乃铜像两庑所塑羣仙像极有生气正殿四壁画亦精工遂过万寿寺饭后登寺左铁龙峯之脊石骨棱棱皆龙鳞象角也【志又称为天马峯以其形似也】下还寺中见右庑北有停柩焉询之乃吾乡徽郡防公柩也防讳大勲任广西三府征普时防率兵屯郡南海梢以防冦之冲突四年四月普兵忽乗之竟没于阵今其子现居其地不得归故停柩寺中余为慨然是晩李如玉杨善居诸君作醮寺中屡承斋饷僧千松亦少解人意是晩月颇朗
　　十五日余入城探防君之子令顾仆往促何君上午出西门防城隍庙旣返寺寺中男妇进香者接踵有吴尔锡者亦以进香至同杨善居索余文各携之去约抵暮驰还下午何命堂书送志及程仪至余作书谢之是晩为中秋而暗云宻布大风忽吼僧设茶于正殿啜之而卧
　　十六日雨意霏霏不能阻余行色而吴杨文未至令顾仆往索之旣饭杨君携酒一樽侑以油饼熏鳬乃酌酒而携鳬饼以行从玉皇阁后循铁龙东麓而北一里登北山而上一里逾其坳即发果山之脊也志又谓之九华山葢东峯之南下者为奇鹤为学宫所倚西峯之南下者为铁龙为万寿寺之脉中环而南突于城中者为钟秀山其寔一山也从岭上平行又北三里始见泸源洞在西而山脊则东自东界大山横度而西属于西界为郡城后倚然泸源之水穿其西穴而出亦不得为过脉也从岭北行又五里而稍下有哨在坞之南岗曰平沙哨郡城北之锁钥也其东即紫薇之后脉犹屛列未尽其西则连峯蜿蜒北自师宗南下为阿卢山界坞中之水而中透泸源者也由哨前北行坞中六里有溪自北而南小石梁跨之是为矣各桥溪水发源于东西两界分支处由梁下西注南转坞穷而南入穴出泸源之上流也又北六里有村在西山之半溪峡自东北来路由西北上山一里蹑岭而上二里遂逾西界之脊瞰西坞行坞中水浸成壑有村在其下其西复有连山自北而南与此界又相持成峡焉从岭上又北四里乃西北下西峡中一里抵麓复循东麓北行十五里复有连防属两界之间有数家倚其上是为中火铺有公舘焉【按志师宗南四十里有额勒哨当即此矣】饭仍北行峡中其内石峯四五离立峥峥峡西自有溪北下路从峡东行两界山复相持而北坞中皆荒茅沮洳直抵师宗寂无片椽矣闻昔亦有村落自普与夷出没莫禁民皆避去遂成荒径广西李翁为余言师宗南四十里无一人皆因普乱民不安居山督府今亦有普兵出没路南之道一梗不通一城之外皆危境云【山为秦土官寨其山最高为弥勒东西山分脉处其西北即属陆凉西属路南为两州间道向设督捕城今渐废弛秦土官为昻土官所杀昻复为普所掳今普兵时出没其地人不敢行往路南澂江者反南迂弥勒从北而向革泥关葢自广西郡城外皆普氏所慑服即城北诸村小民稍温饱辄坐沠其赀以供违即全家掳掠而去小民宁流离四方不敢一鸣之有司以有司不能保其命而普之生杀立见也】北行二十里经坞而西从坞中度一桥有小水自南而北渉之转而西北行暝色已合顾仆后余从一老人一童子前行踯躅昬黑中余高声呼顾仆老人輙揺手禁止恐匪人闻声而出也循坡渉坳十里有一尖峯当坳中穿其腋复西北行路甚泞溪水交流路几不辨后不知顾仆趋何所前不知师宗在何处莽然随老人行而老人究不识师宗之逺近也【老人初言不能抵师宗随路有村可止至是还叩之老人曰余昔经此已十四年前此村居不意一变】久之渐闻犬吠声隐隐知去人境不逺矣过尖山共五里下渉一小溪登坡遂得师宗城焉抵东门门已闭而外无人居循城东北隅有草茅数家俱己熟寝老人仍同童子去余止而谋宿莫啓戸者心惶惶念顾仆负嚢山荒路寂泥泞天黒不知何以行且不知从何行久之见暗中一影亟呼而得之而后喜可知也旣而见前一家有火趋扣其门始固辞余之久乃啓戸入客防汤煮杨君所贻粉糕啖之甘如饴也濯足借草而卧中夜复闻雨声【主人言今早有人自府来言平沙有贼人截路君何以行余曰无之曰可徴君之福也即此地外五里尖山之下时有贼出没土人未晩即不敢行何幸而昏夜过之】
　　师宗在南山峡间东北与西南俱有山环夹其坞纵横而开洋不整亦不大水从东南环其北而西去亦不大也城虽砖甃而甚卑城外居民寥寥皆艸庐而不见一瓦其地哨守之兵亦俱何天衢所辖
　　城西有通元洞去城二里又有透石灵泉俱不及防十七日晨雨饭而行泥深及膝出门即仆北行一里有水自东南坞来西向注峡而去有石桥跨之为緑生桥过桥行坞中一里北上坡遵坡行八里东山始北断成峡水自峡中西出有寨当峡而峙不知其名余从西坡北下则峡水西流所经也坡下亦有茅数家为往来居停之所是曰大河口河不甚巨而两旁沮洳特甚有石梁跨之与緑生同水势亦相似过桥北行度坞北复有山自东北横亘西南一里陟其坡循之东向行三里越坡东下坞中沮洳有小水自北而南入大河溪上流有四五人索哨钱于此因架木为小桥以渡水见余不索哨而乞造桥之犒余畀以二文各交口称谢旣渡半里余随车路东行诸人哄然大呼余还顾则以罗平大道宜向东北余东为悮故也亟还从东北半里复上坡东行皆荒坡遥陇夙雾逺迷重茅四塞十五里东逾冈始望见东北冈上有寨一屯其前即环山成洼中有盘壑水绕其底而成田塍四顾皆高不知水所从出从冈东下一里越坞中细流其坞与流皆自南而北即东通盘壑者又东上一里循盘壑之南脊行与所望北冈之寨正隔坞相对矣又逾东冈稍下一里则盘壑之东有峡穿陇而至其峡自东南大山破壁而至者峡两崖皆亘壁其上或中剖而成峡或上覆而成梁一坞之中倐断倐续水亦自东南流穿盘壑但壑中不知何泄时余从中梁而度水流其下不知其为梁也望南北峡中水一从梁洞出一从梁洞入乃从梁东选石踞胜瞰峡而坐睇其下如连环夹壁明暗不一曲折透空但峡峭壁削无从下穿其穴又东愈坞相错再上再下八里盘岭再上至是宿雾尽开北有削崖近峙南有崇岭遥穹取道其间横陟岭脊始逼北崖旋向南岭二里复逾髙脊北转东下二里有茅当两峯峡间前植哨竿空而无人是曰张飞哨山中最幽险处也又东下三里悬壑深閴草木防宻泥泞及膝名偏头哨哨不居庐路口止有一人悬刀植鎗而索钱余不之与而过此哨之南即南穹崇岭罗平贼首阿吉所窟处为中道最险故何兵哨守焉又名新哨而师宗界止此矣过哨又东上岭岭更峻石骨棱厉二里跻其巅为罗平师宗之分界亦东西二山之分界也【岭重山复上下六十里险峻为迤东之冠焉】其山盖南自额勒度脉分支北下结成崇岭北度此脊而为白蜡东龙而东尽于河底盘江交防处者也从岭上东向平行其间多坠壑成穽小者为眢井大者为盘洼皆丛木其中宻不可窥而峯头亦多树多石不若师宗皆土山茅脊也平行脊上五里路左有塲宿火树间为中火铺乃罗平师宗适中之地当午土人亦有担具携炊卖饭于此而旣过时辄去余不及矣乃冷飡所携饭又东一里渐下又一里南向下丛中路在箐石间泥泞弥甚一里遂架木为栈嵌石隙中非悬崖沿壁而或防或续每每平铺当道想其下皆石孔眢井故用木补填之也又东下一里始出峡口廻顾西壑崇岭高悬皆丛箐宻翳中有人声想其夷人之居而外不能见东眺则南界山冈平亘北界则崇峯屛立相持而东循北坡东行三里复北上坡直抵北界峯腰缘之三里峯尽东下有坞纵横一坞从北峡来一坞从东峡来一坞从西峡来一坞向东南去时雨色复来路复泥泞计至罗平尚四十里行不能及闻此中有营房一所可宿欲投之四顾茫无所见祗从大道北转入峡遂缘峡东小岭而上一里忽遇五六人持矛挟刃而至顾余曰行不及州矣余问营房何在曰已过可宿乎曰可遂挟余还盖此辈即营兵乃送地方廵官过岭而返者仍一里下山抵坞中乃向东坞入半里抵小峯之下南向扳峯而上浚滑不可着足半里登其巅则营房在焉营中茅舍如蜗上漏下湿人畜杂处其人犹沾沾谓余公贵人使不遇余辈而前无可托宿奈何虽营卑隘犹胜夷居十倍也余颔之索水炊粥峯头水甚艰以一掬濯足而已
　　十八日平明雨色霏霏余谓自初一漾田晴后半月无雨恰中秋之夕在万寿寺狂风酿雨当复有半月之阴营兵曰不然余罗平自月初即雨并无一日之晴盖与师宗隔一山而山之西今始雨山之东雨已久甚乃此地之常非偶然也余不信饭后下山【饭以笋为案笋出山箐深处八月正其时也】泞滑更甚于昨而浓雾充塞较昨亦更甚一里抵昨所入坞中东北上一里过昨所返辕处又一里逾山之岗或东或北盘旋岭八里稍下有泉一缕出路左石穴中其石高四尺形如虎头下层若舌之吐而上有一孔如喉水从喉中溢出垂石端而下坠喉孔员而平仅容一拳尽臂探之大小如一亦石穴之最奇者余时右足为泥汚以足向舌下就下坠水濯之行未几右足忽痛不止余思其故而不得曰此灵泉而以濯足山灵罪我矣请以佛氏懴法解之如果神之所为祈十歩内痛止及十歩而痛忽止余行山中不喜语怪此事余所亲验而识之者不敢自讳以没山灵也从此渐东下五里抵一盘壑中有小水自北而南四围山如环堵此中洼之底也岂南流亦透穴而去者耶又上东冈二里逾冈又东下一里行坞中者三里有小水自西北向东南至是始遇明流之涧有小桥跨之旣度涧从东南去路复东上冈三里逾冈之东始见东坞大开自南而北东界则遥峯森峭【志称罗庄山】骈立东南西界则崇巘巍峩【志称白蜡山】屛峙西北东北又有一山【土人称为东龙山】横排于西界缺处而犹逺不睹罗平城近莫见兴哆啰也【兴哆啰即在山下以岭峻不能下瞰耳】又东稍下者二里峻下者一里遂抵坞中则兴哆啰茅舍数间倚西山东麓焉转而北行坞中其坞西傍白蜡东瞻罗庄南去甚遥则罗庄自西界老脊分支而东环处也坞中时有土冈自西界东走又有石峯自东界西突路依西界北行遥望东界遥下峭离立分行竞颖复见粤西靣目盖此丛立之峯西南始于此东北尽于道州磅礴数千里为西南奇胜而此又其西南之极云过兴哆啰北一重土冈东走即有一重小水随之想土冈之东有溪北注以受此诸水数渉水逾冈北五里望西山高处有寨聚居颇众又北二里有池在东冈之下又北二里有池在西冈之下皆冈坞环转中洼而成者又北三里有水成溪自西而东向注甚急一石梁跨之为鲁夷桥桥下水东南数里入穴中越桥北始有夹路之居又北半里又有水自西而东注其水不及鲁夷之半即从上流分来亦东里余而灭亦一石桥跨之二水同出于西门外白蜡山麓龙潭中分流城东南而各坠地穴亦一竒也桥之南始有盈禾之塍又北半里入罗平南门半里转东一里出东门停憇于杨店是日为东门之市旣至而日影中露市犹未散因饭于肆观于市市新榛子薫鸡葼还杨店而雨蒙蒙复至杨婿江渭濵者荆州人赘此三载矣颇读书知青乌术询以盘江曲折能随口而对似有可据者先是余过南门桥有一老者巾服而踞桥坐见余过拉之俱坐余知其土人因讯以盘江彼茫然也彼又执一人代讯其人谓由澂江返天上可笑也渭滨言盘江南自广西府流东北师宗界入罗平之东南隅罗庄山外抵八达夷寨防江底河经巴泽河格巴吉兴隆那贡至霸楼为霸楼江遂东南下田州不北至黄土坝亦不至普安州第坝楼诸处与普安界亦相交错是南盘亦经普安之东南界特未尝与东北之北盘合耳
　　罗平在曲靖府东南二百余里旧名罗雄亦土州也万厯十三年土酋者继荣作乱都御史刘世防奉命征讨临元道文作率万人由师宗进夹攻平之改为罗平明年继荣目把董仲文等复叛羁知州何倓文作以计出之复率兵由师宗进讨平之今遂为迤东要地
　　罗平州城西倚白蜡山下东南六十里为罗庄山东北西十里为束龙山有水自白蜡山麓龙潭出名鲁夷河东环城南出鲁夷桥而东入地穴其北有分流小水亦如之此内界之水也其西有蛇床河自州西南环州东北抵河底河俱在白蜡束龙二山外其东南有盘江自师宗东北入境东南抵八达俱在罗庄山外此外界之水也
　　州城砖甃颇整州治在东门内俱民惟东门外颇成阛阓西南二门为贼首官霸阿吉二冦不时刼掠民不能居
　　白蜡山在城西南十余里顶髙十余里其麓即在西门外二里上有尖峯南自偏头寨北抵州西北为磨盘山过脉而东又起为束龙山者也此山虽晴霁之极亦有白云一缕横亘其腰如带围为州中一景
　　束龙山在城东北四十里者继荣叛时结营其上为巢窟官兵攻围久之内溃而破今其上尚有二隘门罗庄山在城东南六十里其山参差森列下多卓锥防笋之岫粤西石山之发轫也
　　罗平州东至广南八达界二百里西南至师宗州偏头哨六十里南至师宗州乌鲁河界八十五里西南至陆凉蛇床河界一百里西北至旧越州界发郎九十里北至亦佐县桃源界一百二十里东北至亦佐县黄草坝二百里
　　罗平州正西与滇省对正东与广西思防府对正北与平夷卫对正南与广西府永安哨对
　　十九日坐雨逆旅阅广西府志下午有伍左李三生来拜
　　二十日二十一日并雨阻逆旅
　　二十二日早仍雨将午乃霁浣衣且补纫之下午入东门仍出南门登门外二桥观鲁夷河询之土人始知其西出白蜡山麓龙潭仍东入地穴者也还入南门上城行抵西门望白蜡山麓相去仅三里外有土冈一层廻之鲁夷发源即从其麓透穴而出者也稍北即东转经北门其西北则磨盘山峙焉为州城来脉城东北隅滙水一塘其下始有禾畦即东门接壤矣其城乃东西长而南北狭者也
　　二十三日晨起云阴四布饭而后行其街从北去居民颇盛一里出北隘门有岐直北过岭者为发郎道其岭即自西界磨盘山转而东行者板桥大道从岭南东转东北向行十里有村在北山之下曰发近徳其处南开大坞西南即白蜡东南即大堡营山大堡营之南一支西转卓起一峯特立于是村之南为正案其南则石峯参差遥列即昨与哆啰所望东南界山也又东屡有小水南去渡之东五里有石峯突兀当关北界即磨盘东转之山南界即大堡山诸石峯相凑成峡而石峯当其中若蹲虎然由其东南腋行南界石山森森成队南去而路渐东北上五里出当关峯之东其东垂有石立上有斜骞之势曰金鸡独立也又东一里有一洞门在南小峯下时雨阵复来避入其中饭又东三里东上峡脊其脊即磨盘山东走脉至此又度而南为大堡营东山者也一里逾脊之东其上有岐南去不知往何夷寨脊东环洼东坞有小水北下注东南坞中稻禾盈塍有数家倚北峯下曰没奈徳东峯下有古殿二重时势大至趋避久之乃随水下东南峡峡逼路下两旁山势仍觉当人靣而起东行峡中二里有水自峡南洞穴出与峡水同东注又一里有小石梁跨溪逾之从溪南东行一里溪北注峡路东逾冈一里余有坞自西北来环而南其中田禾芃彧村落高下东二里有数十家夹路曰山马夷亦重山中一聚落也于是又东北一里有石峯髙亘逾其南坡抵峯下又东南一里有塘在山坞五六家傍坞而栖曰挨泽村又东北二里为三板桥数家当山之冈其桥尚在冈下时雷雨大至遂止于冈头上寨二十四日主人炊饭甚早平日即行雨色霏霏路滑殊甚下坡即有小石梁其下水亦不大自西而东注乃出于西北石穴而复入东北穴中者其桥非板而石而犹仍其旧名桥南复过一寨乃东北行坡间二里有岐当峡从东北者乃入寨道从直东者为大道从之直东一里登冈上其北有坞在北大山下即寨聚所托中有芃芃焉冈南小石峯排立冈头自东而西遂与北山环峙为峡入峡东行四里逾脊北上半里入其坳其北四峯环合中有平坞经之而北西峯尤突兀焉北半里又穿坳半里复由峡中上一里直抵北巨峯下其峯耸亘危削如屛北障其西有坞下坠北去其中箐深雾黒望之杳然路从峯南东转遂与南峯凑峡甚逼披隙而东半里其东四山攅合峯高峡逼丛木防宻亦幽险之境也遂循南峯之东南向入坞半里乃东南上半里逾冈脊而东其东有坞东下路从冈头南向行一里复出南坳其坳东西两峯从冈脊起路出其侧复东向行三里始稍降而复上升降曲折多循北岭行与南山相持成坞六里路从坞而东又五里稍上逾坳南北峡始开再南盘北岭之南三里始见路旁余薪防灰知为中火之地从其东一里下峡始得石路迤南向平下二里俯见南坞甚杳循北岭东向行一里忽闻溪声沸然又南下抵坞中一溪自东而西有石梁跨之溪中水颇大而甚急四顾山廻谷宻毫无片隙不知东北之从何来不知西南之从何泄当亦自出入于窍穴中者欲行人问之因坐饭桥上久之不得过者乃南越桥行仰见桥南有岐蹑直上又有大道则溯溪而东时溪涨路渰扳南峯之麓行念自金鸡山东上一路所上者少而下者无几此溪虽流坞中犹是山巅之水也东一里循南峯东麓转而南隔坞东望溪自东北峡中破崖而出其内甚逼路舍之南半里复循南峯南麓转而西向入坞一里坞穷遂西上岭一里逾岭头始见有路自北来合并由岭上南去此即桥南直跻之岐逾高岭而下者较此为径直云由岭南行西瞰坞甚深而箐宻泉沸亦不辨其从何流也又南二里转而东循北岭南崖东向行亦与南山下夹成坞下瞰深宻与西坞同东五里其坞渐与西坞并始知山从东环坞乃西下者又东向逾冈东北一里度一脊其脊东西度从其东复上岭一里则岭东有坞南北辟乃北转循西山行坞上一里坞穷从坞北平转逾东岭之东共二里有数家在路北坡间曰界头寨以罗平村落东止于此也又东行冈上二里再上岭一里逾之而东则东有深峡下嵌惟闻水声汹涌而不见水从岭上转而南行东瞰东界山麓石崖悬峭时突于松梢箐影中而不知西界所行之下其崖更耸也南行一里始沿崖南下又一里仰见路西之峯亦变而为穹崖峭壁极危峻之势焉从此瞰东崖之下江流转曲西南破壁去隔江有茅两三防倚崖而居乃东向拾级直下一里瞰江甚近而犹未至也转而北始见西崖矗立插天与东崖隔江对峙其崖乃上下二层向行其上止见上崖而不得下见亦不得下达故必迂而南乃得拾级云北径矗崖下半里下濒江流破崖忽涌势若万马之驰盖当暴涨时也其水发源于师宗西南龙扩北合陆凉诸水为蛇床河由龙甸及罗平旧州乃东北至伊泽过束龙山后转东南抵此即西南入峡又二百里而防八达盘江者也罗平普安以此江为界亦遂为滇东黔西分界焉有舟在江东频呼之莫为出渡者薄暮雨止始有一人出曰江涨难渡须多人掺舟乃可不过乗急为索钱计耳又久之以五人刬舟来复不近厓以一渉水而上索钱盈壑乃以舟受已昏黑矣雨复淋漓截流东渡登厓入旅店店主他出其妻黠而恶不止乗急过索且恐是冯文所记地羊寨中一流人幸不为所中耳
　　二十五日其妇平明始觅炊迟迟得餐雨时作时止出门即东上岭盖其江自北而南两崖夹壁惟此西崖有一线可下东崖有片隙可庐其南有山横列江折而西向入峡有小水自东峡来注故西崖之南江勒而无余地东崖之南曲转而存小塍过此江乃知歩雄之地西南随此江其界更逺南抵广南其界即盘江此统志所云东入普安州境也【歩雄属贵州普安州】盘旋东北共三里逾岭头遂与南山成南北两界峡中深逼自东而西路循北山岭南行自西而东又五里则北山忽断如中剖者下防如深坑底有细流沿石底自北而防于南峡路乃转北而下歴悬石披仄崿下抵石底践流稍南复扳石隙上跻东崖由石底北望防崖中剖对夹如一线并起各千仭业翠披云飞流溅沫真幽险之极观逼仄之异境也旣上复循北岭东行五里稍降行坞中二里于是路南复有峯突起不沿南坞忽穿北坳矣时零雨间作路无人行旣而风驰雨骤两人者勃率于深山僻径中觉树影溪声俱有灵幻之气又三里度东脊稍转而南复逾冈而上二里一岐东南一岐直北顾奴前驰从东南者又穿山腋间二里忽见数十家倚北坞间余觉有异趋问之则大路尚在北大山后此乃山中别聚见人伥伥间有解语者问其名曰坡头甸问去黄草坝曰尚五十里问北出大路若干里曰不一里盖其后有大山北列最高抱此甸而南若隔絶人境者随其指逾岭之西北腋果一里而得大道遂从之缘大山之北而上直跻者二里望北坞甚深而辟霾开树杪毎伫视之惟见其中丛茅盘谷閴无片塍半椽也盘大山之东又上半里忽见有峡东坠稍东南降半里平行大山东南支又见其西复有峡南坠已与大山东西隔陇矣降陟岭坞十里有两三家居北冈之上曰栁树欲止而炊汤以饭而雨势不止询去黄草坝不及遂留止焉其人皆汉语居停之老陈姓甚贫而能重客一见輙煨榾柮以燎湿衣余浣汚而炙之虽食无盐卧无草甚乐也
　　二十六日平明起炊饭风霾飘雨余仍就火久之乃行降坡循坞其坞犹西下者东三里坞穷有小水自北坞来横渡之复东上坡宛转岭坳五里有塲在北坡下由其东又五里逾冈而下坞忽东西大开其西南冈脊甚平而东北若深坠南北皆巨山而南山势尤崇黒雾间时露岩岩气色坞中无巨流亦无田塍居人一望皆深茅充塞路本正东去有岐南向崇山之腋顾奴前驰从之一里南竟坞将陟山坡上余觉其悮复返辙而北从大路东行披茅履湿三里东竟坞有中峙坞东坞从东北坠而下路从东南陟而上二里南穿山腋又东半里逾其东坳俯见东山南向列下界为峡其中泉声轰轰想为南流者从岭上转南半里逾其西坳又俯见西山南向列下界为峡其中泉声轰轰想亦南流者盖其东西皆有层峦夹谷而是山中悬其间遂从其西沿岭南下二里有小水自东崖横注西谷遂踞其上濯足而饭旣饭从坞上南行隔坞见西髙柯丛蔓防宻无纎隙南二里坞将尽闻伐木声则抡材取薪者从其南渐北焉又南一里下至坞中则坞乃度脊虽不甚中髙而北靣反下脊南峡南下甚逼中满田禾透峡而出遂盘一壑丰禾成塍有小水自东北峡下注南有尖中突水从其西南坠去路从其东北逾岭一里半渉壑一里半登岭又东俯有峡南下其中水声甚急歴级直下一里抵坞底东峡水西南注遂横渉之稍南又东峡一水自东而西注复横渉之二水遂合流南行路从涧东而南二里出峡有巨石峯突立东南水从坞中直南去坞中田塍鳞次黄云被陇西瞻歩雄止隔一岭路从坞东上岭转突峯之南一里有数家倚北岗上是曰沙涧村始知前所出坞为沙涧也由其前东下而复上又东南逾一岗而下共一里余有溪自北而南较前诸流为大其上有石梁跨之过梁复东上坡一里岗头石齿萦泥滑泞亷利偹诸艰楚一里东下又东南转逾一岗一里透峡出始见东小山南悬坞中其上室庐累累是为黄草坝乃东行田塍间一里遂径坞而东有水自北坞来石坡横截之坡东隙则叠石齐坡水冐其上南防而下其水小于西石梁之水然皆自北而南抵巴吉而入盘江者也自沙涧至此诸水俱清彻可爱非复潢污浑浊之比岂滇黔分界而水即殊状耶此处有石濑而复甃堰以补其缺东上即为黄草坝营聚坝之得名岂以此耶时樵者俱浣濯坝上亦就濯之汚衣垢膝为之顿易乃东上坡循堵垣而东有街横萦冈南然皆草房卑舍不甚整辟其北峯顶即土司黄氏之居在焉乃入息于吴氏之家吴汉人男妇俱重客蔬醴俱偹云
　　二十七日晨起雨犹不止旣而霁泥泞犹甚姑少憇一日询盘江曲折为明日行计乃匡坐作记薄暮复雨中夜弥甚衣被俱沾透焉
　　二十八日晨雨不止衣湿难行俟炙衣而起终日雨涔涔也是日此处马塲人集颇盛市中所出者无他异物惟黄蜡与细笋为多乃煨笋煮肉竟日守雨
　　黄草坝土司黄姓【加御司衔】乃普安十二营长官之属十二营以归顺为首而钱赋之数则推黄草坝土地之逺则推歩雄焉
　　黄草坝东十五里为马鼻河又东五十里抵龙光乃广西右江分界西二十里为歩雄又西五十里抵江底乃云南罗平州分界南三十里为安障又南四十里抵巴吉乃云南广南府分界北三十里为丰塘又西二十里抵碧峒乃云南亦佐县分界东西南三靣与両异省错壤去普安二百二十里其地田塍中辟道路四达人民颇集可建一县而土司恐夺其权州官恐分其利莫为举者
　　黄草坝东南由龙光笋口者恐板屯坝楼【已上俱安龙土司地其土官自天啓初为部人所杀泗城以孙代署之】八蜡者乡【俱泗城州地】下田州乃昔年大道自安龙无土官泗城代署广南以兵争之据其大半道路不通寔由于此
　　按盘江自八达【与罗平分界】巴泽河格巴吉兴隆那贡【已上俱安隆土司地今俱为广南有】抵坝楼遂下八蜡者乡又有一水自东北来合土人以为即安南卫北盘江恐非是安南北盘合胆寒罗运白水河之流已东南下都泥由泗城东北界经那永顺出罗木渡下迁江则此东北来之水自是泗城西北界山箐所出其非北盘可知也于是遂为右江再下又有广南富州之水自者格【亦安隆土司属今为广南据者】葛阆歴里【俱泗城地】来合而下田州此水即志所称南旺诸溪也二水一出泗城西北一出广南之东皆右江之支而非右江之源其源惟北盘足以当之各不相紊也
　　按云南抵广西间道有三一在临安府之东由阿迷州维摩州【本州昔置干倒马坡石天井阿九抹甲等哨东通广南每哨拨陆凉卫百户一员军兵十五名民兵十五名把守后州治湮没哨悉废弛见有府志可考】抵广南富州入广西归顺下雷而出防伏下南宁此余初从左江取道至归顺而阻于交夷者也是为南路一在平越府之南由独山州丰宁上下司入广西南丹河池州出庆逺此余后从罗木渡取道而入黔滇者也是为北路一在普安之南罗平之东由黄草坝即此安隆坝之下田州出南宁者余初徘徊于田州界上人皆不可行而无同侣竟不得行者也是为中路中路为南盘入粤之防然此三路今在阻塞南阻于阿迷之普富州之李沉【见广西小记】归顺之交夷中阻于广之蚕食田州之狂信北阻于下司之草窃八寨之伏莽旣宦辙之不敢入亦啇旅之莫能从惟东路由沅靖而越沙泥多黎人之恐州为今人所趋然懐逺沙泥亦多黎人之恐且迂渉湖南又多歴一省矣
　　黄草坝东百五十里为安笼所又东为新城所皆南与粤西之安隆泗城接壤然在黔曰笼在粤曰隆一音而各异字一处而各异其名何也岂两名本同一字传冩之异耶按安庄之东大路所经亦有安笼箐山与安笼所相距四百里乃逺者同而近者异又何耶大抵黔中多笼字粤中多用隆字【如隆安县之类】故各从其地而不知地之相近其取名必非二也
　　黄草坝著名黔西而居聚阛阓俱不及罗平州罗平著名迤东而居聚阛阓又不及广西府此府州营堡之异也闻澂江府湖山最胜而居聚阛阓亦譲广西府临安府为滇中首郡而今为普氏所残凋敝未复人民虽多居聚虽逺而光景止与广西府同也
　　迤东之县通海为最盛迤东之州石屛为最盛迤东之堡聚宝秀为最盛皆以免于普祸也县以江川为最凋州以师宗为最敝堡聚以南庄诸处为最惨皆为普所蹂躙也若歩雄之龙侬争代黄草坝之被閧于龙沙【沙乃歩雄龙氏之岳】安隆土司之纷争于岑侬【岑为广西泗城侬为广西府今广南势大安隆之地为占去八九矣】土司縻烂人民乃其本性而紊极朝廷之封疆不可长也
　　诸夷种之苦于土司縻烂真是痛心疾首第势为所压生死惟命耳非真有恋主思旧之心牢不可破也其所以乐于反侧者不过遗孽煽动其人不习汉语而素昵夷风故勾引为易而遗孽亦非果有殷之顽田横之客也第跳梁伏莽之奸借口愚众以行其狡猾耳
　　所度诸山之险逺以罗平师宗界偏头哨为最其次则通海之津通关其险峻虽同而无此荒寂再次则阿迷州之中道岭【沈家坟处】其深杳虽同而无此崇隘又次则歩雄之江底东岭其曲折虽同而无此逼削若溪渡之余莫如江底崖削九天堑嵌九地盘江朋圃之渡皆莫及焉
　　粤西之山有纯石者有间石者各自分行独挺不相混杂滇南之山皆土峯缭绕间有缀石亦十不一二故环洼为多黔南之山则介于二者之间独以逼耸见奇滇山惟多土故多壅流成海而流多浑浊【惟抚仙湖最清】粤山惟石故多穿穴之流而水悉澄清而黔流亦介于二者之间
　　二十九日晨雨霏霏旣饭辞主人行从街东南去半里绕东之南而北入其坞竚而廻睇始见其前大坞开于南羣山丛突小石峯或朝或拱参立前坞中而遥望坞外南山横亘最雄犹半与云气相氤氲此即巴吉之东障盘江而南趋者也坞中复四靣开坞西则沙涧所从来之道东则马鼻河所从出之峡南则东西诸水所下巴吉之区北则今所入丰塘之路也计其地北与庆逺境为对南与富州为对西与杨林为对东与安笼所为对其遥对者直东则粤西之庆逺直北则四川之重庆矣入北坞又半里其西峯盘崖削石岩岩独异其中有小水南来溯之北又二里循东峯北上逾脊稍降陟坞复上始见东坞焉共二里再上北坳转而西坳中有水自西来出坳下坠东坞坳上丰禾被陇透之而西沿北岭上西向行二里稍降陟北坞一里复西北上二里逾北坳从岭脊西北行途中忽雨忽霁大抵多于日也稍降复盘渉其西坡冈左右时有大洼旋峡共五里逾西坳而下又三里抵坞中闻水声淙淙然四山廻合方疑水从何出又西北一里忽见坞中坎中坠如井此水之所入者矣从坞右半里又西北陟岭半里透脊而出于是稍降从长峡中行西北三里复稍上始知此峡亦中洼而无下泄之道者也饭于路旁石上出岭之西始见西坞中盘内皆嘉禾芃芃北有小山绾坞口庐舍悬其上曰丰塘东西南皆廻峯环之水从西南二坞交注其间北向坠峡由坞东南降岭循坞南盘南山北麓共二里北与绾口庐舍隔坞相对见路旁有岐南向入山疑为分岐之处过而复还始登见其内道颇大以为是再上路分为二西者旣渐小南者又盘南山又疑为非往复数四莫可从问而坞北居庐相距二里余往返旣遥见南山有牧者急趋就之隔间壑不能即至忽有负木三人从前岭下问之乃知其非随之二里北出大路其人言分岐之处尚在岭西此处南岐乃南坞小路之入山者大路在西坞入也然此去已不及黄泥河止可从碧峒托宿矣乃西向入坞有小水自西来路逾坡西上下而复陟三里逾坳坳不高而接两山之间为南山过北之脊东水下丰塘西水合西西北流俱入马鼻者脊西遥开坞直去循北岭又西二里岐始西分沿北岭西向出坞为普安州道横度坞南陟岭南上为亦佐道遂南度坞路渐微深茅覆水曲磴欹坡无非行潦缘之南上坡一里西南盘岭角始望见北界遥山横亘蜿蜒天末此即亦字孔西南东转之脊从丹霞山东南迤环狗塲归顺二营以走安笼所北界普安南北板桥诸水入北盘南界黄草坝马鼻河诸水入南盘者也又西南入峡一里余复南跻岭巅一里得石磴由脊南转其脊茅深路曲非此石道余复疑其悮矣循磴西下复转而南曲折一里抵山麓其麓复开大坞西去坞虽大皆荒茅盘结絶无禾塍人烟于是随山麓西行三里坞直西去路西南截坞行坞东北界巨岭森削中环一员匝合沓令人有四靣芙蓉之想惟暝色欲合山雨复来而路絶茅深不知人烟何处不胜惴惴又西南一里穿峡脊而过其脊中平而夹甚逼出其西长峡西去南北两界夹之甚遥其中一望荒茅而路复若断若续上则重茅偃雨下则停潦盈蹊时昏黒逼人惟暗中踯躅三里忽闻犬声继闻人语在路南计已出峡口然已不辨为峡为坡亦不辨南向从何入又半里大道似从西北而人声在南从莽中横赴之遂防棘刺中久之又半里乃得石径入寨门则门闭久矣听其舂声遥号呼之有应者久之有询者又久之见有火影出又久之闻啓内隘门声始得啓外门入即随火入舂者家炊粥浣足虽拥青茅而卧犹幸得其所矣旣定问其地名即碧峒也为亦佐东北界问红板桥何在即在此北峯之麓为黄草坝西界与此盖南北隔一坞云


　　徐霞客逰记卷六上
　　钦定四库全书
　　徐霞客逰记卷六下
　　明　徐宏祖　撰
　　西南逰日记十【云南】
　　九月初一日雨达旦不休起观两界山已出峡口【碧峒在西南山下其北山岗上即红板桥为贵州界】复去黔而入滇高枕一宵矣就火炊饭欲行主人言此去黄泥河二十里水涨舟莫能渡须少需之盖是河东岸无居庐先有去者亦俱返扵此余见雨势不止惮于往返乃扫剔片地拭木版为几匡坐敝茅中冷则与夷妇同就湿熖一茅之中东半畜马西半主人之榻榻前就煨湿薪以防防北即所置几地也与榻相隔止一火夜则铺茅以卧日则傍火隠几雨虽时止而檐低外泞不能举首辨羣山也
　　初二日雨仍达旦主人言今日涨愈甚舟益难渡明日为街子【贵州为塲云南为街子广西为墟】渡者多彼舟不得不至即予亦同行也余不得已复从之匡坐如昨日就火煨粥日三啜焉枯膓为润当午雨少止忽闻西岭喊声寨中长防俱遥应而驰询之则豺狼来负羊也幸救者伤而未死夫日中而凶兽当道余夜行丛薄中而徼幸无恐能忘高天厚地之灵佑哉
　　碧峒在亦佐县东百里盖滇南胜境之界山南走东转包明月所之南横过为火烧铺南山【按滇南胜境乃分界山也而老脊尚在其东火烧铺西岭余前过明月所即平夷所询土人言其水南下亦佐则明月所东火烧铺西乃为分水之脊即转为火烧亦字孔之南山东走而北转经乐民所北绕归顺狗塲之间而东南下安笼所入广西泗城州境又东过思恩府北东峙为大明山而尽于浔州为黔郁二江之界其滇南胜境之南所度火烧铺南山者其峡中尚有明月水出焉界从其口东度两分而已】老脊从此分为两支正支东由亦字孔南东北绕乐民所北而转安笼所下泗城州旁一支南下东转而黔滇之界因之南抵北峒又南至于江底又南尽于南盘之北焉是黔界越老脊之西南不以老脊为界而以南支为界也【若以老脊则乐民所狗塲营黄草坝俱当属滇以老脊东行而黔隘小故裒滇益黔以补不足】
　　碧峒北与新城遥对南与栁树遥对此地又滇凸而东者碧峒寨有民哨其西为民寨即余所栖者
　　自黄草坝至此米价最贱一升止三四文而已
　　初三日子夜寒甚昧爽起雨仍不止旣饭出寨门路当从小岐南上山悮西从大石径行初有坞西北去以为狗塲道随石径西南转二里东界石山南去坞转而西随之二里峡中禾遂盈垅望北山岸畔有四五家悬坡上相去尚一里而坞南絶遂乃莽苍横渉其坞而西北一里抵北山村麓有两人耕于其下亟趋而问之尚隔一小溪其人輙牵牛避去余为停趾遂告以问道意其人始指曰往黄泥河应从来处此误矣再问以悮在何处其人不告去乃返行泥塍间路倏断倏续二里余至前转坞处犹疑以为当从南峡入方惆怅无路忽见坞边一牧马者呼之即碧峒居停主人也问何以至此盖黄泥河之道即从碧峒后东南逾岭乃转西峡正与此峡东界石山南北相隔但茅塞无路故必由碧峒始得通行遂复二里余返至碧峒西南傍其寨门东南逾岭而下一里东南径坞半里复上又半里又东南逾一岭有峡自南西坠而路则直西出坳半里始下又半里抵西峡中遂由峡西行屡陟岗洼三里有石踞峡之中为当关之标由其北逾脊而下时宻云酿雨见细箐萦崖深杳叵测直豺虎之窟也惴惴西下一里度壑又二里忽有水自北峡出下嵌壑中绕东南而注是为黄泥河其河仅比泸江水不濶而深不浑而急其源发于乐民所明月所经狗塲至此东南与蛇塲河【即蛇床河】同下江底而入盘江者也时有小舟舣西稍待之得渡遂西上坡一里半逾岭坳有岐自东南峡底来为入小寨而抵板桥者乃知板桥亦四达之区也又西出峡见羣中围一壑而北峯独稍开即黄泥河所环共一里余抵聚落中是日为市时已散将尽入肆觅饭主人妇以地泞天雨劝留莫前问马塲尚四十里度不能前遂停杖焉
　　黄泥河聚落颇盛然皆草房其地四靣环山而北即河绕其后复东南带之西又一小溪自西南峡来北注黄泥其中多盘坞环流土膏豊沃为一方之冠亦佐之米俱自此马驼肩负而去前拟移县于此至今称为新县而名亦佐为旧县云
　　初四日晨起雨止而四山云气勃勃饭而行西半里度一木桥其下溪流自南而北即西小溪也又西上坡转而南溯流半里入西峡又半里转而北其处又有北峡西峡二流之交焉于是随北峡溪又溯流半里乃西上山时东云气稍开乃贾勇上跻仰见西岭最高上皆夹坡削箐云气罩其顶不能悉上跻二里渐入浓雾中遂从峯头穿峡上箐深霾黒咫尺不可见又一里陟其顶平行岭上又二里乃下下一里及西坞陟坞而西一里度一小桥桥下水北流乃南向西转一里有岐交其南北南乃入牛塲村道有小峯骈立村隐其下焉北乃趋狗塲营者又西半里乃西上山其坡峻且滑无石级可循有泥坎防足升之极艰二里陟峯头又平行头一里越其巅时浓雾成雨深茅交道四顾迷漫如海得峯头一树如擎盖下有列石如错屛乃就树踞石而憩止闻飕飗滴沥之声而目睫茫如也又西北平行一里下眺岭西深坠而下而杳不可见岭峙而上而出没无常已从北下始有石磴陡坠箐木丛水共一里半陟坞而西亦中洼之宕也半里又逾西坳出其壑乃大开路乃稍平尖旁立若为譲道者西向平行坞中一里半有水横潴于前以为溪也渉之不流乃壑底中洼之坑蓄而成溪者又西二里复有一溪北流甚急波涨水深渉之没股焉又西一里乃饭于峡坡之下旣饭遂西入竹峡崇廻合纡夹髙下深篁宻箐防宻不容旁入祗中通一路石径逶迤如披重云而穿宻幄也其竹大可为管弥漫山谷杳不可穷从来所入竹径无此深宻者【其处名竹园箐自黄泥河西抵马塲人人捆负家家献客皆此物也客但出盐防之耳】其中坡陀屡更三里逾峡南下其壑中开又为雾障止闻隔坡人语声然不辨其山形谷势矣南行壑中一里转而西半里又越一坳又半里径峡而西抵危坡下复西向跻磴上于是宻箐仍萦夹壁悬峡间其陡削虽殊而深杳一如前也扳渉三里西逾岭头竹箐旣尽循山南转皆从岭上行路东则屛峙而上路西则深坠而下然皆深雾所翳不能穷晰也南向平陟岭上者三里转而西行岭脊者一里其脊南北俱深坠而下第雾漫莫悉端倪旣而傍北岭行北屛峙而南深坠又二里雨复大至适得羊塲四五家当岭头遂入宿焉其家竹牀竹戸煨饷笋竟忘风雨之苦也
　　初五日夜雨仍达旦不休饭而行遂向南稍下已渐转西两旁多中洼下防之穴或深坠无底或潴水成塘或枯底丛箐不一而足然路犹时时陟岗逾岭下少上多也十里见路北有深箐有岐从箐中升合并西去有聚落当岭头是曰水槽其处聚落颇盛夹道成衢乃狗塲营安笼所桃花大道所出但岗头无田其上皆耕崖锄陇只堪种粟想稻畦在深坑中雾翳不见也升陟岭头又四五里是曰水井其聚落与水槽同由其西一里半始歴级磴而下遥望西坞甚深下箐中一里由峡底西行二里复逾坡而上一里稍下坡西坞中坞不深而廻峯四辟雾倏开合日色山光逺近迭换亦山中幻景也旣复西向逾岭三里见岭西洼中有水成塘乃循峯西北行积下一里而入亦佐县东门城砖甃而城外草舍三四家城中亦俱草舍求瓦房寥寥也一里炊于县前饭后半里出西门乃西北行计其地犹羣峯之顶但四山雾塞上下莫辨耳从岭头西北行二里乃西向歴峻级而下时雾影亦开遂见西坞中悬东界所下之山与西界崇并夹南北中辟深壑而拐泽河自北而南径其中焉其形势虽见而河流犹深嵌不可窥西山崇列如屛而南额尤髙云气尚平抹其顶不令尽露西山之南复起一山斜障而东此则障拐泽而东南合蛇床者也盘折西下三里抵坡而磴尽复西北行坡间一里逾岗再下有数家茅舍在焉然犹未濒河流也又西半里渉一东来小水乃抵河岸溯之北又渉一东北来小水约半里有渡舟当崩崖下渡之是河发源于平彜卫及白水铺以东滇南胜境以西皆注焉其势半于江底而两倍于黄泥河急流倾洞南奔东转与蛇床合而东南防黄泥河水而为江底河者也亦佐罗平南北东西二处俱以此为界西登涯涯岸崩頽扳跻而上遂西向陟岭时暮色将至始以为旣渡即有托宿处而荒崖峻扳絶无一人登登不已暮雨复来五里遇一人趋渡甚急问之曰此无托宿处鸡塲虽遥亟趋犹可及也乃冐雨竭蹶转向西南上五里逾坳而西乃转北行峡中稍降二里而得数家之聚焉亟投煨暮色已合而雨复彻夜初六日晨起止四山犹氤氲不出旣饭稍西下渡洼复西北上渐露昨所望屛列崇峯在西南而路盘其东北二里逾一岗坪间有墟地一方则鸡塲是也从坳北稍下又得数家之聚焉问之亦鸡塲也盖昨所宿者为鸡塲东村此则鸡塲西村矣从村北行其峡西坠处有石峯屼立路从其北逾脊稍东转而北陟坞共三里遂西北逾岭盘折石磴西北上二里而其巅则夙雾顿开日景焕发东瞻羣吐颖众壑盘空皆昨所从冥漠中度之者越岭西下一里抵盘壑中见秋花悬隙细流萦磴遂成一幽异之境西一里有山横披壑西透其西北腋似有耕云樵石之栖在西峯后循其东南坞则大路所从去也乃随坞南转坞东西山分两界余以为坞中水将南流而不意亦俱中洼之穴也南行三里复逾脊而上遂西转盘横披之南脊焉一里循横披南崖而西其处山脊凑合冈峡纵横而森石尤多娟丽又西一里有岐自东南峡来合同之又西一里乃转北下于是西向山遥豁而路则循山西北向行矣四里复北向逾冈转而西下望西北坞中有石壁下嵌不辨其底已而降行坞中一里余又直造其下则亦中洼之峡也由其南又西行两陟冈坞共三里始涉一南流小水【自渡拐泽河至此俱行岭上未见勺水】又西逾一冈一里南望江南一峯西辟洞门高悬其门有木横列而下隔一峡遥睇无路遂不及迂入又半里又渉一南流小水西逾一冈共二里而抵桃源村其村百家之聚与水槽相似倚北山而居前有深坞罗平之道自坞中东南来北东西三面俱防其水南坠入崖洞而南泄于蛇塲江故知拐泽西岸崇山犹非南行大脊也村多木皮覆屋以代茅时日己午就村舍防汤餐饭而湿木难燃久之乃西向行渡西北峡石山小水一里陟西坞而上又一里逾冈而西见西坞自西而东其南有小山蜿蜒亦自西而东界之其山时露石峥峥然犹未见溪流也坞中虽漩洼成塘或滙成流或潴浊水皆似止而不行者又西一里逾冈西下有村当坞倚南崖而居绕村西行始见坞中溪行曲折且闻溪声潺湲矣由其北溯之西行又一里见坞中又有一村当坞而居始见溪水自西来从其村西环其村北又绕其东其村中悬其北曲中一溪而三靣环之南倚南山之崖北置木桥以渡其水不甚大而清彻不汩为清水云盖发源于西山之廻坎坡经此而东出于桃源始南去者也又西一里复过一村其村始在坞北又西一里经一村曰小板村有税司在焉盖罗平北境为桃花驼盐之间道也又西二里始逾坡渉涧屡有小水自北峡来南注于清水路截而逾之也北峡中男妇二十余人各捆负竹笋而出盖土人羣而入箐采归淡薫为干以待鬻者又西二里直逼西山之麓有村倚之为廻窞坡清水沟中居民夹坞至此而止以坞中有水可耕也由此西南半里过一小桥其水自西北沿山而来即清水沟上流之源矣度之即西上岭岭头有索哨者不之与而过蹑岭一里半西陟岭脊是脊始为分水之处乃北自白水铺西直南度此廻环西南而峙为大以分十八寨永安哨江底河诸者也而罗平之界亦至是而止焉逾脊西渐转而西行坞中其坞东西直亘而南北两界遥夹之南山卑伏而北山高耸暮云复勃勃笼北峯上流泉亦屡屡自北注南第南山之麓似有坠涧横其北然不辨其为东为西以意度之以为必西流矣坞中皆荒茅断陇寂无人烟西行六里其西有山横列坞口坞始坠而西下有茅舍两三家依坞而栖路乃逾坞循北山而西半里有茅亭一龛当路旁南与茅舍对想亦哨守之处也又西一里稍下有小水成溪自北峡来小石梁跨之其水南注坞口而去既度梁即随西山南向随流半里转而西上岭暮色合矣又上一里而马塲之聚当岭头所投宿者乃新至之家百无一具时日暮不暇他徙煨湿薪卧湿草枕中就枕而已初七日晨起云气氤氲饭而行有索哨者还宿处解嚢示批而去于是西北随坡平下其路甚坦而种蔴满坡南盖其下亦有坞西通者西驰四里始与溪近随流稍南半里复循坡西转又一里下坡西望西南坞中有数家之聚田禾四绕此溪径坞环之其坞自北山随坡南下有水自北而南与此水同防于村北合而西南破峡去乃西截北来坞半里抵北来之溪有新建石梁跨之为独木桥想昔乃独木今虽石而犹仍旧名也桥下溪流三倍于西来之水固知北坞之源逺于东矣逾桥西即此上岭西向直跻甚峻一里半逾其脊又西向平下者一里有岐随冈南去者陆凉道也冈西坞中复有数家焉亦陆凉属也其坞亦自北而南虽有村而无流路西下截坞半里径村北又半里抵西界崇山下遂蹑峻而上而陆凉之界又西尽于此矣盖因其水南下陆凉故西自此坞东抵廻窞西山皆属之陆凉其处南抵陆凉卫路经尖山天生桥相距尚八十里也由西岭而上又为海崖属乃亦佐县右县丞土司龙姓者所辖【亦佐县有左右二丞皆土司左丞姓沙在本县即与歩雄攻黄草坝者右丞姓龙或曰即姓海在此而居近越州】其地东自此岭而西抵箐口焉东与亦佐西界中隔罗平陆凉二州之地间错其间不接壤也从东麓西上屡峻屡平峻者削崖盘磴平者曲折逶迤三峻而三逾岭头共七里望见南坪有数十家之聚北峯则危耸独悬盖自马塲而西即望见遥峯尖削特出众峯之上而不意直逼其下也又一里梯石悬磴西北抵危峯前其时丽日转耀碧天如洗众尽出而是山最高不特独木西峯下伏如砥即逺而廻窞老脊亦不能上与之抗惟拐泽鸡塲西岭遥相颉颃其中翡翠层层皆南环西转而接于西南巨峯此东顾之极观也其西则乱峯廻罨丛箐盘错逺虽莫抗而近多自障焉其南则支条直走近界旣豁逺巘前环此独木诸所遥带而下泄者西南有二峯遥凑如眉中分此盘江之所由南注者耶其西即越州所倚而东峯之外复有一峯高悬其南浮青上耸员若团盖此即大龟山之特峙于陆凉路南师宗弥勒四州之交者耶天南诸峯悉其支庶而此峯又其伯仲行矣由峯西逾脊稍下即有石坡斜悬平砥峙古木婆娑其上亦高崖所仅见者由此歴级西下一里有壑廻环中洼四合复有中悬之台平瞰其中夹坑之岗横亘其外石防木防映彩流霞令人神骨俱醒由横冈西南转二里复逾一脊又西度一中悬之岗有索哨者不顾而去度冈而西一里复上坡又一里西逾其隘复有索哨者亦不顾而去想皆所云海崖土司者逾脊又不能西见盘江又西半里西障始尽下界遥开瞥然见盘江之流自西北注东南而去来犹不能尽瞩焉西向拾级直下一里抵坞中又西半里循西山南转半里复稍上逾岗西复平行岭上半里有岐一直西下坑一西南盘岭见西南路稍大从之一里得数家当岭头其茅舍低隘牛畜杂处其中男子皆出妇人莽不解语索炊具无有应者是即所谓箐口也海崖之界于此止焉由冈头西南去为越州道从此西北下即越州属为曲靖道遂西北下岭始甚峻一里转西渐夷皆车道平拓无龃龉之虑矣又西一里饭于树下又西驰七里始有坞北来遂盘东山北转一里始横截北来之坞余始谓坞中当有流南注而不知其坞亦中洼也坞中横亘一岗南北俱成盘壑而壑南复有岗焉从中亘者驰而西一里复西上坡又一里陟坡之脊从脊西下三里连越两坡始见坞自北来向南去其中皆员洼注水有冈中间不流通焉从坡上西北望则龙潭之山自北分突屛列而西此近山也西南望则州越南岭隔山遥障所谓西峯也而东峯之外浮青直对则大之峯正与此南北相凖焉西下坡又有一坞自北而南南环为大坞与东界连洼之坞合此坞始有细流中贯独得夹坞成畦焉流上横小桥西渡有一老持筐卖梨于其侧一钱得三枚其大如瓯味松脆而核甚小乃种之絶胜者闻此中有木梨岂即此耶西上一同平行冈上四里直抵西峯下则有坞随其麓而深涧潆之所谓龙塘河也然但见涧形而不见水乃西下坡约半里随坞出西南先与一小水遇随之旣乃截坞而西又半里始与龙塘河遇有大石梁跨其上桥右村庐累累倚西山而居始皆瓦房非复茅舍矣龙塘河之水发源于东北山峡中其处环潭甚深为蛟龙之窟即所谓曲靖东山之东峡也其山北自白水铺西分水岭分支南下亘曲靖之东故曰东山而由此视之则为西岭焉南至此濒河而止其西腋之中为防木山东腋之中为龙潭即此水之所出矣自箐口西下坞中即为越州属至此西止而田畴悉环聚焉由村西上坡即东山之南尽处也二里逾冈头方踞石少憩忽一人自西岭驰来谓余曰可亟还下山宿前岭方有盗刼人毋往也已而其妇后至所语亦然而仰视日方下午前终日驰无人之境皆豺狼魑魅之窟而深夜幸免岂此周行东西夹山而居者甚众反有贼当道耶因诘之曰旣有贼汝何得至其人曰彼方剥行者衣余夫妇得迂道来耳余疑此人欲诳余还宿故托为此言又思果有之今白日返宿明日又孰保其不至耶况旣刼人彼必无复待之理不若即驰而去也遂叱顾仆行即从冈上盘北山而西盖北即东山南下之顶南即其山下坠之峡而盘江自桥头南下为越州后横亘山所勒转而东流遂截此山南麓而断之故下皆岨峿路横驾岭上四里抵其中旁瞩北岭石参差而岫兀突觉云影风枝无非惴人之具令人错顾不定投指莫择又西四里始西南下片石中其处土倾峡坠崩嵌交错而石骨露其中如裂瓣缀行其坠处皆流土不可着足必从石瓣中宛转取道其石质幻而色异片片皆英山絶品惟是风鹤惊心不能狎憩而徐赏之亡何已下见西坞南流之江知去桥头不逺可免于虎口矣乃倚石隙少憩竟作青莲瓣中人矣从石中下者一里旣及西麓复行支陇遂多聚庐之居又一里路北江廻堰曲中涵大塘一围四面丰禾环之东倚精庐高倚东山之麓西则江流所泄而石梁横跨之者也又行畦间半里始及石梁其梁不高而长是为南盘之源北自炎方交水曲靖之东直南至此是桥为曲靖锁钥江出此即东南流绕越州之东而南入峡焉逾梁而西约半里上坡北而宿于逆旅即昔之所过石堡村也适夜色已瞑明月在地过畏途就安庐乐甚问主人岭上有御人者果有之乎主人曰即余邻人下午樵于山数贼自山后跃出剥三人衣而碎一人首与君来时相后先也余于是始凛然悚还欣然幸深感前止宿者之厚情而不当以私衷臆度之也盖是岭东为越州西为石堡乃曲靖卫屯军之界互相推委盗遂得而乘之耳
　　初八日昩爽饭复索酒而酌为浴泉计遂由村后越坡西下则温泉在望矣坞中蒸气氤氲随流东下田畦间郁然四起也半里入围垣之户则一中贮有亭覆其上两旁复砖甃两池夹之北有榭三楹水从其下来中间一孔方径尺可掬而盥也遂解衣就中池浴初下其热烁肤较之前浴时觉甚烈旣而温调适体殊胜弥勒之太凉而清冽亦过之浴罢由垣后东向半里出大道是日碧天如濯明晶然腾翠微而出浩波映甚下对之觉尘襟荡涤如在冰壶玉鉴中北行十里过南城又二十里入曲靖南门时有戈游者奉按君命廵诸城堡高幢大纛拥骑如云南驰而去余避道旁眎之如赫电亦如浮云不知两界青山见惯袒当谁左也饭于麪肆中出东门半里入东山寺是名青龙山而寔无山郭东培塿高仅丈余大不及五丈上建大殿前列层楼配之置宏钟焉钟之大余所未见也正殿之左有藏经阁殿之右有三层楼皆翼于培塿之旁而齐其末者徙倚久之出寺右循然而北五里出演武塲大道又三里过白石江又二里过一坡又十里抵新桥殷雷轰然大雨忽至避茅檐下氷霰交加廻风涌之扑人衣靣莫可掩蔽久之乃霁仍北行泞滑不可着足十里抵交水入南门由霑益州署前抵东门投旧邸龚起潜家见其门闭异之叩而知方演剧于内也余以足泥衣垢不乐观优亟入其后楼而憩焉【霑益惟土司居州治而知州之署则在交水】
　　初九日予倦于行役憩其楼不出作数日游记是日为重九高风鼓寒以登高之而独作袁安僵卧之态以日日攀跻崇峻不少也下午主人携菊具酌不觉陶然而卧
　　初十日寒甚止寓中终日阴翳下午复有零雨旣而彻夜不休
　　十一日余欲行主人以雨留复为强驻厌其酒脯焉予初欲从霑益并穷北盘源委至交水起潜为予谈之甚晰皆凿凿可据遂图反辕由防甸趋省城焉
　　十二日主人情笃饭而行已上午矣十里仍抵新桥遂由岐溯流西南行二里抵西南小山下石撞之水乃从西北峡中来路乃从西南峡中入一里登岭一里陟其巅西行岭头者又一里乃下初从岭头下瞰西坞有庐有畴有水潆之以为必自西而东注石幢者迤西下者又一里抵坞中则其水反西南流当由南谷中转东而出于白石江者询是村为戈家冲由是而西并翠峯诸涧之流皆为白石江上流之源矣源短流微潆带不过数里之内而沐西平曲靖之防夸为冐雾渉江自上流渡而夹攻之着之青史为不世勲而不知与坳堂无异也征事考寔书之不足尽信如此于是盘折坂谷四里越刘家坡则翠峯山在望矣盖此山即两旁中界之脊南自宜良分支北度木容箐又北而度火烧箐岭又北度响水西岭又北而结为此山又西夹峙为廻龙山绕交水之西北经炎方又北抵霑益州南转东复折而南下峙为黑山分为两支正支由火烧铺明月所之间南走东折下安笼所入泗城州而东峙为大明山遂尽于浔州旁枝西南由白水西分水岭又分两支直南者由廻窞坡西岭西南峙为大龟山而尽于盘江南曲西南分支者尽于曲靖东山其东南之水下为白石江东北之水下为石幢河而西泄于马龙之江而出寻甸为北盘江焉然则一山而东出为南盘西出为北盘惟此山及炎方足以当之若曲靖东山则旁枝错出而志所称悉悮也由刘家坡西南从坡上行一里追及一妪乃翠峯山下横山屯人也随之又西一里乃下坡径坞一里有小水自西北来小石梁跨之从此西南上坡为三车道从此直西溯小水西南岸入为翠峯间道其路若续若断横截坞垅三里有大道自东南来则自曲靖登山之径也于是东南望见三车市矣遂从大道西行二里将抵翠峯下复从小径西南度陇风雨忽至顷刻而过一里下坡渉深涧又西上坡半里抵横山屯其屯皆徐姓老妪命其子从村后送余入山半里抵其麓即有两小涧合流渉其北来者溯其西来者遂蹑峻西上一里半盘岭头而北转入西峡中则山之半矣其山自絶顶垂两支如环臂东下北支长则缭绕而前为新桥西冈之脉南支短即所蹑以上者两臂之内又中悬一支当坞若台之峙则朝阳庵踞其上庵东北向其南腋又与南臂环阿成峡自顶逼削而下则防国旧寺倚其间自西峡入半里先达旧寺然后东转上朝阳以旧寺前坠峡下堑也旧寺两崖壁夹而阴森其病在旁无余地朝阳孤台中缀而轩朗所短在前少廻环余先入旧寺见正殿亦整其后危崖廻峭藤木倒垂于其上而殿前两栢甚巨夹立参天寺中止一僧乃寄钖殿中者一见即为余火炊饭余乃更衣叩佛即乘间而前东登朝阳一头陀方曳杖出庵门余入其庵亦别无一僧止有读书者数人在东楼余叩佛毕闲歩前庭庭中有西番菊两株其花大如盘簇瓣无心赤光灿烂黄菊为之夺艶乃子种而非根分此其异于诸菊者前楼亦幽逈庭前有桂花一树幽香飘动逺袭山谷余前隔峡盘岭即喷而异之以为天香遥坠而不意乃敷蕚所成也桂芳菊艶念此幽境恨无一僧可托还饭旧寺即欲登顶为行计见炊饭僧慇勤整饷虽瓶无余粟豆无余蔬殊有割指啖客之意心异之及饭则已不蔬而止以蔬奉客始知即为淡斋师也先是横山屯老妪为余言山中有一僧损口苦体以供大众有予衣者輙复予人有饷食者已不盐不油惟恐众口弗适余初至此即讯之师不对余肉眼不知即师也师号大乘年甫四十防为川人长于姚安寄锡于此已期年矣发愿淡斋供众而于此欲静修三年百日始一下山其形短小而目有风痒之疾苦行勤修世所未有余见之方不忍去而饭未毕大雨如注其势不已师留止宿余遂停憩焉是夜寒甚余宿前楹师独正殿无具无龛彻夜禅那不休十三日达旦雨不止大乗师复留憇余见其瓶粟将尽嘱炊粥为晨飡师复即另防为饭上午雨止恐余行复强余餐忽有一头陀入视即昨朝阳入庵时曳杖而入者见余曰君尚在此何不过我我犹可为君一日供不必噉此也遂挟余过朝阳共煨火具餐师号总持马龙人为曲靖东山寺住持避嚣于此亦非此庵主僧也此庵主僧曰瑞空昨与旧寺主僧俱入郡瑞空归而旧寺僧并不知返盖皆蠢蠢世法佛法一无少解者大乘精进而无余赀总持静修而能樽节亦空山两胜侣也已而自言其先世为姑苏吴县籍与余同姓昔年朝海过吴门山塘徐氏欲留之放生池师不果而归今年已六十三矣是夜宿其西楼寒更甚而夜雨复潺潺
　　朝阳庵则刘九庵大师所开建者碑言师名明本河南太康人曾中甲科为侍御嘉靖甲子驻锡翠万厯庚子有征播之役军门陈用宾过此感师徳行为建此庵后师入湼槃陈军门命以儒礼塟于庵之东原【土人言刘为侍御出廵案置二桃为防所窃刘窥见之佯试门子曰汝何窃桃门子不承吓之曰此处岂有他人而汝不承吾将刑之门子惧刑遂妄承之问核何在门子复取他核以自诬刘曰天下事枉者多矣乃弃官薙发扵此山】
　　十四日雨竟日不霁峭寒砭骨惟闭门向火不能移一歩也
　　翠峯山在曲靖西北交水西南各三十里在马龙西四十里秀防为此中之冠
　　曲靖者本唐之曲州靖州也合其地置府而名亦因之霑益州土知州安边者旧土官安逺之弟兄终而弟及者也与四州乌撒府土官安孝良接壤而复同宗水西安邦彦之叛孝良与之同逆未几死其长子竒爵袭乌撒之职次子竒禄则土舍也军门谢命霑益安边往谕水西邦彦拘留之当事者即命竒禄代署州事并以上闻后水西出边奉旨仍掌霑益竒禄不得已还其位而竒禄有乌撒之援安边势孤莫助拥虚名而已然边寔忠顺而竒禄狡猾能结当道欢今年三月何天衢命把总罗彩以兵助守霑益彩竟乗机杀边并挈其赀二千金去或曰彩受当道意指为竒禄地也竒禄遂复专州事当道俱翕然从之独摠府沐曰边虽土司亦世臣也况受特命岂可杀之而不问故至今九月间霑益复杌不安为未定之局云
　　下午饭后余伺雨稍息遂从朝阳右登顶西上半里右瞰夹中防国寺下嵌穽口左瞻岗上八角庵上踞朝阳后脇西眺絶顶之下防国后箐之上又有一庵焉前临危箐后倚峭峯有防国之幽而无其逼有朝阳之嵦而无其孤为此中正地是为金龙庵时霏雨复来俱当岐而过先上絶顶又西半里逾北岭望见后数里外复一峯髙峙上亦有庵曰盘龙庵与翠峯东西骈峙夹北坞而下即河桥石幢河之源也南向扳岭脊而登遇一虚堂顔曰恍入九天又南上共半里而入翠和宫则此山之絶顶也翠为曲靖名而不着于统志如阆木之在东山与此隔海子而遥对然东山虽大而非正脉而此峯则为两江之鼻焉余初见西坞与廻龙夹北之水犹东下新桥而朝阳防国是峯东麓之水又俱注白石疑是峯犹非正脊及登顶而后知正南下坠之峡则南由响水岰西独西下马龙出寻甸矣始信是顶为三面水分之界【东北二靣俱入南盘南靣入北盘】其脉南自响水岰西平度而峙为此峯即西度盘龙其水遂南北异流南者从西转北北者从东转南两盘之交错其源寔分于此云翠和顶高峯峭两老僧闭门煨火四顾雾幙弥畧瞰大畧由南坞西下为寻甸间道余拟明日从之去者遂东南下由灵官庙东转半里入金龙庵庵颇整洁庭中菊数十本披霜含雨幽景凄絶是庵为山东老僧天则所建今天则入省为地藏寺而其徒允哲主之肃客具斋暝雨渐合遂复半里东还朝阳欲下防国看大乗师雨滑不能瞰之而过
　　十五日达旦雨止而云气靉叇余复止不行日当午献影余遂乗兴往看大乗大乗复固留时天色忽霁余欲行而度不及姑期之晩过为明日早行计乃复上顶环眺四围逺峯俱出始晰是山之脉俱东西横列而脉从中度屡伏屡起非直亘之脊也惟翠峯与盘龙二峯乃东西并夹而翠峯之南响水岰之支横列东下而结为曲靖盘龙之西又南曲一支始东下而结为交水又横亘而北始东滙炎方之水又北始转度霑益之南坞焉从峯南下又还过八角庵仍返飡扵朝阳为搃持所留不淂入防国
　　是日以严江嵩明二处求兆扵翠和灵籖【严江淂贵人接引喜更新嵩明淂枯木逄春欲放花】皆吉兆也窃计明日可早行既暮而雨合
　　十六日阻雨
　　十七日雨复达旦饭后欲行摠持谓雨且复至已而果然已复中霁旣乃大注倾盆倒峡更甚于昨
　　十八日彻夜彻旦防不少辍前二日俱午刻朗然而此即闪烁之影一并无之而冷且更甚惟就榾作生涯不复问前程矣
　　十九日晦雨仍如昨复阻不行榾闲谈摠持昔以周郡尊事逮系桁杨甚苦因笔记之【东山寺昔有藏经乃唐廵抚所请归者郡守周之相石阡人由乡荐擢守曲靖以清直闻慕总持师道行请之检藏延甚宻迤东廵守以下诸僚皆有独清之意而周复不免扬其波于是悉侧目之中伤于抚台王伉罗织无迹遂诬师往还为交通贿赂以经簏为筐篚坐以重賍周复代为完之而去云】
　　二十日夜不闻檐溜晨起而雾复成及午大霁迨暮而雨声复瑟瑟达夜而更甚焉
　　二十一日晦冥终日迨夜复雨是日下午散歩朝阳东数十歩东峡中一庵当峡是曰太平庵盖与防国东西夹朝阳者太平老僧煮芋煨栗以饷
　　二十二日晨起晦然决去之念已不可止矣待饭甚久上午乃行摠持复赠之以米恐途中雨后一时无宿者耳旣别仍上防国后夹箐中观龙潭潭小而流不竭盖金龙庵下夹壁缝中之液虽不竭而非涵潴之窟也遂西上逾岭循翠和宫之后一里余又逾岭而南下雨犹霏霏不已半里及坞中又一里有岐北转悮从之渐入山夹则盘龙所登之道也仍出从大道西南行二里有村当坞中溪流自坞直南去路由村西转北行半里又渉坞而西一里又有村在坡间是为高坡村由村后下岗有岐从坞中西南去为小径可南达鸡头村从岗上西北转为大径乃驼马所行者初交水主人谓予有间道自寻甸出交水甚近但其径多错乃近日东川驼铜骑之所出无同之旅不可独去须从响水走鸡头村大道及余不趋响水而登翠峯问问道于山僧俱云山后虽即驼铜道然路错难行须仍出鸡头为便至是余质之途人亦多主其说然见所云径路反大而所云往鸡头大路者反小甚心惑之曰以村人为卜然已过村见有村人自山中负薪来呼而问之则指从北不从南余乃从驼铜路转西北循岗三里西北过一脊其脊乃自盘龙南度者余初以为分支南下而不意乃正脉之曲出坳西见脊东所上者甚平而脊西则下坠深曲脊南北又从岭头骈峯高耸各极嵯峨始意是山之脊又直折而南盖自翠峯度其北去者此又度其南一脊而半日间两度之矣从坳西随南之上盘腰曲屈其坑皆深坠北向一里余复跻一坡一里余又北度一脊其脊平亘于南北之中者于是又一里再跻北岭始西北下其时天色已渐霁无复晦暝之色逺近峡环瞩在望二里下西坞其坞自南而北其中黄云盘陇村落连错一溪中贯之问其水之所从出则仍从新桥石幢河也问其所从来则堰口也问其地何名则兎街子也始信所过之脊果又曲而南过堰口当又曲而北余前登翠峯苐见其西过盘龙不至此又安知其南由堰口耶前之为指南者不曰鸡头即曰桃源余乃漫随马踪再歴龙脊逄原之异直左之右之矣下坞南行二里遂横渉其溪中流汤汤犹倍于白石江源也又南上坡一里是为堰口聚落数十家在溪北岗上乃入炊久之饭而行阴雨复合其处有岐北入山为麦冲道余西向行其溪亦分岐来一自北峡一自西峡余渡其北来者遂西入峡天色亦渐霁四里从岭上北转则北峡之穷坠处又一里复逾岭而西是岭自木容箐杨金山北走翠峯复自盘龙南走高坡又南至此始转而北其东西相距数里之内凡三曲焉余一日三过之何遇之勤而委曲之不遗耶从岭西陟坞其水遂南流一里又北转逾岭一里西北下山二里抵坞中随小水北向出峡始有坞成畦路当从畦随流西去而坞北有村落当北冈上是为洒家【想亦土酋之姓或曰亦属平夷】乃一里径坞登冈由洒家西向行一里越陇西下有峡自北来小水从之是亦麦冲南来之道遂循其坞转而西南行二里抵新屯庐舍夹道丰禾被坞其处为平夷之屯据土人言自堰口之北兎街子屯属平夷而粮则寄于南宁自洒家之西抵三车屯属平夷而粮则寄于马龙自一碗冲之西抵鲁石屯属平夷而界则属于寻甸盖寻甸曲靖以堰口老龙南分之脊为界马龙南宁以堰口老龙为界而平夷则中错于两府之交而为屯者也自屯西逾坡共一里余过一坞有二三家在西岭其坞复自北而南由村南转而逾冈西南下二里复有一坞溪畴南环聚落北倚是为官保儿庄夹路成衢为村聚之最盛者此亦平夷屯官之庄也
　　二十三日中夜闻隔户夜起者言明星烺烺鸡鸣起饭仍浓阴也然四山无雾昩爽即行始由西南渉坞一里渐转西行入峡平陟而上三里逾一坳脊遂西下两上两下两度南去之坞两逾南行坡脊而西共五里有村在西坡上是曰三车由其村后复逾南行一坡度南行一坞一里半披西峡而入峡中水自西而东溯之行半里渐盘崖而上崖南峡中箐木森郁防霜乍染标黄叠紫错翠铺丹令人恍然置身丹碧中一里余渐盘而北折下度盘壑更觉深窈一里又循西夹上一里又逾一脊为南行分脊之最逺者东西皆其旁错也由脊西下渉坞再西共二里有峡甚逼随峡西折而南行半里复西逾岭半里出岭西始见岭北有坞居庐岗上为一碗冲而行岭脊之上其岭颇平南北皆坞而脊横其中共一里陟脊西又南转逾岗西下共一里度一峡想即一碗冲西向泄流之峡也又西北上坡其坡颇长一里陟其巅东望所度诸岭如屛层绕而直东一峯浮青逺出恐尚在翠峯之外岂东山阆木之最高处耶北望乃其分脊处至是乃见廻支环壑而南望则东南最豁此正老脊分支环于板桥诸处者不知此处何以反伏其脊其外亦有浮青特出逺甚当是路南市邑之间惟西则本支尚高不容外瞩也由巅南循坡西转半里西度脊从脊西向西北下坞约一里有溪始向西流横二松渡之其溪从西峡去路循西北坡上一里复西逾脊环坡南下遂循之行一里转而西下有坞自北来颇巨横渉其西塍泥汚泞半里有大聚落在西坡下是为鲁石哨其处已属寻甸而屯者犹平夷军人也由村南西上逾坡一里复逾冈头转而西南二里又西向逾脊从脊西下峡中半里峡北忽下坠成坑路从南崖上行南耸危巘北防崩坑坑中有石幢则崩隤之余也循坑西下半里有北来之坞横度之又半里渉溪西上复西南上坡横行坡上一里又西向入峡其南有峯尖耸北有峯骈立二里从南峯之北逾腋而西又一里始行北峯之南冈与北峯隔坞相对有村居倚北峯而悬坞北为郭扩始非平夷屯而为寻甸编户由其西南下坡半里渉小涧西登坡循西坡北行又与骈峯东西隔坞共二里北上瞰骈峯之阴遂西半里逾冈从冈上平行有中洼之坑当坑之南横坠而西其西有尖峯纯石而中突两腋属于南北若当关之标路行坑上一里出尖石峯之北腋遂西向而下一里抵西壑则尖石峯之西峯矣南界扩然直望有尖峯最高逺挿天表余疑以为尧林山而无可征也度壑西转二里越小溪桥有村在北陇曰壁假由其西即扳岭北上旋逾坳而西一里复下涉壑又南见天表高时已追及一老人问之果尧林也又西一里复入西峡蹑峡而上半里逾岭西西界遥山始大
　　开望见南龙老脊自西南横列而东北则东川寻甸倚之为界者也其脊屛峙天际而西南与东北两头各起崇峯其势最雄亦最逺从屛峙之中有分列一支自西北走东南若八字然其交分之处山势独伏而防甸郡城正托其坳中由伏处入为东川道西逾分列之脊为嵩明并入省道循分列东麓而南为易龙道杨林之水绕尧林之东马龙水由中和北转同趋而北皆随此分列之山而合于其东者也但溪流犹不可见而郡南海子则汪然可挹从此西下坡峻岭豁一下二里抵其峡中有小水亦南行随之西南又半里北坞廻环中有村庐当坡曰海桐由其南西度坞复上岗一里抵岗头随岗南下转而西共二里有坞自北来溪流随之内有村当坞曰果壁外有石堰截流路由堰上渉水而西从平坡上行二里稍下有村倚坡之西曰栁塘坡尽畦连北抵廻峯西逾江而及郡南接海子皆禾稻之区而村落相望矣从畦塍西行又二里则马龙之溪自东南峡出杨林之溪自西南峡出夹流而北至此而合石梁七洞横架其上曰七星桥其自南而北为北盘之上流正与石堡桥之流自北而南为南盘之上流势正相等但未及曲江桥之大也过桥有庙三楹东向临之中有旧碑或言去郡城十五里或言三十里或名为江外河或名为三坌河无定里亦无定名而一统志又名其溪为阿交合溪又注旧名为些丘溢江名其桥为通靖桥然注其桥曰城东二十里跨交合溪注其溪曰府东南十五里合流又自异焉按旧城在今城东五里今城筑于嘉靖丁亥安铨乱后则今以十五里之说为是乃屡询土人皆谓其流出东川下马湖无有知其自霑益下盘江然一统志曰入霑益后考之府志其注与一统同参之龚起潜之说确而有据不若土人之臆度也间有谓自车翁江下马湖其说益讹亦可见此水之必下车翁车翁之必非马湖矣盖车翁之去交水不逺起潜之谙霑益甚真若车翁之上不折而西趋马湖则车翁之下必折而北出三板桥则起潜之指示可知也由江西岸北行半里随江折而西循江南岸依山陟岭又二里余江折而北逾岭头折而南下半里由坞中西行循凤梧南山之麓矣按凤梧山者在郡城东北十里山脉由郡西外界老脊排列东突为是山西北一峯员耸东南一峯斜骞为郡中主山阿交合溪自东夹逼其麓转而东北入峡去若避此山者是老龙东北行之脊也一统志无其名标月狐山在城东北八里环亘五十余里以旧城计之当即此山第府志则月狐凤梧并列似分两山然以山形求之寔无两山分受也岂旧名月狐后讹狐为梧因讹月为凤耶共西三里南望壑中海子水不甚大而零滙连珠盖郡城之流东南下杨林之川南来相距于壑口而不相下遂潴而成浸者坡南下处石骨渐棱棱露竒又一里行石片中下忽有清泉一自石底溢而南出其底中空泉混混平吐清冽鉴人眉宇又西数歩又有泉连潴成潭乃石隙廻环中下溢而起汛汛不竭亦溢而南去此潭员若镜而无中空之隙不知水从何出然其清冽不若东泉之碧莹无翳也按郡志八景中有龙泉双月谓郡城东十里有双泉相去十数歩月夜中立其间东西各见月影中逗以余观之泉上石环树罩虽各涵明月恐不移歩而左右望中未必能兼得也又西半里有聚落倚山靣是为凤所土人谓之马石窝想未置所时其旧名然耳于是西北随田塍行坡陇间时有聚落而不甚盛按郡志旧郡址在今城东五里不知何村足以当之共西三里有溪流自北坞来中贯田间有石梁跨之越之西行又三里复有溪自北坞来亦贯田间而石梁跨之此即所谓北溪也以在郡城之北为最近乃城西坡与凤梧夹腋中出者越梁又西行一里入寻甸东门转而南停屐于府治东之旅肆寻甸昔为土府安氏世长之成化间始改流至嘉靖丁亥安之裔孙安铨者作乱搆武定凤廷文攻毁杨林马龙诸州所当道奏发大兵殱之并定改流乃移寻甸郡于旧治之西五里直逼西山下始筑城甃砖为雄镇云【按凤廷文或又称为凤继祖或又称为阿凤或又称为凤显祖自改为凤廷霄或又云本江西人赘武定土官妇遂专恣乗搆作乱以兵直逼防城后获而磔之】
　　寻甸四门俱不正盖因山势所就也东门偏于北南门偏于东西门偏于南惟北门差正而又非经行之所城中惟街二重前重乃府与所所莅后重为文庙城隍察院所倚其向俱东南
　　寻甸城直东与马龙对直西与元谋对直南与河口对直北与东川对其西北皆山其东南大豁
　　二十四日余初欲行偶入府治观境圗出门左有肆中二儒冠者问图志以有板可刷对余辞以不能待已而曰有一刷而未钉者在城外家中索钱四百余与之过半旣而曰须俟明晨乃得余不得已姑需之闻八景中有北溪寒洞在东门外北山之下北溪水所从出也因独歩往探之遍询土人莫有识者遂还歩城内后街入儒学城隍庙下午还寓作记是日晴而有风
　　城中市肆与广西府相似卖栗者以火炙而卖之二十五日晨起索志观之非全本也考所谓阿交合溪之下流所载正与一统志同惟新増凤梧山双龙潭之类而已仍畀还之饭而行出西门即上西山峻甚五里逶迤蹑其顶则犹非大龙之脊也其脊尚隔一坞西南自果马山环界而北乃东度而为月狐从其北度之坳又南走一支横障于东即此山也志称为隐毒山谓山下有泉为隐毒泉盖是山之西与老龙夹而中洼内成海子颇长而深是山之东有泉二一出于北【今名为北溪】一出于南【脱数字】而是山南北俱属于大脊焉由其西向东南下二里抵坞中有小坑潴汚流不甚大也西度坞一里半有草房数间倚南坡上有黒土坡哨前有岐西北由坞中行为潘金魏所道西南上坡为正道余乃渉坡一里复南逾其冈冈头多眢井中防草莽翳之或有闻水声潺潺者越冈南行二里余乃下坡遂与西海子遇其水沉碧深直潄东山之麓路旣南临水湄遂东折而循山麓行南向二里见其水汪汪北转环所逾眢井之冈南抵南冈东逼山麓而西濒所聚焉盖惟西北二靣大脊环抱可因泉为田而三所屯托之所谓潘所金所魏所也【乃土官三姓】三所在海子西与余所循之山麓隔水相望是水一名清海子一谓之车湖水濒山麓清彻可爱然涸时中有浅处可径而南也今诸山冈支瞰其间湖水纡折廻抱不啻数十里一统志谓四围皆山者是谓周广四里则不止焉想从其涸时言也又南一里东逾一瞰水之冈又陟潄水之坡南向一里海子南尽遂西南逾冈而行冈不甚峻而横界于东西两界之间皆广坡漫衍由其上南行四里稍南下忽闻水声已有细流自冈西峡坠沟而南矣有数家在西山下为花箐哨始知其冈自西界老脊度脉而东峙为东界北走而聨属于凤梧之西坳为隐毒山中环大洼而清海子潴焉南走绵耸于河口之北崖为尧林山前挟交溪而果马水入焉不陟此冈不知此脉乃由此也于是随水南行皆两界中之坂陇也或渉西委之水或逾西垂之坡升降俱不甚高深而土衍不能受水皆不成畦然东山逶迤而不峻西山崇列而最雄路稍近东山而水悉溯西山而南焉则花箐诸流之下泄于果马溪者又杨林之源矣南行二十五里始有聚落曰羊街子其西界之山至是始开峡重峦两叠凑列中有悬箐焉由此而入为果渡木朗乃寻甸走武定之间道盖西界大山北向一支自西南横列东北起障最高如重盖上拥南向一支亦自西南横列东北排峦稍杀如外幔斜骞虽北高南下而其脉寔自南而北叠而中一箐为丛薄为中道之隙焉曰果马山而南北之水由此分矣幸羊街子居庐颇聚又有牛街子在果马溪西大山下与羊街子俱夹水之市皆木宻所分屯于此者盖花箐而南至此始傍水为塍耳时方下午问前途所宿必狗街子去此尚三十里恐行不能及途人皆为劝止遂停憩逆旅草纪数则薄暮雨意忽动中夜闻潺潺声
　　二十六日晨起饭后雨势不止北风酿寒殊甚待久之不得已而行但平坡漫陇界东西两界中路从中而寒云气充塞两山漫不可见而寒气从后拥雨而来伞不能支寒砭风刺两臂僵冻痛不可忍十里稍南下有流自东注于西始得夹路田畦盖羊街虽有田畦以溪傍两山田与路犹东西各别耳渡溪南复上坡二里有聚落颇盛在路右曰间易屯又北一里半南冈东自尧林山直界而西西抵果马南山下与果马夹溪相对中止留一隙纵果马溪南去溪岸之东山阻溪不能前遂北转溯流作环臂状又有村落倚所环臂中东与行路相向询之土人曰果马村从此遂上南冈平行冈岭二里为寻甸云南之界盖其岭虽不甚崇自南界横亘直凑两峯约十余里横若门阈平若堵墙北属寻甸南属嵩明由此脊而分焉稍南路左峯顶有庵两重在松影中时雨急风寒急趋就之前门南向闭不可入从东侧门一老僧从东庑下煨见客殊不为礼礼佛出将去之一防下僧【号徳闻】出留就火薪不能燃遍觅枯槎焙之就炙湿衣体始复苏煨粟防茶肠始回温余更以所防饭乗沸茶食之己午过矣零雨渐收遂向南坡降三里抵坡下即杨海子之西坞也其处遥山大开西界即嵩明后诸老龙之脊东界即罗峯公舘后分支为翠峯祖脊相对夹成大壑海子中滙焉其南杨林所城当锁钥其北尧林山扼河口海东为大道所经海西为嵩明所履但其处竹树渐宻反不遑逺眺大道东南去乃狗街子道岐路直南去为入州道余时闻有南京僧在狗街子大道之中地名大一半村者欲往叅之然后入州乃从岐道下竹坑间行一里有大溪自西北环而东注即果马溪之循西山出峡至是放而东转者有横木梁跨石洑上洑凡三砥木三跨而达涯之西其水盖与新桥石幢河相伯仲者也旣渡即平畴遥达村落环错西南直行六里而抵州由塍中东南向遵小径行二里过小一半村又一里有大路自东北走西南是为狗街子入州之道道之北即为大一半村道之南即为玉皇阁入访南京师已暂栖州城某寺【其徒初与予言后遂忘之南京僧号金山】余遂出从大道西南入州二里又有溪自西而东向注其水小于果马之半而颇急石卷桥跨之越而西南行乃泞防殊甚自翠峯小路来虽久雨之后而免防淖之苦以山径行人少也一入大路遂举歩艰甚所称蜀道不在重崖而在康庄如此人三里直抵西山下转而西南又一里而入嵩明之北门稍转东而南停于州前旅舍问南京僧忘其寺名无从觅也
</div>
    <div class="pagination">
<a href="徐霞客游记_page7.html">上一页</a><span>...</span><a href="徐霞客游记_page3.html">3</a><a href="徐霞客游记_page4.html">4</a><a href="徐霞客游记_page5.html">5</a><a href="徐霞客游记_page6.html">6</a><a href="徐霞客游记_page7.html">7</a><span class="current-page">8</span><a href="徐霞客游记_page9.html">9</a><a href="徐霞客游记_page10.html">10</a><a href="徐霞客游记_page11.html">11</a><a href="徐霞客游记_page12.html">12</a><a href="徐霞客游记_page13.html">13</a><a href="徐霞客游记_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
