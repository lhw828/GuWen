<!DOCTYPE html>
<html>
 <head>
  <meta charset="utf-8"/>
  <title>
   至大金陵新志 - 第 73 页/共 73 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   至大金陵新志 - 第 73 页/共 73 页
  </h1>
  <div class="content">
   宋得天下于柴氏以老母幼君其亡也亦然宋之兴也年号显德其亡也幼君名由显改元德佑曹彬下江南以开宝乙亥及建康归附亦以乙亥乌珠之屠建康惟阿哈大王戢兵禁杀郡人为之立庙 【见祠祀志】 曹南王名阿喽罕归附初行省建康今祠于郡封国又与曹彬姓同彬王爵立庙郡中得失兴亡之故盖亦有数存乎其间矣 【显德事见福华录】 
天喜寺阿育王塔世传为阿育王葬佛爪发舍利八万四千塔之一梁书所载晋简文时刘萨阿及梁高祖开掘得见俱有光明神异其高悝所得金像隋文帝移入长安能自转动向阳自世俗观之可谓异矣殊不知太阴太阳之精气凝而成物随所系着多现光怪人之精想所注皆能变动气之精明纯粹者在天为日月星辰在地为金石珠玉在飞走草木之类凡其多寿者皆为精气之聚况人灵于物为圣贤仙佛者所禀既异又能充其至大至刚之体以与天地同寿者乎春秋之末吴隳会稽获防风氏之骨专车蔡京修第得古所葬瓦棺棺中骨肢体皆具其人非能有所养者皆以禀赋之异而能不朽况于为佛者乎宋庆历甲申升州开宝寺塔灾掘所瘗舍利入内传有光怪谏官余靖上疏非之谓不足致福可矣谓不能为光怪亦不可盖理之常无足异者近至顺年间重修舍利塔亦有天花飞雨祥光如练者数日云 【按实录晋高悝得金像送长干寺后有西域神僧五人来诣悝曰昔于天竺得阿育王所造像来过邺下后值寇乱埋像于河边寻失所在五人尝一夜梦像语吾出江东为高悝所得悝乃送五僧至寺诸僧见像歔欷流涕像便放光耀烛殿宇又瓦棺寺僧惠邃欲模写像形寺主僧虑亏损金色谓邃曰若能请像放光回身西向乃可相许也邃便恳拜谓之其像即转座放光西向当便楼之又铜花趺上先有外国书莫有识者后有三藏求那跋摩识云是阿肓王为第四女所造也及梁朝敕除市侧数百家以广寺域堂殿楼阁颇极轮奂其图诸经变相并是张僧繇运丹青之功为其冠绝陈亡寺内殿宇悉皆焚烬今见有石塔三层高一丈一尺下阔七尺形状殊特非人功焉鸟雀不敢栖息西京记光福坊大兴寺殿内有阿肓王金像历宋齐梁陈数有奇异陈国亡忽面自西向虽止之还尔隋文帝载入长安内中供养后移置北寺寺众以殿大像小不可当阳置之于北面明日乃自转正阳众咸惊异复置北面明还复转南面众乃忏谢不复更动又靖安坊崇敬寺有石像一躯高五尺制作分鹿恶甚有灵验传云是阿肓王第四女所造其女貌丑尝自慨恨多作佛像及成皆类如此千数乃至诚祈祷忽感佛见形更造诸像相好方具其父使鬼神遍散诸像于天下此石像是其一也】 
溧水州花山节妇者游山乡人姓名不传至元丙子间为大兵掳至崇贤乡碑亭桥啮指滴血于桥柱上题诗毕即投水而死后人以花山节妇名之里士濮梅山记其诗曰君王有难妾当灾弃子离夫被掳来遥望花山何处是存亡两地亦哀哉 【见本州岛志】 
句容唐秀才起岩住潘家村尝为人言大德丙午有溧阳士人挈妻寓馆其村值岁荒学徒解散贫甚夫妇以绩网给食一日其夫携网出卖不复还家妻馁守空房中士有利其姿色者颇为给食居旬余欲逼私之妇正色曰我非如是人也其人谓岁荒如此汝夫已饿死不还汝不从我我不供给汝亦饿死耳妇答曰饿死与病死等耳我宁饿死不忍以非礼辱吾身其人绝去妇闭户益严弥日邻左共开视之则饿死矣惜不记其姓氏以补贞节传之缺 【丁复仲容说】 
合州人文复之字廷实治易王会龙榜第三名及第授阆州掌书记累官至湖北提刑以起居舍人召每切齿时相丁大全所为与人言我见上必极言其奸邪大全觉之止不得见令俟再命改刑部郎官不赴乞祠禄授朝散大夫直焕章阁主管成都府玉局观欲还蜀道经建康时边事日亟同年马阙斋守郡留不听行遂寓郡之修文坊马家巷归附初廉左丞希愿宣抚江东钦其名待如师友欲以宋官荐之仕力辞不应以经史自娱终其身郡之琳宫佛宇多其文章子掞宋工部架阁遵父志亦不仕云
陈钺字宜之太平当涂人宋咸淳辛未第三人廷对鲠直切中时獘贾似道当国欲其依附百计牢笼旧例登科上表谢思作启见宰执状元张镇孙请公同作启毅然不从曰天子亲擢上第宰臣何以谢为贾闻之不说授镇巢军判官辟建康阃幕因家焉至元乙亥丁内艰因无降名元帅索多令有司根捕甚急钺衰服诣辕门长揖不拜陈忠孝大义元帅嘉叹许从便居住后摄府学教授不受月俸托疾以归所作诗文书甲子称慈湖民牧庵姚公持宪江东闻其以道自守屏车骑诣门因请寓宿翌日以诗报谢姚答韵叙同宗之诣以姚与陈俱为舜后故诗曰况我田齐胤同出原不诈公优于礼学事继母至孝学者称为慈湖先生卒年五十四有文集藏子家其子孙附儒学籍
梁隆吉名栋其先相州人祖琛父定皆仕金金亡归宋自鄂迁镇江隆吉弱冠领漕荐戊辰龙飞榜登第除宝应簿丁父忧再调钱唐仁和尉辟入帅幕声名张甚甲戌后流离兵间宋亡归临安不复肯仕弟中砥名柱为茅山道士隆吉依焉至元庚寅遭诗祸台府诸达官共救解之自是名益闻江东人士从学甚众卒年六十四 【葬城南凤台西乡】 性嗜吟咏而不存稿或问之荅曰吾诗堪传人将有腹稿在焉用自彰白为其子及门人裒集得若干首世多传诵观其诗可以得其平生大节矣 【集有登大茅峰云杖藜绝顶穷追寻青山世路争岖嵚碧云遽断天外眼春凤吹老人问心大君上天宝剑化小龙入海明珠沈无人更守玄帝鼎有客欲问秦皇金巅崖谁念受辛苦古洞未易潜幽深神光不破幽暗恼山鬼空作离骚吟我来俯仰一慷慨山川良昔人民今安得长松樘日月华阳世界收层阴长啸一声下山去草木为我留清音他时词多感讽此不及载】 
刘虎字伯林庐州梁县人父以上五世同居孝友雍穆公起农家隶军籍四明赵善湘来帅淮西一见伟之留帐下嘉定十五年金人犯安丰请为援师先锋连战贾鸡山陈村漕口斩首六百级获萧张二统军及千户穆昆十三人以献宝庆二年累功为镇江府防江军准备将贼红衲袄扰山阳从戍扬州以偏师败之于顾泽三年繇海道溯淮战盱楚涟海间大小捷三十有七于刘伶台手射贯银甲冑者应弦而仆实没拐曳统军云特旨补进勇副尉靖安水军正将绍定四年从吴英复淮安复盐城有功五年红贼略平惟金将纳哈塔敏珠尔据盱眙城跨泗为桥度众栅龟山表里相援公以淮阴水军统制提所部进击乘风便出敌不意夜夺浮桥焚其驾桥之舟百有九十斩万户李松掩龟山之寨垒而铲削之还师攻泗州自三月至于九月捷无虚日禽万户刘山儿三十人枭伪酋扬总领庞万户于舟次纳哈塔敏珠尔以城降行赏居第一擢镇江副都统制任责措置边面仍总辖淮阴水陆军马端平元年赵丞相葵制置淮东遣公与赵司令楷将舟师徇地涟水军国安纳款率汲君立张山王义深等郊迎便宜知军事以汲君立摄总管部战舰三百徇东海县降之进徇海州君立降将也易之公亟以师次于北张店夜檄周岊岊惊曰公至矣顿兵城下岊乃降是岁经理河南知应天府节制水陆军马屯据冲要北兵三闯谷熟不克而遁明年迁许浦水军都统制淳佑元年戍真州大阃才之俾参兵谋总制在城军马乃以孟义扼江口而身治城守北哨骤至背城而陈以孟义部战舰选锐将间道斫营俘获甚众敌惧引去明年加带御器械统兵戍濠州时察罕拥兵攻濠别遣额苏伦由涡颖入淮水陆并进公师于五河率勇士奋前拒战乘风纵火枪火炮火箭火蒺藜焚之北兵败绩南北两岸尸相枕藉会划车弩发公中矢洞腹达背闷绝复苏指授诸将方略意气弥厉敌不能支乃遁追禽额苏伦等十将捷闻赐金百两落阶超转和州防御使改镇江都统制兼知淮安三年察罕拥众围寿春朝命往援敌已截涡口路公转战而上会骑帅吕宣使文德提兵至援师大振自三月至于五月昼耀兵夜斫营战百余合焚其壁垒遂解重围凯奏理宗命赐金带金线袍进利州观察使明年召除带御器械拜合肥郡侯七年枢使督视赵相葵辟咨议官任责镇江江面八年除知和州和城圯于雨修筑一新是役也当暑庀工闻晡未休猝单骑至役所取大胾俾部役者自饪之饪热良苦则语之曰汝端垂终日独不念役者不惔焚乎杖之命自今日役不过午郡大旱请于制府回粜屯田谷之储于郡者损直以振民捐郡西北湖利纵饥民于广袤六七十里内食鱼虾芰藕之产转徙者舍其上全活以数万计请祠提举建康府崇禧观十年权知安庆府事时安庆侨治扬渚敌方掠蕲及境公屡出奇击却之宝佑元年知泰州缮城浚隍恒若敌至会箭毒发自忖非药石所能及也力请于大阃而归卒于金陵私第年五十有三兄海从弟师勇师雄师贤皆以善骑射为名将师勇以德佑乙亥与常州守姚（上山下言）通判陈照统制官王安节共守毗陵其冬城破（上山下言）照安节皆力战死城中无一降者师勇以四骑溃围东出中道其子坠马师勇曰安有大将之子而坠马者斫其首系鞍上驰去后三十余年吴下休休庵一老僧病死遗箧系梁上封识甚严众发视之惟铁衣宝剑各一其文字有刘师勇名相传师勇自常州驰至临安又转徙至崖山宋亡乃晦迹浮图氏云 【以上见冯去非所作神道碑师勇事见陈照小传】
至大金陵新志卷十五
元　张铉　撰
　论辨
　　诸国论
　　　陆机二论 
【机本吴人居秦淮晋灭吴乃作辨亡二论并述其祖逊父抗之功业】 　
　　　　上篇曰 
【昔汉氏失御奸臣窃命祸基京畿毒遍宇内皇纲弛顿王室逆卑于是群雄锋骇义兵四合吴武烈皇帝慷慨下国电发荆南权略纷纭忠勇霸世威棱则夷羿震荡兵交则丑虏授馘逆扫清宗祊蒸禋皇祖于时云兴之将带州焱起之师跨邑哮阙之群风驱熊罴之族雾合虽兵以义动同盟戮力然皆包藏祸心阻兵怙乱或师无谋律丧威稔寇忠规武节未人如此其著者也武烈既没长沙桓王逸才命世弱冠秀发招揽遗老与之述业神兵东驱奋寡犯众攻无坚城之将战无交锋之虏诛叛柔服而江外底定饬法修师则威德翕赫宾礼名贤而张公为之雄交御豪俊而周瑜为之杰彼二君子皆弘敏而多奇雅达而聪哲故同方者以类附等契者以气集江东盖多士矣将北伐诸华诛鉏千纪旋皇舆于夷庚反帝座于紫闼挟天子以令诸侯清天步而归旧物戎车既次群侧目大业未就中世而殒用集我大皇帝以奇踪袭逸轨叡心因全图从政咨于故实播宪稽乎遗风而加之以笃敬申之以节俭畴谘俊茂好谋善断束帛旅于丘园旌命交乎涂巷故豪彦寻声而响臻志士晞光而景骛异人辐辏猛士如林于是张公为师傅周瑜陆公鲁肃吕蒙之俦入为心腹出作股胘甘宁凌统程普贺齐朱桓朱然之徙奋其威韩当潘璋黄盖蒋钦周泰之属宣其力风雅则诸葛瑾张承步骘以名声光国政事则顾雍潘浚吕范吕岱以器任干职奇伟则虞翻陆绩张温张淳以风义举政奉使则赵咨沈珩以敏达延誉术数则吴范赵达以禨祥协德董袭陈武杀身以卫主骆统刘基强谏以补过谋无遗谞举不失策故遂割据山川跨制荆吴而与天下争衡矣魏氏尝藉战胜之威率百万之师浮邓塞之舟下汉阴之众羽楫万计龙跃顺流锐师千旅虎步原隰谟臣盈室武将连衡喟然有吞江浒之志壹宇宙之气而周瑜驱我偏师黜之赤壁丧旗乱辙仅而获免收迹远遁汉王亦凭帝王之号帅巴汉之人乘危骋变结垒千里志报关羽之败图收湘西之地而我陆公亦挫之西陵覆师败绩困而后济绝命永安续以濡须之寇临川摧锐蓬笼之战孑轮不反由是二邦之将丧气挫锋势衄财匮而吴莞然坐乘其獘故魏人请好汉氏乞盟遂跻天号鼎跱而立西界庸益之郊北裂淮汉之涘东苞百越之地南括群蛮之表于是讲八代之礼搜三王之乐告类上帝拱揖群后武臣毅卒循江而守长棘劲锻望焱而奋庶尹尽规于上黎元展业于下化协殊裔风衍遐圻乃俾一介行人抚循外域巨象逸骏扰于外闲明珠玮宝耀于内府珍瑰重迹而至奇玩应响而赴輶轩骋于南荒冲輣息于朔野黎庶免干戈之患戎马无晨服之虞而帝业固矣大皇既没幼主莅朝奸回肆虐景皇聿兴虔修遗宪政无大关守文之良主也降及归命之初典刑未灭故老犹存大司马陆公以文武熙朝左丞相陆凯以謇谔尽规而施绩范慎以威重显丁奉锺离斐以武毅称孟宗丁固之徒为公卿楼玄贺邵之属掌机事元首虽病股肱犹良爰逮末叶群公既丧然后黔首有瓦解之患皇家有土崩之衅历命应化而微王师蹑运而发卒散于阵众奔于邑城池无藩篱之固山川无沟阜之势非有工输云梯之械智伯灌激之害楚子筑室之围燕人济西之队军未浃厎而社稷夷矣虽忠臣孤愤烈士死节将奚救哉夫曹刘之将非一世所选向时之师无曩日之众战守之道抑有前符险阻之利俄然未改而成败贸理古今诡趣何哉彼此之化殊授任之才异也】 
　　　　下篇曰 
【昔三方之王也魏人据中夏汉氏有岷益吴制荆扬而奄有交广曹氏虽功济诸华虐亦深矣其人怨刘翁因险以饰智功已薄矣其俗陋夫吴桓王基之以武太祖成之以德聪明叡达懿度弘远矣其求贤如弗及恤人如稚子接士尽盛德之容亲仁罄丹府之受拔吕蒙于戎行试潘浚于系虏推诚信壬不恤人之我欺量才授器不患权之我偪执鞭鞠躬以重陆公之威悉委武卫以济周瑜之师卑宫菲食丰功臣之赏披怀虚已纳谟士之筭故鲁肃一面而自托士燮蒙险而效命高张公之德而省游田之娱贤诸葛之言而割情欲之欢感陆公之规而除刑法之烦奇刘基之议而作三爵之誓屏气局蹐以视子明之疾分滋损甘以育凌统之孤登坛慷忾归鲁子之功削投恶言信子瑜之节是以忠臣竞尽其谩志士咸得肆力洪规远略固不厌夫区区者也故百官苟合庶务未遑初都建邺群臣请备礼秩天子辞而弗许曰天下其谓朕何宫室舆服盖慊如也爰及中叶天人之分既定故百度之缺粗修虽醲化懿纲未齿乎上代抑其体国经邦之具亦足以为政矣地方几万里带甲将百万其野沃其兵练其器利其财丰束负沧海西阻险塞长江制其区宇峻山带其封域国家之利木巨有弘于兹者也借使守之以道御之有术敦率遗典勤人谨政修定策守常险则可以长世永年未有危亡之患也或曰吴蜀唇齿之国也夫蜀灭吴亡理则然矣夫蜀盖藩援之与国而非吴人之存亡也其郊境之接重山积险陵无长毂之径川扼流迅水有惊波之艰虽有锐师百万启行不过千夫舳舻千里前驱不过百舰故刘氏之伐陆公喻之长蛇其势然也昔蜀之初亡朝臣异谋或欲积石以险其流或欲机械以御其变天子总群议而谘之大司马陆公公以四渎天地之所以节宣其气固无可遏之理而机械则彼我所共彼若弃长技以就所屈即荆楚以争舟楫之用是天赞我也将谨守峡口以待擒耳逮步阐之乱凭宝城以延强寇资重币以诱群蛮于时大邦之众云翔电发悬旍江介筑垒遵渚衿带要害以止吴人之西巴汉舟师沿江东下陆公偏师三万北据东坑深沟高垒按甲养威反虏踠迹待戮而不敢北窥生路强寇败绩宵遁丧师大半分命锐帅五千西御水军东西同捷献俘万计信哉贤人之谋岂欺我哉自是烽燧罕警封域寡虞陆公没而潜谋兆吴衅深而六师骇夫太康之投众未盛乎曩日之师广州之乱祸有愈乎向时之难而郭家颠覆宗庙为墟呜呼人之云亡邦国殄瘁不其然欤易曰汤武草命顺乎天或曰乱不极则治不形言帝王之因天时也古人有言曰天时不如地利易曰王侯设险以守其国言为国之恃险也又曰地利不如人和在德不在险言守险之在人也吴之兴也参而由焉孙卿所谓合其参者也及其亡也恃险而已又孙卿所谓舍其参者也大四州之萌非无众也人江以南非乏俊也山川之险易守也劲利之鼍易用也光政之策易修也功不兴而祸遘何哉所以用之者失也故先王达经国之长规审存亡之至数谦已以安百姓敦惠以致人和宽冲以诱俊乂之谋慈和以结士庶之爱是以其安也则黎元与之同庆及其恨也则兆庶与之共患安与众同庆则其危不可得也危与下同患则其难不足恤也夫然故能保其社稷而固其上宇麦秀无悲股之思黍离无愍周之感矣】 
　　　吕祖谦十论吴论 
【孙权起于江东拓境荆楚北图襄阳西图巴蜀而不得北敌曹操西敌刘备二人皆天下英雄所用将帅亦一时之杰权左右胜之而后能定其国及权国既定曹公已死丕叡继世中原有可图之衅权之名将死丧且尽权亦老矣世人谓权之所以为国者东南之地所以为强者东南之兵此大不然大东南之地天下至弱而孙氏之地又为六朝最弱独权守之而固东南之兵天下至弱而孙氏之兵又为六朝最弱独权用之而强长江而上达于江陵转江陵之南阨于巫峡上下千里可航而渡者凡几可阨而守者凡几道路坦然非有潼关剑门之阻也自广陵而渡京口自历阳而渡采石自郲城而渡武昌易若反手江陵破则上流无结革之固濡须破则江上不知所以为计地之形势可谓弱矣权之兵众皆江南舟子绵力薄才之人区区捃拾盗贼驱猎山越以宽行伍兵亦可谓弱矣然权用之如此之固且强何也盖权之所以自立者有谋而已不独用其臣之谋而又自出其谋内以谋用众外以谋应敌所以地狭兵少处天下之至弱而抗衡中原成三分之势者欤始权之初立曹操下荆州移书吴会举国震骇权闻鲁肃之言翻然而悟闻周瑜之议奋然而起一举而走曹操存刘备基王霸之业此用周瑜鲁肃之谋也及刘备借荆州而不反关羽颉颃于工流权谓养关羽使北吞许洛全有江汉回舟东下谁能御之欲图之惧曹操之乘其獘也乘羽北逼讦洛曹公以朝命见招权乃上笺击羽以自效使吕蒙陆逊一袭而得之全有荆楚西闭刘备于三峡北释曹公之患以安江东此用吕蒙陵逊之谋也方曹丕已禅汉天下愤怒切齿之时权知刘备必报关羽恐曹氏掎其后也乃于是时释其愤切之心而称臣于魏受其爵封击备而走之此权之谋也及魏责任子而权不遭西患未解而北患复起权之计宜乎穷也权知刘备以复汉为名而曹操篡仙之罪甚于杀关羽备亦欲结已为与国而专意北图于是遣使讲和以中备之欲遂得息肩于西而专意于北拒魏而退之此权之谋也方曹操之反目乌林愤权而东征谓权恃水以自固故以舟师入合肥权若拒之于江南则曹公水军入江权军不战自溃矣故逆拒之于濡须使操维水军无所施步骑虽多濒阻江洳春水方生义无所用操叹息而退此又权之谋也操既还自他人观之大则追军逐北小则自凡称雄今权不然反请降于操盖权料操之内忧尚多北有未定之河北西有未复之关中操欲伐之而虑东南之变非大定不往也故称降以少厌其意而安之使操不复虞东南两尽力西北已得于其间益缮战守之备以待其再来此权之谋地方曹丕之责任子不得而南征也权见丕不知兵不如其父而老臣宿将亦不尽力如操之时始却之于濡须而再来权之意以谓丕不知兵非使之深入疲竭上下之力则不止非使之临江而反则丕必不休故开而致之濒江而不与之战挑之而又不应使之力尽而自还又小发以警之魏自是不复敢南出此又权之谋也权又以为兵久不用则士气钝强场久安则人心逸且使敌人晏然积以岁月坐以成资非计之得也故两谲淮南之将致而击之所虏获足以自资而敌人之资又为之破坏此亦权之谋也权又以谓所用多南兵便于舟楫短于陆战故用兵未尝一日舍舟楫而乘胜逐北亦不肯远水以遂利虽有大举长驱之计亦不敢行以浇一时之幸故曹休败而不敢追殷札献言而不敢用此亦权之谋也权之受封吴王也尽恭以受其爵命使其国中知已为百姓屈也与邢贞为盟阴以怒其群下方且为进取之计而自卑屈如此此亦权之谋也故权之为国自奋亦用谋自屈亦用谋胜亦用谋负亦用谋动无非谋也故能以一江为阻而与曹刘为敌然权起非仗义徒知以割据为雄不能兴汉室以倾天下之心使当汉末大乱权能招徕中原之士广募西北之兵缉马步之锐挟舟楫而用之鼓行北出水陆并进孰能当之哉当曹丕之立也权又能求汉室子孙而辅之出师问罪刘备必亦连行鱼而掎角中原之士挟思汉之民必有起而应我者矣权不知出此徒自尊于崎岖蛮夷山海之间故虽力为计谋诡诈然基业仅足以终其身而无足以遗子孙仅足以保其国而不足以争衡天下惜哉然使权不为计谋以自立则虽其身不能终也况子孙乎其国不能保也况天下乎何以言之权没木几诸葛恪一用之而仅胜再用之而大败孙綝用之又败江淮之间惴惴而已上流藉陆抗之贤挟以重兵仅能支襄阳一面抗死则亦惴惴然矣藉使孙皓不为暴虐亦岂能久存也哉后世不察权以计谋自立而区区欲效权之画江为守是不察夫形势甲兵之最弱也古人惟陆抗知此抗言于孙皓曰长江浚川限带封城乃守国之常事非智者之所先审抗此言则当时之形势为不足言而所谓智者所先则有道也抗可谓善论孙氏形势者矣】 
　　　晋论上 
【东晋之始形势与吴相若然吴北不能过淮而东晋时得中原之地吴旋为晋灭而晋更石勒苻坚之强终不能破其君臣人材去吴远甚而其固如此者晋以中原正统所系天下以为共主故也以正统所系天下共主而百余年不能平天下雪雠耻恢复旧物晋之君臣斯可罪矣诗美宣王曰内修政事外攘夷狄齐桓公晋丈公越王公践皆国中已治然后征伐今夫晋室南迁士大夫袭中朝之旧贤者以游谈自逸而愚者以放诞为娱庶政陵迟风俗大坏故威权兵柄奸人得窃而取之小则跋扈大则篡夺士大夫虽有以事业自任者亦以政事不修财匮力乏而不得尽其志可胜惜哉易曰君子藏器于身待时而动何不利之有夫政事已修任属贤将而待可为之时时而进焉则无不成矣晋既内无政事外之任属又非其人虽有中原可胜之时而我无以赴之虽赴之而败矣故褚裒北伐蔡谟曰今日之事必非时贤所办殷浩之再举北伐王羲之曰区区江左固已寒心力争武功非所当作又曰虽有可喜之会内求诸已而所忧乃重于所喜由是观之晋之政事不修任属非其人虽有中原可乘之时亦无能为也然谟之言大抵谓任属非其人故曰非上圣与英雄自余莫若度德量力义之之言大抵谓根本不固故曰保淮非复所及长江以外羁縻而已三君虽相当时之失然尽如二君所言则东晋未有复中原雪雠耻之期端坐江左以待衰弱灭亡而已此知其一而不知其二也夫东晋之初其强弱何如三国之吴蜀当时有志之士尚能欲自强而不肯休诸葛亮诸葛恪之语最然亦知其一而不知其二也亮之言曰先帝知臣伐贼材弱敌强然不伐贼王业亦亡惟坐而待亡孰与伐之孔明之治蜀可谓有政蜀之任孔明可谓得人然求有可乘之时恪之言曰今所以敌曹氏者以操兵众于今适尽司马懿已死其子幼弱未能用计智之士今伐之是其尼会恪之言知可乘之时而不知所修之政而自量其材与夫所用之人也是故孔明无成而恪卒以败观蔡谟王羲之与诸葛亮恪之论正相反而各得一偏世之人好兴作者必以孔明元逊之言为先而安偷惰者必以蔡谟王羲之之言为是酌厥中而论之藏器于身待时而动内修政而外安边患圣经之言不可易也后世亦曰事贵乘衅又曰上策莫如自治盖急急自治政事既修恢复之备已具事会之来不患无也一旦观衅而动将无往而不利矣若内虽有自治之名而无自治之实徒为空言玩日引岁端坐而守而待贼虏之自灭非愚之所敢知也苟不相时先事妄发小者无功大者覆败一旦机会之来事力已竭不能复应东晋之事如此者多矣】 
　　　晋论中 
【孟子曰入无法家拂士出无敌国外患者国常亡夫无敌国外患者谓国安可也乃曰常亡何哉盖既无法家拂士又敌患不至则君骄臣纵入于危亡而不自知东晋之末是也晋之始也敌国云扰强臣专制上下惴恐如处积薪之上而火然者故君无骄泰之失而臣下自以危亡为忧是以内虽王敦苏峻反叛相寻桓温擅权废立外则石氏之兵三至江上苻坚淝水之役江东几至不保然当时人主恐惧于上而王导温峤陶侃谢安谢玄之徒足以尽其力故至危而复安将亡而复存也及桓温既死苻坚复亡上流诸镇皆受朝廷号令非有间者跋扈之人虽姚氏自守于关西慕容相践于河北非有向日边境之忧也君臣上下自以江东之业为万世之安心满意足孝武渐生奢侈于上道子之徒窃威柄于下谢安谢玄至以功名自疑矣安玄既死其政愈坏甚于已危将亡之时泯泯靡靡不自知也已而君臣兄弟之间争权植党上流之患复开不待外敌之强而国遂亡矣圣人于无事之时而为持盈守成之戒可不信夫况东晋雠耻未复遽以无事自处不其愚哉】 
　　　晋论下 
【杜牧谓宋武不得河北故隋为王宋为伯愚谓不然并吞海内之形势关中为重河北次之关中者周秦汉用之河北者光武用之皆用之以取天下也曹操石勒以河北取关中苻坚以关中取河北三人者皆吞海内十有八九而不能并东晋之后元魏以河北取关中后周以关中取河北隋唐以关中取天下以此论之用关中并天下者五而不得者二用河北并天下者一而不能者三则关中为重河北次之顽不信乎宋武帝非独不得河北暂有关中而已何尝得之哉宋武起于布衣身经百战战胜攻取髣佛曹操司马懿而下不可比也举东南至弱之兵练而用之践西北至强之众前无横阵旁无坚敌逆河而上开关而入之用之如建瓴破竹之易可谓奇矣然得关中而不守翻然东归失百二之地于反掌暮年慷慨登寿阳城楼北望流涕而已可不悲哉遇谓宋武之失关中其罪有三一则好杀伐而不得中原之心二则急窥神器而不能快中原之愤三则倚南兵而不能用中原之人夫宋武下广固欲尽坑其父老韩范力谏犹诛王公以下三千人没入其孥前贤论之以谓举事曾符姚之不如有智勇而无仁义安有当哉其一失也宋武帝之不为晋室藩辅人人所知也然辅晋而行能仗大义使中原知为晋雪百年之愤天下其孰能议之其子亦不失天下今急为篡夺大业不终曹操犹能曰天命有在吾为周文王终身辅汉而不取宋武识虑不及操远矣其失二也宋武之北伐魏主以问崔浩浩尝策之以为必克而不能久裕之取燕取秦西北之人未尝据连城举大众来附之者裕独用南人转战山河之间往返万里使裕收燕之后选用燕之豪杰广募壮勇以倾三秦得秦之后选用秦之豪杰广募壮勇以倾河北分爵裂土以功名与众共之攻伐元魏则中原尽得矣东扫慕容之余烬西剪赫连之遗种以裕之智勇王镇恶檀传朱沈之徒为爪牙而谢晦之徒主谋议何为而不成裕之施为既已不能选用燕秦贤杰广募壮勇而区区用远客之南兵纵无所练之士卒南兵独用已败不可支其失三也盖南北异宜攻守异便南兵不可专用有三虽勇而轻一也利险不利易易困难久二也易乱难整三也项羽之破赵一以当百高祖征黥布张良戒毋与楚人争锋然羽布皆为高祖以持重困之此虽勇而轻也吴王濞之反有田将军者请急据洛阳曰汉车骑入梁楚之郊则事败此利险而不利易也吴楚屯聚数月无食而溃裕军至长安已讴歌思归此易困而难久也裕军至长安日暴市肆此易乱而难整也裕既无中原之众欲以南兵守关中人无智愚皆知不可也裕之东归世以谓刘穆之死急于篡取愚以谓正以南兵不能守关耳裕见已所行事已失中原之情欲全军共归则惜关中不忍弃之欲不归而守则南人思归既甚将溃而归矣裕之首领未可保也况关中乎数十年之得一朝失之古今所惜然则后之欲恢复者得中原之郡县可不以裕为深戒哉】 
　　　宋论 
【宋文帝以河南之地为宋武帝旧物故竭国家之力扫国中之兵而取之卒无尺寸之功史称文帝之败坐以中旨指授方略而江南白丁轻进易退以愚言论之文帝不用老将旧人而多用少年新进使专任属犹恐不免于败况从中以制之乎锋镝交于原野而决机于九重之中机会乘于斯须而定计于千里之外使到彦之辈御精兵亦不能成功况江南白丁乎然江南之兵亦非弱也武帝破燕破秦破魏则皆南兵也何武帝用之而强文帝用之而弱也南兵不可专用岂无北方之人可号召而用之乎盖武帝失之于前而文帝失之于后也自古东南北伐者有二道东则水路由淮而泗由泗而河西则陆路越汉而洛由洛而秦自晋南迁褚裒殷浩桓温谢玄皆独由一路以进至于武帝则水陆齐举故能成功令文帝专独用南兵而专恃水战舟楫之利虽尝使薛安部等尽力于关陜而孤军无援形势不接此三者文帝之所以败也使文帝得贤将而任之屯于淮外委以经略不独用南兵而号召中原之众不独恃舟楫而修车马之利则虽未能坚守河南亦不至于一败而失千里之地再败而边尘内入也文帝修政事为六朝之贤主而措置之廖如此可不成哉可不惧我】 
　　　齐论上 
【天下之情艰难则勤承平则惰勤者虽弱小而奋惰者虽盛大而衰夫元魏以外国之强据中原之地士马精健上下习兵而喜战道武以来战胜攻取未尝少挫几并天下然至孝文之时议举兵伐齐而在廷之臣皆以为不可虽驱之以威莫肯行也与间者习战之俗何其相反哉盖自道武没更以母后幼主持政群臣皆生长安佚非复昔日马上之士也稍备朝廷宫室之美非复昔日穹庐迁徙之俗也金钱玉帛府库充满非复昔日计牛马锥刀之利也美衣甘食冬温夏凉非复昔日习饥馁之劳也高谈徐步可以致大官取卿相非复昔日竞战国攻取之勋也故虽有事而流为承平无事矣夫朝野之间以礼义维持而承平无事日久犹恐以骄淫致乱假令上下无礼义之维持稍稍无事则志气满矣制度侈矣子女盛矣土水兴矣此慕容苻姚所以不能久也元魏居于云中未甚变其俗习然犹上下厌兵畏战国主亲在行间而不肯前至于迁洛之后急国衰矣切譬之犹夫鸷鸟也去其利爪而傅以凤鸟之羽则无德可昭无威可畏取死于虞罗必矣然元魏既哀之后宋氏多事齐氏享国日浅梁武谬于攻取待元魏至于国分为二然后自毙若使南朝有英武之主智谋之士蓄开拓之备而伺其隙则元魏岂能据有中原如是之久也哉】 
　　　齐论下 
【齐氏享国日浅虽无境外之功而疆场之间亦无失矣太祖初立魏以刘昶为主入寇高宗之篡魏又入寇皆有以为辞矣然是时魏之入寇无他奇策而齐御之者亦无高计胜负相当魏不能渡淮南定汉沔齐之大镇无伤焉齐亦不能追击魏全军而反然魏得沔北数城齐不能复取也齐之君臣度未足以开拓故亦不敢深为报复之计待其通使于我然后归其俘而纳之亦计之是者也然其性无常和好不久高祖兴之讲和五年而以明帝篡立为辞分道入寇夫魏孝文岂专为明义者哉求土地之获而已使齐氏自通好以来边备不修一旦变起国中未靖外难又至岂不殆哉专言和好之不可恃自两汉以来然矣】 
　　　梁论上 
【陈庆之以东南之兵数千入中原形势强盛之地大小数十战未尝少挫遂入洛阳六朝征伐之功未有若是之快者也然卒以败归理亦宜然何以言之夫孤军独进不能成功自右以然当时梁武使诸道并进乘魏人上下崩离之际分取郡县河南之地必可取也庆之既至洛阳纵士卒暴市里此岂吊伐之师乎当时能整军阵宣布梁德取不乐尔朱氏之人而用之改立魏主则河南之地虽不版图必当为附庸之国矣南人善战伐而少马庆之能鏖北兵于平原旷野使挟骑而用胡可敌哉自入敌地务广骑兵使不乐南之人与南人善射参用之纵不能守洛阳之地多得骑军犹足以归壮国势且安得有嵩阳之败哉然庆之与元颢更相猜忌则广兵之计颢必不行以此观之庆之进退专之可也颢之成败不可任也恤颢之成败而不恤军旅之众寡非计之善者也夫庆之固奇才未易议也着其所不及以俟有庆之之才者试观焉】 
　　　梁论下 
【梁之亡也以侯景武帝纳景得祸也速受祸也重元帝仅能灭景而卒不能振其国家悲夫昔冯亭以上党输赵平原欲受之赵豹曰圣人甚祸无故之利太史公曰利令智昏武帝之纳侯景是也夫景自以猜疑不容于高氏反复南来既非吾兵威之所加又非吾驰说之所下忽以三十州数千里之地来归斯可谓无故之利矣武帝思虑朝臣谏说非不详矣始疑而卒纳之可谓利令智昏矣赵之与梁得地无异而受祸相似赵致长平之师几至国亡梁致台城之陷亦至于亡国是祸又甚于赵也赵有强秦之敌摧之以致祸梁氏既无强秦之敌而独一侯景已足以致乱是又出于赵之下也然则在武帝勿受可乎曰方高氏宇文制东西魏与鼎立三分地广兵强者胜如之何勿受受之有道乎曰景之初叛先降西魏二人已觉其诈于谨则请加爵位而勿遣兵王思政则请因而进取乃使思政与李绰赵弼赴之故已制其肘腋矣已而思政入颖川逐景出之则已倾巢穴矣而又召景入朝则伐其奸谋矣景既不入朝思政遂据景七州十二镇之地是魏因纳景不血刃而取千余里之地武帝施设罗网略无西魏之一二何为而可纳武帝既信其奸诈而以羊鸦仁应接鸦仁非景敌也不足以制景一失也又信朱异舍鄱阳王范而以渊明为帅卒有寒山之败致军折于外景益无所惮二失也景之地不得尺寸既失景地何用于景不杀则废之可也反豢养于边陲三失也方景之未来而贰于宇文说辞自辩不能逆折其情则曲意为诏以安之既而奔亡入境不能制畜遂舍铃键而纵之盗据边疆则又从而与之跋扈不逊则又虚辞而说之高氏以渊明为间则又不能推大信于景而欺之谋反已露则又不能逆击而讨之梁之失也如此其所施之方略所用之将帅与西魏何相万万也故非独不得景尺寸之地而又不得景丝毫之力而受丘山之祸由梁武所用非其人而制置失其宜故也夫无故之利无时无之方略制置尚鉴兹哉】 
　　　陈论 
【陈之形势不足道也视吴又无江陵自峡口至海尽江而已使孙权复生且不能守况叔宝之淫昏乎盖自晋以来习于水战以江自恃初不知我能渡敌亦能渡何足恃哉以愚观之江若大河之北耳大河犹有悍湍之虞若江则顺风登舟一瞬可济虽有京口采石浔阳武昌巴陵号为控扼岂秦关剑阁之比哉守江之计必得淮南以为战地荆楚控扼上流又有舟师战于江中然后可粗安孙权之拒曹操东晋之拒苻坚宋之拒魏太武齐之拒魏孝文是也若曰亡淮南荆襄而独凭恃共流以为大险岂不可笑也今陈既失淮南又失江陵吴阻长江又有南郡一旦王浑之师入自淮南杜预之师入自襄阳王浚之师从江而下沿江镇戍不能御也陈阻长江又失荆州一旦贺若弼出淮南秦王俊出荆襄杨素之师泛江而下沿岸江镇戍能御而不能破也盖无淮南襄阳则自广陵至于峡口皆可渡吴陈三世之后亡国已幸矣唐末杨行密据有江淮既死而李升取之建都金陵以孙权自处方其有淮南诸郡则阔步高视东攻二浙西取湖南南取闽越南方莫强焉迨淮南为周世宗所取则自窘以至于亡亦失淮南则不能守江南之明验也王羲之云保淮南所及不如保江盖见吴之能守而未见若陈若南唐不可守者也后之智计君子既有谋焉谨勿割弃荆淮而为守江之论也】
　　奏议
　　　宋李纲奏幸建康在立志以成中兴之功 
【臣伏睹车驾以仲春令辰发轫吴门临幸建康断自宸衷不贰不疑慨然有恢复土宇扫清中原拯济烝黎勘定祸乱克剪大憝刷耻复仇之志天下臣子莫不望风跋竦忭蹈踊跃愿少须臾无死以观中兴之功诚甚盛之举也臣窃观自古建功立事扶持社稷之臣未尝不以立志为先申包胥闻伍员有覆楚之言则曰我必存之其后哭秦庭以乞师卒如其志张柬之语武氏于荆南江中其后卒复唐祚垂祀三百一夫发念其烈如此而况以圣明之资为万乘之主乎高祖之志见于不肯郁郁久居汉中而与韩信论定三秦之策光武之志见于披舆地图于信都城楼土与邓禹论天下大计此皆志定于前功成于后初似落落难合而卒能建大功立大名定大业功施于当年名垂于后世载在典册不可诬也恭惟皇帝陛下天锡勇智运属艰难遵养时晦之久应机立断幡然改图思欲拨乱兴衰光复祖宗之大业故亲统六师以临江表舍去吴越而幸建康渐为北伐之计志虑规模可谓宏远矣臣愿陛下益广圣志充而行之与神为守日新其德勿以去冬骤胜而自怠勿以目前粗定而自安凡可以致中兴之治者无不为凡可以害中兴之功者无不去有所规画措置必以天下为度必以施于长久可传于后世为心则中兴不难致矣夫中兴之于用兵只是一事必以修政事信赏刑明是非别邪正招徕人民振作士气爱惜民力顺导众心为先数者既定则士奋于朝农安于野谷粟充盈财用不匮然后辑睦士卒乐战用兵其有不胜者哉方今北兵虽强不仁不义专务变诈暴虐以胁制其众阙怒人愤莫之与亲自古岂有如此而能长享国者正如隆冬涸阴冱寒层冰万里阳气所到不时销释此理之必至无足怪也昔范蠡说越王勾践以持盈者与天定倾者与人节事者与已勾践用之国以富强然又必以人事与天时相参然后乃能成功遂以报吴臣窃观国家去岁诸路丰穰今春雨旸调适又将丰岁是在我者得天时矣正当修人事以应之以我之无衅待彼之有衅则勘乱定功役不再藉夫何远之有臣以固陋自靖康以来与闻国论独持战守之策不敢以和议为然今十有二年矣孤危寡与屡遭谤诬仰赖圣明曲加照察脱身九死之滨今得承乏待罪方面恭闻戎路临驻江干将大有为以成勘定之烈欣幸之情倍万常品顾虽衰病尚庶几未填沟壑间获观陛下恢复中原摅愤千古志愿毕矣】 
　　　宋汪藻奏分张俊军策应建康 
【臣昨自三月末得之传闻云金人在建康筑城为度夏计臣虽幸其不然然心窃忧之以为中国困于外兵而得少休息者正赖其不能触热故常已寒方至未暑先归吾于半年间汲汲措画犹每岁奔命不暇今若纵其度夏则长为依据无所忌惮不知朝廷何以枝梧洎到行在闻韩世忠到战舰江中遮其归路日有所获且言金人穷蹙之状臣窃欣幸以为三月所传盖诞妄耳续观黄备录韩世忠捷奏又以为朝夕必可奏捷今近二十日矣其耗寂然议者颇疑世忠奏状未必皆实兼数日人自常涧来者皆云敌于蒋山雨花台两处各札大寨抱城开河两道以护之及穴山作小洞予以为逃暑之地陆增城垒水造战船而采石金人已渡复回者累累不绝今且五月矣比常年去已月余乃反去而复回其欲留建康明甚如此则与三月所传又似符合臣闻金人计出百端尤喜为穷蹙之状以疑我师我师堕其计中者前后非一今安知其本不为度夏计而阳为穷蹙者特以疑误我师邪建康为东南咽喉国之门户也天下转输朝廷号令未有不由此而通者若金人果据此为门户则东南馈饷遂绝如人扼其咽喉守其门户果能高枕而卧乎不知群臣日至上前亦尝有反复及此者否岂遂以为无事而所当讲者承平之先务乎抑揣陛下非所乐闻而不以闻也不惟是而已人既扼我咽喉守我门户则群盗亦将视我缓急以我为向背国家果有力能使之退听屏息乎况又有意外之忧所难言者不得不虑臣愚以为此事所系非细庙堂当若救焚拯溺然朝夕在念及五六月间我师未困之时会诸将与韩世忠一举扫除非特免目见之患将使惩创终身不敢复南其利害岂不万万哉虽闻近遣张俊提兵过江节制浙西人马迤逦前去以为策应此固陛下长筭也不知张俊果能为陛下有慨然立功之意平臣愚欲乞专差得力使臣数人赍陛下宸翰星夜兼程自襄邓荆湖以来迎张俊军令分数万人顺流而下仍于上流自计置粮斛以自随彼张俊军既皆新人必精锐可用且敌人见上流之师突然而至莫知其数必破胆而溃此制敌一奇也如其不然八九月间气候清凉彼得其时矣几会一失虽悔何追伏望睿虑不以臣言为愚轻忽此事特加采纳不胜幸甚】
　　辨考
　　　景定志丹阳辨 
【丹阳之辨有三一辨其字二辨其地三辨其治按西汉地理志字从杨东汉郡国志字从阳自晋至唐见于史传者或为杨或为阳无定字也江南地志云郡国有赭山其山丹赤寰宇记云赭山亦名丹山唐天宝中改为降岩山丹阳之义出此山临湖故湖亦以丹阳名今此山在溧水句容两县之间以此证之则丹为山名山南为阳故曰丹阳字从阳者为是晋地理志于丹阳郡之丹阳山注云山多赤柳以此证之丹阳即赤柳之异也字从杨者为是二字各有所据世或疑之切考古史多通用如豫章名郡取义于木而字不从樟会稽名郡取义会计而字或从郐岂容以今字之拘而疑古字之通哉况柳之赤山之丹未必不互相因也丹山之有丹阳则因木取义宜也丹杨山之南曰丹阳因方取义亦宜也二字之通毋庸深辨而地则不可不辨耳盖地之名丹阳者不一周成王封熊绎于丹杨乃荆楚之所始其地在荆州不在扬州唐地理志丹州咸宁郡有府五丹阳居其一此在关内道古雍州之城亦不在扬州也史记楚怀王与秦战于丹阳司马贞索隐云此丹阳在汉中则又属梁益之州而非扬州也秦置鄣郡有县曰丹阳汉改故鄣为丹阳郡此实隶扬州孙吴析溧阳以北六县为丹阳治建业亦隶扬州自东晋以至于唐丹阳郡有分有合而皆隶扬州其名偶与荆雍梁益之丹阳同而其地实异盖九州岛之城自禹而分不可紊也如秭归县有丹阳城枝江县有丹阳聚地皆属荆北史中有封丹阳侯者数人地皆在雍于此无辨则丹阳见于史传者多前之以彼为此者未必知其讹今之书此遗彼者未必不疑其略矣丹阳之地名不一固所当辨而丹阳之属扬州者其治不一或者犹有疑焉汉志云丹阳郡治宛陵盖今之宁国府也杜佑通典云以丹阳郡隶润州盖今之镇江府也员宝鼎中常割丹阳附吴兴盖今之安吉州也人多惑于三说遂疑丹阳之不在建业殊不知丹阳之名本出建业而郡治寓于宛陵者暂尔自建安以来丹阳郡治常在建业常以宰辅诸王为尹隋以前未尝改也夫置丹阳治建业者孙权也割丹阳附吴兴者孙皓也平吴以后复吴兴所有之丹阳归于建邺者晋也平陈以后废丹阳郡而置溧水县者隋开皇也废蒋州而复置丹阳郡者隋大业也以江宁溧水复置丹阳县者唐武德也尝考润州类集曰今之润境举非丹阳地而唐以丹阳名郡何也盖唐天宝以前唯有润州未有升州是时润所领县六江宁句容在焉二县为丹阳故地天宝初改州为郡因以名之迨至德二载始割出二县增以溧水溧阳建为升州西丹阳之名遂存于润杜佑通典以天宝以前州县为定故载润而阙升后之作方志者曾不审此往往只据佑所书而在秦在汉皆系于二郡之间误矣又云汉元封二年改鄣为丹阳其城在今江宁府东南八里即汉丹杨太守及晋丹阳尹之所治隋平陈废之平其城以为田大业初复置唐武德九年又废之以其县隶润州天宝元年始改润州为丹阳郡又改曲阿为丹阳县皆非两汉六朝之丹阳也又尝考诸县治汉丹阳郡统县十七秣陵句容丹阳溧阳江乘隶焉晋丹阳郡统县十一建郭江宁丹阳溧阳江乘句容秣陵皆隶焉隋丹阳郡统县三江宁溧水隶焉其丹阳名县于润境者亦唐天宝以后也非两汉六朝之旧也戚氏曰丹阳史记作阳从阜汉志书郡从木书县从阜东汉吴齐三志唐通典并从阜晋宋唐三志并从木自余或从阜或从木今志从史记从阜为定今按戚氏志以此地有荆山小丹阳濑渚固城引班固汉志为证疑楚始封在此而不在荆州按诗商颂称荆楚在国南乡左传载齐桓公责楚之辞曰楚贡包茅不入王祭不供无以缩酒寡人是征昭王南征而不复寡人是问盖楚封荆州故应贡包茅汉水近南郡枝江故并以昭王事责楚其不服者楚始封寺狭未及汉也楚人之辞亦曰君处北海寡人处南海若以楚封在今建邺之丹阳则自江泝流至汉水三千余里桓公不应以荆州事责之其时上距熊绎始封纔三百五十余年不容大误至此如谓熊绎子孙尝改封于南郡枝江则成王至昭王数十年耳何以即改封也班固居西非如太史公遍历江淮作畜未成而诛其妹曹大家代足成之所书地理不能无谬是以但知丹阳郡之后常属楚而不知其非熊绎始封之丹阳但知文王自丹阳徙郢而不计其自灭汉东诸姬楚地既广乃自南郡枝江徒而渐北也戚氏舍左传史记而信之过矣其它佐验尤多楚非封此甚明其名州杨或取义于山于木与枝江之丹阳偶同灵王代吴筑在濑渚或徙丹阳之人居此然亦未尝有丹阳之名今邓州渚阳县有丹水在汉江北即秦人战楚之地不属梁益州余地名丹阳甚多景定志所辨不易之论也】 
　　　景定志扬州辨 
【或问禹贡扬州之城北距淮东南距海不专在建邺也宋扬州治广陵不复隶建邺今以扬州剌州及州牧入建康志何哉曰自汉以来扬州无常治或徒寿春或徙曲阿或徙历阳皆暂尔而治建邺之时独多汉末扬州之地南属吴者十四郡而扬州治建邺合肥以北属魏而扬州治寿春晋平吴以后徙寿春之扬州合治建邺至元帝渡江都扬州统丹阳等郡家以扬州为王畿六朝都建邺时若扬州牧若剌史皆以大臣诸王兼领治所皆在建邺隋开皇初虽尝徙治江都而大业随废唐武德二年置扬州东南道行台治江宁三年以江宁溧水二县置扬州六年又以延陵句容隶扬州以地言之皆建邺也虽武德九年尝徙治江都而贞观七年复治江宁矣则隋唐之间年州常治建邺而徙江都者亦暂尔至于五代伪吴杨行密虽以江都为扬州而金陵实为别都至伪唐又自广陵而迁治金陵矣若以今之扬州言之则广陵一郡之名耳若无关于建邺以古扬州言之则禹贡九洲之一之总名建邺乃其州之巨镇而治所多在焉今于六朝表中书扬州之事从古也本朝表中不书扬州之事从今也是不可以不辨】 
　　　景定志金陵辨 
【金陵何为而名也考之前史楚威王时以其地有王气埋金以镇之故曰金陵又曰地接金坛其山产金故名于是因山立号置金陵邑至秦始皇时望气者言其地有天子气又埋金宝于山以厌之昔有一碣在靖安道间题为埋金碑其文曰不在山前不在山后不在山南不在山北有人获得富了一国耆老指为秦时古碑近年遂为好事者取去是金陵之名始于楚秦千数百年于此矣交辈固尝疑之盖谓宝剑在地气射牛斗光怪烛天其下有宝熊商嬴政方恶其地气之异而欲消去之乃复埋金宝于其地是益其气也安得为知乎及见靖安道间埋金碑之语然后知熊商嬴政知术相袭以愚黔首而千数百年无能发其诈者地有王气楚秦所忌故将凿山以泄其气也役其人以凿山则人未必纵于是借埋金之说以致凿山之人曰山有金邑曰吾尝埋金于山也人皆有求金于山之心则皆不爱其凿山之力求不获则凿不已不待驱而从也又设为山前山后山南山北之语以惑之神其有金之地将以眩其求金之人盖人知其地之有金而莫知其金之所在则遍山而求之遍山而凿之金未有获而山之气泄矣求金之人皆无所得而楚秦之君求泄山气之谋遂矣则是埋金之说所以为驱人凿山之术岂真埋金也哉吁熊商嬴政将以愚黔首适自愚耳山融川结天地之气为之岂区区智术所以变之哉惟修德足以永天命惟施仁足以固人心惟行帝王之道足以消奸雄之变圣贤以理御气大抵然也不是之务而求以人力胜地气复以智术致人力态商终无救于楚之灭嬴政终无救于秦之亡岂非甚愚也哉当时言天子气以五百年为期自是四百九十年而晋元帝渡江建都金陵适符其数商与政如之何哉故着斯辨以发金陵之诈而袪黔首之惑云　今按此辨埋金之妄固当然碑辞浅露不类秦楚时刻文隋唐以后好事者为之耳姑存以备参考】 
　　　景定志越台辨 
【越城者建康作古之城勾践范蠡之所营也越台者越城之故址也考之史传无异辞矣越而楚楚而秦秦而汉汉而吴晋宋齐梁陈攻守于此者西则石头南则越城皆智者之所必据刘濞于此避条侯温峤于此破王含刘裕于此拒卢循萧懿于此拒慧景萧衍于此屯王茂皆越城越台也郡国志云越城在县南六里实录云越城在淮水南一里半祥符图经云越城在秣陵县长千里宫苑记云范蠡筑城在瓦棺寺南金陵事迹云南门外有越台与天禧寺相对今府城之南江宁尉廨之后军寨之间台犹存也访古者每兴感焉近世诗人有作越台曲者乃为说曰越女嫁江南国主为妃以其地卑湿运越土筑此台以居焉见此诗者并为一谈牢不可破若使其考古必知误矣越台曲云玉颜如花越王女自小娇痴不歌舞嫁作江南国主妃日日思师泪如雨江南江北梅子黄潮头夜涨秦淮江江边雨多地卑湿旋筑高台匀晓妆千艘命载越中土喜见越人仍越语人生脚踏乡土难无复归心越中去高台何易倾曲池亦复平越姬一去向千载不见此台空有名六朝事类周紫芝邦彦诗也】 
　　　江南古称江左亦称江右 
【案吴澥宇内辨云金陵居长江下流据金陵而言则江南居左四渎之流皆自西来天下之形势亦然以中原而言则江南之地居右故前史两称之】 
　　　唐润州亦曰金陵 
【唐张氏行役记言甘露寺在金陵山上赵璘因诏录言李勉初至金陵于李锜坐上屡赞招隐寺标致二事皆在润州则唐人谓京口亦曰金陵杜牧集有金陵女秋娘诗白居易集有赐金陵将士敕书皆京口事也】
右金陵新志首图考终论辩共台拾五卷
本路提调司吏江子澄
本路儒学教授王元孙
学正方自谦　学录陈观
训导丁复　　娄章
林焘　胡暠
朱遂　吴溢
督刊司书掌版郑懋
知书陈祥　曹志仁
编写生员刘溟　吕益
徐震　翟庸
郑瑛　赵天禄
李夔　赵天寿
  </div>
  <div class="pagination">
   <a href="至大金陵新志_page72.html">
    上一页
   </a>
   <span>
    ...
   </span>
   <a href="至大金陵新志_page68.html">
    68
   </a>
   <a href="至大金陵新志_page69.html">
    69
   </a>
   <a href="至大金陵新志_page70.html">
    70
   </a>
   <a href="至大金陵新志_page71.html">
    71
   </a>
   <a href="至大金陵新志_page72.html">
    72
   </a>
   <span class="current-page">
    73
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
