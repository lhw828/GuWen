<!DOCTYPE html>
<html>
<head>
    <meta charset="UTF-8">
    <title>江西通志 - 第 195 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 195 页/共 394 页</h1>
    <div class="content">





　　江西通志卷六十六
<史部,地理类,都会郡县之属,江西通志>
　　钦定四库全书
　　江西通志卷六十七
　　人物【二】
　　南昌府【二】
　　宋
　　罗从彦字仲素本南昌人寓闽之剑浦闻杨时得程氏学慨然慕之时爲萧山令从彦徒步徃从之游甫三日即惊汗浃背曰不至是几虚过一生讲易至干九四爻时云伊川説甚善即走洛见程正叔问之既归卒业筑室山中终日端坐弟子至者益多每教李侗令静中防喜怒哀乐未发时作何气象朱子谓龟山倡道东南士之游其门者甚众然潜心力行任重诣极仲素一人而已尝着遵尧録八篇大要谓艺祖开基列后继统若舜禹遵尧而不变迨元丰改制创爲功利之图浸召邉鄙之祸为书四万言靖康中拟献阙下不果绍兴初以特科授博罗主簿未几卒沙县杨渊每诣从彦必竟日乃返谓人曰奥学清节真南州之冠冕也学者称爲豫章先生淳祐间追諡文质【人物志】
　　按宋史罗从彦南剑人简録作罗源人林志安志不载人物志豫章书皆云南昌人白志疑因学者称豫章先生之故今南昌县西南七十里有地号罗家原爲仲素故居明嘉靖间万光禄思黙尝即其地搆屋数楹与邓定宇李见罗王塘南邓潜谷章本清诸子读书其中延罗文恭洪先主讲席文恭手书其额曰罗原书屋盖寓宗仰豫章之意况徐孺子称南州髙士而当时杨渊亦称仲素爲南州冠冕则仲素之为南昌人不诬也
　　樊昌时进贤人建炎初以书生为阁门祗候舍人王虎谋逆驾巨舰欲袭洪州昌时偕弟昌盛率乡民力战从兄昌谔捐赀以佐兵费昌时昌盛及昌谔子士通俱死之虎亦败衂绍兴初府帅髙卫以事闻赠昌时修职郎昌盛保义郎封昌谔为修职郎乡人庙祀之【林志】
　　范仕衡字平甫丰城人居查村性至孝父殁出必泣告于墓而行母久患目疾乃祷于神若有以药授者忽不见母服之遂愈特奏名授钦州推官摄二守咸着防能之誉【人物志】
　　胡敦诗字可兴靖安人敦实之弟绍兴八年进士时年二十二与海昏刘氏为姻不数年刘顿贫既登第刘请离昏敦诗指日为誓未几广帅陈橐过南昌欲妻以女敦诗力辞竟寻刘盟明年除广州清逺簿槖雅敬之留幕中举裴寛刘宁事相激勉或谓之曰坡仙书刘庭式事引羊叔子爲证且云功名富贵人也子其是矣敦诗正色曰东坡书事特厉薄俗耳夫妇三纲之首安计富贵乎闻者贤之【林志】
　　王鈇字承可分宁人本之子防授通仕郎建炎间通判邵州累擢敷文阁直学士知湖州告祠适番禺请帅上即命鈇有吴听者爲海盗之魁鈇宻授军士擒获戮之于市因尽籍舟舰区别疆域毋得复持兵械聫以保伍而稽其出人自是宿害顿除番禺俗亲必大防賔客费至不赀以是贫者多不克下令悉禁止之士大夫贫不能及流徙不获归者率捐俸为资助卒邦人立祠祀之【府志】
　　按王鈇林志作铁未详孰是
　　雷观字仲立丰城人偕同邑邹薖范璿并以文学著名应贡入国学与陈东友善偕疏请复用李纲帝从之及白时中罢以张邦昌为相观复上言诋之赐出身与馆职迁太常博士复请重纪纲惜名器以抑冐滥忤黄潜善以台评谪监当绍兴间两倅潭州料院【同上】
　　陈特立字致柔奉新人弱冠应科连中三举绍兴二十一年进士乃登第授南城县尉知宜春县毁大姓伪劵归其田于民以忧去邑人罢市相吊再知丽水秩满归行李萧然官至临贺太守【林志】
　　莫将字少虚分宁人以父援任子歴仕县令有声绍兴间除太府丞使金还除工部尚书充京西宣谕使以敷文阁学士知明州改知广州将在朝以学问自结主知握节出疆尤熟敌人情伪孟太后銮舆南返将之力居多赠端明殿学士【豫章书】
　　许叔逹字商叟奉新人绍兴进士授崇仁主簿民有尸其子于亲属之门者屡按不能竟狱叔逹摘发其隠诬者伏罪知宁乡县赈贷有条时推爲一路荒政之最调知宜春卒叔逹生平以清苦自持张南轩栻称之曰持身氷玊每饭不足髙卧读书淡然自若【林志】
　　胡敦实字观光靖安人绍兴进士佥汉阳幕职辰倅何兊以献言得罪时秦桧方兴罗织狱当路承之以自媒敦实被命力辞不受劾褫一官卢溪王庭珪慰之曰縁此受责其芬多矣后知临贺军事奏减上供之半请宪司损折苗之直以寛民力利及两路又知全州敦实学问精粹深于左氏班史诗文皆简古有玉涧集【同上】
　　余绍祖字光裔奉新人绍兴进士爲潭州观察推官民盗海商既获而穷治不承绍祖募人于江淮间得旧舟示之盗遂骇服及知庐陵县嵗旱郡督课不少缓绍祖持告身付吏求去郡将改容谢之秩满积俸二千缗折劵弗取归装书数箧而已寻通判江陵府辟守巴东命下以疾终郡人舒邦佐挽之曰东南官数任来徃只单车【同上】
　　李惟深字彦溪丰城人年十九第绍兴进士授都昌丞台檄録囚事竣爲悯囚赋以献知宜黄县适淮壖宿重师募军和籴百需猥至惟深曲谕富民不戒而集又上言募军之法轻用人命徒耗粮廪前此拣发弓兵曽不能北向发一矢及休息什不一归以此知士非素练是谓弃之事竟得寝后奉祠终于家【同上】
　　王枢字致荣丰城人通羣经尤防于春秋少游胡安国之门绍兴进士参吉州军事郡给军衣有滥恶者众讙庭中莫能制枢正色折之乃定知瑞金县改丞岳州所至每诣学宫执经讲论诸生受其指者多与计偕再爲鼎州丞防茶冦络绎道路不通或欲焚山絶茶或欲官自收鬻枢建议爲长短引以便负贩至今頼之终常徳府通判有东谷集二十卷【同上】
　　曽光字元明丰城人绍兴进士尝判融州强冦李接扰旁郡闻光名独不入境移知房陵房西马所经校牵者执劵要索不已光给予如律卒羣噪庭下悉擒械之谓其校曰朝廷所需者马尔于若辈何有今遣他官以马入并劾若不职计将安出其人谢过戢众以去【同上】
　　孙伯温字南叟丰城人幼端庄读书敏悟绍兴进士调龙城教官改知新昌县爲治先教化后刑罚豪民竞田伯温绳以法遂中萋斐见谪新昌人有平田謡纪其事后再知临湘县尝师杨慈湖简又从漕使杨方受爲己之戒每谓学者当知三坑四闗之病曰利欲坑文艺坑枯寂坑惟义与利是生死闗惟诚与伪是虚实闗惟敬与肆是安危闗惟动与静是吉防闗博学工诗文有集若干卷其殁也龙城人士爲之立祠【同上】
　　袁凤字子仪奉新人方九龄作诗有坐观天下本无事何必昌阳作引年之句识者异之登绍兴进士初尉理定其俗相习鬻妻凤曰夫妇人伦之首可尔邪白府严其禁室家始相安摄荔浦县尝筹利民三事运帅张紫微喜曰使属邑皆如是吾可卧而治矣迁卫州録事参军【同上】
　　徐时动字舜邻丰城人师事胡文定公安国遂传其学以归第绍兴进士爲防州教官改吉州未及嵗移疾遂不复仕着孟子説十四卷西江録三卷师门答问一卷【同上】
　　按旧志有京镗传宋史谓镗为韩侂胄画策防赵汝愚荐刘徳秀立伪学之禁得罪天下万世云云未可列于人物今削镗父三郎附杂记中
　　喻樗字子才南昌人梁安州刺史愈药之后药赐姓喻累传至樗徙居严州建炎进士赵鼎去枢筦居常山樗徃谒因讽曰公之事上当使启沃多而施行少启沃之际当使诚意多而语言少鼎奇之引为上客及鼎都督川陜荆襄辟樗为属髙宗亲征樗见鼎曰公自度此举果出万全乎或姑试一掷也当思归路毋遗君父忧鼎曰策安出樗曰张徳逺有重望居闽莫若使爲江淮荆浙福建宣抚使俾以诸道兵赴阙宣抚来路即朝廷归路也鼎入奏遂起浚知枢宻院事浚至执鼎手曰此行举措皆合人心鼎笑曰喻子才之功也樗徃来鼎浚间多所禆益顷之以鼎荐授秘书省正字兼史馆校勘鼎浚相得欢甚人知其将并相樗独言二人宜且同在枢府他日赵退则张继之立事任人未甚相逺则气脉长若并处相位万有一不合则必更张是贤者自相背戾矣后如其言又常曰推车者遇艰难则相诟病及车之止也则忻然如初士之于国家亦然先是樗与张九成并言和议非便桧既主和言者希防劾樗与九成讪谤出知懐宁州通判衡州致仕桧死复起工部员外郎出知蕲州歴浙东常平提举以治绩闻【简録】
　　按樗本南昌人侨居严州后爲玊山尉复家玊山前志列于寓贤谓本严州人侨家玊山今改正
　　徐如晦字光伯丰城人隆兴初应诏陈十事为慈利主簿有杀人祭鬼者久系未决如晦语上官曰杀人者死法也妻子无罪可尽戮乎定罪止其人复有怙势杀人反指死者之妻妻被诬复将论决如晦白其寃时苦旱忽雨人以比东海雪寃妇之应再调万载丞卒有文藁数百篇【林志】
　　简世杰字伯俊自进贤徙居靖安隆兴进士初任靖江府司理参军外邑以盗上府凡六七人世杰推详非是后果获正盗时参政范成大爲帅将劾令而赏之世杰力辞且谓令误非有他成大益贤之暨镇蜀辟入幕府汲引蜀士皆一时翘杰改知蒲圻县政本岂弟行之以信不设科条民不忍犯知贺州岭外官自鬻盐人以为病遂一切罢之【豫章书】
　　按杨诚斋所撰简伯俊墓志称其学问通古今议论守大体所居不赫赫所去民见思云
　　李修己字思永丰城人父希説以学行教授乡里修己登乾道进士参兴国军事时陆九龄分教是州尽告以躬所操履谓当息其己学求所未学遂与爲师友既又事朱文公益讲伊洛之学议论森严临事敏决两令宁乡衡阳皆剧邑有政声当路交荐将召以尝哭故相赵汝愚忤时遂通判成都府继知成州竟不得召用韩侂胄当国闻其才名讽使攀附修己笑而不答有文集十卷【林志】
　　李大性字伯和端州人其先积中为元祐名人始家豫章以父任入官孝宗朝进典故辨疑百篇上嘉之擢大理司直工部郎陈傅良彭龟年黄度杨方以言事相继去大性抗疏言朝廷清明乃使言者无故去国臣所甚惜恐端人正士望风去者将不止此可爲寒心孝宗崩光宗以疾未能执防大性称檀弓成人有兄死而不防者闻子羔将爲成宰遂为衰若待金使祭奠然后执防则贻讥中外岂特如成人而已久之累迁户部尚书开禧将用兵又疏陈利害忤韩侂胄意出知江陵府充荆湖制置使江陵兵残之后继以饥疫首请赈贷凡三十八万缗奏流移还业者皆免征榷歴迁兵部尚书卒諡文恵李氏自积中三世官于朝父子兄弟相师友而大性与弟大异大东并跻侍从爲名臣云【宋史】
　　胡价字仲藩奉新人乾道进士知湘隂县大姓以武断相髙吏不敢问价方按治援者旁午不听悉置以法诸豪始詟服焉调湖北宪参提举陈谦平蛮戎务价告谦郡县兵弱请召旁路诸军遣将分讨遂擒首乱并拒捕者数十百人余尽降价之力居多所着有尚书要义当世急务湖北利害汉唐治安龟鉴及集宋名臣奏议【豫章书】
　　髙鼎字国器新建人乾道进士授鄱阳主簿时给事吴芾帅江西一见辄加宠礼郡有大政必使预闻武宁多冦未获委摄尉事鼎以计捜捕冦尽就擒调乐平县饶之徳兴有岸地敷盐米额民甚苦之鼎条奏利害悉与蠲除改丞宜春狱数百人皆逋租者引至庭下约限遣之其后不加棰而赋集吉有疑狱宪司檄鼎推鞫得其情囚多贷死秩满退归西山洪井故人留正京镗在政府屡致书币招之不起闲居二十年以夀终【林志】
　　范飞卿字升甫丰城人举乾道乡荐授龙阳主簿飞卿居家孝友行谊着于乡女兄老而贫迎事之如母有老仆不良于行廪之终身其学以明善诚身爲本所着有东轩思説易元虚辨七史厯义三正辨本朝典故等集十三种及诗文百余篇门人李刘状其行【人物志】
　　王允文字文伯丰城人乾道进士有声从陆子静学精诣力践诸公争馆致之彭龟年荐于杨万里示以近作虞雍公碑有谅彼髙宗之语允文引诗凉彼武王以证其误万里谢曰一字之师也龟年论韩侂胄死谪所嘉定更化允文袖諌草谒楼内翰钥且以劄述本末钥具疏缴进龟年始被防典士论称之有栖碧类藁【林志】
　　黄谈字子黙分宁人官至朝奉郎有诗名张安国推作江西从社头有涧壑诗集并词行于世【人物志】
　　赵汝偩字和仲进贤人昭成太子六世孙也虽帝胄而澹然守布衣之操以漕贡仕永兴县丞真徳秀尝以固穷之节许之年未六十弃官结庐于县南蛟坑之带山【林志】
　　刘子虚字君实靖安人以文学孝友称隠于桃源山自号支离翁释善权赋古风十二韵赠之诗不具録【人物志】
　　范徳动字光卿丰城人璿之次子淳熈乡荐知龙泉县茶冦大扰居民尽室逃匿徳动因险立栅冦望风去擢知容州以最闻召赴阙上言广西官弛鬻盐禁而驱之买钞是舍坐收见获之利而指拟于嵗月未必得之钱失官司坐守之权而求售于商贾之手岂长便哉命集议擢琼管安抚改知肇庆府帅臣上其治状召赴行在卒【林志】
　　邓元字南秀丰城人淳熈进士分宜主簿时夏潦暴至邑屋皆没民争走山无所得食元不及白州发禀粟以济所活甚众再辟广西帅属时宜州蛮欲叛奉使者檄徃约束之即退听命有遗藁曰漫堂集【豫章书】
　　黄畴若字伯庸丰城人得礼曽孙少孤外大母杜教养之淳熈中举进士知庐陵县尝以六月督畸零税畴若念民方艰食取任内县用钱三千余缗代输两年治爲诸邑最寻迁殿中侍御史知成都蠲积逋十余万罢官吏冗员为民代输六年市估钱二十万二千四百缗又别立库储二十五万三千缗期于异日接续代输籴米十五万石以足仓储初沈黎蛮屡犯边畴若镂榜晓以祸福青弥两羌遂乞降防董蛮犯龙鸠堡龙门隘皆以有备而退迁兵部尚书以焕章阁学士致仕所着有竹坡文集【宋史】
　　孟程南昌人淳熈进士调襄阳监酒税奉帅檄浚水渠溉田数千顷知溆宁逺二县皆正赋籍吏不敢欺邑计亦裕迁临江通判有诗文千余篇自号氷雪林主人【豫章书】
　　于革字去非丰城人年十三作赋有声淳熈进士知房州时金兵猖獗自枣阳至光化荆门悉无全堞房居其中革独缮甲治兵防扞闗隘暨逆曦内讧人暗骚动革奬忠义戢津梁曦伪命不能东出后为漕臣劾罢宣抚吴猎疏理其功制帅刘光祖又以房陵士民之词剡上事遂白有竹国集若干卷革尝与朱晦庵游后祠学宫【府志】
　　按于革事林志不详今改定
　　王衡仲字仲平丰城人淳熈进士丞相京镗欲引以自近衡仲谢弗就授新昌簿居官善推鞫以得事情部民有为人讦毁墓者邑莫能定部使者檄衡仲就辨之至则每杖植表而録证者诘墓所在三诘之各指一处辄加榜已而证者以实告其狱乃决迁汉东丞时漕使赵方檄摄郢且以所捕冦数十人约令至境行诛衡仲按其事多诖误乃悉纵遣复命曰非真盗也已为明府末减矣方韪之爲审计时轮对言今以放散新军失士卒之心以拘毁白帖失边豪之心以纳粟限铨失巨室之心以新引失商贾之心以新防失天下之心又言孔子谓兵食可去而信不可去今急于兵食而先去其信一旦缓急尚能以空言欺人而使之我听哉词甚激切出知建昌军值嵗大旱衡仲黙祷曰得雨则郡可爲也入境望郡治而舍大雨如注郡人迎而喜曰真刺史雨新城地名黄檀磜与汀邻境其民险健骚动令不能制衡仲欲以兵徃台阃难之衡仲奋鋭不顾卒擒其渠众乃怗服所着有柏轩文集【豫章书】
　　盛温如名璲以字行丰城人少有大志时方摈程氏学璲独宗其説读书稽古以圣贤为己任领淳熈乡荐时盗蜂起璲举义兵擒渠魁数十人盗又阻山据险谋再举璲单骑徃谕以祸福遂骇散去定赏功授奉节郎以亲老辞创书院于盛家洲顔之曰安乐庐朱晦庵尝邂逅于楚甚器重之过访其家者三屡赠以诗所着有伊洛统宗太极图解并诗集传世后与于革刘充并祀学宫号三杰祠【人物志】
　　按林志盛璲事不详白志改补
　　熊恪字子敬丰城人朱元晦帅长沙道出清江谋馆客于彭龟年彭荐恪以有宿诺辞元晦义之平居和缓言动不妄尝云学不迁怒之方有二平日当涵养临事当持守又爲忍铭以示门人张洽洽答曰乳犬攫虎伏鸡搏貍精神之至也但恐学者知忍而不知行所当忍宜朂以惩忿之箴而复揭忍为惩忿之诀恪遂作惩忿记学者称曰谨节先生【林志】
　　黄端卿字正仲畴若子以祖覃为江州征官歴上饶庐陵县丞补授茶陵时贼起桂东髙垓峒逾月破安福安仁又入茶陵焚掠未及城五里端卿求援诸司未报势益急乃部分兵士遏截之明日率兵击贼贼却乘胜以进雨暴至贼大集执端卿使前导入城端卿叱曰我爲军使恨不勦汝岂从汝害百姓邪遂遇害事闻诏立庙云阳门赐额忠显【同上】
　　丁锬字仲熊新建人以伊洛之学倡于江右弟子云集与陆子静为友领淳熈庆元嘉定三举歴官曲江县簿朱元晦知南康军聘掌教白鹿书院不就时与徃复论学自号瓮天先生所着有春秋要辨易通释书辨疑王霸论性理大防诸集子季敏博学能文徐鹿卿爲撰墓志【丁氏世美集】
　　按林志一统志丁锬传太畧今据世美集改撰及考王衡仲所撰丁仲熊墓志絶不及与朱陆为友徃复论学之事或其子孙托以取重耳【原跋】
　　裘万顷字元量新建人淳熈进士有孝行节操其学惟以存心为主粹然一出乎正由乐平簿迁大理寺丞力求补外以便禄养差江西抚干时真西山为安抚甚器重焉所着有竹斋诗集卒赠通直郎杨慈湖志其墓以黙识称之端平间知隆庆府吴潜疏言万顷清名厚徳矜式士林博学髙文源流前辈平生出处与故司直李燔相似【人物志】
　　按林志及南昌耆旧记叙裘通直事太畧
　　甘同叔字叔异丰城人力学精思工于吟咏淳熈进士参桂州民曹摄荔浦县有节轩集若干卷同邑邓元与同叔齐名邓之天才甘之学力皆人所难到【同上】
　　舒邦佐字辅国靖安人淳熈进士为善化主簿长沙输送苖米三十万斛郡委邦佐领其事每嵗输纳例有所餽号曰优润钱邦佐举而寄诸帑迁衡州司録参军茶陵民诉胥长受赇逮鞫则曰尝许而未与守倅将罪诉者邦佐言吏蠧易滋民寃难伸于是诉者得从寛减绍熈甲寅朱文公帅长沙邦佐以疾乞归文公贤而从之嘉定中授通直郎卒所着有双峰猥藁九卷【舒通直墓志】
　　按舒邦佐事人物志所载畧白志据李大异所撰墓志改定
　　掲飞雄字少頴丰城人有文学教授乡里登淳熈进士未及唱名而卒刘副枢谓其为人外若不胜衣言呐呐不能出口而不爲不义屈亦不以一毫不义取予其为文典丽精微诗亦闲雅平淡有旧山集【人物志】
　　刘充字实之丰城人累试礼部不遇乃益博究羣书其古赋大篇有凌云摩空之气律句称是后任衡州监狱真徳秀提刑淮东闻其贤辟入幕授从仕郎提刑司干归朱晦庵过丰城甚敬之与于去非盛温如号三杰并祠学宫【同上】
　　徐璿字深甫丰城人九嵗即喜为诗教授何蕴奇之授以经学象山先生亦称爲异禀有觉溪集又从吏部吴曽受厯学尽得其传着起算法及考异以布衣终李刘铭其墓【同上】
　　徐伦字彞仲丰城人璿之族弟庆元进士为袁州推官待次七年安贫笃学唐宋诸诗手钞神契既至官牋笔军赋民词皆以身任当道交荐右史张嗣古尤亟称赏遭父防哀毁卒有诗藁若干卷【同上】
　　范应铃字旂叟丰城人开禧进士知崇仁县通判抚州改蕲州差知吉州贑叛卒贼杀主帅应铃宻遣谍捕之部使者劾其轻发镌一官起广西提防刑狱召为金部郎入见言公论不出于君子而参以逢君之小人纲纪不出于朝廷而牵于弄权之阉寺言皆谠直识者韪之除军器监召见奏国事大且急者储贰为先上爲之动容累迁直寳谟阁湖南转运判官兼安抚事峒獠倡乱帅宪招捕逾年未平应铃调飞虎等军讨之未一月全师而归擢大理少卿以病请告不允未几卒应铃不以得失利害动心当官而行不敢挠以非义所至无留讼绳奸吏不少贷家居时人有不平不走官府而走其门为不善輙相戒曰毋使范公闻所着有西堂对越二集徐鹿卿称其经术似儿寛决狱似隽不疑治民似龚遂风采似范滂理财似刘晏而正大过之人以爲名言【宋史】
　　按人物志应铃諡清敏而史传不载
　　王孝友字顺伯丰城人学有渊源凡隂阳性命之奥必洞究所以与魏了翁称为修士李文清宗勉屡致书币聘之着性理彞训造化六合论海潮论撮古今名臣事迹为正监裒风土人物为丰水志卒徐鹿卿志其墓【人物志】
　　罗必元字亨父进贤人嘉定进士真徳秀入参大政必元移书曰老医尝云伤寒壊证惟独参汤可救之然其活者十无二三先生其今之参汤乎调余干县赵福王府中骄横不法至是以汝愚墓侵夺民山必元为直之淳祐中通判贑州贾似道总领京湖克剥日甚必元上疏以为蠧国脉伤民命似道衔之移汀州为丁大全按去起干行在粮料院钱塘有海鳅为患漂民居诏方士治之都人鼓扇成风必元上疏力辟之度宗朝以直寳章阁兼宗学博士致仕卒年九十一【宋史】
　　陶梦桂字徳芳进贤人嘉定进士歴任至朝请郎岳州通判出入江淮荆蜀二十年所至爱民力修军政有防能称退隠平塘简澹自处以夀终【豫章书】
　　李义山字伯髙丰城人修己之子嘉定进士授大宗正兼金部轮对言为善不可有疑心去恶不可有悔心并陈进善不能无疑者三去恶不能无悔者三繇是罢出知吉州后以湖南提举摄帅漕楚俗尚鬼有妖觋谭法祖假祸福惑人义山曰此张角孙恩之渐也斩法祖燬其祠歴阶至中正大夫所着有后林遗藁思过録【林志】
　　黄竑字持国丰城人彦辅曽孙绍熈进士仕至广西提干李修己尝称其读书自具一只眼议论不随人脚跟为文笔力奔放尝作赋以庄周马迁自况有留皮集【同上】
　　范仲武字季克庆元进士知太和县徙倅安丰道由洪都帅问以治状首以蠲放下户余赋为言帅曰富民得产而不收揽户得钱而不纳若一蠲之则受恵者斯人耳仲武曰信如所谕但催之不已则受害者贫民下户非富家揽户所忧帅善之在安丰料赋给饷无缺保守箕谷扞蔽两川其功为最刘光祖疏其治状召赴行在未对而卒【同上】
　　王休字致美丰城人嘉定乡荐两擢第一下笔千言一旦尽焚去取眉山集读之累月为文沛然似之作心要十篇贵王而贱伯表忠而堲佞着诚而恶伪以晏子踊贵屦贱之言为药石以相如子虚大人之赋为酒色谓渊明不夷不恵为避世之尤谓仲舒刘蕡之策或缓或激皆爱君之实识者韪之【同上】
　　熊炎字时中丰城人嘉定进士授靖安教谕摄县事复教授瑞州迁广东儒学副提举同知英徳州尝摭传记所载孝节忠义防循吏为六传有裨风教【人物志】
　　王武子字文翁丰城人开禧进士为江夏尉台檄视旱武子请蠲逋租禁屠牛罢闗征劝假贷以资细民寛米值以来商贩使者悉行之调知荔浦县察民有能奉亲事长服田力穑畏讼乐输者许以名闻辄加旌劝时架阁裘万顷被召请赠言武子谓曰人谓朝士宁疎拙毋便习则不失其在我者万顷奉其言未期月而出人谓武子不惟勉己且以淑人【林志】
　　徐鹿卿字徳夫隆兴丰城人博通经史后进争师宗之嘉定进士有司第其对居二详定官以其直抑寘第十调南安军学教授张九成尝以直道谪居鹿卿摭其言行刻诸学先是周惇颐程颢与其弟颐皆讲学是邦鹿卿申其教曰是理义之学复立养士纲条学田多在溪峒异时征之无艺农病之鹿卿抚恤无逋租者辟福建安抚司干办公事郡多火灾救防有方防都城火鹿卿应诏上封事言积隂之极其征为火指言惑嬖宠溺燕私用小人三事尤切改知尤溪县徳秀守泉辟宰南安首罢科敛之无名者明版籍革预借决壅滞逹寃抑邑以大治嵗饥处之有法富者乐分民无死徙以母防去服阕主管官告院干办诸事审计司迁国子监主簿改枢宻院编修官权右司防方大修刘克庄王迈以言事黜鹿卿赠以诗言者并劾之太学诸生作四贤诗知建昌军擢度支郎官兼右司入对极陈时改右侍郎官兼勅令删修官宰相以甘言诱鹿卿退语人曰是牢笼也吾能为宰相私人乎言者以他事诋鹿卿主管云台观起为江东转运判官嵗大饥人相食鹿卿命掩捕食人者尸诸市出本司积米三千余石减半价以粜出缗钱万有七千以予贫民所活数万人移浙东提防刑狱史弥逺之弟通判温州利韩世忠家寳玩籍之鹿卿奏削其官改直寳章阁知宁国府擢太府少卿兼右司入对请定国本正纪纲立规模时事多艰人心易摇无独力任重之臣无守节仗义之士愿蚤决大计上嘉纳之兼中书门下省检正诸房公事逾年权吏部侍郎以疾匄祠迁右文殿修撰知平江府召权兵部侍郎累疏告老致仕进华文阁待制卒赠四官鹿卿居家孝友喜怒不形恩怨俱冺宗族乡党各得欢心居官防约清峻毫髪不妄取一庐仅庇风雨所着有泉谷文集奏议讲义盐楮议政槀歴官对越集手编汉唐文类文苑菁华諡清正【宋史】
　　丁中字汝明父殁四月遗腹生中育于祖杉巢君受业于程巽斋寳祐三年领乡举补太学上舍与陈宜中等上书攻丁大全咸淳四年复上书乞调诸路兵马并力救襄不报中知国事已去束装而归治家有方守祖宗法以施济为心徐鹿卿扁其室曰韦轩入元隠居不仕详见胡希寅所撰韦斋行状中【五溪丁氏世业集】
　　按丁中新建人所着有春秋续辨四卷周礼考异四卷君臣懿范五卷古今括异十卷韦轩文集十卷甲子纪年图
　　徐经孙字中立丰城人璿之子寳庆进士累迁监察御史劾京尹厉文翁不报即日出闗去召为秘书监太子谕徳迁给舍陞太子詹事时贾似道议买公田以省籴运经孙极论非便忤似道意免闲居十年卒諡文恵时著作郎陈着亦乞罢买公田坐补外经孙所荐陈茂濂为公田官在嘉兴闻经孙去国曰我不可以负徐公遂以亲老谢归终身不起时人称为三立【人物志】
　　冷应澂字公定分宁人寳庆进士调庐陵簿以防能着转静江府司録参军治狱平恕范应铃荐知万载县大修学舍招俊秀教试之旌其通经饬行者以劝嵗饥下令收养弃孩父母不得复问全活甚多叶梦鼎【一作得】知袁州列其行事风厉余邑知徳庆府洞獠偪城六十里应澂谕以祸福知其势解即厉士马出不意一鼓擒之属县租赋诿道阻不至为期曰首输者与减分未至则偿所减民惟恐后不一月讫事迁本道提举常平兼转运使改直寳章阁知广州主管当路经畧安抚司领漕如故常曰治官事当如家事惜官物当如己物今国计内虚边声外震安得清谈以误世陶士行卞望之吾师也自闻襄樊受围日缮器械裕财粟以偹仓卒后頼其用屡平大冦未尝轻杀一人即笞杖亦加慎至其临事断决虽势要不为之挠夺【宋史】
　　胡大训字世文丰城人绍定乡荐刚正嫉邪游国学时愤权相史嵩之夺情起复同黄恺伯等上书数其罪被逐作卷堂文辞先圣归隠于桂陂【人物志】
　　李龙庚字彞甫丰城人绍定乡贡补太学生谢方叔当国龙庚叩阍上疏言方叔耄昏子弟交通货贿条上五欺十卖之罪京尹承望风防欲置狱国子司业蔡抗率属争之获免未几方叔竟罢龙庚特奏名第三以桂阳军判官终于任子毅通抚州推官【林志】
　　南宫靖一字仲靖分寕人端平进士尝着小学史断二卷谓作史者当于庄襄之元年东周既灭特书周亡然后进秦使接周统于庄襄之季年吕政嗣立特书秦亡然后正其姓氏别为后秦斯实録矣今东周未灭遽进昭襄之秦吕政嗣立犹冒嬴秦之姓于周则絶之如恐其不亟于秦则进之如恐不及是非逆置谓之何哉其持论如此自号坡山主人【人物志】
　　甘茂荣字荣可丰城人绍定进士调常徳府户曹转江西兵马钤辖司干官平生以节操自励所至寡偶竟淹抑以终着定庵集雁峰猥藁困学朴词等书【林志】按林志不列所著书名
　　雷宜仲字宜叔丰城人师张洽得朱子绪余补太学生史嵩之以右相开督府隂植奸党与弟岩之势焰熏灼嚬笑可生杀人防天变宜仲上书指斥其罪由是流落久之擢淳祐进士第二为右司諌与贾似道不合去经界广东还入奏言广东进上供银率抑买为民害有防蠲之又乞复故相吴潜官仍赐諡以励臣节复济邸封爵以厚天伦録江西二陆之后以劝学徒徳祐间除礼部尚书寻为广东经畧安抚使偕文丞相起义勤王丞相入卫又与信州谢枋得招谕军民固守岭峤元游骑至力战病臂创而卒【豫章书】按林志宜仲作宜中又不叙其起义事
　　赵时侉字谦甫奉新人宗室子以词赋登开庆进士由新淦尉改兴国军大冶尉郡守以修筑郡城委之帅阃责其不禀命与郡守俱以罪闻再调广东连山尉受经畧司檄平潮州等处蛮冦有功就知南海县事祥兴元年崖山行朝溃与幼主同沉于海【林志】
　　罗一理字循叟进贤人咸淳乡举谢枋得为江西招谕使举兵恢复一理偕弟起潜赴义受擒不屈皆腰斩起潜临刑顾谓一理曰今日得死所矣既殁面皆如生【豫章书】
　　周应合武宁人曽祖世修故居九江为江西转运使值嵗歉发廪赈饥奏减征赋民甚徳之因家于武宁有八子友贤友直友能友仁友信友谅友闻友端以孝义闻宁宗御书棣华以赐之友贤为敷文阁学士应合即其孙也淳祐进士任江陵府教授入为翰林修撰以疏斥贾似道谪饶州通判终朝奉大夫【人物志】
　　李登字仲圭丰城人绍定乡荐授耒阳主簿时湖南被兵列城震恐守臣委登督修城垒规画有方不数旬竣事民不知役再调吉水丞经界方行覈田髙下以定则等赋均而民乐办及得代郡守魏峙知登清贫檄令受纳秋苖资例以赒归橐登代至即行秋毫无取【林志】
　　范严字子严丰城人淳祐进士方试礼部即伏阙陈十事既登第复上书言可为治世惜者五谓公论脉絶正人引去轻厌学校庇防嵩之创龙翔观可为明主危者六谓敌国窥江冦循海道楮币折阅浙右盗贼军骄而纪律不严拒言而人不敢諌舋舋万余言仕至临川主簿【人物志】
　　熊大经字仲常丰城人寳祐乡荐主建阳簿时刘克庄为知县大经推诚賛理见义勇为克庄尝遗书曰某试邑匪才唯主簿忠告善道借手寡过为力孔多转知龙泉县广西宪司干有胖斋集【豫章书】
　　徐思立字志夫丰城人景定进士除南雄教授改临江时丁大全植党横甚太学诸生伏阙攻之有防戒谕立石学宫思立为书抵祭酒反覆万言请转闻以伸公论于是十年不得志徳祐初改奉议郎寻除武学博士有山房杂著若干卷【林志】
　　徐子端字克之丰城人鹿卿之子以防入仕初调监乌青镇时更造楮币漕司责以日解楮叶千斤吏牒旁午子端谓非庻土所有累请得免转黄州推官知善化县歴官所在见称及宋运革杜门读书作后泉散人传引蔡季通独行不愧影独寝不愧衾之语以自拟有后泉集【人物志】
　　舒嗣隆邦佐六代孙幼有才识器量以广东帅阃掾厯官奉议大夫初从元帅征猺有数百人伏道左曰吾等为猺所掠闻大军至即繋妻子归善地嗣隆曰勿恐既而帅至命悉斩之嗣隆曰圣防但令收捕叛人无勦降民之理帅乃从之旬日猺拒命省文罪帅违慢以猺至不戮罪在嗣隆嗣隆曰吾宁受罪不可违防遂与立限破猺而归【林志】
　　孙羲字伯隆丰城人于书无所不读尤精于厯每谓治厯当备三法曰象曰器曰数因图写古今七十六家法作大厯赋又谓知厯者不可以不知星知星者不可以不知歴折衷各家之言作太极图及清室类考复古耆传【同上】
</div>
    <div class="pagination">
<a href="江西通志_page194.html">上一页</a><span>...</span><a href="江西通志_page190.html">190</a><a href="江西通志_page191.html">191</a><a href="江西通志_page192.html">192</a><a href="江西通志_page193.html">193</a><a href="江西通志_page194.html">194</a><span class="current-page">195</span><a href="江西通志_page196.html">196</a><a href="江西通志_page197.html">197</a><a href="江西通志_page198.html">198</a><a href="江西通志_page199.html">199</a><a href="江西通志_page200.html">200</a><span>...</span><a href="江西通志_page196.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
