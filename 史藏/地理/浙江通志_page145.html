<!DOCTYPE html>
<html>
 <head>
  <meta charset="utf-8"/>
  <title>
   浙江通志 - 第 145 页/共 787 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   浙江通志 - 第 145 页/共 787 页
  </h1>
  <div class="content">
   皇朝因时制宜岁修抢修经画尽善兹复
　　特命大臣察勘综理发给重帑兴建钜工以爲万世永赖东南兆庶咸熙熙庆登袵席矣志海塘
　　海潮总论
　　咸淳临安志浙江之水每日昼夜潮再上常以月十日二十五日最小月三日十七日最大小则水渐涨不过数尺大则涛山浪屋雷击霆砰有吞天沃日之势吴越春秋夫差内传载吴王赐伍子胥死乃取其尸盛以鸱夷之革浮之江中子胥因随流波依潮来往荡激隄岸又越王外传越王赐大夫种死葬于西山之下一年伍子胥从海上穿山胁而持种去与之俱浮于海故前潮来审者伍子胥也后重水者大夫种也其说荒诞无稽诸家所论惟姚寛西溪残语及徐叔明传髙丽録有可载者西溪云旧于会稽得一石碑论海潮依附隂阳时刻极有理疑是国初燕肃所爲云观古今诸家海潮之说多矣或谓天河激涌【葛洪】亦云地机翕张【洞真正一经】卢肇以日激水而潮生封演云月周天而潮应挺空入汉山涌而涛随【施师谓僧隐之之言】析木大梁月行而水大【窦叔防涛志】源殊派异无所适从索隐探微宜伸确论大率元气嘘吸天随气而涨敛溟渤往来潮随天而进退者也以日者重阳之母隂生于阳故潮附之于日也月者太隂之精水者隂属故潮依之于月也是故随日而应月依隂而附阳盈于朔望消于朏魄随于上下息于脁朒故潮有大小焉今起月朔夜半子时潮平于地之子位四刻一十六分半月离于日在地之辰次日移三刻七十二分对月到之位以日临之次潮必应之过月望复东行潮附日而又西应之至后朔子时四刻一十六分半日月潮水亦俱复会于子位于是知潮当附日而左旋以月临子午潮必平矣月至卯酉汐必尽矣或迟速消息又小异而进退盈虚终不失于时期或问四海潮平来皆有渐唯浙江涛至则亘如山岳奋如雷霆氷岸横飞雪崖傍射澎腾奋激其故何也或曰夹岸有山南曰龛北曰赭谓之海门岸狭势逼涌而为涛【卢肇潮论所谓夹羣山而逺入射一带以中投者是也】若言狭逼则东溟自定海吞余姚奉化二江侔之浙江尤甚狭逼潮来不闻涛有声也今观浙江之口起自纂风亭【属会稽】北望嘉兴大山水濶二百余里故海商舶船怖于上潬惟泛余姚小江易舟而浮运河达于杭越葢以下有沙潬南北亘之隔碍洪波蹙遏潮势夫月离震兑他潮已生惟浙江潮水未至洎月经干巽潮来已半浊浪推滞后水益来于是溢于沙潬猛怒顿涌声势激射故起而爲涛耳非江山浅逼使之然也高丽録云潮汐往来应期不爽爲天地之至信古人尝论之在山海经以爲海鳅出入之度浮屠书以爲神龙之变化窦叔防海峤志以爲水随月之盈亏卢肇海潮赋以爲日出于海冲击而成王充论衡以爲水者地之血脉随气进退率未之尽大抵天包水水承天而一元之气升降于太虚之中地乘水力以自持且与元气升降互爲抑而人不觉亦犹坐于船中而不知船之自运也方其气升而地沈则海水溢上而爲潮及其气降而地浮则海水缩而爲汐计日十二辰由子至巳其气爲阳而阳之气又自有升降以运乎昼由午至亥其气爲隂而隂之气又自有升降以运乎夜一昼一夜合隂阳之气凡再升再降故一日之间潮汐皆再焉然昼夜之晷系乎日升降之数应乎月日临于子则阳气始升月临于午则隂气始升故夜潮之期日皆临子昼潮之期月皆临午焉又日行迟月行速以速应迟每至二十九度过半而月行及之日月之会谓之合朔故月朔之夜潮日亦临子月朔之昼潮日亦临午焉且以昼即天上而言之天体西转日月东行自朔而往月速渐东至于渐迟而潮亦应之以迟于昼故昼潮自朔后迭差而入于夜此所以一日午时二日午末三日未时四日未末五日申时六日申末七日酉时八日酉末也至夜即海下而言之天体东转日月西行自朔而往月速渐西至于渐迟而潮亦应之以迟于夜故夜潮自朔后迭复而入于昼此所以一日子时二日子末三日丑时四日丑末五日寅时六日寅末七日卯时八日卯末加以时有交变气有盛衰而潮之所至亦因之爲大小当卯酉之月则隂阳之交也气以交而盛故潮之大也独异于余月当朔望之后则天地之变也气以变而盛故潮之大也独异于余日今海中有鱼兽杀取皮而干之至潮时则毛皆起岂非气感而应之自然欤
　　潮候
　　春秋同
　　初一　十六　　午末　大　　夜子正初二　十七　　未初　大　　夜子末初三　十八　　未正　大　　夜丑初初四　十九　　未末　大　　夜丑末初五　二十　　申正　下岸　夜寅初初六　二十一　寅末　渐大　晚申末初七　二十二　卯初　渐小　晚酉初初八　二十三　卯末　渐小　晚酉正初九　二十四　辰初　小　　晚酉末初十　二十五　辰末　交泽　晚戌正十一　二十六　巳初　起水　夜戌末十二　二十七　巳正　渐大　夜亥初十三　二十八　巳末　渐大　夜亥正十四　二十九　午初　渐大　夜亥末十五　三十　　午正　极大　夜子初
　　夏月
　　初一　十六　　午末　大　　夜子正初二　十七　　未初　大　　夜子末初三　十八　　未正　大　　夜丑初初四　十九　　未末　大　　夜丑正初五　二十　　申初　下岸　夜丑末初六　二十一　寅初　小　　晚申正初七　二十二　寅末　小　　晚申末初八　二十三　卯初　小　　晚酉初初九　二十四　卯末　小　　晚酉正初十　二十五　辰初　交泽　晚酉末十一　二十六　辰末　起水　夜戌初十二　二十七　巳初　渐大　夜戌末十三　二十八　巳末　渐大　夜亥初十四　二十九　午初　渐大　夜亥末十五　三十　　午末　大　　夜子初
　　冬月
　　初一　十六　　午末　大　　夜子初初二　十七　　未正　大　　夜子末初三　十八　　未末　大　　夜丑初初四　十九　　申初　大　　夜丑末初五　二十　　申正　下岸　夜寅初初六　二十一　寅末　渐小　晚申末初七　二十二　卯初　小　　晚酉初初八　二十三　卯末　小　　晚酉正初九　二十四　辰初　小　　晚酉末初十　二十五　辰末　交泽　夜戌初十一　二十六　巳初　起水　夜戌正十二　二十七　巳正　渐大　夜戌末十三　二十八　巳末　渐大　夜亥初十四　二十九　午初　渐大　夜亥正十五　三十　　午正　渐大　夜亥末
　　【朱中有潮赜或问燕龙图潮论是耶非乎答曰试与子于一沟之内观之引水满沟则其水必平进于沟之半累碎石而为龃龉从上流倾水势必经龃龉而斗泻于下水之激涌无怪也燕公所谓潬者水中沙也钱塘海门之潬亘二百里夫水盈科而后进潮水未及潬则钱塘之江尚空空也及既长而冒之自潬斗泻入江又江沙之涨或东或西无常地潮为沙岸所排助其激涌震天动地峩峩而来水之理也曷足怪乎愚所谓龃龉者犹之潬耳故钱塘潮率迟于定海者定海平进而钱塘必俟登潬而后至于江其初来也从浙江亭望之仅若一线非潮小也目力逺所见微耳渐近则渐大非潮大也所见渐近则渐大固宜及夫潮退则或由潬中低处或从潬两尾滔滔以至于海葢潬中高而两头渐低高处适当钱塘之冲其东稍低处乃当钱清曹娥二江所入之口钱清江口潬最低潮头甚小曹娥江口潬稍高于钱清故潮头差大是说也习于海道者莫不知之或又问子之説何如答曰欲知潮之为物必先识天地之间有元气有隂阳元气犹太极也絪緼两间希微而不可见阴与阳则生乎元气者也本之而生亦能为之病焉何者为病常常雨是也当阴阳二气之极则元气不能胜又问答曰夫水天地之血也元气有升降气之升降血亦随之故一日之间潮汛再至一月之间为大汛者亦再一岁之间为大汛者二十四元气一岁间升降为节气者亦二十四潮二十四汛随之此不易之理也又问答曰察于吾身而知之一身之中有元气有阴阳元气盖所受以生者既生矣则血为荣气为卫血为阴气为阳周一身而不可见者元气之运周流乎脉络而血乃随之一日之潮凡再进退一身之血随气而进昼夜未尝息也攷之素问难经脉人一日一夜凡一万三千五百息脉行五十度为一周漏水下百刻荣卫行阳二十五度行阴亦二十五度故五十度复会于太阴寸口人气一昼夜之间行阴行阳各二十五度潮一昼夜随元气升降者审矣又问荅曰元气一昼夜小升降故一日之间潮凡再至一月之间大升降故十五日而易一节以律管气验之管之长短不同某气至某管应元气升降有大小审矣天地之数竒而不齐者也故月有小尽大尽岁有一闰再闰潮之为大汛也随大小尽与闰亦未尝差焉騐潮之大小莫若钱塘与西兴也虽以朔望为大汛之然晦前二三日望前一二日潮盖有登闸者或朔日二日三日四日不登闸至五日始大或自十五至二十不登闸至二十一而始大西兴之闸稍低于钱塘或至二十三日潮亦登此无他节气参差不齐则潮亦为之进退如前所云或搀前或落后其大概固如是也又问曰或有非时而潮忽大当汛而潮忽小者何也荅曰愚测之审矣非朔望正汛而大或当汛而反小盖适遇巨风之顺则推之而来后浪拥前故忽大而且乆不退风逆则抑之而退前浪遏后故骤小而且乆不进耳又问曰今夏之日昼潮小夜潮大冬之日昼潮大夜潮小俗所谓潮畏热畏寒是耶非乎荅曰潮畏热畏寒虽出俗説实确论也阴阳生乎元气至其极也元气有不胜焉夏为极阳日昱乎昼阳气特甚元气虽升而为至阳所迫气不得伸故潮亦不得而遂格之于物以火防鼎水半于鼎火气既升水从而涌此元气升而潮进之象也于鼎之上置鐡炙床炽炭其上则涌水为火所防而复下此潮当进而元气为至阳所迫而不遂也冬为极隂日既西没隂气特甚元气为至阴所薄而潮不遂正与夏同亦犹鼎水方涌以疎箔覆鼎置巨冰其上冰气严沍涌水复下均一理耳畏热畏寒俗説是矣又曰敢问夏夜冬昼潮能大者何也答曰夏昼阳极元气为阳所胜冬夜阴极元气为阴所胜故潮小夏夜日既没阳气少衰冬昼日既出阴气稍敛元气得伸故潮得遂而稍大此甚易见騐之于身夏之日阳特盛荣血得行故面与身多红而泽气则喘促咽塞呵之而无所覩气阳也为至阳所胜故不能自伸犹潮之畏热而小也日既入阳渐杀人气少舒犹潮至夏夜而能大也冬之夜阴特盛荣血消缩故指面皱而肌革燥人呵气则油然而出皆可以见血隂也为至阴所胜其不能伸犹潮之畏寒而小也日既出人血少舒犹潮之至冬昼而能大者皆一理耳又问曰夏昼潮当小而能大夜当大而反小冬昼潮当大而反小夜当小而反大何也荅曰此乃阴阳之气错缪颠倒夏当南风以阳方助至阳故元气为至阳所迫而潮小或者北风起以阴方气从所胜而来阳为之辟易故潮遂能稍大夏夜潮宜大也乃与昼日同其防者三伏中或阳气酷烈融而不收阴不足以御之故潮亦从而小冬或冰雪不解固阴沍寒故昼日宜大而反小冬夜宜小而反大者冬当北风以阴方助至阴元气为至阴所薄而潮小或者风从南至以阳方气从所胜而来阴为之辟易故潮亦能稍大此乃阴阳之变元气之病耳又问曰元气升降四时则均八月潮特大何也荅曰何独八月二月之潮亦甚大也何者极阴极阳故冬之潮有小有大二月八月朔望前后隂阳之气适中元气得伸潮得遂其大也固宜】
　　歴代兴建
　　杭州府【钱塘　仁和　海宁】
　　唐书地理志盐官有捍海塘隄长二百二十四里开元元年重筑【两浙盐法志重筑云者知不始于开元间也然始筑无考】
　　咸淳临安志江挟海潮为杭人患其来已乆白乐天刺郡日尝为文祷于江神然人力未及施也至梁开平四年八月钱武肃王始筑捍江塘在候潮通江门之外潮水昼夜冲激版筑不就因命强弩数百以射潮头又致祷于胥山祠仍为诗一章函钥置海门山既而潮水避钱塘东击西陵遂造竹络积巨石植以大木隄岸既成乆之乃为城邑聚落凡今之平陆皆昔时江也
　　宋史河渠志淛江通大海日受两潮梁开平中钱武肃王始筑捍海塘在候潮门外堤防既固民居乃奠逮宋大中祥符五年杭州言浙江潮击西北岸益壊稍逼州城居民危之即遣使者同知杭州戚纶转运使陈尧佐画防捍之防纶等因率兵力籍梢楗以防其冲七年纶等既罢去发运使李溥内供奉官卢守懃经度以为非便请复用钱氏旧法实石于竹笼倚叠为防固以桩木环亘可七里斩材役工凡数万逾年乃成而钩末壁立以捍潮势虽湍涌数丈不能为害至景祐中以淛江石塘积乆不治人患垫溺工部郎中张夏出使因置捍江兵士五指挥专采石脩塘随损随治众赖以安邦人为之立祠朝廷嘉功封宁江侯
　　宋史俞献卿传献卿以谏议大夫集贤殿学士知杭州暴风江潮溢决隄大发卒凿西山作隄数十里民以为便【万厯杭州府志景祐三年筑奉诏褒谕】
　　咸淳临安志庆厯初夏六月大风驱潮隄再壊郡守杨偕转运使田瑜协力筑隄二千二百丈【丁寳臣石堤记江介吴越间杭据其右而地势下生聚数十万庐舍隠粼号天下最盛而岁苦海潮为患于夏秋尤暴常与堤平城中望堤不百数步其势反在髙仰处不幸潮壅而溃其犹决山而注于井沛然可御哉故其病于民也数矣初景祐中转运使张公伯起善为捍御之防谓故隄率薪土杂治不一二嵗辄壊虽勤缮构卒不足恃而重劳吾民乃作石隄袤一十二里民赖以安后七年夏六月大风驱潮昼夜不落势益湍怒隄之土石齧去殆半时知府翰林杨公偕转运使田公瑜急议构筑条上方畧约工四十万计及籍吏之可使者以驿闻诏以隄事付兼命通判屯田钱君尚余君贯兵马都监閤门祗候杜君正平分董其役发江淮南二浙福建之兵调十县丁壮合五千人辇石于山畚土于丘持锸节杵之役相属于数十里之外方苦盛寒无一告劳者是嵗冬十二月新隄成用人之力三十万减元调度一十万费又乗其羡赢益蓄防治之备隄长二千二百丈崇五仞广四丈自龙山距官浦二千丈修旧而成增石五版为三十级自御香亭下创为二百丈石坚土厚相为胶固閷上而方下外彊而内寳形势遂安可恃而无恐矣最坚悍激处更为竹络实以小石布其下及圎折其防势务以分杀水怒大率究前之谋所未尽者益以新意而为之也是隄也由伯起开厥初二公克厥终合而成绩以为万世利后之为政者其念前人之勤俾勿壊则斯民无穷之赐也春秋之义有济于民者志之某预见本末不敢无纪云】
　　宋史河渠志政和二年兵部尚书张阁言臣昨守杭州闻钱塘江自元丰六年泛溢之后潮汛往来率无宁岁而比年水势稍改自海门过赭山即回薄岩门白石一带北岸壊民田及盐亭监地东西三十余里南北二十余里江东距仁和监止及三里北趋赤防口二十里运河正出临平下塘西入苏秀若失障御恐他日数十里膏腴平陆皆溃于江下塘田庐莫能自保运河中絶有害漕运诏亟修筑之六年知杭州李偃言汤村岩门白石等处并钱塘江通大海口受两潮渐至侵齧乞依六和寺防用石砌叠乃命刘既济修治
　　泊宅编政和丙申岁杭州汤村海溢壊居民田庐凡数十里朝廷降鐡符十道以镇之壬寅嵗盐官县亦溢县南至海四十里而水之所齧去邑聚才数里邑人甚恐十一月鐡符又至其数如汤村每一符重百觔正面鐡神符及御书咒贮以青木匣府遣曹官同都道正管押下县县建道塲设醮投之海中
　　咸淳临安志绍兴十年以两浙转运副使张滙之请招填捍江军额二十二年吏部尚书林大鼐建言乞选择谙晓之士专置一司询故老究利病脉络而后兴工且言罗刹江滨旧传有三浮图唐末神僧剏以镇潮脉名六和塔积年不修又吴山英烈王庙烬于回禄乞灵无地乞付有司营葺从之自是百余年间屡修屡壊
　　宋史河渠志绍兴末以钱塘石防毁裂潮水漂涨民不安居令转运司同临安府修筑孝宗乾道九年钱塘庙子湾一带石岸复毁于怒潮诏令临安府筑填江岸增砌石塘淳熈改元复令有司自今江防冲损以乾道修治为法嘉定十二年臣僚言盐官去海三十余里旧无海患县以盐灶颇盛课利易登去岁海水泛涨湍激横冲沙防每一溃裂常数十丈日复一日浸入卤地芦洲港渎荡为一壑今闻潮势深入逼近居民万一春水骤涨怒涛奔涌海风佐之则呼吸荡出百里之民宁不俱葬鱼腹况京畿赤县宻迩都城内有二十五里塘直通长安牐上彻临平下接崇徳漕运往来客船络绎两防田亩无非决壊若海水径入于塘不惟民田有咸水渰没之患而里河堤防亦将有溃裂之忧乞下淛西诸司条具筑捺之策务使捍堤坚壮土脉充实不为怒潮所冲从之十五年都省言盐官县海塘冲决命浙西提举刘垕专任其事既而垕言县东接海盐西距仁和北抵崇徳徳清境连平江嘉兴湖州南濒大海元与县治相去四十余里数年以来水失故道早晚两潮奔冲向北遂致县南四十余里尽沦为海近县之南元有捍海古塘亘二十里今东西两并已沦毁侵入县之两旁又各三四里止存中间古塘十余里万一水势冲激不已不惟盐官一县不可复存而向北地势卑下所虑咸流入苏秀湖三州等处则田亩不可种植大为利害详今日之患大槩有二一曰陆地沦毁二曰咸潮泛溢陆地沦毁者固无力可施咸潮泛溢者廼因捍海古塘冲损遇大潮必盘越流注北向宜筑土塘以捍咸潮所筑塘基址南北各有两处在县东近南则为六十里咸塘近北则为袁花塘在县西近南亦曰咸塘近北则为淡塘亦尝验两处土色虚实则袁花塘淡塘差胜咸塘且各近里未至与海潮为敌势当东就袁花塘西就淡塘修筑则可以御县东咸潮盘溢之患其县西一带淡塘连县治左右共五十余里合先修筑兼县南去海一里余幸而古塘尚存县治民居尽在其中未可弃之度外今将见管桩石就古塘稍加工筑叠一里许为防防县治之计其县东民户日筑六十里咸塘万一又为海潮冲损当计用桩木修筑袁花塘以捍之朝以为然
　　咸淳临安志理宗嘉熙戊戌秋潮由海门捣月塘头日侵月削民庐僧舍坍四十里己亥六月诏赵与懽除端明殿学士知临安府任责修筑与懽奏先于傍近筑土塘为救急之术然后于内作石塘又奏近观潮势忽睹异物非龙非鱼什什伍伍鼓鬛扬鬐欲望奏告上帝或施强弩火炮以絶其妖又奏日役殿歩司官兵五千五百余人并募夫工及修江司军兵三千余人已贴立石仓夹植桩笆版木昼夜运土填筑自水陆寺之下江家桥之上近江港口筑坝一南北长一百五十丈自团围头石塘近江筑捺水塘一长六百丈自六和塔以东一带石堤添新补废四百余丈越三月毕工水复其故
　　宋史河渠志寳祐二年十二月监察御史兼崇政殿说书陈大方言江潮侵齧堤防乞戒饬殿歩两司帅臣同夲府守臣措置修筑留心任责或有溃决咎有攸归三年十一月监察御史兼崇政殿説书李衢言国家驻跸钱塘今逾十纪惟是淛江东接海门胥涛澎湃稍越故道则冲齧堤防荡析民居前后不知其几庆厯中置捍江五指挥兵士每指挥以四百人为额今所管才三百人乞下临安府拘收不许占破及从夲府收买桩石沿江置塲桩管不得移易他用仍选武臣一人习于修江者随其资格或以副将或以路分钤辖系衔专一钤束修江军兵值有损损随即脩补或不胜任以致江潮冲损堤防即与责罚
　　元史河渠志盐官州去海防三十里旧有捍海塘二后又添筑咸塘在宋时亦常崩陷成宗大徳三年塘防崩都省委礼部郎中游中顺洎夲省官相视虚沙复涨难于施力至仁宗延祐己未庚申间海汛失度累壊民居陷地三十余里时省宪官共议宜于州后北门添筑土塘然后筑石塘东西长四十三里后以潮汐沙涨而止至泰定四年二月间风潮大作冲捍海小塘壊州郭四里杭州路言与都水庸田司议欲于北地筑塘四十余里而工费浩大莫若先修咸塘增其髙濶填塞沟港且濬深近北备塘濠堑用桩宻钉庶可防御江淛省准下夲路脩治都水庸田司又言宜速差丁夫当水入冲堵闭其不敷工役于仁和钱塘及嘉兴附近州县诸色人户内斟酌差倩工部议海防崩摧宜发文江浙行省督催庸田使司盐运司及有司发丁夫修治毋致侵犯城郭贻害居民五月五日平章图们岱尔察纳实防政等奏江浙省四月内潮水冲破盐官州海防令庸田司官徴夫修堵又臣等集议世祖时海防尝崩遣使命天师祈祀潮即退今可令直省舍人巴延奉御香令天师依前例祈祀制曰可既而杭州路又言八月以来秋潮汹涌水势愈大见筑沙地塘防东西八十余步造木柜石囤以塞其要处本省左丞相托欢等议安置石囤四千九百六十抵御锼齧以救其急拟比淛江立石塘可为乆逺计工物用钞七十九万四千余锭粮四万六千三百余石接续兴修致和元年三月省臣奏江浙省并庸田司官修筑海塘作竹籧篨内实以石鳞次垒叠以御潮势今又沦陷入海见图修治今差户部尚书李家努工部尚书李嘉宾枢密院属卫指挥青山副使洪灏宣政佥院纳木喀巴勒行省左丞相托欢及行台行宣政院庸田使司诸臣会议修治之方合用军夫除戍守州县关津外酌量差拨从便添支口粮合役丁力附近有田之民及僧道伊噜勒昆达实宻等户内点倩凡工役之时诸人毋或沮壊违者罪之合行事务提调官移文禀奏施行有防从之四月二十八日朝廷所委官洎行省台院及庸田司等官议大徳延祐欲建石塘未就泰定四年春潮水异常増筑土塘不能抵御议置板塘以水涌难施工遂作籧篨木柜间有漂沉欲踵前议叠石塘以图乆逺为地脉虚浮比定海浙江海盐地形水势不同由是造石囤于其壊处叠之以救目前之急已置石囤二十九里余不曾崩陷略见成效庸田司与各路官同议东西接叠石囤十里其六十里塘下旧河就取土筑塘凿东山之石以备崩损文宗天厯元年十一月都水庸田司言八月十日至十九日正当大汛潮势不髙风平水穏十四日祈请天妃入庙自夲州岳庙东海北防防鳞鳞相接十五日至十九日海防沙涨东西长七里余南北广或三十步或数十百步渐见南北相接西至石囤已及五都修筑捍海塘与咸塘相连直抵岩门障御石囤东至十一都六十里塘东至东大尖山嘉兴平湖三路所修处海口自八月一日至二日探海二丈五尺至十九日二十日探之先二丈者今一丈五尺先一丈五尺者今一丈西自六都仁和县界赭山雷山为首添涨沙涂已过五都四都盐官州廊东西二都沙土流行水势俱浅二十日复巡视自东至西防脚涨沙比之八月十七日渐増髙濶二十七日至九月四日大汛本州岳庙东西水势俱浅涨沙东过钱家桥海岸元下石囤木柜并无頽圮水息民安于是改盐官州曰海宁州
　　明实録洪武十年秋七月海潮齧江岸浙江布政使安然躬率民夫伐石砌筑隄成民获安业永乐元年冬十月修筑江防先是浙江都司布政司言杭州府汤镇方家塘边江堤岸为风潮冲激沦于江者几四百余步延袤四千余步沈溺民居及田地四十七顷宜改筑以捍潮汐五年夏六月浙江布政司言杭州府沿江隄防复圮于江遣官督民修筑九年工部言浙江潮水冲决仁和县黄濠塘三百余丈孙家围塘防二十余里海寜县风潮溺死人民漂流庐舍坍塌城垣请发军民修筑从之冬十一月修浙江仁和海宁及海盐县土石塘防万一千一百八十五丈
　　万厯杭州府志永乐十一年夏五月江潮平地水高寻丈仁和十九都二十都居民陷溺田庐漂没殆尽守臣申奏朝命工部侍郎张某监筑隄防役及杭嘉湖严衢诸府军民十余万采竹木为笼柜伐臯亭山块石纳其中叠砌隄防以御江潮修筑三年费财十万
　　明实録永乐十六年朝廷以浙江濒海诸县风潮冲激隄防垫溺居民连年修治迄无成功乃斋戒遣保定侯孟瑛等以太牢祭东海之神既祭水患顿弭十八年三月浙江海宁等县言潮水沦没边海塘防二千六百六十余丈延及吴家等坝命有司量起军民修筑十八年九月通政司左通政岳福言浙江仁和海宁二县今年夏秋霖雨风潮壊长安等坝沦于海者千五百余丈东防赭山岩门山蜀山故有海道近皆淤塞故西防潮势愈猛为患滋大乞以军民修筑从之
　　明从信録宣徳五年浙江巡抚侍郎成均筑捍海隄明实録成化七年九月二日风潮决钱塘江防十余丈近江居民房室田产皆为渰没守臣以闻工部尚书王复等奏乞如永乐事例遣大臣往祭海神修江防上命李颙时潮水冲塌江岸计四百九十余丈颙议修筑工料合用银七万三千二百余两今官库收贮十不及五如俟续收赃罚解补恐潮复作前功尽弃欲取布政司存留粮银支给充用量起杭州府卫人夫修筑从之
　　成化杭州府志成化十三年二月海宁海决堤偪荡城邑镇巡因命采石临平安吉诸山初用汉揵絙法不就乃斲木为大柜编竹为长络引石下之泛滥乃定仍作副隄十里以防泄卤凡七越月而役竣【张宁重筑障海塘记海宁古盐官濒海南上可百里有山名赭赭南逺有山对峙如门是为浙江受潮之口岁乆泝洄渟滀赭涘出潬若堵则口隘潮束仄撃于盐官隈防宋嘉定中潮汐冲盐官平野二十余里史谓海失故道有由也成化十三年二月海宁县潮水横溢冲圮堤塘逼荡城邑转盻曳趾顷一决数仞祠庙庐舍噐物沦陷略尽郛不及半里军民翘惴奔散皆重足以待县上其事于府府守陈让上其事于钦差太监李义巡按监察御史侣钟二公以所上事询诸三司布政使杜谦按察使杨瑄又以二公命各询其佐防政李嗣副使端宏参议卢雍佥事梁昉咸集厥地周视翕谋区画会计相与祭于神具以成业托分巡佥事钱山曰君宜任重有所给乏从革惟君自处公乃躬履原隰量材度宜命杭湖嘉兴官属因地顺民采石于临平安吉诸山物用林积舟楫转挽蔽河而至分命把总指挥李昭通判何某兼总工役初用汉楗絙不就乃斲木为大柜编竹为长络引而下之泛滥稍定人知有成势皆奋力趋事又作副堤十里卫灌河以防泄卤之害义声倡道富人争自赈施民至是始忘死徙之念岁八月塘成适沙涂壅障其外公因増髙培厚覆实虚使腹抗背负屹成巨防而海复故道矣邑父老徴余文刻石予惟风涛涨溢凡际海之区无不间遇至于冲决激射惟浙江地势为常自延祐及今才百五十年海已三变虽曰气数消长未尝不以人力定胜但恐赭山之潬复出沙涂之壅再去后之继任非人文献无考则父老前日之忧将或在其子孙也文章非纪实不足以传信请详述本末凡有事者皆刻之碑阴】
　　嘉靖海宁县志嘉靖九年海决逼城
　　海宁县志万厯三年夏五月飓风大作海啸民溺死百余漂房屋二百余间塘圮咸水涌入内河壊田地八万余亩时县官估计应修塘凡二千二百七十八丈计修筑工料银应五千二百二十八两四年九月会知县苏湖莅任巡抚徐栻察其才可任事遂以塘事付之五年二月十三日兴工至四月役竣计费一千九百七十六两【陈善海塘议海宁县治南濒海海塘距城仅百武东抵海盐西抵浙江延袤百里塘西有赭山南与龛山对峙夹为海门是为海潮入江之口潮至此束不得肆辄怒而东回及其回也又有石墩山以障之则益怒于是东西荡激害乃中于寜查旧志塘之外有沙塲二十余里沙塲之内有陆地草塲桑柘枣园一百六十顷有竒夫塘有外防则海潮不致冲齧石隄内固可以经久今沙塲草塲悉荡入于海防沙尽没所恃以为命者仅此衣带新造之塘宋元以来海塘兴废莫纪自洪武至万厯海凡五变五修筑矣永乐九年海大决保定侯孟瑛奉命徴九郡之物力厯十三年而始奏功嗣后成化甲午治壬子嘉靖戊子迄今万厯乙亥海或溢或决塘随筑随圮虽劳费不及永乐之甚公私亦既骚然夫海决寜邑而役及九郡者何也寜地于吴为陲于越为首地形最髙故诸水皆北流一从东北由淞泖趋扈渎江入海一从正北过吴江趋白茅港入江俗因指吴江塔巅与长安坝址相并有如海宁一决注之列郡如建瓴然则所以障宁者即所以障列郡也万厯五年春巡抚徐公栻按治海宁多溃阙为之骇诧因与水利陈公诏翕谋合虑察县尹滇南苏公湖可属大事即以其役委之苏亦毅然身任阅三月而役竣修坍塘一千六百六十三丈筑新塘三百二十丈其费公帑止一千九百余金亦可谓事半而功倍矣然更有说焉海宁之塘与海盐异盐塘有大患亦有大利宁塘似无显患而实有隠忧盖盐塘陂池相属有内河可开故潮势至此既为分杀而引其流更能使草塲悉为膏腴是大患弭而大利兴也若宁塘逼近城郭无内河可开幸潮水缓于盐耳设一旦海啸直薄邑治其为隠忧可胜道哉闻宁邑额设捍海塘夫一百五十名每岁编派役银三百两为之令者诚加意海防每遇潮汛即遣官巡视稍有倾圯即委亷能吏领银修筑毋令涓涓不止此亦彻桑之计也万一天祐宁民塘十年无恙则银之积益富纵兴大役亦不必派及平民矣至如筑塘之法余窃有取于海盐乙亥之决海盐为甚其修筑也造完坍石塘七百五十丈及原欠石塘八十三丈二尺修砌半坍石塘一千七百九十六丈筑旧土塘二千二百一十六丈筑新塘七百一十丈五尺新开内河白洋三千三百九十五丈而其为费也始计之谓非三十万不可及徐公亲行海上命有司详估价值曰十六万足矣众乃哗然骇其太简及工告成费止十万余金减原估五万四千有竒是徐公之施徳于浙民大也至其虑湍激之为害也有荡浪木桩以砥之虑其直薄堤防也为斜堦以顺之其累石也下则五纵五横上则一纵一横石齿钩连若絙贯然即百计撼之其能摇乎修宁塘者诚一准海盐新塘之式是则一劳永逸之计也】崇祯元年七月二十三日海啸溺者无算是日风日清朗过午狂飓猝发雷雨如注申酉间忽见潮头直驾树杪庐舍荡析夜半风涛稍杀厥明县官出勘城东西被灾者凡四千余户事闻于朝议修筑海塘时县令谢绍芳属衙官张瑞杰董其役张第以修河塘法从事未几潮齧之旋筑旋圮于是抚按会题预徴粮银每亩一分合计得九千余金道府助各有差命郡丞刘元瀚董其役仍用石囤木桩之法工稍就绪会海沙复涨事已









　　浙江通志卷六十二
　　钦定四库全书
　　浙江通志卷六十三
　　海塘【二】
　　嘉兴府【海盐　平湖】
　　闲窻括异志海盐县捍海塘凡十八条自县去海九十五里有望海镇嵗乆波涛冲齧尽为洋海绍兴中知县陈某尝于海塘五里建望月亭迨今则亭基在水中不可复见十八条捍海岗岸无一存者县治去海无三百步而独山一带岁嵗咸潮透入可以晒卤耕种者苦之前政史宰亚卿亲督畚锸移入数百步别筑一塘
　　宋史常楙传海盐岁为咸潮害稼防请于朝捐金发粟复辍已帑筑新塘是秋风涛大作塘不浸者尺许民得奠居岁复告稔邑人徳之
　　至元嘉禾志太平塘旧名捍海塘在县东二里西南至盐官县界东北接华亭县界防海水涨溢故名捍海塘至正甲申县尹顾泳重修改今名立扁于上
　　治嘉兴府志海盐县海在城东半里南抵澉浦北抵乍浦濒海筑捍海石塘以御潮汐洪武三年潮水泛溢圮毁故岸民人潘允济言于朝遣宋署令监筑石塘二千三百七十丈
　　史槩洪武十四年海盐捍海塘成【盐邑志林海盐一带海塘外以捍海潮之入循塘拒守墩堠相望可以御海宼之登犯塘以里皆良田富室烟火相望所恃以为外防者一塘而已石塘缕砌者用石方尺余长八尺或六尺纵而磊之取海潮冲撼不动内厚筑黄土以衬之髙与之齐厚必五倍之若少工力石可冲撼潮必内侵石塘有罅土塘必壊土塘内溃石塘不能独存】
　　治嘉兴府志洪武二十年六月石塘复为潮水所圮浙江布政使司防议阎察监修永乐三年仍为风潮圮毁通政使司右通政赵居任等官按治起倩苏州松江等九府夫增土修筑虽云坚固岁乆复頽
　　海盐县圗经宣徳中巡抚侍郎周忱募郡民七百人部分更筑时以石堤内虚始筑土五丈实其里且着令非时巡防加葺无待大壊谋甚豫顾未十岁海溢塘复壊时知府黄懋议大采木石别筑复塘度用银二十六万有竒正统元年奏闻报可会迁去佥事陈永与参政谢辅继至改议因旧址役里甲杂用瓦砾填中包巨石为之省费十九塘亦成后成化八年大风驾潮至塘不足御平地水丈余民溺死无算廼思黄公议悔不用之后防政邢简佥事赵铭以府同知杨冠补葺麄完海复连岁四溢塘又尽圮不存十三年副使杨公瑄来司水利讲兴作功甚锐遂以意改旧塘为坡陀形筑成凡二千三百丈当是时日夕涖海上程督甚瘁民感之为立祠血食【吾学编公任浙江按察副使定海城北捍海塘县西走马堤霩所里外海塘健跳所及海盐海塘皆公修筑有功海盐塘逾二千三百丈工尤巨御患尤大陞按察使甫半载病亟寮采问尚论筑海塘法及濬西湖之利无片言及私】塘云坡陀者竪石斜砌磊碎石于内支之先是塘石皆叠砌势陡孑公以为潮激之生怒易溃也故稍斜之杀潮势因石陂陀其法昉宋王安石之鄞县塘筑后十余年亦竟就圮治初元知县谭秀言杨公塘用石斜甃嵗乆仄压内向势也请改筑便于是巡浙侍郎彭韶以知府徐霖通判蹇霆偕秀筑仍叠石如旧法而畧仿陂陀意内横外纵以渐减缩令斜用杀潮势十二年知县王玺继之备讲纵横之法而塘制始善王公増筑于故龙王庙前砥方石纵横交错为之其法有一纵一横有二纵二横者下濶上缩内齐而外陂形势隆固屼立潮冲不壊
　　治嘉兴府志捍海塘在平湖县东南三十四里按地志独山东至直隶金山卫华亭县界周家泾西至海盐县界长二千二十丈宣徳五年始分平湖为县地方各属成化五年间县尹李翥比例海盐县境石塘牢固奏闻命下三司督同府同知杨冠通判张永等相视经度计条石桩木等料价银二万五千九十三两倩工甃砌七年七月初三日飓风大作海潮泛溢自雅山东至杨树林俱为冲浸县令郝文杰计量修筑圮壊者五百一十丈九月初一日风涛复作内塘古岸修完者自周家泾东至独山等塘皆为冲圮其害视前尤甚县簿陈善奉府檄重修八百一十九丈其未完者治二年计费倩工买石甃砌
　　海盐县圗经正徳中通判韩士贤水利郎中朱衮凡再修悉依王公法而嘉靖初海连溢郎中林文沛奉命修塘以王公塘独无恙因呼为様塘益遵用之【林文沛海塘记嘉靖壬午秋海潮大作癸未继之塘圯视昔倍泛滥灾及百里时文沛督工治之旧制石多纵少横今使纵横交错连属不可解又必择其亷隅之石布置必穏桩计四千八百石计一万六千或拾于海壖之遗或运于数程之外北自丫义南抵宋庄因其旧而増之计七百五十七丈通旧堤为一千三百七十丈是役也费银葢五千五百两有竒】其后十年増筑教塲塘一百七十丈为佥事蔡时十四年海溢筑塘二百余丈土塘二千七百丈为佥事焦煜分督者通判陈文昌知县董珆及平湖知县黎循典十七年海又溢筑塘三百二十余丈土塘二千四百三十四丈及四陡门为佥事张文藻二十一年筑塘若干丈为佥事黄光升三十年风潮复作塘壊筑凡若干丈为佥事胡尧臣而黄光升筑法尤备【黄光升筑塘说余筑海塘悉塘利病也塘根浮浅最病矣夫累石髙之为塘恃下数桩撑承耳桩浮即宣露宣露则败易次病外疎中空旧塘石大者郛不必其合也小者腹不必其实也海水射之声汨汨四通浸所附之土潄以入涤以出石如齿之疎豁终拔尔余修必内与外无异石先去沙涂之浮者四尺许见实土乃入桩入之必与土平仍傍筑焉令实乃置石为层者二是二层者必纵横各五令广拥以土使沙涂出于上令深皆以奠塘址也层之三若四则纵五之横四之层之五若六纵四之横五之层之七若八纵横并四之层之九与十纵三之横五之层十一十二纵横又并三之层十三十四纵三之横二之层十五纵二横三层十六纵横并二层十七纵二横一层十八是为塘面以一纵二横终焉石之长以六尺广厚以二尺琢之方砥之平俾贴也层表里必互纵横作丁字形弥直罅之水也层中横必稍昂作幞头形弥横罅之水也层相架必跨缝而置作品字形以自相制使无解散也层必渐缩而上作阶级形使顺潮势无壁立之危也如是又坚筑内土培之若肉之附骨然可免坍溃矣】盖黄公筑法因县令王玺之法益详究之故独善然为费亦不赀率塘一丈用银三百云黄公亦曰余筑塘所不尽筑尚八九则财诎故矣初海塘无字号今自天字起至木字二十里共一百四十号每号二十丈共二千八百丈皆公所编者也公督工有法所用者悉副任使尝有言曰海塘如欲尽筑非四五十万金不可工役大兴诸夫匠奸诡百出须得通判官五六员县丞主簿等官二十余员专驻于此朝夕临之方可隄防即临之仍须耳目瞬息不离荀顷刻恍惚即奸乗之葢巨石一叠内藏疎略更难移验矣况事权不一此委彼夺既奉命以去另代者经手不一遂难稽考又况所委各官贤否不同上下扶同涂抺了事者常十而六七可轻议哉邑人钱琦有诗赠公所委别驾陈白石云五更钟动戴星出裋褐肩舆一随日给行厨二升米郡侯心事有谁知读此即可知黄公矣时知县魏廷玺亦有议【魏廷玺筑塘议海塘之役近年以来宪司提督于上府县分理于下非不欲成此大工但患有可惧弊有未革耳支给工银易生侵尅之谤患一讲议修筑之法各持己见纷纭争胜莫知适从患二拘于估计制于成命不得相机随宜有所増损患三近海军民多赖修塘以为活计一身做工影射数名通同管工人冒支工银一又砌手志在常得修塘工食不肯砌筑坚固二管工委官羁身海上飓风毒雾之中度日如年但欲速成了事孰肯尽心如干家事三去此三患三塘不难成矣】隆庆四年海溢水利佥事李文绩督湖州府同知蓝伟来筑用黄公法纵横稍杀之费银万五千仅成塘九十余丈【李文绩修筑海塘事宜洪武以来初筑颇简有以石斜竪贴土者有横砌一纵者后来筑法渐详有二纵二横者三纵三横者亦有五纵五横者五纵五横者计筑一丈用银三百余两歴年风潮冲塌犹屹然如故今欲砌如五纵五横之式势必不能酌量见在钱粮将龙王塘天阙要害去处定为三纵三横其余往秋等字号潮势稍缓定为二纵二横】万厯三年五月晦夜大风驾潮来水出地二丈余溺死者二千余人他内县河皆成咸流田不可灌塘则尽崩先是嘉靖中邑人布政吴昻尝一再上疏请大发金钱筑故塘预备海菑隆庆之役助教仇俊卿仿昻意亦以为言前后皆中格至是变果大作时抚臣谢鹏举按臣吴从宪采知府李橡知县饶廷锡言具奏大指谓盐堤浙钜役县官宜无惜小费为东南计永奠意甚恺切既得报而徐公栻代抚集佥事陈诏张子仁同知黄清议之清考故时筑法得黄光升前牍上之遂仿其法改用大石以清督丞幕诸官三十余人分筑清勤于帅先且相度潮缓急冲稍増杀其纵横石凡用银十二万有竒成塘七百五十丈土塘三倍之又开白洋河三千丈而余塘欹且裂未尽圮者姑理砌之理砌者砌层之上不及趾以节费役竣建海神祠及前宪使杨公瑄祠以昭祈报铸鐡象牛厌胜又植木菑荡浪冀淤沙涂防塘意甚羙有诏嘉之赐栻等金帛陞秩俸有差清得超格擢同知盐运司【陆光祖修筑海塘碑记万厯三年五月县海溢尽破捍海塘石十九沦海无迹漂没屋庐禾稼死者不可胜数前督抚中丞谢公鹏举以状闻于朝既下议修筑谢公察郡同知黄君清才亷有心计肯任事命之董役会公迁去朝廷念海事至重特简今兵部侍郎徐公兼御史中丞来抚治之公涖事之明日率其属亲行海上斋祓防牲防祭海神以告肇工择遣丞簿尉谭继先黄用中谢希周典史陈柯王金把总王三锡指挥马继武李嘉元等三十余人画地分工并力合作谓同知清汝总余塘工尽其能无避短长之言工大小咸责成于汝谓海盐令饶廷锡此汝邑事汝其悉乃心廪饷诸吏士百工无或阙乏汝五日至塘省视谓按察水利陈君诏尔惟专职其出舍于塘昼夜巡董谓按察备兵张君子仁月一往察之稽其勤惰赏罚用命不用命已而太守黄君希宪至郡勉僚属以同心一志调匠于浙东诸郡采石于武康梅溪缻窰而力皆募海上灾饥之民使取雇直以赡孥寓救荒意凡木鐡炭麻竹灰应用之物悉平市之民间郡吏既受事俾作治如式用石长厚尺寸有度塘基下宻桩皆二丈之木深入平之然后石层砌其上纵横有数始运石募客舟舟不能过三巨石乃官造舟舟坚且安一舟所胜再倍石运易集大省辇舁之费清又言石塘之内宜更为土塘疏为内河备决溃涌溢之患按察张君力主其防公纳之乃复行视自金家路至章堰得古白洋河旧迹皆已湮塞而内塘亦夷自章堰歴大小天阙至山涧寨旧无塘开新河即以其上筑新塘河可行舟运石益便已复更濬深濶计长乆石塘既成得土塘表里相辅愈益坚完即有巨潮越塘内河足以受之可分杀汜势不致壅激为害河之上旧皆黄茅白壤名曰草塲今可引溉以为田工始于万厯四年七月讫于五年九月是役也按察备兵张君在事最乆勣勚独多水利陈君继至劬勤率先人吏益奋太守黄君敦道范物克相厥成邑令饶君拊字供输别驾张君继芳胡君嗣敬造舟采石分守前防知朱君炳如舒君应龙先后协力司理陈君文炅和衷黙賛前守李君橡谋始度费皆有功塘事者也】
　　天启平湖县志大海在平湖县东南三十里海潮东北自金山来西南至浙江为上潬自浙江回歴海宁黄湾至澉浦海盐为下潬皆险要海岸东十里至梁庄寨又东四十里抵直金山卫华亭县界西南三十六里至海盐县界万厯乙亥海溢塘壊自海盐教塲迤北至于乍浦一带皆开河取土筑塘以钱粮不给中止
　　全修海塘録万厯十五年嘉兴知府龚勉申称海盐地势逼临大海两山拥夹故潮汐独异于他处全赖海塘为之捍御顷者风潮异常将石塘冲坍大半土塘尽坍田禾湮没庐舍漂流设若风潮再作径从坍口深入内河则无海盐无嘉兴而杭湖苏松诸郡均被其患职亲诣海塘督同知县黄之俊逐一丈勘自天字号起至木字号止共塘二千七百五十六丈三寸内新塘系万厯四五等年修筑坚固无坍共塘九百三十八丈二尺九寸旧塘系先年理砌并监生塘坚固无坍共塘一百八丈一尺旧塘潮势稍缓并沙淤共塘五百四十四丈七尺以上俱不必修筑旧塘系先年理砌今冲全坍共塘三百一丈二尺新塘系万厯四五等年加髙今冲全坍共塘五丈九尺以上潮势冲要俱应从新起筑旧塘系先年理砌今冲坍共塘一百四十四丈二尺五寸新塘系万厯五六等年加髙今冲半坍共塘四十五丈以上潮势冲要俱应修砌旧塘系先年理砌今冲稍坍共塘一百五十五丈一尺新塘系万厯四五等年起筑今冲稍坍共塘五百一十三丈四尺九寸以上潮势冲要俱应补砌其贴备土塘应石塘工完阅验另筑
　　海盐县圗经万厯十五年七月海溢理砌塘尽圮巡抚滕公伯轮行阅曰理砌以省费也费卒不得省令新筑之条上方畧十得报允行于是以副使夏良心同知曾维伦视工而公数驰涖之程督甚劳殁于任傅公孟春代之终其功凡成塘全筑者七十一丈半筑者六百余丈又土塘二千四百余丈用银六万八千有竒奏闻如三年例赐金帛陞秩俸有差而滕公特予一子荫旌勤事实异数也【滕伯轮题筑海塘疏万厯十六年三月巡抚都御史滕伯轮巡按监察御史傅孟春会题为异常风潮冲坍海塘急圗修筑以固财赋重地事看得海盐县捍海石塘系吴越五郡之屏障闗系国家财赋地方民命至大且切者也臣等自被灾以来夙夜营度务出万全今将事属切要条列十欵冒昧上请伏乞勅下该部查议俯赐允行一议委官塘工大役总大纲者水利道臣之责移驻该县督理其董率官役工匠收放钱粮本府同知一员専理之次则苏湖二府采石合委府佐二员分管塘工应用官十六员分管采石应用官四员俱合委卫经县丞簿等职于通省选取庶足充任使二议钱粮嘉兴府属原嵗派塘夫银七千积今十五年岂不绰然有余而有司视为缓圗任意那借今除搜括本项外动支该府驿传积余银七县预备仓谷银并衢州府驿传支余银金衢严温处五府见贮籴糓银共足原估之数免令加派地方三议塘式旧塘惟典史吴允隆所筑及三监生罚修者自嘉靖至今不壊堪以为式葢砌以鱼鳞又二面收缩石坚工细故也今议以四纵六横起脚二层濶二丈七尺五寸自第三层渐收而上每层内外各收七寸至第十八层结面濶九尺三寸石必六面方平砌】【必纵横相制葢面之石又必内外皆纵以顺水势仍于安砌之时每层必先铺地验过面面相同纵】【横相合方许擡砌以袪偏斜贴衬虚饰草率之四议采石旧议塘石长六尺濶厚二尺二寸不如】【数者亦为折算以故虚冒生弊兹议葢面用大石外其余以长五尺濶厚一尺六寸者为准毎块给】【价五钱出山麄料仍多二寸以备整削不许别开大小折补之端致生弊窦其验石必取六面方平】【稍不合式即行拣退运石船只上次杭嘉湖三府编派打造共三千五百六十九号费至三万余金及工完变卖所补无几今莫若令采石宕户包运谅亦乐从又或广示招募宕户有力者自载合式之石赴塘验收照前给价采买招买并行事可兼济五议木桩海塘之筑全赖桩木入土之深则为基孔固议用中三丈木径四寸者截作二桩各长八尺或委官在本处广招木商载至平买或于杭州南关聚木地方招商收买每塘一丈钉桩二百五十九个又必先于塘基内去浮沙数尺见实土方如法宻钉庶桩坚基固石塘赖以无虞六议工程海塘大役必有分任后可责成功今议全筑石塘三百六十五丈每官分理三十丈以十二员管之修筑补砌石塘七百九十九丈每官分理二百丈以四员管之每新塘一丈限十日修补者二日斯事无推诿功可期就七议收支海塘钱粮支放头绪甚多稽察密则无所容放给时则人速霑惠旧议委嘉秀二县司收海盐县司放管工官造册送总理官总理官造册送水利道道行府府行县给发中间吏书展转查覈刁蹬躭延为反滋夫匠银难到手未免掲债豪门苦不可诉今议银俱解发海盐县贮库听县官收掌总理同知备将各该采石买木管理塘工委官每官置簿二十扇送院印钤发各收领采石官日开采运到石块若干买木官日开买运到木桩若干应给银若干注簿总理官騐收讫即行该县照数支银封送总理官验散应我给者我给应全给者全给毋令宕戸木商守其管理塘工各官毎日将领过木桩若干木匠削过钉过若干应给银各若干开填簿内每五日送总理官查阅无即行该县照簿依数将银兊准封送总理官同各委官当面錾凿包封唤集夫匠逐名唱给随造册送水利道稽考仍同原发填过簿送院查阅庶稽考有法支放及时夫匠既得速霑实惠而衙门人役之亦清及查夫匠向有计日偿工之说大为冒破今惟计工定价如削桩钉桩琢石砌石拆泄扒沙等项俱照工给银则老弱夫役不堪匠作虽欲浮食其间自不可得此又考工节财一法八议土塘石塘外当风涛内必依于土岸此贴备土塘所不容缓往年土塘随石塘并筑故石塘工作麄疎无从详騐今宜石塘筑完之日阅视内外如式委管工官督率人夫挑取实土贴石塘填筑斜坡近塘者髙与塘等筑令极实土始不散庶水过直泻石塘益固九议体恤塘工兴作之际委官必须朝夕不离塘所乃可照管栉风沐雨劳苦万状议每日给银二钱每官除拨驿船住止外又各设篷厰一座仍拨夫二名听其差用俾日给稍充而风雨有蔽役使不乏乃得尽心所事匠作人夫多系各县应募或系外府投充今议令于每官厰侧各起搭草篷四五区各安歇炊防庶物料得看守之便赴工无往返之劳而居停亦免苛索之苦十议稽查筑塘工役非小惟恃赏罚以为劝惩除在上各官有偷安误事及侵尅不检者即时分别发落外其塘工通完之后容令严行查阅如果经画得宜修筑如法有裨保障者将各司道府佐以下大小委官据实荐请优録劳苦功髙者破格擢用庶赏罚严明人心自相戒勉大功之就可期矣傅孟春奏筑海塘疏万厯十八年巡抚都御史傅孟春题为恭报海塘工完永固重地以奠民生事防浙江按察司水利道副使夏良心呈称本道于万厯十六年二月初十日移驻海盐经营督理转行同知曾维伦总理塘工议留塘夫驿传谷价等银共七万四百五十三两七钱动支办料兴工随委杭州府通判陈表等督采苏石后陈表奉文取回改委绍兴府通判卜镗接管温州府通判许知新等分采湖石经歴刘世杰收买桩木委官四员管修半坍稍坍旧塘十二员管筑全坍新塘续据各官呈称新旧塘工均搭分管为便呈允均为一十六作阎定分管夲道看得往往筑塘务速成者鲜经乆之工务节省者多饰虚之以致塘方筑而圮随之今次一遵条议悉除前如收放石料或量騐稍疎端百出今设关收石皆总理官亲行稽察后委海盐县县丞张汝翼兼同各管工官更番騐量必方正坚实合式方准收用经始之工开塘基最要而亦最难今严督委官必尽去浮沙濶近三丈开见深土方许下桩深入及查塘之壊也多因桩木稀疎原估每塘一丈用桩一百九十五个今加至二百五十九个桩既长丈加以宻钉塘基永固起塘底石往时有外虽铺砌而内多就土为基全不用石及潮浪过塘里脚冲开頽圮殆甚今无分内外选取长濶坚厚旧石一式平铺极称穏实此上十余层石石六面光平层层纵横宻既无圎碎小石填补于中亦不必灌糯米浆抿油灰致多虚费旧有监生塘数丈屹立无壊惟上面一二层用石方整今筑一带新塘上下表里石皆长厚方平视监生塘更为坚固搜擡旧石实足济工省费查前坍塘比原计之数欠石三万余块如尽取之新石采运甚艰为费且钜今督各委官遍搜每官给簿一扇逐日登记五日送道一查以石之多寡为官之劝惩争相搬运得石颇多及查海盐沿城积遗苏石议三等给价用济塘工全砌半修勘估虽有定数然有外若完固而中实空疎即未估亦应起筑或上虽坍损而脚尚穏固即议拆应免改修如称字等号稍坍塘加修二十余丈潜羽等号半坍塘加修一二丈多拆三四层汤字号一十余丈幇濶加髙文字号南门应拆砌羽字号中门应添砌霜虞民伐等号应免拆修砌旧塘结面原以横石镶边恐横石承水易于冲动乃逐块凿成嵌笋相连如一遐迩等号塘所先因石塘未成恐内塘冲壊咸水内灌乃先筑备塘一十七丈预为捍御此皆酌量増省诚难以原议拘也全砌塘式近议以十五层为凖查驹食塲三号五十八丈在海塘将尽之处原议全筑估银一万二千五十三两零外有羌遐等号二百余丈素称大天阙最为险要内羌字号塘一十七丈有余原未议修遐迩率賔等号一百八十余丈止议补砌估银一千一百两零二项共估银一万三千一百五十九两零今查驹食塲三号地形颇髙潮势稍缓不必髙至十五层而羌遐等号地势较低俱应全砌续议自羌遐以至驹食等号共二百六十余丈俱照彼中旧塘式様全筑十层共计工料银一万二千九百五十四两六钱零仍恐潮患难测复加二层计十二层塘既加筑费复减省塘上用石数多两厰采运不给出示招买广行访采如海盐之葛家山武康之郁家山等石俱坚兼采运用至于钱粮之放给如木石料价夫匠工银日以实数登簿覈明验给絶无尅索冒破之工程之稽查委官居止塘所日夕不离夲道复发稽工簿一扇令各官每日做工各照填入如扛夫擡石若干钉桩若干石匠琢洗某号石铺砌第几层亲诣阅视中有工不精坚者夫匠责惩委官戒谕改正絶无饰虚草略之官役乆事海濵劳苦万状宜为体恤每官给驿船听其住止葢篷厰便其监工给夫二名供其使令葢草厰九十六座以安夫匠暑月则周其茶汤时疫则疗以药饵间有病故则瘗以衣棺工作繁兴擡石路逺则加其工食以故各相劝勉絶无偷惰误事之经用必慎毫无轻给续据各夫匠告称往年筑塘止将外出海石琢光其附内等石俱不细琢今次遵将石琢洗六面光平合缝安砌用工倍多且铺砌底石未估计工银年荒米贵乞怜加给及据各山宕户告称岁歉水涸运石艰难俱行总理官酌议全砌大塘每丈加给琢洗内匠工银一两五钱中塘每丈四钱八分铺砌底石每块给夫工银二分及查十六年四五六三个月米价甚贵在工夫匠每名加给赏银一钱八分又武康石每块加价银三分各山大石每块加银三分六厘折补石并免十分之三呈允给免人心悦从其估用钱粮该左布政使吴自新知府王贻徳督催塘夫等银解发海盐县贮库知县王之俊谢吉卿先后各司收放其备用石料该分守杭嘉湖道左防政蔡廷臣万文卿嘉湖兵巡道佥事史旌贤邹迪光相继监督钱粮石料俱无缺乏祗因塘工夲钜兼值年荒工作采石种种多艰而续议羌字等号塘二百余丈在原估之外况今次修塘一遵明旨不敢苟简完报上年五月内又因亢旱河水干涸各厰运船难行工作暂停至九月内河水渐通复行兴工十二月内严督官匠上修筑务期坚固经乆又海塘工将就绪在事官员乆効勤劳年终合行奬赏仍行令勉励底绩该本道遵依一面奬赏一面催督间又催在塘各该员役作速儹工修筑如式坚固万厯十八年二月内阅视新塘坚固经乆行道将在工员役量行奬赏依奉通行据总理同知曽维伦呈称查得第一作管工官嘉兴县典史余偕分管全坍塘霜字号五丈九尺并加拆修一丈文字等号塘一十六丈九尺又续议全筑遐字号塘一十六丈五尺河字号半坍塘六丈阳字等号稍坍塘三十二丈八尺第二作秀水县典史江梦熊分管宇字等号全坍塘二十二丈八尺续议筑宾字号塘七丈五尺半坍塘六丈玉字等号稍坍塘三十丈八尺五寸第三作宁海县典史冯载譲分管乃字等号全坍塘二十二丈七尺续议筑塘七丈五尺淡字号半坍塘六丈巨字等号稍坍塘三十一丈七尺等四作海宁卫经歴张文炫分管裳字等号全坍塘二十二丈九尺五寸续议筑塘七丈四尺五寸潜字等号半坍塘六丈称字等号稍坍塘三十二丈四尺第五作观海卫经歴吴潮分管位字等号全坍塘二十二丈八尺续议筑鸣字号塘七丈六尺鳞字号半坍塘六丈光字等号稍坍塘三十丈第六作乐清县北盐巡检司巡检李諲分管让字等号全坍塘二十二丈八尺续议筑塘七丈八尺半坍塘六丈果字等号稍坍塘三十丈第七作崇徳县皂林驿驿丞周继芳分管国字等号全坍塘二十二丈八尺五寸续议筑玉字号塘一十丈九尺半坍塘六丈李字等号稍坍塘三十丈第八作萧山县县丞王箕分管虞字等号全坍塘二十二丈九尺续议筑率字号塘一十四丈一尺半坍塘六丈奈字等号稍坍塘三十丈第九作诸暨县主簿李思诚分管吊字等号全坍塘二十二丈八尺续议筑塘七丈八尺半坍塘六丈重字等号稍坍塘三十丈第十作海寜县县丞鲍槐分管民字等号全坍塘二十二丈八尺续议筑壹字等号塘一十六丈四尺半坍塘六丈芥字等号稍坍塘三十丈又文字号陡门一座第十一作上虞县典史程世举分管伐字等号全坍塘二十二丈九尺并加拆修五尺三寸续议筑凤字号塘七丈五尺羽字号半坍塘六丈海字等号稍坍塘三十一丈第十二作杭州前卫经歴刘世杰分管周字等号全坍塘二十二丈八尺续议筑塘七丈五尺半坍塘六丈龙字等号稍坍塘三十三丈二尺四寸第十三作会稽县主簿浦谟分管发字等号全坍塘二十二丈八尺续议筑在字等号塘七丈五尺半坍塘五丈九尺加筑羽字号陡门一座火字等号稍坍塘四十丈一尺又续修化字号塘四丈六尺第十四作富阳县典史朱軏分管商字号全坍塘一十丈四尺续议筑羌遐二号塘三十五丈六尺翔字号半坍塘六丈鸟字等号稍坍塘四十六丈三尺第十五作崇徳县典史邓一鉴分管续议全筑驹字等号塘五十丈六尺五寸半坍塘六丈衣字等号稍坍塘三十五丈八尺第十六作永康县主簿徐武思分管续议全筑食字等号塘五十丈六尺五寸半坍塘六丈又修塲字号二丈推字等号稍坍塘四十一丈七尺筑遐字等号天阙备塘一十七丈以上共计修筑过原题并续议全砌塘五百七十一丈五尺八寸半坍塘一百三丈四尺稍坍塘五百三十五丈八尺九寸陡门二座天阙备塘一十七丈土塘一千三百九十六丈九尺二寸俱于本年二月二十一日工完通共砌用过采买苏湖等新石共十万二千余块搜寻海外沈埋遗石及沿塘旧石共八万二千余块桩木九万八千九十个除用过钱粮细数一面查覈造册外约计于原估数内节省银一千两有余本道会同分守杭嘉湖道左防政万文卿嘉湖兵巡道佥事邹迪光看得盐邑东逼大海诸山对峙夹为海门若大块之阙然故称天阙一望海面较髙邑若居下流焉即常时潮汐吞吐已莫可支矧异飓鼔涛翻奔内地呼吸沧桑则匪止一邑为壑而浙西东吴诸郡皆为卤区矣所恃以出一方生灵于波涛而袵席三吴者独此塘也然輙为异潮冲圮一圮一筑糜公钱百千万缗万厯十七年七月塘圮凡千余丈此尤海塘要害处也各院会题修筑守巡各道相继监督后先毕集克济大工縁过求坚筑事难速成况两嵗洊灾或雨乆或旱乆以致采石难工作难不能如期完报而夫匠宕户苦于米贵控诉不休议加工银加犒赏加石价几二千二百余两又免折补石数千及总理量石书算委官募夫工食并厰料医药等项约银一千七百余两又加筑备塘及陡门续议全塘加髙二层并大塘加用新石共二万二千余块约银六千余两加桩木银六百八十余两夫匠月赏委官廪给原议一年为止今支费两年除量议减免外又该银二千余两率原估未及并无加派尚剰银约计一千两有余虽不务节省以茍工程然徧搜旧石用补新石而随处裁酌经费无滥加増之数余存之银皆从节省中来也今计修筑过石塘一千二百一十余丈陡门二座备塘土塘一千四百一十余丈嵗月虽若稽延而工程絶无苟简桩石虽见多用而钱粮不逾原估费不加昔工实倍前即一方士民佥谓自来筑塘称难未有如今次之难而筑塘取坚亦未有如今次之坚者去年六月间风潮大作是时塘且未成一无冲壊此亦可騐矣除用过钱粮细数并効劳官员另行呈请外今将完工縁由合先开报等因到臣据此臣亲诣阅视委果石料坚方结砌如式表里完固髙坚足恃屹如磐石可以砥柱乎奔涛巩若金城有以隄防乎巨浸是役也遡经始以迄告成积劳已逾二载核全筑以及半修计工不止千丈内以障沧海之狂澜外以保桑田之物产近以拯一邑之垫危逺以捍三吴之沮洳上以裕国家之经赋下以蕃生民之稼穑其立陡门也因通潮而获盐卤之息其募夫役也因拯溺而寓救荒之仁塘工一成而民胥赖之此皆由各官调度有方羣工竞劝所致纵有飓风足堪捍御而东南财赋重地从此永固矣】
　　海盐县圗经万厯三十九年知县乔拱璧以银四千八百有竒再葺天啓二年知县樊维城以塘圮裂者二十八丈为请郡遣县丞李筦费银二千九百再筑之塘卒赖以不壊云
　　绍兴府【山阴　会稽　萧山　余姚　上虞】
　　唐书地理志会稽东北四十里有防海塘自上虞江抵山阴百余里开元十年令李俊之增修大厯十年观察使皇甫温太和六年令李左次又増修之
　　治绍兴府志山阴县后海塘在县北五十里宋嘉定间郡守赵彦琰筑起自汤湾讫于黄家浦共六千一百六十丈砌以石者三之一以捍海潮之冲突自洪武以来累修累壊石皆无存成化八年风潮大作塘尽壊山会萧三县濵海之民皆被患有司议加修葺萧山县捍海塘在县东二十里长五百余丈濶九尺宋咸淳中为潮水冲壊越帅刘良贵所筑洪武中复壊邑令王文器请于朝集夲府及衢严人夫具木石修筑得不圮壊成化八年风潮大作塘存无几旋加修筑
　　嘉靖余姚县志海在治北四十里东起上林西尽兰风七乡一十八都之地悉濒于海海水北流薄于海盐东通定海之蛟门西过纂风亭入鳖子门通钱江海水南有斥地纵十数里横亘八九十里海壖卤脆易伤潮流溢决渐侵内地荡民居害嘉谷前代作隄御海所从来乆文字残缺莫可考功之可见者宋庆厯七年县令谢景初自云柯达上林为堤二万八千尺【王安石海堤记自云柯而西有堤二万八千尺截然令海水之潮汐不得冒其旁田者知县事谢君为之也始堤之成谢君以书属余记其成之始曰使来者有考焉得卒任完之以不隳谢君者阳夏人字师厚景初其名以文学世其家其为县不以材自负而急其民之急方作堤时歳丁亥十一月也能亲以身当风霜氛雾之毒以勉民作而除其菑又能令其民翕然皆驩趋之而忘其役之劳遂不逾时以有成功其仁民之心效见于事如此而犹自以为未也又思有以告后之人令嗣续而完之以永其存善夫仁人长虑却顾图民之菑如此其至其不可以无传为书其堤事因并书其终始而存之以告后之人庆厯八年秋记】其后有牛秘丞者又尝为石堤已乃溃决于是岁起六千夫役二十日费缗钱万有五千修之民疲而害日甚庆元二年县令施宿乃自上林而兰风又为堤四万二千尺其中石堤五千七百尺岁令令丞簿尉分季临视之庙山三山寨官月各遣十兵与乡豪逻察有缺败輙治仍请于朝建海堤仓岁刮上林沙田及汝仇桐木等湖废地总二千亩课其入备修堤费【楼钥海堤记余姚为绍兴壮县岸大海者八乡分东西二部绵地一百四十余里旧有长堤蔽遮民田孝义龙泉云柯三乡沙涨土髙无风潮冲决之患开原东山兰风梅川上林五乡间有缺壊实为民忧庆元二年县令施君宿始至询究利害得其要领选乡豪公直强干人所信附者十五人分地而共圗之尉曹赵君伯威复协佽助务为乆计以苏民瘼葢在承平时提刑罗公适知县秘书丞牛君尝伐石为堤今既百年荡在海涂乃按迹取之得其故石创业二千七百尺用工二十万三百六十而东部之田始有蔽障其西部之谢家塘王家塘和尚塘悉为绍兴五年秋涛所决于是复度为石堤三千尺乡民赵明释子行球董其役约费甚重县不足供列于府监司提举常平刘公诚之首助谷三百斛勉为之凡所陈请率应如响通守王公介干办公事王君柄左右尤力令得展布而堤用告成其髙一丈石厚一尺为一层用石三万尺县出缗钱四千三百有竒县之士大夫与其乡人助工三百万费犹未足也然则兹役亦甚重且大矣思其重大而慎于守防县之官分季临眡庙山三山两寨官月遣十兵巡之乡豪仍伺察焉稍损缺即白邑补治之复议刮上林海沙田二百三十余亩及汝仇湖外之地六百八十三亩桐木废湖七百四十五亩凡为田一千六十八亩又将益求旷土以足二千亩之数筑仓于县酒务之西储其岁入以备修堤之用岁省重费民遂息肩而刘公复请诸朝乞以其田准常平法一毋他用仍禁官民户之请天子辄报可吏民只拜明命刻之坚珉窃惟令之宰剧县者簿书期会日不暇给如水利之政趣了目前姑以办闻其至诚爱民而才智足以行如施君者几人哉君湖之长兴人司谏之子司諌用不尽其才君能世其家其治县百废具兴铢积寸累以成是役庸作为诗章使后人歌以守之俾勿壊其诗曰舜江之为邑兮处越之封八乡濒海兮水浴日而吞空古有长堤兮庸蔽遮乎一同人力有限兮海涛之来无穷涛来如山兮驾以飓风堤遂缺壊兮苇不可障而泥不可封民将为鱼兮良田垫于冯夷之宫岁岁劳费兮民苦告以鞠凶万五千之缗钱兮十二万之民工惟令之贤而才兮有曹尉之和衷筑土累石兮折彼巨浪之冲矗如长城兮缭海南之西东部使者主之于上兮飞章彻于九重仰明圣之恫矜兮朝奉而暮惟民欲之从垦田倍于千亩兮藏其收于廪中禁豪右之侵渔兮惟修堤之是供化斥卤兮土膏隆隆变歉岁兮为年之丰良耜畟畟兮多稼芃芃获之积之兮将栉比而墉崇惟后人之勉勉兮用心以公视此堤之缺兮谨颛颛其弥缝念经始之艰难兮尚图功于厥终】至寳庆及元大徳以来复溃决海壖内移八乡之地悉渐于海至正元年州判叶恒乃作石堤二万一千二百十一尺下广九十尺上半之高十有五尺故土隄及石堤缺败者尽易以石葢沿海壖之南东抵慈谿西接上虞袤一百四十里初名莲花塘俗呼为后海塘云【陈旅海堤记余姚北枕大海其地曰兰风东山开原孝义云柯梅川上林者皆潮汐之所争也元陞余姚为州州视县得展其所为然未有能除民所甚病者葢海壖自寳庆内移大德以来复益冲溃今壖去旧涯之垫海中者十有六里岁楗木笼竹纳土石潮辄齧去之至元再元之四年四月方成堤六月复大壊绍兴路总管府檄委州判叶君恒治之君视壊堤自开原至兰风见凡土为者皆阙恶愀然曰是则为民病也有穷已乎遂与其乡老人议为石堤宜则又曰攻石费钜出钱大农当烦文书迟岁月比得请州其沼矣若等能与我共为之乎今费虽钜常岁之费则省而若与子孙奠居无虞也闻者咸曰民志则然白于府府亦听民所为于是有田者愿计亩出粟或输其直至者以力亦喜于服役君属民髙年与正于里者掌出纳以率作又请于府免民他科徭以悉力是役宣阃亦下书毋以他事使叶判官辄去州君先使人浚河渠后废防畜湖水伐石于山以舟致之分众作为十有五所所有程督君往来涖之其法布杙为址前后防错杙长八尺尽入土中当其前行陷寝木以承侧石石与杙平乃以大衡纵横积叠而厚宻其表堤上侧置衡石若比栉然又以碎石傅其里而加土筑之堤髙下视海地浅深深则髙丈余浅则余七尺长则为尺二万一千二百十又一也其中旧石堤之危且阙者亦皆治完之至正元年三月成是役也用民之力而民不知劳赋民之粟而民不知费叶君鄞人字敬常】宋时分东西部自云柯以东者号东部塘始筑于谢景初其云柯以西者号西部塘西部之内曰谢家塘曰王家塘曰和尚塘皆前人观水势底止因便宜分部筑之长短髙下异形至元叶恒所筑则因旧为新包山限海绵亘为一无复部分入明百余年来所以无大害者多恒之功徳然民皆习安利排海壖居之堤日削不完成化辛卯海溢民多溺死正徳壬申海又大溢溺死者无筭于是始兴人徒筑之堤仅完北乡无海患今堤又多毁缺每三秋值大汛潮天尝连雨东北风张甚海鸥咻咻夜鸣濒海而居者多忧海溢有司者重民命岁治堤防备非常可以上前人之绩下生生民矣
　　万厯上虞县志海塘在县西北宁逺新兴二乡东自余姚兰风乡而抵会稽延德乡元大德间风涛大作漂没宁逺乡田庐县役阖境之民植楗畚土以捍之费钱数千缗完而复圮后至元六年六月潮复大作遂成海口陷毁官民田三千余亩余姚州判叶恒相度言海高于田非石不能捍御府委恒督治适满代去县尹于嗣宗募民出粟筑之至正七年六月大潮复溃府檄吏王永议筑永劝民田出粟一斗以相其役伐石于夏葢山其法塘一丈用松木径尺长八尺者三十二列为四行参差排定深入土内然后以石长五尺濶半之者平置木上复以四石纵横错置于平石者五重犬牙相衔使不摇动外沙窊窞者叠置八重其髙逾丈上复以侧石钤压之内填以碎石厚过一尺壅土为塘附之趾广二丈上杀四之一髙视石复加三尺令潮不得渗入塘成凡一千九百四十四丈【夏泰亨海堤记上虞负海为邑其北为潮汐上下之地旧垒土为隄以障之兴作修治岁乆沿革不能详焉自大徳以来水暴溢则堤岸时有冲溃既治辄壊至元又元之六年六月风涛大作其地曰莲花池等处齧入六里许横亘二千余尺并堤之田莽为斥卤岁加缮完民遂罢于筑堤之役至正六年民招庠等羣诉于县县上其事于府时余姚州濵海诸乡同受其病州判官叶恒与民议以石易土俾凡有田者亩出斗粟或输其粟之值鸠工伐石更为之而工适成府令上虞县循其故实仍檄叶判官董治之会叶君以公故弗及而去明年秋民复诉于府郡守威喇实克与幕长吴君申议以府吏王仲逺为能即以委之仲逺承命既至即与监县偰烈圗县尹张叔温集民之醇谨更事者商究经营之凡出粟之家无敢有后计其直总为中统钞三十二万九千五百贯有竒掌以傅夀昌卢安翁而公其出纳采石于夏葢山浚沟浮舟以进售材必良择匠必精趋事者无惰受佣者无怨仲逺旦暮程督食寝起处与工作同事虽更岁时冒寒暑卒不得以劳勚为惮其为制则错植坚木以为入土八尺卧防侧石以为防髙与等然后叠巨石其上纵横密比穹厚坚固复实刚土杂石而筑平之重覆以石堤之崇卑视海堧为髙下焉既成以度计之凡为一万九千二百四十尺又即所浚沟上筑土堤以为内备髙广过之隠然若重城之捍蔽矣讫工于九月之冬而民力稍息岂非郡守幕长爱民之切知人之明而委任之力与】二十二年秋飓风顿发土塘冲齧殆尽府檄断事王芳督治兼县尹总理之及度夏葢湖所灌之田亩出粟一升于西偏鹊子村作石塘二百三十二丈而海患以息刘仁本记其事明洪武四年秋土塘复溃郡守唐铎与县令赵允文防之易以石委其事于府史罗子真时赵以秩满去而子真殚心力以经画如元时王永所筑谢肃有记三十三年其西又溃临山把总闻于朝府檄主簿李彬视事未几别调乃委典史陈仕毕工两阅月而事竣万厯四年丞濮阳传清厘水利有海塘湖塘要害议其经畧纎悉靡不当者【濮阳傅海塘湖塘要害议县治西北三十里之外有曹娥江江东一带南自十都起至九都八都七都六都五都北抵余姚县界约地一百余里其沿泊江岸海潮泛涨则有漂没之患内有上妃白马夏葢等湖堤防废弛则有旱干之忧故沿江之岸当筑埂以防潮汐田上之湖当滀水以防干旱但海塘湖塘年乆低塌及至修理圩长闸隣皆系无产棍徒嗜酒贪利不能号召服众以至富豪有田者倚强髙卧贫困无田者枵腹虚应公差纷尔催勾完状徒为虚纸或湖塘遭旱或海塘被冲不惟害稼且致溺民公私俱困今当勘得各该堰闸坝埂等处如西踏浦荷花池思湖前庄鹊子查浦番花庙董家湾张家埠大河口花宫王家潭潭村贺家埠赵村河口叶家埭备塘者随即酌处照产田丁派工修筑着令居民种揷细栁桑柘等树毋得将洒水草绊刬削粪土抵浪芦荻窃挑供防等因又勘得原有会稽县三十三都犬牙相参本县七都之间最为崩损低薄者自章家墓起至西滙嘴湾底沥海所北门马路头纂风寺五里墩边止约计一十余里虽系会稽实与上虞同此一岸海塘相应协力修筑此会稽三十三都有关于六都之要者合无申请着落会稽水利官知会照例修筑并行沥海所重禁刬芦之条方可无碍今后照该田丁每田三十亩派夫一名无田寡丁十丁攒夫一名士宦不得优免其圩长闸堰等隣各要田产居上公道能干者为之则庶乎役均而任当矣】
　　宁波府【鄞　慈谿　镇海　象山】
　　嘉靖宁波府志定海县海石塘在县东北五里大浃江东出两山对峙曰蛟门曰虎蹲出蛟门东北连海洋风潮冲激少失堤防则平田髙地皆为咸潮所吞吐宋淳熙十年令唐叔翰与水军统制王彦举统领筑之弗绩十六年请于朝效钱塘例叠石甃塘岸六百二丈五尺东南起招寳山西北抵东管二都沙碛嘉定十五年令施廷臣水军统制陈文又接连增甃五百二十丈于石塘尽处再筑土塘三百六十丈以续之建永赖海晏二亭于塘之左右元末二亭俱废洪武五年邑丞许伯原即旧亭故址重建永赖亭十二年縁旧有破浪桩年逺朽腐风涛撼触石栅罅裂父老范仲宏等言于府委令何公肃率鄞慈奉定四县之民运石伐材修补复密用破浪桩以障于隄之外斯塘赖以不圯矣【定海县今改名镇海】
　　慈谿县志大海六十里东至镇海县西至余姚县北至海盐县黄牛桑屿二山为界延袤一百余里海塘一在西北六十里旧有塘约三十里一在东六十里贯镇塘犹存
　　嘉靖宁波府志慈谿县海塘在县西北六十里西自白洋浦经向头山东接定海县境凡四十里东海塘在县东四十五里长一百二十丈濶三丈六尺南北皆接定海县界
　　嘉靖宁波府志大海环府境东际鄞嶦﨑湖头蔡家墩东北际定海之招寳山后海塘西北际慈谿之观海龙山东南际象山之爵溪东门奉化之鲒埼里港海潮自定海入鄞江六十里至府城东北分为二江西北通慈谿东南通奉化潮汐往来各有候海之大洋中有乌石塘三一在马秦防一在下塘头千歩砂一在桃花防
　　台州府【临海　寜海　黄岩　太平】
　　台州府志临海县咸塘在县东北一百八十里宁海县志健阳塘在健跳所城外唐僧懐玊筑堤五百丈余陡门柱刻云端平间重建明成化间决副使杨瑄重筑嘉靖间总兵戚继光重修万厯壬辰秋决令曹学程修筑
　　【谨按凡塘之备蓄泄资灌溉者俱归水利门若防海潮者应载海塘门兹健阳塘成化万厯两次决而复修其为防海之塘明矣而中设陡门则未尝不资蓄泄也故与水利门互见云】
　　万厯黄岩县志捍海塘在县东北六十三四都嘉靖辛丑周守志伟筑丁进塘在五十一都霓岙先是民田苦海潮淹没治间为筑此塘约计六十余里以捍海潮至今赖之洪辅塘在六十一都南至新河北通海门正徳间修筑以捍海潮四府塘在洪辅塘下正徳间李推官筑
　　赤城新志净社塘在太平县山门乡知县丁隆重筑长沙塘在太平长沙太平二塘乃筑堤以捍海者非如天台之塘所以蓄水而灌田也
　　温州府【永嘉　乐清　平阳　瑞安】
　　温州府志平阳县外塘自江口丘家埠南岸沿海而东至斜溪近海潮水泛涨屡筑屡壊延祐五年知州张仁方修筑间会守赵凤仪经视其地申命増筑扁曰防安堤大徳元年复壊九年修筑未就至正末周嗣徳重筑
　　明实録永乐十年修浙江温州府平阳县堤岸永嘉县志永嘉沙塲东垫于海土不能堤思易以石旧矣嘉靖甲午罗山张公入相疏于朝有司畏其难逾一十五年戊申诸生张岑与里人王九庆郑守琳等复请于巡按御史乃檄瑞安丞曹龙与义士王崇教陈宗岳王宗徳周公祐季承宠等议城南起一都长沙北至沙村寨以丈计之至二千六百一十九石之长丈方尺者十之以为髙五之以为厚其费至五千四百十两有竒
　　万厯温州府志瑞安县沿海圩塘自城东至十一都巡检司止中有废塘五百一十三丈万厯己丑署印县丞归大显修砌又自城东越飞云渡之南十四都起至沙园所城外止计八百余丈原系泥塘潮水冲壊万厯己夘令齐柯督圩长修筑未几又壊令章有成用石砌筑乙未令欧大成重修
　　温州府志乐清县蒲岐海塘县东三十五里起十四都下堡至十五都二里凡七百八十二丈朱諌有记海口塘县东五十六里起十七都海口殿前至官路边凡一百五丈平阳县九都海塘去县治二十里海潮淹没八九十二三等都岁苦无收令朱邦喜议将预备仓糓易银召匠砌筑时用灰殻苦无办忽潮涌殻至塘所足供资用
　　【谨按歴代海塘六府皆有兴筑故仍分府登载但各门俱先寜后绍独海塘因绍兴海面直接杭嘉不得不先绍后宁本朝惟杭嘉绍三府屡有修筑他府皆庆安澜并无兴建事冝故改用编年之例登载于后】











　　浙江通志卷六十三
&lt;史部,地理类,都会郡县之属,浙江通志&gt;
　　钦定四库全书
　　浙江通志卷六十四
　　海塘【三】
　　国朝
　　顺治五年署海盐县事嘉兴府同知张世荣修筑调阳二字号大坍石塘一十八丈
　　顺治八年海盐县知县郭尚信修筑月字号石塘二十丈倂小修张成等号结面塘石陡门
  </div>
  <div class="pagination">
   <a href="浙江通志_page144.html">
    上一页
   </a>
   <span>
    ...
   </span>
   <a href="浙江通志_page140.html">
    140
   </a>
   <a href="浙江通志_page141.html">
    141
   </a>
   <a href="浙江通志_page142.html">
    142
   </a>
   <a href="浙江通志_page143.html">
    143
   </a>
   <a href="浙江通志_page144.html">
    144
   </a>
   <span class="current-page">
    145
   </span>
   <a href="浙江通志_page146.html">
    146
   </a>
   <a href="浙江通志_page147.html">
    147
   </a>
   <a href="浙江通志_page148.html">
    148
   </a>
   <a href="浙江通志_page149.html">
    149
   </a>
   <a href="浙江通志_page150.html">
    150
   </a>
   <span>
    ...
   </span>
   <a href="浙江通志_page146.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
