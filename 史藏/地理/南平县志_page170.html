<!DOCTYPE html>
<html>
 <head>
  <meta charset="utf-8"/>
  <title>
   南平县志 - 第 170 页/共 188 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南平县志 - 第 170 页/共 188 页
  </h1>
  <div class="content">
   卢家元㈣
	

应銮阶　峡阳人
	

叶新榆
	

应肇元

应　衷
	
	
	
　　【注】㈠　刘　璋：在城人。
　　　　　㈡　陈闽桢：樟湖坂人。
　　　　　㈢　陈　严：樟湖坂人。
　　　　　㈣　卢家元：宝龟山人。

	

宋

	

　　范迪简，字道卿。庆历六年进士。陈襄得其文二轴。大加称赏，尝为赵抃引荐，后调官至阙下，不肯一谒，议者伟之。子峒、峋、峵、嵎、峣俱登科，峋官至龙图阁直学士。
　　黄裳，字冕仲，一字道夫。为诸生时，常有魁天下志。博学多通，尤邃礼经。元丰五年举进士第一。政和间，知福州，累迁端明殿学士，礼部侍郎。时方行三舍法，裳谓：“宜近不宜远，宜少不宜老，宜富不宜贫，不如遵祖宗科举之制。”人以为确论，建炎中，年八十七卒。著有：《演山集》六十卷。
　　吴辅，字鼎臣。少孤，兄仲己鞠之。力学自奋。登天圣八年进士。历道州推官。时蛮獠蠢动，有传寇薄城，郡僚惶惧！欲撤桥，婴城守。辅曰：“桥以南，皆吾民也，其可弃乎？”闻者壮之，民心以安，寇亦不至。监司知其能，邻郡有讼不能直者，并使鞫之。摄耒阳、醴陵二邑篆。既去，民攀留以千数。改著作郎，知临川县事。忤上官意，谪台川酒务，徙南城令，历屯田员外郎，致仕归。辅生平以道德教化为己任，与人落落不苟合。在台州日，於税廨建一轩，扁曰：怡轩，因以自号。有诗文数百篇，杨龟山为之序。次子仪，及从子熙，皆隐居求志，时称为双壁，见独行传。
　　张维，字振纲。一字仲钦。绍兴中登第。初调贺州司理参军，不行，徙汀州军事推官，盗起属邑，附从万众，抄掠三郡境，维护巡尉兵，会大军讨平之。身履巢窟，抚其馀众，秩满，丞龙溪，改左宣教郎。知闽县。首定差役条约，资倍者半其停年，民以为便，遂著为令，积餐钱数十万，义不自取，民号曰张太清。以便亲自请，得主管崇道以归。会陈正献公知建康府，辟通判府事，又遣摄守当涂，吏戢而民安之。擢广南西路提点刑狱公事。自虏再通好，维每谓：“符离之役，失於轻举，而人心终不以为非。四郡之弃，急於休息，而人心终不以为是。”先尝告执事者，宜将顺救，正使上於起居食息，不替坐薪尝胆之诚。修明政事，使人心晓然知朝廷未忘中原之念。及对，遂以立志开上心，且引益之，所以戒舜者，以谓今日正当汲汲自治，不可狃於小康，便谓太平1，语甚切至。孝宗曰：“朕何敢望舜！”维对曰：“有为者亦若是，愿陛下加之意而已。”孝宗嘉纳，且俾察部内守令臧否？以闻。到部按2行，周遍郡县，陈船渡海，所至边氓难噭，以为百年来始见使者旌节。官吏有望风解绶去者。还台，条上臧否若干人，即日施行。就除直秘阁，知静江府，主管经略安抚司公事。平易近民，抚循周洽。间召长老，从容与语，授以教条，使转相告戒。禁吏妄赋，奏减经总之额。滞讼或数岁不决者，取故牍置便坐，暇日躬阅视，予夺咸得其情。有暴横或3亡匿者，立诛斩。作兴学舍，按故典。新社稷风雨坛壝，月遣官属洁除，为图以著其兆域，修登降之位甚饬。南丹徭，莫氏，以赂结永乐王氏，藉兵以逐其兄而自立。既立背约，王氏以兵攻之，莫氏困，急请输并塞田及银冶税场以乞师，寮属咸谓受之便。维曰：“莫王连兵，正坐贪此耳，又将以啖我。即国家为夷夏宗主，属国不奉条约，正当以义结之。”维於是遣一小校，持檄往谕二酋，顿颡受命，即日释兵。或告昭州故盗甘文诚者谋叛。去郡，绐而缚之，欲致之死。维察其非辜，抚遣之。未几，象郡徭反。使者欲调兵逐捕。维曰：“以官兵入箐，历险与猿猱角胜负，非计也。”遣裨校戍山口，且文告之。徭曰：“前年杀凌铁，往年杀王宣，今年又杀甘文诚，非从若招者耶？谁敢听命。”维遣文诚示之，则皆大喜！亟遣子入谢罪。进直徽猷阁，留镇五年。孝宗方谋北略，移军建康，使者谋作屯营不如旨4。乃召维为江南东路计度转运副使，趣入面对，奖维治绩，且属以营屯事，营屯新治，就加秘阁修撰，以宠其劳。江东岁和籴以备储积。先是尝籴三十万，或以予直太高，而损其半，维力争不能止。至是复以命维，而诏问所以经画状。且曰：“鉴5前失，毋伤民。”维即条奏曰：“前事之失，民以陛下为不知，故独归怨有司，今既知之，乃曰：姑以为鉴6而不能偿。则天下将有以空言疑明诏者矣。”寻召入奏事，因访军务得失，称旨，留为尚书左司郎中。丁艰，服阕，除司农少卿。再入都司，初维在桂，常言熙丰行义仓法，独不及南方。至是复以为言，从之。维资禀端裕，不见喜愠。家无姬媵，禄稍以班族里。平居接物甚夷剞劂之节，遇事乃见。历中外，声绩蔼然。朝廷嘉重，卒以不能逢世，不大见於设施。所著有《涧集》奏议若干卷。
　　【校】1.太平：原本作“太年”，今据改。
　　　　　2.按：原本作“案”字，今据改。
　　　　　3.或：原本作“若”字，今据改。
　　　　　4.旨：原本作“指”字，今据改。
　　　　　5.鉴：原本作“监”字，今据改。
　　冯梦得，字初心，其先河南固始人，自三世祖讳遵者，奉敕世守闽，遂择地南剑州居焉。先生幼读书有异质，塾师以大成器之。比壮，笃志嗜学，博洽经史。登宋嘉熙二年进士，累官礼部尚书。初任给事中时，敢死谏，不避斧钺。转侍郎，有干进者以金馈，公叱郤之。文天祥称其辅国经画言中其长，巨才洪识，卓越大臣之表，殆深知公者也。卒赠太师。诰敕有曰：“养其气以刚大，尊所闻则高明。博观载籍，远追正始，知言自况於孟轲，论事肯卑於陆贽㈠。放海南，而如在朝廷，酌古今，而若斡造化。节不可夺，道暗而章。”先生修身致主之学，殆与四贤后先相辉映欤。
　　【注】㈠　陆贽；唐德宗时为翰林学士，在朝谏议，语皆切中。这里表明对陆贽敬仰效法之意。
　　魏任，字亨之，唐太常少卿滋七世孙。元丰五年进士。初尉海盐，以获贼功，授虔州节度推官。郡卒有忤太守意者，将置极典。任力争之，上其谳於朝，卒从任议。徙蕲州防御推官，摄罗田县事。县适草创，任经营有方，民以不扰。用荐改知虔州石城县，豪强敛手，盗贼屏迹。雨旸不时，祈祷随应。以庆典，转奉议郎兵马都监，赐绯。
　　陈麟，字梦兆，旧居剑浦，后娶於沙㈠，因家焉。大观三年登第。授闽县令，有富室诬里民为盗。麟辨其冤，寻获真盗，邑人神之。势家欲徙人墓，部使者以属麟，麟不可，使者杖县吏撼之，终不为动。使者复令诸邑，求翠羽、奇花、怪石，麟亦不顾。使者恚甚！使谓之曰：“汝何恃敢尔”？应曰：“孤寒小官，恃洁己耳。”绍兴初，知韶州。邻寇至，率所部败之。获其渠魁，及馀党数百人。擢河南转运判官。孙光远，石城令。
　　【注】㈠　沙，即沙县。
　　练毖，为旌阳令，雅有清操。凡饮酒遇清者，人辄曰：“此练长官酒也。”
　　吴播，君称子，政和五年进士，绍兴间，知建宁县，谨饬有吏才。省科役，抑豪强，洁己爱民，民甚德之。
　　吴方庆，字少琳，雷州刑曹觏长子，宣和三年进士。台檄考试昭武，得李纲卷，批云：“必能为国了事。”擢为解首。调尉永昌，以外艰去。起授福州司户，历知松溪县，以礼化民，修崇学校，多所成就。岁饥，开仓赈给，境赖以全。邑有崇先潜结凶党为变，期夜半窃发。方庆廉得其情，先期警备，贼计无所出，遂就擒。狱具，白郡，郡将嫉其能，一切释放，方庆力争不得。后范汝为复起，果皆其党。既以秩满还乡，会李纲卒，遂无意仕进。屡请不得，复调遂安军节度推官。绍兴始，以通直郎致仕归，结庐曰真佚。及卒，妹婿李侗为状。
　　魏郁，字周文，滋八世孙。少游学京师，中上庠。建炎二年成进士。补漳浦县尉，适洞蛮窃发，朝命招抚之，郁被檄先往，数日朝命不至，蛮以为诳己，使立雨中窘辱之！毅然不为屈。后蛮得朝命大悦，厚宴郁，馈以白金五百两，马二匹，郁辞之，不获，悉以归公。族人虎臣，政和间，以贡任丰城簿。奉檄按视陂堰，核实无所隐匿。迁朝阳丞，亦有清俭声。
　　范洁，字景圭，南渡初，知新昌县，披榛栎，抚疮痍，以创县治。绍兴间，守光化军，后守鄂州，终於漕使。二子留居新昌。
　　黄藻，绍兴丁丑进士。乾道间，为清流令，兴学养士，躬课试而激劝之。县有贴银钞盐钱，藻请蠲之。催科必究利弊，惟恐厉民。岁大歉，行劝分法，民以不饥。邻寇作，自相戒曰：“彼有善政，慎勿犯之。”秩满去任，老稚攀留，数日始得出境。
　　吴一鸣，字伯大，号定斋，绍定五年进士。为潭州益阳尉，帅李华闻其贤，置之幕下，政事一以委之，复荐於朝，迁泉州德化令。时康维新帅漕，或谓之曰： “三司例得岁举其属一人，公何独不荐？”维新曰：“留以待吴一鸣也。”遂荐之。调长乐令，县豪家逋租，历数令不能诘。一鸣督之，输纳恐后，期年仓廪皆盈。乃广学舍，修公廨，邑人作歌颂之。邑有卢尚书被劫，得贼所遗一刀。一鸣悉召铁工示之，一工认为泉州巨贾从人所作，物色得之，一讯而服，人以为神。后为仇家所诬去任，行李萧然。邑民遮道号哭，执政亦知其枉，擢临安佥判。枢密郑清董修大内，疾作，知一鸣贤，委使代之，官终浙东帅司机宜。
　　吴应酉，字叔西，嘉熙戊戌进士。历仕司理，司录，各有能声。调广东提干，减盐价，增官窀，私贩无所牟利。仓漕三台交荐之，再调宰瑞金，感寨官，锄梗民。转朝奉郎，迁信州倅，父老遮留之。为福州宗丞，纯用儒吏。直监解试揭晓，每放一名，则衙吏一人降阶拜。问之，曰：“向皆掾之子孙也。”迁徽州倅，秩满归，甫抵家，闻北兵入，不食不语而卒。
　　俞亨宗，字原章。嘉泰初，以朝请郎知漳州。罢粥盐及河渡等累。又捐俸，代民纳丁钱，民德之。
	

明

	

　　刘璋，字廷信，幼失怙，母翁氏，苦节，抚教之稍长，即知力学，天顺元年成进士。授户部主事，器度温雅，济以廉慎，大为长官所器。迁本部郎中，历山东左右参政。时岁歉且疫，璋与同官二人分道赈恤，二人相继染疫死。璋悉心往来，经理弗倦，亦弗慑也。寻迁浙江左右布政使。浙虽大藩，而诸郡仓储多缺。璋通计出入，尚欠米二十二万石。军储停支，皆欲弃伍。璋恐若辈一动，必滋事端。径支巡抚积贮馀粮价银二万五千两折给。又奏准诸郡岁输户口食盐钞，令照时价纳米，以充军粮。旧制，各卫屯田馀粮，掌於都司，多中饱。璋力为厘剔，宿弊一清。由是储蓄充裕，岁计外，更馀六万石。成化二十年擢右副都御史，奉敕总督漕运，军兵留靴，以识去思。河南数州饥，户部主事张伦上言：“宋之漕运，皆由黄河以达於汴。今宜仿此法，运漕河之米往赈。”有旨，命张伦督运十万石，璋督运十七万石。伦不知宋之漕运，江不入淮，淮不入汴。以黄河之险，非江淮之舟所能济也。璋乃选巨舰而高大其帆樯，募习黄河水性者操之。通运二十七万石以往。复奉敕，兼抚凤阳等处。会郧阳流民啸聚，朝廷恐其滋蔓，特命璋往抚治之。先是蝗虫为灾，民忧惶无计。璋至大雨如注，蝗尽投水死，民情大悦！未几，改抚四川，时亦乏粮。有诏，许农民入粟补吏。璋命有司听其纳银，且减其数，旬日间，得银万馀两，给以平籴。岁足，军需仍馀米八万石。前播州宣慰杨辉锺，爱庶长子友，请特设安宁宣抚以友为之，筑城堡以居。其后友谋夺嫡，诬奏其弟爱有不轨谋，而爱亦讦友不法事。朝廷遣大臣勘得其罪，罢友宣抚，并家属发保宁府安置，璋以安宁道远，城坚，友少弟敏及所亲附夭家，仲家土兵，素号骁勇，其属又有为之谋主者。恐负固为变，且贻害。故不即发诏，先遣友亲信二人诣安宁，慰其家属曰：“抚军谓宣抚远出，弟敏年少，特遣吾辈护印信，以防外侮。”又遣能干土官，领兵分截安宁出入之路，榜示夭、仲二家，谕以顺逆祸福。悬重赏以购主谋，区画既定，乃宣示诏旨，遣官收其家属印信而发遣之。寻复奉敕省刑，有僧如方坐命案抵罪，璋察其冤立出之，所平反免死者凡四十馀人。入为工部侍郎，升南京礼部尚书。在部清慎，以严率属。弘治七年召代贾俊为工部尚书。俊素廉慎，居工部八年，望孚朝野。璋在工部亦数有争执，名亚於俊。九年以老乞休，加太子少保，驰驿归。仍命有司岁给廪隶如制。璋莅官垂四十年，处事精密，喜愠不形。家居屏迹官府，观书吟咏以自乐！年八十三卒，赐祭葬，祀府乡贤。
　　罗明，字文昭，成化二年进十。拜河南道监察御史，奉敕清理浙江盐法，均徭戢横，豪强敛迹。出按广西，适有内批，命镇守少监，黄泌贡其地珍禽异鸟，明奏止之。行部所至，宪度严整，贪墨吏，望风解绶㈠。还掌道事会冢宰员缺，觊觎者众。明率同列，疏请公举。必得才德兼茂，闻望素著，方可胜任。若非其人，所关不细。由是奔竞少戢。东直门灾，朝廷范白金为真武像，遣内监送武当山崇祀，以弭灾变。明疏言：“徒费财扰民，无益於事。”又因灾异迭见，力陈修省。且言：“銮舆游幸南城西海，锡赉无度，非敬天弭灾之道。”时有大臣以贿罢，而夤缘复进者。又有近幸奏请，得录其幼子入监者；又有方面，以考察被汰，而妄诉屈抑，得复职者。明并请追，寝成命，时论韪之。出为陕西按察副使，奉敕抚治汉中，汉中山深林密，每为逋逃渊薮。奏立白河县以安辑之。内艰去任，民遮道涕泣不忍舍。起复，仍副陕宪。属州有窃发嵩洛银矿，诬逮平民，论死者四十馀人。明力为辩雪，坐者三人而已。迁本省廉使，值岁旱，饥民相食。明讲求荒政，全活甚众。仍条救荒十二事，上之，多见施行。迁云南左布政使，寻擢右副都御史。巡抚甘肃，其地即古河西五郡，控引西域流沙诸部。番胡参错，号称难治。明居陕日久，稔知宿弊。至即奏罢贡献，以息横敛。复夺势家所擅草湖，还之军士。均水利，清兵马，蠲逋负，多所建白。尤尽心於学校，请增贡额，以振淹滞。选秀民，著录庠序，以教育之。先是甘肃祭先圣，率用俗乐。明命有司依礼制，备古乐舞器服，而演习之。八音既谐，乃以奉祭。边方由是知有雅乐。弘治己酉，东路有小警。且有诏录囚。明1旧苦烦疾，至是以劳复作，遂卒。后旬月，朝廷以明有区画哈密功，玺书褒奖，晋工部右侍郎，皆不及见矣。讣闻，赐祭葬。明为人，外和内刚，历官二十馀年，清介勤慎，始终一致。祀乡贤。子云麟字世岁，年十五，遭明丧，自敦煌徒步扶榇归。当荫叙让弟云凤。以贡任湘乡训导，致仕，屡饮大宾。
　　【校】1.明：原本作“民”字，今据改。
　　【注】㈠　解绶：辞去官职。
　　胡琼，字国华号九峰子，正德辛未进士。除知慈溪县，慈溪多显宦，其子弟干请不遂，则群嗾之使去。琼至，公明自持，势宦不得出一语，反德焉。莅慈三年，治绩甚著！召入试山西道御史，考授一月，以疾归。结庐东溪之麓，与二三同志讲学。疾愈，起巡按贵州，远在绝徼，民夷杂处，致多颓废。琼风裁飚发，钩刷奸弊，毫发不遗。毁淫祠，兴学校，立名宦乡贤，以昭示来者。土苗作梗，计捕平之。请设兵备於云南沾益，以便控制。奏中官王闰之赃发，总兵昌佐不法事，臧否诸司靡不帖服，人以才御史目之。内艰服阕，起掌山西道，以议大礼廷杖卒。琼天性孝友，事嫡母如所生。家事悉以付弟，私室不蓄一钱。延俗父母丧在外，不敢迎归，以为不祥。琼造新室，迎母丧。朝夕临奠，不变於俗。诗文清新流丽，对客挥毫洒墨，咄咄逼人。著有《九峰稿》，奏议若干卷，藏於家。
　　黄焯，字子昭，正德甲戌进士。父中，字大本，以贡入南雍，授武康丞。视篆，疏河渠，广储，均役，民咸利之。性至孝，父疽发背，侍汤药匝月，衣不解带。葬其伯钺，归族叔翰之榇於珠崖间，恩谊咸笃。以焯1贵，进中顺大夫。家居年八十，屡筵大宾。及卒，门人私谥曰：“贞孝”。华亭徐阶为表其墓。焯以进士，由南礼部精膳司主事，历知永州府。永民惰於耕桑，焯劝导之。永之风俗，亲殁，辄多破产斋僧。若无以葬，则委之於野，焯禁而治之，俗因为之一变。前用兵於九溪蛮，军需悉出自民。郡有盐引，前守钱氏卒入於私橐。焯令贮库，以充兵饷，民赋渐纡。郡治有舜冢，置祀田，设守者二人。建周濂溪祠。辟东山书院，聚文学子弟教之，郡人由是益知学。擢湖广左参政，摄潘篆三月，百度惟贞。库羡毫无所取。以疾告归，葺观物园，孝奉二亲，朝夕承志。亲殁，祭葬如礼。日从事翰墨，著述自娱。接亲旧，破崖岸。非分请托，则嘿不应。林居十馀年，非公事未尝一入城府。所著有：《遵美堂政录》、《修来篇》、《论语中庸读法》、《贻光堂集》藏於家。祀乡贤。焯子应林，字德甫，由乡荐令遂昌以才优，调太平，楚门海田多为潮汐所啮，林请之当道，筑堤、疏河、田以无害。邑有雁鸣山，捐俸建塔，以培文运。复调乐昌，治声蔚起，致政归，著有：《四书讲义》、《量田管见》，藏於家。
　　【校】1.焯：原本脱“焯”字，今补。
　　郑庆云，字舜祥，幼奇敏，为文多不属草，其词乃若宿构。登正德甲戌进士。知灊山县，部使者优其才，调烦南昌。当是时宁庶人方恣横，庆云不为挠。逾年徵拜南礼科给事中。世宗即位，首劾中官杨琳贪不奉法，及留守大臣之不职者，会议大礼，与时宰不合，引疾归。所著有《剑溪愧稿》及《延平郡志》。
　　游居敬，字行简，号可斋㈠，嘉靖壬辰进士，改庶吉士。父纶，字邦济，以贡卒业南雍，选授睢宁令。政务安静，与民休息，有蠹民者亟除之。捕蝗灾，浚河道，悯邑凋瘵，申减协济邳州夫千馀名，睢民德之，膺封，致仕家居，杜门简出，朴素有古人风。勉子尽心职业，即所以为孝。时居敬为监察御史，严介执法，毫不容私。巡视芦沟，按商人匿税，语侵司农，司农惮之。巡按应天，劾伪学，捕奸党，出徽民之久滞狱者。池州守某，倚相势，恣睢㈡为墨，到即按之，虽时相为之先容，弗顾也。出为浙江佥事，核吏俗画民便利，禁湖游，戢戒坛，杭俗为一变。擢广东，湖广参政，仍按察浙江，历左右布政使，内艰，服阕，补原任。时倭寇猖獗，调主客兵以数万计，库无赢羡，百凡倚办，居敬咄嗟办之。议者欲练土著，汰客兵，客兵当关而噪，督抚无策，居敬前谕之，皆解散。外艰归，起右副都御史，巡抚云南，镇守沐朝弼故恣横，居敬裁以分义，归其所侵腾越州庄田。东川蛮酋，阿堂乱，谋篡东川，强夺府印，擅立作乱。奔马撤致，与宣慰安万铨，土1官安九鼎相攻十馀年矣。至是复侵罗雄州，逼会城。居敬疏请，联川贵兵诛之。有旨，令川贵抚按，勘明具奏。居敬因屡招阿堂不服，乃出不意，督土汉兵进剿，阿堂窘急，自刎死，三省遂定。沐朝弼故衔居敬，言於巡方王大任，以不俟朝命会勘，辄兴兵。疏劾居敬，坐逮杖，论戍碣石。穆宗即位，赦归，廷臣交章颂2居敬，召起南刑部右侍郎，转左。高拱再相，欲甘心徐阶，凡见弹劾者，一网空之，居敬语所善同官曰：“相君必不忘情华亭，计所尝抵牾，特斤斤耳，孰与姑舍是，以谋社稷乎？”拱闻之恚！嗾其门生以老论居敬。居敬方上三疏，一言，中贵擅权；一言时宰作威福，一言罗从彦李侗宜从祀孔庙。拱拟旨，摘其词繁称，夺俸三月，遂乞归。或劝少缓旬馀，恩荫可得。居敬不顾，越四月卒。讣闻，赐祭葬。居敬平生学务实践，衣粗食粝，一席十年，漆枕栉匣，尚青衿时物。历官四十年，殁后，诸子有不能举火者。所著有：《五经旁注》、《可斋文集》、《奏议》、《丹园集》及《延郡志》若干卷。祀乡贤。居敬子於北，字怀荩，由恩贡选令雩都。有巨奸杀人匿尸，屡经会审莫决。於北廉得其情，获尸墙下，抵奸於法。当道旌其能，调令醴陵。丈量一洒积弊，邑称公平。於广字怀约，居敬之被逮也，盖方讨阿堂在兵间云。兵间去会城五百里，时於广从宦官舍，年方十六，冒寒冻疾走三百馀里尾居敬，居敬已至贵州界矣，於广且饥且驰，旬日始逐及於普定驿。居敬曰：“孝哉儿也。”既长，从闽王应锺讲学，后以太学生，以荫授太仆簿，节缩马价千馀。迁上林丞，历户曹郎，总搉邗关，预修玉牒，以劳卒官。王庭端直谅悫，砥行睦邻，由贡历训建阳、於潜、摄二邑篆，操持劲洁。宦归，饔餐不继，教授生徒，与宾筵十有六。巡按朱克简扁曰：“枌榆㈢伟望”，以旌之。
　　【注】㈠　游居敬：吉溪人，迁居城内。
　　　　　㈡　恣睢：自鸣得意。
　　　　　㈢　枌榆：汉高祖故乡，后喻为乡里。
　　【校】1.土官：原本作“士”字，今据改。
　　　　　2.颂：原本作“讼”字，今据改。
　　王宗仁，洪武初，知会稽，以廉能著，秩满去，父老拥留。祀名宦。
　　叶宜，字守义，永乐壬辰进士。除贵州铜仁府同知，地属蛮徼，宜拊循有道，民怀之。丁艰，服阕，擢户部郎中，出知卫辉府。时有蝗虫为民患！宜斋沐祷於城隍。数日，忽有群鸟飞而食之，蝗尽，而鸟亦死。宜出米与民，令收死鸟，穿大穴瘗之。自为文以祭，号曰：“鸟冢”。迁浙江左参政，致仕。祀乡贤。
　　魏宗，字本敬，美丰仪，尚宽恕，有干济才。以岁贡同知台州，升广州知府，调守宁波。至则咨询民情，察利弊，而兴革之。验民丁税，以均其役。揭示通衢，里胥莫能高下。置柜座侧，讼至，纳词其中，以次推理，一出已断，讼庭寂然，有狱空之颂！
　　李胜，字仲宽，以楷书荐，预录《永乐大典》书成，愿就养，期发身科目，九年举於乡，授无为州判官。莅事勤慎，崇儒术，有惠政，民德之，肖像祀於李冰祠。
　　吴毅，字仲刚，由岁贡入太学。宣德间，授户部主事，居官清介，尝督储浙江，藩司黄泽1见其衣朴素，具鲜丽者四袭，馈焉。毅对使，一一服毕，遂解付之，曰：“善致黄公，已承惠矣！奚必垢敝？然后为毅之服哉！”缙绅咸嘉其廉云。
　　【校】1.泽原本作“潭”字，今据改。
　　陈纶，字孔经，景泰庚午举人。授知新兴县，时土寇邓李保等，附流贼为患，所司屡招不下。巡抚总兵统大军欲进屠之，纶请缓师，躬诣贼垒，谕以顺逆，许其自新。贼感悟，皆稽颡乞降。诛厥渠魁，所活万计。媢功者以事罗织，去之。
　　王显，字仕。景泰间，援例入太学。天顺中，任府军左卫经历，清介有声，都御史轩輗荐之，升贵州按察司经历，操守愈坚。贵抚陈敬荐为本司佥事，不报。委署分巡印务，丰采凛然，秩满致事。家徒四壁，终日怡然。以寿终，至不能成殓，士大夫咸重之！
　　张荣，字显仁，景泰间，贡入成均。成化五年授星子令。时民多流窜，巡抚夏时正檄有司招徕之。荣以民无生业，故多逋亡。乃括邑之闲田，招使耕艺。劝富民助之牛种，民复业者百馀户。居任九年，民怀其德。奏绩称最，迁江西布政司理问，致仕。
　　朱显，成化间知香山县，性寡交游，门无私谒。扶弱抑强，悍卒豪民，抟心。在事六年，以忧去。
　　吴珙，字廷瑞，成化壬辰进士。知临淮县，时城为河水所渰，民遭垫溺。珙至请於巡按，调拨军夫万馀人开浚，使水有所归，复增筑东西二坝以防之。至今民赖其德。外艰起复，补龙泉县，廉介自持，一身所需，必取诸其乡。升户部山东司主事，以病归。子观澜传见孝义。
　　林埜，有声郡庠。正统间，沙尤寇起，蔓延邻邑。埜自陈效力，率民兵战。至建宁高阳里，遇贼，鼓勇而前，俘渠魁谢保大，并其党一百八十馀人，斩首六十馀级。所至克捷，事闻，授尤溪簿，升广西布政司经历。
　　吴泰，字守谦，弘治甲子举人。授仙居教谕，升九江府判，未行，卒。泰清修励节，善迪士子，多所成就。仙居人文罕著，得泰司教，遂以寝盛。及卒，多士哀之！祀仙居名宦。
　　陈绅，字文佩，正德己卯乡荐知宁远县，地界西粤，杂以苗民，强梗难治。绅遍历乡曲，召诸长老，谕以祸福，诸苗悚听，莫不帖服。居官三载，邑称治。入觐，考最，以任远，母老，不便迎养，三疏乞改教职。补广州教授，便道抵家。一日，而母卒。绅哀恸成疾。未几，亦卒。子应鹗嘉靖丙子乡荐。历判济南府，督饷辽东。出纳无私，边军心服。政暇，教民接竹引水溉田，边民转相效法，年获有秋。升知万州，致政归。孙正谟字宗禹，万历甲戌进士。授黟县令，以才调知休宁。先是岁赋丝绢，倚办於歙，歙有宦於朝者，请均派祁休婺绩四县，民闻哗然，几至激变。正漠为民请命，力争得免。事息，为忌者所中罢归。
　　黄焲，改名，嘉靖甲午举人。任黄州通判，赋性刚劲，莅事严明。清查藩府钱粮，核实招怨。后署县事，复以执法，为权势所尤。未迹年，迁王府审理。
　　吴必学，字以思，嘉靖丁酉乡荐。初署容县，教事大修。学舍题科贡姓名於堂左右。邑绝科目垂五十年，自必学振兴，遂有领乡书者。迁知亳州，减徭役，建学宫。内艰服阕，补海州。时倭寇猖獗，筑城捍御，民赖以安。改象州设靖獠贼。属岁屡祲，竭力赈恤。迁九江同知，复补临江。所至以清介闻。致政家居，多所撰述。郡守易可久，延修郡志。
　　黄成乐㈠，字和卿，六世祖宗宝，明初以明经赴廷试，授知靖州。捐俸成梁十七座，民无病涉。终长沙知府。成乐嘉靖壬子乡荐，历知茶陵州。擢松江同知，画策弭盗，治河浚渠，民间称便。后病，以长史致政归。
　　【注】㈠　黄成乐，王台人。
　　吴思立，字叔礼，以贡授茂名教谕。毅然以师道自任。茂学，旧无文庙，立请建之。以艰归。补龙泉谕，升国子监典籍。出宰大埔，有坑看牛坪三贼巢，世为潮患。思立谕以恩信，贼佯服阴叛1，廉知其状，乃相机捣其巢，不烦重兵，贼众悉平。潮民为勒石纪功。迁知上石州，致仕。性友爱，伯兄子贫，为赎田賙之。仲兄殁，殡葬尽礼。年七十五卒。著有：《正学发轫》、《射礼全书》、《四文类抄》藏於家。
　　【校】1.叛：原本作“判”字，今据改。
　　朱成武，字维烈，嘉靖乙卯举人。知封州县，大罗各山洞贼寇城，成武率所练兵，力御却之。擢判浔州，历柳州贰守，以母老乞归养。
　　林若桂，字斯芳，由选贡授溧阳学训。升遂昌谕。兴文课士，多所造就。当道重其丰裁，待以殊礼，事具两邑碑志中。升广西宜山令，边徼物产萧条，民獠杂居，梗化难驯。若桂正己率物，因俗利导。因循者，悉加振刷。岁旱，集诚祷雨，岁饥，捐俸济贫。白生员徐一槐等之冤。计除巨寇蓝龙虎等之暴。当道交荐，得旨褒嘉。入觐考最，回任道卒，宜人哀思之！
　　宁烈，字思畏，嘉靖甲子举人。授登封令，莅事勤慎，风裁峻整。为宦者所诬，谪广西首领，寻迁兴业令。处置民猺，各得其道。终以不肯诡随，解组归。
　　黄缙，字时升，由选贡，授铜陵令，复社学，恳圩田。铜陵无城，沿江多警，缙始筑之。
　　王以蒙，字养夫。万历癸酉举人。为如皋令，岁饥，设法赈济，全活甚众。浚河告成，蒙上赏。百姓以租调至者，令自封识，投缿，毫无染指。擢守沔阳，未任，卒。
　　林有梧，字德阳。父瑄，字仲和。孝事继母，善视诸侄。为诸生时，海忠介瑞特奖荐之，以贡选，任博白令。解绶归，不问家人产业。有梧1万历丙子举人。时议割坊表价，立先师祀田，有梧了无难色。后守姚州，清介自矢。姚故夷2土选社师，严乡约，以化诲之。督夜巡查哨铺，以防缉之。恤贫生，旌节孝，善政具举。擢抚州贰守，未任，调知秦州，操守弥厉。值岁大旱，步祷以劳，卒。囊无长物，秦人哀思，祀之名宦。
　　【校】1.梧：原本作“无”字，今据改。
　　　　　2.夷：原本作“夸”字，今据改。
　　邱宪章，字从周，万历丁未进士。授广东惠州推官，砥砺名节，冰蘖驰声。矜慎刑狱，多所平反。壬子分校，所取多得人。考绩行取，以内艰。祀乡贤。
　　应懋璜，年二十，登万历辛卯贤书。教谕钱塘，多所造就。历知融县，保山二邑，皆有声。
  </div>
  <div class="pagination">
   <a href="南平县志_page169.html">
    上一页
   </a>
   <span>
    ...
   </span>
   <a href="南平县志_page165.html">
    165
   </a>
   <a href="南平县志_page166.html">
    166
   </a>
   <a href="南平县志_page167.html">
    167
   </a>
   <a href="南平县志_page168.html">
    168
   </a>
   <a href="南平县志_page169.html">
    169
   </a>
   <span class="current-page">
    170
   </span>
   <a href="南平县志_page171.html">
    171
   </a>
   <a href="南平县志_page172.html">
    172
   </a>
   <a href="南平县志_page173.html">
    173
   </a>
   <a href="南平县志_page174.html">
    174
   </a>
   <a href="南平县志_page175.html">
    175
   </a>
   <span>
    ...
   </span>
   <a href="南平县志_page171.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
