<!DOCTYPE html>
<html>
<head>
    <meta charset="UTF-8">
    <title>嘉定镇江志 - 第 124 页/共 124 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉定镇江志 - 第 124 页/共 124 页</h1>
    <div class="content">　　以下见十九卷胡缉条后
姜谦光字德明
刘倬字显道
艾谦字益之
向公庆字符卿皆丹徒人再举于乡尝为府学正人推敬之倬以书魁荐光谦以词赋称迭居首选谦光语尤壮详见耆旧传谦光为人刚介有所编文章发源文选华句及尔雅并文集

　　以下见十九卷汤模条前
苏师德字仁仲丹徒人丞相颂之孙以父任入官历计幕有诗见京口集
柳闳字展如东坡之甥居北固山下有诗见京口集
蒋元龙字子云丹徒人工于乐府有词板行世以特科入官终县令
蔡放字天固丹阳人中书舍人肇之弟有诗见京口集
刘昭字图南丹阳人有诗见京口集 【其渡江诗云大江注东溟十月风涛壮舟人造养生奋臂衡奔浪睠言君勿惊世路方难行若言世路险此水真安平】 
李公异字仲殊丹阳人号后湖居士有诗见京口集
朱斗文字彦章丹阳人号北湖先生有诗见京口集
顾松年字伯茂丹阳人有诗见京口集
陈瑑字季明金坛人溧水主簿有诗见京口集
潘锜字见独金坛人号勾曲先生有诗见京口集
李天才字邦美金坛人诗名尤着详见耆旧传

　　以下见十九卷向舍人条前
陈丞相升之字旸叔建安人居丹徒升之自建安来从子禧豫实与俱以升之奏禧于员外郎管当在京仪鸾司子琳选调豫中奉大夫四子机桷最知名机知信州楚州淮南漕知衢州桷敷文阁待制三子皆升朝禧之弟继升之后即镇也今继升之后者禧之元孙箕详见耆旧传镇亦升朝子耆从政郎禧之孙雅言嘉言□□之子应山午三举于乡箕应山午之子也

　　以下见六卷金山注【钞本在元志七卷】 
【方舆胜览山前有三岛号石牌称郭璞墓按唐书韩滉传建中之难陈少游在扬州以甲士三千临江大阅滉亦总兵临金山与少游会则是建中之时已有金山之名非始于李锜也长编建炎四年夏兀朮回至镇江韩世忠提兵驻扬子江金山以邀之敌众数万世忠战士纔八千兀朮约日会战世忠募海船百余艘泊金山下预命工缎铁为长绠贯一大钩比合战世忠分海舟两道每缒一绠则曳一舟而入虏不得渡以轻船绝江而遁俘获杀伤甚众】 

　　以下见十七卷叶梦得注 【钞本在元志十六卷】 
【舆地纪胜少蕴初登弟润州丹徒尉郡守器重之俾检察征税之出入务亭在西津上叶尝以休日往与监官并栏杆立望江中有彩舫依亭而南满载皆妇女诣亭上见叶再拜致词曰学士隽声满江表妾辈乃真州妓也今日太守私忌故相约绝江此来不度鄙贱敢以一杯为公寿愿得公妙语持归夸示淮人为无穷光荣酒数行其魁捧花笺以请叶命笔立成即今所传贺新郎词也】 

 永乐镇江志 【永乐镇江府志　案纂修永乐志者为丹徒丁礼见于丁元吉成化志叙而未言监修为何人考乾隆镇江志卷三十四名宦类云罗观字彦宾江西南昌人初为丹徒令治称最永乐初擢守本郡声绩益着居郡甚久郡志散佚纂辑梓行(嘉庆丹徒县志卷十七名宦类罗观传与此正同)据此则监修永乐志者乃罗观也宋志引永乐志数条其中屡言永乐三年考乾隆镇江府志卷二十三明镇江府知府罗观之下云见名宦郑桓条下云永乐五年由兵部主事任是罗观守郡在永乐四年以前府志成于永乐三年正罗观在任之日也观之政绩既为一时循吏(乾隆镇江志罗观传云威惠孚洽远迩悦服时学宫及城隍祠颓圮悉加完辑嘉庆丹徒志罗观传同)而礼之学业亦称当世名儒 (乾隆镇江志儒林丁礼传云耽吟咏工书札永乐中入觐献周礼补注所著有郡志三余集兰室吟藳嘉庆丹徒志儒林丁礼传所载约同)所修之书必有可观今原本久亡仅存羼入宋元二志者数条而全书无由见矣至于丁元吉为礼之从子颇有学行 (乾隆镇江志儒林传云丁元吉字无咎博学尤深于易学者称为易洞先生嘉庆丹徒志云丁元吉为诗古文才思宏远而律度严正修郡志笔削有法)其修镇江志在成化末监修者为知府熊佑(元吉叙云郡守博兴熊公良佐政平讼理之暇文献是征而属元吉以草创乾隆志名宦传云熊佑山东博兴人己丑进士成化十六年守镇江累官湖广四川布政使)亦有贤声(乾隆志名宦传载佑蠲税平粜修湖堰兴学校等事甚详)又得名儒俞桂以为之助 (乾隆镇江志云俞桂字时芳丹徒人力学好古潜心于易与丁元吉相友善尝与元吉居寿邱山同修郡志嘉庆丹徒志畧同)故其发凡起例最为精密(元吉叙云取旧本证以史志图经传纪文集诸书旁摭断碑残碣询于父老为复位其凡例提其纲要繁者芟之阙者补之讹者正之增其新事参以异闻仍严其去取)惜其书亦不传耳】 
　　以下见四卷田赋条后 
明朝镇江府永乐三年分　官民田地山塘滩荡场沟产三万一千六百二十一顷九十三亩八分二厘二毫五丝　夏税小麦一十五万八千四百四十五石五斗三升三勺　丝一千二百四十六斤九两八钱一分二厘　绵二十二斤一十两九钱四分一厘一毫　秋粮米三十四万二千八百二十三石二斗二合七勺　豆四万八千六百六十二石三斗二合二勺　钞二贯一百五十一文
丹徒县永乐三年　官民田地山塘滩荡场产一万一千九百八十三顷三十七亩二分四厘四毫五丝　夏税小麦八万一百二十一石二斗二升六勺　丝七百二十六斤八两七钱七分一厘三毫　绵二十二斤一十两九钱四分一厘一毫　秋粮米一十三万二千一百七石七升三合五勺　豆二万七千七百一十一石一斗二升一合八勺　钞二贯一百五十一文
丹阳县永乐三年　官民田地山塘荡滩产一万二百二十顷六亩九分二厘五毫　夏税小麦四万一千九百九十一石八斗七升一合四勺　丝三百五十二斤四两三钱六分七厘一毫　秋粮米九万五千八百二十七石五斗八升五合九勺　豆一万四千七百一十二石四斗八升六勺
金坛县永乐三年　官民田地塘山荡产沟滩九千四百一十八顷四十九亩六分五厘三毫　夏税小麦三万六千三百三十二石四斗三升八合三勺　丝一百六十七斤一十二两六钱七分三厘六毫　秋粮米一十一万四千八百八十八石五斗四升三合三勺　豆六千二百三十八石六斗九升九合八勺
　　以下见五卷常赋条后
德佑元年罢公田复茶盐市舶法如故 【德佑元年谢太后诏有司曰十数年来征赋繁急而田里怨嗟赏讨无章而将士解体吾深居宫中亦罔闻知属边事危急人人离心采之人言为贾似道秉国以来多行不恤之政民甚苦之如买公田更茶盐市舶法又其甚者先帝幼冲居简军国惟所专制其害乃至于毒民误国使吾与嗣君坐受其祸兴言及此痛悔何追似道明正其罪其诏有罢公田复茶盐市舶法如故诸不恤而害于民者次第悉除之】 

　　以下见五卷课程条前
上供米七万九千四百八十八石
明朝镇江府课程总并属县永乐三年分　实在课钞六万二千二百六十五定二贯二百七十文　酒醋钞二千四百三十四定四贯九百六十文　房地赁钞一千五百三十八定二贯九百文　局院房租钞三定四贯九百六十文茶课引由钞三百二十定　树株课钞五十三定三贯一百八十文　茶课芽叶钞二贯六百二十文　商税课钞四万八千七百八定一百九十文　门摊钞六千七百八十六定一贯六百文　契本工墨钞九定三贯六百文　鱼课钞一千三十二贯四百文　船课钞七百八定三贯六百四十文　芦课钞一十三定二贯四百二十文　杂办短课钞六百五十四定三贯二百文
丹徒县课程永乐三年分　实在课钞一万二千九百三十三定三贯四百七十文
丹阳县课程永乐三年分　实在课钞一万四千一定三贯三百五十文
金坛县课程永乐三年分　实在课钞一万六百八十五定二百九十文

　　以下见六卷汝山注
【元一统志上】 
【出药物荠苨】 

　　以下见六卷顾龙山注
【元一统志山在县南五里前望白龙荡故曰顾龙山又名土山上有大圣塔五圣庙宋咸淳年间立龙山书院】 

　　以下见六卷长塘湖注
【元一统志通大岯山舟楫往来多有风涛之险】 

　　以下见六卷白龙荡注
【元一统志在金坛县西南十里与长荡湖相连其先有白龙化于此地故曰白龙荡傍有龙祠祈祷有应宋嘉定间敕封孚惠灵佑王咸淳中加封顺应】 

　　以下见十五卷柳开注
【元一统志开治郡所至招诱羣盗以俸金给之又解衣与贼酋置之左右或谓不可开曰彼失所则为盗不尔则吾民也始惧死故假息锋刃之下今推以赤心夫岂不可化未半岁境内辑宁】 

　　以下见十五卷王琪注
【元一统志琪事宋三为润守政事精敏有讼立决民甚怀之】 

　　以下见十五卷王觌注
【元一统志觌宋哲宗朝为谏议胡宗愈除右丞觌论其过出知润州徽宗即位用为中丞论章惇罪再出知润州有政声】 

　　以下见十五卷檀道济注
【元一统志道济本高平金乡人世居京口南史武帝北伐为前锋文帝时北伐与魏军三十余战多捷雄名大振后彭城王义康矫诏收付廷尉道济怒曰乃坏汝万里长城道济死后魏人闻之皆曰道济已死吴儿辈不足惮也】 

　　以下见十五卷江淹注
【元一统志淹事梁尝为丹徒令以廉自守不事左右浸润日至遂锁系尚方叹曰一见天子足矣上召问之淹对曰臣坐清所以获罪上曰清何以获罪曰无以奉要人上知其无罪复除丹阳令】 

　　以下见十八卷包咸注
【元一统志王莽末咸客于东海界为赤眉所得拘执十余日咸晨夜诵经自若贼异而遣之因住东海立精舍讲授光武即位乃归乡里太守王谠署户曹史显宗以咸有师傅恩特赐奉增于诸卿咸皆散与诸生之贫者】 

　　以下见十八卷刘粹注
【元一统志粹本沛郡萧人自其先随晋元帝南渡寓家丹徒遂为京口人粹初作州从事从宋武平建邺有功封侯文帝即位为雍州刺史加都督元嘉三年讨谢晦初晦与粹善以粹子旷之为参军至是帝甚疑之及受命南讨一无所顾文帝以此嘉之晦亦不害旷之遣还粹寻卒】 

　　以下见十八卷皇甫冉注
【元一统志皇甫冉丹阳人十岁能文张九龄叹异之师事萧颖士以文名于世天宝中第进士授无锡尉累迁右补阙卒弟曾历监察御史名与冉相上下当时比张氏景阳孟阳云】 

　　以下见十九卷陈东注
【元一统志东字少阳宋靖康中率同舍生上书言时政斥邪佞命以官不就而去及高宗南渡东又上书极论黄潜善汪伯彦非宰相才潜善等恶之遂诬以指斥乘舆杀之天下以为冤后高宗知其非辜诏赠秘阁修撰禄其亲者三人又追赠右谏议大夫】 
 
校勘记
 宋元镇江志校勘记序
校刻古书难矣而展转传钞之书则校刻尤难是故宋元椠本及影宋钞本皆可据原书付梓闲有讹误着于别录而不必改易旧文至于传钞之书脱文错简往往而是若不刊谬正讹则其书几不可读亦憾事也伏读钦定四库全书凡从永乐大典录出者悉经删衍补脱京口耆旧传陈升之许旸米友仁邵饰谭知柔李珙等传案语或引嘉定镇江志或引至顺镇江志疑二书亦从大典中录出馆臣曾见是书而未经编定故有宋志断烂而以元志补之者有元志淆讹而以宋志羼入者有子注而误为正文者有子目而混为总类者选楼校本及焦山校本已详言其误今因包君景维刊刻是书相国阮公命 【文淇】 及子 【毓崧】 重加校正并谕以不必以揅经室提要在前有所牵就总期实事求是不为凿空之谈爰取二书反复详校其有彼此互淆前后倒置者悉加厘正而仍载原文于校刊记并述其所以改易之故至嘉定续志咸淳志永乐志之羼入二书者则另入附录之中而不加删削俾后人得以考见昔宋彭叔夏作文苑英华辨证其体例大约有三实属承讹在所当改别有依据不可妄改义可两存不必遽改兹编所校略仿其例其有以一条而汇举各条者亦彭氏之例也惟是学识谫陋疏谬犹多尚望博雅君子匡其不逮焉道光壬寅孟夏仪征刘文淇识
　目录
嘉定镇江志
案直斋书录解题云镇江志天台卢宪子章撰此志卷十六教授卢宪注云嘉定六年三月至元志卷十七教授徐侔德注云嘉定九年七月至是宪为镇江教授凡三年有余其后更为何官则别无可考 【乾隆镇江府志载丁元吉成化志序称宪为郡倅案宋时称通判为郡倅今考宋元二志南北西三厅通判皆无卢宪之名盖丁氏偶误记耳】 方逢辰咸淳志序云嘉定七年史贰卿畀校官重修贰卿谓史弥坚校官即卢宪也揅经室外集嘉定镇江志提要云此书中称宪者四条故知是宪之书书中所载事迹惟史弥坚最详张氏鉴云人物内史正志传独详疑书成于史弥坚时卷五土贡门宪谨释云云即作志人名也今考卷十五宋太守史弥坚传云嘉定六年九月二十八日到八年九月五日除宝谟阁直学士依所乞宫观是弥坚守郡与宪为教授正在一时卷二城池门载弥坚修城记卷六山水门载弥坚开丹徒漕河水记及浚归水澳记卷七祠庙门载弥坚修泰江王庙记卷十兵防门载弥坚修止戈亭记卷十二载弥坚修都仓记皆累牍联篇首尾悉备其余述弥坚之政绩如卷二桥梁门载修千秋桥事卷五均役门载定差役事尤不可枚举然则纂修者为宪而监修者为弥坚固显然可见矣
目录 【二十二卷】 
案直斋书录解题载嘉定镇江志作三十卷而钞本止二十二卷盖原书久亡后人由永乐大典录出故卷数既有缺佚而每书之总目子目亦非其旧今于显然知其脱误者逐条改定若无明文可证者则但注明其缺仍各附案语于后而目录亦一律更正使其前后相应 【钞本目录但载总目不载子目然往往误以子目为总目今则总目子目皆载以便寻检至小子目则门类繁多难于罗列故不赘焉】 若夫总目之缺当补而难定其次第 【卷六归水澳注云详见漕渠而漕渠类久佚无从追补他皆仿此】 子目之缺当补而难于分析者 【卷三之风俗门及攻守形势门卷十八卷十九之人物门俱缺子目】 今皆仍存其旧至于卷数之先后必须移易者既列案语于各卷即改次第于目录惟未得确据者 【如学校门当在神庙之前今列于卷十反在僧寺道观之后然既无实证未可据虚理以断也】 及无关大义者 【如山川为地理之子目当在风俗及攻守形势之前今列于卷六反在田土赋税之后楼台亭堂为宫室之子目当在祠庙之前今列于卷十二反在陵墓之后然于体例尚无大碍】 今亦仍存其旧以免纷更 【元志目录之例亦与宋志相同缘已详列于此故彼处不复更言他皆仿此】 
跋
直斋书录解题载镇江志三十卷教授天台卢宪子章撰原书久亡后人由永乐大典录出者止二十二卷嘉庆闲阮文达以所得钞本送存焦山书藏至道光辛丑吾邑包景维 【良丞】 请于文达为之刊行然传布无多经咸丰之乱墨印益稀板片盖久失矣余笃嗜宋元两志多方从人通假舟车所至必携以自随光绪丙午编书焦山松寥阁观书藏钞本欲为雕播适吾邑贾人朱小楼 【魁光】 住水晶庵因与述文达书楹帖奖包商事 【梁章巨楹联续话卷三佳话类镇江有某鹾商欲求阮芸台师书楹联师未许也而某商愈欲得之师令人语之曰我有两部旧书应归镇江人刊行如肯成此美事必书楹帖以报之某商首肯师即日以七字联句奖之云古籍待刊三十载旧闻新见一千年跋云嘉庆闲余得宋嘉定元至顺镇江府志两部皆四库未收之书曾经进呈得蒙　恩鉴因以底本贮之焦山书藏三十余年无过而问者岁辛丑丹徒包怡庄学兄请付枣梨镇江之书归镇江人珍护甚善不意归田老眼尚见此书之成乃知书之行世及刊书之人迟早皆有福命焉因喜而记之节性斋老人阮元撰并书时年七十有八】 小楼有歆于中愿任剞劂其后荣心庄 【恒】 刘襄荪 【燕翼】 两观察及吾郡金坛冯梦华 【煦】 中丞皆有所助遂依包本开雕于金陵至宣统庚戌而毕功逾年国变仓皇归省久之始至宁敛板以归卒能保持无失亦吾邑文献之幸也顾包氏刻此志时阮文达命刘孟瞻 【文淇】 暨其子伯山 【毓崧】 为作校勘记颇有宋志钞本所无从元志移入之处今加以覆审多未精碻即如宋志原无金山事实此或传钞时所得本适有缺叶之故只可听其阙如刘氏乃从元志卷七内移入三叶有余谓元志于此云高宗皇帝幸建康孝宗以元子扈从云陈侍郎赞圣制诗皆系宋人口气元人断不应作此言不知此等云云之上叙政和立神霄宫事明有镇江府以金山龙游寺改建毛友领府事有记其略曰之文则此等云云自是毛友记中之语元志既载宋人之文安得以系宋人口气疑之故文中高宗皇帝钞本即连下不空其为元志甚明乃刘氏改为提行必欲申其说以元志卷九龙游寺下只载孝宗诗前二句谓彼乃元志故删之此则宋志故不删今按龙游寺下但取明寺地之胜处故引崒然天立镇中流雄跨东南二百州二句足矣此志上文先言孝宗赋二十八字若只载前二句则二十八字不全且此记文之末句已包不战而屈人兵之意矣既归诸此意作结则狂敌每临须破胆何劳平地战貔貅二句何能不载此以文势论之固不得不尔不关于宋志与元志也至宋志钞本有确系元志之文而此刻未尽移出者如卷二十一杂录门下原无叙文标题后即载郡事文事二类之事卷二十二又载武事类事始接以郡志所述昉自三代云云乌程张秋水 【鉴】 以其文有杂录一门之语谓是杂录之总叙刘氏遂移于前杂录题名之下今按武事以上为嘉定志杂录原文自郡志所述起为至顺志杂录之叙文故其文有云今复总校前志旁采他书而为杂录一门前志者指嘉定志言之下又云仍别其汇以备参考即指下地理人物杂记姓氏郡事诸类而言诸类各事多与宋志他卷重复即叙所谓总校前志者也其文四字为句两两相对夹注于下与前文之散行大书体例迥别刘氏知移此数类入元志而不知此叙即元志杂录门之叙亦智者之一失也此但论其两端而已乖违若此其它以意移属与增损者尚不可胜论也余既并刘校锓于木久之始取焦山钞本反复雠勘稽譔其异同丙辰夏闲卒业于西津江楼居忧以来复为理董成嘉定志校勘记一卷知包氏刻本未云尽善意欲审正旧钞别写定本更付剞氏使海内识嘉定志真面得与好此学者共读之尤足快已以无从容考订之暇有志未逮姑发其大凡于此云岁在着雍敦牂夏六月十四日己巳丹徒陈庆年跋于传经堂

</div>
    <div class="pagination">
<a href="嘉定镇江志_page123.html">上一页</a><span>...</span><a href="嘉定镇江志_page119.html">119</a><a href="嘉定镇江志_page120.html">120</a><a href="嘉定镇江志_page121.html">121</a><a href="嘉定镇江志_page122.html">122</a><a href="嘉定镇江志_page123.html">123</a><span class="current-page">124</span>
    </div>
    <div class="pagination"><a href="index.html">返回目录</a></div>
</body>
</html>
