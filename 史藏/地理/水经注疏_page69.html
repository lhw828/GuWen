<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 69 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 69 页/共 77 页
  </h1>
  <div class="content">
   又东过零阳县之北。
澧水东与温泉水会。水发北山石穴中，长三十丈，冬夏沸涌，常若汤焉。温水南流注于澧水。守敬按：《类聚》九引《吴郡录》曰，天门零阳县[原脱阳字。]有温泉。据《舆地纪胜》慈利县汤泉有三，此泉在今慈利县西，澧水之北。
澧水又东合零溪，水源南出零阳之山，历溪北注澧水。赵云：《汉志》武陵郡零阳县，应劭曰，零水所出，东南入湘。而道元以为入澧。守敬按：此地去湘甚远，且中隔沅、资二水，当以此《注》北注澧为是。宋本《寰宇记》慈利县本汉零阳县地。《荆州图副》云，以界内有零溪水为名。《注》叙零溪水注澧在娄水入澧之前。今有零溪，出慈利县西南山，东北流至县东入澧，在溇水入澧之下，异。
澧水又东，九渡水注之。水南出九渡山，山下有溪，又以九渡为名。山兽咸饮此水，而径越他津，皆不饮之。九渡水北径仙人楼下，傍有石形，极方峭，世名之为仙楼。水自下历溪曲折，逶迤倾注。行者间关，每所褰泝，山、水之号，盖亦因事生焉。九渡水又北流注于澧水。守敬按：《类聚》六引《吴 地理志》但言天门零阳县有
半石冈，冈上有石，名仙人楼，不言有水。《御览》六十七引盛弘之《荆州记》，零阳县[原误作零阳郡。]西有九渡溪，[原脱九字。][一八]山兽从数十里往饮之，经越他水，皆不饮。傍有半石坑，上石极形方峭，名为仙人楼，是郦所本。溪在零阳西，当在今慈利县西。今有九渡溪，自石门县西南，东北流至县南入澧，亦异。
澧水又东，娄水入焉。水源出巴东界，会贞按：巴东郡见《江水注》。东径天门郡娄中县北，又东径零阳县，注于澧水。会贞按：《后汉书 章帝纪》，武陵溇中蛮叛。《注》，溇，水名，音娄。《南蛮传》亦作溇。吴置溇中县，属天门郡，晋、宋、齐天门郡并有溇中县。《江水注》称溇中县同。此作娄，偶从省耳。县在今慈利县西北。今溇水出宣恩县东北，东南流径鹤 州，至慈利县西入澧水。
澧水又东径零阳县南，守敬按：汉置县，属武陵郡，后汉同，吴属天门郡，晋、宋，齐同，后废。在今慈利县东。县即零溪以著称矣。朱县即讹作蕴郡戴改，全改作郡缘，赵从之。守敬按：非也。但有零阳县，无零阳郡也。澧水又径渫阳县，[一九]朱作澧县，《笺》曰：孙云，按下文当作澧阳县。赵增阳字，全、戴改作渫阳县。左会渫水。朱作右会渫渫。戴、赵改渫渫作渫水，仍右。会贞按：右当作左，以渫水在澧水之左，乃左会也。今订。水出建平郡，会贞按：今渫水出长乐县西南境，西北接恩施、建始二县界，即古建平郡地也。东径渫阳县南，晋太康中置。守敬按：《晋志》脱渫阳县，毕氏补
正亦失载。《宋志》无此县，盖晋置后省。在今石门县西北。渫水又右合黄水，朱作左合，戴、赵同。守敬按：渫水东流，黄水北注渫水，则黄水在渫水之右，是右合，非左合也。今订。水出零阳县西，北连巫山，朱水上衍黄，水，戴同，赵删。会贞按：《舆地纪胜》引《元和志》谓之黄石山，云在石门县西北二百一十里，有溪。今县治宋本《寰宇记》称黄石溪，又云，黄溪在澧阳县西。盖据旧经为说。陈更澧阳为石门，则石门即澧阳，言西亦可该西北也。溪出雄黄，颇有神异。采之常以冬月祭祀，朱脱之字，戴同，赵增。守敬按：《御览》五十九引此有之字，又九百八十八引此，亦脱。凿石深数丈，方得佳黄，守敬按：《御览》五十九引作雄黄，此佳疑雄之脱烂。故溪水取名焉。黄水北流注于渫水。渫水又东注澧水，谓之渫口。会贞按：今渫水自长乐县东南流，至石门县西入澧水。
澧水又东径澧阳县南，南临澧水，晋太康四年立，天门郡治也。会贞按：《宋志》，澧阳令晋太康四年立。晋为天门郡治，宋、齐、梁因。即今石门县治。 永安六年，武陵郡嵩梁山，朱郡下衍有字，戴、赵删。守敬按：明抄本、黄本无有字。高峰孤竦，素壁千寻，望之苕亭，有似香炉。其山洞开玄朗如门，高三百丈，广二百丈，门角上各生一竹，倒垂下拂，谓之天帚。朱无门角以下十五字，赵据《御览》引《荆州图副记》及《天中记》补。孙休以为嘉祥，分武陵，置天门郡。守敬按：《吴志 孙休传》但言永安六年分武陵为天门郡。《初学
记》八引《吴录》及《宋志》载此山，[并作松梁。]事亦略。惟《御览》四十九引盛弘之《荆州记》[作嵩梁。]及一百八十三《荆州图记》为详，而与此文互有详略，郦氏或兼采之。《宋志》谓山在充县，《荆州图记》又谓在临澧县西[原误南。]三百里，盖其时充县已废也。《寰宇记》系于澧阳县，失之。在今永定县南三十里。
澧水又东历层步山，高秀特出。朱山讹作出，脱出字，《笺》曰：宋本作又东历层步山，高秀特出。戴改增。赵亦改出作山，增立字。会贞按：宋本《寰宇记》引盛弘之《荆州记》此山外望如一山，入里乃有二重，因号层山。又引《郡国志》，层步山侧有石，亭立三尺，如人形，号曰层山神。在今石门县东北三里。山下有峭涧，泉流所发，南流注于澧水。会贞按：泉在今石门县东。
又东过作唐县北。会贞按：《经》云过县北，《注》云径县南，不同。岂水道有变迁欤？然《注》不言其改流，又不辨《经》之误，疑《经》北本作南。
作唐县，后汉分孱陵县置。会贞按：孱陵县详《油水》篇，后汉置作唐县，属武陵郡，吴属南郡，晋初为南平郡治，后属。宋、齐、梁因。在今安乡县北。澧水入县，左合涔水。水出西北天门郡界，赵改北作南。会贞按：非也。下称水南流，又东南流，则出西北审矣。《楚辞 九歌》望涔阳兮极浦。《说文》，涔阳渚在郢中，或以此涔水当之。《寰宇记》，涔港在公安县西六十里。今曰后河出澧州西北。南流径涔坪屯，朱坪讹作评。赵云：《方舆纪要》作坪，此是吴屯所也。《吴书 周泰传》，荆州平定，将兵
屯岑是也。会贞按：当在今澧州东北，疑即今之涔河铺。屯堨涔水，溉田数千顷。又东南流注于澧水。会贞按：今后河东南流至澧州东入澧水。
澧水又东，澹水出焉。守敬按：澹水详下。
澧水又南径故郡城东，守敬按：故字上有脱文。《晋志》穆帝时，以义阳流入在南郡者，立义阳郡。《宋志》、《齐志》并称南义阳郡。《隋志》安乡旧置义阳郡，谓此郡也。其地在今安乡县西南，澧水正径其东，则故郡上当有义阳二字。东转径作唐县南。
澧水又东径安南县南，晋太康元年分孱陵立。赵据《晋志》改安南为南安，戴改同。会贞按：《元和志》、《旧唐志》亦作南安，《宋志》、《齐志》、《隋志》、宋本《寰宇记》、《舆地广记》则作安南，与此同。错出已久，未能定为孰是，当两存之。《宋志》晋武帝分江安立，与此微异。《旧唐志》谓刘表改孱陵为此县。《元和志》、《寰宇记》：吴置，盖表立，吴因，后省，晋复立也。晋属南平郡，宋、齐、梁因。在今华容县西。澹水注之。水上承澧水于作唐县，句东径其县北，又东注于澧，谓之澹口。赵云：案澹水，三国时亦曰诞水。《吴书 黄盖传》所谓巴、澧、由、诞者也。由即油水，诞即澹水也。守敬按：《舆地纪胜》，澹水在澧阳县东二十里。《安乡县志》，后河在县东，上承澧水，至县治东南，名兔儿港，又南流入澧江。明弘治中堙塞。《一统志》以为即澹水。王仲宣《赠士孙文始诗》曰：朱无士字。赵增云：《文选》赠答诗有王仲宣《赠士孙文始》一首，李善《注》引《三辅决录 注》曰，士孙孺子，名萌，
字文始。此脱士字。萌即士孙瑞之字，献帝都许，录瑞功，封萌都亭侯。戴增同。悠悠澹澧者也。守敬按：《荆州图》言汉寿县南有澹水，李善以为据。然《沅水注》谓汉寿之澹水入沅，仲宣诗澹、澧连举，当以此水为是也。
澧水又东，与赤沙湖水会，湖水北通江而南注澧，谓之沙口。朱作决口，《笺》曰：克家云，疑作湖口。赵云：按当作沙口，即赤沙湖口也。守敬按：盖即《江水注》生江口水南通澧浦者也。《通鉴》梁大宝二年，侯景将任约追胡僧佑，僧佑 引兵至赤沙亭。《注》引《巴陵志》，洞庭湖西吞赤沙，有赤亭城。《元和志》，赤亭湖在华容县南八十里。宋本《寰宇记》，赤沙湖在华容县南六十里。唐、宋华容即今县治。今华容县东有华容河，北自石首县调弦口分江流曲南流入洞庭，盖即此水也。
澧水又东南注于沅水，曰澧口，盖其枝渎耳。守敬按：《岳阳风土记》云，《水经注》谓澧水会沅然后入湖。澧、沅虽相通，而各自入湖，澧所入处名澧口，沅所入处名鼎江口。不知道元明云，枝渎注于沅，经流则注于洞庭，何范氏读郦《注》之不审耶？枝渎当在今安乡县东南。《离骚》[二〇]曰：沅有芷兮澧有兰」。守敬按：屈平《九歌》文。
又东至长沙下隽县会贞按：县详《江水》篇。西北，东入于江。会贞按：《汉志》澧水东至下隽入沅，此《经》以为入江，与《汉志》异。
澧水流注于洞庭湖，俗谓之曰澧江口也。会贞按：《经》言入江，《注》言注洞庭，以湘水为正
流，谓洞庭为湘水所汇也。说见《湘水》篇及《江水》篇。今澧水自桑植县东流，径永定县、慈利县、石门县，澧州安乡县，至华容县西南，入洞庭湖。
沅水出牂柯且兰县，为旁沟水，赵云：《汉志》、《续志》皆作故且兰落故字。又云：至《晋志》始去故字。《宋志》且兰令，汉旧县故且兰是也。此条《经》文与《江水》篇氐道县同一例。守敬按：《山海经》[《海内东经》]郭《注》引《水经》作且兰，无故字。《后汉书 梁竦传 注》、《通鉴》，汉武帝元光五年、晋武帝太康元年，《注》引《水经》亦皆无故字，盖后汉末已省故字，而三国时人作经因之。故洪亮吉《补三国疆域志》、吴增仅《三国郡县表》并作且兰故城，详《温水》篇。《山海经》谓沅水出象郡镡城西，秦时无故且兰县，故就镡城言。《汉志》系沅水于牂柯郡故且兰。《说文》，沅水出牂柯郡、故且兰，故此《经》据之云出牂柯且兰。惟旁沟水之名，于古无征，盖出当时俗称耳。今沅水上源曰猪梁河，出平越州西北。又东至镡成县，为沅水。《淮南 人间训》，尉屠睢五军，一塞镡城之岭。据《山海经》秦镡城县属象郡，汉属武陵郡，后汉、吴、晋同，义熙中废，见《 水》篇。在今黔阳县西南。
东径无阳县。朱东径无阳县五字，接上水字作《经》，《笺》曰：旧本此六字作《注》文，据宋本是《经》文，今改正。戴改径作过。全曰：并作《经》。赵仍改此五字作《注》云：按后汉省无阳，故不见于《续志》。《晋志》作舞阳。《宋志》云《太康地志》有。盖复立也。此句之首，《注》有脱文。朱《笺》曰，据宋本是《经》文，非是。瑭珠《沅州府志》云，《方舆纪要》，沅江在沅州府西南五里，自贵州番界入沅州境。又云 水在州南四里。又引熊氏曰，今辰州之武溪，即古舞水，沅州之 溪，盖即沅水之异名耳。案诸书皆谓 
水即沅水，是混潕、沅而一之，其说均非，不可不辨。盖熊氏之以 水即沅水者，由误以武溪即潕水耳。今《卢溪县志》亦祖其说，是踵误也。夫无水之名，见于《水经注》，武溪之名，亦见于《水经注》。《水经注》谓武溪源出武山，南注于沅，《后汉书 注》今辰州卢溪县西有武山，高可万仞。《元和郡县志》亦云，卢水在泸溪县西二百五十里，即武溪所出，是武溪可名卢水，而案其源流，与出自故且兰东南入沅之无水迥别。顾熊氏之为此说，或因《荆州记》五溪有武溪，无潕溪，故遂以武溪当潕溪与？不知五溪之名，出入不一，武溪之不能当潕溪，犹潕溪之不能当沅溪也。惟见于《水经注》者为足据耳。至于顾氏之言，则又泥解《水经注》，何也？《汉书 注》言无水首受故且兰，又言沅水出牂柯。首受与出既异文，则义固自有别，是沅与潕本二水也。《水经》言沅水至镡成县为沅水，镡成，今黔阳也。《水经注》言无水南流至无阳故县，无阳故县，今芷江也。安得谓无阳即镡成耶？乃或者疑《经》文有沅水东径无阳县句，可以证沅无总一水之说，不知旧本此段《经》文，自沅水出牂柯云云至东至镡成县为沅水句止，下云东径无阳县五字，则《注》起语也。郦道元，北魏人，其所谓无阳县者，乃晋义熙中徙故镡成之无阳，亦即今黔阳，已非汉旧，故称汉之无阳为故县以别之。且下即云，无水出故且兰南流至无阳故县者，盖谓沅之上流，另有一支之水，流入于沅，故《注》文至谓之潕口句下，又云沅水东径无阳县，前有故字，而后无故字，则五字之非《经》文可知。自朱郁仪移作《经》文，且自谓据宋本改正，郁仪号称博雅，其点窜古人，不无穿凿附会。顾氏不细绎《经》、《注》，漫以泝始柝流为得解，强合为一，以误后人，而莫有知其非者，尤可怪也。守敬按：《山海经》郭《注》引《水经》云，沅水出牂柯且兰县，又东北至镡城县为沅水，且东过临沅县南，又东至长
沙下隽县，无东过无阳县之文。《舆地纪胜》引亦无。且后汉已省无阳县，《经》作于三国时，不当及无阳， 本作径，不作过，非《经》之例乎？则此句为《注》审矣。但有脱文，当作沅水东径无阳故县，以与下沅水东径无阳县别，又当有无水注之句，以引起无水出云云。至《经》以沅水标名，自当溯沅水之源，矧自且兰至镡成已历两县，不容不注一字，而别以入沅之无水为开端，则首更有脱文，不待言矣。无水出故且兰，守敬按：此据《汉志》，今曰镇阳江，亦曰洪江，出黄平州南金凤山。南流守敬按：南当作东，以水道证之，是东流，非南流也。至无阳故县。朱《笺》曰：《汉志》武陵郡有无阳县，后汉省，故云无阳故县。守敬按：晋复置，仍属武陵郡，至义熙中徙，即下县也。此故县城在今芷江县北。县对无水，朱脱一县字，戴、赵增。因以氏县。无水又东，句南入沅，谓之无口。守敬按：《汉志》无水南入沅。今洪江自黄平州东北流，径施秉县、镇远县、思州府、玉屏县、晃州厅、芷江县，屈南至黔阳县西入沅江。
沅水东径无阳县，守敬按：此无阳乃晋义熙中徙置之县，即故镡成所改，互详《 水》篇，此《注》称南临运水，又云运水径县南，则县在沅水之南，运水之北，当在今绥宁县东北。南临运水。水源出东南岸许山，西北径其县南，流注于熊溪。守敬按：熊溪即今绥宁县之竹舟江。《水道提纲》谓竹舟江出城步县东南，西北至绥宁县北，有硖河自南来会。此《注》称运水出东南，西北注熊溪，
盖以今竹舟江源为运水源，以硖河为熊溪源也。熊溪南带移山，赵云，按《 水注》，无阳县有移溪，殆即熊溪也。会贞按：赵因移山，牵涉《 水》篇之移溪，移溪虽出无阳，然南流至潭中县注 。此熊溪则北流注沅，方位各异，非一水也。移山当在今绥宁县西北，黔阳县东南。山本在水北，夕中风雨，旦而山移水南，故山以移为名，会贞按：《御览》四十九引《武陵记》，移山在无阳界，本在江北岸，因风雨之势，一夕移渡江南，后以此名之。盖亦苍梧郁州，东武怪山之类也。朱亦讹作以，东武怪山讹作佐山。赵据全校改，戴改同。会贞按：苍梧郁州详《淮水》篇，东武怪山详《渐江水注》熊溪下注沅水。守敬按：今竹舟江西北流，径会同县，至黔阳县东南入沅江。
沅水又东径辰阳县，守敬按：县详下。县有龙溪，水南出于龙峤之山，朱峤作桥，《笺》曰：宋本作峤。戴、赵改。守敬按：明抄本作峤。北流入于沅。守敬按：今大龙溪出黔阳县东北罗公山，西北流入沅江。
沅水又东，朱脱沅字，东讹作一，戴、赵增改。滏水注之。水南出扶阳之山，北流会于沅。会贞按：《一统志》疑黔阳县东北之淇溪即滏水，但淇溪入沅在大龙溪之上，与此《注》不合。今辰溪县东南有一水，东北流入沅，当即此水也。
沅水又东与序溪合，水出义陵郡义陵县鄜梁山，戴、赵俱以义陵郡义字为误，改作武。
会贞按：《汉志》作武陵郡，《延江水》篇引《武陵先贤传》，潘京曰，郡本名义陵，在辰阳县界。光武时，移至东山之上，遂易号武陵。郦氏好奇，故据称义陵郡以示博耳。《汉志》，义陵县鄜梁山，序水所出。今曰双龙江，有二源，南源曰龙潭河，东源曰龙湾河，俱出 浦县东南山，合而西北流。西北流径义陵县，王莽之建平县也，治序溪。会贞按：汉置县，属武陵郡。《元和志》谓武陵郡治义陵，后汉省。在今 浦县南三里。其城，刘备之秭归，马良出五溪，朱马讹作焉，脱良字，《笺》曰：秭归以下有脱误。赵改、增云：焉当作马良二字，之犹往也，戴改、增同。绥抚蛮夷，良率诸蛮所筑也。朱良讹作亮。赵改，云：《蜀志 先主传》，章武元年伐吴，将军吴班等军次秭归，武陵五溪蛮夷，遣使请兵。二年，先主自秭归率诸将进军，缘山绝岭，于夷道、猇亭驻营。自佷山通武陵，遣侍中马良，安慰五溪蛮夷，咸相响应。良所筑城，即故义陵城也。戴改同。所治序溪，最为沃壤，良田数百顷，特宜稻，修作无废。会贞按：《舆地广记》亦云，最为沃壤，特宜稻焉。又西北入于沅。会贞按：《汉志》序水西入沅。会贞按：今双龙江西北流，至 浦县东南，屈西，于县西入沅江。
沅水又东，会贞按：以水道证之，东当作西。合柱水，水导源柱溪，北流注沅。赵云：序水，《方舆纪要》作 水，《注》又别名之曰柱溪，柱、序音同通用故耳。戴改二柱字作 。守敬按：《离骚 九章》入 浦而儃佪兮， 与序通。故《方舆纪要》云， 水，《汉志》作序水，与此柱水源流各别，渺
不相涉。且郦氏亦序、柱分 ，乃赵氏谓《注》别名序溪曰柱溪，并为柱、序音同通用之说，是混两水为一水矣，不谓戴亦为所惑。今辰溪县东南有松溪，东北流入沅江，盖即柱水也。
沅水又东径辰阳县南，会贞按：以水道证之，东亦当作西。此辰阳即今辰溪县治，乃移置之县，说见下。东合辰水。会贞按：东亦当作西。水出县三山谷，赵云：《汉志》辰阳三山谷，辰水所出。会贞按：《元和志》，三山谷一名辰山，在麻阳县西南八百三十五里。《舆地纪胜》作三峿山，今谓之九龙山，在铜仁县西北，麻阳河源出此，曰顺溪，即辰水也。东南流，独母水注之。朱无注之二字。戴增，赵独上据孙潜校，增合字。会贞按：明抄本、黄本并有注之二字。水源南出龙门山，历独母溪北入辰水。会贞按：《旧唐志》：唐尝分麻阳置龙门县，取此山为名。《九域志》龙门溪在镇江寨，盖独母水变名也。今龙门溪出麻阳县东六十里龙门山，北流入麻阳江。辰水又径其县北，旧治在辰水之阳，故即名焉。会贞按：汉置县，属武陵郡，后汉、吴、晋、[《志》脱。]宋、齐、梁因。《注》辰水如果径县北，则县在辰水之阴，与言在阳不合，岂北为南之误，抑县别有旧治在水阳欤？此旧治今辰溪县西南，至后世移于今辰溪县治，即上文沅水径辰阳南者是也。《方舆纪要》，梁陈闲徙，则非郦氏所及矣。盖齐、梁闲徙。《楚辞》所谓夕宿辰阳者也。守敬按：屈平《九章》文。王莽更名会亭矣。朱亭作真，《笺》曰：今《汉志》作亭。戴、赵改。守敬按：明抄本作亭。辰水又右会沅水，名之为辰溪口。会
贞按：《汉志》辰水南入沅应劭云，东入沅是也。今顺溪南流，屈东径铜仁县、麻阳县，为麻阳江，东北至辰溪县，西南入沅江，谓之辰口。武陵有五溪，谓雄溪、樠溪、无溪、酉溪、辰溪其一焉。朱樠溪下衍力溪二字，《笺》曰：《宋书》说五溪曰，雄溪、樠溪、酉溪、潕溪、辰溪，而无力溪二字。赵云：按《后汉书 马援传》章怀《注》引郦《注》及东坡《小圃五咏 薏苡诗》、王十朋《集注》李厚引《水经注》，俱无力溪，唐宋相沿，足证《世本》之误。守敬按：《舆地纪胜》、《方舆胜览》、《通鉴》光武二十四年《注》引此，并作雄溪、樠溪、酉溪、潕溪、辰溪，与章怀《注》等书引同，则今本不惟衍力溪二字，而先无溪，后酉溪，亦误倒[二一]熊溪即雄溪，无水即无溪，见上。酉水即酉溪，见下。此辰水即辰溪，惟樠溪不载。章怀谓土俗雄作熊，樠作朗，潕作武，皆音同字变。注熊溪已是别从俗。《元和志》酉溪、辰溪外，称武溪、熊溪、朗溪，则皆从俗。其云熊，朗二溪与《水经注》不同，不知字不同而水同。惟以潕溪为武溪，则与《注》出武山之武溪混，而吉甫失辨，至增入沅溪，则是五溪外多一溪矣，与五溪之名不合，尤失之。樠溪，《方舆纪要》谓即辰州府东北百里之明溪，《一统志》谓即永顺府东南百二十里之明溪，又《舆地纪胜》引《寰宇记》，以酉、辰、巫、[即无水。]武、沅为五溪，则别一说也。夹溪悉是蛮左所居，朱左下有右字。赵删云：六朝人称蛮郡曰左郡，蛮县曰左县，故称蛮左，谓五溪蛮也。戴删同。守敬按：《通鉴 注》引此无右字，《后汉书 注》引作蛮夷所居，盖臆改。故谓此蛮五溪蛮也。赵蛮下增为字。守敬按：《后汉书 马援传》刘尚击武陵五溪蛮夷，深入军没，援复请行征五溪。《续汉志 注》引《荆州记》，沅水出牂柯且兰县，至武陵郡界，分为五溪，故云五溪蛮。
沅水又径沅陵县西，朱脱沅字，戴同，赵增。会贞按：县详下。有武溪，源出武山，会贞按：《后汉书 南蛮传》建武中，刘尚入武溪击蛮。章怀云，卢溪县西有武山。《元和志》，卢水在卢溪县西二百五十里，即武溪所出。今武山在干州厅西北，武水出焉。与酉阳分山。会贞按：酉阳县详后。酉阳在北，沅陵在南，二县以山为界，故云分山。据此则今干州厅泸溪县之北，永绥厅保靖县之南，及沅陵县之西北，永顺县之西南，皆武山所绵延也。水源石上有盘瓠 犹存矣。会贞按：《后汉书 南蛮传 注》引黄闵《武陵记》，山高可万仞。山半有盘瓠石室，可容数万人。中有石 ，盘瓠行 。石窟大如三间屋，遥见一石仍似狗形，蛮俗相传，云是盘瓠象也。盘瓠者，高辛氏之畜狗也，其毛五色，高辛氏患犬戎之暴，乃募天下有能得犬戎之将朱将下有军字，戴、赵同。会贞按：《后汉书》无军字。今删。 将军头者，妻以少女。下令之后，盘瓠遂衔 将军之首于阙下，帝大喜，未知所报。女闻之以为信不可违，请行，乃以配之，盘瓠负女入南山，朱女作妻，戴改，赵同。会贞按：《后汉书》作女。上石室中。会贞按：《后汉书》上作止。所处险绝，人 不至。帝悲思之，遣使不得进，经二年，全二改三。会贞按：《后汉书》二作三。生六男六女。盘瓠死，因自相夫妻。织绩木皮，染以草实，[二二]好五色衣，裁制皆有尾。朱制讹作置，赵同，戴改。会贞按：《后汉书》作制。其母白帝，赐以名山。其后滋蔓，号曰蛮夷。会贞
按：自高辛氏以下，《后汉书 南蛮传》文。章怀《注》云，见《风俗通》，今本《风俗通》无之。今武陵郡夷，即盘瓠之种落也。会贞按：《后汉书 注》引干宝《晋纪》，武陵、长沙、卢江郡夷，盘瓠之后也。其狗皮毛，嫡孙世宝录之。守敬按：《御览》七百八十五引《唐书》曰，黄国公册安昌者，盘瓠之苗裔也。世为巴东蛮帅，与田、李、向、邓各分盘瓠一体，世传其皮，盛以金函，四时致祭，则郦氏宝录之说至确。武水南流注于沅。会贞按：今武水东流，干州厅合南北诸水，至泸溪县南入沅江。
沅水又东，施水注之。水南出施山，守敬按：《一统志》，施黔水在沅陵县西南，一名施溪。引此《注》水南出云云。考《方舆纪要》，施黔水在辰州府西北百二十里，自施州黔阳江分流，东入沅江。则施黔水不在沅陵西南，非即施水也。溪源有阳欺崖，崖色纯素，望同积雪。会贞按：《方舆纪要》，沅陵县西十里有白田头山，乱峰峨。每雪霁后，山头积素，望若图画。未知即此崖否？下有二石室，朱脱室字，戴增，赵据孙潜校增。先有人居处其间。赵删居字。细泉轻流，望川竞注，故不可以言也。赵不可下据孙潜校增得字，戴增同。守敬按：此句究费解。施水北流会于沅。
沅水又东径沅陵县北，守敬按：此沅陵在今沅陵县西南，乃移置之县，说见下。汉故顷侯 阳之邑也。赵云：按《汉表》阳以高后元年封。守敬按：见《史表》，《汉表》不载。[二三]王莽改曰沅
陆县。北枕沅水。
沅水又东径县故治北，守敬按：汉置县，属武陵郡，后汉、吴、晋、宋、齐、梁因。此故治在今沅陵县，至后世更移于西南，即上文沅水径沅陵县北者是也。《一统志》，晋、宋后徙。[二四]移县治，县之旧城朱治下有县字，戴同，赵删。置都尉府。因冈傍阿，势尽川陆，临沅对酉，二川之交会也。会贞按：《舆地纪胜》都尉城，引《武陵记》曰，在酉、沅二川交互口，津渚平阔，城中远眺，行舟若树一叶也。《陈书 世祖纪》，天嘉元年，置武州，其刺史督沅州，领武陵太守，治武陵郡。其都尉所部六县，为沅州，别置通宁郡，以刺史领太守，治都尉城。所云治武宁郡，即上沅陵城也。所云都尉城，即沅陵县故治置都尉府者也。酉水导源益州巴郡临江县，故武陵之充县酉源山，会贞按：《汉志》武陵郡充县，酉原山，酉水所出。充县至宋已废。郦氏凡 水源，皆但举当时之县，无兼追举故县者。此《注》当本只有酉水导源云云一句，故武陵之充县酉源山九字，乃校者记注于旁，后混入正文，与《江水》篇湔水出绵虒道亦曰绵虒县之玉垒山，亦曰绵虒县五字，为校者所记，从混入正文一例。临江县详《江水》篇，去酉源稍远。《明 地理志》，忠建司南有白水河，源出将军山。又云，散毛司南有白水河，一名酉溪。今谓之北河，出宣恩县东南。近儒以出酉阳州之嘉塘河为酉水源，非也。东南流，径黚阳故县南，朱流下脱二字，《笺》曰：阳上缺无字，并引《汉志》武陵郡无阳县为证。戴赵增径无二字。守敬按：明抄本、黄本流下有径字。增径字是也，增无字则非。无阳故县为无
水所径，见上文，其地去此甚远，且中隔辰、武二水。《晋》、《宋》等《志》，武陵郡之黚阳县，在今龙山县境。《延江水注》称酉水北岸有黚阳县，则酉水正径县南，此为黚阳之脱误无疑，今订。又东径迁陵故县界，与西乡溪合，即延江之枝津，更始之下流，谓之西乡溪口。会贞按：酉水与延江水不通流，自延江水经误谓延江水注，更始水下入酉水，而郦氏沿其误，此又承彼篇之误。据彼篇云，西乡溪口在迁陵故城上五十里。酉水又东径迁陵县故城北，会贞按：汉置县　属武陵郡后汉、晋、宋因，齐省，在今保靖县东。王莽更名曰迁陆也。酉水东径酉阳故县南，会贞按：汉置县，属武陵郡，后汉、吴、晋、宋、齐因，梁改置大乡县，仍属武陵郡，在今永顺县南。县故酉陵也。会贞按：《一统志》此《注》所谓酉陵似即沅陵，恐误。酉水又东径沅陵县北，又东南径潘承明垒西，承明讨五溪蛮，营军所筑也。朱无也字，戴、赵增。萁城跨山枕谷，会贞按：《吴志 潘浚传》，浚字承明，迁太常。五溪蛮夷叛乱盘结，孙权假浚节，督诸军讨之，斩获万数，自是 蛮衰弱，一方宁静，略筑垒事，在今沅陵县西北。酉水又南注沅水，会贞按：《汉志》，酉水南至沅陵，入沅，行千二百里。今北河自宣恩县西南流，径来凤县、龙山县、酉阳州，屈东径永绥厅保靖县，又东南径永顺县，至沅陵县西入沅江。阚骃谓之受水，张澍辑《十三州志》，失采此文。其水所决入，名曰酉口。会贞按：《后汉书 南蛮传 注》引《荆州记》，沅陵县居酉口。
沅水又径窦应明城侧，应明以元嘉初伐蛮所筑也。会贞按：汉桓帝、宋文帝并有元嘉之号。《后汉书 南蛮传》，元嘉元年，武陵蛮詹山反叛，拘执县令，屯结深山。不言伐蛮。《宋书 夷蛮传》亦但载元嘉六年，建平蛮张雝之，七年宜都蛮田生诣阙献见。十八年，天门溇中蛮田向求为寇，荆州刺史衡阳王义季遣曹孙念讨破之等事，不言元嘉初伐五溪蛮。窦应明伐蛮，未详何代。其城疑即今沅陵县治。
沅水又东，溪水南出茗山，朱《笺》曰：一作沅水又合东溪，溪水南出茗山。赵云：按本文无脱字。守敬按：《一统志》，茗山在沅陵县东南，是也。旧志载茗山在县东北一百五十里，谓溪水南流入沅，与此《注》适相反，谬矣，山深回险，人兽阻绝、守敬按：《初学记》八，引《荆州图副》，茗山九岭崄峻，木多杉松，兽多熊豹。此云人兽阻绝，特因其险甚言之耳。溪水北泻沅川。朱川下有水字，戴、赵删。
沅水又东，与诸鱼溪水合，水北出诸鱼山，守敬按：《名胜志》沅陵县东七十里，有蒸鱼涧，即此溪水，疑即今县东北之朱洪溪，出姚儿岩者也。山与天门郡之澧阳县分岭，守敬按：县详《澧水》篇澧阳在北，沅陵在南，二县以山为界，故云分岭。溪水南流会于沅。朱溪水下有合字，赵同。守敬按：今朱洪溪南流入沅江。
沅水又东，夷水入焉。水南出夷山，北流注沅。守敬按：《名胜志》，夷水以蛮夷所居，故名。其云水在沅陵县西北则非。《注》以夷水所出之夷山，东接壶头，则在县东。今有怡溪出县东南山，北流
入沅江。怡、夷音同，盖即此水也。夷山东接壶头山，朱壶作胡，《笺》曰：《后汉书》作壶头山，下同。赵改壶，云：按章怀《后汉书 注》引《武陵记》曰，此山头与东海方壶山相似，神仙多所游集，故名壶头山也。戴改同。守敬按：《续汉志》，沅陵县有壶头山。《元和志》，山在县东四十九里。《舆地纪胜》，在县百三十里。在今县东北百三十里，接桃源县界。山高一百里，广圆三百里。山下水际，有新息侯马援征武溪蛮停军处，壶头径曲多险，其中纡折千滩。援就壶头，希效早成，道遇瘴毒，终没于此。忠以获谤，朱《笺》曰：以旧本作公。戴改公。信可悲矣！守敬按：《后汉书 马援传》，世祖遣援征五溪蛮夷，进营壶头，贼秉高守险，水疾，船不得上。会暑甚，士卒多疫死，援以中病，遂困，乃穿岸为室，以避炎气。梁松宿怀不平，因事陷之。援卒后，帝追收新息侯印绶，妻孥惶惧，不敢以丧还旧茔。刘澄之曰：沅水自壶头枝分，跨三十三渡，会贞按：此未知何指。径交趾龙编县东北，入于海。脉水寻梁，乃非关究，会贞按：壶头在今湖南境。龙编见《叶榆水》篇，在今越南境，中隔广西省，且五岭以北，水皆北流，安有自壶头枝分，南流径龙编入海之水道？刘说谬极，故郦氏驳之。但古人许以传疑，聊书所闻耳。
又东北过临沅县南。
临沅县与沅南县分水。守敬按：临沅在北，沅南在南，二县以水为界，故云分水。此因《经》临沅
县，随即临沅、沅南先虚提一句，其实去二县之城尚远。沅南县西有夷望山，孤竦中流，浮险四绝，守敬按：《隋志》作望夷山，今谓之水心崖，在桃源县西南百二十里沅江中，两峰骨立，高数千丈，奇险难登。昔有蛮民，避寇居之，故谓之夷望也。朱脱之字，戴、赵增。南有夷望溪水南出重山，远注沅。守敬按：《名胜志》，夷望溪在桃源县南五十里。《一统志》，在县西南，俗讹为怡望溪，又讹为渔网溪。《水道提纲》谓之渡河，有三渡水合流，东北入沅江。
沅水又东得关下山守敬按：今名脚底岩，在桃源县西。东带关溪，泻注沅渎。守敬按：此沅渎即沅水，非无水之故渎也。与上称泻沅川，皆变文书之耳。今桃源县西有仙人溪，在水心崖东，源出高桥村，南流入沅，即此溪也。
沅水又东历临沅县西，为明月池，白璧湾。湾状半月，清潭镜澈，上则风籁空传，下则泉响不断。会贞按：《御览》五百七十二引黄闵《武陵记》，明月池碧潭镜澈，百尺见底，素岸若雪，松如插翠。流风叩阿，有绿桐之韵。此《注》以明月池、白璧湾连称，盖池即在湾也。《元和志》，明月山下有明月池，在沅陵县东二百里。《舆地纪胜》引《寰宇记》有白璧湾，湾如半月，亦号半月湾。在今桃源县西南。行者莫不拥 嬉游，徘徊爱玩。
沅水又东历三石涧，鼎足均跱，秀若削成，其侧茂竹便娟，致可玩也。会贞按：今有倒水岩在桃源县西南瓮子滩上。岩石参差，鼎立称尊，适可三足，中皆有涧隔之，其地饶竹。又东带
绿萝山，颓岩临水，悬萝钓渚，渔咏幽谷，浮响若钟。朱《笺》曰：《御览》六十五引《水经注》云，绿萝蒙羃，颓岩临水，实钓渚渔咏之胜地，其迭响若钟音，信为神仙之所居。戴依《御览》改，赵仍。会贞按：黄本、吴本与朱同。宋本《寰宇记》引郦《注》亦同。《书钞》一百六引《武陵记》有绿萝山，侧岩垂水，悬萝钓流，土人为之歌曰，仰兹山兮迢迢，层石构兮嵯峨，乐兹潭兮安流，缓子棹兮咏歌。山在今桃源县南十五里。
沅水又东径平山西，南临沅水，寒松上荫，清泉下注，栖托者不能自绝于其侧。会贞按：《名胜志》，武山在武陵县西三十里，一名河洑山，山顶有耆阇寺、道德观，其下有德胜泉。《一统志》谓即平山也。
沅水又东径临沅县南，守敬按：汉置县、属武陵郡，后汉为郡治，吴、晋、宋、齐、梁因，即今武陵县治。县南临沅水，因以为名，朱《笺》曰：《荆州记》[《续汉志 注》引。]，临沅县南临沅水。王葬更之曰监沅也。朱无曰字，沅下有县字。戴、赵增删。守敬按：今本《汉志》作监原。[二五]王念孙曰，凡县名上一字称临者，王莽多改为监，而下一字不改。则此《注》作监沅是。县南有晋征士汉寿人袭玄之墓。朱人讹作诗，袭讹作龚，《笺》曰：诗，宋本作人。何焯云：宋本《晋书》作袭玄之。[二六]《通志 氏族略》晋有隐士袭玄之，《南史》有袭蒍，盖希姓也。戴、赵改人，改袭。守敬按：《晋书》本传，玄之，字道玄，武陵汉寿人，好学潜默，安于陋巷。州举秀才，公府辟，不就。孝武帝诏以为散骑常侍领国子
博士，不行，卒年五十八。墓在今武陵县南。铭，太元中车武子立。守敬按：《晋书 车胤传》字武子，南平人，以博学知名，此铭欧、赵皆不著录，盖已佚。县治武陵郡下，本楚之黔中郡矣。守敬按：《楚策》楚地西有黔中、巫郡。秦昭襄王二十七年，使司马错以陇蜀军攻楚，楚割汉北与秦，朱脱一楚字，戴、赵增。守敬按：《史记 秦本纪》，晋襄王二十七年使司马错发陇西，因蜀，攻楚黔中，拔之。《楚世家》顷襄王十九年，秦伐楚，楚军败，割上庸、汉北地予秦。《六国表》同，合观之盖是年楚别割地与秦和，而黔中仍归楚，故后秦又取楚黔中也。至三十年，秦又取楚巫黔及江南地，朱无秦字，戴、赵增。以为黔中郡。守敬按：《秦本纪》，昭襄王三十年，蜀守若伐楚，取巫郡及江南为黔中郡，不言取黔中，因二十七年已拔黔中也。《楚世家》则言顷襄王二十二年，秦复拔我巫、黔中郡。《六国表》同，与前割地予秦应，而郦氏从之，因参合为文。《括地志》黔中故城在辰州沅陵县西二十里，唐沅陵即今县治。汉高祖二年，割黔中故治为武陵郡，会贞按：《汉志》但言武陵郡，高帝置。《续汉志》，秦昭王置黔中郡，高帝五年更名武陵与此作二年异。《舆地纪胜》引《元和志》，宋本《寰宇记》亦作五年，王象之以五年在定天下之后为是。又《延江水注》引潘京说，郡本名义陵，在辰阳县界。光武时，移治东山上，易号武陵。本篇亦称义陵郡义陵县，此从《汉志》称武陵郡，盖两存之。又叙义陵县不云郡治，而系武陵郡于此，盖以为汉郡治临沅。然《元和志》云，张若故城在朗州东四十步。初，秦昭王使白起伐楚，遣张若筑此城以拒楚。后汉梁松伐蛮，又修此城，自义陵移郡理之。言之
凿凿，是谓汉郡治义陵，后汉方治临沅，《一统志》从之。王葬更之曰建平也。朱无曰字，平下有郡字，赵同，戴增、删。南对沅南县。守敬按：此方实指临沅、沅南二县之城相对。后汉建武中所置也。会贞按：《续汉志》建武二十六年置县，属武陵郡，吴、晋、宋、齐、梁因。在今桃源县西南七十里。县在沅水之阴，因以沅南为名。会贞按：《洧水注》引服虔曰，水南曰阴。县治故城，昔马援讨临乡所筑也。会贞按：《后汉书 马援传》，征五溪蛮，军至临乡，遇贼攻县，援迎击，破之。沅水又东历小湾，谓之枉渚。渚东里许，便得枉人山。山西带修溪一百余里，朱修讹作循，戴、赵改。茂竹便娟，披溪荫渚，长川径引，远注于沅。会贞按：《楚辞》屈平《九章》，朝发枉渚，《御览》六十五引《湘州记》，枉山在武陵郡东十七里，有枉水出焉。山西有溪，溪口有小湾，谓之枉渚。山上有楚祠存。《舆地纪胜》引《元和志》，枉山一名善德山，水出县南苍山，善卷所居，时人号曰枉渚。今善德山在武陵县东南十七里，水名德山港。一名苍溪，源出县南八十里金霞山，东北流径善德山入沅江。
沅水又东入龙阳县，有澹水，出汉寿县西杨山。会贞按：《御览》九百一十三引盛弘之《荆州记》，武陵郡西有阳山。《文选 王仲宣〈赠士孙文始诗〉 注》引《荆州图》，汉寿县城南一百步，有澹水，出县西阳山。山一名梁山，在今武陵县北三十里。水出西麓灵泉寺侧石罅中。南流东折，径其县
南。县治索城，即索县之故城也。汉顺帝阳嘉中改从今名。会贞按：汉置索县，属武陵郡。阳嘉三年，更名汉寿，见《续汉志》。吴曰吴寿，晋武帝复旧，见《宋志》。后汉、吴、晋、宋、齐、梁并属武陵郡。今武陵县东北六十里空笼城，即故址。阚骃以为兴水所出，东入沅。而是水又东历诸湖，方南注沅，会贞按：今水南流屈东北，会柳叶、唐家、北家、牛溪诸湖，又东会鹰湖而出鼎港，南至龙阳县西北入沅江。亦曰渐水也。会贞按：《汉志》索县，渐水东入沅。水所入之处，谓之鼎口。会贞按：《初学记》八引《沅州记》，沅州水名鼎口者，昔有神鼎出乎其间。宋本《寰宇记》引《沅州记》，有水名鼎口，则沅、沣[疑当作渐。]二江最深之处，尤多鱼。又黄闵《武陵记》，武陵郡东有鼎口。《舆地纪胜》引《图经》，鼎口在龙阳县北一百二十八里。
沅水又东历龙阳县之泛洲，朱《笺》曰：旧本作泛州。赵改泛，戴仍泛。会贞按：宋本《寰宇记》两引此《注》，并作泛。《通鉴》梁太清三年《注》引亦作泛，《舆地纪胜》作凡，《通典》作九，又凡之误。泛、凡形近，泛、泛音同，似以泛为是。然考《尔雅 释水》，水决复入为汜，此洲在沅水中，与《尔雅》水决复入适合，知郦氏本作汜，朱作汜至审，故戴从之，其有传抄作泛者，误。至作泛，作凡，作九则尤展转致误，不可究诘矣。《名胜志》泛洲有大小堤二，小者去龙阳县二十五里，周回四十里。又十五里为大泛洲堤，周回一千八百六十丈。陈澧曰，今龙阳西北，沅水分二派复合，即所谓泛洲也。洲长二十里，守敬按：《舆地纪胜》引《元和志》同。 丹杨太守李衡朱杨作阳，戴、赵改。守敬按：《汉志》郡作丹扬，县作丹
阳。宋祁曰，丹扬当作丹阳。王鸣盛曰，扬字从手，其属县则 ，而南监本俱作阳。《晋志》或作扬，或作阳，而属县则作杨，且《注》云，丹杨山多赤柳在西，然则县名从木甚明，而郡亦当以此得名，凡从手从，皆传写误也。植柑于其上。临死， 其子曰：吾州里有木奴千头，朱州讹作洲，戴、赵改。不责衣食，岁绢千匹。太史公曰：江陵千树橘，可当封君。此之谓矣。 末，衡柑成，吴本此句柑作甘。岁绢千匹。今洲上犹有陈根余 ，盖其遗也。全云：胡三省曰，泛洲乃柑洲，非橘洲。《湘水》篇临湘县之橘洲，乃衡所植也。张舜民《郴行录》橘洲东对潭州城，以是知非泛洲也。守敬按：李衡事详《襄阳记》，引见《吴志 孙休传 注》，郦氏钞略其文。《记》本作遣客十人于武陵龙阳泛洲上作宅，种柑橘千株。此作植柑，省橘字耳。《通鉴》梁太清三年，胡《注》遂谓泛洲乃柑洲，稍误。然胡明分泛洲与《湘水》篇之橘洲为二，则乃衡所植，乃为非之误。
沅水又东径龙阳县北，守敬按：吴置县，属武陵郡，晋、宋、齐、梁因。即今县治。城侧临沅水，朱无临字，戴同，赵增。守敬按：赵增是也。全书多有临侧之文。
沅水又东合寿溪，内通大溪口守敬按：《名胜志》寿溪对汉寿故城，因名。《一统志》在龙阳县东北。资水谓之大溪水，见《资水注》，此内通大溪口，言寿溪东南与资水通也。有木连理，根各一岸，而凌空交合。其水上承诸湖，朱无水字，戴同，全、赵增。下注沅水。守敬按：今沅江县之西北，龙阳县之东南，有后江、天心二湖，北连洞庭湖。古时洞庭狭于今二湖，盖北会沅水也。
又东至长沙下隽县西北，入于江。守敬按：《汉志》，沅水东南至益阳入江，东南为东北之误。沅江在今巴陵，则在下隽，不在益阳，故此《经》不从《汉志》。下隽县详《江水注》三。
沅水下注洞庭湖，方会于江。会贞按：《注》言会江，似应《经》文。然以为注洞庭则以湘水为正流，谓洞庭为湘水所汇也。说见《湘水》篇及《江水》篇。今水自平越州东北流，径清平县，合马尾河为清水江。又东径台拱厅、清江厅、天柱县、黔阳县为沅江。又东北径 浦县屈西又东北径辰溪县、泸溪县、沅陵县、桃源县、武陵县、龙阳县入洞庭湖。湖水至巴陵县东北入大江。
 水出武陵镡城县北界沅水谷。戴、赵改城作成。守敬按：县详《沅水》篇。《初学记》八引《水经注》曰，浪水出武陵镡城北界山谷。《荆州记》谓之浪溪。证以《御览》六十五引《永初山川记》曰，汉水古为沧浪，即渔父所云沧浪之水清。今沧浪之水合流，出镡城北界山，此盖后人名之，非古沧浪也。宋本《寰宇记》武陵县下，亦载刘澄之说，似《初学记》作浪水不误。然考《山海经》 ，郭《注》音银。郦氏引《山海经》以释《水经》，而不言其异同。知《水经》必作 ，而他书作浪，皆不足据。《阜昌禹 图》石刻作佷，亦非。《汉志》称康谷水，当出康谷，《水经》则云出沅水谷。但镡城之南，间以重岭，岭北之水，皆北流入沅，则自北界南流者。今有义江出义宁县北为古镡城南境，盖即 水也。
《山海经》曰：祷过之山， 水出焉，而南流注于海，是也。《南次三经》。
南至郁林潭中县，守敬按：县详《温水》篇。与邻水合。会贞按：陈澧云，邻字疑为潭字之误。非
也。潭水至阿林入郁，见《温水注》，此《经》谓 水合邻水在潭中，《注》亦叙邻水历潭中注 ，不至阿林，则与潭非一水，故邻不当作潭也。
水出无阳县，县故镡成也。晋义熙中，改从今名。守敬按：汉无阳县，后汉省，晋复置，[《志》作曰舞阳。]在今芷江县，详《沅水》篇。此云义熙中改镡城曰无阳，盖是时废镡成，移置无阳于此也。宋曰舞阳、齐曰 阳，并属武陵郡，后省。在今绥宁县东北。今有黄源江，出永宁州北，亦近古镡成南境，疑即邻水也。俗谓之移溪，溪水南历潭中，注于 水。守敬按：今黄源江东南流，径永南州，至永福县南，入义江。
又东至苍梧猛陵县为郁溪，守敬按：《汉志》广郁之郁水至四会入海。《水经》分为二截，于温水、 水下分载之，说见《温水》篇。此郁溪即彼篇所云入郁之郁水。古人言溪，不必定是小水，如汉水以劳水为尚龙溪是也。陈澧谓郁水之外，别郁溪失之。又东至高要县为大水。
郁水自郁林之阿林县朱郁水下有脱文，全、戴增出字，赵增自字。守敬按：郁水详《温水》篇，自广郁下径阿林，非出阿林也。此郁水云云，正承彼篇为说。赵增自字，是也。戴增出字，是并《温水》篇文忘之矣。东径猛陵县。全云，按《汉志》苍梧郡猛陵县龙山，合水所出，南至布山入海，而善长不志。猛陵县在广信之西南，守敬按：汉置县，属苍梧郡，后汉、吴、晋、宋、齐、梁因。《元和志》，孟陵县南至梧州九十里。盖后徙治。据《注》在广信西南，则在今苍梧县西南。广信详下。王莽之猛陆
也。 水于县左合郁溪，守敬按：《注》上称郁水，此变称郁溪者，就《经》为说也。考 水之西为潭水，自阿林入郁，即今柳江。今义江自义陵县西南流，径永福县、雒容县，与柳江会，则 水亦当至阿林合郁水，而《经》言 水至猛陵为郁溪，《注》因而释之。《温水注》先 潭水于阿林注郁，后叙 水于猛陵注郁，则是 水于潭水东别合郁水矣，今无此水道也。乱流径广信县。《地理志》全、赵有曰字。苍梧郡治，武帝元鼎六年开。守敬按：《汉志》文。汉置县，为苍梧郡治，后汉、吴、晋、宋、齐、梁因，即今苍梧郡治。王莽之新广郡，县曰广信亭。王氏《交广春秋》曰：赵云：按虞喜《志林》，太康八年，广州大中正王范上《交广二州春秋》。守敬按：虞说本《吴志 孙策传 注》，此书《隋志》不著录，盖已佚。《新唐志》有《交广二州记》一卷，或是残帙。元封五年，交州自羸 县移治于此。守敬按：《续汉志 注》引《交广春秋》同。《宋志》，汉武帝元鼎六年开百越，交趾刺史治龙编。献帝建安八年，改曰交州，治苍梧广信县。《元和志》，汉本定为交趾刺史，不称州，以别于十二州，建安八年张津为刺史，士燮为太守，共表请立为州，自此始称交州焉。元封时当称交趾，王氏称交州，乃就后世之名言之。至《宋志》谓初治龙编，及建安改为州时，始治广信，而《交广春秋》云，元封时，自羸 移治广信，则传闻之异也。郦氏以为据，盖以其说较古耳。建安十六年， 遣临淮步骘为交州刺史，将武吏四百人之交州，道路不通。苍梧太守长沙 巨朱巨作臣，下同。赵据《吴书 步骘
传》改，戴改同。拥众五千，骘有疑于巨，先使谕巨，巨迎之于零陵，遂得进州。巨既纳骘而后有悔，骘以兵少，恐不存立。巨有都督区景，勇略与巨同，士为用。骘恶之，阴使人请巨，巨往告景，勿诣骘。骘请不已，景又往，乃于厅事前中庭俱斩，以首徇众，即此也。会贞按：《吴志 步骘传》，建安十五年，徙交州刺史，领武射吏千人南行。明年追拜使持节，征南中郎将。刘表所置苍梧太守吴巨，阴怀异心，外附内违。骘降意怀诱，请与相见，因斩徇之。不如此详。夫巨武大轻悍，见《薛综传》。郁水又径高要县。守敬按：汉置县，属苍梧郡，后汉、吴、晋因。宋属南海郡，齐因。梁为高要郡治，即今高要县治。《晋书 地理志》守敬按：此《晋书 地理志》，或即王隐《晋书地道记》。曰：县东去郡五百里，刺史夏避毒，徙县水居也。守敬按：晋县属苍梧，此谓县在东，西去苍梧郡五百里也，他书皆不言县有迁移，或城尝稍展拓欤？县有鹄奔亭，[二七]广信苏施妻始珠，鬼讼于交州刺史何敞处，朱《笺》曰：《搜神记》十六云，九江何敞，为交州刺史，行部到苍梧高要，宿鹄奔亭。夜半，有一女子，自称苏娥，字始珠，广陵人，嫁施氏。夫死，有杂缯帛百二十匹，及婢一人名致富，欲之旁县卖缯，赁牛车一乘，到此亭，为亭长龚寿所杀，刺致富亦死，掘楼下合埋之，取财物去，无所告诉，故来自归于明使君。敞乃遣吏捕问，具服，并其父母兄弟皆斩之。初掘时，有双鹄奔其亭，故曰鹄奔亭。谢承《后汉书》所记事同，
但作鹊巢亭为异。赵云：按江淹《狱中上书》曰，鹄亭之鬼，无恨于灰骨，正使此事。守敬按：江淹《书》李善《注》、《御览》一百九十四引谢承《后汉书》，并作周敞。《初学记》八引《舆地志》同。《还 录》则作何敞。周、何错出，未详孰是。[二八]《元和志》，鹄奔亭在高要县西八里。在今高要县南七里，新江水口。事与斄亭女鬼同。朱斄讹作厘，赵同。戴改云：斄、邰古字通。守敬按：斄亭事详《渭水注》。王氏《交广春秋》曰：步骘杀 巨，区景，使严舟船，合兵二万，下取南海。苍梧人衡毅、钱博，宿巨部伍，兴军逆骘于苍梧高要峡口，两军相逢，于是遂交战，毅与众投水死者，千有余人。赵云：按《吴书 吕岱传》云，高凉贼帅钱博乞降，岱因承制以博为高凉西部都尉。《方舆纪要》，高凉山在高州府东北九十里，本名高梁，衡毅、钱博拒步骘于高要峡口，毅死，博与属亡于高梁。盖即此山。是高要峡之战，毅死而博逃，其后遂降也。《交广春秋》未得其实。会贞按：《御览》一百七十二引《南越志》，吴建安十六年，衡毅、钱博拒步骘于高要[原误安。]峡，毅投水死，博与其属亡于高凉。吕岱为刺史，博既请降，制以博为高凉都尉，于是置郡焉。《交广春秋》纪此事当同。郦氏因 高要县，故截引毅、博高要峡口战事为证耳。赵氏据《吴志》及《方舆纪要》谓博战后降吴，讥《交广春秋》未得其实，失之。《元和志》，零羊峡在高安县东，水行三十里。《寰宇记》，零羊峡一曰高要峡山，高百丈。在今高要县东，延袤二十里。
又东至南海番禺县西，分为二；其一，南入于海。
郁水分 南注。
其一，又东过县东南，入于海。
 水东别径番禺，《山海经》谓之贲禺者也。守敬按：今本《山海经》[《海内南经》]云，桂林八树，在禺隅东。考《续汉志 注》、《寰宇记》引《山海经》，并作贲禺，与此同。《文选 游天台山赋 注》引作贲隅，则今本番为贲之误，禺隅字形小异耳。交州治中合浦姚文式问云：会贞按：《寰宇记》南海县引姚文感《交州记》，式、感形近，盖一人也。然则《注》引此及下条，皆姚氏《交州记》中语。其书之体，乃设为问答耳。自建安中，交趾刺史改称交州，至吴永安七年，以此为广州，而交州徙治龙编，是《交州记》为汉末吴初之作也。何以名为番禺？答曰：南海郡昔治，在今州城中，与番禺县连接，今入城东南偏，有水陵，城倚其上，闻此县人名之为番山。县名番禺，傥谓番山之禺也。守敬按：《御览》一百七十二引《吴录》，番禺县有禺山。《初学记》八引《南越志》，番禺县有番、禺二山，因以为名。《元和志》从之，云番山在南海县东南三里，禺山在县西南一里，又曰，或言置在番山之隅。《寰宇记》，番禺山在县东二百五十步。又曰，禺山在县北一里。惟吉甫载或说与此同，余并异。《汉书》所谓浮牂柯，下离津，同会番禺，盖乘斯水而入越也。朱而作西，戴、赵改。会贞按：《汉书 武帝纪》，元鼎五年，南越王相吕嘉反，汉遣归义越义侯严为戈船将军，出零陵，下离水，越驰义侯遗将巴蜀罪人，发夜郎兵，下牂柯江，咸会番禺。亦见《南粤
传》。牂柯江见《温水》篇，漓水别有篇，各是一水。郦氏引《汉书》二人事为证，谓一浮牂柯江至猛陵入 ，一下离津至广信入 ，皆乘斯水下流入越也。乃范成大、全祖望读《注》文不审，误认浮牂柯、下离津是一事，以离水为牂柯江之下流，疏矣。秦并天下，略定扬越，朱扬作杨，赵同，戴改。会贞按：《史记》作越，《汉书》作粤。置东南一尉，西北一候，会贞按，东南一尉，西北一候二语，是扬雄《解 》文，见《汉书》本传。孟康曰，会稽东部都尉，敦煌玉门关候也。开南海以谪徙民。至二世时，南海尉任嚣召龙川令赵佗会贞按：龙川详《溱水》篇。曰：闻陈胜作乱，豪杰叛秦，吾欲起兵，阻绝新道，番禺负险，可以为国。会疾绵笃，无人与言，故召公来，告以大谋。嚣卒，会贞按：《元和志》，任嚣墓在南海县北三里。佗行南海尉事，则拒关门设守，以法诛秦所置吏，以其党为守，自立为王。高帝定天下，使陆贾就立佗为南越王，赵据《史记 尉佗传》增。戴增同。会贞按：《史记 陆贾传》云，拜他为越王，此或郦氏省南字。[二九]剖符通使。至武帝元鼎五年，遣伏波将军路博德等攻南越，王五世，九十三岁而亡。会贞按：《史》《汉》并作九十三岁。以其地为南海、苍梧、郁林、合浦、交趾、九真、日南也。会贞按：自秦并天下以下，见《史记 南越传》，末句言为九郡。《汉书》云，为儋耳、珠崖、南海、苍梧、郁林、合浦、交趾、九真、日南九郡。而《后书
 马援传》谓路博德开置七郡。章怀《注》但云与《前书》九郡不同。郦氏于《叶榆水》篇称武帝并百越启七郡，此亦但举南海、苍梧等七郡，乃别据以示博耳。《晋志》元鼎六年，以其地为南海、苍梧等七郡，元封中，又置儋耳、珠崖二郡，则初第有七郡也。或以二郡后废而略之。建安中， 遣步骘为交州，骘到南海见土地形势，观尉佗旧治处，会贞按：《汉志》，番禺，尉佗都。《元和志》，赵佗故城在番禺县西二十七里。负山带海，博敞渺目，会贞按：《史记 南越传》，番禺负山险，阻南海，东西数千里。高则桑土，下则沃衍，林麓鸟兽，于何不有？海怪魚 ，黿鼉鮮 ，珍怪異物，千種萬類，不可勝記。赵作纪。会贞按：《晋书 吴隐之传》，广州包山带海，珍异所出。《隋志》，南海、交趾，各一都会，所处近海，多犀象 瑁珠玑，奇异珍玮。《元和志》载广州贡赋。《寰宇记》载土产尤伙。佗因冈作台，北面朝汉，圆基千步，直峭百丈，顶上三 ，复道回环，朱复作复，戴同，赵改。守敬按：《通鉴》梁太清三年，《注》引此作复。逶迤曲折，朔望升拜，名曰朝台。守敬按：《御览》一百七十七引裴渊《广州记》，尉佗筑台以朝汉室，圆基千步，直峭百丈，螺道登进，顶上三亩，朔望升拜，号为朝台。为郦所本。又引沈怀远《南越志》，熙安县东南有圆冈，高十丈，四面为羊肠道。论者曰，尉佗登此，望汉而朝，名曰朝台。异。前后刺史、郡守，迁除新至，未尝不乘车升履，于焉逍遥。骘登高远望， 巨海之浩茫，观原薮之殷阜，乃曰：斯诚海
岛膏腴之地，宜为都邑。朱作也，《笺》曰：宋本作邑。戴、赵改。会贞按：《元和志》作邑。建安二十二年，迁州番禺，守敬按：《续汉志 注》引王范《交广春秋》，建安十五年，交州治番禺。《晋志》同。《舆地广记》亦同。《宋志》在十六年，此作二十二年，又异。筑立城郭，会贞按：《元和志》，广州城，步骘所筑。《寰宇记》引《续南越志》，旧说有五仙人，乘五色羊，执六穗秬而至，至今呼五羊城。其城周十里。初，尉佗筑之，后为步骘修之，晚为黄巢所焚。绥和百越，遂用宁集。守敬按：《史记 南越传》有和集百越之文。交州治中姚文式《问答》云：朝台在州城东北三十里。守敬按：《元和志》，朝台在南海县东北二十里。唐南海即今县治。裴渊《广州记》曰：城北有尉佗墓，守敬按：《御览》一百七十二引《吴录》曰，禺山，尉他所莽。《元和志》，尉佗墓在南海县东北八里，又言佗墓在禺山，盖与此山相连接耳。墓后有大冈，谓之马鞍冈。秦时占气者言，南方有天子气。始皇发民凿破此冈，地中出血，今凿处犹存。以状取目，故冈受厥称焉。守敬按：《类聚》六引裴氏《广州记》稍略。《御览》四十九引《南越志》亦载之。王氏《交广春秋》曰：全、赵有南字。越王赵佗，生有奉制称藩之节，守敬按：《史记 南越传》，佗为书愿长为藩臣，奉职贡。死有秘 神密之墓。朱 作异，《笺》曰：宋本作 。戴、赵改。佗之葬也，因山為墳，其 塋可謂奢大，葬積珍玩。 时，遣使发掘其墓，求索棺
柩，凿山破石，费日损力，卒无所获。守敬按：《寰宇记》引《南越志》，赵佗之墓，自鸡笼以北至此山，连冈属岭。吴黄武五年，孙权使治中从事吕瑜，访凿佗墓，至天井至于此山，功费弥多，卒不能得。与此略同。佗虽奢潜，慎终其身，朱终作厥，《笺》曰：厥一作终。戴、赵改终，赵又改其作厥。乃令后人，不知其处，有似松、乔迁景，牧竖固无所残矣。守敬按：《列仙传》赤松子、王子乔俱仙去。邓德明《南康记》曰：昔有卢 ，戴作耽，下同。仕州为治中，少学仙术，朱学作栖，戴、赵同。守敬按：《类聚》作学。今订。善解云飞。每夕，辄凌虚归家，晓则还州。尝于元会至朝，守敬按：《类聚》朝作晚。不及朝列，化为白鹄，至阁前，赵阁改合，戴改阙。守敬按：《类聚》作阁。回翔欲下，威仪以石掷之，守敬按：《类聚》石作 。得一只履， 惊还就列，内外左右，莫不骇异。时步骘为广州，守敬按：《吴志 步骘传》，建安十五年，徙交州刺史。延康元年，孙权遣吕岱代骘。《吕岱传》，延康元年，代步骘为交州刺史。后岱表分海南三郡为交州，海东四郡为广州。旋除广州，仍为交州。《通典》孙休复分交州置广州，是吴两置广州，皆在骘为刺史后，《骘传》自名交州，《南广记》云为广州者，据其后言也。意甚恶之，便以状列闻，遂至诛灭。守敬按：《类聚》四引《南康记》此条。《广州记》称 平，晋滕修朱讹作卢循。赵云：《三国志 吕岱传 注》引《交广记》是滕修，《晋书》有传。戴改同。为剌史。修乡人语修， 须
长一赤，戴云：按古字尺通用赤。赵云：按《三国志 注》引《交广记》一赤作一丈，下四赤作四丈四尺。守敬按：《御览》九百四十三引王隐《晋书》此作虾长一丈，下作虾须长四五尺，原《注》，《广州记》亦云，即郦氏所引《广州记》也，而文异。《御览》又引《北户录》，此作虾须一丈，下作须长四丈，亦异。虾与 通。修责以为虚。朱责字讹在虚字下，赵同，全、戴移。其人乃至东海，取 须，长四赤，速送示修，修始服谢，朱服讹作复，赵云：当作服。《交广记》修乃服之，是也。戴改同。厚为遣。
其一水南入者，郁川分派，径四会入海也。
其一即川东别，径番禺城下，《汉书》所谓浮牂柯、下离津，同会番禺盖乘斯水而入于越也。赵云：按《汉书》以下，与前文复，盖删削之未尽者。
 水又东径怀化县入于海。守敬按：东晋置县，属南海郡，宋、齐因，梁省。在今番禺县东南。水有 鱼。守敬按：《山海经》于 水注海下云，其中有虎蛟，鱼身蛇尾。《初学记》三十引《临海水土异物志》谓之虎 ，即 鱼也。裴渊《广州记》曰： 鱼长二丈，大数围，皮皆炉物。守敬按：玄应《大般涅盘经音义》引薛珝《异物志》云，鐇 有横骨、在鼻前，状如斧斤。江东呼斧斤为错，故谓之 。本有磨鑢之义，观此文则不惟鼻前之骨然，皮亦然也。生子，子小随母觅食，戴觅作 。惊则还入母腹。会贞按：《博物志》，东海蛟 生子，子惊，还入母肠，寻复出。《御览》九百三十八
引作入母腹。《 录 地理志》曰： 鱼子朝索食，暮入母腹。会贞按：《文选 吴都赋》刘《注》有出入 子，朝出求食，暮还入母腹中。《南越志》曰：暮从脐入，旦从口出。腹里两洞肠，贮水以养子。肠容二子，两则四焉。会贞按：《御览》九百三十八引《南越记》较详，云： 鱼长二丈。[三〇]可为上《广州记》之证。二肠字作腹，误。
其余水朱无水字，赵同，戴增。又东至龙川县为涅水，全云：按师古《汉志 注》引裴氏《广州记》曰，龙川县，本博罗县之东乡也。有龙穿地而出，即穴流泉，因以为号。龙川殆即涅水也。屈北入员水。朱自其余至入员水讹作《注》，连接上下《注》文。赵同。戴改作《经》云：考《注》称 水枝津衍注，即解其余水也。又称径博罗县西界龙川，即解东至龙川也。下《经》员水又东南，即承此员水言也。
 水枝津衍注，自番禺东历增城县。会贞按：后汉置，县属南海郡，[三一]吴、晋、宋、齐因，梁为东官郡治。在今增成县东北五十里。《南越志》曰：縣多 。 ，山雞也。会贞按：《文選 吳都賦 注》引《淮南子》許《注》， ，鷩雉也。《尔雅》鷩雉，郭《注》，似山鸡而小冠，背毛黄，腹下赤，项绿，色鲜明。郭言似山鸡，则非即山鸡。邵晋涵、郝懿行俱谓鷩雉、山鸡有别，则《南越志》误无疑。郦氏亦未遑辨之。光色鲜明朱《笺》曰：孙云，当作毛色。赵依改。戴改作光采。会贞按：《类聚》九十一、《御览》九百一十五引《南越志》并作光色。五采昡耀，朱此作五色，戴同，赵改作五采。会贞按：《类聚》引作五采。《御览》引作五色，亦误。又戴改昡作炫。按《离骚》，世幽昧以昡曜兮。正作昡。利距善 ，
世以家鸡 之，则可擒也。又径博罗县，会贞按：秦置县，见《方舆纪要》属南海郡，两汉、吴、晋、宋、齐、梁因。即今博罗县治。西界龙川，按秦置县，属南海郡。两汉、吴、晋、宋、齐、梁因。在今县西北。左思所谓目龙川而带垧者也。会贞按：《吴都赋》文。赵佗乘此县而跨据南越矣。会贞按：《史记 南越传》，赵佗秦时为南海、龙川令，至二世时，行南海尉事，聚兵自守，寻击并桂林、象郡，自立为南越武王。汉因而立之。
员水又东南一千五百里入南海。戴此十三字作《经》同。全、赵作《注》，误。
东历揭阳县，守敬按：《史记 南越传》有揭阳令定。陈芳绩以县为秦置，属南海郡，后汉、吴因，晋废。在今揭阳县西北。王莽之南海亭，而注于海也。守敬按：据《经》言涅水所在之县及员水所历之里数，盖以今广东之东江当涅水，福建之汀江下流入广东曰韩江者当员水。然东江西南流，而以为西流，汀江与东江不通流，而以为涅水入员水，谬误殊甚。乃郦氏不加驳语，依而释之，可怪也。
校记
[一]　「《后汉书 西南夷传 注》引《碧 颂》，作骠碧之 」　按：今标点本仍作「缥」，不作「骠」。
[二]　「两《汉志》作 」　按：今标点本皆作「并」，《前志》引应劭曰：「故同并侯邑。并音伴。」王先谦《补注》本作「 」，两《汉志》标点本亦无《校记》。全氏本作「 」。《说文》：「 ，并也，从二立。」
依应氏首伴，则同傍，《史记》、《汉书》傍河傍海皆作「并」。 、并，古文今文，《仪礼》 、并交互用之，故《说文》训同。
  </div>
  <div class="pagination">
   <a href="水经注疏_page68.html">
    上一页
   </a>
   <span>
    ...
   </span>
   <a href="水经注疏_page64.html">
    64
   </a>
   <a href="水经注疏_page65.html">
    65
   </a>
   <a href="水经注疏_page66.html">
    66
   </a>
   <a href="水经注疏_page67.html">
    67
   </a>
   <a href="水经注疏_page68.html">
    68
   </a>
   <span class="current-page">
    69
   </span>
   <a href="水经注疏_page70.html">
    70
   </a>
   <a href="水经注疏_page71.html">
    71
   </a>
   <a href="水经注疏_page72.html">
    72
   </a>
   <a href="水经注疏_page73.html">
    73
   </a>
   <a href="水经注疏_page74.html">
    74
   </a>
   <span>
    ...
   </span>
   <a href="水经注疏_page70.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
