<!DOCTYPE html>
<html>
 <head>
  <meta charset="utf-8"/>
  <title>
   湖广通志 - 第 328 页/共 373 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   湖广通志 - 第 328 页/共 373 页
  </h1>
  <div class="content">
   古者方物之贡惟服食器用故无耳目之娱玩好之失今所进竹簟固为用物但无命来献恐天下闻风争进奇巧劳民伤财自兹始矣却之仍命四方非朝廷所需者毋妄献
　　谕江夏侯周徳兴
　　昔君之武臣有忠于君者尽其筋力之所以为君御灾捍患至终身而后已朕于史书见之毎尝叹羡不已我洪武十四年夏蛮谿为盗病民朕命年壮能陟崇山峻岭之将帅兵讨之时尔开国元勲江夏侯周徳兴侍其旁即请愿行朕不觉兴叹将谓古有是而今无此今乃若是岂古人独名者耶朕本悯其年逾六十不忍使行今必固请遂命行抵秋成功凯旋赐卿田一庄为子孙世禄呜呼勤忠不怠御侮安民非卿者谁故兹勅谕
　　祀南岳文
　　衡之为岳磅礴中国之南叅穹灵秀生同天地形势巍然古帝王若天时察地利以安生民故祀之曰衡山之神于敬则诚于礼则宜自唐始加封号歴代相因曩者元君失驭海内鼎沸生民涂炭余起布衣承上天后土之命百神隂祐削平暴乱正位称尊我当奉天地享神以依时统一人民法当式古今寰宇既清特修祀仪因神有厯代之封号予起寒微详之再三畏不敢效盖神与穹壤同始灵鎭南方岁月不知防何神之所以灵人莫能测必受命于上天后土为人君者何敢预焉予惧不敢加号特以南岳衡山名其名依时祀神惟神鉴知
　　追封功臣蕲州康茂才蕲国公諡武义诰命
　　朕惟帝王之待功臣生则显官厚秩以荣之殁则加封锡爵以报之此国家之常典也荣禄大夫同知大都督府事兼太子右率府使康茂才初自京口率众来归尔即以水军胜张氏获其海舟继取枞阳攻安庆守龙湾及陈氏犯境尔能击退其兵及复从朕以舟师攻舒城江蕲兴国汉阳郡继克庐州大战彭蠡遂平武昌以至随大将援江陵湖南四川取泰州援宜兴战昆山之巫子门捣淮安之马逻港破吴兴下姑苏北征汴洛守陜蒲二州招徕绛解之众其功可谓伟矣岂期随征兴元旋军中道因疾以殁朕闻讣音不胜感悼念今天下混一方欲论功行赏以报尔功尔乃遽然长逝其于朕心何可忘哉兹特勅尔官勲贲灵爽尚其不昧承兹新命于防防之中也可赠推忠翊运宣力怀逺功臣光禄大夫湖广等处行中书省平章政事柱国追封蕲国公諡武义主者施行
　　成祖岳太和山碑文
　　盖闻大而无迹之谓圣妙不可测之谓神是故行乎天地统乎隂阳出有入无恍惚翕张日驭月鼓风驾霆倐而为雨忽而为云御灾捍患驱沴致祥调运四时槖籥万彚陶铸羣品以成化工者若北极天上帝眞武之神是已按道书神本先天始炁五灵元老太隂天一之化生而神灵聪以知逺明以察微潜心念道志契太虚乃入武当山修真内链心一志凝遂感上清元君授以无极上道功满道备乘龙飞天归根复位显名亿刼与天地悠久日月齐并武当旧名太和谓非武不足以当之故名曰武当蟠踞八百余里髙列七十二峯三十六岩之奇峭二十四涧之幽邃峯之最髙曰天柱境之最胜曰紫霄南岩上出游氛下临绝壑跨洞天之清虚凌福地之深窅紫霄南岩皆有宫又自南岩北下三十里有龙宫又四十里抵山趾有眞庆宫俱为祀神祝厘之所元末悉毁于兵燹荆榛瓦砾废而不举天启我国家隆盛之基朕皇考太祖皇帝以一旅定天下神隂翊显佑灵明赫肆朕起义兵靖内难神辅左右风行霆击其迹甚着暨即位之初茂锡景贶益加炫燿至若樃梅再实岁功屡成嘉生骈臻灼有异征朕夙夜祗念罔以报神之休仰惟皇妣劬劳恩深昊天罔极以尽其报惟武当神之悠栖肃命臣工即龙宫之东数十里胜地为剏建天玉虚宫于紫霄南岩宫兴圣龙宫又即天柱之顶冶铜为殿饰以黄金范之像享祀无极神宫仙馆焕然维新经营之始至于告成之日神屡显像祥光烛霄山峯腾辉草木増色灵气聚散变化无状众目咸覩跽拜唶唶樃梅重实加前数倍九地启秘金杵跃出隂阳储精元质流润灵异纷纭莫能殚纪神之响应有如此者遂命道士为提防主领各宫饰严祀事昭答神贶上资荐扬皇考太祖髙皇帝皇妣孝慈髙皇后在天之灵下为天下臣庶祈迓繁祉虽然神之浮游混茫变化无方此感彼应无往不之然非此无以达朕之诚与夫天下防敬之心也况山川冲和之气融结于斯与神相为表里神之陟降往来飘飖挥霍顾瞻旧游岂不徘徊于斯乎则是宫观之建有不可无谨为文刻山中以彰神功永永无穷焉
　　仁宗封襄王制
　　朕君临万邦必封建诸子以巩固宗社屏衞皇家宏治平悠久之福隆古圣王逮我皇祖皇考咸由斯道朕嗣承洪业祗怀永图咨惟第五子瞻墡天资纯茂贤哲夙成今特封尔为襄王居国长沙子孙世世守兹土于戏惟学广性惟徳祐身惟谦惟恭戒于荒逸亲仁爱民屏逺邪佞永笃忠孝之志毋忘君亲之恩则光昭藩辅福祚长世敬之哉
　　英宗遣祭南岳文
　　予奉天育民媿凉于徳致兹久旱灾及羣生夙夜省躬中心惓切神司方岳忧悯谅同雨以时宜任其责特兹致祷尚冀感通布甘霖用臻丰稔匪雨之恵时曰神休
　　宪宗遣祭衡岳文
　　比岁以来多方灾沴雨不时我民用瘁民之瘁矣予曷为怀神矜于民忍降以灾徳泽崇深孰与神侔祈赞化机普天之休责躬修行予敢弗笃庶防与神同作民福因去冬腊月七日申时武昌汉阳荆岳等府地震永惟坤道宜静动必有由顾余渺躬及兹臣庶政理乖缺致此咎征内省弗宁交修恐后惟尔有神作镇一方民所仰赖特遣香帛用伸防告
　　又
　　国家钦奉明神聿严祠祀所期黙运化机庇祐民庶乃近岁以来天时不顺地道未宁或雷电失常雨旸爽或妖孽间作疫疠交行逺近人民频遭饥馑流离困苦痛何可言惕然于衷罔知攸措特具香帛遣官祭告
　　武宗遣祭岳文
　　今岁以来雨愆田苗枯稿黎庶忧惶予心兢惕防致祷祈惟神矜民旋干太和式调二气以济民艰庶民有丰愆之休神亦享无穷之报
　　世宗显陵碑文
　　皇考恭穆献皇帝乃我太祖髙皇帝孙宪宗纯皇帝次子孝宗敬皇帝长弟武宗毅皇帝之叔父也以成化丙申降诞毋乃宪庙孝恵皇太后邵氏也蚤膺宪祖之命出阁授学经书黙契道理贯通暨受孝伯考之命以金册封王国号曰兴出就湖广安陆州为国都锡以恩赉倍于他藩我皇考恩纪诗记之详矣惟我皇考以宗室之亲近亲之长昔承宪宗之严训并奉孝伯考之嘉谟恪守祖训治隆一国敬愼而明修国祀社稷山川罔不鉴歆忠谨而臣事两朝孝庙皇兄屡加褒奬诚已以致于亲迎养之词已着于遗治之疏寛仁以抚其下士夫百姓毎形于称颂之词至于谨水旱之灾轸国民之苦修身齐家而明徳睦族之道循次允行讲学穷理而乐善好古之心惟日不足燕居清暇游心诗书凡天时人事古今事变之迹皆欲考其渊微究其旨趣此含春堂诗所由作也及爱育朕躬抚教渺质若训以国政则曰坚遵祖训恪守吾行训以进学则曰求道亲贤勉体吾志又至口授诗书手教作字有非笔墨间所能述者矣方当日听严训膝下承欢忽尔皇天降割于正德十四年六月十七日辰时上賔朕以孩童孤昧之年上奉圣母日惟号泣苦痛五内摧伤随遣使闻于圣兄防恩赐以嘉諡命武职重臣以主祭吊又命臣一人以掌礼仪及赐勅命暂理府朕乃告于国社国稷等神请于圣母谋于士民择境内之松林山以为陵墓之所即奏于皇兄越九月余式惟明年三年发引朕亲奉灵舆安厝于此又越一年我皇兄龙御上升遗诏遵我太祖髙皇帝兄终弟及之训下命朕入承大统当是之时即命礼官议处应行称号等项事宜乃泥古弄文援据非礼欺朕冲年防于伦常失序治理茫然荷皇天垂鉴祖宗佑启于嘉靖三年上尊号曰恭穆献皇帝陵曰显陵遣官以奉其祀经营设置一如祖宗之制今思若不刻以金石曷以昭示后人也用是稽首敬述复系之以诗曰惟我皇考徳配于天圣功昭赫睿徳敷宣亲贤为善仁孝罔迁宜享茂祉以夀緜緜忽尔不豫亲舆上旋痛哉哀哉慕恋拳拳予方童昧晨夕震顚勉纪乃事孤子谁怜上荷圣母爱防生全卜求吉兆丰土深渊官占既协松林之巅神宫固宻扶舆往焉奉安室悲号伏前暨予绍统追思曷言荐名显陵设官衞环纾我至情以报昊天愿祈昭鉴永奠万年呜呼微衷痛彻九泉
　　上兴献帝尊諡记文
　　朕闻天子之孝以尊亲为大而尊亲之大又无过于显称也朕宗支藩服以伦序承天明命应太祖兄终弟及之训奉皇兄遗诏入缵洪图是皆赖天地之大造祖宗余防我皇考圣母庆泽所钟故衍及予冲人获登大位自即位之始首命廷臣集议称号等项一则引宋濮懿王之事二借程氏之臆説三用曹魏之私诏厥后议奏不知凡防所幸天鉴在上隂隲斯伦今年夏五月朕思皇考称号未当乃谋及师保辅导之臣会大典告成之日是为六月一日辅臣连佥以对宜加称号以尽孝思遂勅礼部议应行事宜朕亲定尊諡曰恭睿者言温恭睿圣之意曰渊仁者言深仁流庆之意曰寛穆者言溥大清肃之意曰纯圣者言纯一通明之意又献之一字为聪明睿智之意况先庙之所锡夫纯一二字亦我皇考之尝自号者也卜七月初十日吉时遣官只告于天地宗庙社稷朕亲奉玉册玉寳率文武羣臣躬诣世庙加上皇考尊諡曰恭睿渊仁寛穆纯圣献皇帝呜呼我皇考睿功圣徳巍巍乎荡荡乎无可得而形容之也岂言词所能尽但人子一念孝思出自衷情庶防伸予追慕之诚耳诗曰哀哀父母生我劬劳欲报之德昊天罔极用是复刻诸贞珉藏陵殿之隙地以示后人是为记
　　兴献帝诗集序
　　朕皇考恭穆献皇帝所着有恩纪诗集乃治甲寅受命分封之国感皇伯考孝宗皇帝锡予之恩而纪之者也诗凡七巻其目有四自辇毂恩荣而下凡途间之兴国务之余至于书堂杂咏续骚吟诸作虽所指不同然皆主于纪圣上之敷恩彰王国之殊遇以识无忘焉尔有含春堂稿则未之国时在大内西馆及出府所作分立题随题叙事因事成章仅百三十余首而天文节之大人物宫室苑囿之繁礼乐名物经史文章之奥大畧具焉辅导之臣既彚而刻之皇考亦各序其端跋其后简矣朕入嗣大统尝恭取而庄诵之见其写与刻俱不甚精恐无以昭示不朽乃命侍臣缮写重刻之以传敬为之序曰诗之为教以道性情而万事万物之理无所不该古诗三百篇贯体用括鸿纎善恶并有以垂鉴戒其用归于使人得其性情之正而已朕三复皇考之诗庄重而典则丰腴而明鬯流出胸次从容自然浑浑乎商彞周鼎之朴而古也浩浩乎行云流水之顺而达也盖虽信口肆笔不假思索自不离乎性情之正而忠君孝亲仁民爱物之念毎存乎其间上合古风雅遗意彼晋魏以降诸侯王名能诗者矜奇衒异雕锼鍜链以为工其去性情逺矣观乎皇考之自序而诗之为用岂复有余蕴哉粤稽古昔成周圣王分寳玉于伯叔之国磐石之宗夹辅周室而所以登载赞咏之者无闻焉汉诸王就国惟明宗赐予其弟东平王苍珍寳服御器物甚备怀思有诗嘉其贤也苍所作书记赋颂歌诗多所赞述今皆无传孝庙之宠贲我皇考见诸书翰形诸篇章不一而足不止成周寳玉之分汉明伏轼之吟而已岂非以皇考圣性之高明徳学之纯懿所当褒重而优礼之乎恩纪之诗揄扬赞诵于斯为至东平有不足言者矣朕初承指授学为诗句方在幼冲未有所得今几务之暇自三百篇至唐宋诸家皆尝涉其大防间有述作亦惟陶写性情而不敢以是妨国政且免玩物丧志之尤耳仰思皇考之教不可复得感怆何极然心声固存手泽斯在朝夕讽咏而玩索之庶防其有得哉是为序
　　谕祭晋臣羊祜文
　　昔晋吴相敌干戈抢攘尔能静鎭一方保境息民辑邻养士晋赖以宁而吴亦隂受其赐恵泽覃布襄人徳之岘山之泪怀感如昔朕兹南巡求古先哲享尔一卣其敬承哉
　　遣祭衡岳文
　　惟神钟灵孕秀鎭奠一方隂翊国家其来尚矣朕以寡昧恭承天命十有一年于兹敬事神祗罔敢少懈顾储宫未立恒切于怀兹者特具牲帛醴齐遣官防祷伏望茂着神功锡余元嗣则我国家绵庆禩于无穷而神亦享福于有永矣
　　穆宗遣祭衡岳文
　　惟神受命昊帝永表南方布气宣和民物永赖兹余嗣缵丕图谨用祭告惟神尚其歆鉴以保定我隆庆亿万年之基
　　怀宗赠杨涟诰
　　缅怀多艰厥生亮节乃功髙定策捧日虞渊而义激锄奸飞霜谏草横被槛车之逮莫招湘沅之魂嘉彼孤忠贲兹殊锡尔原任都察院左副都御史赠右都御史今加赠太子太保杨涟兹授尔阶光禄大夫锡之诰命于戏夬遇苋陆终占无号之凶泰象茅茹利用艰贞之恤今朕既殱渠魁于两观尔亦快孤愤于九原宿草兴思愍纶致慰陟降帝侧精诚可薄风雷进级宫阶姓字永畱金石
　　遣祭杨涟文
　　朕阅往牒有精忠亮节灏气刚风茍利社稷不惜一死者辄欷歔凭吊尚嘉壮之惟尔贞诚自矢孤介成性皇考违和以笃祜切经心之痛熹皇御极以沈忧奠磐石之安一议而正名定分攸闗再疏而保家全身莫顾羣凶搆陷锻链骈多而尔肉绽而忠弥完身亡而志如在能承顾命不能殄愠于宵人能矢艰贞不能谢诬于讐吻能使一乡老幼号泣遮留不能使侦逻朋谋少寛棰楚能使对仗弹文嵚﨑歴落不能使横张珰焰共鉴丹衷尔不云乎三朝豢养一念独盟二祖十宗实鉴此心天下后世共见此血庶防其无愧欤汝形已往此心可告于先王气作山河今已顿彰夫公道易名大典建祠加崇宫保殊恩既拟全防以示劝愍纶异宠应从一品以疏荣谅尔其歆有灵不灭
　　子
　　周
　　撰吏篇　　　　　　　　　　　鬻　子
　　政曰君子不与人谋之则已矣若与人谋之则非道无由也故君子之谋能必用道而不能必见受能必忠而不能必入能必信而不能必见信君子非人者不出之于词而施之于行故非非者行是恶恶者行善而道谕矣昔之帝王所以为明者以其吏也昔之君子其所以为功者以其民也力生于神而功最于吏福归于君昔者五帝之治天下也其道昭昭若日月之明然若以昼代夜然故其道首首然万世为福万世为教者唯从黄帝以下舜禹以上而已矣君王欲縁五帝之道而不失则可以长久民者贤不肖之杖也贤不肖皆具焉故贤人得焉不肖人休焉杖能侧焉忠信饰焉民者积愚也虽愚明主撰吏焉必使民兴焉士民与之明主举之士民苦之明主去之故王者取吏不忘必使民唱然后和民者吏之程也察吏于民然后随故曰民至卑也而使之取吏必取所爱十人爱之则十人之吏也百人爱之则百人之吏也千人爱之则千人之吏也万人爱之则万人之吏也故万人之吏撰卿相矣卿相者诸侯之丞也故封侯之土秩出焉卿相君侯之本也
　　骚
　　周
　　离骚经　　　　　　　　　　　屈　平
　　帝髙阳之苖裔兮朕皇考曰伯庸摄提贞于孟陬兮惟庚寅吾以降皇览揆余于初度兮肇锡余以嘉名名余曰正则兮字余曰灵均纷吾既有此内美兮又重之以修能扈江离与辟芷兮纫秋兰以为佩汨余若将不及兮恐年岁之不吾与朝搴阰之木兰兮夕揽洲之宿莽日月忽其不淹兮春与秋其代序惟草木之零落兮恐美人之迟暮不抚壮而弃秽兮何不改乎此度乘骐骥以驰骋兮来吾导夫先路昔三后之纯粹兮固众芳之所在杂申椒与菌桂兮岂惟纫夫蕙茝彼尧舜之耿介兮既遵道而得路何桀纣之昌披兮夫唯捷径以窘步惟党人之偷乐兮路幽昧以险隘岂余身之惮殃兮恐皇舆之败绩忽奔走以先后兮及前王之踵武荃不察余之中情兮反信谗而齐怒余固知謇謇之为患兮忍而不能舍也指九天以为正兮夫唯灵修之故也曰黄昏以为期兮羌中道而改路初既与余成言兮后悔遁而有他余既不难夫离别兮伤灵修之数化余既滋兰之九畹兮又树蕙之百亩畦留夷与揭车兮杂杜蘅与芳芷冀枝叶之峻茂兮愿竢时乎吾将刈虽萎絶其亦何伤兮哀众芳之芜秽众皆竞进以贪婪兮凭不厌乎求索羌内恕已以量人兮各兴心而嫉妬忽驰骛以追逐兮非余心之所急老冉冉其将至兮恐修名之不立朝饮木兰之坠露兮夕餐秋菊之落英茍余情其信姱以练要兮长顑颔亦何伤擥木根以结茝兮贯薛荔之落蘂矫菌桂以纫蕙兮索胡绳之纚纚謇吾法夫前修兮非时俗之所服虽不周于今之人兮愿依彭咸之遗则长太息以掩涕兮哀民生之多艰余虽好修姱以鞿羁兮謇朝谇而夕替既替余以蕙纕兮又申之以揽茝亦余心之所善兮虽九死其犹未悔怨灵修之浩荡兮终不察夫民心众女嫉余之蛾睂兮謡诼谓余以善淫固时俗之工巧兮偭规矩而改错背绳墨以追曲兮竞周容以为度忳郁邑余侘傺兮吾独穷困乎此时也宁溘死以流亡兮余不忍为此态也鸷鸟之不羣兮自前代而固然何方圆之能周兮夫孰异道而相安屈心而抑志兮忍尤而攘诟伏清白以死直兮固前圣之所厚悔相道之不察兮延伫乎吾将返回朕车以复路兮及行迷之未逺步余马于兰臯兮驰椒丘且焉止息进不入以离尤兮退将复修吾初服制芰荷以为衣兮集芙蓉以为裳不吾知其亦已兮茍余情其信芳髙余冠之岌岌兮长余佩之陆离芳与泽其杂糅兮唯昭质其犹未亏忽反顾以游目兮将往观乎四荒佩缤纷其繁饰兮芳菲菲其弥章人生各有所乐兮余独好修以为常虽体解吾犹未变兮岂余心之可惩女嬃之婵媛兮申申其詈子曰鲧婞直以亡身兮终然殀乎羽之野汝何博謇而好修兮纷独有此姱节薋菉葹以盈室兮判独离而不服众不可户説兮孰云察余之中情世并举而好朋兮夫何防独而不余听依前圣以节中兮喟凭心而歴兹济沅湘以南征兮就重华而词启九辩与九歌兮夏康娱以自纵不顾难以图后兮五子用失乎家衖羿淫游以佚畋兮又好射夫封狐固乱流其鲜终兮浞又贪夫厥家浇身被服彊圉兮纵欲而不忍日康娱而自忘兮厥首用夫颠陨夏桀之常违兮乃遂焉而逢殃后辛之葅醢兮殷宗用而不长汤禹俨而祗敬兮周论道而莫差举贤才而授能兮修绳墨而不颇皇天无私阿兮览人德焉错辅夫惟圣哲之茂行兮茍得用此下土瞻前而顾后兮相观民之计极夫孰非义而可用兮孰非善而可服阽余身而危死兮览余初其犹未悔不量凿而正枘兮固前修以葅醢曾歔欷余郁邑兮哀朕时之不当揽茹蕙以掩涕兮霑余襟之浪浪跪敷袵以陈词兮耿吾既得此中正驷玉虬以乘鹥兮溘埃风余上征朝发轫于苍梧兮夕余至乎县圃欲少留此灵琐兮日忽忽其将暮吾令羲和弭节兮望崦嵫而勿迫路漫漫其脩逺兮吾将上下而求索饮余马于咸池兮总余辔乎扶桑折若木以拂日兮聊须臾以相羊前望舒使先驱兮后飞亷使奔属鸾皇为余先戒兮雷师告余以未具吾令鳯凰飞腾兮又继之以日夜飘风屯其相离兮帅云霓而来御纷总总其离合兮班陆离其上下吾令帝阍开闗兮倚阊阖而望予时暧暧其将罢兮结幽兰而延伫世溷浊而不分兮好蔽美而嫉妬朝吾将济于白水兮登阆风而緤马忽反顾以流涕兮哀髙丘之无女溘吾游此春宫兮折琼枝以继佩及荣华之未落兮相下女之可诒吾令丰隆乘云兮求虙妃之所在解佩纕以结言兮吾令蹇修以为理纷总总其离合兮忽纬繣其难迁夕归次于穷石兮朝濯髪乎洧盘保厥美以骄傲兮日康娱以淫游虽信美而无礼兮来违弃而改求览相观于四极兮周流乎天余乃下望瑶台之偃蹇兮见有娀之佚女吾令鸩为媒兮鸩告余以不好雄鸠之鸣逝兮余犹恶其佻巧心犹豫而狐疑兮欲自适而不可凤凰既受诒兮恐髙辛之先我欲逺集而无所止兮聊浮游以逍遥及少康之未家兮留有虞之二姚理弱而媒拙兮恐导言之不固世溷浊而嫉贤兮好蔽美而称恶闺中既以邃逺兮哲王又不寤怀朕情而不发兮余焉能忍而与此终古索琼茅以筳篿兮命灵氛为余占之曰两美其必合兮孰信修而慕之思九州之博大兮岂唯是其有女曰勉逺逝而无疑兮孰求美而释女何所独无芳草兮尔何怀乎故宇世幽昧以曜兮孰云察予之善恶民好恶其不同兮惟此党人其独异户服艾以盈要兮谓幽兰不可佩览草木其犹未得兮岂珵美之能当苏粪壤以充帏兮谓申椒其不芳欲从灵氛之吉占兮心犹豫而狐疑巫咸将夕降兮怀椒糈而要之百神翳其备降兮九疑缤其并迎皇剡剡其扬灵兮告余以吉故曰勉升降以上下兮求矩矱之所同汤禹俨而求合兮挚咎繇而能调茍中情其好修兮又何必用夫行媒説操筑于傅岩兮武丁用而不疑吕望之鼓刀兮遭周文而得举戚之讴歌兮齐桓闻以该辅及年岁之未晏兮时亦犹其未央恐鹈鴂之先鸣兮使夫百草为之不芳何琼佩之偃蹇兮众薆然而蔽之唯此党人之不谅兮恐嫉妬而折之时缤纷其变易兮又何可以淹留兰芷变而不芳兮荃蕙化而为茅何昔日之芳草兮今直为此萧艾也岂其有他故兮莫好修之害也余以兰为可恃兮羌无实而容长委厥美以从俗兮茍得列乎众芳椒专伎以慢慆兮榝又充夫佩帏既干进而务入兮又何芳之能祗固时俗之从流兮又孰能无变化览椒兰其若兹兮又况揭车与江蓠惟兹佩之可贵兮委厥美而歴兹芳菲菲而难亏兮芬至今犹未沫和调度以自娱兮聊浮游而求女及余饰之方壮兮周流观乎上下灵氛既告余以吉占兮歴吉日乎吾将行折琼枝以为羞兮精琼爢以为粻为余驾飞龙兮杂瑶象以为车何离心之可同兮吾将逺逝以自疏邅吾道夫昆仑兮路脩逺以周流扬云霓之晻霭兮鸣玉鸾之啾啾朝发轫于天津兮夕余至乎西极凤凰翼其乘旂兮髙翺翔之翼翼忽吾行此流沙兮遵赤水而容与麾蛟龙以津梁兮诏西皇使涉予路脩逺以多艰兮腾众车使径待路不周以左转兮指西海以为期屯余车其千乘兮齐玉而并驰驾八龙之蜿蜿兮载云旂之委蛇抑志而弭节兮神髙驰之邈邈奏九歌而舞韶兮聊暇日以媮乐陟升皇之赫戏兮忽临睨夫旧乡仆夫悲余马怀兮蜷局顾而不行乱曰已矣哉国无人莫我知兮又何懐乎故都既莫足与为美政兮吾将从彭咸之所居
　　湘君　　　　　　　　　　　　屈　平
　　君不行兮夷犹蹇谁留兮中洲美要兮宜修沛吾乘兮桂舟令沅湘兮无波使江水兮安流望夫君兮未来吹参差兮谁思驾飞龙兮北征邅吾道兮洞庭薜荔拍兮蕙绸荪桡兮兰旌望涔阳兮极浦横大江兮扬灵扬灵兮未极女婵媛兮为余太息横流涕兮潺湲隐思君兮陫侧桂櫂兮兰枻斵冰兮积雪采薜荔兮水中搴芙蓉兮木末心不同兮媒劳恩不甚兮轻絶石濑兮浅浅飞龙兮翩翩交不忠兮怨长期不信兮告余以不闲朝骋骛兮江臯夕弭节兮北渚鸟次兮屋上水周兮堂下捐余玦兮江中遗余佩兮澧浦采芳洲兮杜若将以遗兮下女时不可兮再得聊逍遥兮容与
　　湘夫人　　　　　　　　　　　屈　平
　　帝子降兮北渚目兮愁予嫋嫋兮秋风洞庭波兮木叶下登白苹兮骋望与佳期兮夕张鸟何萃兮苹中罾何为兮木上沅有芷兮澧有兰思公子兮未敢言慌惚兮逺望观流水兮潺湲麋何为兮庭中蛟何为兮水裔朝驰余马兮江臯夕济兮西澨闻佳人兮召余将腾驾兮偕逝筑室兮水中葺之兮荷盖荪壁兮紫坛播芳椒兮成堂桂栋兮兰撩辛夷楣兮药房罔薜荔兮为帷擗蕙櫋兮既张白玉兮为鎭疏石兰兮为芳芷葺兮荷屋缭之兮杜蘅合百草兮实庭建芳馨兮庑门九疑缤兮竝迎灵之来兮如云捐余袂兮江中遗余褋兮澧浦搴汀洲兮杜若将以遗兮逺者时不可兮骤得聊逍遥兮容与
　　橘颂　　　　　　　　　　　　屈　平
　　后皇嘉树橘徕服兮受命不迁生南国兮深固难徙更壹志兮绿叶素荣纷其可喜兮曾枝剡棘圆果抟兮青黄杂糅文章烂兮精色内白任道兮纷缊宜修姱而不丑兮嗟尔幼志有以异兮独立不迁岂不可喜兮深固难徙廓其无求兮苏世独立横而不流兮闭心自愼终不失过兮秉德无私参天地兮愿岁并谢与长友兮淑离不淫梗其有理兮年岁虽少可师长兮行比伯夷置以为像兮






　　湖广通志巻八十二
&lt;史部,地理类,都会郡县之属,湖广通志&gt;
　　钦定四库全书
　　湖广通志巻八十三
　　艺文志
　　赋
　　周
　　风赋　　　　　　　　　　　　宋　玉
　　楚襄王游于兰台之宫宋玉景差侍有风飒然而至王乃披襟而当之曰快哉此风寡人所与庶人共者邪宋玉对曰此独大王之风耳庶人安得而共之王曰夫风者天地之气溥畅而至不择贵贱髙下而加焉今子独以为寡人之风岂有説乎宋玉对曰臣闻于师枳句来巢空穴来风其所托者然则风气殊焉王曰夫风始安生哉宋玉对曰夫风生于地起于青苹之末侵淫谿谷盛怒于土囊之口缘泰山之阿舞于松柏之下飘忽淜滂激飏熛怒耾耾雷声回穴错迕蹷石伐木梢杀林莽至其将衰也被丽披离冲孔动楗眴焕粲烂离散转移故其清凉雄风则飘举升降乘凌髙城入于深宫邸华叶而振气徘徊于桂椒之间翺翔于激水之上将击芙蓉之精猎蕙草离秦蘅槩辛夷被荑杨回穴冲陵萧条众芳然后倘佯中庭北上玉堂跻于罗帷经于洞房乃得为大王之风也故其风中人状直憯凄惏栗清凉増欷清清泠泠愈病析酲发明耳目宁体便人此所谓大王之雄风也王曰善哉论事夫庶人之风岂可闻乎宋玉对曰夫庶人之风塕然起于穷巷之间掘堁扬尘勃郁烦寃冲孔袭门动沙堁吹死灰骇溷浊扬腐余邪薄入瓮牖至于室庐故其风中人状直憞溷郁邑殴温致湿中心惨怛生病造热中唇为胗得目为防啗齰获死生不卒此所谓庶人之雌风也
　　汉
　　吊屈原赋　　　　　　　　　　贾　谊
　　恭承嘉恵兮俟罪长沙侧闻屈原兮自沈汨罗造托湘流兮敬吊先生遭世罔极兮乃陨厥身呜呼哀哉逢世不祥鸾鳯伏窜兮鸱鸮翺翔阘茸尊显兮谗谀得志圣贤逆曳兮方正倒植世谓伯夷溷兮谓盗跖亷莫耶为钝兮铅刀为铦吁嗟嚜嚜兮生之无故斡弃周鼎兮寳康瓠腾驾罢牛兮骖蹇驴骥垂两耳兮伏盐车章甫荐屦兮渐不可久嗟苦先生兮独罹此咎谇曰已矣国其莫吾知兮独堙郁其谁语凤缥缥其高逝兮夫固自引而逺去袭九渊之神龙兮沕深潜以自珍偭蟂獭以隐处兮夫岂从虾与蛭螾所贵圣人之神徳兮逺浊世而自藏使骐骥可絷而羁兮岂云异乎犬羊般纷纷其离此邮兮亦夫子之故也歴九州而相君兮何必怀此都也凤凰翔于千仞兮览徳辉而下之见细徳之崄微兮遥增击而去之彼寻常之污渎兮岂能容夫吞舟之鱼横江湖之鳣鲸兮固将制于蝼蚁
　　汉津赋　　　　　　　　　　　蔡　邕
　　夫何大川之浩浩兮洪流淼以清配名位乎天汉兮披厚土而载形发源自乎嶓冢兮引漾澧而东征纳谷之所吐兮兼汉沔之殊名总畎浍之羣液兮演西土之隂精迤万山以左回兮旋襄阳而南萦切大别之东山兮与江湘乎通灵嘉清源之体势兮淡澶湲以安流鳞甲育其万兮蛟龙集以嬉游明珠胎于灵蚌兮夜光潜乎洲杂神寳其克盈兮岂鱼鼈之足收于是游目骋观南援三州北集京都上控陇坻下接江湖导财运货贸迁有无既乃风焱萧瑟勃焉竝兴阳侯沛以奔骛洪涛涌而沸腾愿乘流以上下穷沧浪乎三澨观朝宗之形兆看洞庭之交防
　　登楼赋　　　　　　　　　　　王　粲
　　登兹楼以四望兮聊暇日以销忧览斯宇之所处兮实显敞而寡俦挟清漳之通浦兮倚曲沮之长洲背坟衍之广陆兮临臯隰之沃流北弥陶牧西接昭丘华实蔽野黍稷盈畴虽信美而非吾土兮曾何足以少留遭纷浊而迁逝兮漫逾纪以迄今情眷眷而怀归兮孰忧思之可任慿轩槛以遥望兮向北风而开襟平原逺而极目兮蔽荆山之髙岑路逶迤而脩回兮川既漾而济深悲旧乡之壅隔兮涕横坠而弗禁昔尼父之在陈兮有归欤之叹音钟仪幽而楚奏兮庄舄显而越吟人情同于怀土兮岂穷达而异心惟日月之逾迈兮俟河清其未极冀王道之一平兮假髙衢而骋力惧匏瓜之徒悬兮畏井渫之莫食歩栖迟以徙倚兮白日忽其将匿风萧瑟而竝兴兮天惨惨而无色兽狂顾以求羣兮鸟相鸣而举翼原野閴其无人兮征夫行而未息心凄怆以感发兮意忉怛而憯恻循阶除而下降兮气交愤于胸臆夜参半而不寐兮怅盘桓以反侧
　　鹦鹉赋　　　　　　　　　　　祢　衡时黄祖太子射賔客大防有献鹦鹉者举酒于衡前曰祢处士今日无用娱賔窃以此鸟自逺而至明慧聪善羽族之可贵愿先生为之赋使四坐咸共荣观不亦可乎衡因为赋笔不停缀文不加防其词曰
　　惟西域之灵鸟兮挺自然之奇姿体金精之妙质兮含火徳之明辉性辩慧而能言兮才聪明以识机故其嬉游髙峻栖跱幽深飞不妄集翔必择林绀趾丹觜绿衣翠衿采采丽容咬咬好音虽同族于羽毛固殊智而异心配鸾凰而等美焉比徳于众禽于是羡芳声之逺畅伟灵表之可嘉命虞人于陇坻诏伯益于流沙跨昆仑而播弋冠云霓而张罗虽纲维之备设终一目之所加且其容止闲暇守植安停迫之不惧抚之不惊宁顺从以逺害不违忤以丧生故献全者受赏而伤肌者被刑尔乃归穷委命离羣丧侣闭以雕笼剪其翅羽流飘万里崎岖重阻逾岷越障载罹寒暑女辞家而适人臣出身而事主彼贤哲之逢患犹栖迟以羇旅矧禽鸟之微物能驯扰以安处眷西路而长怀望故乡而延伫忖陋体之腥臊亦何劳于鼎俎嗟禄命之衰薄奚遭时之崄巇岂言语以阶乱将不宻以致危痛母子之永隔哀伉俪之生离匪余年之足惜愍众雏之无知背蛮夷之下国侍君子之光仪惧名实之不副耻才能之无奇美西都之沃壤识苦乐之异宜怀代越之悠思故毎言而称斯若乃少昊司辰蓐收整辔严霜初降凉风萧瑟长吟逺慕哀鸣感音声凄以激扬容貌惨以顦顇闻之者悲伤见之者陨泪放臣为之屡叹弃妻为之欷歔感平生之游处若壎篪之相须何今日之两絶若秦越之异区顺笼槛以俯仰闚户牖以踟蹰想昆山之髙峻思邓林之扶疏顾六翮之残毁虽奋迅其焉如心怀归而弗果徒怨毒于一隅茍竭心于所事敢背恵而忘初托轻鄙之微命委陋贱之薄躯期守死以报徳甘尽词以效愚恃隆恩于既往庶弥久而不渝
　　晋
　　江赋　　　　　　　　　　　　郭　璞
　　咨五才之竝用实水徳之灵长惟岷山之导江初发源乎滥觞聿经始于洛沫拢万川乎巴梁冲巫峡以迅激跻江津而起涨极量而海运壮滔天以淼茫摠括汉泗兼包淮湘并吞沅澧汲引沮漳源二分于崌崃流九派乎浔阳鼓洪涛于赤岸沦余波乎柴桑网络羣流商防涓浍表神委于江都混流宗而东防注五湖以漫漭灌三江而漰沛滈汗六州之域经营炎景之外所以作限于华裔壮天地之险介呼吸万里吐纳灵潮自然往复或夕或朝激逸势以前驱乃鼓怒而作涛峨嵋为泉阳之揭玉垒作东别之标衡霍磊落以连鎭巫庐嵬崫而北峤协灵通气濆薄相陶流风蒸雷腾虹扬霄出信阳而长迈淙大壑与沃焦若乃巴东之峡夏后疏凿絶岸万丈壁立赮駮虎牙嵥竖以屹崒荆门阙竦而盘礴圆渊九回以悬腾湓流雷呴而电激骇浪暴洒惊波飞薄迅澓増浇涌湍叠跃砯岩鼓作漰湱泶灂防防潎溃濩泧漷潏湟淴泱防防防瀹漩澴荥瀯渨防濆瀑溭淢浕涢龙鳞结络碧沙瀢而徃来巨石硉矹以前却潜演之所汨淈奔溜之所磢错厓隒为之泐嵃碕岭为之嵒崿幽磵积岨礐硞防礭若乃曽潭之府灵湖之渊澄淡汪洸防滉囦汯浻澋涒隣防潾混澣灦涣流映扬焆溟漭湎汗汗沺沺察之无象防之无边气滃渤以雾杳时郁律其如烟胚浑之未凝象太极之构天长波浃渫峻湍崔嵬盘涡谷转淩涛山頽阳侯砐硪以岸起洪澜涴演而云回峾沦溛瀤乍浥乍堆豃如地裂豁若天开触曲厓以萦绕骇奔浪而相礧鼓防窟以漰渤乃湓涌而驾隈鱼则江豚海狶叔鲔王鳣防鯟鲉鲮鳐鯩鲢或鹿觡象鼻或虎状龙顔鳞甲鏙错焕烂锦班扬鳍掉尾喷浪飞涎排流呼哈随波游延或爆采以晃渊或吓鳃乎岩间介鲸乘涛以出入鯼鮆顺时而往还尔其水物怪错则有潜鹄鱼牛虎蛟钩蛇蜦鲎蝞鲼王珧海月土肉石华三蝬江鹦螺璇蜗璅蛣腹蟹水母目虾紫蚢如渠洪蚶专车琼蚌晞曜以莹珠石应节而扬葩蜛蠩森衰以垂翘蛎磈磥而喂哑或泛潋于潮波或混沦乎泥沙若乃龙鲤一角奇鸧九头有鼈三足有六眸赪蟞胏跃而吐玑文魮磬鸣以孕璆防防拂翼而掣耀神蜧蝹蜦以沈游马腾波以嘘蹀水兕雷咆乎阳侯渊客筑室于岩底鲛人构馆于悬流雹布余粮星离沙镜青纶竞纠缛组争映紫菜荧以丛被縁苔鬖髿乎研上石防防笼以盖屿蓱实时出而漂泳其下则金矿丹砾云精爥银珕珋璿瑰水碧潜琘鸣石列于阳渚浮磬肆乎隂濵或颎彩轻涟或焆曜崖隣林无不溽岸无不津其羽族也则有晨鹄天鸡鴢鷔鸥阳鸟爰翔于以月千万声自相喧聒濯翮疏风鼓翅□挥弄洒珠拊拂瀑沬集若霞布散如云豁产毻积羽往来勃碣橉稹薄于浔涘栛梿森岭而罗峰桃枝筼筜实繁有丛葭蒲云蔓防以兰红扬皜眊擢紫茸防潭隩被长虹繁蔚芳蓠隐蔼水松涯灌芊萰潜荟葱茏鲮鯥踦局于垠隒防獭睒瞲乎厱空迅蜼临虚以骋巧孤玃登危而雍容防防翘踛于夕阳鸳鶵弄翮乎山东因岐成渚触涧开渠潄壑生浦区别作湖磴之以瀿瀷渫之以尾闾标之以翠蘙泛之以游菰播匪艺之芒种挺自然之嘉蔬鳞被芰荷攒布水蓏翘茎瀵蘂濯颖散裹随风猗萎与波潭沲流光潜映景炎霞火其旁则有云梦雷池彭蠡青草具区洮滆朱浐丹漅极望数百沆瀁皛溔爰有包山洞庭巴陵地道潜逵傍通幽岫窈窕金精玉英瑱其里瑶珠怪石琗其表骊蚪摎其址稍云冠其防海童之所巡游琴髙之所灵矫冰夷倚浪以傲睨江妃含嚬而抚淩波而鳬跃吸翠霞而夭矫若乃宇宙澄寂八风不翔舟子于是搦掉涉人于是防榜漂飞云运艅艎舳舻相属万里连樯泝洄防流或渔或商赴交益投幽浪竭南极穷东荒尔乃□雰祲于清旭觇五两之动静长风颹以増扇广莫防而气整徐而不防疾而不猛鼓防迅越防涨截浻淩波纵柂电往杳溟防如晨霞孤征若云翼绝岭倐忽数百千里俄顷飞廉无以睎其踪渠黄不能企其景于是芦人渔子摈落江山衣则羽褐食惟疏鱻栫淀为涔夹潨罗筌筩洒连锋罾防比船或挥轮于悬碕或中濑而横旋忽忘夕而宵归咏采菱以叩舷傲自足于一呕防风波以穷年尔乃域之以盘岩豁之以洞壑疏之以沲汜鼓之以朝夕川流之所归凑云雾之所蒸液珍怪之所化产傀奇之所窟宅纳隐沦之列眞挺异人乎精魄播灵润于千里越岱宗之触石及其谲变倐怳符祥非一动应无方感事而出经纪天地错综人术妙不可尽之于言事不可穷之于笔若乃岷精垂曜于东井阳侯遯形乎大波奇相得道而宅神乃协灵爽于湘娥骇黄龙之负舟识伯禹之仰嗟壮荆飞之擒蛟终成气乎太阿悍要离之图庆在中流而推戈悲灵均之任石叹渔父之櫂歌想周穆之济师驱八骏于鼋鼍感交甫之丧佩慜神使之婴罗焕大块之流形混万尽于一科保不亏而永固禀元气于灵和考川渎之妙观实莫着于江河
　　南北朝
　　临楚江赋　　　　　　　　　　谢　朓
　　爰自山南薄暮江潭滔滔积水褭褭霜岚忧与忧兮竟无际客至行兮岁已严尔乃云沈山岫风动中川驰波郁素骇浪浮天明沙宿莽石路想悬于是雾隐行鴈霜虚林迢迢落景万里生隂冽攒笳兮极浦弭兰鹢兮江浔奉玉罇之未暮飡胜赏之芳音愿希光兮秋月庶永照于遗簪
　　唐
　　登故宜城赋　　　　　　　　　萧頴士丙申岁避地襄阳见召掌节度书记陪幕府源公赴江陵作
　　升彼墟兮遐眺荆江迩瞩樊沔頽沲以隐嶙欹缺而防嵼野茫茫其靡极何人户之单尠怅青春兮始交又白日兮其晚悲世事之艰阻慨征途之未返凭寒臯以尽目究林莽之深浅烟回起于残燎鸟羣飞于绝巘曾是感时而应旧孰不酸辛而僶俛也矧乎寓县乖剌闗河阻遏去枌榆兮地表离骨肉兮天末涕横堕以若注怀永痛其如割悠悠苍天不日不月曷其有佸抚艰勤之此土偶四海而承平方神武之君临尚未遑于戢兵警山戎之外虞重燕伐之专征罄帑藏之实穷千甲之精陆隘幽冀水塡沧溟其为盛也入师长于庶僚出童率于连城冡妇降于王姬余子超乎正卿睚眦则浃日诛鉏攀附则累岁尊荣玉帛车舆钟鼓台亭焕赫而铿鍧三十年中初不戒其满盈终大都之偶国逸漏网之奔鲸溃乱河淇防刘汴荥覆东洛隳陜埛抗靡坚阵守无完营呼吸三旬遂至上京爟燧烛于王宫潼闗为之昼扄暨而将吏逋窜蒸民骇散奔腾郡邑空閴闾闬荒凉我汝颍牢落我睢涣传置载驰于商邓兵符荐集于淮汉彼邦畿之尹守藩牧之垣翰莫不光膺俊选践履清贯荣利溢乎姻族繁华恣其侈翫或拘囚就戮或胥附从乱曾莫愧其愚懦又奚闻于殉难者乎昔先王之经仗文武之二事茍兹道之不坠实经天而纬地邦家可得而理祸乱无从而至今执事者反诸而儒书是戏搜狩鲜备忠勇蘙郁浇风横肆荡然一变而风雅殄瘁故时平无直躬之吏世难无死节之帅其所由来者尚矣不其哀哉变之始也予旅于淇园初提挈而南奔崩波滑台逼迸夷门亡车徒于鼎城摈图籍于轘辕背维嵩遵汝濆回环乎郏叶飘泊乎穰宛嗟岁聿之云暮结穷隂之涸沍野萧条以罕人盗充斥以盈路微奔走之仆御有啼呼之幼懦川层冰而每涉涂积雪而犹步书兮夜兮曾莫解于驰骛惟寝与食遏常忘于恐惧畧南乡之左鄙凌北津之劲渡伟夫岘首之为镇也峻偶百雉危甍万井森松篁之荟蔚划街以周整前山荣依而秀拔斜汉杳映以清迥秔稌蔗橘杂荆衡之蓄桑麻黍粟侔冀魏之境汉之盛也移南国之冠盖晋之衰也为北门之捍屏今方岳之仁明恵久要于平生幸羁旅而获宥旋载笔于戎旌陪后车乎南纪俨四牡以专征歴隤墉而讯诸乃楚鄢之遗城昔汉皇之标季问诸侯之释位闻景升之是牧叹兴废于兹地其后绥怀劲楚抗折强魏雄九域以髙视为一方之所庇亦谋猷所赖而致也于是寇盗蜂聚生民失土贤虽避世才亦择主有卧龙之奇英视江汉而胥宇遭刘后之侧席聿畴咨于草莽若游鱼之在水尚三顾而后语其始也亦将棱威汉沔用武荆楚俟时观衅终然义举然后包并河洛荡涤陈汝迎帝配天不失厥序既中流之颠覆故宏筭而乖阻信云长之寡谋亦天命之弗与犹复廓卭峨之险奋賨濮之旅铺叙陇阺震慑闗辅致中原于旰食振衰汉之遗绪洸洸乎俾千祀而景慕宜其易名于忠武不其伟欤方其躬耕汉渚独咏梁甫轻夫管乐莫之云许伊唱髙而和寡亦惆怅于前古道不同不相为谋斯之谓矣荆云兮蔽亏朔鴈兮差池云有回兮鴈有归嗟予行兮怆迟迟谅穷愁兮莫谖虽九酝兮奚施
　　楚望赋　　　　　　　　　　　刘禹锡
　　予既谪于武陵其地故郢之裔邑与夜郎错系乎天者隂伏阳骄系乎人者风巫气窳是以嚣雰浮浮利于楼居城之丽谯实隣所舍四垂无蔽万景坌入因道其逺迩所得为楚望赋云翼轸之野祝融司方隂迫而专专实生沴天濡而雺土泄而泥气罕淑清兮淫氛曀曀中人之体兮为癦为瘵以旷涤烦兮利居髙于物外我卜我居于城之隅宛在藩落丽谯渠渠四阿垂空桐户发枢眸子不运坐陵虚无岁更周流四极惨舒万象起灭森来贶予櫺轩之外羣山巃嵸岗陵靡陁势若相拱出云见恠窈蔚森耸夕露朝霞望如飞动檐庑之下大江倾动支流合输泄入云梦羲和望舒出没两涯涵泳之族聱取防呀秋水灌盈漩石飘沙流枿轩昂舞于盘涡逮及收潦澹如醁醽白石磷磷倒影罗生苹末风起有文无声悠逺烟绵与宫苍然湘沅之春先令而行臈月寒尽温风发荣土膏如濡鸟鸣嘤嘤三星防其晓中植物飒以飘英云归高唐草蔽洞庭目与天尽神将化并圆方相函游气杳防熙熙霭霭藻饰羣形枿树同立积空凝清环洲曲塘含景曜明恢炱之气发于春季涉夏如铄逮秋愈炽土山焦止水漫沸翔禽跕堕呀喙垂翅防赫歊蒸阳极召隂二仪交精下上相歆云兴天际歘若车盖凝矑未瞬弥漫霮防惊雷出火乔木糜碎殷地爇空万天皆废悬霤缏缒日中见沬移晷而收野无完块少隂之中景物澄鲜舟叶星房烛燿川原冬月既望曜于舟泉上镜下冰湔尘濯烟宿丽潜芒独行髙躔皓一气之悠悠洁有形而溢清杳微明以斐亹想游目于化先夜无朕以徂征金霞晕乎海壖明星方扬斜汉西悬璿柄如堕半沈层澜鸡啁唽而晨鸣兮日荏苒以腾晶动植了兮已分山川郁乎兮不平复人寰之谊卑汹浩浩其营营追向时之景光不可骤得以再更意华胥之梦还犹彷像而驰情日次于房天未降霜百卉犹泽水泉收脉故道朘削衍为广斥水禽嬉戏引吭伸翮纷惊鸣而决起舍采翠于砂砾时维北风振槁扬埃萧条边声与鴈俱来寒氛委积万敷交激楚云改容飞雨凝滴洒淋逓响淅沥梢槭飞电照雪以腾光柔蔬傲霜而透坼躔次殊气川谷异宜民生其间俗言侏招三闾以成谣徳伏波而构祠投粔□以鼓截拳鳣鲂而如蚁蟠木靓深孽妖慿之祈年去厉于蠲敬祗击鼓肆筵河旁水湄荐诚致祝却落躨跜渚居鱻食大掩水物罟张饵啗不可遁伏显举潜缒昼撞夜触设机沈洙如拾于陆彼游鯈之琐咸跳脱于窘束虽三趾与六眸时或加乎一目亦有轻舟轩轾泛浮拖纶往复驯鸥相逐暮夜澄寂啸歌羣族伧音俚态幽怨委曲逗疎祈于江城引哀猿于山木巢山之徒采木开田灼伺泽兆石而蟠郁攸起于岩阿腾绛气而蔽天熏歇雨濡頴垂林颠倒天和而借地势谅无劳而有年罢士闲人逸为末作求金渚涘淘汰瀺灂流注濻沱繁光火爝贪贾来贸发于怀握无翼而飞润于丰屋哂耕耘之转陋徒胼胝以自鞠我处层轩日星回还阅天数而视民风百态变见乎其间非耳剽以臆説兮固幽求而纵观观物之余遂观我生何广覆与厚载岂有形而无情髙莫髙兮九阍逺莫逺兮故园舟有檝兮车有辖江山坐兮不可越吾又安知其所如怳临髙以观物
　　宋
　　黄杨树赋　　　　　　　　　　欧阳修夷陵山谷间多黄杨树予江行过绝险处时时从舟中望见之郁郁山际有可爱之色独念此树生穷僻不见依君子封殖备爱赏而樵夫野老又不知甚惜作小赋以歌之
　　若夫汉武之宫丛生五柞景阳之井对植双桐万秋羽猎之骑半夜严妆之钟凤盖朝拂银牀暮空固已葳蕤近日的皪含风婆娑万户之侧生长深宫之中岂知绿苏青苔苍崖翠壁枝蓊郁以含雾根屈盘而带石落落非松亭亭似柏上临千仞之盘礴下有惊湍之濆激涧防无路林髙暝色偏依最险之处独立无人之迹江已转而犹见峯渐回而稍隔嗟乎日薄云昏烟霏雾滴负劲节以谁赏抱孤心而孰识徒以窦穴风吹隂崖云积哢山鸟之嘲唽袅惊猿之寂歴无游女兮长攀有行人兮暂息节既晚而愈茂岁已寒而不易乃知张骞一见须移海上之根陆凯如逢堪寄陇头之客
　　赤壁赋　　　　　　　　　　　苏　轼
　　壬戌之秋七月既望苏子与客泛舟游于赤壁之下清风徐来水波不兴举酒属客诵明月之诗歌窈窕之章少焉月出于东山之上徘徊于斗牛之间白露横江水光接天纵一苇之所如凌万顷之茫然浩浩乎如慿虚御风而不知其所止飘飘乎如遗世独立羽化而登仙于是饮酒乐甚扣舷而歌曰桂棹兮兰桨击空明兮泝流光兮予怀望美人兮天一方客有吹洞箫者倚歌而和之其声呜呜然如怨如慕如泣如诉余音嫋嫋不绝如缕舞幽壑之潜蛟泣孤舟之嫠妇苏子愀然正襟危坐而问客曰何为其然也客曰月明星稀乌鹊南飞此非曹孟徳之诗乎西望夏口东望武昌山川相缪郁乎苍苍此非孟徳之困于周郎者乎方其破荆州下江陵顺流而东也舳舻千里旌旗蔽空酾酒临江横槊赋诗固一世之雄也而今安在哉况吾与子渔樵于江渚之上侣鱼鰕而友麋鹿驾一叶之扁舟举匏樽以相属寄蜉蝣于天地沧海之一粟哀吾生之须臾羡长江之无穷挟飞仙以遨游抱明月而长终知不可乎骤得托遗响于悲风苏子曰客亦知夫水与月乎逝者如斯而未尝往也盈虚者如彼而卒莫消长也盖将自其变者而观之则天地曾不能以一瞬自其不变者而观之则物与我皆无尽也而又何羡乎且夫天地之间物各有主茍非吾之所有虽一毫而莫取惟江上之清风与山间之明月耳得之而为声目遇之而成色取之无禁用之不竭是造物者之无尽藏也而吾与子之所共适客喜而笑洗盏更酌肴核既尽杯盘狼籍相与枕藉乎舟中不知东方之既白
　　后赤壁赋　　　　　　　　　　苏　轼
　　是岁十月之望步自雪堂将归于临臯二客从予过黄泥之坂霜露既降木叶尽脱人影在地仰见明月顾而乐之行歌相答已而叹曰有客无酒有酒无殽月白风清如此良夜何客曰今者薄暮举网得鱼巨口细鳞状如松江之鲈顾安所得酒乎归而谋诸妇妇曰我有斗酒藏之久矣以待子不时之需于是擕酒与鱼复游于赤壁之下江流有声防岸千尺山髙月小水落石出曾日月之防何而江山不可复识矣予乃摄衣而上履巉岩披防茸踞虎豹登虬龙攀栖鹘之危巢俯冯夷之幽宫盖二客不能从焉划然长啸草木震动山鸣谷应风起水涌予亦悄然而悲肃然而恐凛乎其不可久留也反而登舟放乎中流听其所止而休焉时夜将半四顾寂寥适有孤鹤横江东来翅如车轮裳缟衣戛然长鸣掠予舟而西也须臾客去予亦就睡梦一道士羽衣翩跹过临臯之下揖予而言曰赤壁之游乐乎问其姓名俛而不答呜呼噫嘻我知之矣畴昔之夜飞鸣而过我者非子也耶道士顾笑予亦惊悟开户视之不见其处
　　洞庭赋　　　　　　　　　　夏侯嘉正
　　惟楚之南有水曰洞庭环带五郡淼不知其防百里披襟而观之则翼然动促然跂栗然骇愕然眙恍然驾春云而轼霓浩若浮汗漫而朝跻退若剧泰山之安进若履千仞之危懵若无识烱若通微跛若不倚跄若将驰耳不及掩目不暇移情悸心嬉二三日而后神始宅气始正若此不敢以赋为事者二年然眷眷不已一日登荣丘望大泽有云崪兮兴歘兮止兴止未霁忽若有遇由是渍阳辉沐芳泽覩一异人于岩之际霞为裙云为袂冰肤雪肌金环玉佩浮丘羡门斯实其对因言曰若非好词者耶曰然然则若智有所不通识有所不穷而循乎无端之纪若无殆乎又曰然然志极则物应思精则道通嘉若之勤无哗无谈吾为若称云太极之生曰地曰天中含五精五精之用而水居一焉水之疏迩则为江兮逺则为河积则为潴兮总则为湖若今所谓洞庭者杰立而孤廓然如无区其大无徒含阳字隂元神之都暧暧昧昧百川不敢逾有若神者有若賔者有若仆者有若子者有若附庸者有若娣姒者若禹会涂山武巡牧野千同百会纷处麾下六合澄静中流回睨莽莽苍苍纎霭不翳太阳望舒出没其间万顷咸沸强而名之为巨泽为长川为水府为大渊纵之不逾局之不卑乍若贤人以重自持诱之不前犯之愈坚又若良将以谋守边澎澎濞濞浩尔一致又若太始未有名义冲冲漠漠二气交错又若混沌凝然未凿此乃方舆之心胸涢海之郛廓也三代之前其气濩落浩浩滔天与物回薄灭木襄陵无际无廓二帝降鉴巨人斯作乃命元夷授禹之机隧山湮谷涤源畅微然后若金在镕若木在工流精成器夫何不通是泽之设允执厥中既巽其性遂得其正有升有降有动有静曰升降动静可得闻乎曰水之性非圆非方非柔非刚非直非曲非元非黄划象为坎本乎羲皇外婉而固内健而彰降而复垢升而复张其静处隂其动随阳六府之甲万化之纲式观是泽乃知天常乃若四序之变九夏攸处烘然而炎沸然而煮羣物鸿洞烁为隆暑泽之作欣然其容若去若住若茹若吐灵趋怪觐杳不可覩蒸之为云散之为雨儵忽万象如还太古真可嘉也若乃秋之为神素气清泚肃肃翛翛羣籁四起泽之动黝然其姿若挺若倚若行若止巽宫离离为之腾风苍梧崇崇为之供云四顾一色黯然氤氲其声弥弥若商非商若征非征东凑海门一浪五千里又足畏也言其状则石然而骨岸然而革蒸然而荣浲然而脉有山而心有洞而腹有玉而体有朱而目穷鼻孤岛呀口万谷臂带三吴足跬荆巫或跂然而望或翼然而趋彭蠡震泽讵可云乎曰泽之态已闻命矣水之族将何如曰大道变易或文或质沈潜自遂其非一或被甲而邅或曳裙而圆或秃而跋或角而蜿或吞而呀或呿而牙或心以之蟹或目以之虾或修臂而攘或横骛而疾或髪于首或髯于肘或俨而庄或毅而黝彪彪玢玢若太虚之含万彚各循其生而合于羣者也曰若神之资其品何如神曰清矣静矣丽矣至矣邈难知矣肇于古有所未达形于今有所未察非希非夷合其心于自然然后上天入地三根六况水居陆处夫何不烛彼鞚鲤之贤辔龙之仙乃吾之肩也其余海若天吴阳侯神胥龊龊而游曾不我俦臣又问曰易称王公设险是泽之险可以为固而歴代兴衰其义安取曰天道以顺不以逆地道以谦不以盈故治理之世建仁为旌聚心为城而弧不假矛不假锋四海以之而大同何必恃险阻据要冲若秦得百二为帝齐得十二为王其山为金其水为汤守之不义歘然而忘水不在大恃之者败水不在防怙之者危若汉疲于昆明桀困于酒池亦其也故黄帝张乐而兴三苗弃义而倾则知洞庭之波以仁不以乱以道不以贼惟贤者观之而后得也于是盘桓徙倚凝精流视罄以辞对儵然而晦
　　风雩亭赋　　　　　　　　　　张　栻
　　眷岳山之囘隩有弦诵之一宫郁青林兮对起皆绝壁之穹窿独樵牧之往来委榛莽其防茸试芟夷而下视翕众景之来宗擢连娟之修竹森偃蹇之乔松山靡靡以旁围谷窈窈而潜通翩两翼兮前张拥千麾兮后从带游江之浮绿矗逺岫兮横空何地灵之久閟昉经始乎令公况栋宇之开列防楯之周重抚胜槩以独出信兹山之有逢予揆名而诹义爰逺取于舞雩之风昔洙泗之诸子侍函丈以从容因圣师之有问各跽陈其所衷独防也之操志与二三子兮不同方舍瑟而铿然谅其乐之素充味所陈之纡余夫何有于事功盖不忘而不助亦何始而何终于鸢飞而鱼跃实天理之中庸觉唐虞之遗烈俨洋洋乎日中为夫子之所与岂虚言之是崇嗟学子兮念此遡千载以希踪希踪兮奈何盍务勉乎敬恭审操舍兮斯须凛戒惧兮防蒙防物变之外诱遏气习之内讧浸私意之脱落自本心之昭融斯昔人之妙旨可实得于予躬循防也之所造极顔氏之深工登斯亭而有感期用力于无穷
　　浯溪赋　　　　　　　　　　　杨万里
　　予自二妃祠之下故人亭之傍招招渔舟薄游三湘风与水兮俱顺未一瞬而百里歘两岸之际天俨离立而不倚其一怪怪奇奇萧然若仙客之鉴清漪也其一蹇蹇谔谔毅然若忠臣之蹈鼎镬也怪而问乃浯溪也盖唐亭在南峿台在北上则危石对立欲落下则清潭无底而正黑飞鸟过之不敢立迹余初勇于好奇乃疾趋而登之挽寒藤之垂足照衰容而下窥余忽心动毛髪森竖乃迹故步还至水浒削苔读碑忼慨吊古已而舟人告行秋日已晏太息登舟水驶于箭囘瞻两岸江苍茫而不见
　　明
　　岳麓赋　　　　　　　　　　　吴　愉
　　厐洪启维络序隂阳根顶趾灏漭六虚端表四极丹宅暑门铨徳钧物□和望灊霍副纳广莫宕海日七十二以纬旋三百余纪而经度匹轸宿之中央枕湘流而南顾三峯天外艳碧落之青莲巻石岩巅嵌瑶穹之茵褥牛金雾以胠胰马赤雯而跮防修圭秀谷元虎拥麾朝霞暮云朱禽翔伏苞符何代明徳苍文灵杰有因辟丞名宿若夫彼岸俶登夷庚示履烟茗艼而络逵花介绍而入室游竜唐英飞螭汉儗阶恍天升榱县日绮河海漾瞻斗辰乔矖竜炙凛光鳯明式仪雨香一山风春四几洞洞属属嘕嘕碧翁奎肇素臣岑起再月求嘤歴霜袭芷叟支离以撼空孙林于而被戺仙少礴石廪之云山诧赤文之纪位尸六以时陈经垂五而波弥渠兰汛兮九鬟井华滋而百蘂吾师乎吾师乎静一以造兮峻极而道兮平而﨑显而奥阁珠吐寺屋金流杲参横天尺壮于素王之居月范丰华贲于杏坛之老松门寂而花雨寞黄烟冷而仙巢杳鹤隂逸响的三绝于葱林鸿陆衍亨榜九河之绀薻山髙水长风挹道乡妖靖丑假志壹声颃仪综旅整文皓武堂莫待谁緌莫歬谁昌踏蔚蓝兮阊阖排凌瑶碧兮河山推新新日与习习时偕可诵可弦可枕可潄可咏可触可独可聚昴枢房毂易以无方虹渴日晲涉焉成趣防绚林华匀敷赤幖黛霏野秀软舞轻绡潭影烟光而素寂鸟更谷漏以萧骚或中丽而景匿亦深暝而旭昭四时之朝暮也晴曛自醉冶淡微嫣流歌更度簇绣递然清风故人緑雨酣眠翠空飞湿竿晓亭烟防癯诞旷峦穉靓娟涛颷萧壑鉴冷川云气生衣石籁亹弦瀑丝幻雪粟肌翻炎朝暮之四时也闲流洞口苍狗素衣细缕绛腰婴茀白蜺响落自天钟磬木鱼幽越姿生入座香光野马妍翍泉发林梢树荠平楚【此处文义疑有阙譌】阁支仙掌火连霞域熊馆封蜃虎门游鹿瑟瑟红红琅琅汨汨翻银倒景翕丝亮竹苍缀山巾纹披水縠岚帚开青风梭织绿松鬛梵冷泉乳香勃萝女团防云卿敞幕不月澄明无风肃穆友石丈乐禽鱼賔游姝侣樵牧长啸山灵寤歌思服节彼南山尾兹大麓首出克承始功有卒振宗风于名胜微斯人其谁属
  </div>
  <div class="pagination">
   <a href="湖广通志_page327.html">
    上一页
   </a>
   <span>
    ...
   </span>
   <a href="湖广通志_page323.html">
    323
   </a>
   <a href="湖广通志_page324.html">
    324
   </a>
   <a href="湖广通志_page325.html">
    325
   </a>
   <a href="湖广通志_page326.html">
    326
   </a>
   <a href="湖广通志_page327.html">
    327
   </a>
   <span class="current-page">
    328
   </span>
   <a href="湖广通志_page329.html">
    329
   </a>
   <a href="湖广通志_page330.html">
    330
   </a>
   <a href="湖广通志_page331.html">
    331
   </a>
   <a href="湖广通志_page332.html">
    332
   </a>
   <a href="湖广通志_page333.html">
    333
   </a>
   <span>
    ...
   </span>
   <a href="湖广通志_page329.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
