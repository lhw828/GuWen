<!DOCTYPE html>
<html>
<head>
    <meta charset="UTF-8">
    <title>太平寰宇记 - 第 48 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平寰宇记 - 第 48 页/共 120 页</h1>
    <div class="content">










　　太平寰宇记卷七十九
　　钦定四库全书
　　太平寰宇记卷八十
　　宋　乐史　撰
　　劔南西道九
　　霸州
　　霸州静戎郡今治安信郡唐天寳元年因招附生羌置静戎郡便以羌附酋董嘉俊为刺史领七部族把蕃卓子孙相承不絶乾元元年改为霸州本属陇右道永徽以后割属松州都督入劔南道皇朝乾徳三年西南夷首领兼霸州刺史上表内附
　　领县四
　　安信　牙利　保宁　归化
　　四至
　　东北至东京【阙】东北至西京四千里　东北至长安二千三百里　北至绳桥有路通骆駞山连桃溪谷至蕃州去州一百里
　　户
　　唐开元户五百七十皇朝户汉一百七十余外并着户风俗
　　部族男儿氊冒青毛为衫袴绯毛为襴胡卢靴妇人戴草绫二尺如扇子用竹作扇骨衣青毛衫单着青毛裙不着袴
　　人物无
　　土产
　　散麝香
　　安信县去州二十里二乡在鉢南村置
　　牙利县去州五里三乡在小聋山上村置
　　寳宁县去州三十里三乡在质台村置
　　归化县去州西北四百里一乡在移村置已上四县并与郡同置各有部落主持俱无徴科　质家湫在州北八十里其水流下桃溪谷至四川　大聋山又有小聋山在州西北一十里号苻坚城
　　拓州
　　拓州蓬山郡今治拓县唐永徽中置拓州以开拓为称天寳元年改为蓬山郡乾元元年复为拓州本属陇右道松州都督府割属劔南
　　元领县二
　　拓县　乔珠
　　四至八到
　　东北至东京三千六百三十里　东北至西京三千二百一十里　东北至长安二千二百六十里　东至静州三十里　南至维州三百里　西至郡内长碉镇九十里　北西至恭州柏岭八十里　东南至成都府七百里　东北至松州二百六十里
　　户
　　唐开元四百
　　风俗
　　与霸州同
　　土产
　　酥　黄连　麝香　当归
　　拓县二乡
　　乔珠县西五十里一乡已上二县与郡同置
　　恭州
　　恭州恭化郡今治和集县唐开元二十四年分静州广平县置恭州仍置博恭烈山二县天寳元年改为恭化郡乾元元年复为恭州本属陇右道后割属劔南道
　　元领县三
　　和集　博恭　烈山
　　四至八到
　　东北至东京三千五百七十里　东北至西京三千一百五十里　东北至长安二千二百九十里　东至拓州界三十五里　南至维州三百三十里　北至吐蕃白山镇七十五里　东北至故洪州三百七十里　东南至茂州三百五十里　西南至平戎城一百十里　西北至柏岭镇四十里
　　户
　　唐开元户一千一百八十
　　风俗
　　与拓州同
　　土产
　　同拓州静州
　　和集县二乡旧广平县属静州唐开元二十四年于县置恭州天寳元年改为和集
　　博恭县东三十五里二乡唐开元二十四年分广平置烈山县东五十里二乡唐开元二十四年分广平置
　　嶲州
　　嶲州越嶲郡今治越嶲县本益州西南外夷地秦时畧通五尺道汉始立为卭都国故史记曰滇中君长十数邛都最大是也至武帝始诛邛君杀莋侯冉駹之戎等皆震警乃以邛都之地为越嶲郡属益州部以镇之按郡有越水嶲水皆出生羌界南歴本郡焉言越嶲者以彰威德也故名曰越嶲郡后汉至宋晋皆因之不朝贡故十道志云魏晋以还蛮獠恃险抄窃乍服乍叛是也至齐而夷长或来纳欵因为越嶲獠郡以綂之后周武帝征越嶲又开其地因立严州取其严敬以称隋开皇四年改严州为西宁州十一年又改为嶲州隋末又改为越嶲郡唐武德元年改为嶲州领越嶲邛都可天蘓祁台登五县二年又置昆明县三年置总管府管一州贞观二年割雅州阳山汉源二县来属八年又置和集县天寳元年改越嶲郡依旧都督府乾元元年复为嶲州至德后没入蕃贞元十二年复之
　　元领县七
　　越嶲　台登　蘓祁　昆明　邛部　阳山　防川四至八到
　　东北至东京【阙】东北至西京四千九十里　东北至长安三千二百三十里　东至于费生蛮二百三十里　西南至磨遂生蛮六百六十里
　　户
　　唐开元户四万七百二十
　　风俗
　　尚骨卜刻木为信火而乐送以鼓吹为送终　木耳夷死积薪烧之烟正则大杀牛羊相贺以作乐若遇风烟旁散乃大悲哭　濮夷九州要记云在郡界千里常居木上作屋有尾长二寸若损尾立死若欲地上居则预窟穴以安尾　文夷按九州要记云嶲之西夷人身青而有文如龙鳞生于臂胫之间将婚防于路歌謡相感合以为夫妇焉又有穿鼻儋耳种瘴气有声着人人死着木木折号曰鬼巢也
　　土产
　　丝　布　五味子　麸金　及牛按博物志云越嶲郡有牛稍割取肉经日必复生如故中记云割而复生名曰及牛　木多松蘖有斯难树生子大如味酸可生食有龙目树实似荔枝又有橦树可以为布
　　越嶲县六乡本汉邛都县地隋开皇六年分邛都置越嶲县属西宁州十八年改为嶲州县仍属焉此地有越水嶲水为名　陷河后汉书西南夷传云武帝初置邛都无防而地陷为污泽因名为邛池南人以为邛河三苑后汉书安帝纪曰永初六年诏越嶲置长利髙望始昌苑是也　元马河中有铜船以羊祀之则可取也莋自汉书以下至州郡图籍凡言莋者即此土夷人
　　于天水之上置藤为桥谓之莋故曰邛莋　黒水杜甫诗云云深黒水遥是也　漏天秋夏常雨故曰漏天石室山按九州要记云山在汶江之北者昔樵人王质入山见二仙人围碁质乃坐斧而观二仙棋罢质亦起见斧柯既烂方悟是二仙人　鹦鹉山山多鹦鹉得名麻山山有麻能解彼瘴气之毒故曰麻山　奴诺城
　　诸葛亮征蛮所筑憩军之所
　　台登县西北一百二十七里五乡汉旄牛县地属邛都国按九州要记云台登县有奴诺川鹦鹉山黑水涧若水出其下即黄帝子昌意降居若水即是此邑又十道志云隋仁寿四年罢大渡镇置登州大业二年废登州又立阳山镇唐武德元年改置阳山县属登州贞观二年割属嶲州开元初改为台登县　长河水本名孙水又名沙水史记曰司马相如定西夷桥孙水以通邛莋绳水汉书地理志绳水出徼外又云若水南至大莋
　　入绳即谓此水也　沉黎故城周武帝天和二年开越嶲于此置黎州寻废隋开皇三年又于此置沉黎镇十三年改为县　武侯故城在泸河上即武侯所筑以安戎兵之所
　　蘓祁县西北六十四里六乡汉旧县属越嶲郡后周武帝天和三年开越嶲后于汉旧城立蘓祈县以蘓祁之夷为邑之名　居池按山海经云越嶲蘓祁有居池今谓之曲池是也
　　昆明县西南三百里四乡本汉定莋县地属越嶲郡周武帝太和三年置定莋镇唐武德二年于镇置昆明县盖南接昆明之夷因名天寳中于此置昆明军以镇抚之　鐡石山山有砮石火烧之成鐡为剑防极刚利盐井今按取盐先积薪以火烧之过以水洗灰即成黒盐炼之又白此邑川陆有盐鐡之利尤为邦邑之繁防昔为氐豪所据蜀将张嶷杀其豪帅遂擅盐鐡之利也邛部县东北一百六十里三乡本汉阑县地属越嶲郡又按宋书州郡志有兰县属沉黎郡周武天和三年又于县置邛部郡以县属焉隋开皇三年罢郡改为邛部县属严州县仍带邛部镇
　　阳山县西一百里二乡本汉旄牛县地隋仁寿四年罢大渡镇置登州大业二年废登州又立阳山镇唐武德元年改置阳山县属雅州贞观三年割属嶲州　沉黎故县周武帝天和二年门越嶲于此置黎州隋开皇三年又置沉黎镇十三年改为县
　　防川县南一百七十里三乡本汉邛都县地唐上元二年移邛都县于防川镇城内安置以獠冦道路川原并防于此故以名县　泸水按十道记云水出蕃中入黔府歴郡界出拓州至此有泸津关关上有石岸高三千丈四时多瘴气三四月间发人冲之死非此时中则人多闷吐唯五月上伏即无害故诸葛武侯征越嶲上疏云五月渡泸深入不毛之地又按地志云今昆明道渡所见有武侯祠在按十道记水浚急而多巉石土人以牛皮为船往来津渡　防无川在泸水之南上有深岩岩中多仙人莫测其来逺望如牕牖之间其棺内多碧骨如珠人取之多不祥　大冢武侯军过士卒遭瘟疠以大冢之在县南郡国志云　兴古郡有大蛇长数丈其尾有两岐如钩在水中以尾钩取岸上人马食之　黄津江侧有大蛇名曰青葱又有大蛇在树上伺鹿之以尾绕之鹿死乃吞之讫蛇亦绕树其鹿角乃鑚皮出蛇亦殆死疮瘥即更吞鹿　云南有神祠石室称黄石公祈之用纸一张笔一双墨一丸室内有啓必知吉凶而不见形　青蛉故县有禺同山俗谓山穴内有金马碧鸡之神其光倐忽人皆见之　弄栋故县废叶桥县有吊鸟山山上有鸟千百羣飞啁唽一岁必一度大集云凤凰死于此也　迷水镇有滇水方三百里上源深濶下流浅狭有似倒流故名滇水有神马与人马交生骏驹
　　保州
　　保州云山郡今治定亷县本维州之定亷县南接吐蕃为夷落之险塞唐开元二十八年羌夷内附因置奉州以董晏立为刺史领定亷一县天寳元年改为云山郡八载移治所于天保军乃改为天保郡乾元元年西山夷兵马使嗣归诚王董嘉俊以西山管内天保郡归附乃改为保州以嘉俊为刺史
　　元领县三
　　定亷　归顺　云山
　　四至八到
　　东北至东京四千二百二十里　东北至西京三千八百里　东北至长安取维州路二千八百里　东至维州风流镇四十五里　东至吐蕃野城八十里西至天保军一百三十五里　北至莫大博岭七
　　百三里
　　户
　　唐开元户一千二百四十
　　土产
　　羌活
　　定亷县三乡隋置定亷镇隋末陷羌武德七年招白狗羌置维州及定亷县以界水名永徽元年废盐城并入开元二十八年改属奉州天寳八载改属天保郡归顺县一乡
　　云山县一乡唐天寳八载分定亷置此二县
　　真州
　　真州昭德郡今治真符县唐天寳五载分临翼郡之昭德鸡川两县置昭德郡乾元元年改为真州盖取真符县为名
　　元领县三
　　真符　鸡川　昭德
　　四至八到
　　东北至东京【阙】东北至西京三千八百五十里　东北至长安三千里　东至翼州七十里　西至鸡川界一百里　南至茂州通化县界一百里　北至悉州界一百三十里
　　户
</div>
    <div class="pagination">
<a href="太平寰宇记_page47.html">上一页</a><span>...</span><a href="太平寰宇记_page43.html">43</a><a href="太平寰宇记_page44.html">44</a><a href="太平寰宇记_page45.html">45</a><a href="太平寰宇记_page46.html">46</a><a href="太平寰宇记_page47.html">47</a><span class="current-page">48</span><a href="太平寰宇记_page49.html">49</a><a href="太平寰宇记_page50.html">50</a><a href="太平寰宇记_page51.html">51</a><a href="太平寰宇记_page52.html">52</a><a href="太平寰宇记_page53.html">53</a><span>...</span><a href="太平寰宇记_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
