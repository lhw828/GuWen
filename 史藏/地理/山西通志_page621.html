<!DOCTYPE html>
<html>
<head>
    <meta charset="UTF-8">
    <title>山西通志 - 第 621 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 621 页/共 700 页</h1>
    <div class="content">　　唐
　　长安县尉赠陇州刺史王行果神道碑
　　李　邕
　　邕闻才不必用庆有必钟尽滞或牵于时首正终防于古故志气也不谋于食而谋于道生禄也不在其身即在其子始终备致后起追褒谋翼孔彰前循迈种互体相发他日同时哀荣大来幽明通感长河一曲所以端其濬源高山四成所以极其层阜粤未可测已府君讳行果字某太原晋阳人也其先柢于喾稷干于季文枝于翦离条于吉骏代关绝史朝弗旷官自古及今令名不去六代祖叡后魏尚书令封中山王赠太宰谥曰宣五代祖袭吏部尚书嗣中山王谥曰惠高祖忻散骑常侍北肆州刺史谥曰穆曽祖子景徐州别驾北豫州司马祖元季府君属隋政分崩贤人伏匿誓言避地执心葆光乃以族第本州逺虑物议辟大中正开府仪同三司考有方府君皇朝岷州刺史皆宠义从礼尊仁依信増业以行道兼济以守官府君间气茂灵上德纯粹风度简旷神情秀防衣冠礼乐超等出徒博逹聪明举众敌国无成足乎多艺不器非其一名读圣人之书阅上将之略每及忠公大节孝友至情太息戸庭垂涕枕席怃然有开物致君之意立德显亲之心皇士目之通才许之好仁从田苏之游求已慕蔺生之义至于手画耳听口诵目数覆碑背局答难诗赋公每屑焉人所服者弱冠以方闻授润州司兵参军有顷上官养求同家侵欲或专咨俭啬或怀其安荒一觏礼容载敷先训不俟宪矩若对神明信所谓正刺邪德形物至于此也未几宅岷州府君忧七日绝浆三年庐墓泣变青栢祥臻素鸟野老明徴邦牧表异府君泣面而视沥肝而言曰所不死者恐贻慈母痛悼岂愿居卑外买声名叩头止之外除宋州司戸参军日者甫【疑】无水虎土为凶年奸吏舞文诡随毕赋诛求公聚作为赒恤者习为常焉府君位其农郊什其居室正之以法紏之以词勿言寛征足革旧染议者以为平宰社肉武习宫人一荒知秋百为有典矣总章岁驹丽负海欺天国家泛舟讨罚衔急宣之明命济悬军之糗粮董其转输举于干职是役也繄公迁长安尉无何丁太夫人艰礼异于经毁甚于昔且二尊孝等偏罚事殊往顾慈亲今极眞性临穴号呌仰天殒绝呜呼孝欤春秋三十有七夫经德而夭代人所悲执防而灭锡类所痛有一于此则可以束名教感人伦况兼而极乎夫人中山甄氏父雍州丰崇府左别将黄陂县开国男食邑三百戸行府君之息女嫔有令言母有彝则从夫德贵训子业崇力迁于山祔同于穴粤以景龙三年岁次己酉十一月庚寅朔十三日壬寅合葬于洛阳清风乡之原礼也长子晙慷慨英逹激扬忠孝诵习文猷昭宣干略元宰经国上将眎师申通明之伟才竭寅亮之诚节其志如石其心如丹五间三连少籍多得空始无所逞共计合散无所用其锋李牧十年武侯七纵尽兵声于河外扬主威于海滨三士列其多备九原被其光宠开元十一年九月八日制曰存树其名没而不朽缅维褒饰宏是典章兵部尚书同中书门下三品上柱国行果粹灵诞和毓德成器高节夙着盛名有归雅志未伸促龄永谢虽象贤之美不展于亨衢而积善之徴克崇于后嗣岁纪方邈徽猷自逺宜申宠赠使持节陇州军事陇州刺史勲如故次子曔故邠州永寿宰神和体正经明行修有角无齿惟天之道与才不寿匪身之辜兄也孔怀缅然増感愿述先德克赞丰碑高燥有以壮孝心樵苏有以敬贤墓其词曰德不孤庆有续迹时晦贤必复名实才尊匪禄博技艺穷简竹耳蹔闻心以蓄手未止目犹逐碑可背奕能覆坐啸委行道朂孝深至灭太蹙奬教义扬雅俗位尝龄虽促推仁信致戬谷钟令子发华族振武库广文囿经庙堂扫边服昭皇考赠丹毂臣义着子道足哀且荣幽既烛考罔已性相属碑乃建神所福
　　有夏大夫关公碑　　　　　　　张　谓
　　禹成九功诞受天命桀防一德悖于人心为虺为蛇如豺如虎旣毒螫焉又吞噬焉重之以昆吾因之以妹喜匹夫丑夏多士怀殷万方嚣然九州危矣公夏后之诤臣也以谓为臣之礼不择其利食君之禄不避其害亦知直言之贾祸国蹙时危欲其行之速也亦知讽谏之徼福里迃车逺恐其効之迟也由是犯帝座排天门谋成深心药进苦口石可转也不可夺其坚贞身可杀也不可掩其忠义夫生死者必然之常数忠义者不易之大节位卑则迹逺禄厚则恩深恩深则义重于生全义可也迹逺则生重于义全生可也夫子世卿之族舍生即义贤哉且伊尹之遇殷汤也贤与圣合之贤圣之间相去甚近此其所以行道也夫子之逢夏桀也贤与愚合之贤愚之间相去甚逺此其所以防身也向若桀昧可革从公之言则国不失夏之初君不失禹之旧殷汤不能成大业伊尹不能建元勲诸侯奉于天子一姓传于万世骄君暴怒乱国淫刑朝行斧钺之诛夕覩市朝之变千载之下九原之上殷人比干携手而游耳呜呼先王纳谏而昌后王拒谏而亡当其昌也忠良胜于邪佞及其亡也邪佞胜于忠良故君子愼于语黙审于行藏岂徒然哉盖有以也乾元岁以戎车之殿朝于京师一览吴子之文再明关公之义托于匠石勒于碑阴亦犹公谷作传之异同韩毛解诗之先后也
　　唐丞相故太保赠太师韩国公苗公墓志铭
　　李　华
　　永泰元年四月戊子唐旧相太保韩国公薨天子辍朝羣臣出次五月壬午赠太师七月丙子诏使中谒者莅祭京兆少尹防防龙旗輤车卤簿哀导加于一等园茔封树碑版垂后盛于当朝葬我韩国公夫人名本于宏才非此运不扬元勲出于忠烈非死之中登日月九天之上乾坤闭而复辟钧轴折而再驾故肃宗于行在见公曰欲求良弼其在兹乎公讳晋卿字元辅上党壶关人祖袭夔赠太子太师父殆庶赠礼部尚书公成童好学弱冠工文二登甲科三入高等始自郡邑台省之任终乎廊庙台辅之器至如牧四郡使四道在人为政之绝迹于公能事之常格故不足叙天宝之末胡羯乱常公身在陷穽心图辽廓谒至尊于幕殿议大计于辕门天子壮之拜为左相公于时与兵部尚书汾阳郡王经略大业翊赞中兴公抚于内汾阳营于外克二京复九庙尊先帝返上皇公之功也乾元二年元凶授首陈希烈等四十八人议在殊死公抗疏上论以四方犹虞罪当寛宥三司质定其事不行于戏庆緖之诛也不用公议使有思明之难朝议之减复行公计果令天下大安仁人之言不可己巳上元二年宗升遐诏公摄政肃宗违代令公当国道合君臣时契云龙于二主功高宇宙德钟社禝于一身夫平计之勃安之总有平勃之勲伊摄之霍立之再当伊霍之任人臣贵极今古罕俦公晚婴衰疾属辞枢务遂得特纡圣眷俯降臣礼赤墀之下杖策来朝宣室之中肩舆入见此则明主上德而屈体忠臣感恩而忘形君臣之间斯为盛矣无何有诏册授太保军国大务仍咨访焉公至和为心太素为体以虚舟应物世累不能干其神以公器济时江海不能开其虑故轩裳钟鼎于我如浮云大位遐年在生为逆旅享年七十有七歴任二十有四顺如也夫人韩国夫人博陵崔氏诗书之门金玉其度先公而殁今则袝焉嗣子发丕坚粲垂向吕稷望咸等并强学懿文保家继代忠足以励行孝足以扬名叙德立铭愿昭先烈掌文之客敢忘大猷其词曰有唐宗臣为国元老清明淳粹全德体道磊落臣节深沈庙谟智能逃难忠则忘躯幽蓟弄兵咸秦振荡举族南弃防身北向一见先皇其言甚壮指麾筹画爰立作相天地反正苍生之望伊昔南狩衣冠下从三司献议万乘将同谏书一出天下称公二圣登遐万方是荷圣皇在闇务辍宸坐称政临朝非公不可彼苍不仁歼我鼎臣天归説梦岳降申神嵯峨碑版突兀封树鸣呼相国韩公之墓
　　韩国公张公庙碑铭　　　　　　李　华
　　唐之元老有大庇于生人曰韩公公尽力天朝位尊将相三城立庙军师乞灵则祠之天宝季岁华奉使朔方展敬祠下式瞻风采像与神合沈沈如生呜呼生以功为臣殁以灵为神神乎宜奉公总戎疆外悬衡审政拒陇循河緜亘万里坚城雄防扞蔽三辅介胄之士垂十万人瞻我麾节以为进退先是突厥犯塞乘胜入朔方游骑至安定守军不到经略失守虏乃驱监牧之騋牝退存庐帐进围聚邑鸣弓跃马规复漠南边人摇心元圣轸念节将更至咸以为请缙绅献议则以和亲为便中宗未之许也初以公耋老且重烦之及卜师于太宫之庭惟公之吉至尊亲临前殿授以兵符公承命徂征北蕃逆骇记所谓君子有其时有其命公得其二而伸其一者也公忠贯神明虑几造化鎭以长策溃以奸谋一麾偏师屠名王复防马夺堑拂云维而城之并河之阿列筑三鎭将精士鋭谈笑就役匈奴莫敢南视雷哭而遁老幼望公以相震怖不然则乘氷转鬭无日无之旣而据河山翫其动静纳行旅归之袵席凭墉而望匹马单兵不匿形影虏由是械手足而刳腹心朝廷无草窃之虞天下减征役之半矣诗云文武吉甫万邦为宪又曰方叔元老克壮其猷公之谓也帐下之厮尚有存者曰公号令素严人无违禁自将吏骑卒咸有旗表节不常出出则赏罚随之赏无非功罚无非罪上流而下竞心行而事从谋全功成由此术也三城旣就刋木标橹记之种落刻其降年后皆如之岂挺生上将之策也竒鉴先物之然也夫鸟兽草木出其伦辈犹或利害凭焉况殊绩功勲终始天地翼辅先圣宠绥元元有茅社之尊符节之重后奉者果一胜遂一谋庸非明神幽赞之效雅有吉甫薄伐至于太原王命南仲城彼朔方传称齐桓伐戎攘狄以其病燕灭防魏绛和戎狄合诸侯从古及今以为大功其余秦恬汉青之伦才邱垤耳尚或筮颂飏之简策贵之况忠武卓异屦履今昔而咏歌无之非古也窃感赵孟怀随武之德寤寐永叹奉铭神宫其文曰赫尔韩公司武有经受命北伐渠魁就刑敢或不顺鼓行风霆崇岱压卵沧波灌萤沈泉雷动机发防防功奋三城人謡亿龄谋出先后构危于宁张天之威恢庙之灵北狄顿颡山戎来庭万里寝柝縁河罢扄趋拜故祠德谢惟馨翔野何有羣山青青感激遗风徘徊涕零吾谁与归式荐斯铭
　　唐定襄王郭英乂神道碑　　　　元　载
　　维永泰元年十有二月甲子开府仪同三司尚书左仆射兼御史大夫劔南节度度支营田观察使成都尹定襄王薨于灵池兵故也夫懿文德者非谓礼君臣正上下其谓经纶大难乎铄武功者非谓鞠师旅威戎夷其谓翼赞中兴乎公名英乂字元武赠伊州刺史旰公之烈祖也陇右节度摄御史中丞赠太子太傅知运公之皇考也产云赤亭树勲青海世传良将载在国史公河岳之粹将相之器学劔轻短后缦缨读书重金版玉匮天宝二载方筮仕辕门累授左武衞大将军节度凉国公见之曰代吾节制者必此子也其后十年累代凉公为节度矣禄山之乱中原也二圣伪游三秦贼据汧岐重鎭非公不可制授公秦州都督兼御史中丞陇右采访使未几贼将高嵩长驱幽燕深入汧陇公外深郊劳内设庭宴飨未属厌兵已合围贼党数千应时剪灭繇是虏镝不鸣于陇外皇舆始都于雍上至德二年诏公为凤翔太守转西平太守加陇右节度兼御史大夫吐蕃之逼西河也诸寇以坚甲乘城我以偏师遇敌胜在不战利当用竒选骁骑以袭虚张疑兵以应锐前冲未及于龙岛后劲已覆于枭巢边防昼至虏围夜溃进封西河郡公思明之陷成周也南入陈蔡诏公兼御史大夫统淮南节钺东捍陜虢诏公兼陜州刺史主阙外旄麾宝应之岁上乘龙跃之运宠虎臣之绩进戸部尚书加开府仪同三司仍总戎职朝义之走河北也公雷雷勇略风劲骑驱熊虎之师开龙虵之阵一战而谷水破再战而邙山防十年逋寇万里如扫朝廷壮之诏领东京留守又兼河南尹俄拜尚书右仆射封定襄王加实封三百戸永泰元年兼集贤侍制夏五月天子以劔门巨鎭推择攸难歴选朝廷惟公是授即日加成都尹东西两川节度兼御史大夫仆射如故是时也入承日月之光出拥风云之气以孙武为老生以韩彭为儿戏千里为之震动百蛮为之慴畏秋七月西蕃犯境公戎马骤防军人擅还禆将惧诛乘间谋叛公擐甲击皷单车入深引西山之数骑望东川之外救短兵未接追寇横及虽刅以通中而气犹激射疆吏乘遽闻乎京师上投袂而惊仍加悼惜有以见圣主之深仁重武臣之壮节不问舆尸之过爰旌折首之功以大厯三年正月二十七日诏葬于武功之先茔夫人郑国夫人厐氏礼归敬仲诚及伯宗生则六珈受宠殁则九原同袝嗣子将作少监嘉珍愤积尝胆哀纒泣血饰榇蜀门归魂秦陇力树祁连之冢思崇岘上之碣以载职在史臣业专文律琢石旌美俾奋大猷其辞曰否遘天地运钟云雷□□定襄与时而来躬赴兵难志清国灾推毂陇西士卒云屯拥旄陜东羣寇雷奔五开幕府七凿凶门以寡击众以亡易存六践栢台南宪是张再登八座右揆有光同盟锡土异姓封王勲崇业大位重名扬召对蓬莱作鎭梁益秋霜发令春雨流泽望在股肱变生肘腋南围旣合短兵未进单骑骤奔羣凶竞振血殷朱轮首碎白刅魂归万里悲恸三军疎松蔽日孤冢参云身殁寃气名高战勲
　　冀国公赠太尉裴冕碑
　　王者纂大业以极时难君子合天符以成圣功在殷之傅説周之申甫汉之博陆其类也临大事首大谋君子正位邦国是宪其道也琰圭火龙元社朱戸其禄也古之人遇其时行其道济其业受其禄呜呼裴公斯近之矣公讳冕字章甫河东大族着于系谱曽祖沣州刺史讳怀感祖滑州司马讳陟考长安丞赠司空讳纪自司空而上世累清德公全朴以受其形器混防以养其精和隤然大不为累方驾前古其礼容诚敬可陈于蛮貊施于鬼神宜乎吉凶变幽而偶圣君精义致用而审天道天宝十四载上皇避敌于华阳肃宗伪游于幽朔公以御史中丞奉诏翼赞元良释位济河防于灵武与侯伯卿士官师亚旅考大德除残之运【缺三字】亿兆之心负金玺玉旒为人请命于西土维天意羣谋是告而苍生灾害是怀于时册礼旣毕公乃自左庶子拜中书侍郎平章事从时望也帝曰予欲敎熊罴食猰防公于是乎请搜于岐阳朝于鄷宫以干鏚陈师以蛮夷诛暴公定大业运开中兴帝曰予欲端百揆诏典司乃命公为尚书左仆射于是乎纲理庶工四方来同左右始终十有三祀初自县聨属署监察御史尝有奸蠧吏公按之时宠权臣之戚也党其犯而请于公公竟正刑书不为势屈时论以公有不可夺之节故肃然由是歴侍御史尚书郎者五其中以直遇坎牧蛮溪者二以时当任兼宪台鎭梁益各一以勲封冀实食五百戸以秩开府仪同三司大厯四年冬十一月今上念伊尹之一德思孔光之再起诏复入相旬有二日兼河南江淮副元帅东都畱守是月辛酉薨于长安年六十七翼日册赠太尉明年二月葬于京城南毕原诏京兆尹防防事赠布八百段凶仪葬帛具俾出有司昔在天宝之季公尝为御史大夫王鉷谮毁无何鉷弟焊坐大逆有诏廷辨而凶首词引及鉷公自下列抗其矫诬朝廷谓之不党其后程元振僭用威柄有道从虎贲公停车致诘面折及霤在黜无愠德仁遂行君子谓公诚尽于忠者在于礼外其身故临难不惑一其守故当事则明磅礴乎死生之间逍遥乎晦明之境公尝北使殊俗班命氊裘单于君长稽颡屈膝覩王商而知惧从魏绛而来服以言尚其质以动尚其顺以成事尚其济物以进退尚其得中孝弟爱敬格于天地惇信明义通于鬼神帝王得之以奉天时百官得之以修典宪佐命者二后歴事者三朝皤皤华皓为国元老执璧奉珪在君之堂生食邑土殁垂惠爱岂禄以为尊者其孤正授辞家老请志于石以代三鼎林钟之义铭曰元精降灵逮乎人极邈矣冀公顺帝之式鸿造覆育大钧埏埴业济功成保和居直帝念髦硕二登辅翼为时养贤以及万国昔在上帝降命元老以仗恺元以明至道唐厯中否亦命我公顺人戴天戡黎伐共德谢星陨仁沈海竭大厦梁崩崇山玉折领袖前古纲维来哲憧憧丰碑耿耿鸿烈永传亿祀遗芳不灭
　　汾阳王妻霍国夫人王氏神道碑　杨　绾
　　鹊巢配德合好之义深象服建封宠光之至极况动循法度躬事苹繁掲四德而表仪高门秉一心而辅佐君子则有夫人王氏有唐元辅汾阳王之伉俪本其盛族着于太原高祖长谐皇左武衞大将军秦州都督平原郡公赠荆州大都督陪葬献陵曽祖德元银青光禄大夫唐州刺史祖士防河南府陆浑县令父守一宁王府掾赠兖州大都督或勲阀可称或理行尤异积仁储庆奕叶联华夫人即兖州府君之长女敏悟生知孝慈天性诞含柔范光起韶仪亲执组紃僃详图史女宗之美灿然有光年旣及笄礼从纳币言告师氏归于汾阳汾阳时宠禄未崇盛业犹晦夫人循节俭之行服澣濯之衣祗事舅姑恪恭朝夕视庖主馈未尝假人下气怡声率由至性生旣极其养殁又过乎戚愼徽众善敦叙六宗睦娣姒以仁接中表以义由是闺门以穆妇道有闻天宝中汾阳分鎭河中策勲王府夫人从夫之义封琅瑘县君寻又进封太原郡君其后寇盗横厉风云感汾阳乃首起戎行宣力王室出则统一师旅入则燮赞台阶元勲旣崇殊赏斯至内训之功其子或位列通侯或室嫔贵主姻连右戚荣冠中朝门通河汉之津地成冠盖之里每令节嘉赏长筵高防青紫照庭环佩盈室薰灼人代莫之与京然约已尚柔从夫体顺服仁不倦率礼无违总是具美允应多福亦尝排凤阙谒龙顔及承制曰汾阳郡王妻太原郡君王氏婉娩淑德斋庄令容禀训姆师友于琴瑟作宾君子宜尔室家克着艰难之勲实由辅助之力可封霍国夫人初汾阳受命东征长驱河朔夫人处于西土三徙其居导诸子以义方规众女以典则用能聿尊礼度伊加等之顾问奉殊常之宠锡容止合度威仪可观帝嘉其贤尤所称重宜其阜昌盛业蕃衍华緖荷恩渥于上天保荣耀于当代而夫人蕴高世之度抱出尘之节以为致盈必损理有固然誓弃浮华愿归正觉于是损其服玩斥其爱染思契理于胜因将息心于了义乃舍京城西别业奏置法雄寺又于法云寺写藏经条塔院置经行之室立禅诵之堂景福所凭斯焉茫昧遐龄未及奄尔薨殂享年七十三以大厯十二年正月辛未终于平康里之私第皇慈兴叹中使临吊汾阳以暌偕老之期深遗挂之恨抚襟长恸悼亡何及即以其年六月二日卜塟于万年县凤栖之原恩诏赠赙率加常典哀荣之盛今昔罕俦有子六人长曰银青光禄大夫太子詹事上柱国太原郡开国公曜次曰开府仪同三司行左散骑常侍赵国公晞次曰开府仪同三司行尚书吏部司封郎中上柱国乐平郡开国公晤次曰银青光禄大夫试殿中监驸马都尉暧次曰银青光禄大夫守殿中少监曙幼曰朝散大夫守秘书省著作佐郎映有女八人长女适成都县令卢让金次女适鄂州观察使吴仲儒次女适衞尉卿张浚次女适殿中少监李洞青次女适司门郎中郑浑次女适邠州别驾张邕次女适和州刺史赵纵幼女适太常寺丞王宰并衔恤在疚是宗窀穸帝女降天人之贵从主妇之仪手制衣衾亲临祖载自宫徂野徒行号擗此又盛德所感明灵永慰者也汾阳属当出鎭瞻望不及思刻金石以纪徽猷绾顾无赞美之能虚承叙德之命式扬茂实以副永怀铭曰赫赫崇勲郁为元臣峨峨淑德奄有方国夫贵妻尊恩深宠极聿修阃政以懋嫔则爰自中年嘉声克宣鱼轩昭曜翟茀婵娟嫔从如云歌钟沸天永言浮世载悟眞筌夜何速青鸟斯卜恻怆笳箫苍茫陵谷惟贞石之不朽庶斯言之可复
　　御史大夫王鉷墓志　　　　　　常　衮
　　尊主直人则丑正者售祸权侔才忌则害能者搆忤况位抗三府势倾一时天下之事悬在掌握则刚肠立朝鸷鹗横秋匡拂摩切奸邪是惩至使阴谋协比承间窃发暧昧摧辱加于大臣公讳鉷太原祁人也昔在宗之盛外攘獯戎内立制度混一天下图万世安至于军旅征伐府库赐予声明羽仪礼文宪则莫不懿铄震曜厐鸿精僃国用荐费阙于经入固宜有卓立大才统集其事公当此时以御史大夫领京兆尹佩带使印十数焉黜幽陟明考察风俗地征国赋均输平凖天子六闲上林三官皆总制之未央前殿离宫下苑亦防作焉公以典训经之文法纬之明察纲之廉平纪之其运也合变阴阳有以鼓其动其密也至精鬼神不能窥其隙衔策害郡之黠铃键多门之蠧裁兆物计亿事沛有余力矣动一节摇百支无所窜情矣故威检毂下风清闑右红粟氷纨露积朽腐星精雪驷外廐塡溢广灵囿之百里奉祈年之万春汉家水衡少府钱四千万至是而过之俾我巍巍之朝四海雄富丕变于太公之力焉入则转移大谋出则平决羣议天子垂拱于旒扆宰臣高抗于庙堂时佐辅陈希烈忌公有宰相器忧在移夺又杨国忠与公权势相倾事不两立防有凶人邢宰阴聚奸党于长安里舍中公以京辅都尉之卒逮捕悉擒诏公与廷尉杂理而希烈洎国忠使法吏以牍背喻风指于凶首引公爱弟焊连坐公具表其状请自拘于司败上以罪不相及犹遣使慰厚之而沈猜罔上者密白而下其书旧制大臣不对理陈寃天宝十一年四月十二日奉牦缨盘水北面拜跪而自裁妻子移隶宅于荒服呜呼歴观忧国爱君之臣忠信未逹而左右所鞫按成其无罪之状岂胜言也则王章晁错纳忠汉朝衣冠僇于都市家属徙于合浦古人有言曰刑罚出于身实难自他及之又何害也知我者其天乎公始以茂才异行首于策诏凡四佐王官之邑七领宪府之命一至殿省再迁台郎大司空大司徒各一官族德政燕国公张説已叙于烈祖之碑夫人河东郡夫人薛氏存与其荣殁与其辱南北万里流离十年饮恨余生以存宗祀以大厯三年五月终于某所嗣子称以不天之衅承覆巢之余迁逐炎海幽寃霜露家未悔祸慈亲凶归生人之难无称之比永惟先君及难葬故有阙泣血忍死获终哀诚以大厯五年三月二十日合祔于中书皇考眞宅之次相国许昌公尝感府辟缅然怀旧改赠移寝周于庀防有以见京兆知人之明许昌报德之厚衮追叙遗烈亦门生表墓之礼铭曰知者谋始不能知终明者察微昧于数穷任我以事效我以功吉凶悔吝生乎其中无象无端茫茫防防伏恨黄墟孰问苍穹小君从祔松栢来同
　　河渎神灵源公祠庙碑　　　　　王延昌
　　中国经渎河为长上应析木下朝扶桑演昆仑逾积石缭大漠经龙门灌注九州之间经营万里之外鳞介所宅神灵所都防总之以命官凭之以为伯唐尧观渚龙图肇见周公沈璧荣光发祥元符以来彪炳彰灼古先哲后罔不钦崇奠封居之仪修坛墠之制存乎祀典代以为常则班固序汉书所谓河祠临晋者也尔其南直太华左隣中条渭水过其傍汾脽掲其后风云相荡精气交驰于以礼神事之宜也不然发源自逺地则多漫胡为不昭晰于他邦独受享于兹土前贤经始抑有其由至于春以泮冻秋以涸流初以岁祷终以报祈尝醪有加駵驹是荐盖以在雍州之域通天子之都地旣称雄礼云异数与夫淮流桐栢江出岷山僻在遐方莫我京也幽赞之力实赖河公以洁为清澜至于数四息昬垫之苦绝羡溢之忧滨河之人濶无大害此灵长之德上善之功也祈以正直享以精诚未尝不诱其而降之吉也或进以便佞言以矫诬未尝不夺其魄而贻之祸也岁大旱而作霖雨时大札以惠嘉生依仁而行惟德是辅天宝岁安禄山称兵朔裔肆逆东夏焰烻扇燥烝人爇焉宗社有缀旒之危士庶畜阽危之惧太上南幸肃宗北巡贼相张儒据有长安赋将崔干祐固守蒲坂今关内河东副元帅中书令汾阳郡王郭公时为兵部尚书门下平章事朔方节度使训兵誓众超百二之险谓此邦底定则京师可图防祷于河潜军以往金皷掩夜渠魁出奔遂收蒲城神所导也及师次渭汭阴雾晦防公假寝之际梦河神谓曰永丰仓侧将有急变不如速退姑以避之比全军及郊虏已云合克违寇难神所扶也其后李国贞之遇祸公复总戎故綘仆固怀恩之逆命公又出鎭河东大君日旰食中外骚扰公独奋无前之勇驰不测之深始按节而来终奠醑其迈所谋必克无往不平再安叛涣神所相也爰自兵乱以迄于今时更十年代歴二圣国之氛霾惟河公荡涤国之土宇惟河公廓开国之忠良惟河公保祐国之奸慝惟河公殄摧诚靡幽而不应泽罔微而不该得一以灵不其宜哉汾阳王深惟据我屡崇昭报奉牲玉莫敢爱也致精意未尝怠也每蠲吉歴选自郊徂宫奠于堂戸之间则神之昆弟具在酧于屋漏之地则神之伉俪攸居朱墨相望男女无别公曰神人之主也礼政之源也人有上下则礼有内外之制人所谓否神具可考盍筑馆于后以安灵匹乃谘于副元帅副使太子宾客御史大夫知河中府事崔公寓量功命日而后役于河西县大夫李开不徴货财不殚日力曽不逾月克复于成大厦耽耽郁其特起内寝旣立神仪穆然于是齿危髪秃之老王端等进而称曰大河浩荡敝邑之望也自公仗钺三至我里灵应肹蠁未尝或欺国之克复实始于此安天歩于臲卼定人心于绎骚大君成汤武之功贤相保桓文之业皆神之由也矧内寝棘翼今兹有成此而无述何以示后愿刻乐石以彰厥庸公敎曰诸公之辞固不可抑颂祗则可无推美于予墨客闻敢系辞曰浩浩长河中国之纪洪流激射横制地理蒸云吐雾荐图効祉是曰经渎斯为德水圣唐六叶巨猾挻灾摲邑靡城如霆如雷汾阳矫矫仗钺而来乃临蒲坂神实先导乃乱渭水奕奕胥告嗟我上相神之所劳汾阳之德温恭正直柔嘉维则忠勤是力秉心渊塞不测不克东西南北勦绝奸慝入登九府一人是毗出统三军四方是维维言祐之河公降禧众神在列曾未区别公为之节内寝攸设寝庙亭亭中外有经濯濯厥灵妃偶攸宁于戏祠宇焜燿中土在河之浒在城之下刻兹片石昭灼千古
　　黔州刺史薛舒神道碑　　　　　韦　建
　　名位所以宠贤爵禄所以驭贵德盛者庆逺源深者流长垂裕后昆唘迪前烈今见其人矣薛氏之先奚仲为夏车正仲虺为汤左相与滕争长薛实先封佐汉登台因而胙土河东冠族代不乏贤五代祖道衡隋吏部侍郎内史侍郎隋文帝创造霸图发挥纶翰变当时之文体高祖收皇朝行台金部员外天策府学士我太祖之经纶王业专掌诏檄擅经国之词宗凡所事业着于史传曽祖原超皇朝戸部尚书中书令汾阳县开国男丹青景化金玉王度訏谟载于盟府故事畱于台阁祖毅皇朝鄜州洛交县令太子舎人父儒童皇朝京兆府醴泉县丞赠梁州都督潜德养晦明藏用位不充量道屈安卑武子之德在人太邱之德益茂府君讳舒字仲和醴泉府君之长子也元和诞灵纯粹特秀覃訏有异敏惠夙成闻诗礼之义方深仁明之正性读书知王霸大体览史慕名臣高节脱略细务经济逺图铨衡赏擢年十九授华州司士参军从累士也转相州司法参军又迁岐州司功参军邺郡旧都扶风左辅掾曹之选必先才地以儒学饬吏以明察莅官筮仕之初有令名再命而伛不忘循墙之恭三语故称则闻趋府之誉堆案之下析滞无虞天宝初寰宇升平典刑攸叙旁求端士以授法官拜大理寺丞敬尔繇狱有郡吏抵犯议合惟轻台臣作威俾令从重伏念累日至于旬时茍有动摇必将颇类彰书厥状实曰非辜初秉直而不移终忤权而获罪贬青州司戸参军君子曰守法不回正也移官无愠逹也道不可屈身屈何伤无何授金州司马迁彝州刺史举淹滞择亷平也至德初迁渝州刺史西通楚道北控汉中山鎭缙云峡通明月歌来暮于巴俗愿借畱于梁境升课最矣君理行第一所居必闻冉季膺政事之科龚黄获循良之首累迁巫溪二刺史兼少府监殿中侍御史溪洞杂类蛮夷徼外绶有素服小有底宁言语之所不通抚柔之化风靡宝应初皇上以四郊多垒五谿未安乃拜黔州刺史黔中经略招讨观察处置盐铁选补等大理卿兼御史中丞黔州者禹贡荆州之域秦开武陵郡其啓土也大其贷殖也殷有廪君之土舟擅寡妇之丹穴惠化所感无思不服昆明夷者乃西绝域也开池习战汉所未通逺闻德政琛賮尤物来献于重译紫泥宝书屡荣于手诏寻加金紫光禄大夫御史大夫河东郡开国伯赏茂勲也十郡土气百域异俗轻剽啙窳奸宄矫防示之以威信兴之以礼让华风变于夷裔膏雨浃于殊壤方将作鎭藩翰永为长城天不愸遗人将安仰以大厯十年四月二十五日薨于溪州之公馆春秋六十有八勤王事也魏阙将朝未展韩侯之觐荆州罢市深怀叔子之仁百蛮感恸三军雨泣惟君孝悌之性始于闺门忠义之诚闻于邦国少有大量幼而老成结绶勤王敬恭朝夕精诚可以应务明断可以析疑每推是心以接于物魏其庑下金尽散人汜毓室中衣无常主而雅好文酒醉犹温克陶然忘机傲然自得傥来轩冕曾不在怀此则山简之疎旷庄周之逍遥贵而不骄谦逊每推于寮友寛而能恕喜愠不见于家人信大雅之保身中庸之蹈道况乎负才器以身许国剖郡符简易成风政行于南国者二纪领藩鎭者十年凡所条奏上简圣心汝实专征尝受元戎之钺我惟共理兼荣副相之印充国之功宣北地伏波之式是南邦遗爱去思古今一揆君外祖故中书令逍遥公韦嗣立先朝硕德叔父故陈畱郡太守河南采访使江童当代名贤季弟前吏部侍郎今宣州刺史宣歙等州观察使邕朝之俊茂隋朝至今掌纶翰者四叶天宝之后膺方面者三人中外相门奕代文学阀阅之大莫之与京夫人京兆韦氏故工部尚书东都畱守虚心之次女婉淑之德早映图史柔明之姿动成师范方保荣于韩乐奄追悼于潘诗以永泰二年三月殂逝巫州官舎追赠扶风郡夫人从夫贵也长子举乡贡明经安亲次子左金吾衞兵曹安国早遵成训皆成器业才行之美孝友彰闻矢志不时相次沦天三子永王府参军安郡髫稚之岁执亲之防致毁而终人逾所痛卜云其吉列兆先茔不忘孝也第二女故梓州射洪县令杜滔妻至孝纯深提携孤幼江山险阻扶防言归诚孝所通筮协吉防事不敢不勉僃物必诚必信圣恩震悼赠礼部尚书赙物三百疋仍令中使监防吊祭仪仗礼优常等饰终之典回日月于佳城诏塟之仪濡雨露于泉隧以大厯十一年七月二十日合祔于万年县栖凤原礼也季子太常寺奉礼郎遵诚协律郎遵诲太祝遵训等七人童丱而孤孺慕罔极松楸已拱地迩先君棣蕚前雕茔连爱子封之若斧尚行夫子之规坎不及泉自合延陵之礼余忝内弟早荷周旋传盛德而僃详叙高行而无愧词曰汾水源长条山连冈鼎气发祥大族其昌车正仕夏钧衡佐汤赣君法令内史文章德厚庆逺才优道彰中书政本纶合传芳时称茂緖代济业祉学小申韩艺通坟史邦有良翰朝推端士析滞列曹申寃大理三黜无愠九迁兹始州县蹔劳云霄则迩西南重鎭实倚长城夷落风变蛮陬化行驻车决遗揽辔澄清赤舄命服朱纶错衡霜飞宪简雾湿戎旌绝域输欵殊方献诚牙璋旣僃介圭方觐仁则宜寿天胡不愸迢递江山悲凉旅榇震悼宸扆哀痛藩鎭诏使防防同盟执引哀哀孝子防防孤铭德叙功庶乎传信
　　同中书门下平章事赠太傅董公神道碑铭
　　权德舆
　　汉兴五代孝武思理胶西相陈天人之际王道之端昌言大对统纪条贯纯嘏积厚逺而寖明帝唐九叶顺考古道陇西公兼将相之重承尉衞之崇唘心宣力作率庆事陟恪宗工能积其烈公讳晋字混成河东虞乡人亷忠温厚絜矩通理秉义以立故不为利疚知动之微故每与吉防初肃宗受端命以合兵车思欲去元元于汤火致王度于金玉以文告威让逺猷密命之为重也故公解巾披荆校文视草凡三徙官被以采章代宗御天下乃清吏职以为文宪弥纶陪贰事任百辟交修则理道洽故公再入御史府三为尚书郎歴秘书监长府奉常武侯之亚今上建皇都以纂鸿业思代天工俾宁方内故公出入屯夷昭明有融中居大僚以至柄用贞元五年春三月拜门下侍郎同中书门下平章事居五年除礼部尚书用耆硕俊德转迁兵部分正化以本官毕命为东都畱守东都畿汝州都防御使安危注意以左揆持相印充宣武军节度汴宋亳颖等州观察处置等使十五年二月丁丑薨于位享年七十六罢朝三日追命太傅有司易其名曰恭惠职防法赙皆俊彝等所以视其践履而加优之也初公以祠部郎为出疆从事北方之强骄蹇沓负伐功怙力徴我厚币使臣指顾公摄其词词逹气直虏皆震伏殚威命于专对辉光华于外区仁者之勇沛然余力其为太府未浃日而理乃珥貂蝉实兼宪丞含章以承顾问秉直以司纪律修起故事京师肃然其为华州徴赴行内以祭酒亚相使于北河其往也蓟门不出关东多垒习俗故态且相附离公则破其从约使循轨道其还也蒲坂旣阻王宫未清婪婪二逆恣睢相合公则折其凶谋因以郁没凭轼有劳扈跸而旋益用尊礼大其职业司徼循也五校严僃持重而不苛处纲辖也六职遵修举直而不紊典礼乐也百神咸秩荐信而不黩其为相也上载元圣下熙百工柔惠小物协宁大政推明常古之制章叙理平之业粹和而不耀敬让而不居言陈于前不可悉数拜章八上然后得请其抚封也尤为难理先是在有推恩叅授兵柄至有恃凶器以邀好爵者气焰不还风波相沿是邦再乱人用恫恐上以为陈畱天下之郊也非素重臣不可以率先赋政公旣受命与一二从事记室儒服而前不待里言不恃捍衞寛信夷易闇然风行长城大蔡蕴在灵府悍将伏罪齐人乐业四隣诸侯折中于公居四年政成力疲累求入觐因条陈利病请制于未然上难其继以致没代噫夫一邦之人得公而理失公而乱刦介夫杀大吏犹原燎川溃于不可遏向公之嘉猷密疏如前知焉其明智欤董氏在春秋时书法不隐在战国时赞明命闻于诸侯自胶西而下淳耀溢大在魏有司徒昭在蜀有尚书令允扶义纳忠以干机衡其族旧矣公曽祖仁琬皇州博士祖大礼赠右散骑常侍考伯良开州新浦主簿赠尚书左仆射三代有令德而无贵任蕃祉所钟发为追崇宜哉有子四人秘书省著作郎全道秘书郎兼大理评事全素太常寺太祝澥等其承学也专其就列也敬斩焉而孤累然以哀日以先逺象数协吉以某年十月丁酉奉理命家法薄葬公于河南县万安山之原以前夫人南阳张氏继夫人京兆韦氏祔焉从周礼也惟公自筮仕至捐馆四十五年无伐善无违德歴官三十六皆以理効闻自建中以还居中分阃再调鼎实一人而已范文子所谓厚德者能享多福惟公有之全道等犹惧懿铄之不永于后与陵谷之有迁也以德舆奉行公之命书三宜金石刻故迹其诔谥而为之铭其词曰后土财成隽乂昭明以建皇极甫申居内方召理外周邦是式于惟陇西求福不回文武宣力调和公餗整训长毂柔惠且直胶西章章道可匡王屈相下国绵代储庆至公德盛位实配德孑孑干旟若往浚都俗旣纾息翻翻素旗今旋洛师人用凄恻惟是壤树资于四布万安之侧德辉在兹永代有词于以篆刻
　　赠右仆射王光谦神道碑
　　天球白珩产于崇山扣之而清越格人庄士生于积德用之而宏大其或含光而耀藏器不发乃炽而昌是滋百祥蕴而为义方饰而为徽章故太原王公四筮仕而领通邑五追崇而登端右循政茂于官方湛恩集于身后有由然也公讳光谦字某自东汉鴈门太守泽五代至晋中书令献之坦之葳防德名与吉祥侔盛自后魏龙骧将军长社穆侯慧龙五代至隋秘书少监邵以勲华文学复大其门秘书生隋扬州戸曹叅军来戸曹生皇青州司戸叅军子竒司戸生美原丞赠太常卿庆贤三代沈晦迈其风训公卽太常府君之长子也幼而岐嶷长而淳懿絜矩愼独抱仁戴义闳深博辩之学稽古礼文之事炳若含章靡不通贯至若文舒之清修廉实处冲之剖析微安期之宏恕怀祖之沈静合是家法而躬行之始以门荫受署凡四徙官曰幽州三水潞州潞城二主簿绛州万泉县丞楚州淮阴县令所至之邦二千石必加礼慰荐而公牢让勇退卑不可逾及为县令也务清浄之理而去其烦苦推明诚之本而敎以廉隅一同熙熙生殖阜滋楚风丕变几至齐鲁因喟然曰彼天爵美禄者在仁义与樽酒而已太丘彭泽岂多秩耶于是放怀于外畱神于内沈研象系之表盘礴天人之际其致知格物不可详已以开元二十九年春正月捐馆舎于淮阴年六十九其明年返塟于河南府偃师县北山之阳夫人博陵崔氏赠博陵太夫人继夫人陇西李氏后夫人同郡武氏赠彭城郡太夫人饰终三加子贵故也公之才子五人长曰翊以博雅典宪亮直方正歴御史中丞任散骑常侍刑部吏部二侍郎御史大夫赠戸部尚书谥曰忠惠次曰翺吏理详明官河南府翟阳县尉次曰翃循良恺悌勲德茂盛歴辰朗容三州刺史容管经略使兼御史中丞河中少尹朔方节度畱后汾州刺史单于副都防鎭武军使徴拜京兆尹寻兼御史大夫再居大理寺卿为福建观察使入为太子宾客贞元十二年检校礼部尚书东都畱守践履藩垣逾四十年阶至特进爵封本郡次曰向士行清修为秦州上邽县尉幼曰翽文敏有干裕歴监察御史三原县令著作郎太子仆射翺向不幸蚤夭翽亦命屈其志而忠惠公太原公总集休祉为宗工荩臣初忠惠公与肃宗代宗从容言天下事甚众且曰文致太平在正名百軄危言悃愊痛诋权幸条疏理道坦然章明沃心前席倚以为相者数矣虽位竟不致而其遗风直声暴乎天下太原公剖符赋政累刻金石灭夷越剧贼开地靖人倅蒲也以沈几销急变防单于也以尺书柔犷俗中外官师淑声流闻保厘尹正式是东夏安危注意未始有极言代德者以公之保道未光而庆下钟惟其有之是以似之之故也初以忠惠公扈銮辂于岷峨其勤匪懈赠公陇州刺史又以持节印册命专对于北方间关忠力再赠公秘书监后以太原公南服嘉庸三赠公为工部尚书以毂下肃清四赠公为太子少保以闽方报政五赠公为尚书右仆射噫嘻贤人敎忠之业令嗣扬名之孝大君追逺之泽是三者可为至矣十七年太原公贞于筮得二月壬寅吉于是僃八旒七章鷩冕佩玉之饰博陵彭城二郡太夫人以象服祔焉诏给卤簿官司防事庆灵集于一门光耀被于九原君子然后知积德丰报之不诬矣至若忠惠之子为守臣太原之壻居台司诸孙昌阜冠映圭组则列诸碑阴以备代家斵兹琬琰铭公德善其词曰有斐君子兮德行醇备绳联喧赫兮峻阀宏义观我灵兮惧腊毒之厚味树风百里兮驰蒲密之极挚慈和安靖兮阖境如春仲叔容仪兮与古为伦全才不耀兮流庆后昆忠惠旣没兮太原显尊五加追命兮贲兹壤隼旟龙劔兮以至师长泽流根叶兮恩及漏泉寿堂拱木兮以横苍烟隋武可作兮臧孙有后崇冈乐石兮昭晰攸久吁嗟王公斯为不朽尚书度支郎中赠尚书左仆射正平节公裴倩神道碑铭
　　王者奉三无私以劳天下则崇德报功加恩饰终与覆载照临相为用一也惟正平节公以恺悌文敏为二千石尚书郎人浮于食位不配德纂积后之緖业贻克家之燕翼流光裕蛊为代师式及元和二年夏五月追命诰赠为尚书左仆射孝本乎忠荣生乎哀用摅罔极以刻金石云公讳倩字容卿河东闻喜人其先嬴秦同姓因封受氏魏晋已还号为多材八贤方驾百族归重自魏冀州刺史徽五代至中军将军双虎中军五代至隋左光禄大夫皇朝赠元州都督忠公仁基忠公生皇银青光禄大夫礼部尚书定襄金牙两道节度行军大总管赠太尉闻喜宪公行俭公之曽祖也宪公生皇光禄大夫侍中兼吏部尚书文馆大学士赠太师正平忠献公光庭公之王父也忠献公生皇尚书祠部员外郎赠太子宾客珍公之烈考也公天姿宏裕虚受通理臧氏之有后于鲁管氏之代祀于齐逺至之器发于岐嶷年十一以相庭推恩授家令寺丞满岁选部铨第甲乙补太常寺主簿居先府君防水浆不入于口孺慕殆于灭性宗门忧其死于孝礼文俯就阕服外除歴华阴冯翊二郡司戸参军转秘书郎俄丁内艰毁瘠如初礼违难江介就拜洪州司马改太子思议郎徴为殿中丞侍御史拜度支驾部二员外迁司勲郎中秘书少监歴信饶二州刺史复徴为度支郎中其佐钟陵也领畱府之重居议郎也赞计司之职曁登中台亚中秘皆兼柱下方书之任自淮而南渉江而西荆衡汉沔湘中夏口半天下粤壤为都府者千数公四颛使车连佩数印督课郡国调其盈虚吏禄兵食之仰给输将转漕之回逺法钱牢盆之制田租口赋之差权其轻重商其功利察下人之疾苦廉长吏之善否车不辍鞅有劳于时其始受命也寇剧横厉三川如燬阴方出师慕义助顺代宗焦劳念虑命德宗以雍邸总戎赋舆所防征缮不给有诏辍东方军市之租移用于中都属受钺之臣矜功望师老专利便文自营公慨然牒书讥切僃至向之废格悉用平镌义夫以之感激王旅以之震跃其理信州也用寛惠诚厚辑柔所部穑事满野嘉禾同颖年以顺成人斯洽和复其庸调五千室辟其农畊二万畆交代之日不书于籍且曰吾以恤隐岂当沽美不伐之善欲盖而彰方帅表理行第一増秩至正议大夫加金印紫绶其为饶州属所代者非其人因縁权幸贪猾无状公以亷平颁诏条以恻怛抚痍伤四封爱戴如热斯濯其后征拜也朝廷诛内臣修百度弥纶经费委重有司公以郎吏代故相第五琦专判度支事方冀裁成九赋超赞六职以美利利斯人令望日大天胡不惠以大厯七年秋七月考终命于长安光德里第春秋若干以某年月日归全于万年县神禾原之大墓礼官博士以公处难不谋其身牧人不私其功能固所守以行制度易嘉名以旌往行礼也惟公直而温简而文才裕于物器周于用静若蓍动如干镆秉是正厉终焉节适着文集十卷湓城集五卷比兴属和声律铿然引防参佐皆一时名士风味资材迈絶羣伦齿位未极为荐绅所痛夫人京兆韦氏扶风太守恒之长女以大宗之冢妇诸侯之内子衿鞶承训笾豆助祭当室以敬睦亲以仁姿操卓淑音徽宏大盛德着于母仪惠心通于佛乘五蕴不入六姻是宪始封咸宁郡君后三追锡至邠国太夫人有子曰均以御史大夫工部尚书尹正荆门节制上游就加吏部尚书右仆射元和三年抗章入觐眞拜右仆射判度支加秩金紫光禄大夫由河东郡公进封郇国岁中进左仆射同中书门下平章事抚征汉南临长诸侯惟郇公直清宏重有文武桢干得时大行爲王室辅虑善以动官修其方赋政以惠南国宣威以靖西蜀师长百工阜成中邦兵符将印焜燿章灼树善程能之绩勤身体逺之用居则有猷动则有功率循风训以履尊大君子曰宪公忠献公之休烈丕矩再世盛德屈于郎位必复之庆其在是乎初郇公之授律也孝文追赠公绛州刺史其进律也顺宗赠公礼部尚书今皇帝永怀义方于是有左揆之命公之积庆郇公之孝思可谓至矣郇以三代论譔皆上台雄文猥以通旧忘其卑鄙辞则不腆庶传信之无愧焉铭曰河汾之东庆祉所钟公相威防德耀昭融矫矫节公体仁循性乃贻后昆实禀先正太尉经武太师翼圣施于储宾执德之柄公用循良惠于二邦公有德泽宣于四方急病尚仁履险乘刚化被烦苦斯焉乐康吉禄方挚寿堂已閟蔼此家声扬于令嗣恩崇鼎铉积茂师帅中外服劳安危注意便蕃属任宏大名器孝理是覃义方所自九原之中礼盛服充王三锡命鐩饰宗工连冈峥嵘介原穹崇陵谷有变令声无穷
　　石壁禅寺甘露义坛碑　　　　　李逢吉
　　唐有天下仁圣奕叶文武重光宪章于古损益以正革去杂霸煽扬淳风于二皇三代有全德于周公孔父无违命独以空门金人之敎清净叶于天纲孝慈禆于人纪考之经义则不悖施之帝典而可大式克惇尚许其践修于是人知崇奉家有清信空法匝于寰区眞经侔于坟籍则道斯僃矣凡彼列刹布于列郡而我三坛角于三都在西都曰灵感坛在东都曰防善坛在北都曰甘露坛洪惟适道之通轨归心之眞宅甘露坛在府之交城县石壁寺清净大苾刍愼微稽谋之初钦若佛防日将渐位地是繄禁戒惟厥授受必资坛场不严重何以肃凡心不精颀罔克回圣鉴不宏阐曷足流大化不砥砺莫有就灵功且欲以齐二京之宏观补是邦之阙典乃鋭其戮力誓之以死蕲于髙赀邸彼崇信入货者波委就役者子来掘及九泉实以香土筑之三层布以正础殚山水之胜极土木之工功费钜万瓖奇莫二自贞元癸酉曁丁丑岁而能事毕是岁有事于灵坛凡数郡之内硕学旧德颛防之师大和防凡千里之外激节赍志去家之徒骏奔走自四月八日至廿四日而法防罢俾夫来者宿殖遽生聚旧汗清涤除恒性鎭有守妄见寝不作至灵加之易外境汨之难精诚歆以交感凡圣忽其相接欢声喜气被于山谷休誉令仪播乎宇宙其大哉兹至道妙赜之无量无边其魄见于事者可略而纪昔应身示灭像敎爰布轮旣三转趍之不一而于别道俗摄持身口莫疾于尸罗近世之弊主者有经费求者必执赆旣叨懫而有交利之患顾怠惰而无与进之心则中途而北者十四五而大化斯蠧矧或师未善敎而法禁废弛事鲜成命而去取溷淆懿夫宏济为心周给于众则人以劝廷辩其能详定其要则事有伦五载而一防使人跂之也万众而无择使人趋之也谓东汉感梦以还释流传授未有盛于此者故自兴作毎多符应巨功方半景甚清霁甘露垂珠于草树者三日以旌美志缁素同观大众日集时属旱暵灵泉涌澑于山涧者数所以办礼食宾主咸赖由是节度观察使礼部尚书李公以文武中肃休勲懿行而志尚营道监军使以勤敏寛仁长材旷度而性惟与善相与叶心同德表请锡名曰甘露无碍义坛且又降之素书用嘉褒美出其清俸以为赐予斯足以骇见闻而洽谣诵矣夫宏道设敎得其人而后行前志又云天时不如地利禅师本姓齐氏蓟人也姜水旧族渔阳德门畍袭轩冕夙彰行义脱屣代禄奉身髙骧初名郡悯忠寺穷修多之藏究毘尼之学演律为奥主传戒为常师了法之无住游方而至止因感父德先后聆神钟剏仁祠之勣嘉道绰大士精修禅观跻净畍之风而峰壑崇邃林泉诡异据全晋之右壤面兴王之旧京宜作圣域以严佛事亦旣经始于焉肆勤纲维及寺之耆艾上首等率能奉法以愼身观妙以成性用充佐佑诞臻厥成则又知清行胜槩之若此虽欲勿烜为宏图而莫可已于是缁流俊贤缙绅诸儒洎清信士女百千人俱议欲刻石以存不朽弟子逢吉用六经之余雅修无生而亦窥龙宫之秘故得以盛朝君臣之至化空门圣贤之妙道合而为颂以简于后其辞曰释氏之宗泊乎无为生殖光大众妙攸依道号无涯智不得知诞设炯戒揭其宏规亦旣润色为之羽仪乃睠后贤异代如期持律之士若优波离能以厥躬为众元亮直端洁宜作之师在法末流典制寖隳忘味辍寝誓志兴衰乃经斯坛究尽瑰奇赴者如市来其如归灵泉川流膏露珠垂佛日在上赫乎増辉穆穆圣君唐虞同时端拱思道而人毕随京邑有三坛乎如之越有大贤鎭安朔陲请锡嘉名用光于兹旣赐予矣褒之以词怀猷祗率皇威显允都政正清道机万有千年燀洪耀于斯
　　追树十八代祖晋司空太原王公神道碑铭
　　王　顔
　　始祖无名道之出也曾孙有国周之宗也夫国有开必先粤若后稷播种蒸人乃粒周之先也种仁成德积德成圣以至文王周公与天地合德乃继为家圣焉周礼周易与日月俱悬允着为家法焉开国德泽之源流为国制度之本末俾百世不易万方日用岂止三十代中八百年内而已厥后子孙因王显姓始自四十一代祖周平王孙赤其父泄未立而卒平王崩赤当嗣为叔父桓王林废而自立用赤为大夫及庄王不明赤遂奔晋晋用为并州牧自赤至八代代牧并州生乔至文钊十六代通前八代代袭封晋阳侯文钊生叔儁叔儁生伯明伯明生乇乇河东太守征西大将军乇生卓卓字世盛歴魏晋为河东太守迁司空封猗氏侯夫人河东裴氏父仲贤任雍州牧卓翁年七十九薨于河东时属刘聪石勒乱太原晋阳不遂归塟塟河东猗氏县焉隋并猗氏为桑泉县今司空冢墓在县东南解古城西二里至今子孙族焉自古太原乡也亦犹润州上元县有琅琊乡后魏定氏族佥以太原王为天下首姓故古今时谚有鼎盖之名盖谓盖海内甲族着姓也我卓翁葬河东子孙成族间生将相而太原之望独不鼎盖河东着姓乎况本支奕叶金辉玉映洪源长碧注清涟袭官婚者戚属兼之澄而为止水绝资荫者徭税不暇漫而为众流隶军府而耳顺方免负终身之耻戍积石而万里交鎭有次死之苦更接二京之庭驱出九流之外盖魏地狭隘迫而使之然也开元中左丞相张公説越认范阳封燕国公大厯初左相缙叔越认琅琊封齐国公且河东王承太原显望久矣一旦为缙叔齐公没之而望平沈也如燕齐两公皆明世大贤社稷重器尚尔为也况中智以下薄俗者乎又见近代太原房谱称显姓之祖始自周灵王太子晋琅琊房谱亦云太子晋后且晋平公闻周太子生而异使师旷朝周见太子太子年方十五旷谓太子色赤太子谓旷曰吾后三年上宾于帝果十八而仙得不谓元精下降全眞上宾则知年未十五已是神仙矣岂于三年之中而始同凡有嗣息耶是各为修谱者务神奇祖先竞称太子晋后不其妄欤凡称太原王者无非周平王之孙赤之后前已详之明矣桑泉房隋奉朝请善翁善之子耼子翁官至开府仪同三司车骑将军河北道大总管见隋书墓今有碑僧昙延有奇表身长八尺见高僧传蒲州桑泉人也或有延公赞曰德与天全身居佛半桑泉房幽州都督元珪翁广州都督方平翁皆盛德光时左补阙智明伯戸部员外郎岳灵叔猗氏房右丞维叔左相缙叔俱伟文耀世或有上缙叔诗曰朝廷左相笔天下右丞诗人谓戏言时称定论虞乡房安西北庭二节度正见叔武德冠时如入仕朝廷百舎或一出宦州邑十室二三通文武举选仅不比屋有以见我卓翁积德积仁垂不已之庆流于无穷也然因官婚或弃乡族迷失宗望亦往往而在晋司徒昶翁诫宗人曰若结婚姻如暴贵无识猥富不仁愼勿为也又诫曰勿三代不仕不学不看客失婚无谱不塟无坟墓不修仁若是恶事三代皆沦小人也戒之愼之孱孙顔由进士官歴台省除洛阳令移典杭州入大理少卿拜御史中丞出虢州刺史尝叹大道久隐浇漓时极今于正经掲道字为志于子史掲道字为翼成五十卷行于代建轩辕黄帝铸鼎原碑铭闻于朝卓翁冢墓古有碑庙直下宗子四县离居每年用正月七日一合来祭干戈动来废至今日时方开泰冀得复行呜呼魏之风俗俭不中礼周之子孙日失其序顔实永痛力建丰碑有四义焉一归流遁者之心二正迷宗者之望三伏旌垂庆之德四永铭储祉之仁铭曰太原一宗晋代三公薨时世故塟此河东孙谋克着祖庆所钟显魂凛凛遗塜崇崇贞元十七年岁在辛巳十月庚寅朔二十日己酉建
　　河中府新修文宣王庙碑　　　　常仲孺
　　立于水成于气以位天地勇于震奋于乙是生万物天地之大万物之多若无圣人谁与凖绳故能范而不过类而不遗者也然则乘时设敎必生大圣以首之庖羲氏甄才焕文君人子天神农以之首于皇而体至道也轩辕氏推防命官度方顺纪颛顼奉之首于帝而法元德也夏后氏奠山通川因地制赋殷汤继之首于王而明大化也理乱相资质文代变洎有周而衰焉平桓以还鸿业荡然非圣人之述易羲农之道消矣非圣人之辨问轩辕之帝衰矣非圣人之删书夏殷之王微矣非圣人之作春秋周室畀而诸侯僭矣故夫子彰皇系帝叙王尊周首于儒而开大敎也是知前圣之遗风将绝夫子不得不生中古之彜训将兴夫子不得不作故礼云百代以俟圣人而不惑也有天下者遵其易简遡其元命可以致其清静遵其广大宏其覆载可以致其雍熙遵其礼让蹈其夷旷可以致其和平茍或失常潜滔淫源德滋非而霸功作矣代易于上敎尊于下运否于旣往位崇于将来形于国而逹于家万乐和而百礼成郁郁洋洋与日月而终矣巨唐敎本六经德怀三古拯大道于旣溺复醇源于已醨追谥文宣显用王礼太学之制形于四方贞元五年秋仲上丁元帅司空侍中咸宁王浑公有献于先师退而言曰斯庙也左防右署前军后府晨暮之间諠阗四起非肃雍致敬之地爰命略址于城得南端安焉出其食之中财任闲人之余力属役如素十旬而成祠庙有闲荐设有严衅落之礼行飨献之仪具是则贾之嚣薄师之阅习吏之讥诃寂寥于兹矣噫我公以身柱国竭力戴君齐心孔门禀奉如在易曰化而裁之黙而成之公气和隂阳德防几义又曰其静也专其动也直公志尚纯一行必中正语曰文武之道未坠于地公有全社稷之勲合经纬之用又曰居之无倦行之以忠公有遵理化之勤及人民之信古训是式新庙奕奕尊异显赫举集其门也至哉小子明朝退飞幕府获祐叹息徘徊敢扬颂声其辞曰昭昭五星元文之经浩浩五行元气之形维上纪下灾昬祥明圣人居中百化适成五星九元醇朴不矅降及尧舜存乎典诰文王旣没孔子乃绍质文异时日月代照肇自开辟澒洞无迹考于六籍穷古尽昔防禹之功水土共融防儒之风华夷蒙蒙大圣同德垂训作则山川九州礼乐万国羲轩之道夫子明之百王缵焉仰而营之夫子之敎巨唐兴之皇帝奉焉式而宏之皇帝之化藩翰扬之司空行焉敬而将之肃肃新祠煌煌盛仪祀享不失诵以时儒风载扬天地同期
　　忠武将军茹公神道碑　　　　　张贲然
　　在昔帝轩之裔有控带绝拥据羣雄殆于万斯年得茹茹之部谓名王盛族大人鸿胄联华魏室接庆齐庭钟鼎焜燿于数朝土田倍敦于列辟自拓防宇文氏降为着姓焉则公之先也公讳义忠本家雁门今为雁门人矣祖惠隋定州深泽县丞父简皇泽州永固府左果毅都尉莫不果行毓德修身践言以北方之强为南金之宝英风隽列海内知名公时禀元和偏钟间秀瓌貌杰出雄铓挺生幼则知书长遂多艺知人能事靡不尽善有识一见即以逺大相期然而家传崇业志尚豪举虽曰雅好愽物终耻犹为腐儒未尝不一心殉边百死许国与孙吴而暗合以骠衞为己任开元中以良家子战功居右补泾州四门府别将策勲之授也久之秩满六钧伎痒七札贾余歴试粉闱长驱金埓措杯入妙曽不出正相圃择贤观者如堵以武部试甲科改授河南府王屋府果毅加游击将军用绝伦也累迁汝州鲁阳府折冲寻改虢州金门府折冲骤増武功级叙忠武将军夫其策名委质积行累功禄以实干职无越请虽晋用之有次亦周行之未髙至于幕有急贤司有渇理或资防画争请于羊或借词华竞畱于阮瑀岂真军形地势聚米成图抑亦国要时须立谈集事是亦为政奚必褰帷之与绾墨欤但以公之德之才令闻令望执先府君先夫人之防也二连之孝闻与上交下交之契也三益之信着在师旅有不可犯之色于乡党则谦似不能言寛猛得其中卷舒合夫礼可谓古之文武不坠斌斌君子者矣拥旌旄享茅土亦术内之事耳性颇乐道情兼慕闲每凝思于清高不致身于趋竞僶俛芳岁蹉跎后时未展丹心徒嗟白髪命之不偶李广宁遂于封侯生也有涯贾谊终伤于鹏赋天宝元年盖寝疾者浃日以六月十九日薨于京兆长安县太和里之私第春秋八十呜呼哀哉梁木坏乎将坛隳矣罢市无喻辍舂如何有才子三伯曰元颢皇易州遂城府左果毅仲曰元晃左羽林大将军季曰元曜则今之骠骑大将军行左羽林大将军知军事上柱国鴈门郡王当斯时也靡不血泣无诉柴毁过人卽以其七年七月十六日塟于京兆长安县永平郷阿房殿之墟礼也先是夫人陈畱郡君谢氏赠沂国太夫人语成图史动合礼容德重陶亲贤过孟母然而当年桂歇早岁兰摧石窌之封徒高薤露之悲终积于戏大业之后景系之余间虽陵夷小不进用寻必福履大贤出焉故公以之隂隲于身善积于物河滨为之吐秀山岳为之降灵挺然郁然生夫骠骑矣皎若片玉粲如浑金明月照人干将立断长才广度茂绩殊勲羽林应上天之星鴈门封塞下之地公侯必复斯之谓欤若不然者则须以凶【疑】次钟伯早世克家绍构孑然一人而能叙终身之悲展罔极之痛二十年上有诏赠公为汾州刺史拜册于先茔斯亦可谓事亲之礼终哀荣之道备矣且陵或变谷海有为田滕椁未开防墓谁辨匪凭不朽之石曷传无媿之词爰访墨卿以述铭曰秦殿南趾汉池东曲莽苍开原萧条古木于嗟鴈塞赫矣雄族昔也摐金兹焉埋玉镆鎁徒挂大屈终藏日色不暖风枝自伤万木飒而烟尽片石归而天长庶德祖之来思无慙黄绢幸仲宣之见背不坠余芳
　　自撰墓志　　　　　　　　　　白居易
　　先生姓白名居易字乐天其先太原人也秦将武安君起之后高祖讳志善尚衣奉御曽祖讳温检校都官郎中王父讳锽侍御史河南府巩县令先大夫讳季庚朝奉大夫襄州别驾大理少卿累赠刑部尚书右仆射先太夫人陈氏赠颖川郡太夫人妻杨氏农郡君兄幼文皇浮梁县主簿弟行简皇尚书膳部郎中一女适监察御史谈宏謩三侄长曰味道卢州巢县丞次曰景回淄州司兵叅军次曰晦之举进士乐天无子以侄孙阿新为之后乐天幼好学长工文累举进士防萃制策三科始自校书郎终以少傅致仕前后歴官二十任食禄四十年外以儒行修其身中以释敎治其心旁以山水风月歌诗琴酒乐其志前后着文集七十卷合三千七百三十首传于家又着事类集要三十部合一千一百三十门时人目为白氏六帖行于世凡平生所慕所感所长所得所经所遇所通一事一物已上布在文集中开卷尽可知也故不备书大厯六年正月二十日生于郑州新郑县东郭宅以防昌六年月日终于东都履道里私第春秋七十有五以某年月日塟于华州下邽县临津里北原祔侍御史仆射二先茔也啓手足之夕语其妻与侄曰吾之幸也寿过七十官至二品有名于世无益于人褒优之礼宜自贬损我殁当敛以衣一袭送以车一乘无用卤簿塟无以血食祭无请太常諡无建神道碑但于墓前立一石刻吾醉吟先生传一本可矣语讫命笔自铭其墓云铭曰乐天乐天生天地中七十有五年其生也浮云然其死也委蜕然来何因去何縁吾性不动吾形屡迁已焉已焉吾安往而不可又何足厌恋乎其间
　　兵部尚书王绍神道碑　　　　　李　绛
　　元和九年冬十一月晦银青光禄大夫兵部尚书判戸部事上柱国太原郡公食邑二千戸王公殁于位君失所重人怀其旧大事在戎以宁祸乱公实居兵部聚人曰财以迁有无公实领地官天子以兵赋之柄俾于公公以忠劳之力事于上垂玉佩累金印锡珪锡劔书社开国郁积公望绸缪主恩出入三朝始终二纪非重而何非旧而何公讳绍字德素其先秦将剪之后剪孙离楚汉之际以秦围赵死于师子孙家于太原世为令族曽祖威衡州耒阳令祖思献襄州襄阳令父瑞工部员外郎及公贵累赠礼部尚书咸以盛时沈于下位积有惇德宜生达人公尚书第三子也少以厚实为士友所重太师颜鲁公守吴兴特器之表授武康尉相国萧徐公察守冯翊竝随府授檄丁继太夫人忧服除累授殿中侍御史江西观察推官遂践台阁自仓部员外郎迁戸部兵部郎中专判戸部事未半岁超拜戸部侍郎宠锡金紫复加朝散大夫即旧官判度支特迁戸部尚书所领仍旧顺宗谅闇奸竖窃柄拜工部尚书以钱谷自肥俾去异已诚私计也上即位天下文明彝伦攸叙检校吏部尚书东都畱守判都省事兼御史大夫充东都畿汝州都防御使保厘东郊鎭衞旧都风令既行奸盗出奔迁检校尚书右仆射徐州刺史兼御史大夫充武宁军节度度支营田兼徐泗宿濠等州观察处置等使居镇六年复徴拜兵部尚书明年春诏兼判戸部事在位三岁享龄七十有二彻席于长安永乐里之私第优诏追赠尚书右仆射长子前门下省典仪元泰次子劔南东川节度掌书记大理评事摄监察御史元质幼子前右威衞仓曹参军元弼等克禀诗礼备着文行以十年秋八月四日奉窀穸于万年县之洪固郷以夫人赠西河郡夫人相里氏祔焉夫人故河南少尹知府事赠工部侍郎造之长女茂于懿范归于令人先公而殁距兹十九年矣异时同穴周公之制也夫君子之行已事上也必执心而端其始立事而保其中践道而要其终当建中末盗起毂下乘舆南狩巴梁阨区廥藏空虚武旅气下德宗色动公时为御史大夫包佶水陆运盐铁判官怀章表披荆棘悬束车马陵践山谷逹本府之诚恳策书献尚使金防缣帛烂若波涛积如邱陵上于是敷大号以布天地之施士由是濡厚泽以奋雷霆之用将加宠授以奬忠劳公方以国难疾怀求以诏书复命致逺之度当时所称岂不曰有其始乎贞元中公以材智任职忠懃注意不疑可以进退海内之士可以绾摄天下之柄人心所倾台位如寄公理财以义下不厌其取处权以道上不恶其专内守持盈之诫外推美之度及门而进与公同升布于显列由乎阴陟诚无二事绩着一心岂不曰有其中乎元和初徐方防师帅人怙乱乐于祸以幸其利鼓其变以成其私氛沴已凝气焰方作公授钺以出投袂而驰倍道而乘其未备轻骑而出其不意先迷得主大众归心于是安进逹以三百骑叛于河城械系而行乎军令唐重靖以一千人奔于桶桥檄召而收其武力散私积以劳赏发义徒以祛弊推以诚信涤其疵瑕顽固革心疆内如春武经戎略存为故事岂不曰有其终乎是三者忠存于国政在于人遗绩未映美化犹新况乎显持世权隂行相事造膝承顾沃心献议注百辟之耳目奔九流之车骑入司国赋之重出膺邦阃之寄考终厥命归全于位非夫贞固干事明哲保身曷以臻于是乎然则篆琬琰表陵谷庶乎实德宜无愧辞其洪纎之迹显晦之用应机之速奋才以光赫其位得君以薰灼于时备用于陇西之状精覈于农之志今所书大者逺者而已文有详略盖春秋之义焉铭曰天赋才兮遇有期臣择君兮审厥时公之逹兮世所资道之行兮人罕窥莞国权兮家以肥庭邦赋兮物不欺人意倾兮主念随阴德及兮显命施龙上空兮盗承机位阳尊兮奸用奇圣运啓兮大人造王气荡兮英风扫用邦镇兮徐方道洛邑思兮彭城祷顺者化兮叛者讨肃如霜兮偃如草中外便兮恩宠殊迁司马兮领司徒趋丹墀兮伏青蒲杜私门兮辟公途期方逺兮帝命兪运何屈兮吾道孤松楸列兮筮符琬琰琢兮陵谷虞徃兮已焉兮噫嚱呜呼






　　山西通志卷一百九十二
<史部,地理类,都会郡县之属,山西通志>
　　钦定四库全书
　　山西通志卷一百九十三
　　艺文【十二　碑碣三】
　　唐
　　镇军大将军王荣神道碑　　　　戴少年
　　天列钩陈之象国维环卫之仪苍昊立程圗谋斯载心膂之寄贤良是畴茍非副慎选曷以将军累代而居其位焉将军姓王氏讳荣字荣与本太原人也肇自轩后延于周室自灵王丧道黜太子晋于河东时人号为王家子孙因以命氏子晋生宗敬为司徒至秦始皇大将军翦子曰贲曰离皆以武略著名列于战国策及汉昌邑中尉吉博通坟典形于书籍生二子长曰霸居太原次曰骏居琅琊公即霸之后矣自翦至魏凡三十四代有昶为征南将军后遇西晋陵替子孙有过江者为江东盛族其不徃者代有贤豪史传备彰此无缕载隋季丧乱龙蛇起陆爰有唐之始祖举义师于北京惟公之先宗向雄风于西土繇是奕叶承绪因家上京曽祖元越州长史王父思献唐元功臣行右龙武军大将军父崇俊皇开府仪同三司行左龙武军大将军事莒国公兼京功徳使赠太子太保庆有所属世无乏贤猗欤将军即太保之元子也髙门有嗣美玉无瑕识鉴精通知谋周达忠孝立志温良饬躬总角精乎两经弱冠穷于三略文武不坠刚柔得中风姿逸羣果断在己公门家子也肃宗皇帝美公先父有勤劳于国有训导于家爰自妙年授公左龙武军司戈广徳初转本军中未几迁同州伏龙府折冲赐紫金鱼袋本军卫宿卫皆特降恩煦宠于勲贤代宗之初蕃戎豕突烽燧西举銮舆东巡公父子俱为侍从翼戴徃复公家是年特拜公陜府元从游击将军守左龙武军冯翊府左郎将上柱国太原县开国伯食邑七百戸公以恪居韶淑之年志出云霄之路勤守职业色飬无亏虽居长上以公代有勲绩将施延赏之恩特赐故右龙武军将军李敬照长女以其令淑有闻自内而降为公夫人也恩逾国戚宠过常伦服玩礼仪无非常赐渥泽霶霈未之前闻公谦冲有恒恭俭无替岂谓祸生不意家衅洊臻公柴骨棘心居苫枕块左右坟阙荐奠朝晡覩之者涕零闻之者恻怛可谓至孝矣数年后迁右神武军冯翊府中郎将寻改右清率府率建中末贼比胜奸乗其不虞祸起肘腋宫室蜂虿车驾郊畿公乃奔驰扶轮躬奉矢石出殁生死羽卫君王是知仁者必有勇也上嘉其诚特封武威郡王食邑三千戸实封五百逮于克复城阙载酬厥勲兴元初拜奉天定难功臣云麾将军守右监门卫率府率寻充左龙武军南仗使八年转左内率府军职如故公家之事知无不为昼警暮巡考课尤著者有诏补本军通直将军职其将迁望亦増重松竹之操森然可观贞元末特拜左龙武军事居文明之代翊舜禹之君嗣业既彰军风载振昔农杨氏四世三公太原王君三代三品于戏徳宗皇帝奄忽升遐顺宗钦明践祚皇极公以册立之重拜御史中丞寻加镇军大将军赐一子正员八品改赠先父太子太保殊常之泽并集公门虽承湛露之恩不易履氷之诫霜仗増肃天门益雄规模昭彰职事修举前后伦类莫之与京于是书芳躅于武经冩丹书于麟阁俄乃紫微迁位皇室荐哀二帝山陵六军扈跸羽仪争胜公也推先焕采寳厯新升恩加近侍迁本军大将军兼御史大夫佩玉腰金朱门防防昔马援有伏波之号班超扬定逺之名虽门望同途终华裔别实岂若登坛柱国授钺中朝昼列彤庭暮严清禁涣汗之重孰云比肩至如君尽其臣忠子及于父位万乃有一公其获诸公之性也矜孤闵穷寛仁厚徳不伐其善无施其劳忠孝仁义全乎始终财帛洽于姻亲粟禄霑于郷党享福居崇固其宜矣公当拜命之始将军疑有事于南郊献锋鋭者盈于九门执玉帛者来于万国公为六军之首将持百代之名敷陈盛仪逈出羣格美望充于朝野嘉声达于圣聪因赐二子出身用旌厥徳公竭筋力罄于心神靡盬自哀积勤致疾天医继路御饵盈庭虽上命以惜贤竟膏肓之罔救公累官十任歴事五朝谋猷克申威惠斯在犹以遗训贻乎子孙身后之仪靡不详告有始有卒公其得之公尝谓知己曰大丈夫誓当开拓疆境扫涤搀抢诛锄奸凶廊清华夏致君尧舜之上荣名管葛之前岂可保位金门坐安天禄而已何乃寿龄不永事与愿违未尽所试奄辞明代呜呼元和二年十月二十一日薨于道政里之私第享年五十有六万乗眷勲勤之徳撤食伤嗟三军思抚育之情攀辕恸泣意夫卞氏之玉絶迹于良时隋侯之珠韬光于幽壤翩翩盛徳足继前修亹亹余风扬乎后代亦可谓殁而不忘者也来年十一月二十四日丹旐既举青乌告期有司上闻锡塟殊等出天防以飨奠俾中贵以临丧卤簿溢于郊衢笳箫震于阡陌宠光存殁泽被幽明栖神于凤城东南龙首原先灵之左礼之至也夫人陇西郡夫人李氏妇徳柔明母仪贞顺视孤惸以洒泣抚灵衬以销魂追思饰终罄竭家产嗣子朝散郎前行左内率府録事参军太原县开国公谅及王女等或婉淑冲和或正刚励节各禀家训修于令阃絶浆岂独于曽参负米犹思于子路终天罔极叩地何追虑嘉躅之遗阙请修文以记徳予以素承交契见托临终辞之不俞聊载贞石铭曰颙颙圣君兮谔谔良臣惟徳是辅兮皇天匪亲国有环卫兮天有钩陈心膂之寄兮畴咨哲人将军之孙兮将军之子开国承家兮提纲振纪君臣浃洽兮永冀终始形圗彩阁兮名列青史彼苍者天兮殱我中贤皇王轸悼兮士旅澘然于以展思兮式荐奠筵于以餙终兮卤簿旌旃龙首之原兮凤城之前萧萧白杨兮窅窅黄泉立石刻名兮纪勲纪徳名播美兮千年
　　汉故丞相翟公重建碑表　　　　长孙傪
　　昔猗氏城西五里曰汉故丞相髙陵侯翟公讳方进字子威之墓公茂徳洪业煇焯于汉廷公以儒术进歴京兆尹御史大夫公端肃庄厉守位以威严称汉成帝器其能擢拜丞相公智能有余兼通文法吏事以儒雅饬法律故汉号为通明相公内行修饬事继母以孝闻有子曰宣曰义宣为通儒歴南郡太守义耿介抗直以王莽悖乱摄政义忠烈愤激誓不顾死以东郡守扶顺讨逆师败被诛天下咸慕其忠而寃其败此所谓盛徳之懿忠孝之门宜其光昭嗣续后代其昌炽乎故公之后绵歴魏晋郡守列卿歴代不絶晋处士阳名重当时国朝已还楚质木栖皆以文词登第守宰不可胜记则公之盛徳忠烈烜乎其有后矣公之宅地广斥松槚森列洎贞元初懐光阻兵诏太原尹节度使马燧讨之马燧宿兵十万屯于城中当贼之隧井堙木刋故公之松檀荡然槎摧矣公之碑记折坠草莽矣頽圯损废绵歴三纪故宗长翟春暨宗人翟皛等一二人相与谋曰文记堙灭何以彰我祖之休烈松檀摧槎何以识宅兆之封域遂与宗人翟皛等三十人协心一力建竪旧碑刬燿榛莽以文字磨磷将剏碑以表之上啓于邑宰李公公以为政之本莫先于教孝为礼之基莫大于敬宗子能以尊祖为孝则吾政几敷矣其宗长翟瑀及宗人等以傪尝忝在李公之游固请为记辄敢纪其旧迹及宗人重建碑之年月日以表云公本汝南上蔡人归塟本郡值东郡之败其余子孙逃难西迁改塟于此故诸孙代为河东猗氏人长庆二年嵗壬寅八月己未朔二十日建
　　故丞相尚书左仆射太尉王公神道碑
　　李宗闵
　　上即位五年正月丞相左仆射太原王公以癸巳疾其明日遂薨于位天子震悼愍恻遽命内谒者诣其室索其所以饮食寝作之端既详其无他状遂赠布帛菽粟率用峻等既又不塞痛轸之意加内府之绢千疋以赐之为之罢朝三日命兵部侍郎一人持节驾驷马箫鼓出自正殿直抵柩前册公为大尉塟有日官给秘器及就途遣王人亟临视之命羽葆旂常辂车之饰皆及墓俟其返虞鼓声四节于里第而还示不与常制等也其子镇以宗闵晚陪公于相位之末稍窥公之行请铭其烈以垂其后且不宜拒遂铺其荦荦所能言者于金石云公讳播字明敭太原人周灵王太子晋之后以歴世为王因而受氏髙祖满汾州长史生大璡嘉州司马给事中司马生升咸阳县令太子少师少师生恕州仓曹参军尚书左仆射公仆射元子也忠敬而本仁寛明而有制内显而敏外肃而和贞元十年举进士第是嵗防贤良以直言校书于集贤殿其言平戎经国之术粲然可举调尉盩厔断狱首出御史中丞李汶爱之奏为监察御史按云阳丞源咸季以赃免用疑文不宜调而调因谒于防遂捕劾之追奸胥穷律防奏流咸季刑曹郎罢所居官给事中以省诏非是夺俸缘而坐罪者甚众自是风声不可遏矣为侍御史时京兆李实文皇宠委能祸福卿士凡其荣衰系所附背举朝逺避其锋公在途而实来揖公移文诋之其词可羞实遂奏公为三原令求其不足于礼以持之公至尹署洎羣吏之馆还其邑敬府之礼无不具实既出其算反加畏焉县之编于户者多中贵人前令率不能自为其政施张牵之公悉召所谓贵人入坐堂中拜曰敬桑梓冝如是也邑人大骇从其所指为长安令朝廷方恩于頔而以帝女嫁其子民有与于氏苍头同盗人马者前令捕民而纵其苍头公始至县即立取其奴与民均其法知御史杂事京师饥谷起价京西诸侯相率闭粟公移之简书征秦晋泛舟之説西镇惴惴收去条令粟流于秦元和四年为御史中丞嵗中知京兆尹六年为刑部侍郎充盐鐡转运使上言流人防赦而归独配囚为隔遂无还者请率以七嵗为竟至今用之寻加礼部尚书益以御史大夫又以戸部尚书节度西蜀长庆初觐穆宗言中外之事遂留为刑部尚书复干盐鐡冬拜中书侍郎平章事仍其职匡维激始以进贤为急上方有意河朔以财赋始出于下十一二年公用相印为淮南节度使以其职随之四年言事者谓盐运之设冝留京师用制方上加检校司空去其使未几上念公成法又以使属公加司徒今上践祚急诏征公至即拜左仆射同中书门下平章事仍其使寻兼太清宫使累进爵至太原郡开国公食邑二千户进阶至金紫光禄大夫年七十二而薨公入官三十二政逮事六帝出统楚蜀之师入极台宰之尊前后三总盐鐡既出又复几二十年天之所覆地之所载寜有独私于公耶必有以当其然也一署吏茍不犯无能夺其任者嵗时奏课至于荣太史胥次迁亦如之故人用安其为善莫有欺公者虽逺至海裔若总辔笞捶穷年不死一吏贬一职而羣务自济凡朝廷平淮取郓屠汴下沧景干戈不息者十五六年馈饷资费随其缓急而立办沛然若神给其间沟琵琶导颍河以漕轻舟师人坐受其饱疏三门挽沈石以济巨舻关中遂亡其饥荐皇甫镈之强敏而镈反短公于上公犹不知上谓其长者论景忠信矫制释逗挠之将期必抵于罪时服其敢深涉徐境导龃龉而为忠槩人曰真宰相器也榷征之外有杂缗率贡内帑号为羡进贞元中嵗不过十二万缗及公嵗贡百万缗凡国有大征伐不虑其费之有无洎丞相晋公专征讨之事兵食悉出于公公方从容以赞其成及沧景平公有叶力之助自御史中丞京兆尹总赋秉政未尝书笏为记善于啓奏天子不能自守其喜怒公以专志持务密匡于上行已寡徒不喜伐露由是数帝任遇多被恩泽权利去留如在诸已人多意公能诡合于时及公再持相印与晋国洎一二公同辅于上趋向甚直雅符于道茍所举公是公必扶之即非是公遂嘿嘿不和由是上知公厚重而同列亦耸待之乃见公之所为与向之不知者期公葢甚戾也公既屈于名而伸于富贵岂非盛徳君子神明之所祐耶故夫人清河崔氏给事中鋭之女嗣子镇前秘书丞砥服名教不以丞相子自居其身次曰氷始受京兆府参军事其器甚逺公之仲弟曰炎季曰起与公三人俱用文学奋于江左西游长安七中甲乙时议伟之公殁不几日而起以户部尚书司国之计门闼之士咸来哭贺羣吏之执籍繁伙一如公之时其亦于世难求也其从事故相国程公异今荆州相国段公文昌其他分居中外罗诸防阁者不啻三十人铭曰嵗在太和惟帝圣神圗任旧台乃相太原维是太原福禄其奔再持化权枢揆聨聨两统剧藩楚淮蜀坤始自元和公秉货泉歴宪穆敬洎兹圣君四帝财征去公孰亲惟煑惟铸惟范惟聚东扫北殄上之所怒带甲百万惟食惟巨俾公尸之不劳而具变通以时物无滞遗纲条一施莫越其规御众以仁中控其机信行恩驰罔有诈欺公之惟漕务其将公之留庭职与公并首尾贯聨已二十年相府使符随其兴殂公之敏智显爵自至不纷其外姑真其里始承其风畏公之邃及与之同泳公之义仁人之迹殁而乃炽揭于兹碑不仆不倚
　　御史中丞赠太保李良臣墓碑
　　庚子嵗嗣天子即位谓百执事曰先皇帝平定海内中兴我唐惟二三臣工孰为大佥曰邠帅司空光顔其尤者始战于夏又战于蜀大战于蔡终功于齐皆着嘉庸实为上将天子乃召至京师礼之于庭命为宰相赐甲第内宴以遣之曰姑复而所异日有事吾与公圗之居一年燕赵继乱天子诏公以许昌精兵渡河北讨未战而军罢留镇于许昌又数月汴宋军反逐其帅立其次防以请天子闻之怒又诏公以全军征之公既拜勅自以麾下万人昼夜兼行一战而摧其锋遂傅于城下贼众惶骇斩防首以献汴宋平朝廷册功拜公司徒兼侍中师还大飨劳于是百城之长与三军之吏皆入贺讃咏功徳公泣且曰此乃天子神灵贤士大夫之力光顔何有也然光顔曽祖父始自北土归于天朝世总部兵为国保障先公太保功烈尤多而皆从事诸侯止于裨将储休委祉集光顔弟兄今先人盛徳未彰而光顔专享其报光顔之罪也何敢言功其军司马武功苏遇起而言曰公位冠羣后勲在王府明着先公之美于后世于古为可冝得宏达博雅之士以文之乃久而益传使使请铭于礼部侍郎宗闵宗闵承命惶恐辞不敢当伏念百吏于宰相皆僚属也又何敢譲退视公行状而着其语曰太保讳良臣其先黄帝之子曰昌封于弱水之北因其夷狄而王之其后子孙世世为大人号阿跌部遂以为氏至太保王父讳贺之雄武而多大略诸部君长争归之尝思因事立功以显名中夏当此时唐初受命太宗文皇帝已即大位公率其所统南诣灵武请为内臣太宗召见与语奇其材能拜为银青光禄大夫鸡田州刺吏充定塞军使赐车服器用以宠之命筑城邑以居始有宫庙官属之制而族部滋益大矣当西戎北虏之间甚有威声卒皇考讳防丰嗣立袭鸡田州刺史以功加开府仪同三司太常卿上柱国卒赠工部尚书太保素以寛厚勇敢为部下推服既袭位每谓其将校曰自吾祖归国防唐厚恩愿凭诸君期以上报未几安禄山用幽燕劲卒反济河陷洛而崤函不守宗幸巴蜀肃宗幸灵武公闻之恸哭请于众曰吾平生志业尝已布于诸君今王室多故是吾死节之日诸君能从我乎众皆感激许诺乃驰诣行在肃宗嘉之委以腹心王师收两京平剧贼公之功居多拜开府仪同三司鸡田州刺史充朔方先锋左肋兵马使事太尉汾阳王汾阳王爱公沈黙多断军中之事亦以咨公寻迁御史中丞别职如故以寳应二年七月二十三日薨于河中理所享年三十有六以贞元十一年八月塟于太原府城东南孝敬原太保少为阿史郍可汗所重以其贵女妻之实生三子长曰光玭为朔方都将不幸早夭次曰光进朔方节度使刑部尚书薨赠左仆射少即司徒也元和中宪宗章武皇帝以仆射司徒功在第一赐姓李氏属籍于宗正追命公为太保夫人史氏为燕国太夫人河东节度使太原尹赠太尉李光顔神道碑
　　李　程
　　经使大厦者实先榱栋利渉巨川者必具舟楫在宪宗时淮夷阻命歴选将帅大兴师戎始以忠武军节度使李公首应注意之选终成弭冦之效防勲行赏公实居多故幅员千里尽成内地男女万户不为匪人任土之贡嵗入王府谁其致之知所自矣公讳光顔字光逺生于将门早奉成训忠孝两大文武全才负剑既成躭书不倦爰自裨将则有盛名早与其兄灵武节度使光进其初同在戎府司徒马公镇理河东置之戏下尝所器异黙而志之因间谓公曰尔有气量终当光大但吾不得见其时耳授以所执剑杖亦吕防佩刀之义也其后手挈偏师以合羣帅讨杨惠琳于夏防破刘辟于西蜀由是雄名赫赫冠耀诸军矣其在许昌也则慎固封略缮完兵甲居安不敢忘战临敌未尝堕农是以农战交务偶俱无阙有若曹公师次学校是修祭遵军中俎豆不废得非刅有余地才可兼人者乎郓人不恭命公讨叛遂有义成之拜公以所统者许师所处者东郡疏陈利害遂复其旧焉连下诸城而齐冦殱殄旋师未几移镇邠土塞邉隟而遏戎隧也防穆宗践祚宠绥勲贤以本官同中书门下平章事复迁岐下寄重股肱幽镇挺灾辅车为用询于羣议非公莫能促诏不俟驾而至再总中武之师兼下博行营节度使浚郊逐帅李防背叛朝廷震怒俾公问罪朝受命而暮即戎叛者率其精鋭而来未及成列公乗势击败如火燎原众授首恶遂纳其师进检校司徒兼侍中策元勲而厉列镇也其后秉圭入觐请代归朝上以许人伫望勉谕再三俾公旋止众庶相贺复歴半纪绩用大就司徒为真依前同平章事上以太原公之故里昼锦而徃拜河东节度使北都留守太原尹公发迹并部人皆懐之及公之来如渴者得饮寒者挟纩吏不按而奸自息军不刑而令无犯无小无大各附所安则公之才之量曷可涯也于戏邦国将瘁隂阳遘灾享年六十有五寳厯二年九月三日薨于位并人罢市天子撤悬废朝三日悼宗臣也册赠太尉塟于太原县东孝敬原夫人陇西县太君阿史那氏祔焉礼也嗣子昌元检校戸部尚书兼御史大夫上柱国次子扶元守左龙武军大将军知军事兼御史中丞次继元前行太常寺主簿次诚元守朔州司马兼监察御史次建元国子祭酒兼殿中侍御史次兴元前守衢王友兼监察御史次荣元左散骑常侍兼御史大夫次奉元清源县丞次播元前河东节度使兼监察御史次安元右军先锋兵马使守右骁卫将军程忝公深知备熟休烈丰碑见托安敢让辞其辞曰四时运行嵗功聿成羣雄经营王度乃贞于赫太尉五世间生周之方召汉之韩彭智叶蓍蔡心为权衡之不浊澄之益清孝乎其亲友于其兄六践台席八拥戎旌隠若敌国屹如长城苍生瞻戴天子倚爱迹并部知名当代危自我安否自我泰罕山苍苍汾水汤汤兵符相印佩握还乡内持吏化外靖戎疆俗既富庶人方乐康神理防防天道茫茫不臻期颐孰谓延长泉扃一掩千载传芳
　　柳州刺史柳子厚墓志铭　　　　韩　愈
　　子厚讳宗元七世祖庆为拓防魏侍中封济隂公曽伯祖奭为唐宰相与褚遂良韩瑗俱得罪武后死髙宗朝皇考讳镇以事母弃太常博士求为县令江南其后以不能媚权贵失御史权贵人死乃复拜侍御史号为刚直所游皆当世名人子厚少精敏无不通达逮其父时虽年少已自成人能取进士第崭然见头角众谓柳氏有子矣其后以博学宏词授集贤殿正字俊杰廉悍议论证据今古出入经史百子踔厉风率常屈其座人名声大振一时皆慕与之交诸公要人皆欲令出我门下交口荐誉之贞元十九年由蓝田尉拜监察御史顺宗即位拜礼部员外郎遇用事者得罪例出为刺史未至又例贬永州司马居闲益自刻苦务记览为词章泛滥渟蓄为深博无涯涘而自肆于山水间元和中尝例召至京师又偕出为刺史而子厚得柳州既至叹曰是岂不足为政耶因其土俗为设教禁州人顺赖其俗以男女质钱约不时赎子本相侔则没为奴婢子厚与设方计悉令赎归其尤贫力不能者令书其佣足相当则使归其质观察使下其法于他州比一嵗免而归者且千人衡湘以南为进士者皆以子厚为师其经承子厚口讲指画为文词者悉有法度可观其召至京师而复为刺史也中山刘梦得禹锡亦在谴中当诣播州子厚泣曰播州非人所居而梦得亲在堂吾不忍梦得之穷无辞以白其大人且万无母子俱徃理请于朝将拜疏愿以柳易播虽重得死罪不恨遇有以梦得事白上者梦得于是改刺连州呜呼士穷乃见节义今夫平居里巷相慕悦酒食游戏相徴逐诩诩强笑语以相取下握手出肺肝相示指天日泣涕誓生死不相背负真若可信一旦临小利害仅如毛发比反眼若不相识落陷井不一引手救反挤之又下石焉者皆是也此宜禽兽之有所不忍为而其人自视以为得计闻子厚之风亦可以少愧矣子厚前时少年勇于为人不自贵重顾借谓功业可立就故坐废退既退又无相知有气力得位者推挽故卒死于穷裔才不为世用而道不行于时也使子厚在防省时自持其身已能如司马刺史时亦自不斥斥时有人力能举之且必复用不穷然子厚斥不久穷不极虽有出于人其文学词章必不能自力以致必传于后如今无疑也虽使子厚得所愿为将相于一时以彼易此孰得孰失必有能辨之者子厚以元和十四年十一月八日卒年四十七以十五年七月十日归塟于万年县先人墓侧子厚有子男二人长曰周六始四嵗季曰周七子厚卒乃生女二人皆幼其得归塟也费皆出于观察使河东裴君行立行立有节槩重然诺与子厚结交子厚亦为之尽竟赖其力塟子厚于万年之墓者舅弟卢遵遵涿人性谨顺学问不厌自子厚之斥遵从而家焉逮其死不去既徃塟子厚又经纪其家庶几有始终者铭曰是惟子厚之室既固且安以利其嗣人
　　尚书左仆射刘公墓志铭
　　公讳昌裔字光后本彭城人曽大父讳承庆朔州刺史大父巨敖好读老子庄周书为太原晋阳令再世宦北方乐其土俗遂着籍太原之阳曲曰自我为此邑人可也何必彭城父讼赠右散骑常侍公少好学问始为儿时重迟不戏恒若有所思念计画及壮自试以开吐蕃説干边将不售入三蜀从道士游久之蜀人苦杨琳冦掠公单船徃説琳感欷虽不及降约其徒不得为虐琳降公常随琳不去琳死脱身亡沈浮河朔之间建中中曲环招起之为环檄李纳指摘切刻纳悔恐动心恒魏皆疑惑气懈环封奏其本徳宗称焉环之防下濮州战白塔救寜陵襄邑击李希烈陈州城下公常在军间环领陈许军公因为陈许从事以前后功劳累迁检校兵部郎中御史中丞营田副使吴少诚乗环丧引兵叩城留后上官説咨公以城守所以能擒诛叛将为抗拒令敌人不得其便围解拜陈州刺史韩全义败引军走陈州求入保公自城上揖谢全义曰公受命诣蔡何为来陈公无恐贼必不敢至我城下明日领步骑十余抵全义营全义惊喜迎拜叹息殊不敢以不见舍望公改授陈许军司马上官説死拜金紫光禄大夫检校工部尚书代説为节度使命界上吏不得犯蔡州人曰俱天子人奚为相伤少诚吏有来犯者捕得缚送曰妄称彼人公冝自治之少诚惭其军亦禁界上暴者两界耕桑交迹吏不呵问封彭城郡开国公就拜尚书右仆射元和七年得疾视政不时八年五月涌水出他界过其地防穿不补没邑屋流杀居人拜疏请去职即罪诏还京师即其日与使者俱西大热旦暮驰不息疾大发左右手辔止之公不肯曰吾恐不得生谢天子上益遣使者劳问勅无亟行至则不得朝矣天子以为恭即其家拜检校左仆射右龙武军统军知军事十一月某甲子薨年六十二上为之一日不视朝赠潞州大都督命吊其家明年某月某甲子塟河南某县某郷某原公不好音声不大为居宅于诸帅中独然夫人邠国夫人武功苏氏子四人嗣子光禄主簿纵学于樊宗师士大夫多称之长子元一朴直忠厚便弓马为淮南军衙门将次子景阳景长皆举进士塟得日相与选使者哭拜阶上来使乞铭铭曰提将之符尸我一方配古侯公维徳不爽我铭不忘后人之庆
　　南阳樊绍述墓志铭
　　樊绍述既卒且塟愈将铭之从其家求书得书号魁纪公者三十卷曰樊子者又三十卷春秋集传十五卷表牋状策书序传记纪志説论今文讃铭凡二百九十一篇道路所遇及器物门里杂铭二百二十赋十诗七百一十九曰多矣哉古未尝有也然而必出于已不袭前
　　人一言一句又何其难也必出入仁义其富若生蓄万物必具海含地负放恣横纵无所统纪然而不烦于绳削而自合也呜呼绍述于斯术其可谓至于斯极者矣生而其家富贵长而不有其藏一钱妻子告不足顾且笑曰我道葢是也皆应曰然无不意满尝以金部郎中告哀南方还言某帅不治罢之以此出为绵州刺史一年征拜左司郎中又出刺绛州绵绛之人至今皆曰于我有徳以为谏议大夫命且下遂病以卒年若干绍述讳宗师父讳泽尝帅襄阳江陵官至右仆射赠某官祖某官讳泳自祖及绍述三世皆以军谋堪将帅策上第以进绍述无所不学于辞于声天得也在众若无能者尝与观乐问曰何如曰后当然已而果然铭曰惟古于词必已出降而不能乃剽贼后皆指前公相袭从汉迄今用一律寥寥久哉莫觉属神徂圣伏道絶塞既极乃通发绍述文从字顺各识职有欲求之此其躅
　　殿中侍御史柳公墓表　　　　　柳宗元
　　唐贞元十二年十二月庚寅塟我殿中侍御史河东柳公于万年县之少陵原公讳某字某邑居于虞郷曽王父某官王父某官考某官奕世余庆丛而未稔济徳流祉其后冝大秀而不实为善者惑呜呼哀哉惟公敦柔峻清恪慎端庄进止威仪动有恒度英风超伦孤厉贞方居室孝弟与人信让当职强毅游刅立断自少耽学颇工为文既穷日力又继以夜乡里择推敦迫上道乃与计偕来游京师观艺灵防贡文有司射防合程遂冠首科休有令问羣士羡慕居数年授河南府文学教励生徒选择贡士儒党相贺庶人观礼秩满渭北节度延为参佐总齐军政甚获能称加太常寺协律郎既丧主帅罢归私室方将脱遗纷埃退与道俱冲漠保神优柔肄儒四方闻风交驰鹄书载笔乗轺乃作参谋出入朔方陪佐戎车迁大理评事又加章绶朱裳银印宗党有耀权略密勿潜机埋照完彼亭堡时其讲教实从我谋邻国是效改度支判官转大理寺司直出纳府库颁给军食下无横敛黔首休息月校嵗防莫不如画库丰财羡制成计得又迁殿中侍御史度支营田副使分阃之寄参制其半柔以仁抚刚以义断戎臣坐啸公堂无事朝端延首方待以位既而禄不及伐氷政不获专达以其年正月九日遇疾终于私馆享年五十呜呼痛哉奔骥骋力中途踠足髙鸿轻举在云坠翼凡我所知哀痛无极本道节度尚书朔寜王张公震悼涕慕不任于懐临遣牙将试殿中监李辅忠监备凶礼赗赙甚厚行军司马侍御史韦中规等匍匐救助事用无阙丹旐素车归于上京撰期定宅莫有素故友诸生宗人外姻号恸防塟哀礼咸申克窆堂掩坎广轮顾盻无依徘徊増哀庙勒休声延垂后贤于是汝南月君相巢等相与琢石书徳用圗不朽文曰抱元淳禀粹和既强毅又柔嘉登仪曹耀文章司学徒儒风自渭北来朔方戎政闲黔首康冠惠文垂朱裳才不施天茫茫刋乐石篆遗徳延休烈垂宪则于万年长无极
　　国子司业阳城遗爱碣
　　四年五月皇帝以银印赤绂即隠所起阳公为谏议大夫后七年廷诤恳至累日不解帝尤嘉异迁为国子司业旌直优贤道光师儒又四年九月己巳出拜道州刺史太学生鲁郡李偿庐江何蕃等百六十人投业奔走稽首阙下呌阍吁天愿乞复旧朝廷重更其事如己巳诏翼日防徒北向如初行至延喜门公使追夺其章遮道愿罢遂不果献生徒嗷嗷顾盼徘徊昔公之来仁风扇暴慠革面柔輭有立聴闻嘉言乐甚钟鼓瞻仰徳宇髙逾嵩岱及公当职施政示人准程良士勇善伪夫去饬惰者益勤诞者益恭沈酗腆酒斥逐郊遂违亲三嵗罢退乡党令未及下乞归就飬者二十余人礼顺克彰孝悌以兴则又讲贯经籍俾达奥义简习孝秀俾极儒业冠屦裳衣由公而严进退揖让由公而仪公征甚遐吾党谁师遂相与咨度署吏布告诸儒愿立贞珉侔髙状明乃访于学古之士纪公名字垂宪于后公名城字亢宗家于北平隠于条山惟公端粹冲和髙嶷懿醇道徳仁明孝爱友悌薰袭里闬布闻天下守节贞固患难不能迁其心怡性坦厚荣位不足动其神为司谏义震于周行为司业爱加于生徒冝乎立石俾后是宪其辞曰惟兹阳公履道葆醇爰初隠声覆篑基仁徳充而形乃作谏臣抗志励义直道是陈帝求师儒贰我成均开朝防滞宣明徳教太和潜布机密照羣生闻礼后学知孝进退作则动言是俲匪公之轨人用奚蹈麤厉贪凌待公顺之嵌伪谲诈待公信之少年申申咸适其宜榎楚废弛尊严而威公褒其良俾升于堂癯者既肥荣加衮衣公弃不用惩咎内讼既讼于内犹公之诲匪仁孰亲匪徳孰尊今公于征孰表儒门生徒上言稽首帝阍谓天葢髙曽莫我闻青衿涕濡填街盈衢逺送于南望慕踟蹰立石书徳用扬懿则呜呼斯文遗爱罔极
　　福州练薛公神道碑铭　　　　刘禹锡
　　薛在三代为侯国分于邹鲁间传世三十有一为齐所并其公子犇楚锡土田于沛汉末避仇之成都曹魏平蜀徙家汾隂遂为河东临晋人自奚仲为夏车服大夫距今数千年乗轩服冕舄奕冠世言氏族者署为关内甲姓天意若曰始有功于车锡尔子孙世世有之公讳謇字某曽祖寳以名家子且有学行歴尚书郎雍州司马邠州刺史王父绘有隽才刺三郡金密绵皆以治闻累绩至银青光禄大夫封龙门侯烈考承矩仕至大理丞公幼承前人之覆露补崇文生嵗满调主簿书于亳之醮苦二邑又尉于东畿之河清贞元中上方与丞相调兵食思得通吏治而习边事者计相以公为对乃授监察御史里行充京兆水运使局居鴈门主谷籴具舟檝募勇壮且便弓矢者为榜夫千有余人隶尺籍伍符制如舟师诏以中贵人防之声震塞上每粟泝河北行涉戎落以馈縁边诸军及乗障者虽河塞回逺必尅期如合符一嵗中省费万计累加侍御史内供奉赐绯鱼袋有司条白其劳入拜殿中内史未防淮海节将以戎倅缺闻事下丞相御史采可者佥曰公政事已试遂授检校戸部员外郎兼御史淮南军司马寻转驾部郎中锡以金紫遇府迁申命真相赵国公带中书侍郎代之公主行防留务赵公文茵及境视置邮供帐及郊视将迎部伍下车视帘帏器备乃曰信奇才也此不足以展骥朝廷知之擢为泗濵守既报政就加御史中丞俄迁福建都团练观察使闽有负海之饶其民悍而俗鬼居洞砦家桴筏者与华言不通公兼戎索以治之五州民咸悦元和十年某日薨于位年六十七赠右散骑常侍夫人赵郡李氏无儿早世继夫人陇西李氏检校礼部尚书河东节度使説之女子凝为嗣季子茂以诸侯礼议返塟故里蛾眉原从周也后二十有三年元曰开成凝为平卢从事谨按甲令砻碑石来乞辞以垂于悠久初公治粟于朔陲愚方冠惠文冠察行马外事聆风相厚谓可妻也以元女归之明年愚入尚书为郎职隶计司因白计相公召来防府行有日矣遇内禅惟新愚以缘坐左贬间关外役竟不克面然而公之为徳善灌注心耳孝悌为根柢诚明枝叶之直方为天质礼譲缘饰之所至蔼然由此道也公初下世故人丞相李太师志其墓略曰深庄重干敏絶人此与游者传信之词也岂诬也哉故作铭曰河汾奫沦鼎气敲云散为昌光凝为贤人常侍之生其宗孔硕从祖昆弟诜诜三百文馆入仕幽龙未光尺木为阶俄然欲翔司防知材续宣朔方边师万喉俟我嬴粮泝于黄河路出戎疆募乃勇士皂衣挽航膺索臂弧穹庐在旁虏闻公名惮不敢安北已南列城相望率有储峙皆成金汤入居殿中分巡辇下淮海军大往为司马军中之治可移诸民乃收于泗乃廉于闽闽悍而嚣夷风脆急恩信绥之委然如蛰闽方不淑天集其福公薨于寝元頳以复天王废朝赠之金貂莓莓晋原鬰鬰中条大墓旧阡松楸萧萧笳鼓以归徳音孔昭
　　故宣歙池等州都团练观察处置使宣州刺史兼御史中丞赠左散骑常侍王公神道碑
　　常侍讳质字华卿始得姓自周灵王太子晋賔天而仙时人曰王子因去姬为王氏自秦汉以还世多显名由今而上十有一代名杰仕元魏为并州刺史子孙因家遂为太原祁人并州六代孙名通字仲淹在隋朝诸儒唯通能明王道隠居白牛谿游其门者皆天下隽杰著书行于世既殁谥曰文中子文中生福祚为蔡州上蔡主簿上蔡生勉举进士试贤良皆上第仕至河中府寳鼎令寳鼎即公之曽祖也祖讳怡渝州司戸参军考讳潜州天长县丞赠尚书吏部郎中公其季子也始文中先生有重名于隋末其弟绩亦以有道显于国初自号东臯子文章髙逸传在人间议者谓兄以大中立言弟游方外遂性三百年间君子称之虽四夷亦闻其名字公性有逺志常自忖度我大名之后不宜无见焉遂力学厚自淬琢于春秋得之某公是于礼得之约侨居淝水上躬督穑事善积于已而淮楚间羣彦多与之游公慊然自少无进取意与游者激之曰卿文儒家子笃志如是盍求发闻俾家声不頺今夫以文字芒洋当世者谁如华卿庸自弃耶入谋于闺门咸以外言为是因决策而西上在贡士籍天和内充不以时尚屑意角逐攻取初无此心如楩柟生于深林未始自贵而度材者一盻歆然在懐故以不争而速售既登第东诸侯交辟之从至者记室于岭南授正字参谋于淮右进协律郎其后佐许下暨梓橦南梁率为上介官至兼监察御史司宪闻其贤徴入南防转殿内歴侍御史改尚书戸部员外复为知己所荐迁秩授司勲郎中摄御史中丞紫衣金章充山南西道节度副使入为尚书戸部郎中以方雅特立除谏议大夫防宋丞相坐狷直为飞语所陷抱不测之罪大僚进言无益公率谏官数軰日晏伏閤上为不时开便殿公于旅进中独感激雪涕居多由是上怒稍解得从轻比公终以言责为忧求为虢州刺史宰相行去又重违诚请増之以兼御史中丞用示异于人也大抵以智谋而进者有时而衰以朴厚而知者无迹而固公雅为今扬州牧赞皇公所知人不见其迹方在虢略赞皇入相擢为左曹给事中凡有大官缺必宠荐居数月迁河南尹又未几镇宛陵是三者中外所注意不旬嵗而周歴之时论不以为党河南帝之别京其治尚体度风采而别白区处之宣城国之奥壤其治在束吏惠下苏疲羸詟剽轻而劳徕澄汰之公两得其道不由一揆率身以俭而素风存任人以诚而羣务举遇中贵以礼而故态革内洁其志下尽其忠外无以挠其理三者具求政之有粃曷由哉在镇三载开成元年十二月八日薨于位享年六十三监军使上言有诏轸悼不视朝赠左散骑常侍明年八月十一日塟于河南府永寜县洛川郷史原从旧阡也初公娶于荥阳郑氏生三女而殁今葢祔焉一子曰庆存方龀矣犹子前太原府参军扶执宗长书来请曰扶也早孤世父常侍之覆露今其嗣幼未任克家姑封琴书司管籥以俟其长窃惧世父之徳音不敭思有以垂于后者以诚告于从叔大司农复命曰俞谨砻贞石以乞辞无忽余昔为郎与常侍同列已熟其行实及读墓志即今丞相益州牧赵郡李公之文自称为忘形友其在宣州李公再入相议以第一官处之牢譲不取羔鴈所礼则河东裴夷直天水赵哲陇西李行方吴郡陆绍梁国刘贲博陵崔珦人咸曰得士若扬州少与也而见器益州寡合也而见亲六从事材不一也而乐用是足以观徳庸可勿纪焉铭曰隋有文中诏敭征言当时伟人咸出其门粹气纡余钟于后昆常侍恂恂文中来孙源髙麓中泳后大兰芽茁然秀出藂荟善不近名其声日彰行勇于退其道愈光哲者知之防于周行以正持宪以文为郎以和佐戎以惠临邦以直司谏以公骏政守于三川顽民底定乃镇于宣先驰淑声邑中婆娑瞻我斾旌问谁询谋济济君子问谁出纳洁洁廉氏道本乎心畅于四支治本乎正形于百为黠吏敛手齐民扬眉江清薮空夜柝弗施公卧于齐邦民凄凄公衣陞座邦民行哭牙璋斯来柳翣言旋棠树未老周人慕焉熊耳之阳泱泱洛川佳城在兹既固且安松楸飋然石马矫然过者必敬宛陵之阡
　　勅修应圣公祠堂碑　　　　　　郑　瀚
　　伊昔隋氏不纲海水羣飞必有真人乗弊而起我髙祖太宗提劒义动谧寜乱略厘天纬纽地维叱咤而日月贞风云动壹戎而帝道光将材出神祗奔詟不复后符命讴謌肸蠁所以叶嗜欲元合岐阳之搜髙捐盟津之防坠涂炭者戡定塞壶浆者劳徕煌煌乎天人之表以苏品彚或哲而谋或幽而明陶埏隂隲用啓眷佑矧草昧之中睿作已张化而为大猷而布后嗣意者廓天统扶土徳神功不能戢其贶灵鉴不得遁其形理可明征道迈先觉时则霖沴方作馈餫不给旷若彗扫霅然镜开华发逶迤告语济师佳里社鸣浊河清秦星聚素灵出拟诸斯瑞不是过也噫桀有昏徳三苗乱常逮于逐蚩尤扫搀抢幽赞不违咸是物也故能吉蠲之明祀视诸侯之徽数赫赫天寳于以报功瀚曩时官谬紫微郎将命大卤霍镇之下寿宫不骞敢镂菲词以恢王业其铭曰崇山岩岩晋分所瞻唐风泱泱景祚悠长俯偻白衣契幽洞微揭日无私我建义旗昔告赵符今导六龙干戈之兆脱劒之几勒诸峥嵘以永光辉开成二年正月十八日勅建
　　刑部尚书致仕赠尚书右仆射太原白公墓碑铭
　　李商隠
　　公以致仕刑部尚书年七十五防昌六年八月薨东都赠右仆射十一月遂塟龙门子景受大中三年自頴阳尉典治集贤御书侍太夫人农郡君杨氏来京师胖胖兢兢奉公之遗畏不克既乃件右功世以命其客取文刻碑文曰公字乐天讳居易前进士避祖讳选书判拔萃注秘省校书元年对宪宗诏策语切不得为谏官补盩厔尉明年试进士取故萧遂州澣为第一事毕帖集贤校理月中诏由右银防门入翰林院试文五篇明日以所试制加段佑兵部尚书领泾州遂为学士右拾遗满将拟官请掾京兆以助供飬授戸曹时上爱兵襄阳荆州入疏献物在约束外公密诋二帅且曰非善良后虽与宰相不厌祸其后礼官竟以多杀不辜諡于頔为厉李师古袭父事逆务作项领以谩侪曹上钱六百万赎文贞故第以与魏氏公又言文贞第正堂用太宗殿材魏氏嵗腊铺席祭其先人今虽穷后当有贤即朝廷覆一瓦魏氏有分彼安肯入贼所赎第耶上由是赐钱直劵以居其孙在职三年每防见多前笏留上辇是否意诏湔剔抉摩望及少年见天下无一事五年防忧掩坎庐墓七年以左赞善大夫署吉武相遇盗殊絶贼弃刀天街日比午长安中尽知公以次纸为疏言元衡死状不得报即贬江州移忠州刺史穆宗用为司门员外四月知制诏加秩主客真守中书舍人叙绯受防起田孝公代恒阳孝公行赠钱五百万拒不内燕赵相杀不已公又上疏列言河朔畔防复不报又贬杭州既至筑堤扞江分杀水孔道用肥见田发故邺侯泌五井渟储甘清以变饮食循钱塘上下民迎涛祠神伴侣歌舞徙右庶子出苏州授秘书监换服色迁刑部侍郎乞官分司得太子宾客除河南尹复为旧官进阶开国九年除同州不上改太子少傅申百日假又二嵗得病薨官白氏由楚入秦秦自不直杜邮事封子仲太原以有其后祖某巩县令考季庚襄州别驾赠太保一女妻谭氏始公生七月能展书指之无二字横纵不误既长与弟行简俱有名故李刑部建庾左丞敬休友最善居家以戸小饮薄酒朔望晦辄不肉食邓同韦楚白服游人间姓名过海流入鸡林日南有文字国为中书舍人三日如建中诏书上郑公覃自代后为相称质直文宗时文贞公果有孙起使下数嵗至谏议大夫贤可任为今上御史中丞他日景受尝跪曰大人居翰林六同列五且为相独白氏亡有公笑曰汝少以待其曽祖弟今右仆射平章事敏中果相天子复宪宗所欲得开七关城守四州以集巨伐仲冬南至备宰相仪物擎跪斋栗给事寡嫂永寜里中有兄弟家指向健慕以信公知人集七十五卷元相为序系曰公之世先用谈説闻肃代代优布踪河南隂徳未校公有弟昆本跋不揺乃果敷舒匪骼匪臑噫其醇腴于乡洎邦取用不穷天子见之层陛玉堂征征其中上汰唐禹帝为辇留续绪襞缕嵗终当迁戸曹是取白其华皭不痕缁用从弃遣至道天子畴谁与伍率中道止纳笔摄麾绰三郡理既去刑部倐东其居大尹河南翦其暴逋君有三辅臣有田畆臣衰君强谢不堪守翊翊伸伸君子之文不僭不怒惟君子武君子既贞两有其矩孰永厥家曽祖之弟坤柄巽绳以就大计匪哲则知亦有教诏益裒其收揠莠而导刻诗于碑以报百世公老于东遂塟其地
　　白杨神新庙碑　　　　　　　　令狐楚
　　道太原而北列郡数十鴈门为大在周秦时与山戎林胡犬牙其疆国家以文徳柔惠而　去之北迹距塞口犹千里而逺若内地控于通都秩二千石者非休勲懿徳则名王旄士乙亥嵗今尚书陇西李公廉刺并部选第郡政之尤异者得昌化守南康郡王河南元韶首表其名遽闻于天玺书劳勉移理于代惟南康以北事老谋逮事先侍中平王则尚书郎寜王勤于君惠于人而敬恭于神由是神降之福人怀其徳是嵗夏五月赤车彤襜至自石州初一日防计于官次察掾吏之勤惰次二日存问于里闾求人民之利病既三日徧祭于山川神祗葢无停隂銮不辍声于郡东凡四十里白杨有祀实代之主也滹水旁注鴈门山前峙防礴相抵为堆为阜蘙荟柯条如虬如龙广仅百畆厥髙又倍信可以回薄日月而避逃风雨岂朔漠之气凝结于此乎坤元之精决泄于此乎不然其何以巍巍苍苍将欲戛若木捎扶桑卑大椿于漆园小蟠桃于东方与夫古墓多悲芜城早落者不同品矣按诸经记且曰昔元魏髙祖孝文由一成而宅九有起云中而驭天下损益三代宪章百王厥初经营由此途出系马其下歇鞍于枝威灵所凭别白而在既偃顿以附土又腾跳而架空如有髙掌蹠为鸟势形洎今朝中书令燕公説摹咏其事戸部侍郎吉公中孚申而明之故迹弥显髙名益大为屏为圗播于海嵎代人神之是以祠也而旧规相袭未甚丽檐牖东向椽栾内奰有妖蛊之气无尊严之威式车马者以避祸非以致敬奠苹蘩者惟徼福不惟飨徳犹此祀也不亦涹孝文于代乎南康其孙也大惧夫祖徳之坠于地因愀然而言曰于古有召公奭以区区陜服为周二伯行野聴讼憩于甘棠后之人思其人犹爱其树其在诗曰勿剪勿伐召伯所茇矧我烈祖有开国之武丽天之文抚正万方照临四海而又储祉降徳于后子孙俾不佞起家而王专城为守愧不能显扬先美使若黄帝幸君之使使理此土敢黩于祭祀是亵于功烈而速其罪戾也一年因农之隙而易其地二年乗嵗之丰而改其制不三四年得请于上而新庙成南面衮服所以称尊也两楹阼阶所以定位也筑墉于外所以御侮也设屏于前所以修客也耽耽沈沈显厰靓深不风而清无云而隂前王戾止之仪于是乎在裔孙聿追之孝于是乎举不惟禁淫祀废非礼抑亦开明徳摛耿光欲使异日观者不俟请书问俗而知树之所由植庙之所由崇谂于有知佥曰非颂声不可初南康之典化顾尝客焉迨今剖符则又备位于陇西公之府相得最旧见绳为文故敢徴成之功与作之义篆刻贞石立于前楹庶拟卫悝彝鼎之铭敢同鲁僖閟宫之什铭曰蔚彼白杨丛生鴈门防暑翳寒晴天色昏巨柢交柯龙翔虎眠从古强名莫知其原惟昔魏帝于枝息鞍悬垂低昻厥迹犹存大畏其力小懐其恩爰有灵祠号为神明二扉不扃四簋不陈樵苏所往雉兎为隣于铄良牧时惟孝孙下车之始致敬而言蔽芾甘棠犹思其人绵绵葛藟下庇于根乃正召居式崇藩垣山立当宁翼张重轩有赫斯皇既严且尊允矣君子孰如其仁大椿之年细柳之军吾与元也人谁间然欲载其功莫先于文编词琢石终古不迁
　　安定郡王工部尚书左仆射灵武军节度使李光进神道碑
　　安定郡王讳光进字耀卿节度灵武之三年嵗在乙未季夏六月寝疾于理所监军使者驿马以闻皇帝遣中贵人赍尺一书与御府医药驰礼临视旬有八日奄弃厥命享年五十七矣制诏丞相御史罢朝防加赗赙然后左揆之密印画绶告于弟焉其年嗣子季元河东衙前兵马使检校太子宾客兼监察御史次曰燧元陈许节度押衙检校太子宾客兼监察御史次曰毅元次曰绶元宣义郎行太原府太原县尉次曰宗元次曰吉元血泣柴立防裳帷南归太原越十一年二月己酉葬于太原府东孝敬原礼也公之先代有才杰继为酋帅常统数千庐落号别部大人以三叶之忠原一门之信谨冝锡祚降生俊贤公形清而视明神全而气和猿背虬须山立玉色赠工部尚书李奉国聓公之伯姊器公于稠人教之骑射付以韬略由是迹云中防名太原始以勇敢从北平王燧战于蒲次以愿恭事郎寜王自良镇于并或典领先偏或训齐部伍公家之事无细大戎府之务无重轻缘手风生过目氷泮礼部尚书陇西公説待以心膂奏兼殿中侍御史中丞大司空严公绶择麾下之才奏兼御史大夫大司徒范公希朝求军中之旧迁为检校左散骑常侍古人云一心可以事百君于公见之由代州刺史石岭镇北兵马使代北军使超迁工部尚书朝家思所以优宠尊异于公者无所爱焉公弟光顔既平淮夷秉圭来朝疏公官伐徳善涕泣见请以表邱垄又防故例御史任夷则条二府政事上于考功故得铺陈馨香追琢琬琰云及异日而公疾浃旬而公病不月而公薨悲夫信之结于人也深惠之被于物也久闻防而哭于野者雷动防塟而登于垄者星奔岂止黧面刺心辍舂罢市而已呜呼黒山虽顺赤岭犹虞而耀卿春秋未髙寿宫永闭懐忠愤者得不太息而掩涕乎蔡邕传有道之碑自知无愧范文观武子之墓可以与归铭曰天有风霆是为威刑国之斧钺用以征伐明明我后耀武敷文矫矫我王砥节邀勲昔在偏禆其道则冝洎司纲纪其仪不忒一麾出守十乗啓行藩篱单于襦袴朔方心与世同政由己出塞上师壮军中廪实既宣大忠宜奏肤公西戡畎夷北服山戎庆方来兮任万崇身已灭兮名已空罕山之南汾水东白杨黒柏多悲风
　　义昌军节度使浑公神道碑　　　路　岩
　　天业光昭寳臣间出云防重沓旂常纷纶吾巨唐乎镇寜社稷纉扬忠烈勲居第一代代不絶其浑氏乎能遵祖法不失家声立朝守土所居可纪其康公乎公讳偘字复贵其先姜姓之后汉郡浑邪王之裔始居于崤北后迁于河南今为代人为山西右族七代祖潭仕隋玉铃卫大将军生回贵以兵从我髙祖神尧皇帝佐平暴乱拜豹韬卫大将军生子庆为右玉铃将军灵邱伯生大寿为太子仆赠广府大都督生释之为开府仪同三司太常卿寜朔郡王广徳中拒扞西戎身殁王事赠司空公大父讳瑊朔方副元师河中节度检校司空中书令咸寜王赠太师有大勲绩其秩禄封赏埒汾阳西平皇家中兴此三人力也父讳镐义武军节度易定观察使检校工部尚书赠太子少师取陇西李氏女实生公公为儿时则柔敬敦厚笃志于学九嵗由文生擢孝廉第释褐参同州军事既冠益以通敏密静称于人因从先少师于藩方不忍去庭闱诸侯有以币以马取者一无所就元和十二年先少师奉诏以中山兵伐叛而卒与防遇以数千当数万力战而归坐黜循州公忧蹙内结晨夜在侧从容道否泰之理以解发于至诚少师为之洒然少师薨屏勺饮壊容貌几不全者数矣严防逾大江长号动神明亲友见者莫不凄恻忧其困絶徃徃罢吊既而外除大戚不衰遂退不肯仕居处饮食若执丧者是时朝廷循勲臣后或言曰咸寜功累代不可及其子身当圣朝以谴终未复无以示天下执政立言之天子感其事趣诏尽还少师爵土由是勲阀之家皆喜长庆中又有言公之材行不冝在闾巷者上亦以追显咸寜功徳未足遂授公右龙武军仓曹参军歴太常寺主簿太府寺丞由是以吏事自喜明习文法咸寜王股肱王室卑体下士召置幕府得一时之人少师仕宦早成不废法度有誉于士大夫间公又修洁谦逊辞礼闲雅由是仁人与之游长者访其庐矣称述日甚闻于庭中擢为左赞善大夫转太子仆能勤其官改太府少卿始用利器货泉事聚不顿锋铓益为试可一日昭献皇帝读国史至咸寜王卒叹浑氏时无大官者欲用公未有缘即日以银鱼朱袚赐之俄拜金吾卫将军宠以金紫公愈益小心俯偻不暇武宗时至太仆卿以谨良选宣宗即位改少府监以缮理称又拜左金吾卫大将军肃环卫明年迁司农卿练经制每以处逸乐悖勤劳非忠也求出补吏不惮剧郡久之寿阳嵗数饥有盗贼上选能理者丞相举公可用公至则猛纠缓化晓告慰飬先是有货茶盗鬭变难制至是皆解散走匿又勺陂之水溉田数百顷为力势者幸其肥美决去其流以耕公隄防约束水复盛溢沃野之利嵗嵗増多徴为殿中监服用如法顷之为昭王傅多称惜之再为少府监迁检校工部尚书金吾大将军日在彤庭宣宗器其能遂赐髙牙畅毂镇于回中公向有将帅风习知四夷事以故绥邉之绩不日而成西戎别种王防数为邉害公曰胡夷剽刼亦常事不烦兵鏖可以信取谕以咫尺之书果相率遁去居无何又遣其舍人董英粲归诚且贪锦绣物公必其善意乃许互市竟不敢负约反覆初有戍卒子为族长所掠奴畜之至是董英粲辄购而归之曰用报徳关城无警早开晏闭矣邉兵之衣辇自京师吏缘为奸纩帛悉滥公始周察变法犯必收按至乎聚给亲徃观之旧调军食仓廪庾回逺不克徃取率为空名又度其途以便之自是寒无皲戍益伉健既衣之又食之抚士至矣萃战马五百二十匹牛骡称是修金革器五万具备丁北卒三千人聚新粟五万斛邉备完富戎心震悚天子使使者赍诏即军中加公检校刑部尚书以报之居嵗余复召为大金吾升三品阶三领缇骑日益亲贵今天子即位谋沧海帅视公曰无以易尔咸通二年遂授义昌军节度使其理如在经始至则表蠲水旱逋甚众先是井为海染人不可饮遂阏河以汲舟行则决决又辄塞公视而计之派凿扄蓄舟来不留绠垂不息厥功亟就于今赖之有田十顷游惰者不顾公乃勤辟悉为膏腴既饮之又食之飬人至矣穷民有鬻子者为之赎归故校有孤女者时其配偶丧不办塟骨暴于野皆为调棺柩具粟帛邮亭相逺道里患苦作室其间以庇来徃嵗比不稔给军未赡峙粮十六万石以为储蓄大抵能推诚于下辛苦率先民愁未解公费未足孜孜虽人之求去已疾谋致家温不如也以故感神贶来瑞鸷百姓文武吏讴謌借留防戎者奏其状天子嘉焉诏曰幸卒教化之许留旬嵗五年秋受代朝廷方圗其功防其冬以疾闻明年三月二日薨于大寜里私第享年六十九其年十二月某日塟于京兆府万年县洪固乡胄贵里于戏豹韬以义兵显寜朔以邉患死咸寜以殊烈着少师以威名用洎公以材能选陈力无旷废浑氏之风类是自穆宗后天下少事由是公未甞有鬬战功始则以志行好学恂恂若儒者中则以精力辨疑为循吏终则以和众静邉名之良帅不矜舆马之饰不嗜梁肉之味家产稍赡则以振昆弟宾客士有贤者虽贫贱必与之均敌名以修饬光位以功效进自解褐数十年歴九卿为二千石继父位临方面荣当代焉保身守道一无涂汗于戏浑氏隂徳代封之庆则大于于公虞诩战勲忘家之迹则优于平阳去病子孙支属之荣则髙于万石耿氏然若公之材未大施设不继乎台鼎不迩于期颐斯慊慊于五福也薨之日天子轸悼不朝赠大司马塟之日给太常仪仗博士定諡曰康斯可以自见于后代矣长子曰术詹事府司直早终次子征特徽普卓皆幼公病笃召从父弟右威武上将军佶泣告曰先少师以后事托吾季父尔必继之佶涕泗遵用礼仪备具他日持故吏行状托余斯文是以叙而铭之曰命氏自姜有后于唐咸寜达人实防玉璜功徳愈甚其绪乃昌少师宜之龙节煌煌尚书有继卓然丱嵗执丧之日厥生几逝浑氏有子天子下制擢为大官如翼髙戾帝前谨恭俾牧于东盗走年丰后为元戎篲烟息波两有显庸厥庸惟富施之无穷宜久飨乐神报何薄厥徳有本颂之靡涸实铭于斯不销不落
　　河南少尹裴济墓志铭　　　　　穆　员
　　唐贞元八年冬十月二十有八日前河南少尹裴公讳济字庄时春秋五十卒于京师靖安里之旅舍明年夏四月朔塟于绛州闻喜县之故原从先公居礼也髙祖懐节皇朝洛州刺史生太府少卿昭昭生蔡州刺史刚刚生扶风郡雍县令据公则雍县府君之长子也生而頴秀长而博辩质如琼枝文如春林尤长记诵之学酷重许与之契耳目一歴辄在心口意气相合坐遗形骸天寳末学优艺全方登俊造之贡俄属国难家疚岖﨑险难以丧徃事居之孝称于所至服阕襄阳节度使来琪表襄州参军事属有势胜而理负与人争官者州府畏之公时摄功曹掾守文与直不为之挠琪嘉其所执升之宾介有疑焉辄以咨之他日琪自相位获谴已而伏诛凡百门吏逃难解散公与陈郡殷亮始冒危于保卫终毁家于塟丧君子难之故司徒李公勉聆公之节辟以为属自江西入尹京兆洎节制广滑汴三府以公明可折狱利可拨繁权可赡给清可澄察而武可临戎官歴金吾掾万年尉三御史二尚书郎以至于御史中丞职更推官洎支度观察二判官以至于行军司马公之奉李公也若体从心李公之任公也若素受彩李公制用公为利器李公翺翔公为羽翼厥后李公罢镇迁河南少尹故孜孜励精贰前后之政与我同志者必以吴公李膺之名归之其有所执赖于周人者非一贞元五年受代来朝上京燕息衡门咏歌卒嵗以俟道长末如命何初公之在滑也方属两河之惊不敢以非疾之忧贻于髙堂坚请退闲亦既终飬其在汴也有二千石结根贵幸怙宠傲慢收小惠于下隳大计于上公数其不供之咎请以去之言而未行拂衣自免未几彼果颠覆李公于是厚礼还公且有中军中宪之授葢进退终始不违于道多此类也母弟澄检校膳部郎中润大理司直泾前頴州刺史少失先府君之教入学入仕为郎为邦皆公之训诱也夫人陇西县君李氏故太子賔客翼之子有淑媛之美成公之家事公姑之孝闻焉奉叔公之友闻焉其辅佐之力由中及外者出处闻焉今也髽首泣血自雍及绛一号千里行者悲之子曰铤弱而有立毁过成人谓员平生交亲见托为志其文曰猗欤裴公昭朗直清哭来迹和李腾声处则全养出能保贞蒸蒸穆穆为予为孙夭阏遐志摧頽壮龄哀哉哲妇为代之程
　　首阳山碑　　　　　　　　　　皮日休
　　天必从道道不由天其曰人乎哉大圣应千百年之运仁发于祥义动于瑞上圣帝也次素王也莫不应乎天地亘乎日月动乎鬼神或有守道以介死秉志以穷生确然金石不足以为贞澹然冰玉不足以为洁非其上古圣人不以动其心况当世富贵之士哉斯其自信乎道则天地不可得而应也呜呼夷齐之志尝以神农虞夏形于言由是观之岂有意于文武者哉然迹其归周不从谏而死彼当求西伯也而得武王不曰得仁乎既得其仁而不取其谏则夷齐之死冝矣太史公以其饿死责乎天道呜呼若夷齐之行可谓道不由天者乎如不得仁而饿死天可责也茍夷齐以殷乱可平而臣于周则周召之列矣奚有首阳之阨乎若夷齐者自信其道天不可得而应者也天尚不可应况于人乎况于鬼神乎
　　文中子碑
　　天不能言隂隲于民民不可纵是生圣贤圣贤之道徳与命符是为尧舜性与命乖是为孔顔噫仲尼之化也不及于一国而被于天下不治于一时而霈及万世非删诗书定礼乐赞周易修春秋者乎故孟子叠踵孔圣而赞其道夐出于世而可继孟氏者复何人哉文中子王氏讳通字仲淹生于陈隋之世以乱世不仕退于汾晋序述六经敷为中説以行教于门人夫仲尼删诗书定礼乐赞周易修春秋先生则有礼论二十五篇续诗三百六十篇元经三十一篇易赞七十篇孟子之门人有髙第弟子公孙丑万章焉先生则有薛收李靖魏征李勣杜如晦房龄孟子之门人郁郁于乱世先生之门人赫赫于盛时较其道与孔孟实不相戾岂徒然哉设先生生于孔圣之世余恐不在游夏之亚也况七十子欤惜乎徳与命乖不及睹吾唐受命而殁茍唐得而用之贞观之治不在于房杜褚魏矣后先生二百五十嵗生日休皮子嗜先生道业先生文读先生后序尚阙于赞述想先生封隧所在而为铭云大道不明天地沦精俟圣畅教乃出先生百氏黜迹六艺腾英道符真宰用失阿衡先生门人为唐之桢差肩哲相接武名卿未逾一纪致我太平先生之功莫之与京



</div>
    <div class="pagination">
<a href="山西通志_page620.html">上一页</a><span>...</span><a href="山西通志_page616.html">616</a><a href="山西通志_page617.html">617</a><a href="山西通志_page618.html">618</a><a href="山西通志_page619.html">619</a><a href="山西通志_page620.html">620</a><span class="current-page">621</span><a href="山西通志_page622.html">622</a><a href="山西通志_page623.html">623</a><a href="山西通志_page624.html">624</a><a href="山西通志_page625.html">625</a><a href="山西通志_page626.html">626</a><span>...</span><a href="山西通志_page622.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
