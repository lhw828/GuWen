<!DOCTYPE html>
<html>
<head>
    <meta charset="UTF-8">
    <title>云南通志 - 第 143 页/共 164 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云南通志 - 第 143 页/共 164 页</h1>
    <div class="content">








　　云南通志卷二十八
<史部,地理类,都会郡县之属,云南通志>
　　钦定四库全书
　　云南通志卷二十九之一
　　艺文
　　大易垂象于坤为文滇居西南坤之位也宜乎文明炳蔚矣乃太冲赋蜀都邛竹蒟酱咸纪滇产而著作之盛无闻岂风气之开固自有待欤我
　　国家重熙累洽
　　圣祖仁皇帝削平僭逆文教诞敷
　　世宗宪皇帝垂念万里边方训谕谆摰今
　　皇上即位洪慈厚泽无逺勿届
　　谟诰所颁煌煌乎俪日星而昭云汉丕显丕承于斯为盛宜恭冠艺文以为裔土之光至于汉唐以还诰谕献讷之作纪时述事之章及
　　昭代公卿大臣之訏谟逺猷下逮文人学士之吟咏择其有关治道人心风俗者各以类从编诸简册庶昔人所云幽思绚道徳摛藻掞天庭者不独在华阳锦水间也志艺文
　　本朝
　　御制
　　圣祖仁皇帝
　　谕各省王贝勒大将军将军督抚提镇等勅【康熙十七年】兹据大将军简亲王等报称逆贼吴三桂已经身死良由三桂数年以来构兵倡乱荼毒生灵罪大恶极故天命殛之当日准其迁移原欲保全安插始终宠眷不意其包藏祸心輙行反叛背累朝豢养之恩逞一旦防张之势横肆凶逆扰乱地方元凶既服天诛胁宜施寛典凡在贼中文武官贠兵民人等皆朕赤子素受国家恩飬必非甘心从逆或心存忠义不能自拔或势被迫驱懐疑畏罪陷身逆党朕甚悯焉其各体朕寛大好生之心翻然悔悟争先来归朕必优加恩赉论功叙录尔等其即宣布徳意广示招徕务使懐忠抱义之士顺天命以圗全审事机而建
　　绩抚绥戡定早奏荡平以副朕嘉与维新之意故勅
　　谕湖广总督蔡毓荣勅【康熙十八年】
　　自逆贼吴三桂背恩反叛遣发大兵各路征平定地方扑灭贼防湖南广西福建等处以次恢复余贼逃溃盘据水陆险隘希圗抗拒如此残宼虽无烦速不乆自当殄灭但朕轸念民生急于拯救令其得所故欲扫除余孽以靖地方今贼旣败遁负险不便专恃马兵若用绿旗歩兵之力则灭贼甚为有益况我绿旗官兵较之贼甚强尔世受国家厚恩理宜戮力行间立功边陲殚心为国以圗报効尔当各率所属绿旗官兵平定辰沅恢复云贵其遣发官兵几路前进作何调度始能恢复着详议具奏如尔尽力报効克取辰沅恢复云贵朕必不拘成例从优加恩尔率官兵前进则满洲大兵亦即相继进接运粮饷不至匮乏此事关系重大着详加酌定具奏故勅
　　谕湖广总督蔡毓荣第二勅【康熙十八年】
　　兹以大兵进云贵各路绿旗官兵必须专责一人总辖调遣始克允济特授尔为绥逺将军总辖常徳武冈等处所有各省调拨官兵及湖广全省绿旗官兵听尔酌量调度前进底定地方总督董衞国周有徳提督桑格赵赖周卜世俱听尔节制商酌而行一切平定云贵以及抚各项事宜惟尔专责至楚省见任文职官贠听尔遴选贤能带赴军前调用如有能备刍粮克济军机及官军有能首先夺关冒险直入击败贼众者尔即开列劳绩具疏奏闻论功加等议叙如有临阵运粮违误者副将知府以下各官即以军法从事其以上各官指名飞章叅劾从重治罪水陆兵将不相习者尔即具奏酌行更调尔定期进取恢复地方将破贼事宜密行知会广西陜西等处王将军提督等齐乗机会而行尔须严督兵将相机前进力行除毋得迟延坐失时会仍严加侦探母致踈虞大兵一到抗拒不顺者戮之有先被贼胁从即时迎降者俱免诛戮有能擒杀贼渠投诚者分别陞赏须严禁兵将申明纪律经过地方毋得骚扰百姓归顺良民加意抚恤尔膺兹重任宜摅忠竭力筹画周详剿抚兼施早奏肤功以副朕简擢至意钦哉故谕
　　恢复云南诏【康熙二十年】
　　朕缵承丕绪统御寰区仰惟
　　天地眷佑之庥
　　祖宗付托之重
　　圣祖母太皇太后慈训之殷蚤夜孜孜勤求化理期于兵革寝息海隅乂安不意逆贼吴三桂负国深恩倡为变乱隂结奸党同恶相援抗违诏令窃据疆土滇黔闽浙楚蜀关陇两粤豫章之间所在驿骚肆骋痡毒三桂僣称伪号逆焰弥滋负罪尤重朕恭行天讨分命六师抚并施徳威互济或絷颈于阙下或骈戮于师中擒捕诛锄以次收服乃三桂既膺神殛逆孙世璠犹复鸱张踞六诏之一隅延残喘以拒命朕惟贼患一日不除则民生一日不靖策励将士屡趣师期于是虎旅恊心进逼城下贼众计穷势蹙通款军门约日献城凶渠授首师克之日市肆不扰边境晏如捷书旣至上慰
　　郊
　　庙
　　社稷之灵下抒中外臣民之愤神人胥悦遐迩腾欢念自变乱以来军民荼苦如在水火披坚执鋭卒嵗靡寜行赍居送千里相望被兵之地旣罹于锋刃供亿之众复困于征输朕悯恤民艰不忍辄加额赋间施权宜之令用济征缮之需意在除残事非获已而身处宫寝之内厪懐闾阎之依中夜屡兴旰食不暇惄焉思治八载于兹今羣逆削平疆圉底定悉翦歴年之蟊贼永消异日之隠忧用是荡涤繁苛维新庻政大沛寛和之泽冀臻熙皥之风所有事宜开列于后于戏体覆载好生之徳秋肃必继以春温法帝王更化之模义正尤期于仁育诞告天下咸使闻知恢复云南恭晋
　　徽号诏【康熙二十年】
　　朕惟帝王缵承鸿绪首重尊亲显号洊加彝章具在矧式遏祸乱耆定厥功实禀诲肓之恩应极尊崇之典比者逆贼吴三桂反叛煽动地方朕夙夜靡寜肆张天讨仰承
　　圣祖母昭圣慈寿恭简安懿章庆敦惠温庄康和仁宣太
　　皇太后
　　圣母仁宪恪顺诚惠纯淑皇太后懿训次第翦灭克奏荡
　　平上慰
　　宗庙之灵下拯生民之厄非借
　　慈庇曷克臻兹用晋休称载
　　盛徳谨告
　　天地
　　宗庙
　　社稷于康熙二十年十二月二十四日率诸王贝勒文武
　　羣臣恭奉册寳加上
　　圣祖母昭圣慈寿恭简安懿章庆敦惠温庄康和仁宣太
　　皇太后徽号曰
　　昭圣慈夀恭简安懿章庆敦惠温庄康和仁宣靖太皇
　　太后
　　圣母仁宪恪顺诚惠纯淑皇太后徽号曰
　　仁宪恪顺诚惠纯淑端禧皇太后礼旣备于
　　两宫泽宜敷于四海所有应行事宜开列于后于戏庆洽宫闱聿展因心之孝恩覃中外丕昭锡类之仁布告天下咸使闻知
　　训饬士子文【康熙四十一年】
　　国家建立学校原以兴行教化作育人材典至渥也朕临驭以来隆重师儒加意庠序复慎简学使厘剔弊端务期风教脩明贤才蔚起庻几棫朴作人之意
　　乃比来士习未端儒效罕着虽因内外臣工奉行未能尽善亦由尔诸生积锢已乆猝难改易之故也兹特亲制训言再加警饬尔诸生其敬听之从来学者先立品行次及文学学术事功源委有敍尔诸生幼闻庭训长列宫墙朝夕诵读宁无讲究必也躬脩实践砥砺亷隅敦孝弟以事亲秉忠贞以立志穷经考义勿襍荒诞之谈取友亲师悉化防盈之气文章归于醇雅毋事浮华轨度式于规绳最防荡轶子衿佻达自昔所讥茍行止有亏虽读书何益若夫宅心弗淑行巳多愆或蜚语流言挟制官长或隠粮包讼出入公门或唆拨奸猾欺孤凌弱或招呼朋类结社要盟乃如之人名教不容乡党弗齿纵幸脱禠扑滥窃章缝反之于衷能无愧乎况乎乡会科名乃抡才大典关系尤钜士子果有真才实学何患困不逢年顾乃标榜虚名暗通声气夤缘诡遇罔顾身家又或改窜乡贯希圗进取嚣凌腾沸网利营私种种弊端深可痛恨且夫士子出身之始尤贵以正若兹厥初拜献便已作奸犯科则异时败检逾闲何所不至又安望其秉公持正为国家宣猷树绩膺后先疏附之选哉朕用嘉惠尔等故不禁反覆惓惓兹训言颁到尔等务共体朕心恪遵明训一切痛加改省争自濯磨积行勤学以圗上进国家三年登造束帛弓旌不特尔身有荣即尔祖父亦増光宠矣逢时得志宁俟他求哉若仍视为具文玩愒勿儆毁方跃冶暴弃自甘则是尔等冥顽无知终不能率教也旣负栽培复干咎戾王章具在朕不能为尔等寛矣自兹以徃内而国学外而直省乡校凡学臣师长皆有司铎之责者并宜传集诸生多方董劝以副朕懐否则职业弗修咎亦难逭勿谓朕言之不预也尔多士尚敬听之哉山川考谕【康熙五十八年】
　　朕于地理从幼留心凡古今山川名号无论边徼遐荒必详考圗籍广询方言务得其正故遣使臣至昆仑西番诸处凡大江黄河黑水金沙澜沧诸水发源之地皆目击详求载入舆圗今大兵得藏边外诸番悉归王化三藏阿里之地俱入版圗其山川名号番汉异同当于此时考证明核庻可传信于后大概中国诸大水皆发源西南大干内外其源委可得而缕晰也黄河之源出西宁外枯尔坤山之东众泉流出沮洳涣散不可胜数望之灿如列星防古名敖敦他拉西番名苏罗木译言星宿海也是为河源滙为查灵鄂灵二湖东南行折北复东行由归徳堡积石关入兰州岷江之源出于黄河之西巴颜哈拉岭七匕勒哈纳番名岷捏撮汉书所谓岷山在西徼外江水所出是也而禹贡导江之处在今四川黄胜关外乃褚山古人谓江源与河源相近禹贡岷山导江乃其流非源也斯言实有可据其水自黄胜关流入至灌县分数十岐至新津县复合为一东南流至敍州府会金沙江今之金沙江源自达赖喇嘛东北乌捏乌苏流出乌捏乌苏译言乳牛山也其水名母鲁乌苏东南流入喀木地又东南流经中甸入云南塔城关名金沙江至丽江府亦名丽江至永北府会打冲河东流经武定府入四川交界至敍州府合岷江流经防州府入湖广境由荆州府至武昌府与汉江合汉江源出陜西宁羌州北嶓冢山名漾水东流至南郑县为汉水入湖广界东南流至汉阳县汉口合岷江此诸水在东南大干之内故源发于西番委入于中国也澜沧江有二源一源于喀木之格尔防栾噶儿山名栾禇河一源于喀木之齐鲁肯他拉名敖母禇河二水会于又木多庙之南名拉克褚河流入云南境为澜沧江南流至车里宣抚司名九龙江流入缅国澜沧之西为哈拉乌苏即禹贡之黑水今云南所谓潞江也其水自达赖喇嘛东北哈拉脑儿流出东南入喀木界又东南流入怒夷界为怒江入云南大塘隘名潞江南流经永昌府潞江安抚司境入缅国潞江之西为龙川江龙川江之源从喀木所属春多岭南流入云南大塘隘西流为龙川江至汉龙关入缅国此诸水在东南大干之外故皆流入南海也又云南边境有防榔江者其源发自阿里之冈底斯东打母朱喀巴珀山译言马口也有泉流出为牙母藏布江从南折东流经藏危地过口噶公噶儿城傍合噶儿诏母伦江之南流经公布部落地入云南古勇州为防榔江出鐡壁关入缅国而冈底斯之南有山名郎干喀巴珀译言象口也有泉流出入马品母达赖脑儿又流入郎噶脑儿两湖之水西流至桑纳地冈底斯之北有山名僧格喀巴珀译言狮子口也有泉流出西行亦至桑纳地二水合而南行又折东行至那克拉苏母多地与冈底斯西马珀家喀巴珀山所出之水会马珀家喀巴珀者译言孔雀口也其水南行至那克拉苏母多地会东行之水东南流至厄纳忒克国为冈噶母伦江即佛家所谓恒河也佛国纪载魏法显顺恒河入南海至山东之渤海入口应即此水矣梵书言四大水出于阿耨达山下有阿耨达池以今考之意即冈底斯是唐古忒称冈底斯者犹言众山水之根与释典之言相合冈底斯之前有二湖连接土人相传为西王母瑶池意即阿耨达池也又梵书言普陀山有三一在厄纳忒克之正南海中山上有石天宫观自在菩萨逰舍是乃真普陀一在浙江之定海县海中为善财第二十八叅观音菩萨说法处一在圗白特今番名布达拉山也亦为观音化现之地释氏之书本自西域故于彼地山川颇可引为据也禹贡导黑水至于三危旧注以三危为山名而不知其所在朕今始考其实三危者犹中国之三省也打箭炉之西南达赖□嘛所属拉李城之东南为喀木地达赖□嘛所属为危地班禅呼圗克圗所属为藏地合三地为三危耳哈拉乌苏由其地入海故曰导黑水至于三危入于南海也至于诸番名号虽与史传不同而亦有可据者今之圗白特即唐之突厥唐太宗时以公主下降公主供佛像于庙今番人名诏诏者译言如来也其地犹有唐时中国载去佛像明成化中乌斯藏大寳法王来朝辞归时以半驾卤簿送之遣内监护行内监至四川边境即不能前进而返留其仪仗于佛庙至今徃来之人多有见之此载于明实录者尔等将山川地名详细改正具奏
　　世宗宪皇帝
　　圣谕广训序【雍正二年】
　　书曰每嵗孟春遒人以木铎徇于路记曰司徒修六礼以节民性明七教以兴民徳此皆以敦本崇实之道为牖民觉世之模法莫良焉意莫厚焉我
　　圣祖仁皇帝乆道化成徳洋恩普仁育万物义正万民六十年来宵衣旰食祗期薄海内外兴仁讲譲革薄从忠共成亲逊之风永享升平之治故
　　特颁上谕十六条晓谕八旗及直省兵民人等自纲常名教之际以至于耕桑作息之间本末精粗公私钜细凡民情之所习皆
　　睿虑之所周视尔编氓诚如赤子
　　圣有谟训明徴定保万世守之莫能易也朕缵承大统临
　　御兆人以
　　圣祖之心为心以
　　圣祖之政为政夙夜黾勉率由旧章惟恐小民遵信奉行
　　乆而或怠用申诰诫以示提撕谨将
　　上谕十六条寻绎其义推衍其文共得万言名曰圣谕广训旁徴逺引徃复周详意取显明语多直朴无非
　　奉
　　先志以啓后人使羣黎百姓家喻而户晓也愿尔兵民人
　　等仰体
　　圣祖正徳厚生之至意勿视为条教号令之虚文共勉为谨身节用之庻人尽除夫浮薄嚣凌之陋习则风俗
　　醇厚家室和平在朝廷徳化乐观其成尔后嗣子孙并受其福积善之家必有余庆其理岂或爽哉朋党论【雍正二年】
　　朕惟天尊地卑而君臣之分定为人臣者义当惟知有君惟知有君则其情固结不可解而能与君同好恶夫是之谓一徳一心而上下交乃有心懐二三不能与君同好恶以至于上下之情暌而尊卑之分逆则皆朋党之习为之害也夫人君之好恶惟求其至公而已矣凡用舍进退孰不以其为贤而进之以其为不贤而退之惟或恐其所见之未尽当也故虚其心以博稽众论然必众论尽归于至正而人君从之方合于大公若朋党之徒挟偏私以惑主听而人君或误用之则是以至公之心反成其为至私之事矣孟子论国君之进贤退不肖旣合左右诸大夫国人之论而必加察焉以亲见其贤否之实洪范稽疑以谋及乃心者求卿士庻民之从而皇极敷言必戒其好恶偏党以归于王道之荡平正直若是乎人君之不自用而必欲尽化天下之偏私以成大同也人臣乃敢溺私心树朋党各徇其好恶以为是非至使人君惩偏听之生奸谓反不如独见之公也朋党之罪可胜诛乎哉
　　圣祖仁皇帝御极六十年用人行政迈越千古帝王而大小臣僚未能尽矢公忠徃徃邀朋结党
　　圣祖戒饬再三未能尽改朕即位以来屡加申饬而此风尚存彼不顾好恶之公而徇其私昵牢不可破上用一人则相与议之曰是某所汲引者也于是乎逺之若凂曰吾避嫌也不附势也争懐妬心交腾谤口以媒蘖之必欲去之而后快上去一人则相与议之曰是某所中伤者也亲昵者为之惋惜踈逺者亦慰藉称屈即素有嫌隙者至此反致其殷勤欲借以释憾而脩好求一人责其改过自新者无有也于是乎其人亦不复自知其过恶而愈以滋其怨上之心是朝
　　廷之赏罚黜陟不足为重轻而转以党人之咨嗟叹息为荣以党人之指摘诋訾为辱乱天下之公是公非作好恶以隂挠人主予夺之柄朋党之为害一至是哉且使人主之好恶而果有未公则何不面折廷诤而为是阳奉隂违以遂其植党营私之计也书曰予违汝弼汝无面从退有后言当时君臣告语望其匡弼而以面从后言为戒夫是故一堂之上都兪吁咈用能赓歌飏拜以成太和之运朕无日不延见羣臣造膝陈词何事不可尽达顾乃默无献替而狡狯叵测蓄私见以肆为后言事君之义当如是乎古纯臣之事君也必期致吾君于尧舜而人君亦当以尧舜自待其身岂惟当以尧舜待其身亦当以臯防稷契待其臣孟子曰责难于君谓之恭陈善闭邪谓之敬吾君不能谓之贼夫以吾君不能而谓之贼则为君者以吾臣不能亦当谓之忍语云取法乎上仅得乎中茍不以唐虞君臣相期待而区区效法仅在汉唐以下是乌能廓然尽去其私心而悉合乎大公至正之则哉宋欧阳修朋党论创为邪说曰君子以同道为朋夫罔上行私安得为道修之所谓道亦小人之道耳自有此论而小人之为朋者皆得假同道之名以济其同利之实朕以为君子无朋惟小人则有之且如修之论将始终其党者则为君子解散而不终于党者反为小人朋党之风至于流极而不可挽实修阶之厉也设修在今日而为此论朕必诛之以正其惑世之罪大抵文人掉弄笔舌但求骋其才辩每至害理伤道而不恤惟六经语孟及宋五子传注可奉为典要论语谓君子不党在易涣之六四曰涣其羣元吉朱子谓上承九五下无应与为能散其朋党之象大善而吉然则君子之必无朋党而朋党之必贵解散以求元吉圣人之垂训亦旣明且切矣夫朋友亦五伦之一朋党不可有而朋友之道不可无然惟草茅伏处之时恒资其讲习以相佽助今旣登朝涖官则君臣为公义而朋友为私情人臣当以公灭私岂得稍顾私情而违公义且即以君亲之并重而出身事主则以其身致之于君而尚不能为父母有况朋友乎况可借口于朋以怙其党乎朕自四十五年来一切情伪无不洞瞩今临御之后思移风易俗跻斯世于熙皥之盛故兼听并观周诹博采以详悉世务且熟察风俗之变易与否而无知小人輙议朕为烦苛琐细有云人君不当亲庶务者信若斯言则臯陶之陈谟何以云一日二日万几孔子之赞舜何以云好问好察此皆朋党之锢习未去畏人君之英察而欲防蔽耳目以自便其好恶之私焉耳朕在藩邸时坦易光明不树私恩小惠与满汉臣工素无交与有欲徃来门下者严加拒絶
　　圣祖鉴朕居心行事公正无私故令缵承大统今之好为朋党者不过冀其攀援扶植缓急可恃而不知其无益也徒自逆天悖义以陷于诛絶之罪亦甚可悯矣
　　朕愿满汉文武大小诸臣合为一心共结忠悃与君同其好恶之公恪遵大易论语之明训而尽去其朋比党援之积习庻肃然有以凛尊卑之分欢然有以洽上下之情虞廷赓歌飏拜明良喜起之休风岂不再见于今日哉
　　雍正二年五月
　　上谕四川陜西湖广广东广西云南贵州督抚提镇朕闻各处土司鲜知法纪所属土民每年科派较之有司徴收正供不啻倍蓰甚至取其马牛夺其子女生杀任情土民受其鱼肉敢怒而不敢言莫非朕之赤子天下共享乐利而土民独受向隅朕心深为不忍然土司之敢于恣肆者大率皆汉奸为之拨制或缘事犯法避罪藏身或积恶生奸依势横行此辈粗知文义为之主文办事教之为非无所不至诚可痛恨嗣后督抚提镇宜严饬所属土司爱恤土民毋得视为鱼肉毋得滥行科派如申饬之后不改前非一有事犯土司叅革从重究拟汉奸立置重典勿姑容寛纵以负朕子惠元元遐迩一体之至意特谕
　　雍正三年三月
　　上谕各省督抚周礼称惟王建国体国经野孟子亦言仁政必自经界始疆界所关诚为至重从来两省交壌之地其界址多有不清云贵川广等处为尤甚间有一省之内各州县地界亦有不清者每遇命盗等事则互相推诿矿厂盐茶等有利之事则互相争竞甚非息事宁民之意朕深知此弊今特降谕防与各省督抚其共矢公心勿存私见详细亲查如与邻地界有不清者则两省各委贤员公同勘定若本省内地界有不清者即委本省贤贠勘定地皆朕土人皆朕臣此盈彼绌悉在朕版圗之内无容分视也虽地界或间有难定之处但平心勘画即使稍有不恊然一定之后乆逺得以遵据永无推诿争竞之处于地方大有裨益矣其举行此事宜于农隙之时所派官员不得私受请嘱收取餽送及科派百姓骚扰经过地方如有发觉定行重治其罪诸督抚各慎为之雍正五年八月
　　上谕雍正二年冬髙其倬在云南总督任内时奏称向来本营之兵即拔补本营之千把其营中兵丁非亲即友恐难破除情面稽查约束若有志者欲立体统规矩而同辈之千把又羣起而哂笑之请将云贵二省考定拔补之人调取外营一员与之对换其同城之营仍不准调换等语彼时朕降谕防览髙其倬此奏料理甚属合理若应行之于直省该部确议具奏若有不尽善处亦不可迎合朕意随经兵部议称本营兵丁拔补本营千把实有流弊不可不亟为革除应照髙其倬所请令各省一体遵行等语朕因内外大臣之议佥同是以准行嗣后即有人奏称此事于千把总甚不便者朕恐其惑于属下微贠自便其私之议论故如此陈奏曽密批申饬之乃数年以来朕留心遍加体访始知将此处兵丁用为他处千把寔有未便之处盖兵丁平日所管汛地其情形险阻素所深知及用为千把诸事有驾轻就熟之益若用徃他处则初到之时一切茫然必待学习而后通晓此办理公事之当筹及者也至于微贠末弁安土重迁盘费居址措置匪易若令调换至数百里外必至拮据艰难有室家之累此又私情之当筹及者也朕思若以本营之兵丁即为本营之千把诚不能免于牵制瞻徇若于同城之中更换营头如系左营则用为右营前营则用为后营又如抚标镇标之同城者亦可互相更换如此庻于公事有益而于私情亦便其地方只有一营者或应于就近调补或应仍照从前旧例以上诸条如何方为妥恊着该部定议具奏朕办理天下政务惟期事事妥恊使人人均受其益至于前后互易之名朕所不辞将此晓谕中外知之雍正五年十二月
　　上谕向来云贵川广以及楚省各土司僻在边隅肆为不法扰害地方剽掠行旅且彼此互相讐杀争夺不休而于所辖苗蛮尤复任意残害草菅民命罪恶多端不可悉数是以朕命各省督抚等悉心筹画可否令其改土归流共遵王化此朕念边地穷民皆吾赤子欲令永除困苦咸乐安全并非以烟瘴荒陋之区尚有土地人民之可利因之开拓疆宇増益版圗而为此举也今幸承平日乆国家声教逺敷而任事大臣又能宣布朕意抚兼施所在土司俱已望风归向并未重烦兵力而愿为内属者数省皆然自此土司所属之夷民即我内地之编氓土司所辖之头目即我内地之黎献民胞物与一视同仁所当加意抚绥安辑使人人得所共登衽席而后可副朕懐也但地方辽阔文官武弁需员甚多其间未必尽属贤良之辈且恐官弁等之意以为土民昔在水火今旣内附已脱从前之暴虐卽略有需索亦属无伤此等意见则万万不可着该督抚提镇等严切晓谕不妨至再至三且须时时留心访察稍觉其人不宜苗疆之任即时调换并严禁兵丁胥役之生事滋扰务俾政事清明地方宁谧安居乐业共享升平倘有不遵朕防丝毫苛索于土民地方者着该上司立即叅劾重治其罪即系平日保举之人亦不可为之容隠果能据实紏叅朕必宥其失察之愆嘉其公忠之谊该督抚提镇等可共体朕心各尽懐保边民之道
　　雍正六年十一月
　　上谕云南等省所有苗蛮防獞种类甚多残忍性成逞凶嗜杀剽掠行旅贼害良民又或贩卖人口捉当勒赎所以为内地贫民之害者不可枚举而众苗之中又复互相讐杀争夺不休于其所辖土民则任意伤残草菅人命此皆天下所共知者自朕即位以来内外诸臣条奏苗蛮不法者不可胜数而边省督抚提镇等又复屡屡陈奏朕念普天率土之民皆吾赤子岂肯令边省苍黎独受苖人之侵扰而苗众繁多朕亦不忍听其独在徳化之外是以从封疆大臣之请抚兼行而切加训诲务以化导招徕为本不可胁以兵威或致多有杀戮屡颁谕防甚明今幸数年之内苗人陆续归诚者甚众将来可望地方宁谧但官弁士卒跋渉于深林密箐之间历险峻之区染瘴疠之气而苗性狡狯反覆当用兵之际徃徃诡诈负嵎出其不意以致官兵受伤亦间有之事夫弁兵受国家多年教养之恩虽临阵捐躯义不避难但以蠢然无知之苗蛮而致损我义勇之士卒若计算得失不足相抵朕心深为悯恻除已降防赐恤赏赉外其云南贵州四川抚苗蛮之官弁兵丁从前若有预借银两俱免其还项阵亡之官弁兵丁着照阵亡例加倍赏给银两俱交与鄂尔泰岳钟琪各于所属额兵查明动支公帑遵防赏赐务俾均霑实惠以副朕优防弁兵之至意
　　雍正七年正月
　　上谕朕治天下以实心实政为务不言祥瑞屡颁谕防甚明今据云贵广西总督鄂尔泰折奏雍正六年十月二十九日恭逢万夀令节云南四府三县庆云呈现光灿捧日经辰已午三时之乆又奏折内引孝经援神契之语曰天子孝则庆云见朕之事
　　亲不敢言孝但自藩邸以至于今四十余年以来诚敬之心有如一日祗此一念可以自信而鄂尔泰援引典籍以庆云为朕孝所感朕每承
　　天眷昭示嘉祥感激庆幸之中益加儆惕兹逢庆云之瑞实愈増朕心之敬畏鄂尔泰公忠体国实为不世出之名臣数年来节制滇黔等省化导所属官吏人人奉公尽职懐忠君亲上之心是以于朕万夀之辰
　　天赐庆云于滇省正所以表着该省官吏敬恭恊和之忱悃也此则朕心深为嘉恱者俟鄂尔泰题本到日另降谕防今诸王大臣等奏请宣付史馆朕之允行者非欲夸示于众也盖以天人感召之理捷于影响该督正已率属有忠爱之丹诚则该省受福迎祥有光昭之瑞应朕愿内外大小臣工均以鄂尔防为法且愿逺近各省官民等闻风慕义兴孝劝忠人人共受
　　上天之福祐乃朕心之所谓上祥大瑞也
　　雍正七年六月
</div>
    <div class="pagination">
<a href="云南通志_page142.html">上一页</a><span>...</span><a href="云南通志_page138.html">138</a><a href="云南通志_page139.html">139</a><a href="云南通志_page140.html">140</a><a href="云南通志_page141.html">141</a><a href="云南通志_page142.html">142</a><span class="current-page">143</span><a href="云南通志_page144.html">144</a><a href="云南通志_page145.html">145</a><a href="云南通志_page146.html">146</a><a href="云南通志_page147.html">147</a><a href="云南通志_page148.html">148</a><span>...</span><a href="云南通志_page144.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
