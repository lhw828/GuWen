<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 44 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 44 页/共 479 页</h1>
    <div class="content">
　　南京亦曰南直隶。府十四：曰应天、凤阳、安庆、庐州、淮安、扬州、苏州、松江、常州、镇江、徽州、宁国、池州、太平，州四：曰广德、和州、滁州、徐州，属府州十三，属县九十六。而淮安为漕运通渠，凤阳为陵寝重地，安庆为陪京上游，苏、松为边海襟要，皆特设重臣，申严封守。

　　山东府六：曰济南、兖州、东昌、青州、登州、莱州，属府州十有五，属县八十有九。分道三：济南道，辖济南府一；东兖道，辖东昌、兖州府二；海右道，辖青、登、莱等府三。又有辽海东宁道，则分辖辽东卫所，而临清、济宁、东平诸州为漕运咽喉，登、莱为辽东应援，皆重地也。

　　山西府四：曰太原、平阳、大同、潞安，州四：曰汾州、辽州、沁州、泽州，属府州十有六，属县七十有七。分道四：冀宁道，辖太原府一；河东道，辖平阳府一；冀北道，辖大同府一；冀南道，辖潞安府及沁、泽、辽、汾四州。而太原控扼关塞，大同限隔漠南，并为重镇。万历二十三年，升汾州为府。今为府五，州三。

　　陕西府八：曰西安、凤翔、汉中、平凉、巩昌、临洮、庆阳、延安，属州二十有一，属县九十有四。分道五：关内道，辖西安府一；关西道，辖平凉、凤翔府二；关南道，辖汉中府一；河西道，辖庆阳、延安府二及宁夏卫、宁夏中卫；陇右道，辖巩昌、临洮府二及河、洮、岷、靖四卫、文县一所。又有西宁道，则分辖甘肃、西宁诸卫所。自西安、凤翔、汉中而外，皆逼近边陲，环设重兵，以壮形势。万历十一年，增置长武县，属州。今为县九十有五。

　　河南府八：曰开封、归德、彰德、卫辉、怀庆、河南、南阳、汝宁，州一：汝州，属府州十有一，属县九十有七。分道四：大梁道，辖开封、归德府二；河南道，辖河南府一、汝州一；汝南道，辖南阳、汝宁府二；河北道，辖彰德、卫辉、怀庆府三。万历初，以上讳，改开封府钧州曰禹州。

　　浙江府十一：杭州、嘉兴、湖州、严州、绍兴、宁波、台州、温州、金华、衢州、处州，属府州一，属县七十有五。分道五：杭严道，辖杭、严二府；嘉湖道，辖嘉、湖二府；宁绍道，辖宁、绍、台三府；金衢道，辖金、衢二府；温处道，辖温、处二府。而滨海诸郡，控御岛夷，防维特重。

　　江西府十三：南昌、饶州、广信、南康、九江、建昌、抚州、临江、吉安、瑞州、袁州、赣州、南安，属府州一，属县七十有四。分道五：南昌道，辖南昌、瑞州府二；湖东道，辖广信、建昌、抚州府三；湖西道，辖吉安、临江、袁州府三：九江道，辖饶州、南康、九江府三；岭北道，辖赣州、南安府二。而南、赣接连楚、粤以及闽海，山川深险，奸民易以啸聚，特设重臣于赣州，兼督南、赣、雄、韶、惠、潮、汀、漳、郴、桂诸州郡。而九江控带大江，连接安庆，亦为中流重镇。又隆庆二年，增置定南县；万历三年，置长宁县，俱属赣州府。万历六年，置泸溪县，属建昌府。今县凡七十有七。

　　湖广府十五：武昌、承天、汉阳、黄州、德安、襄阳、郧阳、荆州、岳州、长沙、常德、衡州、永州、宝庆、辰州，州二：郴州、靖州，属府州十三，属县二百有六。分道七：武昌道，辖武昌、汉阳、黄州府三；荆西道，辖安陆、德安府二；上荆南道，辖荆州、岳州府二及施州诸卫所；下荆南道，辖襄阳、郧阳府二；湖北道，辖常德、辰州府二、靖州一及永顺、保靖二宣慰司；上湖南道，辖衡州、永州府二、郴州一；下湖南道，辖长沙、宝庆府二。而郧阳山川纠结，连接秦、豫，特设重臣于郧阳，兼督荆、襄、汝、邓、商、洛、汉中诸境。又以辰州密迩川、贵，蛮獠纷错，亦设重臣提督辰、沅、靖州以及偏桥、铜仁、思州、播州、酉阳、麻阳、永顺、保靖、施州等境。又万历二十八年，增置天柱县，属靖州。今县一百有七。

　　四川府八：曰成都、保宁、顺庆、重庆、夔州、叙州、龙安、马湖，州六：曰潼川、嘉定、眉州、雅州、邛州、泸州，属府州十四，属县一百有七。而长官司四，属马湖府；又羁縻军民府四，曰镇雄、东川、乌撒、乌蒙；宣慰司一，曰播州；宣抚司一，曰永宁；安抚司一，曰黎州，所属长官司凡六。分道五：川西道，辖成都、龙安府二及松、潘、叠、溪诸卫所；川北道，辖保宁、顺庆府二及潼川州一；川东道，辖重庆、夔州府二；川南道，辖叙州、马湖府二，又镇雄、东川军民府二，及嘉定、眉、泸、邛四州，播州、永宁等司；上川南道，辖雅州及建昌行都司，黎州、天全等司。而松、茂控扼土番，建昌限制番族，皆为四偏襟要。万历十七年，改马湖府附郭泥溪长官司为屏山县。二十四年，改黎州安抚司为千户所。二十七年，平播州，改为遵义府。又改置属州一，属县四。今为府八，属州十五，属县一百十一，长官司九。

　　福建府八：福州、兴化、泉州、延平、建宁、邵武、汀州、漳州，州一：福宁，属县五十有七。分道四：福宁道，辖福州、兴化、泉州府三，福宁州一；武平道，辖邵武、延平府二；建宁道，辖建宁府一；漳南道，辖汀州、漳州府二。

　　广东府十：广州、肇庆、韶州、南雄、惠州、潮州、高州、雷州、廉州、琼州，属府州七，属县七十四。分道五：岭南道，辖广州、韶州、南雄府三；岭东道，辖惠州、潮州府二；岭西道，辖肇庆、高州府二；海北道，辖廉州、雷州府二；海南道，辖琼州府一。万历四年，于德庆州之泷水县置罗定州，又增置东安、西宁二县属焉，州直隶布政司而分辖于岭东道。崇祯六年，增置镇平县，隶潮州府。今直隶州一，县七十有六。

　　广西府七：桂林、平乐、梧州、浔州、南宁、柳州、庆远，属州十六，而羁縻者居八。又羁縻府三：曰太平、思明、镇安，军民府一：曰思恩，直隶羁縻州十一，羁縻属州十八，属县五十，羁縻县八，长官司四。分道四：桂平道，辖桂林、平乐府二；苍梧道，辖梧州府一；左江道，辖南宁、浔州、太平府三；右江道，辖柳州、庆远、思恩、思明、镇安等府五及羁縻、直隶诸州县。而南宁镇抚南蛮，凭祥、龙州控扼交趾，为守御要地。隆庆四年，改桂林府古田县为永宁州。六年，又增置新宁州。万历十八年，置下雷州，与新宁州俱属南宁府。今州共四十有八。

　　云南府五：曰云南、大理、临安、江、楚雄，军民府六：曰曲靖、姚安、武定、永昌、鹤庆、丽江，羁縻府十：曰寻甸、广南、广西、镇沅、景东、永宁、顺宁、蒙化、孟定、孟艮，羁縻军民府一：曰元江，属州三十，羁縻、直隶及属州共十一，属县二十八，羁縻县二，又有羁縻宣慰司六，宣抚司三，长官司共二十有四。分道四：安普道，辖云南、曲靖、寻甸府三；临元道，辖江、临安、广西、广南、元江府五，新化州一；洱海道，辖姚安、楚雄、武定、景东、镇沅府五；金沧道，辖大理、永昌、鹤庆、丽江、顺庆、永宁、蒙化府七，及北胜州、澜沧卫各一。而临安南出交趾，永昌镇摄群蛮，皆为要地。万历十三年，于孟艮府增设耿马安抚司，又改旧孟密安抚司为宣抚司，仍设置蛮莫安抚司，盖增设宣抚司一，安抚司一。

　　贵州府八：程番、镇远、黎平、都匀、思州、思南、铜仁、石阡，羁縻、直隶州四：曰安顺、镇宁、永宁、普安，属府州二，县六。又宣慰司一：曰贵州，安抚司二：曰金筑、凯里，长官司凡八十。分道四：贵宁道，辖程番府及贵州宣慰司；威清道，辖安顺等州四及威清诸卫所；都清道，辖镇远、黎平、都匀等府三，及新添平越诸卫所；思石道，辖思州、思南、铜仁、石阡等府四。隆庆六年，改程番府曰贵阳府。万历中，改为军民府。又改安顺州为军民府，平越卫为平越军民府，而于贵阳府改置定番州、广顺州、开州及新贵县，平越府增置黄平州及余庆、瓮安、湄潭三县，又增置贵阳府附郭贵定县，于思南府置附郭县一：曰安化，铜仁府改置附郭县一：曰铜仁，石阡府改属置县一：曰龙泉。今府凡十，州九，县十三。

　　夏氏曰：国朝疆理天下，轻重本末，犁然备举。夫建都燕京，则不得不重山陕。山陕，天下之项背，而京师之头目也。山陕有事，其应之也，当甚于救焚拯溺，一或不备，而祸不可挽矣。必也选将训兵，兴屯广牧，常畜其有余之力，则天下虽有大故，而根本可以无患。辽东局处一隅，依山阻海，虽逼在肘腋，而御得其道，可画疆守而阻关固也。山东、河南、江南、湖广，其天下之腰膂乎！江、浙、川、广、福建、云、贵，其天下之四肢乎！夫不知天下之全势，而言创言守，两无当也。十五州之形胜具在，何不一揆其措置之理乎？

　　又设九边，以卫中夏。

　　辽东属卫二十五，所十一，关二：曰三岔、抚顺，营堡凡百。三岔关，在海州卫西南七十里。抚顺关，在沈阳卫抚顺所东二十里。

　　蓟州属关一百十三，寨七十二，营堡城一百十五。大宁废，而蓟州遂为极边，藩垣浅近，防御甚棘。

　　宣府属卫十五，所二十六，关城堡五十有三。开平弃，而敌在近郊，宣、大日以多事。

　　大同属卫八，所七，堡五百八十有三。

　　榆林属营六，堡二十八，东胜弃而榆林筑，大河以南，遂为戎薮。关中多事，莫如榆林为最。

　　宁夏属卫二：中卫、后卫，所四：兴武、灵州、韦州、平虏，营堡二十二：自河套弃而宁夏益为寇冲，掎角榆林，屏蔽固原，恃为重镇。

　　甘肃属卫十有三，所六十，关一：嘉峪，堡五十有一。哈密弃而关门不启，戎马生郊矣。

　　太原属关三：雁门、宁武、偏头，堡三十九，口十九。河套守而太原为内地，套弃而朔骑充斥，偏头当其东下之冲，宁武、雁门，东西交警。因特设重臣，提督三关，遮绝寇冲，障蔽畿甸。太原之棘，嘉靖间为最也。雁门，见前。宁武关，在山西崞县西北百十里。偏头关，在河曲县北百十里。

　　固原属卫三：固原、靖虏、兰州，所四：西安、镇戎、平虏、甘州，营堡一十有六。时固原为河套南下之冲，因特设重臣巡镇，兼督榆林、宁夏、甘肃三边，互为指臂。后又以洮、岷、河三卫及诸城镇，并属于固原。

　　孙氏曰：太祖平天下，尝垂训曰：四方诸夷，其限山隔海僻在一隅者，但使彼不相侵扰，即当共安无事，慎毋恃中国强大，兴兵起衅。惟胡戎密迩边境，累代为中国患，宜谨备焉。呜呼！圣谟何洋洋也。成祖初定安南，本非利其土地。宣宗弃之，不害为善守。独是大宁废而辽东、蓟州、宣府之备多，河套失而太原、大同、榆林、固原、宁夏之患急，哈密弃而甘肃、西宁、洮河、松茂之寇滋。然则祖宗成宪，洵未可轻变矣。君子观于九边之制，而不胜升降之慨焉王氏曰：昔狄梁公有言，天生四夷皆在先王封略之外，故东距沧海，西阻流沙，北控大漠，南界五岭。此天所以限夷狄而隔中外也。三代以前，夷狄之患少，其备边之制，惟来则拒之，去则忽追。秦汉以降，更相角逐，生民之祸始烈。要未有迭主中夏，甚且尺地一民，皆得而臣服之也。中原之不竞，肇于和亲，极于纳币称臣。我国家张皇六师，式遏万里，乃循秦汉之长城，垂九边之定制，雪耻除凶，度越往古。然而犹有虞者，封贡不除，互市不革，无以消奸民外诱之端，黠虏内窥之渐也。盖虏必不能忘情中国者，以中国之多可欲。而非有内地叛民为之乡导，则其患犹可量。宋元以后之虏情不可准以汉唐之旧制，乃欲高语来庭，虚张岁市，养祸伏衅，而恃为弭边善政，不亦惑乎？呜呼！削株掘根，毋与祸邻，必也。闭关折符，单使勿逼也；投珠却玉，匹马勿入也。因机遘会，则西堑玉门，北固受降，东修柳城。隔绝其往来，杜塞其耳目，使中外之限如九天九地绝不可干也。庶足以纾悠悠之患乎。

　　东起辽海，西尽嘉峪，南至琼、崖，北抵云、朔，东西一万余里，南北一万里。

　　凡天下府百有四十南北直隶府二十二，布政司所属府百十八，州百有九十三南北直隶所有州四十，布政司所有州共百五十三，县千一百三十八南北直隶所有县二百一十，布政司所有县九百二十八；又羁縻府十九，州四十七，县六广西二，云南四，此俱嘉靖时制。其后互有增损沿革，今具载篇中。编里六万九千五百五十有六，户九百三十五万二千一十有五，口五千九百五十五万八百有一夏秋二税，共米麦二千六百零八万五千九百一十六石。京、通二仓，临、德、徐、进四仓，每年运漕四百万石，亦俱以嘉靖末年为准。而两京都督府分统各都指挥使司十六万全、辽东、大宁凡三，又十三布政司各设都司一。大宁徙保定见前，行都司五山西大同、陕西甘肃、四川建昌、湖广郧阳、福建建宁，留守司二中都留守司，驻凤阳。兴都留守司，驻承天。所属卫共四百九十三，属所二千五百九十三，守御千户所三百一十五内外官军共计八十四万五千八百余员名，马骡二十万一千一百余匹。又夷官宣慰司十一湖广二：永顺、保靖，四川二：播州、董卜韩胡，云南六：车里、木邦、孟养、缅甸、老挝、八百大甸，贵州一：贵州。播州，今改为遵义府，宣抚司十湖广四：施南、散毛、忠建、容美，俱属施州卫。四川三：永宁、酉阳、石主。云南三：南甸、干崖、陇川，万历中，增置一，曰孟密，安抚司二十一湖广八：东乡五路、忠孝、忠路、金洞、龙潭、大旺、忠峒、高罗，俱属施州卫。四川九：黎州，见前；八郎、麻儿札、阿角寨、芒儿者，俱属松潘卫；黄平、草堂、瓮水，属播州宣慰，杂谷属董卜韩胡宣慰。云南二：潞江属永昌卫，孟密属湾甸州。贵州二：金筑、凯里。万历中，云南增置耿马、蛮莫二安抚司，而孟密升为宣抚司，四川改废草堂、黄平、瓮水三安抚司，招讨司一天全六番，长官司一百六十九湖广二十四，四川四十，广西四，云南二十一，贵州八十。万历以后，数有增易改废，蛮夷长官司五镇远、隆奉、南平、东流、腊壁峒，俱属湖广施州卫。四夷君长奉朝贡称外臣者，至一百十有三国东北朝鲜、耽罗等国二，东日本国一，南安南、占城等国六，西南氵孛泥等国四十九，西哈剌等国四十六，西北哈密等国七，北朵颜、鞑靼等国二。一代之制，略可睹焉。

　　王氏曰：地囿于天者也，而言地者，难于言天。何为其难也？日月星辰之度，终古而不易；郡国山川之名，屡变而无穷也。虽然，删繁去缪，举要提纲，首以州域，次以都邑，推表山川，论列形势，古今兴替成败之鉴，莫能违也。此大《易》设险守国，《春秋》书下阳、彭城、虎牢之义欤。○赵氏曰：自有宇宙，即有山川，山川封域之经也，封域山川之纬也。然郡国固有废兴，陵谷亦尝迁改。杜佑有言：凡言地理者，在辨区域，征因革，知要害，察封土。纤芥毕书，动盈百轴，岂所谓撮机要者乎？ 
　
 
　

　
读史方舆纪要
　
　

北直方舆纪要序 

北直方舆纪要序
　　据上游之势，以临驭六合者，非今日之北直乎？说者曰：“昔黄帝邑于涿鹿之阿，幽陵自昔建都地也。太史公曰：学者多称五帝，然孔子删书，断自唐虞。昔舜分幽州，周列燕国，汉唐以来，大都可知也。石晋以燕、云入契丹，耶律德光于晋之天福二年始号为南京。耶律隆绪又于宋之祥符五年改为燕京。及女真得其地，废主亮以宋之绍兴二十三年定都于燕，谓燕为列国之名，改为中都。蒙古铁木真于宋之嘉定八年克燕，谓之燕京路。忽必烈以至元元年复号为中都。四年，更置城郭，而徙都焉。九年，改称为大都路。然则女真因辽、蒙古因金燕都者，辽金元之故都也。太宗而复都于燕也，何居？”曰：“太宗龙潜之地也。太宗初就封于燕。当是时，蒙古之余孽犹炽，习见燕都之宫阙、朝市，不无窥伺之情。太宗靖难之勋既集，切切焉为北顾之虑，建行都于燕，因而整戈秣马，绝漠犁庭，亦势所不得已也。銮舆巡幸，劳费实繁。易世而后，不复南幸，此建都所以在燕也。”说者曰：“天下有偏重之处，幽燕去河洛为远，而去关中为尤远。唐都关中，以范阳、卢龙斗绝，东垂为契丹、奚、室韦、所环伺，于是屯戍重兵，增置节镇。禄山乘之，遂成天宝之祸。终唐之世，河北常为厉阶。其后契丹得幽燕，因以纵暴于石晋。女真得幽燕，因以肆毒于靖康。势莫如建为京师，俾禁旅云屯，才勇辐辏，以潜消天下之祸本。况苦寒沙碛之地，莫甚于燕，而天子且以身先之，夫谁敢耽安乐，而避艰难者？”曰：“是未可以概论也。周都丰镐，封召公于燕，不闻周室之乱自燕始也。汉都长安。高帝五年，封卢绾于燕。十一年，绾畔降匈奴。其时之畔者不独绾，且有燕而亦不能守也。后或为燕国，或为广阳郡。终汉之世，不闻燕之起而为厉。东汉初，祭彤著折冲之略，则戎夷怀畏。迨于末季，刘虞牧幽州，犹能抚循其民，歌思遍于境内。虽篡窃纷纭之际，称雄者或不乏。然革易之初，为乱且遍天下，咎又不独在燕矣。夫渔阳之祸，亦唐自召之耳。使委任得人，而制驭有方，安在禄山之能为变哉！史思明、李怀仙、朱滔、刘怦之徒，相继而拒命也。朱克融之徒，复以卢龙叛也。论者不察其本，遂比卢龙若异域，缪矣！夫王者长驾远驭，不难威行万里。幽燕，禹迹内地耳，乃谓鞭策所不能及乎？且吾闻之，天子有道，守在四夷，勇夫重闭，君子所贵。以万乘之尊，而自临于危险之地，未为长策也。有定天下之劳者，享天下之逸，亦不必寒苦沙碛之地，而后可以建都也。”曰：“然则幽燕不可以建都乎？”曰：“奚为不可？人亦有言：“建都之地，关中为上，洛阳次之，燕都又次之。”洛阳，吾无论矣。汉都长安，则置朔方之郡，列障戍于河南。又开河西五郡，以绝羌与匈奴相通之路。唐人筑三受降城，则守在河北。又置安西、北庭都护，则西域尽为臣属，故关中可以无患。及至德以后，河陇之地，尽没于吐蕃，而泾阳、渭北，戎马且充斥焉。然则朔方不守，河西不固，关中亦未可都也。都燕京而弃大宁，弃开平，委东胜于榛芜，视辽左如秦越，是自剪其羽翼，而披其股肱也。欲求安全无患，其可得哉？”“然则自辽及元，何以必都燕京？”曰：“辽起于临潢，南有燕云，常虑中原之复取之也。故举国以争之，置南京于燕，西京于大同，以为久假不归之计。女真自会宁而西，擅有中夏，仍辽之旧，建为都邑，内顾根本，外临河济，亦其所也。蒙古自和林而南，混一区宇。其创起之地，僻在西北，而仍都燕京者，盖以开平近在漠南，而幽燕与开平，形援相属，居表里之间，为维系之势。由西北而临东南，燕京其都会矣。国家之都燕也，当法汉唐之成算。以开平、大宁、东胜、辽阳为河西朔方之地，乃坐而自削，有日蹙百里之讥，无乃与都燕之初意相剌谬乎？”说者曰：“以燕京而视中原，居高负险，有建瓴之势。太宗深鉴于金陵之已事，定都于此，实为万世计也。曰：“形胜未可全恃。而燕都之形胜，又不足恃也。太史公曰：燕北迫蛮貊，内错齐晋，崎岖强国之间，最为弱小，几灭者数矣。及秦人灭赵，败燕军于易水之西，而国随以亡。臧荼、卢绾、燕王旦国于燕，不旋踵而陨毙。彭宠以渔阳贾祸。公孙瓒以易京覆宗。王浚掩有幽州，幸晋室多故，冀以自雄，而见戕于石羯。段匹有幽州，而仍不能自立也。杜洛周、葛荣、韩婴之辈，旋起旋灭，皆不足道。高开道窃有渔阳，身死而地归于唐。天宝以后，以河北叛乱者，凡十七起。其能免于诛夷，保其宗祀者，不数见也。迨夫李匡筹夷灭于克用，刘守光复系组于存勖，而幽燕卒并于河东矣。契丹倔强者八世，竟败亡于女真。女真恣睢者百年，终夷灭于蒙古。乌在其为险固者欤？呜呼！以燕都僻处一隅，关塞之防，日不暇给，卒旅奔命，挽输悬远。脱外滋肩背之忧，内启门庭之寇，左支右吾，仓皇四顾。下尺一之符，征兵于四方，恐救未至而国先亡也。撤关门之戍，以为内援之师，又恐军未离，而险先失也。甚且藉虎以驱狼，不知虎之且纵其搏噬；以鸟喙攻毒，而不知鸟喙之即足以杀身也。不亦悲哉！”“然则当去燕京而都金陵乎？”曰：“金陵可为创业之地，而非守成之地也。局促于东南，而非宅中图大之业也。”“然则建都者，当何如？”曰：“法成周而绍汉唐，吾知其必在关中矣。” 
　
 
　

　
读史方舆纪要
　
　

卷十 

卷十
　　◎北直一

　　古冀州按州名盖始于颛帝时。见卷首。舜分置十二州，此为幽州传曰：舜分冀东恒山之地为并州，东北医无闾之地为幽州。则北直为幽、并二州地。杜氏《通典》：舜分卫东为并州，燕以北为幽州。是也。《禹贡》亦为冀州。《周礼·职方》东北曰幽州按应劭曰：北方太阴，故以幽冥为号。又杜佑曰：《山海经》幽州有幽都山，州盖因以名。今山列北荒矣。武王封召公于燕，此为燕地。其在天文，尾、箕则燕分野，亦兼赵、魏之疆真定、顺德、广平、河间，春秋时晋地，后属赵。大名，春秋时卫地，后属魏。考大名在《禹贡》亦为兖州之域。卫、赵分野，今见河南、山西沿革。秦并天下，置渔阳、上谷、邯郸、巨鹿、右北平等郡见首卷。汉置十三州，此亦为幽州及并、冀二州地。后汉因之按后汉以幽州理蓟，今顺天府治也。冀州理高阝，今见赵州柏乡县。而并州则理晋阳，今山西太原县。见二卷。晋亦为幽、冀诸州幽理涿，今涿州。冀理房子，今见赵州高邑县。后为石勒、慕容隽及苻坚所据。坚败，属慕容垂。其后入于后魏晋及十六国，见三卷。魏末，高齐据之，宇文周复灭齐而有其地。隋分十三部，此亦为冀州，而不详所统后魏、南北朝州郡，俱见四卷。唐分十道，此为河北道。天宝以后，强藩往往窃据焉。五代时，石晋割燕、平诸州入于契丹。周世宗复三关，于是与契丹以白沟河为界见保定府雄县及顺天府霸州境内。按唐至五代十国，俱见五卷、六卷。宋仍为河北路，后又分河北为东、西路庆历中，尝分为四路，最后建燕山路，而宋以亡。金初亦分河北为东、西路。废主亮定都于燕，因改置中都等路。蒙古初置燕京路。至元四年，定都于此，改大都路，置中书省，统山东、西及河北之地自宋至元，见七卷、八卷。前朝洪武九年，置北平等处承宣布政使司。永乐元年，建北京称为行在。十八年，始定都焉，改布政司为直隶洪熙初，复称行在。正统六年，定为京师，统府八、州二、属州十七、县一百一十六总为里三千一百有奇。夏秋二税，大约六十万一千一百五十二石有奇，而卫所参列其中。今仍建都于此，为直隶。

　　◇顺天府属州五　县二十二　今领州六　县二十

　　大兴县附郭　　宛平县附郭　　良乡县　　固安县　　永清县东安县　　香河县

　　通州属县四

　　三河县　　武清县　　氵郭县今废　　宝坻县

　　霸州属县三

　　文安县　　大城县　　保定县

　　涿州属县一
</div>
    <div class="pagination">
<a href="读史方舆纪要_page43.html">上一页</a><span>...</span><a href="读史方舆纪要_page39.html">39</a><a href="读史方舆纪要_page40.html">40</a><a href="读史方舆纪要_page41.html">41</a><a href="读史方舆纪要_page42.html">42</a><a href="读史方舆纪要_page43.html">43</a><span class="current-page">44</span><a href="读史方舆纪要_page45.html">45</a><a href="读史方舆纪要_page46.html">46</a><a href="读史方舆纪要_page47.html">47</a><a href="读史方舆纪要_page48.html">48</a><a href="读史方舆纪要_page49.html">49</a><span>...</span><a href="读史方舆纪要_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
