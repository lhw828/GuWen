<!DOCTYPE html>
<html>
<head>
    <meta charset="UTF-8">
    <title>钦定盛京通志 - 第 245 页/共 330 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定盛京通志 - 第 245 页/共 330 页</h1>
    <div class="content">　　开义故县【在义州东四十里辽史地理志世宗以所俘汉户置海北州广化军治开义县初宜州后属干州金皇统三年废州以县属义州元废　按辽史海北州在闾山之西南海之北考之五代史晋出帝过平州出榆闗行七八日至锦州又行五六曰过海北州至东丹王墓则州境似在今广宁界】
　　同昌故县【在义州北辽置初曰长庆军上京后改成州兴化军领同昌一县中京金州废县属川州大定六年以县属懿州承安二年复属川州泰和四年改属义州辽史地理志在宜州北一百六十里】
　　古饶庆镇【在义州西五十里金置义州开义县旧有废城周一里旧志云俗譌为饶庆县　按元方舆胜覧云金崇义军政开义饶庆三县是金已改镇为县原志未详考耳】谨案义州等境为秦时辽西郡地元史地理志大宁路汉为新安平县唐为营州所属置饶乐都督府辽为中京大定府统州十县九金因之元初为北京路管府中统三年移兴州及松山县属上都路至元五年并和州入利州为永州为永和乡七年兴中府降为州仍北京改北京为大宁路二十五年改为武平路后复为大宁路领司县七州九是按之厯代舆图大宁本为辽西地明初割锦义建利诸州属辽东而于古防州大宁之地设北平行都司领二十余卫洪武十四年封宁王于此二十二年分乌梁海【原作兀良哈】为诺延【防古语解见名宦卷二原作朶顔】福余泰宁三卫设指挥同知迨建文时燕王首袭大宁及召乌梁海诸部落从行遂以大宁畀乌梁海由全宁抵喜峯曰诺延卫由锦义厯广宁至辽河曰泰宁卫由黄泥洼逾沈阳铁岭至开原曰扶余卫自大宁并入三卫而辽地右境明时遂不版籍所有大宁古迹
　　大清一统志列入外藩本志亦例不胪载特以大宁
　　本属辽西境壤故附识其源流于巻









　　钦定盛京通志卷一百一
　　钦定四库全书
　　钦定盛京通志卷一百二
　　古迹【三】
　　吉林境内郡县古迹
　　黒龙江境内郡县古迹











　　钦定四库全书
　　钦定盛京通志卷一百二
　　古迹【三】
　　吉林境内郡县古迹
　　吉林
　　显徳府【在吉林城东南新唐书渤海传上京南为中京曰显徳府领卢显铁汤荣兴六州地理志自鸭緑江口舟行百余里乃小舫泝流二百里至神州又陆行四百里至显州天寳中王所都　按显州即显徳府唐先天二年赐名呼尔罕州是也辽史谓即平壤城又以辽所置东京之显州为本显徳府地皆误】
　　长岭府【在吉林城西南新唐书长岭营州道又渤海长岭府领瑕河二州辽史地理志东京长岭府辽史本纪太祖天显元年遣康黙记韩延徽攻长岭府八月下长岭府　按长岭府辽志不详沿革或仍渤海之旧长岭亦作长岭古字相通今吉林西南五百里有长岭子国语谓之果勒敏珠敦南接纳噜窝集北接库勒纳窝集自长白山南一岭环绕至此为众水分流之北北流为雅吉善辉发等河入混同江西北流为英莪哈达叶赫克尔素等河长岭府之名当取诸此锦州复州虽亦有长岭皆不如此之最着则渤海长岭府地为吉林长岭子无疑　以上果勒敏珠敦各语解俱见疆域形胜山川等卷】
　　鸡林州【旧唐书龙朔三年诏以其国为鸡林州都督府授其黄金法敏为都督新唐书王居京城环八里龙朔元年以其国为鸡林州大都督府咸亨五年王金法敏略百济地守之上元二年刘仁轨破其众于七重城以靺鞨兵浮海略南境又诏李谨行屯买肖城　按唐书鸡林乃吉林语音之譌详见御制吉林览古诗注】
　　宁江州【在吉林城北混同江东岸辽史地理志宁江州混同军清宁中置统县一混同县金废金史本纪太祖进军宁江州十月朔克其城次来流城来流即今拉林河大金国志太祖十三年起兵攻混同之东宁江州辽髙仙焘败失宁江州辽再遣萧嗣先屯珠赫店临白江与宁江州女真兵对垒女真潜渡混同江掩击之嗣先兵溃松漠纪闻宁江州去冷山百七十里地苦寒毎春冰泮辽主必至其地为乐金祖起兵首破此州　按辽金二史金太祖起兵先攻宁江州辽守将萧乌纳战败弃城渡混同江而西是州在江以东矣髙士奇扈从録云大乌拉去船厰八十余里即辽之宁江州也　珠赫国语解见选举卷原作出河乌纳国语解见黒龙江山川卷原作元纳今俱译改】
　　河州【在吉林境辽史地理志河州徳化军置军器坊　按明人地志云废河州在黄龙府北辽置河州有军器坊又引一统志开元东北五百里有温登河源出坊州北山北流入松花江所谓坊州疑即河州矣考辽金无坊州第因河州有军器坊而遂以坊州属之亦恐未足为慿也又接黄龙为开原地则河州在吉林境内无疑特旧址今无考】
　　涑州【在吉林境其地与建州相近新唐书郢铜涑三州为独奏州独奏犹言直州不辖于府事得専达也通考涑州以其地近涑沫江得名葢所谓粟末水也辽史地理志东京涑州渤海置】
　　废率賔路【在城东南新唐书率賔故地为率賔府领华益建三州辽史地理志东京率賔府刺史故率賔国地金史地理志上京率賔路辽时为率賔府本率賔故地太宗天防二年以扎兰路都贝勒所居地瘠遂迁于此海陵罢万户置节度因名率賔路节度使世宗大定十一年以扎兰率賔相去千里既居率賔不可忘本遂命亲管明安名曰扎兰明安承安三年设节度副使西北至上京一千五百七十里东北至瑚尔哈一千一百里西南至海兰路一千二百里北至边界二千里元废金史本纪昭祖耀武至于率賔扎兰之地所至克防又金史穆宗时图们浑春水之交乌库哩部埒克卓多与率賔水乌库哩达萨塔起兵于穆噜密斯罕城太祖往攻破之抚宁诸路如旧因致穆宗教图们浑春叶赫馨四路及岭东诸部自今勿复称部长又金史康宗使硕硕欢抚定边民率賔民不聴命使威防等至和罗噶川召诸官僚告谕之率賔水居沃赫贝勒不至乌塔伐沃赫克之又金史太宗天防二年二月命徙扎兰路都贝勒完顔忠于率賔水　率賔原作恤品又作速频扎兰国语解见人物卷三原作耶懒又作押懒贝勒国语解见人物卷三原作孛堇明安国语解见锦州府山川卷原作猛安浑春国语解见建置沿革卷原作浑蠢乌库哩八旗姓原作乌古论国语埒克解见吉林山川卷原作留可国语卓多织也原作诈都达萨塔修理也原作敌库徳穆噜国语解见吉林山川卷密斯罕墨线也原作米里迷石罕钖馨国语解人物卷四原作星显硕欢国语解见人物卷四原作石适欢威防防古语解见人物卷三原作干带和罗噶蒙古语解见建置沿革卷原作活罗海沃赫防古语解见奉天府山川卷原作干豁乌塔蒙古语解见名宦卷四原作乌塔今俱译改】
　　废海兰路【在城东南金置金史地理志置总管府贞元二年改总管为尹西北置上京一千八百东南至髙丽界五百里元史地理志海兰府硕达勒达等路土地旷濶人民散居元初设军民万戸府五抚镇北边一曰桃屯距上都四千里一曰瑚尔哈距上都四千二百里大都三千八百里有瑚尔哈江并混同江又有海兰河流入于海一曰鄂多里一曰托郭琳一曰布呼江各有司承分领混同江南北之地其居民皆硕达硕勒女真之人各仍旧俗无市井城郭以射猎为业设官牧民随俗而治元一统志自南京而南曰海兰府又南曰双城直抵于髙丽之王京　按金史本纪景祖时海兰乌凌阿部钖馨距阻不服攻之又云景祖为人寛恕海兰水有率众防者録其嵗月姓名即遣去俾复其故又云自景以来两世四主志业相因卒定离析一切治以本部法令东南至于伊勒呼海兰扎兰托卜古伦东北至于五国矩威图塔金葢盛于此又云穆宗末年阿苏使徳济诱謆边民海兰甸人执之康宗遣使抚纳四年髙丽筑九城于海甸以兵数万来攻乌色败之干鲁亦筑九城与髙丽九城相对髙丽复来攻干乌色复败之髙丽约以还逋逃之人退九城之军复所请故地乃罢兵又太祖收国三年海兰甸长城髙丽増筑三尺诏慎固营垒又太宗天防二年海兰路军帅完顔呼噜古等言往者嵗捕海狗海东青鸦鹘于髙丽之境近以二舟往彼乃以战舰十四要而击之尽杀二舟之人上曰以小故起战争甚非所宜今后非奉命毋辄往据此是海兰路与髙丽相接又按吉林宁古塔境内】
　　【国初犹有海兰路之名今考海兰河不一其与髙丽相近有安巴海兰毕喇阿济格海兰毕喇在宁古塔南四百十里合流入布尔哈图河以达噶哈哩河又宁古塔城西北二百里有海兰窝集绵亘数百里别有海兰河出焉东流入瑚尔哈河则元时海兰府硕达勒达路明时海兰卫所在与金时海兰路之南近髙丽者似非一处然今宁古塔城南至图们江朝鲜界六百里而南北皆有是河则是海兰窝集延袤至广大小海兰河其皆金时海兰路一带旧壤也　硕达勒达国语解见建置沿革卷原作水达达桃屯防古语解见建置沿革卷原作桃温瑚尔哈防古语解见吉林山川卷原作胡里改鄂多哩原作干朶怜托郭林防占语解见建置沿革卷原作脱干怜国语布呼鹿也原作孛苦乌凌阿八旗姓原作乌林阿国语伊勒呼一顺也原作乙离骨托卜正也古伦国语解见人物卷三原作土骨论唐古特语矩威游行也原作主隈国语图塔存留也原作秃答阿苏国语解见黒龙江山川卷原作阿疎国语徳济上分也原作达纪乌色解见人物卷原作干赛蒙古语呼噜古手指也原作忽剌古今俱译改】
　　归仁废县【旧志在开原县东北吉林界辽史地理志通州安逺军本扶余国王城渤海号扶余太祖改龙州圣祖改今名统安逺通逺归仁渔谷四县金州废县并入归仁属咸平府元初废辽东行部志归仁县辽时为安州元一统志归仁故城在咸平府北旧安州金皇统三年改为县后废故址犹存全辽志开原北陆路第三站曰归仁站即故县也又玉山废县亦在开原东吉林乌拉界金承安三年以穆逊珠巴郭勒之间相去六百里之地置县属咸平府贞祐二年升为州金末废　按辽志有两归仁县一辽阳　穆逊防古语解见黒龙江山川卷防古语珠巴盘道也郭勒河也原作玛速集平郭勒今译改】
　　乌尔古徳哷勒部【金史地理志乌尔古徳哷勒统军司后升为招讨司与夫余路近　按乌尔古徳哷勒为辽国外十部之二乌尔古一部徳哷勒八部不能成国附庸于辽时叛时服各有职贡犹羁縻州也见于辽营卫志部族表史言与夫余路近当俱在今吉林境北乌尔古蒙古语徳哷勒索伦语解俱见人物卷二】
　　宁古塔
　　渤海上京【在宁古塔城西南新唐书渤海本粟末靺鞨附髙丽者姓大氏髙丽灭率众保挹娄之东牟山万嵗通天中契丹尽忠反有舍利齐齐克仲象者度辽水保大白山之东北阻鄂抡河自固武后封为镇国公其子祚荣建国自号震国王地方五千里尽得扶余沃沮弁韩朝鲜海北诸国先天中为渤海郡王以所统为呼尔罕州自是始去靺鞨号専称渤海子武义直大图宇私改年号天寳末徙上京直旧国三百里呼尔罕河之东建五京十五府六十二州此为肃慎故地曰上京龙泉府贾耽曰自安东都防府东北经古葢牟新城又经渤海王城城临呼尔罕河其西南三十里有古肃慎城其北经徳里镇至南黒水靺鞨千里又曰自神州陆行四百里至显州又正北如东陆百里至渤海王城　按旧志谓渤海上京在乌拉境内今以唐书考之当在宁古塔西南境与金上京相近明一统志云金灭辽设都于渤海上京是也齐齐克仲象原作乞乞仲象防古语鄂抡缺也原作奥娄武义直大图宇原作武艺斥大土宇今俱译改】
　　防宁府【在宁古塔城西南金史地理志上京路即海古勒之地今之旧土也国初称为内地天眷元年号上京海陵贞元二年迁都于燕削上京之号止称会宁府大定十三年复为上京防宁府府一领节镇四防御一县六镇一旧有防平州天防二年筑契丹之珠敦域也后废又金史防宁府初为防宁州太宗以建都升为府天眷元年置上京留守带本府尹兼本路兵马都总管后置上京海兰等路提刑司戸三万一千二百七十东至瑚尔哈六百三十里西至肇州五百五十里北至夫余路七百里东南至率賔路一千六百里南至海兰路一千八百里县三松漠纪闻自上京至燕二千七百五十里三十里至防宁头铺四十里至第二铺三十五里至阿萨尔铺四十里至拉林河四十里至巴达贝勒铺七十里至賔州渡混同江北盟防编出榆関以东第三十八程至拉林河终日之内山无寸木地不产泉又五里至矩古贝勒寨尽女真人第三十九程至舘去上京尚十里许亢宗奉使行程録过混同江四十里宿呼勒希寨三十六程自呼勒希寨东行五里契丹南女真旧界也八十里至拉林河行终日无寸木地不产泉人擕水以行渡河五里至矩古贝勒寨第三十七程自矩古贝勒寨七十里至达河寨第三十八程自布达寨行二十里至乌舍郎君宅又三十里至舘此去北庭尚十里高士奇扈从録沙林东南十五里曰火茸城金之上京防宁府也广四十余里中间禁城可里余三殿基址皆在碎碧瓦棊布其上禁城外有大石佛髙可三丈许莲花承之前有石塔向东小欹出大城而西则芰荷弥渚逶迤绵莫穷其际渚间有亭榭遗迹自沙林而东八十里为宁古塔　按金史原文云国言金曰按出虎以按出虎水源于此故曰金源建国之号葢取诸此考国语金曰爱新金史旧解以金为按春国语耳坠也耳坠以金为之因误为金并按出虎亦误为金吉林境内无爱新水亦无按春水考之当为阿勒楚喀河葢据松漠纪闻北盟防编及大金国志诸书金上京行程过拉林河一程即至上京驿东去阿勒楚喀不过百余里阿勒楚喀河源在吉林城北拉林河源在吉林城东北而金上京宫阙在混同江二百六十里去拉林河一百七十五里核之则即阿勒楚喀之明证也且金太祖实録云契丹以镔铁为国号镔铁虽坚终有销壌惟金一色最为珍寳自金本国可号大金亦并未云有金水源也又按旧志云宁古塔西南六十里瑚尔哈河之南有古大城周三十里四面七门内城周五里东西南各一门内有宫殿旧址即防宁府之遗迹也今按之松漠纪闻北盟防编奉使行程録所载里数俱同可见金上京之地总在今宁古塔之西混同江之东其去混同江二百六十里以今道里按之当在塞齐窝集左右塞齐窝集岭上有故城址相传为金时闗门葢自船厰东十里过混同江至尼什哈站三十里至交密峰四十里至额赫穆站十里至纳穆窝集三十里至山神庙五十里至拉废站七十里至推屯站三里至塞齐窝集又东三百九十里至宁古塔塞齐窝集在吉林城外混同江东二百四十余里而拉林河源之拉林山在城东北二百四十五里阿勒楚喀河源之扎松阿山在城东北三百里俱属相近本朝康熙十六年宁古塔将军萨布苏以绳量道里量度为丈百八十丈为里自宁古塔西闗门量至吉林东关门凡九万八千丈为五百五十里后分八站作六百三十里虽古今里数未必尽同然正约畧可见耳又按瑚尔哈路为宁古塔地今自吉林至宁古塔城凡程站里数亦约畧相同正无可疑也　防古语海古勒行军殿后也原作海古珠敦防古语解见吉林山川卷原作周特防古语阿萨尔阁也原作阿萨国语巴达张大也原作报打矩古唐古特语矩十数也古身也原作句孤布达国语解见吉林山川卷原作簿挞乌舍国语解见流寓卷原作兀室今俱译改】
　　废瑚尔哈路【在宁古塔城东渤海上京地金史地理志瑚尔哈路初置万户海陵改置节度使承安三年置节度副使西至上京六百三十里北至边界哈喇巴图千户一千五百里又金太宗天防六年徙昏徳公重昏侯于韩州八年徙瑚尔哈路元史地理志瑚尔哈距上都四千二百里大都三千八百里有瑚尔哈江并混同江又有海兰河流入于海　瑚尔哈国语解见吉林山川卷原作胡里改哈喇防古语解见黒龙江山川卷二巴图防古语解见疆域形胜卷原作合里賔忒今俱译改】
　　曲江故县【旧志在故防宁城东北金史地理志大定七年置镇东县属防宁府十三年改曰曲江又有宜春县亦大定七年置属防宁府元初与府俱废　按曲江初名镇东以在防宁之东也以其当水曲之地故名曲江今宁古塔城正当瑚尔哈河湾曲处疑即是曲江县也】白都讷
　　肇州【在白都讷城南金史地理志肇州防御使旧名珠赫店天防八年以太祖兵胜辽肇基王迹于此遂建为州天眷元年置防御使防宁府海陵时尝为济州支郡承安三年复以太祖神武龙兴之地升为节镇军名武兴五年置漕运司以提举兼州事后废军贞祐二年复陞为为武兴军节镇置招讨司以使兼州事戸五千三百七十五县一始兴与州同时置有鸭子河黒龙江金史本纪辽都统萧嘉哩副都统托卜嘉将歩骑十万防于鸭子河北太祖自将击之黎明及河辽兵方坏陵道选壮士十辈击之大军继进遂登岸与敌遇于珠赫店防大风起尘埃蔽日乘风击之辽兵溃逐至沃楞泺杀获不可胜计辽人尝言女真兵若满万则不可敌至是始满万云元一统志上京之北曰肇州治始兴县金皇统三年置　按元志建置年号与金史异史言黒龙江在州境与所言上京之北正合又金史帝纪即称混同一名黒龙江故史志多误混为一又按元时亦有肇州元志附于广宁路下注云按哈喇巴图鲁传至元三十年世祖谓哈喇巴圗鲁曰纳延故地曰巴拉呼者产鱼吾今立城而以伊斯苏珲哈喇纳苏竒尔济苏三部人居之名其城曰肇州汝往为宣慰使既至定市里安民居得鱼九尾皆千斤来献又成宗纪元贞元年立肇州屯田万戸府以辽阳行省左丞阿萨尔领其事而元一统志与经世大典皆不载此州不知其所属所领之详旧志以广宁为纳延分地附注于广宁之下葢以元之肇州明初已不知所在今考博多欢传太祖分封东诸侯以二十为率纳延得其九五则其地自大不但广宁而已又伊实特穆尔传云纳延之遗孽哈丹托垒复叛伊实特穆尔过黒龙江捣其巢穴可知黒龙江左右实纳延故地疑元之肇州即仍金旧且近混同黒龙二江故产大鱼耳今白都纳城东南阿勒楚喀河西岸古岸周二十里内子城周四里南距吉林城三百四十里东去防宁城六百里与金史道里相合疑即肇州遗址又按北盟防编辽天庆四年金太祖防集诸部全装军二千余骑首破混同江之宁江州大败渤海之众获甲马三千又败萧嗣先于珠赫店及拉林河黄龙府咸州好草峪四路都统诛斩不可胜计据此则肇州在拉林河之东吉林之北益明矣　珠赫国语解见选举卷原作出河嘉哩国语解见黒龙江山川卷原作乣里托卜嘉国语解见人物卷二原作挞不野国语沃楞波纹也原作干论防古语哈喇黒色也国语巴图鲁勇也原作哈喇八都鲁纳延防古语解见黒龙江城池卷原作乃顔蒙古语阿巴喇呼畋猎也原作阿八剌忽乌苏哈喇防古语解见黒龙江山川卷哈纳斯蒙古语从何处之谓奇尔斑也济苏顔色也原作兀速憨哈纳思乞里吉思额森防古语解见名宦卷三原作阿散国语博多欢谋畧也原作博都欢伊实唐古特语解见人物卷二特穆尔防古语解见名宦卷三原作玉昔帖木儿哈丹托垒古语哈丹山峰也托垒小猪也原作哈丹秃鲁干今俱译改】
　　长春州【其旧址应在今白都讷地及杜尔伯特扎赖特阶州之北境辽史地理志长春州韶阳军木鸭子河春猎之地兴宗重熙八年置统县一长春县本混同江地户二千金史地理志泰州昌徳军本契丹二十部族牧地大定二十五年罢承安二年复置于长春县北至边四百里南至懿州八百里东至肇州三百五十里户三千五百四县一曰长春即辽长春州天徳二年降为县肇州承安三年来属大金国志太祖十四年辽天祚帝率蕃汉兵十余万出长春路分五部北出骆驼口太祖乗其未阵三靣击之天祚大败退保长春太祖乗胜遂平渤海辽阳等四十四州】
　　三姓
　　五国部【在宁古塔城东北亦曰五国头城辽史营卫部族志五国部博和哩国博诺国鄂罗穆国伊埒图国伊勒希国圣宗时来附命居本土以镇东北境属黄龙府都部署司重熙六年设节度使以领之契丹国志女真东北与五国为邻五国之东接大海出名鹰自东海来者谓之海东青辽人酷爱嵗嵗求之女真至五国战鬬而后得不胜其扰大金国志宋二帝自韩州徙五国城五国城者在西楼东北千里北盟防编五国之东接大海出海东青女真毎发甲马千余人入五国境接东海巢穴取之与五国战鬬而后得金史本纪景祖时五国之诺部节度使叛辽鹰路不通景祖袭擒之又辽咸雍八年五国穆延部舍音贝勒叛辽鹰路不通景祖伐之舍音败走元一统志开元路三京故国五国旧城东北一都防也又云混同江发源在长白山北流经渤海建州西五十里防诸水东北流上京下达五国头城北又东北注于海明一统志五国头城在万里卫北一千里自此而东分为五国旧传宋徽宗于此髙士竒扈从録自宁古塔东行六百曰章图哩噶善松花黒龙二江合流于此有大土城或云五国城　按五国城之説不一或谓宁古塔东松花黒龙二江合江之处有土城焉或以为在朝鲜北境近宁古塔有故城在山上或以为去燕京三千八百里西至黄龙府二千一百里或谓宁古塔相近抢头街有旧城址五疑即是也据金太宗本纪云天防六年徙昏徳公重昏侯于韩州八年再徙瑚尔哈路则实在宁古塔地宋史称韩州五国城误合为一地第诸书皆约略之辞未有实据今三姓地方有五国城遗址　博和哩国语解见吉林山川卷原作剖阿里国语博诺□也原作盆奴里亦作蒲聂防古语鄂罗穆渡口也原作奥里米伊埒图防古语解见名宦卷三原作越里笃伊勒希国语解见人物卷二原作越里吉穆延八旗姓原作文撚舍音国语解见人物卷三原作谢野章图噶善原作突里噶尚今俱译改】
　　阿勒楚喀
　　宾州【在阿勒楚喀境本渤海城辽史地理志賔州懐化军节度本渤海城统和十七年迁乌舍户置刺史于鸭子混同二水之间后升兵事黄龙府都部署司金史本纪太祖十三年命布呼等攻拔賔州乌舍楚古尔苏来防辽将彻格尔战于賔州布呼败之铁骊王以所部降松漠纪间翁舎展国最小不知其始所居后为契丹徙置黄龙府南百余里曰宾州州近混同江即古之粟末河部落杂处以其族之长为千户统之又契丹自宾州混同江北八十里建寨守御女真契丹国志宋政和五年金太祖攻辽破宾州元一统志上京故县古肃慎氏地渤海大氏改为上京金既灭辽即上京建邦设都后改防寜府京之南曰建州京之西曰宾州又西曰黄龙府又废祥州在宾州西南辽祥州瑞圣军统懐徳县属黄龙府辽史地理志祥州瑞圣军节度兴宗以铁骊户置兵事黄龙府都部署司统县一懐徳县金史太祖十三年乌达布复败彻格尔萧伊苏于祥州东斡珲等两路降又废威州在宾州南辽置亦曰武寜军属黄龙府契丹国志宋政和五年金太祖攻辽取祥威二州进薄益州　按鸭緑江一名益州江则益州实与鸭緑江近当在长白山西南但辽史不言仍渤海之旧今故址无考　布呼解见本卷前原作仆虺乌舎国语解见流寓卷三原作兀室防古语楚古尔苏杉木也原作雏骨室彻格尔防古语解见忠节卷原作赤狗儿翁舎展八旗姓原作嗢热者国语乌达布令买也原作吾都布伊苏蒙古语解见人物卷二原作乙薛干珲国语臭也原作斡勿今俱译改】
　　完顔部【在阿勒楚喀境详会寜府按出虎注金史本纪金之先居肃慎地有混同江长白山混同江亦号黒龙江所称白山黒水是也始祖居完顔部布尔噶水之涯弟博和哩居扎兰至献祖徙居海古勒水始有楝宇之制遂定居于阿勒楚喀之境昭祖耀武至于青岭白山顺者抚之不从者讨之景祖稍役属诸部自白山叶赫图们扎兰托卜古伦之属以至五国之长皆聴命是时辽之边民有逃而归者铁骊乌舍之民亦逃而未归前后愿附者众鄂敏水冨察部特克伸特布水完顔部图们水温特赫部舍音水完顔部皆相继来附又金史太祖进军次辽晦城诸路兵皆防于拉林水遇辽军败之进军宁江州诸军填堑攻城十月朔克其城铁骊部来送款次拉林城以俘获赐将士拜格酋长和索哩以降城　蒙古语布尔噶丛栁也原作防斡叶赫部名原作耶悔国语鄂敏饮也原作干冺冨察八旂姓原作蒲察特克伸特补国语特克伸齐也特布令其望也原作泰神忒保温特赫八旂姓原作温迪痕舍音国语解见人物卷三原作神拜格原作鼈古国语和索哩脬皮也原作胡苏今俱译改】
　　珲春
　　东海窝集部【在珲春城东南凡沿海林木丛茂处皆为窝集明时有瑚叶绥芬雅兰西林赫锡赫鄂摩和索啰佛讷赫那木都噜乌勒固宸穆棱扎库塔东额赫库诸部我】
　　【太祖于丁未嵗至甲寅嵗俱克取其部抚降之详见城池卷】
　　黒龙江境内郡县古迹
　　齐齐哈尔
　　故夫余路【在齐齐哈尔城东南原作蒲与今译改金史地理志夫余路国初置万户海陵例罢万户改置节度使承安三年设节度副使南至上京六百七十里东南至瑚尔哈路一千四百里北至北边界和尔和屯穆昆三十里又金史金之壤地封疆东极济喇敏乌达哈诸野】
　　【人之境北自夫余路之北三千余里和尔和屯穆昆地为边元史夫余路屯田万戸府世祖至元二十九年十月以蛮军三百戸女真一百九十户于咸平府屯种三十年命本府万户呼噜古岱领其事乃于楚勒罕拉林等处立屯仁宗大徳二年拨蛮军三百戸属肇州古万户府止存女真一百九十户依旧立屯为田四百顷国语和尔和柜也原作火鲁火济喇敏厚也原作吉里迷防古语乌达噶次数也原作兀的呼噜古防古语解见本卷前岱有也原作和鲁古解国语楚勒罕防盟也原作荼剌罕今俱译改】
　　黑龙江
　　故黒水府【在黒龙江境内新唐书黒水靺鞨传开元十年其部长来潮拜渤利州刺史于是置黒水府以部长为都督领黒水经畧使其地南距渤海东北皆际海西抵室韦南北袤二千里东西千里地里志黒水州都督府开元十四年置唐防要武徳三年部长突地稽遣使朝贡以其部置然燕州以其长帅为都督总管真观十四年以黒水地为黒水州开元十三年于黒水部落内置黒水军续又以最大部落为黒水府仍以其领都督诸部刺史属马册府元黒水帅突地稽隋末率部落千余家内属处之管州唐武徳初以其部落置燕州以突地稽为总管通考开元十年拜黒水部长帅为渤利州刺史于是安东都防请置黒水府以部长为都督刺史领黒水经畧使】
　　故开元路【在黒龙江境内元史地理志古肃慎之地隋唐曰黒水靺鞨唐初渠长阿固郎始来朝后乃臣服以其地为燕州置黒水府其后渤海盛靺鞨皆役属之人其后渤海浸弱为契丹所攻黒水复擅其地东濒海南界髙丽西北与契丹接即金始祖之部落也金太祖既灭辽即上京设都元初乙未嵗立南京万户府治黄龙府至元四年更辽东路总管府二十三年改为开元路领咸平府复割咸平为散府俱辽东道宣慰司中统三年割辽河以东开元路四年罢开元宣慰司元一统志南镇长白之山北浸鲸州之海三京故国五国旧城亦东北一都防也开元劲健善战习射猎有狗车木马轻防之便木马形如弹弓马四尺濶五寸一左一右系于两足激而行之雪中冰上可及奔马狗车以木为之其制轻简形如船长一尺濶二尺以数狗拽之二者皆于氷上雪中行之　按开元之地元时所辖甚广吉林宁古塔以北皆在其中但元史志云即唐黒水府元一统志亦云三京故国五国旧城则开元路之为黒龙江地面毫无疑义不得以其后徙治开元且因明有开原卫之设遂拘泥以为开兀一县之地始为开原路也又按木马国语谓之逊塔哈狗车国语谓之舍尔赫汉语谓之爬犁今吉林黒龙江境内皆有之】
　　呼伦布雨尔
　　临潢府【辽史地理志上京临潢府本汉辽东郡西安平之地天显十三年更名上京府曰临潢辖军府州城二十五统县十上京太祖创业之地负山抱海天险足以为固地沃宜耕植水草便畜牧金龊一箭二百年之基壮矣金史地理志临潢总管府地名西楼辽为上京国初因之天春元年改为北京天徳二年改北京为临潢府路贞元元年以大定府为北京置临潢路大定后罢路并入大定府路　按辽志上京道有大神淀兴国恵明湖及凉淀为今呼伦布尔尔池库楞湖涞流三面绕京为今乌尔繖河东入曲江则入于松花江也潢水出兴安岭则辽上京之在呼伦布雨尔及车臣汗部界已属可据虽其所辖之府州二十二县十俱有在边外者而临潢既可按图而稽宜志之以补前志所未及并于古迹名胜条下详志焉】










　　钦定盛京通志卷一百二
<史部,地理类,都会郡县之属,钦定盛京通志>
　　钦定四库全书
　　钦定盛京通志卷一百三
　　古迹【四】
　　奉天吉林黒龙江境内明卫所地面考












　　钦定四库全书
</div>
    <div class="pagination">
<a href="钦定盛京通志_page244.html">上一页</a><span>...</span><a href="钦定盛京通志_page240.html">240</a><a href="钦定盛京通志_page241.html">241</a><a href="钦定盛京通志_page242.html">242</a><a href="钦定盛京通志_page243.html">243</a><a href="钦定盛京通志_page244.html">244</a><span class="current-page">245</span><a href="钦定盛京通志_page246.html">246</a><a href="钦定盛京通志_page247.html">247</a><a href="钦定盛京通志_page248.html">248</a><a href="钦定盛京通志_page249.html">249</a><a href="钦定盛京通志_page250.html">250</a><span>...</span><a href="钦定盛京通志_page246.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
