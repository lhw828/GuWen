<!DOCTYPE html>
<html>
<head>
    <meta charset="UTF-8">
    <title>大清一统志 - 第 40 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 40 页/共 202 页</h1>
    <div class="content">　　【御制金莺池诗】莲池【在丹阳县云阳驿中唐许浑诗心忆莲池秉烛逰即此】报恩池【在丹阳县市东又龙池在嘉山祷雨辄应】石墨池【在金坛县西茅山即菖蒲潭府志费长房学道于此书符涤砚涧石悉为墨色至今用池水合药有验乾隆二十二年四十五年】
　　【翠华南巡俱有御制石墨池诗】天池【在金坛县茅山顶大旱不涸又雷轰池在三茅峯观侧豢龙池在天圣观大中祥符敕取龙子御制歌送还山又玉津池在崇夀观前雷平池在富平山】漫塘池【在金坛县东北宋刘文清作宰时塘水忽漫故名因筑室其上为金沙八景之一今淤塞成田】中
　　泠泉【在丹徒县西北石山东一作零一作一作润州集云江水至金山分为三唐李徳裕尝使人取扬子江中零水县志中泠盘涡深险冬日水涸用长竿汲之可得后山僧于金山大雄殿西凿井冒中泠之水又南泠在中泠南刘伯刍谓水之宜茶者七等以扬子江南零水为第一北泠在中泠北宋蔡佑竹牕杂记石山北谓之北江最深处钓者云深三十余丈　本朝】
　　【圣祖南巡有御制试中泠泉诗乾隆十六年二十七年】
　　【翠华南巡俱有　御制试中泠泉诗】东泠泉【在丹徒县焦山西心经石上以在中泠之东故名】天津泉【在丹徒县北固山甘露寺西南明太祖临幸曾题句云甘露生泉天降津后僧善观见很石边有异掘之得美泉因取其名名之】真珠泉【在丹徒县招隠山西其泉圆溅若贯珠然】
　　【梁昭明所开唐李迪构泉亭于上宋苏轼诗岩头匹练兼天净泉底真珠溅客忙又虎跑泉在山东南泉从石涧喷出引为流觞曲水又二十余丈有鹿跑泉】卓锡泉【在丹徒县五州山泉甚深一曰千尺井井甃万佛又曰万佛井泉流山下滙为溪澄不竭土人名曰夕溪宋翠岩禅师答丞相张商英机偈门对悬岩千户井石桥分水绕松杉即此】鹤溪泉【在丹阳县东南五十里下琴桥下】龙冈泉【在丹阳县蒋墅青龙冈湾清冽异常品】彭泉【在丹阳县东北李家山前南流二十四里入九曲河又汤家湾泉在县东北三十五里源出彭山流经埤城入大江】玉乳泉【在丹阳县东北观音山张又新煎茶水记丹阳县观音山水第四】益人泉【在金坛县大茅山东岭上左右有泉饮之益人故名又喜客泉在大茅山北方池数尺客至泉涌故名又蝶泉在飚轮峯西垂二口贮泉至冬一冰一温又名隂阳井】抚掌泉【在金坛县茅山昭明读书台下一名东温泉闻抚掌声则泉涌故名】贵洲【在丹徒县西北乐亭浦北大江中宋元嘉二十七年分遣诸军备魏时向柳守贵洲隋开皇十年郭衍屯京口败贼于贵洲南】谈家洲【在丹徒县西北六里沙洲横列江中为京口扼束之地土积成此】藤料沙【在丹徒县东北五十里又有开沙土人称曰大沙在县东北二十里小沙在县东北二十五里皆大江中泥沙凝积而成今为居民安堵之地】白衣井【在丹徒县金山妙空岩后】烧丹井【在丹徒县焦山南麓乾隆二十七年翠华南巡有】
　　【御制丹井诗】鳗井【在丹徒县北固山相传寺僧凿井得鳗鱼故名】龙井【在丹徒县长山祷雨辄应又圣井二一在运河南岸水深三四尺四时不竭一在城西永安寺义井二一在府治南水甚甘有疾者祷饮辄愈一在丹徒镇更名曰二省泉】沸井【在丹阳县南齐书豫章王嶷拜陵还过延陵季子庙观沸井舆地记庙前井四腾涌惊沸二清二浊觱沸之声画夜不絶】迪功井【在溧阳县玉塘村东宋迪功郎石思义甃】葛洪井【在金坛县茅山府志在抱朴峯之左又福乡井在昭明读书台下有铭】陶真人丹井【有二并在金坛县一在陶林即陶宏景链丹处手植银杏花尚存一在华阳上馆石桥之东】屯上古井【在金坛县西四十里史家村有上下二井相传昔人屯于此掘井得泉甚清冽】
　　古迹京城【今丹徒县治三国吴志孙韶伯父河为将军屯京城建安九年为□览等所杀韶收余众缮治京城起楼橹以御敌晋后置郯县于此宋书州郡志晋元帝初割吴郡海虞北境为东海郡立郯朐利城三县永和中移郡出京口郯等三县亦寄治焉元嘉八年立南徐州以东海为冶下郡丹徒属焉郡治郯县分丹徒之岘西为境又领朐县孝武世分郯西界为实土又领利城孝文世与郡俱为实土齐志南徐州治京口吴置幽州牧屯兵在焉孙权初镇之宋氏以来桑梓帝宅江州流寓多出膏腴仍治郯县而朐县省元和志隋灭陈改为延陵镇十五年罢镇置州唐复曰丹徒为润州治舆地纪胜唐干符开周寳为润帅筑罗城二十余里府志子城吴大帝所筑内外甃以甓号铁瓮城图经言古称铁瓮城者以其坚固如金城也明洪武元年改筑砖城而旧城俱废】丹徒故城【在今县东南春秋之朱方邑左传襄公二十八年齐庆封奔吴吴句余与之朱方昭公四年楚灵王使屈申围朱方克之汉置丹徒县属会稽郡吴改武进晋太康二年复曰丹徒为毘陵郡治宋书州郡志丹徒县本古朱方后名谷阳秦改曰丹徒南徐州记曰秦时以其地有天子气使赭衣徒三千人凿京岘南坑以败其势故名为丹徒水经注丹徒县北二百步有故城本毗陵郡治旧去江三里岸稍毁遂至城下隋书地理志开皇九年省丹徒入延陵括地志丹徒故城在今县东南十八里新志即今丹徒镇土人称为旧县　按晋书地理志太康二年析曲阿之延陵乡置延陵县即今丹徒之延陵废县是也若丹徒之为延陵县则改于隋大业三年废润州而置者旧唐志所谓隋移治丹徒也至唐武徳三年丹徒复旧名而延陵之号仍施于丹阳之分县隋废南徐州及东海郡而改曰延陵镇在开皇九年隋志所云省丹徒入延陵者葢先入延陵镇至大业之后则为延陵县地也】曲阿故城【今丹阳县治本曰云阳秦始皇以其地有天子气凿北冈以败其势截直道使阿曲改曰曲阿县汉因之吴嘉禾三年复曰云阳吴志顾雍传有张秉尝为云阳太守葢尝置为郡也晋复曰曲阿咸和三年郄鉴筑曲阿垒于城西以拒苏峻隋开皇九年伐陈贺若弼拔京口长驱趋建康分兵断曲阿之冲而入唐始改曰丹阳元和志县西北至润州六十四里　按汉丹阳郡治宛陵为今宁国府所领有丹阳县亦谓之小丹阳在今太平府当涂县界晋宋以后丹阳郡治建康即今江宁府至唐天寳初始改今县为丹阳只取故名耳説者遂以汉晋丹阳混入此误】溧阳故城【在今县西北秦置建昭元年封梁敬王子钦后汉封陶谦吴封潘璋皆为溧阳侯又孙静领丹阳太守自溧阳徙屯牛渚元和志本汉旧县以在溧水之阳为名太平寰宇记县在升州东南二百四十里其县元在溧水县东南九十里唐天复三年移治永阳江之南燕山之北旧志故城在今县西北四十五里宋置旧县巡司今犹谓之旧县村】金山故城【今金坛县治隋置元和志县西北去润州一百四十里本汉曲阿县地隋于此置金山府隋术乱离乡人自立为金山县武徳八年废垂拱四年复置以婺州有金山改名金坛唐书地理志隋末土人保聚因为金山县长夀元年始筑城嵗久渐圮明正徳中改筑今城】延陵废县【在丹阳县南晋置属毘陵郡宋书州郡志太康二年析曲阿县之延陵乡置旧唐志延陵县隋移治丹徒武徳三年复移于今所属茅州七年属蒋州九年改属润州元和志县东北至州一百里季子所居延陵在今毘陵然今县北现有其祠或当时采地所及其地亦曰连陵九域志熙宁五年省县为延陵镇属丹阳府志镇在县南三十五里】永世废县【在溧阳县南晋书地理志丹阳郡领永世县宋书州郡志吴分溧阳为永平县晋太康元年更名永世恵帝时属义兴郡寻复故隋平陈废开皇十二年复置属宣城郡唐初废建康志在溧阳县南十五里今俗称故县】平陵废县【在溧阳县西北宋书州郡志江左分永世县置元嘉九年仍并入永世溧阳二县太平寰宇记溧水县有固城建康志古固城春秋时吴筑在今溧阳之西溧水县界故址尚存亦名平陵城又引李贺记云为儿时在溧阳闻白头书佐言孟东野贞元中为溧阳尉溧阳昔为平陵县县南五里有投金濑濑南八里有故平陵城旧志平陵废县在今县西北四十里平陵山西五里】吕城【在丹阳县东五十里吴吕防所筑遗址尚存】刘繇城【在丹阳县西南元和志在县西南二百四十步汉术繇为扬州刺史自夀春来曲阿筑城号令江南】荆城【在丹阳县南五十五里白云溪口相传汉荆王贾所筑】赵城【在溧阳东十五里又梁城在县西五十里】庄城【在金坛县西北天荒荡东北唐綦母潜有送储十二还庄城诗】徐陵亭【在丹徒县西吴志黄武元年魏臧霸以轻船袭徐陵又华覈封徐陵亭侯太平寰宇记南徐州记云京口先为徐陵其地葢丹徒之西郷京口里也】神亭【在金坛县西北舆地志在延陵县西三十里后汉建安中孙防击刘繇于曲阿繇使太史慈与一骑觇视轻重猝遇防于神亭直前鬭战后防获慈解防捉手曰宁识神亭时耶元和志占神亭在县北二十五里】大业垒【在丹阳县北晋咸和三年苏竣之乱郗鉴于曲阿北大业里筑垒以分贼势又防亭垒在县东亦鉴所筑详见武进县】丹徒宫【在丹徒县治圣像山麓宋武帝微时宅后筑为宫庾肩吾诗云枌榆谅昔社朱方有旧墉又曰夀邱山在城中即宋武旧宅又有丹阳宫南唐李升置迁杨溥于此】常寨巷【在溧阳县西门外明初常遇春守溧阳立砦于此今俗譌为柴场巷】庆封宅【在丹徒县城南陆龟防诗江南戴白尚能言此地曾为庆封宅又有庆封井】郗鉴宅【在丹徒县唐頽山南京口记云鉴宅五十余畆】刘穆之宅【在丹徒县穆之世居京口隆安中鳯凰集其处】许浑宅【在丹徒县南丁夘港侧】林仁肇宅【在丹徒县朱方门外一里宋为苏颂所居】米芾宅【舆地纪胜在丹徒县千秋桥西今并入丹阳馆明统志有海岳庵在府城东米芾过润爱其江山之胜因卜居马自书其额曰海岳庵】沈括宅【在丹阳县朱方门外舆地纪胜括尝梦至一处心乐之后于京口得地恍然梦中所防因名曰梦溪】王珣宅【在丹阳县城内后为晋宁寺】萧思话宅【在丹阳县南史萧思话于曲阿起宅有闲旷之致其子恵基尝谓所亲曰须婚嫁毕当归老旧庐】梁武帝宅【在丹阳县东北塘头村东帝即位尝幸旧宅井上有枣树帝儿时所植今井尚存明统志在县东二十里】权徳舆宅【在丹阳县北舆地纪胜在练湖上徳舆有忆江南诗曰结庐长占练湖春】张袩宅【在丹阳县南横塘唐顔萱过其故居有诗】蔡肇宅【在丹阳县南五十里竹塘村姜兆锡诗谁怜塘上萧萧竹犹似西县日落时】诸葛赓宅【在丹阳县大华村京口耆旧传赓以殿中丞归辟竹圃亭池名曰归休又诸葛冀宅在白溪上有九鹤堂蓬莱阁天语楼清鉴阁】梁昭明太子宅【舆地纪胜在金坛县西今为华阳馆】陶宏景故居【在金坛县西五十里陶村即洞虚观】藏春坞【在丹徒县清风桥本林仁肇故宅宋郡人刁约因筑此西有万松冈司马光诗藏春在何处鬰郁万松林】研山园【在丹徒县治东南宋米芾以研山从薛绍彭易此地为宅绍定中淮东总领岳珂即其地筑园因以研山名】西园【在丹徒县治西韩世忠所创中有飞葢堂传觞亭凌云台留仙洞】万嵗楼【在丹徒县西南城上元和志晋王防为刺史改创西南楼名万嵗楼西北楼名芙蓉楼舆地纪胜引曽润州集云是今之月台义改为月观绍兴中尝新之今故址尚存】北固楼【在北固山上梁武帝诗南城连地险北固临水侧深潭下无底髙低长不测唐李白诗丹阳北固是吴闗画出楼台云水间】多景楼【在北固山甘露寺内宋郡守陈天麟建唐时临江亭故址曾巩米芾有诗】望海楼【在府治后宋蔡襄题曰望海后改为连沧观米芾有诗】得江楼【在丹徒县治宋洪适有记】喜雨楼【在丹徒县治西宋郡守史弥坚建规模宏壮为一郡之胜】操江楼【在金山玉带桥左旧名来鹤楼乾隆三十七年皇上南巡】
　　【御楼阅水操有御制诗】浮翠楼【在金山寺内供奉】
　　【御书墨寳】观涛楼【在金山寺内乾隆二十二年四十五年】
　　【翠华南巡并有御制观涛楼诗又黄鹤楼在其右有】
　　【御题灵区仙迹匾额】城霞阁【在丹阳县尹公桥东明董其昌题乾隆十六年御题曲阿胜地匾额二十二年御制登成霞阁诗二十七年三十年四十五年四十九
　　年俱有　御制叠前韵诗】七峯阁【在金山金鼇岭乾隆十六年】
　　【御制寒香古韵额】江天阁【在金山一名灵观阁】妙髙台【在金山上宋僧丫元建一名晒
　　经台有圣祖御制妙高台诗乾隆三十年四十五年】
　　【翠华南巡俱有　　　　御制妙髙台叠苏轼韵诗】钓鱼台【在丹阳县东四十五里桃花涧上】蔡邕读书台【在溧阳县西南盘白山吴志顾雍传邕亡命江海十二年在吴舆地纪胜台在县太虚观东北】武功台【在金坛县治西池中唐县令姚合筑合武功人故名】囘宾亭【在丹徒县治东梁大同十年武帝幸江口宴郷里故老于此】向吴亭【在丹徒县治南唐陆龟防诗秋来懒上向吴亭即此】秀公亭【在丹徒县朱方门外宋相秀公陈升之别墅】寳墨亭【在焦山以贮王奂之所集右军书陀罗尼经幢及华阳真逸瘗鹤铭】留云亭【在金山之颠明王叔氶逰记亭立絶项所谓妙髙峯也东望焦山西瞻金陵北带洲南俯铁瓮形胜为第一又山巅有空碧亭吞海亭又慈夀塔右玩古亭在金鼇岭左夕照亭在观音殿右留玉亭在妙髙台左又有宸训亭】
　　【奎章亭恭奉　　　圣祖御碑俱在金山】雄跨亭【在金山寺内取宋髙宗雄跨江南二百州之诗句为名】北湖亭【在溧阳县西北四十五里唐李白登此望瓦屋山有诗】钓雪亭【在金坛县天荒荡上】射堂【在丹徒县治晋人逰饯之所】积弩堂【在丹徒县城内宋武帝攻破卢循军中积万钧神弩于此】卫公堂【在府署后唐李徳裕为观察使时建后人因其封爵名之】鸡鸣议事堂【在溧阳县西北固城东三十里即平陵故治之迹】射鸭堂【在溧阳县西故平陵城南唐孟郊射鸭处】晚香堂【在溧阳县南宋丞相赵葵别业理宗御书赐之其从子淮宅在县治北号南北二府相距仅里许】秀芝堂【在金坛县东产芝一本九茎故名】水月山房【在金山觉岸之右】秦系山房【在金坛县石墨池上又有顾况山房在其侧】云林【在金坛县南八里西瑶村县志明于玉徳建内有三十六景泉池山石巧嵌玲珑为觞咏之地】瘗鹤铭【在焦山崖下华阳真逸譔元柳贯跋云铭刻于崖石久而崩摧不复得其全文欧阳文忠公以旧记称王羲之书为非又疑顾况号华阳真逸或是况书至董逌书跋则谓陶宏景尝居华阳自号华阳隠居宏景著书不称建元以甲子纪嵗今曰壬辰曰甲午则梁】
　　【天监十一年十三年也宏治于十年自永嘉还茅山是时正在华阳乾隆二十二年】
　　【翠华南巡有御制临瘗鹤铭跋三十年】
　　【翠华四巡有御题瘗鹤铭诗】
　　闗隘安港巡司【在丹徒县城东九十里安港口明洪武初置又姜家嘴巡司在县东北藤料沙亦明初置】丹徒镇巡司【在丹徒县东十五里明洪武初置九域志县有丹徒大港丁角三镇府志明初又有税课司在丹徒镇运河北今废】髙资镇巡司【在丹徒县西四十里明初置亦曰髙家镇自镇而西十里接江宁府句容县界】吕城镇巡司【在丹阳县东五十里宋开寳七年吴越助宋攻江南围润州拔其吕城舆地纪胜城相传吕所筑旧志明洪武元年置吕城巡司九年改移于镇东运河之上并置驿于此府志镇在县东南五十里镇东出武进县奔牛镇十八里】包港寨巡司【在丹阳县东七十里宋置寨于港口明洪武二年置包港巡司】湖溪寨巡司【在金坛县南三十里湖溪镇当长荡湖口明洪武三年置巡司今移城内】谏壁镇【在丹徒县东三十里镇北为谏壁港通大江刘宋元嘉中于谏壁置军即此宋开寳中南唐臣卢绛言京口至涧壁俱宜立屯栅广备御是也南史作谏卢绛传作涧】大港镇【在丹徒县东五十里宋镇也以通大港而名与国山邻近又丁角镇在县西南七十里】新丰镇【在丹徒县东南四十五里近新丰塘】延陵镇【在丹阳县南三十五里即故延陵县】举善镇【在溧阳南三十里俗名戴埠是为入南山路凡山中所产载至镇下舟九域志县有举善社渚二镇建康志社渚镇在县西南六十里乾道四年移税额于溧阳邓步】广道镇【在溧阳县西八十里与江宁府髙淳县接界】甓桥镇【在溧阳县北三十里舟往金坛圌山者必出此为县孔道】圌山寨【在丹徒县东北九域志县有圌山寨旧志明嘉靖三十二年以倭防充斥议设圌山营把总一员山西里许曰大港口万厯四年建把总公署于此】上兴埠【在溧阳县西北六十里赴江宁者路必由此明洪武初置巡司嘉靖间废】周城埠【在溧阳县西南四十五里新志宋末义民尝结寨筑城于此周回濠迹尚存】髙友埠【在溧阳县南二十五里俗名上步新志以髙友溪而名又呼髙埠】炭渚驿【在丹徒县城西五十里有丞】京口驿【在丹徒县城西临河有丞】云阳驿【在丹阳县南门外有丞】







　　钦定大清一统志卷六十二
<史部,地理类,总志之属,大清一统志>
　　钦定四库全书
　　钦定大清一统志卷六十三
　　镇江府【二】
　　津梁丁卯桥【在丹徒县南三里丁卯港王象之舆地纪胜晋元帝子裒镇广陵运粮出京口为水涸奏请立埭以丁卯日制可因名后人构桥其上唐许浑尝筑别墅于其侧】清风桥【在丹徒县治南跨闗河宋景祐间郡守范仲奄建又名范公桥】嘉定桥【在丹徒县治西南跨闗河宋淳熙间郡守钱良臣甃石覆以亭因呼钱公桥嘉定中复甃之又名嘉定桥】千秋桥【在丹徒县治西跨闗河与万嵗楼相对因名明永乐间改名永乐桥】渌水桥【在丹徒县治西北跨关河唐杜牧诗渌水桥边多酒楼明洪武初更名鼎新桥】虎踞桥【在丹徒县城南门外跨运河为徃来孔道今名泰运桥】洗马桥【在丹徒县京口驿西以唐太子洗马陈翌所建因以为名】云阳桥【在丹阳县治东跨漕河旧名清化　桥一名贤桥以民慕刘宰之贤而名】防定桥【在丹阳县东吕城镇跨漕河旧名大桥元防定间改今名】太平桥【在丹阳东二里宋寳祐间知县胡梦髙浚河建桥一名胡公桥】七里桥【在丹阳东珥凟口通金坛一名麦舟桥即范尧夫遇石曼卿赠麦舟处】分金桥【在丹阳县南延陵镇相传即管鲍分金处】简桥【在丹阳县南草堰门外跨简渎相传桥下有双鲤乘潮徃来为谌姆元君使者居人不敢捕】氷清桥【在丹阳县治南】下琴桥【在丹阳县东南相传丁令威仙去土人求拜遗琴于桥畔故名桥跨鹤鹤溪】折柳桥【在丹阳县东南初名情尽桥雍陶为简州题诗为改今名】方渎桥【在丹阳县东北漕渠东岸本朝乾隆二十二年】
　　【皇上南巡有　　　　　　　　　　　御制自无锡放舟过丹阳驻跸方渎桥诗】马林桥【在丹阳县西北跨辰溪凡丹徒县长山八十四之水皆由此出练湖】春雨桥【在溧阳县治东建康志旧曰春市桥宋嘉定十四年重修因旱得雨改今名】鳯皇桥【在溧阳县北一里双虹如翼俗呼上桥有忠义石】平陵桥【在溧阳县西北三十里俗呼潮渎桥或名沙滩桥在平陵城西一里】甓桥【在溧阳北三十里跨径渎建康志隋大业初建以甓甃两岸取其坚固故名新志谓之安乐桥】观山桥【在溧阳县西南四十五里一名盘白桥西有地百畆传是盘白观遗址】砚渎桥【在溧阳县治东北隅建康志谢朓洗砚处】南渡桥【在溧阳县西北三十五里　本朝乾隆五年重修】中江桥【在溧阳县西北四十里凌跨中江宋元祐间建】文清桥【在金坛县治东旧名行香桥又名惠政桥宋端平中改今名以志景仰刘文清之意】大云桥【在金坛县东四十里洮湖西北岸元大徳间建为宜兴溧阳徃来孔道】觐龙桥【在金坛县西南二里旧名社桥明太祖经此改顾龙万厯间改今名】古涑渎桥【在金坛县南十八里长荡湖宋陈亢开渎因建桥其上】濯缨桥【在金坛县北九里北通丹阳要道旧名三里岸桥明永乐间改今名】西津渡【在府城西北一名蒜山渡一名京口渡俗名西马头渡】石公渡【在丹徒县东北八里石公山下济大江】
　　堤堰中邱埭【在丹阳县东二十四里埭西有齐梁陵】长冈埭【在丹阳县西南破冈渎吴云阳七埭之一也齐永防元年王敬则自防稽举兵西上过五陵口曲阿令邱中孚收船舰凿长冈埭泻渎水以阻其路胡氏通鉴注曲阿县界有上下夹江埭亦谓之上金斗门漕渠志自县而西北有大小夹冈皆凿山通道过则泥沙壅塞盖即古之长冈埭】程公坝【在丹徒县西北京口港有二西曰下坝稍东又有上坝在甘露港二坝相去不及一里】官塘坝【在溧阳县北六十里长三十里】草堰【在丹阳县南简渎上相接者曰木坡堰又麦墠堰在县南二十里相近又有黄塘堰】横塘堰【在丹阳县南珥渎河又南为珥村堰二堰相距十八里】濑阳堰【在溧阳县西北四十里一名前马荡建平髙淳西南之水尽潴于此去堰可五里曰界河即旧县江也】沙涨堰【在溧阳县北二十里明嘉靖中大旱邑人史际募民筑塘聚食者八阅月存活万计更名曰救荒堰】五堰【在溧阳县西八十里详见江宁府髙淳县】京口闸【在丹徒县西北京口港口距江一里即漕河口也】新闸【在丹徒县南水闗外明天顺间置】丹徒镇闸【在丹徒县东丹徒港漕河分渠通江筑闸乘潮以引蓄江水】陵口闸【在丹阳县东三十二里又博望闸在县东四十里漕河北岸九曲河口】吕城闸【在丹阳县东吕城镇运道所经也】建昌圩闸【在金坛县西北受茅山丁角及长山诸水每春秋霖潦则水泛滥而下明正徳十年环圩筑土为堤以御之周八十余里分诸水为二南北环堤而流以达于通河】
　　陵墓三国吴髙陵【在丹阳县西舆地纪胜在县吴陵港土人至今称为孙坚墓府志吴陵港在县西十五里】南北朝宋永宁陵【元和志在丹徒县东南三十五里武帝父翘追尊曰孝皇帝陵新志又有兴宁陵在县东丹徒乡文帝母胡太后所也】齐永安陵【在丹徒县东北三十里髙帝父追尊为宣帝】髙帝防安陵【在丹阳县东北三十一里齐本纪太祖窆武进防安陵陆游曰自常州西过吕城又西北至陵口距丹阳三十余里见大石兽偃仆残缺盖南朝诸陵墓也】武帝景安陵【在丹阳县东三十二里】明帝兴安陵【在丹阳县东北二十四里舆地纪胜引镇江志云髙武明三帝陵并在金牛山】梁建陵【在丹阳县东北二十里东城村武帝父追尊为文帝】武帝修陵【在丹阳县东二十五里皇业寺前唐贞观十一年诏令百步禁采樵】简文帝庄陵【在丹阳县治东二十七里舆地纪胜地名三城港】春秋吴季子墓【在丹阳县西南三十五里九里庙　按通典注晋陵申浦有季子墓又山谦之丹阳志墓在晋陵县北七十里则此地不应有墓苐考明志正统十年季子庙正殿燬耆老周彦广等兴工启土见棺而止遂建殿于墓上是又确有可据今因厯志相沿又庙载其地世逺传疑姑并存焉】贞义女墓【在溧阳县西北为黄山史氏女墓伍子胥奔吴至于濑渚女授以壶浆而自沉于河唐李白有碑铭】汉孙钟墓【在丹阳县西白鹤山府志每嵗二月十五日有司致祭】史崇墓【在溧阳县北三十里崇封溧阳侯有祠】陶谦墓【在溧阳县西南陶岕】三国吴鲁肃墓【舆地纪胜在丹徒县城东】韦昭墓【舆地纪胜在延陵镇东南七里旧志在金坛县西北六十里东溪】晋左思墓【在金坛县北八十里】郗鉴墓【舆地纪胜在丹徒县城东又郗愔墓亦在此】袁宏墓【太平寰宇记在金坛县北十八里】禇裒墓【舆地纪胜在丹徒县南七里】南北朝宋徐羡之墓【太平寰宇记在金坛县西南二十里又梁袁兴祖墓在县西十三里】梁范云墓【在溧阳县东北五十里甓桥东】唐禇遂良墓【在丹阳县东南竹塘村】桓彦范墓【在丹阳县下墅村】储光羲墓【在金坛县东庄城东村】戴叔伦墓【在金坛县南三里】张祐墓【在丹阳县尚徳乡府志在县东北二十里】五代南唐沈彬墓【在丹阳县东北沈山】宋苏颂墓【在丹徒县西五州山北阜】苏舜钦墓【在丹徒县西舆地纪胜在石门村】柳永墓【在丹徒县北土山下】陈升之墓【在丹徒县西五州山麓】米芾墓【在丹徒县西南长山下】宗泽墓【在丹徒县乌龟山　按舆地纪胜墓在金坛不详其地】张慤墓【在金坛县上元乡望张原】陈东墓【在丹阳县东北桐村】明杨一清墓【在丹徒县西岘山】王樵墓【在金坛县青冈墩】姜寳墓【在丹阳县西三十里】
　　祠庙夏王庙【在丹徒县马迹山一在金坛县西沙湖上祀大禹】龙王庙【一在金山三山志五代赐氏封金山为下元水府宋大中祥符间封曰显济元丰中迁于西津明封顺济王正统时巡抚周忱仍迁金山　本朝乾隆四十五年翠华南巡】
　　【御书金山神牌位奉安神祠四十七年特命载入祀典一在北固山　按通鉴宋韩世忠屯兵镇江邀阻金兵以海舰泊金山下伏百人庙中百人岸浒约鼔声而动俄有五骑入庙庙兵先鼔出仅获二人逸其三中有綘袍玉带既坠而复驰者迹之知为乌珠续资治通鉴纲目及宋元通鉴皆以为金山龙王庙夫庙堧岂可伏兵江心何能驰骑且乌珠军江南志在北渡必无行次中途而舍舟以临险地者况既觉而复能浮江以去尤无是理伏读】
　　【御批通鉴辑览取宋王象之舆地纪胜及熊克中兴小厯所云庙在北固者为可信盖北固据江南岸既得振防以驰且山居东北与焦山正直故可登之以觇虚实仰防】
　　【睿断正前史志地之误当时形胜了如指掌恭识崖畧于右】延陵季子祠【在丹阳县西南舆地纪胜嘉贤庙在延陵县西北九里即季札庙也南徐记云季子旧有三庙南庙在晋陵北庙在武进在丹阳者则西庙也庙内有碑刻呜呼有吴延陵季子之墓十字相传孔子所书　本朝乾隆十六年】
　　【翠华南巡　　　御赐清徽绳武额】伍相国祠【在溧阳县西南伍牙山】荆王庙【在丹徒县
　　治东祀汉荆王刘贾】焦先祠【在焦山　夲朝乾隆十六年】
　　【御赐山髙水长匾额】忠祐祠【有二一在溧阳县东三里一在金坛县治东北祀隋将陈杲仁宋宣和中赐额】宋忠简公祠【在丹徒县儒学内祀宋宗泽　本朝乾隆十六年】
　　【御赐丹忱贯日额】三忠祠【在金山旧名韩蕲王庙县志通吴门外有旌忠庙祀韩世忠因圯移建表忠祠于金山先是魏忠壮胜有庙在银山下曰褒忠文信国天祥祀圣像山四贤祠后皆废迁祀韩忠武祠名曰三忠】周惇颐祠【在丹徒县鹤林寺有石莲池光霁亭】范仲淹祠【在丹徒县儒学内】桓彦范祠【在丹阳县北门外柏冈】岳飞祠【在丹阳草堰门外】韦昭祠【在丹阳县延陵镇】溧阳侯祠【在溧阳县北埭头村南唐升元中建祀汉司空史崇宋崇宁中祷雨冇应赐额显惠迄于今子孙世守】贞义女祠【旧在溧阳县西黄山祀春秋时烈女史氏明孝宗时改建于县北鳯皇桥更以赵运使淮殉难二妾翠莲緑云绘图祔享顔曰贞烈】陶宏景祠【在金坛县西陶村有丹井古银杏树尚存】
　　寺观超岸寺【在北固山旧名甘露寺明统志北固山支麓稍转而南嶪然隆起谓之土山孙吴置寺于此唐李徳裕施宅后地増拓之九域志建寺时甘露降此因名唐卢肇诗北固岩端寺佳名自上台地从京口断山到海门来　本朝圣祖赐改今名及甘露寺门额乾隆十六年】
　　【翠华南巡御制甘露寺诗甘露寺和苏轼韵诗并】
　　【颁匾额二十二年三十年四十五年四十九年皆有御制甘露寺诗甘露寺北轩用杜牧张祜诗韵诗】江天寺【在金山旧名泽心寺又名龙游寺通名金山寺梁时曽诏髙僧撰集水陆科仪天监四年释寳志同僧祐于金山大防三山志宋天禧五年给钱三百万修寺改曰龙游通志自元以来通谓金山寺　本朝康熙二十五年圣祖南巡有】
　　【御制金山寺诗御赐江天寺只树二匾额并金山江天寺碑乾隆十六年二十二年二十七年三十年四十五年四十九年皇上六幸金山有】
　　【御题匾额御制咏苏轼玉带诗题文宗阁诗金山寺六依】
　　【皇祖诗韵诗游金山寺六用苏轼韵诗】定慧寺【在焦山府志创自汉兴平间名普济寺宋景定中重建改名焦山寺　本朝康熈二十五年圣祖赐寺额改今名乾隆十六年二十二年二十七年三十年四十五年四十九年皇上六幸焦山有】
　　【御题匾额御制焦山寺诗海门庵诗竹楼诗寺冇古鼎髙一尺三寸二分腹有铭九十三字皆古文外为云雷之形府志王士祯属程邃释文定为周宣王时物乾隆十六年有御制焦山古鼎歌和沈徳濳韵诗三十年有】
　　【御制观古鼎叠前韵诗】鹤林寺【在丹徒县黄鹤山下晋大兴四年建刘宋改今名府志寺中殿前井名寄奴泉宋武帝徽时所凿县志有米元章祠及名贤石刻又尝有杜鹃花世传为仙卉云】招隠寺【在丹徒县城南招隠山即戴颙隠居之地本朝乾隆二十二年有】
　　【御制招隠寺诗】竹林寺【在丹徒县城南六里创自晋时久废明崇祯间重建　本朝】
　　【圣祖御制竹林禅院诗及竹赋】浄因寺【在丹徒县五州山旧名因胜寺明曹廷杰碑记寺起晋永熙中扩于齐梁更唐宋俱称名刹县志宋熙宁中改曰显慈寺中冇观石卧云二亭苏轼题曰卧看】
　　【沧海题泉曰夕听流泉后废明万厯间复建为因胜寺　本朝乾隆二十二年】
　　【御题寺额改今名】防因寺【在丹徒县丹徒镇旧名海潮庵本朝乾隆二十七年御赐今名】普宁寺【在丹徒县治南一里晋内史王珣舍宅建旧名显阳宋祥符中赐今额】崇教寺【在丹阳县东二十五里府志在经山下旧名经山院晋咸康建宋治平间赐今额有雨花台金牛洞寺前银杏一枝相传寳志手植】皇业寺【在丹阳县东萧塘港北一名皇基又名戒珠梁王僧辩建】昌国寺【在丹阳县延陵镇晋太康二年建寺有石钟开元中造有宋米元章碑记相传罗汉为刘鸾所造】云泉寺【在溧阳县东南三十五里唐名云泉院许坚诗前朝恩赐云泉额宋改浄土院庆元志一名云泉精舍】看经寺【在溧阳县南屏风山左旧有徐浩诗碣亦名屏风寺】崇隆寺【在溧阳县西十里一名茅蓬本朝康熙间建乾隆五年】
　　【颁赐蔵经】冶山寺【在溧阳县西四十里有云板相传唐贞元年物后并泰安县】山前寺【在溧阳县东北函山下大桥之左旧有画壁传是蒋珙遗迹】胜因寺【在溧阳县西北四十五里晋义熙初建唐名唐兴寺孟郊有寺中观蔷薇诗宋改今名】白龙寺【在溧阳县西七十里东晋时建旧有三塔一名三塔寺】圣墅庵【在丹阳县东十八里旧名普贤院寺有石鼎名辟尘罏有葛东之诗】元妙观【在丹徒县石防桥俗呼东观即唐紫极宫元元贞元年改今额有宋徽宗所赐永镇福地金碑及赵孟頫度人经石刻】紫府观【在丹徒县马迹山府志宋永初二年建旧名福业冶平元年赐今额】仙台观【在丹徒县南二里旧名黄堂院一名云阳观晋谌毋修炼之所东有窖经墩后有瘗剑函前有炼丹井无字碑号飞茅福地】归真观【在丹阳县东南七十里旧名东疁观焦先炼丹处有丹池丹井飞升台迎仙桥望仙墩唐开元改名清虚宋祥符改今名】黄山观【在溧阳县西南四十里晋盘白真人道成之地简文帝赐额招仙宋大中祥符初改今额有唐大厯时古钟】元阳观【在金坛县大茅峯南府志唐置后废宋隆兴初吴兴道人沈善智穴居五十年韩蕲王妻梁氏经此见黒虎从道人周旋因号为伏虎真人助资建立殿宇】崇禧宫【在金坛县茅山之阳即陶隠居华阳下馆唐贞观时建太平观宋更今名】华阳馆【在金坛县茅山前有石桥华阳馆有二曰上馆曰下馆下馆即今崇禧宫此其上馆也其东即陶隠居丹井本朝乾隆二十二年四十五年翠华南巡有】
　　【御制华阳馆诗】
　　名宦汉潘干【长平人楚太傅潘崇之裔光和中为溧阳长其梗槩见于校官碑略曰公除曲阿尉畬奸刬猾冦息善劝布政优优令仪令色矜孤頥老表孝贞节省无正繇不责自毕推泮宫之教反失俗之礼构修学宫宗懿昭徳　按县志校宫碑汉光和四年立宋绍兴十一年溧水尉喻仲逺得于固城湖濵移置官舍今在文庙大门右鄱阳洪景伯为之释元博士单禧复补注云】三国吴顾雍【吴郡吴人为曲阿长有治绩】凌操【吴郡余杭人守永平长平治山越奸猾敛手】吾粲【乌程人初为曲阿丞迁长史治有名与陆逊齐声】孙韶【吴人伯父河为将军屯京城被杀韶收河余众缮治京城起楼橹修器备以御敌孙权过丹阳见韶甚器之拜承烈校尉统河部曲食曲阿丹徒二县】晋郗鉴【金乡人咸和初徐州刺史苏峻反鉴与后将军郭黙筑大业曲阿庱亭三垒以拒贼峻死峻弟逸走吴兴鉴遣李闳追斩之时贼帅刘徴聚众数千浮海抄东南诸县鉴城京口帅众讨平之】蔡谟【考城人咸康中徐州刺史闻石季龙于青州造船数百掠缘海诸县谟统七千余人戍守八所城垒凡十一处烽火楼望三十余处随宜防备甚有算畧】褚裒【阳翟人永和初为徐兖二州刺史镇京口石季龙死裒请伐之率众三万径进彭城河朔士庶归防者日以千计裒抚纳之甚得欢心】刘牢之【彭城人隆安中王恭镇京口引为府司马领晋陵太守后代恭为都督孙恩攻防防稽牢之东讨恩浮海奄至京口牢之在山隂使刘裕自海盐赴难自率大众还恩为刘裕击破又闻牢之已归乃走郁州又为牢之子敬宣所破】吴隠之【邺城人晋陵太守在郡清俭妻自负薪】张闿【丹阳人元帝时以侍中出补晋陵内史在郡有威惠所部以旱失田乃立曲阿新丰塘溉田八百余顷】南北朝宋沈巑之【武康人为丹徒令以清廉不事左右浸润日至遂鏁系尚方上召问曰臣坐清所以获罪上曰清复何以获罪曰无以承奉要人上曰要人为谁防　　之以手版四指曰此赤衣诸贤皆是上知其无罪重除丹徒令】齐邱仲孚【乌程人明帝时为曲阿令防稽太守王敬则反前锋届曲阿仲孚凿长冈埭泻渎水以阻其路敬则军至遇渎涸果顿兵不得进遂败】乐预【湼阳人建中中为永世令人懐其徳卒于官有老妪年六十担槲防叶造市货之闻预亡大泣弃溪中曰失乐令我軰孤独老姥政应就死耳市人亦皆泣其感惠如此】梁江子一【考城人天监中为曲阿令着美绩】萧深藻【兰陵人武帝时为南徐州刺史侯景叛深藻遣子彧率所部兵入援及城开景遣其仪同萧邕代之据京口深藻因感气疾或劝奔江北曰吾国台任寄特隆既不能诛剪逆贼正当死耳因不食而薨】萧秀【安成王文帝第七子也天监初为南徐州刺史京口自崔慧景乱后累被兵革民户流散秀招懐抚纳惠爱大行年饥以私财赡百姓所济甚多】隋达奚明【大业初溧阳令疏决泾渎以备旱涝民资利赖】唐谢元超【武徳初润州刺史重开南北谢塘以灌田民受其利】毕构【偃师人神龙初为润州刺史政有惠爱】岑羲【江陵人武后时为金坛令有治绩】尹元贞【武后时曲阿令徐敬业起兵下润州元贞率兵赴援战败被擒不屈死赠州刺史谥曰庄】刘廷嗣【彭城人为润州司马徐敬业攻城廷嗣与刺史李思文固守城防敬业邀以降廷嗣曰吾世恩今城不守所负多矣讵能茍生为宗族羞系江都狱敬业败録忠迁汾州刺史】裴寛【闻喜人景云中为润州参军刺史韦诜休日登楼见人于后圃有所瘗蔵者访诸吏曰参军裴寛居也与偕来诜问状答曰寛义不以苞苴汚家适有人以鹿为饷致而去不敢自欺故瘗焉诜深嗟异之】武平一【名甄以字行颍川郡王载徳子也元宗时諌不纳贬金坛令既谪而名不衰】齐澣【义丰人元宗时润州刺史州北距步沙尾纡滙六十里舟多败溺澣徙漕路由京口埭治伊娄渠以达扬子嵗无覆舟减运钱数十万又立伊娄埭官征其入招还流人五百户置明州以安辑之】韦损【永防初润州刺史州有练塘久废损复置以溉丹阳金坛延陵之田民赖其利】萧定【大厯中润州刺史有司差天下刺史治最定与常州萧复豪州张鉴为第一】韩滉【长安人徳宗时检校礼部尚书为镇海军节度使绥辑百姓均租周不逾年境内称治】阎敬之【丹阳郡太守永王璘反进至当涂敬之将兵拒之及璘战于伊娄埭死之】薛苹寳【元和中润州刺史敦风俗守法度人甚安之理身俭薄常衣一绿袍十余年不易赐朱服乃易去】窦易直【始平人元和中润州刺史部将王国清指漕货淹积不能前激众谋乱易直械送狱其党羣讙入狱篡取之易直防为乱者三百人尽斩之】李徳裕【賛皇人太和中润州刺史镇海军节度使润承王国清乱徳裕自俭约以留州财赡兵虽俭而均故士无怨再期财赋复集】杜审权【杜陵人咸通中以检校司空兼润州刺史镇海军节度使清重寡言视事有常处非日入未始就内寝坐必敛袵若对大賔】孟郊【武康人贞元时为溧阳尉迎母奉养放情于山水之间】五代南唐吕延贞【升元中知丹阳县开浚练湖作斗门以通灌注】卢绛【南昌人润州节度使常陈京口至涧壁冲要之道宜立栅屯戍又召募便习水道者数千人立为偏禆督习水战累于海门遮防越人船舫宋师围金陵綘出舟师救围麾兵三战越人三北】宋范仲淹【吴县人寳元中知润州亲立学校教士子政尚寛厚】钱彦逺【钱塘人知润州时旱蝗民乏食彦逺发常平仓赈救之部使者诘其专且催价彦逺不为屈】王琪【舒人知润州临事精敏有讼立决转运使时欲浚常润漕河琪陈其不便诏寝役】张升【韩城人皇祐中由御史出知润州郡有民出外数日有报井中尸者其妻惊徃视之哭曰吾夫也升令其亲属就騐以井深不可辨升曰何以独妇人知之收付所司果奸夫所杀而妇人预谋】王觌【如臯人熙宁中为润州推官二浙旱郡遣吏视苗伤承监司风防不敢多除税觌受檄覆按叹曰旱势如此民食已絶倒廪赡之犹惧不克济尚可责以赋耶尽除之监司怒捃摭百出防朝廷遣使赈贷觌为言民间利病使者归荐之】林希【福州人元祐中知润州奏复吕城堰置上下闸以时启闭】许元【宣城人知丹阳县开濬练湖决水一寸为漕渠一尺法盗决湖者死防嵗旱元请借湖水溉田不待报决之州遣吏按问元曰罢令可也竟不能诘嵗乃大熟】郑骧【玉山人元符中知溧阳嵗饥民多逃亡漕司按籍督逋赋骧尽去其籍使者欲绳以法骧曰着令约二税为定数今不除则逋愈多民愈贫赋愈不办使者不能屈时议自建康凿漕渠太湖以通大江将破数州民田调江浙丁夫所费百万计骧条析利病力止之】虞奕【钱塘人徽宗时知镇江府爱民好士宼平论劳増两秩】胡唐老【晋陵人建炎中知镇江杜充降金建康失守溃卒戚方等趋镇江唐老度力不敌因抚之无何方欲犯临安请唐老部众以行唐老不从谕以逆顺祸福方众环胁之唐老怒骂遂遇害诏赠徽猷阁直学士谥定愍】杨邦乂【吉水人政和中知溧阳叛卒周徳据府城邦乂立县狱囚赵明于庭谕之曰尔悉里中豪杰诚能集尔徒为邑人诛贼当上功畀爵饮之巵酒使自去翌日讨平之建炎三年金帅完顔宗弼入建康遣人説邦乂许以旧官邦乂以首触杜础流血曰世岂有不畏死而可以利动者速杀我宗弼怒杀之剖取其心】
　　【事闻赠直秘阁谥忠襄】王徳【通逺军人建炎四年刘光世镇京口以徳为都统制金兵复南光世将退保丹阳徳请以死捍江诸将恃以自强分军扼险渡江袭金人收真扬数郡既而又遇敌于扬州北所杀万计】韩世忠【延安人建炎二年为游西制置使守镇江三年遣控守圌山及金兵由广徳破临安世忠以八千人先屯焦山寺以邀其归乌珠遣使通问约日大战许之战将十合梁夫人亲执桴鼔金兵终不能渡相持黄天荡者四十八日】　岳飞【汤隂人绍兴十一年诏同张浚徃楚州措置边防总韩世忠军还驻镇江】刘子羽【崇安人绍兴十一年知镇江军府金人至子羽建议清野淮东之人皆徙镇江抚以恩信虽兵民杂居无敢有相侵者】刘頴【西安人绍兴中溧阳主簿时张俊留守建康金师初退府索民租未入者頴白俊言师旅之后宜先抚摩当尽蠲逋贼俊喜即奏停免】张子盖【成纪人绍兴三十二年金人攻海州急以子盖为镇江都统徃援之进次石湫堰时敌众万骑子盖率精鋭数千骑击之殊死战敌大败拥溺石湫河死者半围遂解】汪藻【徳兴人绍兴中以显谟阁学士知镇江建炎之乱镇江嵗输米不如数转运使按视计负数万扄钥而去军食不继藻适至命破钥给之曰官军张頥待哺米在廪中而不与虽锢南山犹有隙也全活者无数】李衡【江都人知溧阳县専以诚意化民民莫不敬夏秋二税以期日榜县门乡无吏迹而输送先他邑办厯任四年狱无重囚隆兴二年金攻淮堧官沿海者多送其孥衡独自浙右移家入县民心大安盗猬起旁境而溧阳安靖自如】蔡洸【仙游人知镇江府防西溪卒移屯建康舳舻相衘时久旱郡民筑陂潴水灌溉漕司檄郡决之父老泣诉洸曰吾不忍获罪百姓却之已而大雨漕运通嵗亦大熟】赵彦逾【孝宗时知镇江府郡适旱饥彦逾节浮费发粟赈粜民頼以济】陈居仁【兴化军人孝宗时守镇江值嵗大旱请以緍钱十四万给兵食不报为书以义撼丞相然后许间遣籴运于荆楚商人商人曰是陈待制耶争以粟就籴所存活数万计因饥民治古海鲜界港为石防丹徒境上蓄泄以时以通漕运】辛弃疾【厯城人宁宗时知镇江府赐金帯】傅伯成【济源人嘉定初知镇江军府全活饥民瘗藏野殍不可胜数圌山砦兵数与海盗为地伯成亷知姓名悉收捕之贷其死黥诸军】韩冠卿【汤隂人嘉防初知金坛年饥为书白郡及部使者闻于朝诏免中下户负租钱九千余緍米麦半之】沈作賔【归安人宁宗时权镇江府请留戍兵千人又欲以江闽新军二千人易旧军千人备不虞朝廷难之遂请祠】吴渊【宁国人理宗时知镇江府定防江军之扰后复知镇江府兼都大提举浙西沿海诸州兵船嵗大祲渊全活者五十六万八千余人】孙子秀【余姚人理宗时知金坛县严保伍厘经界结义后一切与民休息讼者使赍牒自诣里正并邻证来然后行不实者徃徃自匿其牒惟豪黠有犯则痛绳不少贷淮民流入以万计赈给抚恤树庐舍括田使耕抜其能者分治之崇学校明教化行乡饮酒礼访国初茅山书院故址新之以待逺方逰学之士】吴濳【寜国人理宗时淮东总领兼知镇江府立邉储防御等十有五事】董槐【定逺人绍定中权通判镇江府防李全叛渉淮临大江槐即日将兵济江而西全遁去乃还】王万【婺州人端平中通判镇江时金初亡当路多知其人豪也咨问者旁午郑清之初谋乗虚取河洛万谓当急为自治之规已而元兵压境理宗下罪已诏吴泳已草又以咨万谓宜以振厉奋发兴感人心为条具沿邉事宜徧告大匡要官】王埜【金华人淳祐中知镇江军府兼都大提举浙西兵船増创水舰就扬子江习水战登金山指麾之是冬扬子江有警急调张孝信所领逰兵救之而退】陶居仁【芜湖人为镇江录事参军北兵破镇江居仁见执抑使降居仁曰讵可失忠义求茍全耶得以死报朝廷夫何恨竟不屈遂见杀】李成大【建昌人徳祐初知金坛县元兵至与寄居官潘大同大本率民兵巷战不胜大同兄弟死之吏民挟成大降乃潜与胡用存谋复金坛事泄系狱榜掠不屈杀其二子以惧之终不屈笑曰子为父死臣为君死卒杀之事闻赠朝散大夫直秘阁谥忠节】莫谦之【徳祐初紏合义士捍御乡闾授溧阳尉与元兵战殁赠武功大夫】元张晋亨【南宫人至元十一年诏伐宋由安亷渡江丞相巴延留之戍镇江兼与民政一以镇静为务战焦山州皆有功】黄中【大徳中金坛县尹奏免邑人无徴之税万余石尝大水圩田尽没中为民告灾得蠲赋】明孔克忠【曲阜人洪武初金坛主簿亷约有才干生擒剧盗魏辛七等百余人以殄民患】董复昌【鄱阳人洪武末丹阳知县修复练湖堤岸置金斗门三处】刘辰【金华人建文中御史守镇江府濒江田八十余顷久沦于水赋如故辰请除之境内闸堰废坏者悉修复溉田甚众】林鹗【浙江太平人天顺中镇江知府郡漕河经孟渎势甚险鹗请按京口牐甘露坝故迹浚之以通舟楫春夏以闸秋冬以坝功力省便永以为利】胡鉴【正统初丹徒知县奏言本邑额贡芦薪洪熙改元免半折钞此属不急之务请罢之以省民力诏从之】刘训【麻城人正统间知金坛县建预仓积谷备荒修明伦堂给诸生游学资每亲行郊野劝课农桑暇则躬治蔬圃巡抚周忱为佥鱼菜户各一轮供以助其亷治行为天下第一擢御史】熊佑【博兴人成化中镇江知府嵗大祲奏蠲逋税平粜煮糜荒政备举尝修练湖石堰以便蓄泄凿鲍村陈渎等港以杀丁角延陵诸水开烂泥洪以溉吴家沙田民资其利】刘天和【麻城人正徳中以御史谪金坛县丞陞本县知县县筑土城始于前令董相六门两闗皆成于天和又筑建昌都圩二闸以滋灌溉设厘册置义冢】杨荣【永川人宏治中以御史谪溧阳知县濬百丈沟八百余丈中存九坝以利灌溉又建义仓于城南】沈錬【防稽人嘉靖间溧阳知县性严明有犯立捕治不少贷奸猾畏罪】茅坤【归安人嘉靖中丹徒知县嵗祲多方赈恤民赖以生】梁瑾【临汾人嘉靖中金坛主簿治园蔬自给剔马政诸时盐防腾江上檄进勦力战胜贼几获其魁暴风覆舟遇害】梁铨【仁和人万厯中知金坛县邑中经费多淆杂亏缺铨取他所竒嬴补其最急漕羡以给军耗外悉除之城西濠一帯久成衢道时海上警鸠民濬治深广城守有备】侯承祖【一作王音一作懐玉金山卫指挥使功加叅将本卫人　大兵至竭力固守城破巷战力尽被执谕之降不从而死　本朝乾隆四十一年赐谥忠烈子世禄巷战中四十矢被获亦死】
　　本朝张承恩【昌平州人顺治二年以副将佐守镇江时彊宇初平奸宄未靖承恩招抚宿贼康三锡等境内晏然】胡延年【光州人顺治二年知金坛县湖防薄城肆焚掠延年急请大兵至身临阵杀贼城赖以全】石廷柱【奉天人顺治乙未拜镇海大将军驻镇江绥乂百姓严饬兵伍未尝有只骑入城民间称曰石佛先是张名振三宼京口势甚张至是闻风逺遁】管効忠【奉天人顺治十三年提督江南绿营兵驻防京口己亥冦众十万来犯効忠以五百人竭力捍御相持二十日及恢复京口多方防持郡民得免俘戮】贺应旌【肥乡人顺治十五年知丹阳县适海宼犯镇江应旌请兵驻防悉力守御城赖以完】罗明升【南阳人镇江巡江营都司顺治十六年海宼防洲明升奋身防阵遇害】邹仪周【南平人康熙初知丹徒县请建营房兵民不扰徴输悉除耗羡士民勒石焦山纪之后死耿逆之难】
　　人物汉包咸【字子良曲阿人师事博士右师细君习鲁诗论语建武初举孝亷除郎中入授皇太子论语又为其章句永平五年迁大鸿胪每进见锡以几杖经传有疑輙遣小黄门就问显宗以咸有师傅恩而素清苦常特赏赐珍玩俸禄増于诸卿咸皆散与诸生之贫者病笃驾临视寻卒子福拜郎中亦以论语入授和帝】左恢【曲阿人官尚书左丞京师称其清髙迁防稽太守子忠为邑令所至有异政】三国吴韦昭【字宏嗣云阳人少好学能文诸葛恪表为太史令撰吴书孙休践阼为中书郎博士祭酒命昭依刘向故事校定羣书孙皓即位封髙陵亭侯为侍中常领左国史皓欲为父和作纪昭执以但宜为传如是非一后积嫌忿收付狱华覈疏救不听遂诛之所着有注孝经论语洞记三卷官职训及辨释各一卷子隆亦有文学】华覈【字永先武进人以文学为秘府郎迁中书丞蜀为魏所并覈诣宫门拜表以闻孙皓营新宫制度宏侈上疏谏不纳后迁东观令领右国史覈前后陈便宜及贡荐良能解释罪过书百余上皆有补益】殷礼【字徳嗣云阳人有潜识由吴县丞除郎中使蜀诸葛亮称之曰东吴菰芦中乃有此人迁零陵太守卒】晋徐邈【其先姑幕人祖澄之迁居京口邈膺荐补中书舍人每被顾问輙有献替多所匡益转祠部郎中前卫率领本郡大中正授太子经安王立拜骠骑将军有所注谷梁传撰正五经音训弟广学精纯厯文渊祭酒成晋纪四十六卷】南北朝宋刘穆之【字道和其先东莞人世居京口武帝克京城署府主簿从平建业诸大处分仓卒立定遂任以腹心动止咨焉穆之竭节尽诚无所遗隠厯迁尚书仆射领监军中军二府军司将军丹阳尹内总朝政外供军旅决断如流事无壅卒累迁侍中司徒封南昌县侯髙祖受禅思佐命元勲追封南康郡公谥文宣】檀道济【其先金乡人世居京口少孤事兄姊以和谨称武帝建义从平京城累迁太尉叅军武帝北伐道济为先锋所至望风降服所获俘囚皆释而遣之以佐命功封永修县公文帝使西伐谢晦事平迁征南大将军元嘉八年督诸军北畧与魏军战多防以资运竭全军而返魏甚惮之进位司空镇寻阳彭城王义康矫诏诛之】刘秀之【字道寳穆之从兄子少孤贫东海何承天雅相器重以女妻之厯邑令有政事兄钦之为朱龄石参军随龄石败没秀之哀戚不欢宴者十年累官尚书仆射出为雍州刺史卒谥忠成秀之野率无风味而心力坚定励官清洁家无余财】闗康之【字伯瑜其先河东人世居京口少笃学下邳赵绎以文义见称康之与友善晋陵顾恱之难王弼易义四十余条康之申王难顾逺有情理又为毛诗义经籍疑滞多所论释累徴辟一无所就弃絶人事守志闲居防始初复徴聘以疾辞】齐诸葛璩【字幼玫其先阳都人世居京口幼事闗康之博涉经史复事臧荣绪荣绪着晋书称璩有发摘之功方之壶遂江祀荐为议曹从事辞不赴性勤于诲诱后生就学者日至太守张友为起讲舍旦夕孜孜讲诵不辍】唐桓彦范【字士则丹阳人以门防官司尉主簿擢御史长安中为司刑少卿上言自文明后得罪惟扬豫博三州不免他可悉赦疏十上率见听张柬之诛易之等引与定防中宗复位以为侍中封谯郡公每諌帝以社稷为重令皇后无干外朝又言僧慧范左道乱政不省加特进封扶阳郡王武三思矫制杀之睿宗即位追复官爵谥忠烈】马怀素【字惟白丹徒人博通经史擢进士第累迁御史魏元忠为张易之搆谪岭表崔贞慎独孤袆之祖道易之使人告贞慎等与元忠谋反武后诏懐素按之贞慎等乃免宰相李逈秀借易之势敛赇诿法懐素劾罢之转礼部贠外郎迁考功覈取寔才权贵谒请不能阿挠开元初为户部侍郎封常山县公兼昭文馆学士笃学手未尝废卷谦恭慎畏推为长者卒赠润州刺史谥曰文】施敬本【丹阳人开元中为四门助教元宗将封禅有司讲求典仪敬本上言旧制盥手洗爵侍中主之祝天神太祝主之皆非礼诏张説引敬本熟悉其议后迁秘书郎卒】丁芝仙【字元祯曲阿人开元进士任余杭尉居官清谨工诗】蔡希周【曲阿人开元进士厯官御史与弟希寂俱以诗名】陶干【京口人闻元进士厯官礼部员外郎工诗】皇甫冉【字茂政丹阳人师事萧颍士以文名天寳中举进士第一授无锡尉大厯初累迁右补阙奉使江表卒于家有诗集三卷弟曽字孝常累官至殿中侍御史与冉齐名】权臯【字士繇畧阳人徙丹徒擢进士第为临海尉安禄山籍其名表署幕府度禄山且叛奉母南奔髙适表试大理评事淮南采访判官永王举兵胁士大夫臯诡姓名以免明皇闻之拜御史后客洪州顔真卿表为行军司马召拜起居舍人固辞常曰吾洁身乱世以全吾志欲持是受名耶卒赠秘书少监谥贞孝】包融【延陵人官集贤学士工诗与贺知章贺朝万张若虚邢巨齐融俱以文词俊秀名扬于上京子佶字幼贞何字幼嗣俱天寳进士世称二包与储光羲等十八人皆有诗名殷璠彚次其诗为丹阳集】戴叔伦【字幼公金坛人刘晏管盐铁表主运湖南嗣曹王臯领湖南江西表佐幕府臯讨李希烈留叔伦领府事守抚州刺史作均水法俗便利之诏书褒美封谯县男加金紫服后迁容管经畧使绥徕夷落威名流闻徳宗尝赋中和节诗遣使者以宠赐世以为荣有诗集十卷】权徳舆【字载之臯之子徙家丹阳练湖上七嵗居父防哭踊如成人未冠以文章称幕府交辟之徳宗闻其才召为太常博士改左补阙裴延龄判度支徳舆疏斥其罔上不省再迁中书舍人知礼部贡举甄品详谛元和初拜礼部尚书同平章事徳舆善辨论开陈古今本未以觉悟人主为辅相寛和不为察察名卒谥曰文】权璩【字大奎徳舆子元和初进士厯御史时李训挟宠以周易愽士任翰林璩与髙元裕鄚肃韩佽连章劾训倾覆隂巧且乱国不听及训诛时人多璩明祸福大体能世其家】张祜【字承吉南阳人以曲阿池有南海遗风遂家焉性嗜水石工于诗】许浑【字用晦丹阳人太和进士厯官御史归隠京口丁卯桥别墅有丁卯集】殷遥【润州人能诗隐居不仕】宋吴淑【字正仪丹阳人父文仕吴至中允淑幼俊爽属文敏速韩熈载潘佑深加器重以荐试授大理评事预修太平御览广记文苑英华等书厯秘阁校理尝献九琴五阮颂太宗赏其学问优博又作事赋百篇以献诏令注释淑分注为三十卷累迁职方员外郎淑纯静好古词学典雅工篆有集十卷説文五义三卷】吴遵路【字安道淑子第进士累官殿中丞为秘阁校理章献太后称制遵路条奏十余事语皆切直元昊反建请复民兵除天章阁待制河东路计置粮草受诏料防河东乡民可为兵者诸路视以为法知永兴军卒遵路博学知大体母防庐墓为政简易不为声威立朝敢言无所阿倚既没室无长物范仲淹分俸赒其家子瑛为尚书比部员外郎不待老而归】刁衎【字元賔其先上蔡人因父彦能仕南唐赐田京口遂家焉衎从李煜入宋出知桐庐县上书諌滛刑厯知婺光庐颍诸州輙有政绩孙约字景纯天圣进士为馆阁校理直史馆出知州作藏春坞归隐苏轼軰皆能敬事之】陈汝奭【字公武由晋江徙居丹徒寳元进士知海州嵗饥不俟报发廪赈后母卒终身不仕子龙辅字寳臣嘉祐进士知建昌军秩满亦不仕】葛胜仲【字鲁卿丹阳人登进士第为太学正累迁太常卿宋自建隆至治平所行典礼欧阳修尝裒集为书百篇号太常因革礼诏胜仲续增为三百卷诏藏太常及建春宫以胜仲兼谕徳为仁孝学三论献之太子复采春秋战国以来厯代太子成败善恶之迹日进数事诏嘉之徙国子祭酒卒谥文康所着丹阳集八十卷】邵必【字不疑丹阳人举进士累迁开封府推官入修起注居知制诰雄州种木道上契丹遣人夜伐去又数渔界河中事闻命必徃使必以理折契丹屈之】邵亢【字兴宗必从子范仲淹举茂才异等除建康军节度推官赵元昊叛献兵説十篇入为国子监直史馆英宗访以世事称之曰学士真国器也擢同修起居注建言颍王且授室愿采用古昏礼公主下降不宜厌舅姑之尊帝深纳之神宗时授枢密副使卒赠吏部尚书谥安简】苏颂【字子容同安人父绅丹阳因徙居之第进士累迁集贤校理富弼常称为古君子与韩琦同表其防退英宗时迁度支判官元祐七年拜右仆射兼中书门下侍郎颂为相务在使百官守法遵职量能授任深戒彊场之臣邀功喜事论议有未安者毅然力争之爵累赵郡公】王存【字正仲丹阳人庆厯进士累迁知太常礼院尝论圜丘合祭天地非古当亲祀北郊如周制与王安石厚安石执政数引与论事不合即谢不徃累上书陈时政因及大臣无所附丽皆时人难言者元祐初拜尚书丞存性寛厚不为诡激之行至其所守确不可夺司马光常称之卒赠光禄大夫谥庄定】姚辟【字子张金坛人皇祐进士授项城令通州通判所至有声辟防心六经与苏洵同修礼书有太常因革礼一百卷】顾方【丹阳人皇祐进士为明州象山令召父老询民间利病建学以教民大悦服卒于官立祠祀焉】陈廓【字彦明金坛人父亢家饶勇于为义尝开速渎河廓登熙宁进士厯广东转运判官奏罢羡财邹浩称其与弟彦通文髙学博趋操坚正】蔡肇【字天启丹阳人父渊家饶于财以让兄弟而担簦以游四方登进士乙科厯知海州肇能文长于诗第进士厯官户部员外郎编修国史进起居郎中书舍人有丹阳集三十卷弟载字天任亦工诗】张纲【字彦正金坛人以上舍及第徽宗知纲五中首选特除太学正迁校书郎论事与蔡京不合挤之去久之还故官累除给事中进徽猷阁待制引年致仕秦桧用事久纲卧家二十年絶不与通问桧死召为吏部侍郎参知政事常书座右曰以直行已以正立朝以静退髙天下其笃守如此卒谥文简】洪拟【字成季丹阳人登进士宣和中为御史时王黼蔡京更用事拟中立无附防髙宗如越执政议移跸饶信间拟上疏力争累迁吏部尚书复提学太平观卒谥文宪有浄智先生集及注杜诗二十卷】蒋猷【字仲逺金坛人举进士政和四年拜御史中丞有直声常论杨戬不当除节度使赵良嗣不宜出入禁中又疏孟昌龄徐铸等奸状累官徽猷阁中直阁学士事】翟汝文【字公巽父思自开封徙居丹阳登进士第徽宗时拜中书舍人外制典雅一时称之绍兴初除参知政事秦桧劾汝文等专擅罢去汝文性刚不为桧屈常对案相诟好古博雅精于篆籀有文集行世卒谥忠惠】陈东【字少阳丹阳人倜傥负气蔡京王黼用事人莫敢指言独东无所隐讳以贡入太学钦宗即位率其徒伏阙上书请诛六贼以谢天下谓蔡京梁师成李彦朱勔王黼童贯六人李纲罢东复率诸生伏宣徳门上书于是亟诏纲入复领行营补东官除太学东又请诛蔡氏且力辞官以归髙宗即位相李纲诏东至未得对防纲去乃上书乞留纲而罢黄潜善汪伯彦不报防布衣欧阳澈亦上书言事潜善遽以语激怒髙宗与澈同斩于市越三年高宗感悟追赠东承事郎】洪兴祖【字庆善丹阳人登政和上舍第髙宗时为太常博士上疏乞收人心纳谋防安民情壮国威又论国家再造一宜以艺祖为法绍兴四年苏湖地震应诏上疏具言朝廷纪纲之失为时宰所恶主管太平观兴祖好古博学着老庄本防周易通义系辞要防古文孝经序赞离骚楚词考异行于世】刘宰【字平国金坛人绍熈进士厯任知县有能声理宗以为耤田令屡辞改添差通判建康府又辞乞致仕端平初时相收召誉望畧尽所不能致者宰与崔与之耳宰刚大正直明敏仁恕施惠乡邦其徳寔多隐居三十年于书靡所不读所着有漫塘文集语録行世卒谥文清】王遂【字颍叔后易曰去非金坛人嘉防进士绍定中拜御史疏论进君子退小人正风俗息奔竞劾史嵩之欺君误国李知孝梁成大莫泽三凶之罪又上邉事言当今之急务在朝廷者五在边阃者六帝皆善之累迁权工部尚书卒谥正肃】赵淮【字元辅丹徒人以从父葵赐第洛阳家焉咸淳中知无为军徳祐时元兵自江州下淮于银树东坝招集义兵聚粮造舰于长荡湖倚防山置寨以扼建康东出之兵除江东转运使冬元兵分道进临安进屯丰登圩战败见乌珠不屈被杀其妾翠莲绿云殉焉时有进士钱应高闻淮变愤不食赴荆溪死】茅湘【字清叔丹徒人慷慨有大志以陆秀夫荐授兵部侍郎从幸海上元兵逼厓山赴水死】元徐钰【镇江人始冠侍父镇之婺源过小溪镇乗舆失足堕水中钰投溪拥镇出镇得挽行舟以升钰力惫水势湍急遂溺死江浙行省言状旌其闾】孙瑾【字无咎丹徒人父防哀毁严冬跣足而步及葬载柩渡江潮波方涌俄顺风翼防如履平地事继母唐氏尤孝常患痈瑾亲吮之又防目瑾防之复明唐卒将苦雨瑾夜号天乞霁至旦云日开朗甫掩圹隂气复合雨注数日不止县上状旌之】明郭任【丹徒人亷慎有能建文初官户部侍郎燕兵起主调军食燕王师入京被擒不屈死之本朝乾隆四十一年赐谥烈愍】张徳【字仲敬丹徒人建文中为户科给事中犒师东昌遇燕兵被执不肯屈志死】虞谦【字伯益金坛人洪武中由国子生擢刑部郎中迁杭州府知府建文中请限僧道田人无过五畆余给贫民从之永乐中厯官右副都御史屡巡外郡着贤声仁宗立改大理卿治狱必求其平常语人曰彼无恨斯我无恨矣防诏求直言谦奏七事皆见纳工诗画所着有玉雪斋集】谭广【字仲宏丹徒人初为燕山防卫百户从燕王起兵稽功为大宁都指挥佥事永乐中两从出塞进都督佥事仁宗初擢左都督镇宣府六年以守邉劳封永宁伯卒谥襄毅】丁玑【字玉夫丹徒人举成化进士除中书舍人以星变极论时政得失力诋李孜省继晓左道乱政帝怒因事谪普安州判孝宗初厯广东提学副使玑养深邃崇正辟邪独立不惧自粤入觐卒于途逺近悼之】段敏【字惟勤金坛人宏治进士厯官户部郎中监督九门税钞刘瑾欲増敛敏持不可迁福建佥事时峒贼猖獗敏调发餽运仓卒贼逼城竭力保障设疑兵退之】汤礼敬【字尚本丹阳人登宏治进士授行人擢刑科给事中正徳初言上天屡示灾谴不谨天威惟走马射猎游乐无度四月雷电雨雹当六阳用事隂气乃与之抗此幸臣窃权忠鲠疏逺之应又偕九卿伏阙请诛八党宦　竖切恨之寻中以事摘冀州判官】缪樗【字全之溧阳人举进士由东阳知县擢南御史孝宗立偕同官陈时政八事因劾尹直杜铭等不职时号敢言寻劾中官蒋琮为所陷谪莒州判官】唐侃【字廷直丹徒人正徳中由郷举为永丰知县迁武定知州政声甚着擢刑部员外郎卒初侃从丁玑学所读书处有邻女夜奔之拒弗纳其父坐系侃请代不得籍草寝地逾嵗父释乃止其操性贞洁如此】殷士望【字徳逺丹徒人嘉靖中倭冦入犯父被掠士望请代死贼笑而试之火炙刀刺受之怡然遂两释之后获旌】姜寳【字定善丹阳人嘉靖进士授编修以不附严嵩出为四川提学佥事转福建提学副使再迁国子监祭酒复积分法以造就人才累官至南礼部尚书致仕家居置义田立义学乡人徳之】王煜【字韬孟金坛人嘉靖进士由吉安推官拜南户科给事中疏劾张瓉严嵩胡守中等与巨奸郭勋相结纳守中竟得罪嵩入阁复偕同官陈□等劾嵩及子世蕃贪汚纳贿嵩恨甚久之出为山东佥事以给由入都道病后期嵩遂夺其官煜在台常劾罢方面官三十九人直声甚着】王樵【字明逸金坛人嘉靖进士授行人厯刑部员外郎着读律私笺甚精核以山东佥事移疾归万厯初张居正雅知樵起擢尚寳卿刘台劾居正居正乞归诸曹奏留之樵独请全諌臣以安大臣引文彦博待唐介故事居正大恚出为南鸿胪卿厯右都御史致仕樵恬淡诚慤温然长者邃经学易书春秋皆有纂述卒赠太子太保谥恭简】马从谦【字益之溧阳人嘉靖进士授工部主事厯光禄少卿中官杜泰干没光禄嵗费钜万为从谦奏发防因诬以诽谤下诏狱杖死子有骅为父请防赠太常少卿时同邑御史狄斯彬亦劾泰谪宣武典史】史际【字泰甫溧阳人嘉靖进士以文选司主事改春坊旋乞归置义庄义塾修明伦堂濬濯龙闗蠲田二顷资贫士防嵗饥发廪以济更出粟开辟沙涨堰存活数千人倭犯江浙际募死士追击之巡抚海瑞上其事进尚寳卿防子继书指挥佥事】于孔兼【字元时金坛人万厯进士厯官礼部郎中阁臣王家屏以争册立求去孔兼上疏乞留诏议并封三王孔兼率同官力諌事得寝后疏救考功郎赵南星谪安吉州判寻投牒归杜门读书矩矱整肃乡人称之无间言天启中赠光禄少卿从弟仕亷亦万厯进士厯官南户部侍郎有清望】徐有声【金坛人崇祯间授户部郎中督储大同神枢营草塲京师陷被执不屈支解死　本朝乾隆四十一年】
　　【赐谥烈愍】贺应选【字继登丹阳人天启举人崇祯末知资阳县张献忠攻城应选悉力固守城陷被执骂贼死阖门十七人皆被害　本朝乾隆四十一年】
　　【赐谥忠烈】荆本澈【丹阳人崇祯间授职方郎中初为温体仁所怒免官后监下江军没于浙东本朝乾隆四十一年赐谥节愍】史觐宸【金坛人石屏籍知顺庆府崇祯十七年张献忠攻城募兵力御城陷被执骂贼死　本朝乾隆四十一年】
　　【赐谥节愍】邓藩锡【字晋伯金坛人崇祯进士厯官兖州知府　大兵围郡藩锡与监库叅议王维新竭力死守城溃维新战死藩锡受防不降被杀妾张氏携稚子投井死事闻赠太仆少卿　本朝乾隆四十一年赐谥忠节】王明汲【金坛人崇祯中授赣州同知城破死　本朝乾隆四十一年赐谥烈愍】陈册【字用卿金坛人崇祯间授四川宁番经厯署屏山县流冦陷城骂贼死本朝乾隆四十一年恩赐入祠】沈元鉴【字景亭金坛人崇祯间为湖广随州吏目张献忠犯随元鉴同知州昼夜防御阅两月城陷胁降元鉴不屈遂遇害其子文渊赴难贼防其手死而复苏负元鉴骸骨归　本朝乾隆四十一年恩赐入祠】荆伟【字元升丹阳人崇祯末以选贡知垫江县贼龚遂等依山为阻数出剽掠伟设竒破之防张献忠窥蜀遂约为内应城陷被执不屈死　本朝乾隆四十一年】
　　【赐谥节愍】眭明永【字嵩年丹阳人崇祯举人华亭教谕大兵破松江题絶命词于明伦堂自经死　本朝乾隆四十一年恩赐入祠】冯厚敦【字培卿金坛人江隂训　大兵下江隂与典史阎应元登陴固守三月城破应元投水死厚敦自刎明伦堂妻女亦同死　本朝乾隆四十一年赐谥节愍】潘文先【丹徒人江隂训罢官后大兵破城与训冯厚敦同死时同邑卜大经官绵州典史张献忠陷城与其仆俱缢死　本朝乾隆四十一年并】
　　【赐入祠】王定逺【镇江人镇江卫千户崇祯十年御贼宿松奋勇杀贼死　本朝乾隆四十一年恩赐入祠】王介休【丹阳生员李自成陷京师不食七日死同邑生员汪应坤张映发刘庆逺金颷吕家齐饶余汪自盘王廷佩扬州破俱死之　本朝乾隆四十一年并】
　　【赐入祠】王荣圗【金坛人甲申闻变殉节同邑生员王明灏王希髙布衣王汝绍俱死节　本朝
　　乾隆四十一年并赐入祠】
　　本朝张凤仪【字君表丹徒人父栢性仁厚乐施济凤仪少孤性孝友贯通史学子九徴字公选顺治乙酉郷试第一登进士博学砺名节厯官文选郎出为河南提学以公清着九徴长子玉裁字礼存康熈丁未殿试第二人官编修亦防于史学】吴赞元【字次修丹阳人明庚午举人顺治二年授中书擢御史巡按江西时豫章初定反侧未安赞元抚辑有方遂收建饶广赣诸府奏免袁瑞二郡浮粮郡人尸祝之】蒋超【字虎臣金坛人顺治丁亥殿试第三人官编修刻苦读书甚于诸生视学畿甸文教大振事竣力请解官遍逰名山至蜀之峨嵋结庐于伏虎寺侧复至成都修通志趺坐而终超性廉静于名利无所嗜手录书至数百卷所着有绥庵集】荆其惇【字勅五丹阳人顺治己丑进士为郾城知县时师行络绎徴索不时其惇自卧大将军幕府外曰郾民不给役独令可使耳大将军知其亷以故郾独弗扰县苦浮潦筑隄龙塘河口捍水患郾人徳之植荆隄上号荆隄】芮城【字岩尹溧阳人明季诸生博通羣书文行为一时冠同学陈名夏马世俊皆师事之后弃诸生髙隠杜门著述与同邑汤防亨谈易象有黙契者海冦入犯江宁重城名以厚礼聘城峻却不污伪命乡里服其髙识所着有礼记通志沧浪吟】何应仕【字鸣瑞丹徒人顺治初以贡授推官改知永嘉县筑长埭为民田利时驻防兵以勦盗多所浮系应仕白于帅分别释之冦陷隣邑老弱来归者数万帅虑变不内应仕涕泣请尽内其人防逼城誓以死殉城卒完永嘉人圗像以祀】李琚【字玉树丹阳人顺治初武举授福建兴化卫千总有勦冦功擢闽安镇水师守备丙申秋贼犯福州琚连战三日身被数十创殁于阵阖家五十余口皆遇害事闻　赠都司】何金城【字元长丹徒人由举人厯官湖州知府以慈惠得民断狱遇矜疑即为昭雪卒于官贫无余槖同官助其防】马世俊【字章民溧阳人淹贯经史负文章重名顺治辛丑廷试第一名及第性朴素释褐日捧宫袍无舆马仆从徒步归寓在史馆朝夕一编宴防送迎多谢絶所着有匡庵集】戴舜年【金坛人生五嵗族人击杀其父恃富豪贿诸当事事遂已舜年虽幼见其祖母时切齿饮泣黙识之年二十途遇其仇举手中鉏锄之仇破脑死即诣县自言状令义之系待报可仅予杖时丹徒法治朝以父为兵所害哭三画夜眼出血帅遂取兵斩于市寃得伸】黄洪元【丹阳人父国相为同里虞庠隂溺死洪元与弟竒元稍长誓志报仇及母卒遂杀庠诣县自归且争死有司录系洪元释其弟事闻诏并释之】张玉书【字素存九征次子顺治辛丑进士选庶吉士授编修厯礼部尚书康熙庚午晋大学士辅政二十年卒谥文贞玉书学问渊雅风格嶷然在讲幄毎据经义纳忠有请行封禅者玉书谓非古礼事遂止从】
　　【圣祖幸南河又从平定厄鲁特恪共匪懈得大臣体雍正中祀贤良祠乾隆十六年
　　皇上南巡　　　　　　御赐风度端凝额旌其闾】史鹤龄【字子修溧阳人康熈丁未进士官编修以
　　文学书翰称防屡荷】
　　【恩赐乞假归养卒赐祭葬盖异数云】贺上林【丹阳人父天叙以事忤令系狱将杀之上林年十八谋脱父不得闻巡抚将至涉江溯淮迎舟大呼驺从呵之不得前遂投河死检其衣得一纸则白父寃状也巡抚按部具得令不法状释天叙于狱乡人为立贺孝子祠】姜兆锡【字九约丹阳人康熈庚午举人饬行励学捐田赡族人召充三礼馆纂修官以所辑九经行世】王澍【字若林金坛人康熈壬辰进士家贫励学潜心理境书法尤冠一时擢户科给事中多所建白章奏必焚其稿不以告人所着有禹贡谱困学録淳化阁帖考正】蒋振生【原名卫字湘防贡生能诗文精楷法授英山教谕辞不仕恭写十三经进呈乾隆六年】
　　【赐国子监学正】史贻直【鹤龄孙字儆康熈庚辰进士由检讨厯文渊阁大学士卒赠太保谥文靖祀贤良祠贻直年十八通籍逮事三朝敭厯中外六十余年初以为子贻书甘抚休致旋复起用恩春不衰】
　　【慈寕庆典与文臣九老命逰香山重见乾隆庚辰进士】
　　【上制诗赐之搢绅以为荣】王歩青【字罕皆金坛人雍正癸卯进士改庶吉士终编修步青性冲澹学务质实工于文具有法度着四书大全选时艺分八集为初学所宗卒祀乡贤】于敏中【字叔子金坛人乾隆丁巳廷试第一人及第授翰林院修撰歴官文华殿大学士文渊阁领阁事卒谥文襄敏中资性过人才识勤练久直枢近益熟习掌故平定金川时军书旁午敏中承】
　　【旨书谕夙夜殚心不遗钜细功成圗像　紫光阁并】
　　【赐黄褂双眼翎一等轻车都尉世职及卒上制诗惜之盖】
　　【恩遇之隆儒臣莫与比云】
　　流寓汉焦先【一作焦光字孝若河东人汉末隠于焦山冬夏袒露后野火烧其庐因露寝遭大雪坦卧不移其所隠久遂名焦山尝三诏不起因以三诏名洞】晋祖逖【范阳人元帝用为军谘祭酒居丹徒之京口常懐振复社稷之志帝乃以逖为奋威将军豫州刺史使自招募仍将本流徙部曲百余家渡江中流击楫誓曰祖逖不能清中原而复济者有如大江词色壮厉众皆感叹】刘毅【沛人后家京口与刘裕何无忌等同举义兵兴复帝室初毅丁忧在家义旗之兴遂墨绖从事至军役渐宁上表乞还京口终防礼不许累迁荆州刺史都督诸军事】何无忌【郯人镇北将军刘牢之即其舅也时镇京口无忌徃依焉随牢之南征桓灵寳及灵寳簒位无忌还京口与刘毅素善遂共举义兵累迁江州刺史镇南将军】南北朝宋戴颙【谯郡铚人衡阳王义季镇京口长史张邵与颙婣通迎来止黄鹄山义季亟从之游颙野服不改常度】齐臧荣绪【东莞莒人隠居京口教授纯笃好学括东西晋为一书纪录志传百一十卷号被褐先生与闗康之俱隠京口时号为二隠】梁陶宏景【由秣陵迁句曲山自号华阳隠居与武帝为故交有大议必谘之时人谓之山中宰相】唐李绅【亳州谯人世宦南方客润州绅短小精悍于诗最有名时号短李母有乌衔芝坠輤车】宋石延年【幽州人为三防未举留滞丹阳范仲淹遣子纯仁徃姑苏运麦五百斛舟次丹阳见延年延年云三防在浅土欲之而北归无可与谋者纯仁即以麦舟付之】辛次膺【莱州人幼孤依从母外氏于丹徒登进士厯官参知政事孝友清介立朝謇谔】元偰文质【其先畏吾人父哈喇布哈为广东运司死王事谥忠愍文质十嵗割股疗母时以父忠母节子孝为三絶文质以防监厯官广东宣慰司副都元帅所至破贼清狱归老溧阳沙涨里季子琳沁至顺进士官朝阳尹后归南昌旧寓防贼乱檄守东门城陷不辱妻子十一人同日死哈喇布　　哈旧作哈喇普花淋沁旧作列箎今俱改正】明杨一清【安宁州人少居巴陵父防卜丹徒遂家焉武宗时以大学士乞休归宸濠反一清以镇江要地请调军储粟以备之防帝南征幸一清第乐饮两昼夜赓御制以十数一清从容风止帝遂不为江浙行】
　　列女宋窦氏女【丹徒人父母早亡为媒氏所误许字一旧仆成婚始识之投井死】明仲憼妻赵氏【丹徒人年十九夫亡家贫父母欲嫁之自剔其目以示不可夺事翁姑以孝闻】钱壐妻严氏【丹徒人与子鹭妻金氏子聚妻萧氏共守节时称一门三节】张綖妻钱氏【丹徒人明末綖氏避兵山中兵突至偕一婢赴水死綖嫂万氏亦同死时称一门双节】查尔莹妻戴氏【丹徒人避兵塌山为所掠投水死同邑胡觐龙妻陈氏夫殁隣里劝之改适遂自经顾世赏妻吴氏顾骅妻李氏同避兵投石坑死王世春妻赵氏妾尤氏俱避防投池死】殷氏女【名金丹徒人孝子士望女弟盗防其母女哀号请代盗两释之】眭燔妻徐氏【丹阳人燔卒氏孀居事姑尽孝抚子坦又早亡与子妇曹氏三世守节】姜士进妻蒋氏【丹阳人颍悟喜读书夫亡蒋求死不获乃于繐帐前掘坑埋瓮贮水笑曰吾将种白莲于此此花出泥淖无所染令亡者知吾心耳家人信之防稍懈蒋乘间需首瓮中死】荆潹妻于氏【丹阳人闻兵将至谓潹曰请先杀妾夫不忍氏曰君不自杀以血贼刄耶遂俱死】邵氏婢【丹阳大侠邵方家婢也方生子仪令婢襁褓之万厯初张居正恶方属巡抚捕杀之并逮仪甫三嵗婢泣抱以付沈应奎曰邵氏之祀在君矣此子生婢死无憾捕者至系婢毒掠终无言仪得免于难】杨廷茂妻王氏【溧阳人年十八夫亡截发守志纺绩以奉姑同邑彭久康妻潘氏年二十夫亡氏有妹亦寡交刺中心不改四字于左臂以自励】杨氏女【溧阳人年十五父母继亡矢志不字刺守贞二字以示志抚弟成立】蒋氏女【溧阳人许字史传心夫病请归侍疾夫卒自经】万敬妻史氏【金坛人嫁未逾年夫亡氏絶粒三日毕自经死】于天笃妻王氏【金坛人夫亡将触棺死与夫同穴】史洪纶妻贺氏【金坛人年二十夫亡事姑尽孝一日火延夫柩氏守烈焰中忽雨火得灭有大盗经其户相戒勿犯节烈家屡辞旌不受】邓蕃锡妾张氏【金坛人蕃锡守兖州崇祯壬午城陷死之氏闻即子投井死】董氏【金坛人许字张某防有怙势求娶者董不从自刎死同邑傅氏女亦字人未适夫死父母更许他姓女自缢】于氏女【金坛人字进士贺鼎为继室贺以谗系狱寄书辞婚女不从鼎父孟岩忧悸成疾女请于父曰舅老无子在侧请归贺氏父许之后鼎释狱病不起讣至氏为鼎立后治防皆有礼法】冯氏女【金坛人闻父敦厚及母王氏死江隂即絶食自缢死】
　　本朝周大顺妻卢氏【丹徒人年十九夫死截发誓志尝刲股以疗舅疾又同邑顾绍弼妻程氏庄日盛妻李氏张懋勲妻管氏凌自达妻田氏王炯理妻赵氏皆早嵗守节抚孤成立康熙雍正年间　旌】谈善妻沙氏【丹徒人年十八夫死守节子孝妻杨氏孙瑞生妻童氏三世孀居一门励志又同邑陈应龙妻杨氏王民缓妻柳氏赵光妻王氏张明焙妻吴氏钱志彬妻柳氏盛士标妻团氏余永乔妻吴氏余永贤妻钱氏张启先妻何氏李应魁妻叶氏孙久宗妻夏氏郭承恩妻王氏沈汝庆妻吴氏包元濓妻刘氏张宏志妻蒋氏程康民妻黄氏李芬芳妻钱氏玉瀛妻章氏程中贞妻吴氏周汝骏妻何氏华政吾妻杨氏沈一余妻王氏徐宏诚妻王氏徐士儒妻谈氏姚家驹妻曹氏张光智妻周氏朱国栋妻宋氏胡文选妻周氏王志瀛妻赵氏萧积福妻贾氏陈万如妻张氏朱嘉防妻张氏贞女陈氏赵崇邦妻王氏贞女吴氏祝铎妻赵氏张永太妻尤氏虞嶨妻萧氏顾文正妻吴氏赵步云妻马氏汪玉英妻孙氏胡榕妻顾氏髙君阳妻韩氏张耀妻李氏查元祚妻李氏曹溱妻居氏张廷桂妾宣氏林国坦妻钱氏唐易妻王氏蒋志学妻王氏笪自仑妻王氏刘元妻王氏朱三纪妻陈氏杨正国妻陈氏贞女贡氏陈国权妻孛氏卞思睿妻王氏俱乾隆年间旌表】葛允明妻眭氏【丹阳人年二十一夫亡守节敬事舅姑抚孤成立又同邑陈懋勲妻李氏俱以苦节顺治年间　旌杨志坚妻邱氏吴彭妻张氏夫死守节康熈年间　旌贺衍芳妻潘氏贺廷宝妻束氏眭鼎鏋妻桓氏荆澜妻贺氏邹翥妻吴氏郭天成妻张氏贺梅妻恽氏俱以苦节雍正年间　旌】荆膺五妻史氏【丹阳人二十三夫亡守志家贫厝三防教子成立又同县元珙妻李氏荆景文妻姜氏荆元铸妻赵氏丁圣琰妻王氏荆丽天妾谢氏姜彦初妾徐氏陈公玉妻蒋氏徐光通妻荆氏叶声逺妻贺氏贞女王氏荆賔贤妻江氏王志淮妻蒋氏姜鹤音妻张氏陈万功妻盛氏贞女史氏林嵩山妻吴氏张文彬妻黄氏张鹏海妻裴氏黄廷杰妻巢氏俱乾隆年间旌表】马世位妻周氏【溧阳人少寡无嗣父母欲夺其志氏垂足阈外闗门捩折其胫痛絶方苏守节备极辛苦年至九十四同邑有潘瑞封妻史氏夫亡抚三嵗孤以礼自闲又同邑吕鸣和妻曹氏黄正庭妻张氏俱守节抚孤顺治康熙年间　旌史夏治妻黄氏周在防妻陈氏周抡元妻吴氏皆早年守志节孝两全雍正年间　旌】彭时着妻王氏【溧阳人夫亡京邸鬻衣衫遣力扶榇归里立孤抚养成人又同邑杨集文妻张氏史顺绅妻周氏张达仁妻朱氏狄宸妻史氏尤不磷妻狄氏史才妻于氏王翼宸妻储氏狄充贵妻潘氏唐子祥妻王氏杨昌祚妻王氏姚彩于妻陈氏汪予诚妻狄氏史三谟妻沈氏文灿若妻唐氏罗应斗妻张氏王皓妻狄氏缪士寛妻丁氏周文丰妻冯氏方嵩珏妻周氏史景曽妻吕氏王义侯妻杨氏尤岱崧妻汪氏钱正章妻史氏狄师恕妻黄氏周日笃妻史氏杨正国妻谢氏潘坤惠妻周氏黄烈承妻赵氏杨亨灼妻史氏狄如巩妻史氏姚遇周妻杨氏贞女吴氏戴云登妻陶氏韦廷竒妻杨氏萧元杰妻周氏贞女毛氏俱乾隆年间　旌表】杨永美妻巫氏【金坛人夫死家贫抚孤成立顺治十六年　旌又同邑虞魁东妻史氏史培元妻王氏李枝奇妻杨氏俱以苦节着闻顺治康熙年间旌】于芝祐妻王氏【金坛人夫亡孝事舅姑抚嗣子有成芝祐弟房若妻王氏亦早寡事伯姆如姑嫜纺绩教子俱雍正年间　旌】司寅长妻蔡氏【金坛人年十九夫死哭而絶者再四鬻簪珥以资防儿亡媳寡抚防孙成立又同邑李铭佩继妻徐氏李南圗妻王氏庄鸣臯妻王氏虞帝吉妻谭氏许皓妻王氏耿徳谦妻殷氏史徳泽妻程氏项应凤妻蒋氏蒋元英妻于氏于崇绪妻叶氏洪观龄妻江氏史翼丰妻潘氏王粹妻徐氏王撰今妻薛氏杨髙楣妻刘氏刘焯妻王氏徐道明妻李氏李昭囬妻季氏叶绥妻余氏徐文蔚妻倪氏】王氏三女【金坛人二为王潺金女一为王逸女明末兵乱三女避长荡湖丛苇中贼操筏至勒之置筏上三女倚背手互相持至急湍处并身曲踊连顿其足筏覆与贼俱溺明日贼尸尽浮惟三女尸不出月余贼众散两家求得其尸犹坚相持父母哭而披其手始开湖壖塜生树必三桠有连理者同邑毛重防妻史氏于珣妻贺氏虞声先妻王氏冯基开妻王氏孙广妻张氏储天泽妻邵氏储天源妻王氏皆被冦惧汚跃水死丹徒夏氏女顺治己亥盗犯镇江逼之赴火死时同邑卞宸俞妻顔氏王世春妻赵氏妾尤氏顾世赏妻吴氏及子妇李氏坠井死张翥妻孙氏姜廷贵妻赵氏投水死余有徳妻赵氏为营兵所逼自刎死又丹阳张祖恒妻夏氏贺尔铨继妻吴氏荆维垣妻眭氏贺惠南妻杨氏俱遇防不辱投水死溧阳吕勉徳妻朱氏史庆龙妻髙氏朱文治妻张氏王事均妻陈氏俱被冦逼投河死谢球妻陈氏赴火死贞女王氏曹氏潘宗熹妻王氏贞女钱氏夏氏周绎如妻袁氏贞女于氏陆悦生妻陈氏谢羮蕉妻王氏俱系乾隆年间旌表】陈太初妻夏氏【丹徒人夫死无子夫毕自经同邑王士宏妻尹氏丹阳荆愉妻于氏金坛袁玉修妻徐氏俱殉夫以死】朱氏女【丹徒人许字陈树槐闻讣服原聘衣缢死丹阳戴氏女许字蒋景景卒女闻不食六日而絶】龚行妻谢氏【兴化人从夫避水患寓居丹徒南闗口田五窥氏及女美数挑之氏严拒田诡计以行负债诉官官勿辨笞行令偿氏念非捐身寃不白与女哭牵臂投河死田论如律康熙十八年旌】
　　仙释唐殷七七【名天祥又名道筌尝自称七七周宝旧于长安识之及宝镇润州七七忽至时鹤林寺有杜鹃花宝谓七七曰鹤林之花天下竒絶常闻能开顷刻花可副重九宴乎七七应曰诺及九日果烂漫如春宝逰赏累日花忽不见】沈建【自幼好道常逺行寄奴婢驴羊于主人各与药一丸语主人曰不烦饮食也去后主人饮食之不受三年还又各与药饮食如故后不知所终】宋了元【号佛印居金山寺苏轼次步了元来访一日入其室了元曰内翰何来此间无坐处轼戏曰借和尚四大作禅牀了元曰山僧有一转语内翰言下即答当从所请如稍涉拟议请留所系玉带以镇山门公许之因曰四大本空五蕴非有内翰欲于何处坐轼拟议未即答了元急呼侍者取轼玉带镇山门以衲裙相报】
　　土产纹绫【镇江府出唐书地理志润州贡衫罗水纹方防鱼口绿叶花纹绫】麻【镇江所产取以为布唐书地理志润州土贡火麻布】棉花【丹阳县产】鲟鱼【丹徒县出唐书地理志润州土贡鲟鲊】百花酒【镇江府所出】香草【出丹阳埤城村明统志香草丹阳出】荠苨【丹阳县出】盐豉【丹徒县金山者佳】药【元和志润州贡赋开元贡杂药府志茅山出黄精苍术】斑竹　茅山石【似玉】石钟乳【俱金坛县茅山出又旧志载唐书地理志润州土贡伏牛山铜器唐志溧阳县冇铁】












　　钦定大清一统志巻六十三
<史部,地理类,总志之属,大清一统志,淮安府图>
</div>
    <div class="pagination">
<a href="大清一统志_page39.html">上一页</a><span>...</span><a href="大清一统志_page35.html">35</a><a href="大清一统志_page36.html">36</a><a href="大清一统志_page37.html">37</a><a href="大清一统志_page38.html">38</a><a href="大清一统志_page39.html">39</a><span class="current-page">40</span><a href="大清一统志_page41.html">41</a><a href="大清一统志_page42.html">42</a><a href="大清一统志_page43.html">43</a><a href="大清一统志_page44.html">44</a><a href="大清一统志_page45.html">45</a><span>...</span><a href="大清一统志_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
