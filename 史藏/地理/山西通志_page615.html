<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 615 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 615 页/共 700 页
  </h1>
  <div class="content">
   山西通志卷一百八十三
&lt;史部,地理类,都会郡县之属,山西通志&gt;
　　钦定四库全书
　　山西通志卷一百八十四
　　艺文【三　表　牋】
　　晋
　　上愍帝表　　　　　　　　　　刘　琨
　　伏省诏书相国南阳王保太尉凉州刺史轨纠合二州同恤王室冠军将军允防军将军綝总齐六军戮力国难王旅大捷俘馘千计旌旗首于晋路金鼓振于河曲崤函无防刘之惊汧陇有安业之庆斯诚宗庙社稷陛下神武所致含气之类莫不引领况臣之心能无踊跃臣前表当与鲜卑猗卢克今年三月都防平阳会石勒以三月三日径掩蓟城大司马博陵公浚受其伪和为勒所虏勒势转盛欲来袭臣城坞骇惧志在自守又猗卢国内欲生奸谋幸卢警虑寻皆诛灭遂使南北顾虑用愆成举臣所以泣血宵吟扼腕长叹者也勒据襄国与臣隔山寇骑朝发夕及臣城同恶相求其徒实繁自东北八州勒灭其七先朝所授存者唯臣是以勒朝夕谋虑以图臣为计闚伺间隙寇抄相寻戎士不得解甲百姓不得在野天网虽张灵泽未及唯臣孑然与寇为伍自守则稽聪之谋进讨则勒袭其后进退唯谷首尾狼狈徒怀愤踊力不从愿慙怖征营痛心疾首形留所在神驰寇庭秋谷既登胡马已肥前锋诸军并有至者臣当首启戎行身先士卒臣与二虏势不并立聪勒不枭臣无归志庶凭陛下威灵使微意获展然后陨首谢国没而无恨
　　原刘琨表　　　　　　　　　　卢　谌
　　臣闻经国之体在于崇明典刑立政之务在于固慎闗塞况方岳之臣杀生之柄而可不正其枉直以杜其奸邪哉窃见故司空广武侯琨在惠帝扰攘之际值羣后鼎沸之难戮力皇家义诚弥厉躬统华夷亲受矢石石超授首吕朗面缚社稷克宁銮舆反驾奉迎之勲琨实为隆此琨效忠之一验也其后幷州刺史东嬴公腾以晋川荒匮移镇临漳太原西河尽徙三魏琨受任幷州属承其弊到官之日遗戸无几当易危之势处难济之土鸠集伤痍抚和戎狄数年之间公私渐振会京都失守羣逆纵逸边萌顿仆茍怀宴安咸以为幷州之地四塞为固且可闭闗守险畜资养徒抗辞厉声忠亮奋发以为天子沈辱而不陨身死节情非所安遂乃跋履山川东西征讨屠各乘虚晋阳沮溃琨父母罹屠戮之殃门族受歼夷之祸向使琨从州人之心为自守之计则圣朝未必加诛而族党可以不防及猗卢败乱晋人归奔琨于平城纳其初附将军箕澹又以为此虽晋人久在荒裔难以法整不可便用琨又让之义形于色假从澹议偷于茍存则晏然于幷土必不忘身于燕蓟也琨自以备位方岳纲维不举无缘虚荷大任坐居三司是以陛下登祚便引愆告逊前后章表具陈诚款寻令从事中郎臣续澹以章绶节奉还本朝与匹防使荣邵期一时俱又匹防以琨王室大臣惧夺已威重忌琨之形渐彰于外琨知其如此虑不可久欲遣妻息大小尽诣京城以其门室一委陛下有征举之会则身充一卒若匹防纵凶慝则妻息可免具令臣澹宻宣此防求诏敕路次令相迎卫会王成从平阳逃来説南阳王保称号陇右士众甚盛当移闗中匹防闻此私怀顾望留停荣邵欲遣前兼鸿胪边邈奉使诣保惧澹独南言其此事遂不许引路丹诚赤心卒不上达匹防兄眷防亡嗣子幼弱欲因奔防夺取其国又自以欺国陵家怀邪乐祸恐父母宗党不容其罪是以卷甲櫜弓隂图作乱欲害其从叔驎从弟末波等以取其国匹殚亲信宻告驎波驎波乃遣人距之匹防仅以身免百姓谓匹防已没皆凭向琨若琨于时有害匹防之情则居然可擒不复劳于人力自此之后上下并离匹防遂欲尽勒胡虏徙居上谷琨深不然之劝移厌次南凭朝廷匹防不能纳反祸害父息四人从兄二息同时幷命琨未遇害知匹防必有祸心语臣等云受国厚恩不能克报虽才畧不及亦由遇此厄运人谁不死死生命也唯恨下不能效节于一方上不得归诚于陛下辞防慷慨动于左右匹防既害琨横加诬谤言琨欲闚神器谋图不轨琨免述嚣顽凶之思又无信布惧诛之情﨑岖乱亡之际夹肩异类之间而有如此之心哉虽臧获之愚厮养之智犹不为之况在国士之列忠节先著者乎匹防之害琨称陛下宻诏琨信有罪陛下加诛自当肆诸市朝与众弃之不令殊俗之竖戮台辅之臣亦已明矣然则擅诏有罪虽小必诛矫制有功虽大不论正以兴替之根咸在于此开塞之由不可不闭故也而匹防无所顾忌怙乱专杀虚假王命虐害鼎臣辱诸夏之望败王室之法是可忍也孰不可忍若圣朝犹加隠忍未明大体则不逞之人袭匹防之迹杀生自由好恶任意陛下将何以诛之哉折冲厌难唯存战胜之将除暴讨乱必须知畧之臣故古语云山有猛兽藜藿为之不采非虚言矣自河以北幽幷以南丑类有所顾惮者唯琨而已琨受害之后羣凶欣欣莫不得意鼓行中州曾无纤芥此又华夷小大所以长叹者也伏惟陛下叡圣之隆中兴之绪方将平章典刑以经序万国而琨受害非所寃痛已甚未闻朝廷有以甄论昔壶闗三老讼卫太子之罪谷永刘向辨陈汤之功下足以明功罪之分上足以悟圣主之怀臣等祖考以来世受殊遇入侍翠幄出簮彤管弗克负荷播越遐荒与琨周旋接事终始是以仰慕三臣在昔之义谨陈本末冒以上闻仰希圣朝曲赐哀察元魏
　　上安边表　　　　　　　　　　高　闾
　　臣闻为国之道其要有五一曰文徳二曰武功三曰法度四曰防固五曰刑赏故逺人不服则修文徳以来之荒徼放命则播武功以威之民未知战则制法度以齐之敌轻侵则设防固以御之临事制胜则明赏罚以劝之用能辟国宁方征伐四尅柔然悍愚同于禽兽所长者野战所短者攻城若以狄之所短夺其所长则虽众不能成患虽来不能内逼又狄散居野泽随逐水草战则与家产并至奔则与畜牧俱逃不赍资粮而饮食足是以古人伐北方攘其侵掠而已歴代为边患者良以倐忽无常故也六镇势分倍众不鬭互相围逼难以制之昔周命南仲城彼朔方赵灵秦始长城是筑汉之孝武踵其前事此四代之君皆帝王之雄杰所以同此役者非智术之不长兵众之不足乃防狄之要事其理宜然故也易称天险不可升地险山川丘陵王公设险以守其国长城之谓欤今宜依故于六镇之北筑长城以御北虏虽有暂劳之勤乃有永逸之益如其一成惠及百世即于要害往往开门造小城于其侧因地却敌多置弓弩狄来有城可守有兵可捍既不攻城野掠无获草尽则走终必惩艾宜近州武勇四万人及京师二万人合六万人为武士于苑内立征北大将军府选忠勇有智干者以充其选下置官属分为三军二万人専习弓射二万人専习戈楯二万人専习骑矟修立战十日一习采诸葛亮八阵之法为平地御冦之方使其解兵革之宜识旌旗之节器械精坚必堪御冦使将有定兵兵有常主上下相信昼夜如一七月六部兵六万人各备戎作之具敕台北诸屯仓库随近作米俱送北镇至八月征北部率所领与六镇之兵直至碛南威漠北狄若来拒与之决战若其不来然后散分其地以筑长城计六镇东西不过千里若一夫一月之功当三步之地三百人三里三千人三十里三万人三百里则千里之地强弱相兼计十万人一月必就运粮一月不足为多人怀永逸劳而无怨计筑长城其利有五罢游防之苦其利一也北部放牧无抄掠之患其利二也登城观敌以逸待劳其利三也省境防之虞息无时之备其利四也嵗常游运永得不匮其利五也又任将之道特须委信遣之以礼恕之以情阃外之事有利辄决赦其小过要其大功足其兵力资其给用君臣相体若身之使臂然后忠勇可立制胜可果是以忠臣尽其心征将竭其力虽三败而逾荣虽三背而弥宠
　　上应诏陈时宜表
　　奉癸未诏书以春夏少雨忧饥馑之方臻愍黎元之伤瘁同禹汤罪己之诚齐尧舜引咎之徳虞灾致惧询及卿士令各上书极陈损益深恩被于苍生厚惠流于后土伏惟陛下天启圣姿利见纂极钦若昊天光格宇宙太皇太后以叡哲赞世稽合三才髙明柔克道被无外七政昭宣于上九功咸叙于下君人之量逾髙谦光之防弥笃修复祭仪宗庙所以致敬饰正器服礼乐所以宣和增儒官以重文徳简勇士以昭武功虑狱讼之未息定刑书以理之惧蒸民之奸宄置邻党以穆之究庶官之勤剧班俸禄以优之知劳逸之难均分民土以齐之甄忠明孝矜贫恤独开纳谠言抑絶谗佞明训以体率土移风虽未胜残去杀成无为之化足以仰答三灵者矣臣闻皇天无私降鉴在下休咎之徴咸由人召故帝道昌则九畴叙君徳衰而彞伦斁休瑞并应享以五福则康于其邦咎征屡臻罚以六极则害于其国斯乃洪范之实征神祗之明验及其厄运所纒世钟阳九数乖于天理事违于人谋时则有之矣故尧汤逢歴年之灾周汉遭水旱之患然立功修行终能弭息今考治则有如此之风计运未有如彼之害而陛下殷勤引过事迈前王从星澍雨之征指辰可必消灾灭祸之符灼然自见虽王畿之内颇为少雨闗外诸方禾稼仍茂茍动之以礼绥之以和一岁不收未为大损但豫备不虞古之善政安不忘危有国常典窃以北镇新徙家业未就思亲恋本人有愁心一朝有事难以御敌可寛其往来颇使欣慰开云中马城之食以赈恤之足以感徳致力边境矣明察畿甸之民饥甚者出灵邱下馆之粟以救其乏可以安慰孤贫乐业保土使幽定安幷四州之租随运以溢其处开闗弛禁薄赋贱籴以消其费清道路恣其东西随丰逐食贫富相赡可以免度凶年不为患苦又闻常士困则滥窃生匹妇馁则慈心薄凶俭之年民轻违犯可缓其使役急其禁令宜于未然之前申敕外牧又一夫幽枉王道为京师之狱或恐未尽可集见囚于都曹使明折庶狱者重加究察轻者即可决遣重者定状以闻罢非急之作放无用之兽此乃救凶之常法且以见忧于百姓论语曰不患贫而患不安茍安而乐生虽遭凶年何伤于民庶也愚臣所见如此而已太和十四年秋日
　　请弛盐禁表　　　　　　　　　甄　琛
　　王者道同天壤施齐造化济时拯物为民父母故年谷不登为民祈祀乾坤所惠天子顺之山川秘利天子通之茍益生民损躬无吝如或所聚唯为赈恤是以月令称山林薮泽有能取蔬食禽兽者皆野虞教导之其迭相侵夺者罪之无赦此明导民而弗禁通有无以相济也周礼虽有川泽之禁正所以防其残尽必令取之有时斯所谓障防虽在公更所以为民守之耳且一家之长惠及子孙一运之君泽周天下皆所以厚其所养以为国家之富未有尊居父母而醯醢是吝富有万品而一物是规今者天为黔首生盐国与黔首障防假获其利是犹富専口龂不及四体也且天下夫妇岁贡粟帛四海之所备奉一人军国之资取给百姓天子亦何患乎贫而茍禁一池也古之王者世有其民或水火以济其用或巢宇以诲其居或教农以去其饥或训衣以除其弊故周诗称教之诲之饮之食之皆所以抚覆导养为之求利者也臣性昧知理识无逺尚每观上古爱民之迹时读中叶骤税之书未尝不叹彼逺大惜此近狭今伪弊相承仍崇闗之税大魏恢博唯受谷帛之输是使逺方闻者罔不歌徳昔亶父以弃宝得民硕防以受财失众君王之义宜其高矣魏之简税惠实逺矣语称出内之吝有司之福施惠之难人君之祸夫以府藏之物犹以不施而为灾况府外之利而可吝之于黔首且善藏者藏于民不善藏者藏于府藏于民者民欣而君富藏于府者国怨而民贫国怨则示化有民贫则君无所取愿弛兹盐禁使沛然逺及依周礼制川衡之法使之监导而已
　　唐
　　谢撰攀龙台碑防赐物表　　　　李　峤
　　伏奉恩敕编撰攀龙台碑文赐臣物四百叚研精不优篆刻无术下帷阙蛟龙之学搦管慙凤凰之思猥辱隆命俾图光范戴天如局仰大象而增迷游圣为言抚营魂而自失宁足以挥一徳防万分述虞后之孝思谈姬文之睿业而天情不匮帝造无涯式推爱敬之心用广褒崇之惠披文相质本殊黄绢之词颁赏计劳遂承紫泥之渥荷宠惟惧瞻恩载腼只奉之日悚汗交驰无任慙戴屛营之至
　　为并州长史张仁亶谢赐长男官表　富嘉谟
　　伏奉勅赐臣绢一百疋又奉勅除臣男之辅尚舍直长史丽泽之来匪月而降受赏转级惟臣及子宠渥所分臣无与二夙夜惶悸万殒增惕然旌节所统縁边千里御寇既广兵赋自殷受任非据屡移年祀未能司大事而静外虑汔小康而蠲内役而崇班厚贶载在臣门将何以祗拜殊渥光显休命此微臣所以有死无报也南望阙庭以荣受惧无任悾款之至
　　宰相等上尊号表　　　　　　　张光庭
　　臣闻惟天为大圣人合其徳知微其神至人契其道徳应者天锡其命道尊者帝受其名伏惟陛下克享天心诞承丕命仁育万类道光四表功业见乎变徴符应乎时往者国步多艰克清内难皇天眷祐受命文宗允叶圣谟肇修人纪不易日月再造乾坤此陛下之神武也若乃钦明上古允恭克让缀学设教定礼创厯章施五采克谐八音缉熙之教成肃雍之徳备此陛下之圣文也若郊祀天地文之经也敬事神祗文之徳也柔逺能迩文之化也登封告成文之表也非大圣则不能合其典谟非至神则不能制其通变故功成者不可不表徳至者不可不崇是以百辟颙望三灵乃眷将谓鸿名尚阙大典未敷臣等昧死上尊号为开元圣文神武皇帝陛下将以首出千古表正万邦伏愿守神器之至公遗鸣谦之小节徽名不可以深拒大典不可以固违则乃谓韶尽美矣又尽善也凡在含生不胜大庆臣等区区敢以固请
　　第二表
　　伏以圣徳广运神功莫大昭升于上敷闻在下是用稽古歴考元符敢备鸿名以光帝册陛下烝烝大孝翼翼小心冲让推诚未允羣请臣等愚蔽罔知所图臣闻圣者与天地合其徳日月齐其明智无不通物无不照其徳合其名称盖圣人之总名非王者之私受昔周尊后稷推以配天所以美其圣矣及思齐文王人乐其徳所以称其圣矣及下武继文能受其命亦称其圣矣是以列圣相承受天之祜是则前圣有纪而后圣无名陛下圣无不通神无不妙克受文命大定武功稽之于古则如彼考之于今则如此岂可鸿名大宝未有所崇盖天授者不可违人欲者从其愿伏乞暂回鉴俯察丹诚使文徳武功郁为称首朝闻其道夕死是甘区区以固请无任悚踊之至
　　第三表
　　臣等窃因舆颂上奉鸿名丹恳备陈鉴犹邈是故退省方防进输真诚伏惟陛下少回天恩则海内幸甚臣闻天下者列帝之公器圣号者先王之至名故业崇则器尊道在则名应理征不假义与无私今天之祚唐光乎累圣天则有命圣可无名今若违而不居请而不允岂所谓畏天命以从人欲之防哉伏惟圣以知时神以妙物文经造化武定邦家书云乃圣乃神乃武乃文光昭帝图莫斯为大不稽古之明义岂在今之能名臣等防率旧章奉将元命非敢虚美以咎其词伏愿上察天心下自人听使百灵遂望万古式瞻则朝闻其道夕死无恨臣等不胜恳迫之至
　　请行礼乐化导三事表　　　　　裴耀卿
　　三者礼乐化导也州牧县宰所守者宣礼乐典书经籍所教者返古还朴上奉君亲下安乡族若皆气和浃洽自然化理清平由此言之不在刑法圣朝制礼作乐虽行之自久而外州逺郡俗习未知徒闻礼乐之名不知礼乐之实窃见乡饮酒礼颁于天下比来惟有贡举之日畧用其仪闾里之间未通其事臣在州日率当州所管县一一与百姓劝导行礼奏乐歌至白华华黍由庚等章言孝子养亲及羣物遂性之意或有泣者则知人心有感不可尽诬但臣州久絶雅声不识古乐伏计太常具有乐器大乐久备和声伏望令天下三五十大州简有性识于太常调习雅声仍请笙竽琴瑟之类各三两事令比州转次造习每年各备礼仪准令式行礼稍加劝奬以示风俗又以州县之学本以劝人禄在其中闻于学也今计天下州县所置学生不减五六万人及诸色并国子每年荐举擢第过百人已上虽有司明试务在择才而学校衰微居然可验州县补学生之日皆不愿为逺郡送乡贡之时多有不愿来集恐成頽弊不可因循伏望详择其宜微加劝革
　　谢赐中和节御制诗序表　　　　王　维
　　中使至伏奉手诏幷赐臣皇太子所写御制中和节诗序圣泽曲临天文下降日月烂其光彩风云蔚其气色捧读惊骇魂守失常臣伏以天地有常万物必由其化隂阳不测圣人能为之节然后垂文章以鼓天下之动张宴乐以导天下之和三五以还盛美斯在伏惟陛下以道御物以文化成立言尽经纬之本秉笔节阳和之中虽天防深理絶于弥度而睿词焕洽义归于徳卲文辉三象谐同六律迈殷汤之晨露掩虞舜之薰风皇太子以聪哲之姿篆隶超妙鸾鳯之势钟王莫俦臣备守外藩获承殊奬荷此非常之赐实惟希代之宝窥观则河汉无极负戴则山岳为轻沉族捐躯何阶上答不胜欣感之诚谨献应制诗一首章句疎芜义理鄙浅君唱臣和欢逢宴镐之时滥吹徒歌辄効钧天之末尘渎旒扆伏深战惧无任祗惕之至
　　谢河东节度表　　　　　　　　郭子仪
　　只拜休命内揣薄才委任専崇周章失据臣闻边之安危系于所用事之成败谅在先谋故寸璧必求良工尺金亦资善制况夫谋兼智勇备列戎旃自守封疆颇淹岁序肃将朝剪灭凶徒此乃天工匪惟臣力陛下不遗犬马命以驱驰收其分寸之劳加以丘山之赏礼因位重恩与日深常恐颠危不克负荷所以屡有陈让乞停范阳而手诏曲垂不防允许退就私室切愧明时素餐之诗自臣攸作今又更承奬命兼以河东边境相连三千余里烽燧列警斥堠须明虽则居安终资有备以臣独制谓必无失然以能处一事身任一官犹择其人且愧旷职况臣旁绾三节控带数藩智有所不周心有所不及兵权倘失奔驷宁追实虑授受乖宜简书是畏特望矜臣不逮察臣愚诚更选良能付以旄钺则樵夫絶议官序有伦
　　谢副元帅河中节度使表
　　寄深匡辅任切安危宠命遄临忧惶如灼臣智术凡浅才畧无闻承日月之光遇风云之防自奉先帝徇以驱驰被甲即戎载罹寒暑比凭朝算克振天声虽毫髪之功曾无足纪竟不能扫荡妖孽使八方攸同谬践中枢仍叨上将分茅锡社荣冠一时缕缕之诚切自增愧今又猥驱防出镇河中授臣以连帅之权委臣以専征之务虽才轻方召而任比桓文此陛下除奸之时乃微臣死难之日切见自古忠义之士莫不扶危救祸忧国忘家虽在暮年犹思报主则廉颇强饭马援据鞍以臣方之有甚前哲军国事重不敢固辞誓竭股肱之力以副腹心之寄傥皇猷获展寇难克平殒身戎行实无所恨
　　为并州长史张仁亶进九鼎铭表　吴少微
　　臣闻鼎者夏后氏作羣牧贡金逺方图物备诸山泽以御魑魅厥后嗣徳昏乱鼎迁于商夏之宝也杞不足征殷既有之又患失之周徳休明神宝不坠百代可继伏惟陛下光大而当之若乃崇贵之器金玉之鼎镕首山脽上列太庙序明堂克明灵命以奉上帝非愚臣所敢议臣闻礼之兴也始诸饮食故先王之制曰举九鼎盖筠药淳熬澂潴膏饵御九州之美顺四时之和臣所以征缮北金敢贡新鼎夫有器必有名臣窃见九州同乃述九号夫永昌天中所以基皇周也长安及岐所以纪灵瑞也武兴建都所以光帝闬也礼日观禅云云所以美升中也少阳载青所以冀储徳也东原底平所以广封植也江都淮海所以肆朝宗也江陵作镇所以制荆蛮也成都奥区所以遏珍贡也夫此九者诚不足揄衍鸿休昭振方统庶覩者美其所称知有由作微臣朽老不达有慙歌颂尘八命之宠章负中军之重任匪躬厥献伏表流汗其九鼎铭谨敢列上谨遣某官某奉鼎以闻
　　进王维集表　　　　　　　　　王　缙
　　中使王丞华奉宣圣防应是王维文赋并仰録写进上者恩命忽临以惊以喜退因编録又窃感伤臣兄文词立身行之余力常持坚正秉操孤贞纵居要剧不忘清浄实见时辈许以高流至于晩年弥加进道端坐虚室念兹无生乘兴为文未曾废笔或散朋友之手或留箧笥之中臣近捜求尚应零落诗笔共成十卷今且随表进上曲承天鉴下访遗文魂而有知荷龙光于幽穸没而不朽成大名于圣朝臣不胜感戴悲欢之至
　　谢授左拾遗表　　　　　　　　吕　温
　　伏奉制命授臣左拾遗又中使至宅奉宣进止赐臣本官告身泽濡穷鳞雷起幽蛰尘忝近侍冠轶常伦震惊失圗兢局罔据臣尝学旧史承训先臣皆以奉上自致为荣附下茍进为耻臣所以既孤之后义不依人卖洛中之薄田归阙下之旧宅退蔵其迹黙誓于心不邀利于权门不求名于众口星霜苦节夙夜精诚唯愿投躯盛时自结明主愚诚神感人欲天从果防陛下自记姓名猥怜孤直振零丁于絶望拔暧昧于【阙】　　独断皇明起寘清列俯降中贵内赐官告特违恒例光宠贱臣俾其不出戸庭坐生羽翼万乘知己一鸣惊人公朝得尽节之方私室无谢恩之处顾惟凡陋叨此殊尤纒激血诚铭镂肤骨采拔恩重泥涂感深毕性命以为期裂肝胆而何述唯当竭诚陈力効节明忠使丹心有孚白首无玷然后敢望披云捧日一识天顔则阖门之灰粉知归百生之志愿斯毕臣家虽在城多适田野久废簮笏皆须营备不获当时随例拜谢阙庭
　　道州刺史谢上表
　　臣蒙恩授使持节道州诸军事守道州刺史奉命星驰不敢遑息以今月七日到州上讫祗宠自天战局无地臣谬以孱庸早忝朝序再尘宪府三践文昌竟不能著称弥纶赞肃纲纪合行殿黜翻防奬任共至公之理分子物之忧自古审官莫斯为重臣才乏吏用识昧政经将何以克副圣心抚宁遐俗唯当勤宣皇化防奉彞章苦节励精少酬万一臣无任受恩感激之至
　　衡州刺史谢上表
　　臣伏奉五月十一日恩制授使持节衡州诸军事守衡州刺史散官勲赐如故谨以七月十五日到本州上讫恭承宠命循顾庸虚感忭失图战局无地臣闻三载陟明虞书盛典六条举最汉制宏规必在上允帝俞俯谐师锡臣谬领郡务素无吏能防守国章布宣皇化匪宁夙夜再换炎凉仰奉陛下忧勤以恤逺人凋瘵虽检身肃下不敢愧于神明而阜俗移风竟未彰于绩用将何以特膺睿奬简在宸心当恺悌之旁求辱循良之盛选省躬增惕殒首知慙谨当罄竭精诚防磨朽钝庶立日新之効少酬天覆之恩实望圣慈照臣肝胆臣无任感跃屛营之至
　　寒食谢新火及春衣表　　　　　武元衡
　　中使至奉宣圣防赐臣新火及春衣等荧煌自天纎丽同降束带敛袵尽饰之道已加捧炬回光照临之荣荐及臣以薄才滥居台宪旷官尸禄骤涉岁年陛下未责前过尚容旧职忝陪班列兢惕每多载冒簮缨慙惶益甚今时惟清明律中姑洗当改燧火既荷维新之恩未去緼袍更沐衣轻之赐猥霑鄙陋曲被幽微臣虽至愚岂不知愧伏以先皇之徳未报陛下之泽又深揣分循涯过叨奬遇将仰申裨补俯効涓埃惟当以火烛心焚灼不忘于尽瘁以衣励已曳娄常誓于糜躯嫉恶触邪进贤惟善有死莫贰知无不为伏冀圣慈鉴臣丹慊无任踊跃屛营之至
　　谢赐新火及新茶表
　　中使至奉宣圣防赐臣新茶二斤者慈泽曲临恩波下浃光烛闾里荣加微贱惊欢失图荷戴无力臣庸锁无堪谬参风宪旷官尸禄已涉岁年窃位妨贤心知不可陛下上天之私覆回白日之余光锡贡颁荣布芳新于令节鑚燧改火烛幽昧于蓬门既荷维新之恩更沐时珍之赐将何以仰申裨补俯効涓埃惟当焚灼丹诚激励愚鲁况先朝之恩未报陛下之泽又深省分循涯伏增陨越无任感戴屏营之至
　　为河东副元帅马司徒请刻御制箴铭碑表
　　权徳舆
　　臣前窃睹御制赐灵盐节度使杜希全君臣箴一篇辄请刻石于太原兴王之都与宗所制起义堂颂碑并列垂训后代光示万邦伏奉批表及赐臣等手诏俯允许仍赐臣一本又赐臣御制宸扆台衡铭二首幷叙精义微言深于羲文之防明训大诫叶于舜禹之谟涵周诗而轶商颂准天地而悬日月五彩彰施而溢目八音均调以动心至于上下咸和君臣交儆僻邪无自而入猜虐不萌于中郁堙底伏之气宣强悍谗谀之説泯援申甫以作诫绍唐虞而追踪诚文教之极而至治之本也臣余生陋质材朽功微陛下奬励过深宠锡逾厚使得获睹殊观接闻至音目以勲贤称其威武跪捧震骇顾循悚怍实愿周旋奉戴内以为子孙藏恢演昭宣外以垂金石刻今者琢磨已就刋刻方施至于次序篇章论载年月未敢即定谨令图画进上仍请于碑首正面刻作御制箴铭四字其下刻年号月日字建箴铭二首幷序其碑首隂面伏请准起义堂颂碑例刻年号月日字建其下刻臣所上表疏伏防批表勅语及所赐臣手诏庶使后之观者寻其幷连究其本末以知盛徳之事懿铄丕显游无极臣之所愿也不胜忻惧悃恳之至
　　青帅乞朝觐表　　　　　　　　栁　冕
　　臣备位方面守镇海隅顾无理平之绩猥受增秩之荣而不自愧者顔之厚也窃感江汉朝宗之义鹿鸣君臣之燕颂声之作王道之始也国家自兵兴之后不遑议礼方岳未朝防乐久缺臣限以一切之制例无朝集之期目不覩朝廷之礼耳不闻宗庙之乐足不践轩墀之地十有三年于兹矣犬马齿衰益深恋主葵藿将暮空仰太阳古人云日虽不为葵藿回光然向之者诚也臣职在戎马身辞日月愿因朝谒一见汉仪亦臣之诚也曰朝以正班爵之义防以训上下之则朝防者礼之本也臣安敢忘故羣后四朝以明黜陟唐虞制也五岁一见以考制度殷周制也三载上计以防考课两汉制也其或不朝则以礼让之故孟子曰诸侯之朝天子曰述职一不朝则黜其爵再不朝则削其地三不朝以六师移之然则诸侯朝防尊王室也可以废食不可以废朝洎秦灭古制罢侯置郡汉立王侯并建守相圣唐稽古兼而用之故天下朝集三考一见皆以十月上计至于京师十一月礼见防于尚书省其朝觐也应考绩之事至元日也陈筐篚之贡集于朝堂唱其考第进贤以兴善简不肖以黜恶穆穆济济靡然成风太宗之遗政也自安史乱常始有専地者矣四方多故始有不朝者矣戎臣恃险未有悔过者矣臣忝阃外之寄窃愤不朝之臣故每忘寝与食思一入觐庶因微臣率先天下则君臣之义亲而不疎朝觐之礼废而复兴臣之幸也常恐负薪之疾溘先朝露觐礼不展殁于下泉臣之忧也又臣四年已来频乞骸骨圣恩哀悯许为择替无徳而禄殃衅荐臻臣虽上恃天慈不殒瘴疠而下悲骨肉继以死防及闻诸将帅亡没亦众臣自悼何徳以堪久长昔公子牟身在江海之上心驰魏阙之下则乡国者人情不忘也阙庭者臣子之恋也朝觐者国家之大礼也是三者人之大愿伏乞陛下悯臣丹恳许臣入朝再谒圣顔万舞称贺斯愿毕矣无任恳款屏营之至
　　辞平章军国重事表　　　　　　裴　度
　　伏以公台崇礼典册盛仪庸臣当之实谓忝越况累承宠命亦为便蕃前后三度已行此礼令臣犹参枢近窃惧无以弼谐重此劳烦有腼面目伏乞天恩且课臣効官责臣实事册命之仪特赐停罢则素餐高位空负耻于中心弁冕轻车免讥诮于众口
　　荐李源表　　　　　　　　　　李徳裕
　　处士李源即故礼部尚书东都留守赠司徒忠烈公李憕之少子天与忠孝嗣兹贞烈以父死国难哀纒终身自司农寺主簿絶心禄仕垂五十年暨于衰暮多依惠林佛寺本憕之墅也寺之正殿即憕之寝室源过殿必趋未尝登践随僧一食已五十年其端心执孝无有不至抱此贞节弃于王朝臣窃为陛下惜之
　　代裴相公辞官表　　　　　　　刘禹锡
　　臣去冬得疾近日加剧西夕之景岂能久留及其未乱披露诚恳臣犬马之齿六十有七寿虽不长亦不为短位忝公台近十五年皆由际防非以才进常惧官谤以招国刑令被病得死保其始终为幸甚厚岂复咨嗟所恨者遇圣明之君不得佐成太平之化自量气力忽恐奄时则心有微素无阶上达伏惟圣慈照鉴临而察之伏以三公非旷职之地宰相非卧理之官臣伏枕之初已有陈乞请罢真食兼辞贵阶伏防优诏才遂一事频降中使慰勉再三専令御医旦夕诊视茍安名器不觉经时主恩则深公议不可伏思陛下临御之始宰臣四人逮今零落忽已一半臣且危惙余年几何惟易直外镇独得无恙窃持此理权位难居伏乞赐臣停官许在家养疾就闲辞禄或冀有瘳害盈福谦固是神理傥天眷绸厚念以伏事多年臣之所陈未便遂则国朝勲旧以疾辞位者皆得致仕使其家居足以颐养既有成例着于旧章伏望天恩特赐哀允
　　栁州刺史谢上表　　　　　　　栁宗元
　　臣伏奉三月十三日制除臣使持节栁州诸军事守栁州刺史以六月二十七日到州上讫臣早以文律参于士林徳宗皇帝选于众流擢列御史陛下嗣登宝位微臣官在礼司百寮称贺皆臣草奏臣以不慎交友旋及祸讻圣恩贷谪在善地累更大赦获奉诏追违离十年一见宫阙亲受朝命牧人逺方渐轻不宥之辜特奉分忧之寄铭心镂骨无报上天谨当宣布诏条竭尽驽蹇皇风不异于遐迩圣泽无间于华夷庶答鸿恩以塞余罪无任感恩陨越喜惧之至谨遣军事十将刘伯通奉表以闻
　　代栁公绰谢上任表
　　肃恭休命晨夜趋程只荷宠私不遑寝食臣闻古之制爵禄者爵以居有徳禄以养有功臣本书生宦不期达值陛下文明抚运大阐元猷捜采众才幸忝甄録歴践中外星霜屡移曾无涓尘上答鸿造忘其薄陋委之雄藩顾无绥驭之能谬忝澄清之寄将何以敷宣皇泽普谕天慈唯当察慝以为防视俗而为教蠲除细故务安黎献庶几清浄无扰以慰逺人臣不胜忝冒荷恩之至
　　忠州刺史谢上表　　　　　　　白居易
　　臣以去年十二月十二日伏奉勅防授臣忠州刺史以今月二十八日到本州当日上讫殊恩收奬非次升迁感戴惊惶殒越无地臣性本疎愚识惟褊狭早防采録擢在翰林仅歴五年每知尘忝竟无一字上答圣明及移秩宫寮卑宂疎贱不能周慎自取悔尤犹圣慈曲赐容贷尚加禄食出佐浔阳一志忧惶四年循省昼夜寝食未尝敢安负霜枯葵虽思向日委风黄叶敢望霑春岂意天慈忽加诏命特从佐郡宠授専城喜极魂惊感深泣下方今淮蔡底定两河乂宁臣得为升平之人遭遇已极况居符竹之寄荣幸实多誓当负刺慎正履冰励节下安凋瘵上副忧勤未死之间期展微効局身地逺仰首天高蝼蚁之诚伏希怜察无任感激恳款彷徨之至谨遣某官某乙奉表陈谢以闻元和十四年三月二十八日
　　杭州刺史谢上表
　　臣去年七月十四日防恩除授杭州刺史属汴路未通取襄汉路赴任水陆七千余里昼夜奔驰以今月一日到本州当日上讫上分忧寄内省庸虚仰天戴恩局地失次臣谬因文学忝厠班行自先朝黜官以来六年放弃逢陛下嗣位之后数月征还生归帝京宠在郎署不逾年擢知制诰未周岁正授舍人出泥登霄从骨生肉惟有一死拟将报恩旋属边隔不宁朝廷多事当陛下旰食宵衣之日是微臣输肝泻胆之时虽进献愚衷或期有补而退思事理多不合宜臣犹自知况在天鉴忝非土木如履冰泉合当鼎镬之诛尚忝藩宣之寄才小官重恩深责轻欲答生成未知死所惟当夙兴夕惕焦思苦心恭守诏条勤恤人隠下苏凋瘵上副忧勤万分之恩冀酬一二仰天举首望阙驰心葵藿之志徒倾蝼蚁之诚难达无任感恩恳切之至长庆二年
　　苏州刺史谢上表
　　臣伏奉三月四日恩制授使持节苏州诸军事守苏州刺史臣以某月二十九日东都今月五日到州当日上讫时当明盛宠在藩条只命荷恩以感以惧伏惟陛下嗣膺厯数重造寰区将致升平在先政化询求牧首勤恤黎元实陛下慎选惟良之秋责成共理之日也臣以微陋早忝班行首自中书舍人出为杭州刺史幸免败缺实无政能已防宠荣入改宫相今奉恩寄又分郡符奬饬具载于诏中庆幸实生于望外况当今国用多出江南江南诸州苏最为大兵数不少税额至多土虽沃而尚劳人徒庶而未富宜择循良之吏委以抚绥岂臣琐劣之才合当任使然既成命敢不誓心必拟夕惕夙兴焦心苦节惟诏条是守惟人瘼是求谕陛下忧勤之心布陛下慈和之泽则亭育之下疲人自当感恩而岁时之间微臣或希报効尘黩皇鉴吐露赤诚宠至空惊恩深未答无任惭惶恳激之至谨差军事散将某乙奉表陈谢以闻
　　为太原郑尚书谢赐旌节等表　　令狐楚
　　今月七日中使尹偕至伏奉勅书手诏慰喻臣及将仕参佐等幷赐臣官告旌节宠命并临荣光叠至钦承捧受感惕难胜臣昔为诸生所冀微禄揣摩铅钝际防清平伏惟皇帝陛下至徳配天大明并日朝有多士国无幸人若臣庸虚何足比数阶縁所职被服殊私居郎吏之中已为饕窃立戎旃之下安所堪任前奉诏书除臣节度托肺肠而三省觉魂魄之九飞恳款未申恩光荐至使从天下拜迎而万姓懽呼王在日中照临而一方安泰编纶言于宝轴挥宸翰于防牋既赐诸侯之旌又降将军之节委之刑赏许以便宜臣实何人忽斯宠重如山压薰若火炎无以为容不知自处谨以今日准勅拜受讫伏以旌唯进善节以诘奸昔常闻今则只受度才非将虽天地所知禀令于君岂风尘敢犯誓当保安四境和叶三军洒帝泽于州闾振皇威于边境难酬天造庶竭臣心所守有限不获陈谢无任感戴忭跃之至
　　宋
　　代陈州李相公陈情表　　　　　杨　亿
　　臣闻匈奴未宾去病以之辞第先零尚炽充国由是请行臣虽至愚常慕前烈辄兹披露甘俟诛夷窃以无用之臣明君不畜彼其之子载籍攸讥况臣爵为通侯任居方镇权兼节钺位峻台槐厚禄万钟深负素飱之愧元戎十乘莫伸汗马之劳方今边多虞军书尚警朝廷未得以高枕帷幄颇闻于运筹而臣世受国恩身膺阃寄禽息鸟视徒自取于便安烽举燧燔曾不思于効用岂人言之可畏实鬼瞰以是忧每念及兹毛髪俱耸伏望陛下曲回元造洞鉴丹诚许于戎行之间乃至重难之处赐之驱防俾効疲驽焚老上之龙庭誓歼余孽褁伏波之马革庶毕乃心愤发由衷兢惶俟命
　　第三表
　　臣近者再贡封章备倾忠款忽奉优诏未赐允俞俯偻无从陨越于下窃以贾生一匹夫耳乃愿系于单于卜式彼何人斯犹誓死于南越况臣职居连帅位冠列藩大斾髙牙任雄节制貂冠蝉冕地峻公卿台端无汗马之劳窃禄有悬貆之诮矧惟家世际防国朝爰念先臣逮事太祖契风云之嘉防被雨露之殊私乃至延赏后昆冒荣昭代而不能图勲竹帛济美箕裘但恃夤縁仰希覆焘负乘致寇必自取于颠挤怀安败名实有孤于豢养况今斧扆尚烦于旰昃边陲未扫于欃枪帷幄之臣方图于庙胜介胄之士咸愿于身先如臣忠烈之余况忝崇髙之位茍贪宠禄辄避征行何以报累朝之恩何以塞舆人之诵伏望陛下恕以再三之渎鉴兹丹赤之诚俾执干戈以守方面况臣齿髪虽暮亦可强饭于廉颇胆气未衰岂愧横行之樊哙誓约赍于絶漠愿喋血以鏖兵执金皷以长驱陨锋镝而无恨愤悱斯极陈述尤烦干冒宸严期于得请
　　谢降诏不允所请表
　　臣近者不自揣循辄倾愚瞽屡陈奏牍上扣天阍罄犬马之诚盖思报主犯雷霆之怒岂敢顾身方怀惟谷之忧忽降封泥之诏靡加罪戾曲示褒抚已无从戴恩弥厚伏念臣抡才甚薄冒宠居多领近辅之雄藩据中台之显位赋禄至厚殆逾千戸之封卫社无功空忝三军之帅徒晏安于富贵实腼厚于心顔属边戍之未宁固戎臣之思奋系单于之颈孰不有心搴翎侯之旗人皆贾勇爰述乃诚之恳迫兼陈奕世之夤缘以至征前朝戚属之家未尝避一时军旅之役披坚执锐必誓于身先冒刃摧锋庶求于死所少塞素餐之谤免贻青史之羞徒罄勤拳终成孟浪渎尊不已既罹犯上之获罪攸宜合正投荒之典岂谓陛下俯矜僭越特示优容未寘金科曲颁芝检八行睿防备极于丁宁一介微躯岂胜于陨越仰戴乾坤之造曷酧雨露之施
　　进瞻彼南山诗表　　　　　　　司马光
　　臣闻天尊地卑道之常也而干下坤上谓之泰岂非阳不下隂则无以行其施君不交臣则无以得其心是以诗人歌颂其君之徳多称饮食饫燕之丰钟皷筦磬之乐车服旌旂之盛币帛锡予之多盖以君臣兄弟朋友之际舍此无以相交也虽然人君不以诚心加之则此四者虽美无益也故鹿鸣曰我有防酒以燕乐嘉宾之心彤弓曰我有嘉宾中心贶之此言君臣之恩不由外来也伏见陛下以十二月二十三日二十七日再幸天章阁悉召宰辅侍从之臣徧观瑞物及先帝御书御集又幸宝文阁亲为飞白书幷御墨纸笔以赐羣臣又赋诗命羣臣属和又幸羣玉殿置酒作乐比暮而罢其酒醪殽防罗花金器多出禁中于二十七日仍面谕羣臣以前日之燕办于造次未尽朕心故欲重与卿等为乐今天下方无事毋惜尽醉以称朕意是日凡为燕之具又加厚于前其所以劳徕存抚羣臣莫非出于陛下之志者是以羣臣膏沐宠光被服徳音熏蒸条鬯浃于肌肤沦于骨髓固不待饮食而先醉饱矣退而咏歌圣徳流布四方闻者无不咨嗟叹息以为陛下之于羣臣可为无负而羣臣实负陛下多矣茍有可以死于其职补益万分莫敢爱也窃以羣臣前后受陛下爵位廪禄飨燕赐予固已多矣未有如今日之欢欣感激深厚切至上下如一者其故何哉此非外物丰衍所能致也正由陛下加之诚心而已矣陛下方将推广此心以被天下至于朝廷之政进贤退不肖赏善罚恶无不尽诚以求之臣见四海之内如殿堂之上无不沉酣于茂恩餍饫于盛徳矣不胜鼓舞抃蹈之至谨成瞻彼南山诗七章随表上进文采鄙野不自揣度羞汚盛时伏惟陛下察其狂简而裁其罪罚焉
　　进古文孝经指解表
　　臣闻圣人之徳莫加于孝犹江河之有源草木之有本源逺则流大本固则叶繁是以由古及今臣畜四海未有孝不先隆而能宣昭功化者也伏惟陛下纯孝之性于自然动静云为必咨训典起居出入不忘先烈以为滁州者太祖皇帝所以禽馘奸桀肇开王迹幷州者太宗皇帝所以芟夷僭乱混一九围澶州者真宗皇帝所以攘却贪残亿宁华夏皆大勲懿业威灵所存遂命有司分建原庙图续圣容躬题扁榜严奉之礼备尽恭勤羽卫供帐率从丰衍兹有以见陛下尊显祖宗之意无不至矣经曰爱敬尽于事亲而徳教加于百姓刑于四海夫以陛下天授之资爱敬之志而又念夫百官者祖宗之百官不可以私非其人府库者祖宗之府库不可以赏非其功法令者祖宗之法令不可以罚非其罪慎之重之益自儆戒如是则为无不成求无不给荣名之彰炳如日月基绪之固巍如泰山黎民乂安四夷怀服草木禽鱼靡不茂豫此诚孝徳之极致也臣愚幸得补文馆之缺以经史为职窃覩秘阁所藏古文孝经先秦旧书注遗逸孤学堙微不絶如线是敢不自揆量妄以所闻为之指解虽才识褊浅无能明庶几因圣人之言得少闗省览则粪土之臣荣愿足矣其古文孝经指解一卷谨随表奉进以闻
　　进通志表
　　臣闻治乱之原古今同体载在方册不可不思臣少好史学病其烦冗常欲删取其要为编年一书力薄道悠久而未就今兹伏遇陛下丕承基绪留意萟文开延儒臣讲求古训臣有先所述通志八卷起周威烈王二十三年尽秦二世三年史记之外参以佗书于七国兴亡之迹大畧可见文理迂疎无足观采不敢自匿谨缮写随表上进
　　谢赐资治通鉴序表
　　伏防圣恩令臣读所修资治通鉴仍面赐御制御书序一篇者臣性识驽钝学问空浅偶自幼龄粗涉羣史常欲芟去芜杂挥精隽穷探治乱之迹上助圣明之鉴功大力薄任重道悠徒怀寸心行将白首伏遇先皇帝若稽古道博采微言俾摭旧闻遂伸微志尚方纸墨分于奏御之余内阁图书从其假借之便未遑汗简已泣遗弓陛下只服骏命丕承前烈臣以属稿有绪不可不成受诏所为不敢不上铨次无法抵牾实多仰汚览观伏须罪戾岂谓陛下赦其狂简赏其専勤思所以旌异于佗书焜燿于羣下特殊恩不用常例属当劝讲之始俾参经史之末迨此清闲命之进读而又序其本原冠于篇帙言为典肆笔成书炳蔚互变如虎豹之明灏噩无涯逾商周之盛况复褒贬是非古人有所未至造端立意愚臣不能自言陛下一赐指陈涣然冰释至于博而得其要简而周于事典刑之总防册牍之渊林臣实何人克堪此语若乃嘉文宣以作则援贞观而为师兹实生民之福岂伊微臣之幸窃以周之南董汉之迁固皆推高一时播美千载未有亲屈帝文特纡宸翰曲奬饰大振辉光如臣朴小才固非先贤之比便蕃茂泽独専后世之荣退自揣循殆无容措遂使萤燐末照依日月以永存草木常名附天地而不朽臣不任恳款之至
　　谢提举崇福宫表
　　伏奉勅命宜令再任提举西京崇福宫者囊奏上陈始虞报罢黈聪垂听亟沐颁恩只荷寛优伏增兢悸伏念臣才非适用学不知方被遇三朝忝尘二禁汚天光之顾问侍经席之从容亦尝委总宪司讫无报称擢陪枢府不敢叨居剖竹雍都蔑闻于治效分台洛邑幸养于沉疴仍再领于祠庭遂十更于岁籥顷自受命先帝俾刋旧闻逮陛下之钻图徳音而继至而臣擕槀在外奏编未经盖简册之浩繁致岁时之淹久虽官守无事慙四体之不勤而史学防书实寸隂之是惜惧先沟壑以负恩私久去班行顾其他而无补坐糜禄廪尝自讼而靡遑尚或无厌复求自便辄披私恳轻冒宸严岂谓陛下大徳包荒至明烛逺罔责再三之渎曲垂开可之私盖特出于异恩故不拘于常法乾坤至大虽万物皆遂其生雨露新霑或一夫独被其泽惟颛愚之无状容侥幸以兹多臣敢不深戒宴安只勤夙夜毕精撰述图报生成
　　进资治通鉴表
　　先奉勅编集歴代君臣事迹又奉圣防赐名资治通鉴今已了毕者伏念臣性识愚鲁学术荒疎凡百事为皆出人下独于前史粗尝尽心自幼至老嗜之不厌每患迁固以来文字繁多自布衣之士读之不徧况于人主日有万几何暇周览臣尝不自揆欲删削宂长举撮机要専取闗国家兴衰系生民休戚善可为法恶可为戒者为编年一书使先后有伦精粗不杂私家力薄无由可成伏遇英宗皇帝资睿智之性敷文明之治思歴览古事用恢张大猷爰诏下臣俾之编集臣夙昔所愿一朝获伸踊跃奉承惟惧不称先帝仍命自选辟官属于崇文院置局许借龙图天章阁三馆秘阁书籍赐以御府笔墨缯帛及御前钱以供果饵以内臣为承受眷遇之荣近臣莫及不幸书未进御先帝违弃羣臣陛下绍膺大统钦承先志宠以冠序赐之嘉名每开经筵尝令进读臣虽顽愚荷两朝知待如此其厚陨身防元未足报塞茍智力所及岂敢有违防差知永兴军以衰疾不任治剧乞就宂官陛下俯从所欲曲赐容养差判西京留司御史台及提举嵩山崇福宫前后六任乃听以书局自随给之禄秩不责职业臣既无他事得以研精极虑穷竭所有日力不足继之以夜徧阅书史旁采小説简牍盈积浩如烟海抉擿幽隐校计毫厘上起战国下终五代凡一千三百六十二年修成二百九十四卷又畧举事目年经国纬以备检寻为目録三十卷又参考羣书评其同异俾归一涂为考异三十卷合三百五十四卷自治平开局迨今始成岁月淹久其间抵牾不敢自保罪负之重固无所逃重念臣违离阙庭十有五年虽身处于外区区之心朝夕寤寐何尝不在陛下左右顾以驽蹇无施而可是以専事鈆椠用酬大恩庶竭涓尘少裨海岳臣今筋骸癯瘁目视昏近齿牙无几神识衰耗目前所为旋踵遗忘臣之精力尽于此书伏望陛下寛其妄作之诛察其愿忠之意以清闲之燕时赐省览监前世之兴衰考当今之得失嘉善矜恶取是舍非足以懋稽古之盛徳跻无前之至治俾四海羣生咸防其福则臣虽委骨九泉志愿永毕矣谨奉表陈进以闻
　　上太皇太后谢赐生日礼物表
　　伏防圣慈以臣生日特降诏书赐臣米面羊酒者至仁垂眷多物分颁拜赐惟优汗顔有腼伏念臣器能浅陋术学迂疎仰膺简注之隆进备弼谐之职适及始生之旦复叨厚下之恩及养无因感劬劳于兹日致礼有秩庆泽以自天此盖伏遇坤厚兼容母慈广被重近司之责任推异数以劝官特加饩廪之仪以示宠光之渥所生无忝敢忘夙夜之勤来事可为益图忠义之报
　　谢赐资治通鉴表　　　　　　　张舜民
　　临政愿治乃圣主之用心受诏修书皆儒臣之能事成而进御宠以匪颁何彼下臣遽霑优赐恭惟陛下生知典学性好观书岂止求之多闻实欲辅之自得然万几丛委载籍纷繁自学者不得徧窥况人主何暇周览思有所述颇难其人畴若人哉莫如光者给尚方之笔札萃三馆之图书许自辟官用资检讨量加常俸不责课程上下驰骋于数千载之间出入将随于十九年之内其间明君良臣箴规议论切磨之精语名将循吏方畧条教魁梧之伟功休咎庶征之原天人相与之际抉摘奸宄褒崇善良网罗羣言囊括旧史如海之藏珍怪鱼龙之无数如山之包草木鸟兽之难名披分畎浍之末流蔽映雕虫之小技旅游东国常屡叹于斯文留滞终南遂克终于先业虽古者兴亡事迹固已灿然而光之筋力精神于此尽矣尚苦言官之督责熟谙俚俗之谤嗤卒成一代之书仰副两朝之志掲为通鉴时则弗迷资彼治原舍兹安出神宗皇帝钦讲筵而进读挥宸翰以赐名制序而冠其篇端镂板而布之天下仰君臣之际防已极丹青何父子之沦亡忽悲风露岂谓门墙之旧物退收铅椠之微功开卷涕流拜嘉汗浃此乃伏遇陛下聪明迪祖宵旰思皇留神于乙夜之勤访问于西清之奥伏遇太皇太后敉宁大业持载烝民安所宝之检慈格无疆之寿考逺追三鉴坐振四维顾一介之靡遗与羣贤而乐共储无儋石曾非菽水之忧家有赐书留作子孙之宝
　　代文潞公谢太皇太后表　　　　张　耒
　　稽留君命敢求免于刑诛惠养老臣不使劳其筋力仰睿思之从欲抚衰志以知荣伏惟太皇太后厚徳无疆至仁在上神孙临祭知保依之圣功多士充庭见肃雍之盛徳恩及草木喜同天人臣幸以余龄获逢盛旦虽笾豆骏奔之事徒有心哉而礼乐大备之时为后死者岂不偶尔尚足矜荣
　　唐
　　谏皇太子牋　　　　　　　　　薛元超
  </div>
  <div class="pagination">
   <a href="山西通志_page614.html">
    上一页
   </a>
   <span>
    ...
   </span>
   <a href="山西通志_page610.html">
    610
   </a>
   <a href="山西通志_page611.html">
    611
   </a>
   <a href="山西通志_page612.html">
    612
   </a>
   <a href="山西通志_page613.html">
    613
   </a>
   <a href="山西通志_page614.html">
    614
   </a>
   <span class="current-page">
    615
   </span>
   <a href="山西通志_page616.html">
    616
   </a>
   <a href="山西通志_page617.html">
    617
   </a>
   <a href="山西通志_page618.html">
    618
   </a>
   <a href="山西通志_page619.html">
    619
   </a>
   <a href="山西通志_page620.html">
    620
   </a>
   <span>
    ...
   </span>
   <a href="山西通志_page616.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
