<!DOCTYPE html>
<html>
 <head>
  <meta charset="utf-8"/>
  <title>
   江南通志 - 第 164 页/共 731 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江南通志 - 第 164 页/共 731 页
  </h1>
  <div class="content">
   九年正月扬州府高邮州言城北张家沟塘岸三十里旧用甎石包砌防遏甓社等九湖及天长诸水近因春雨浸淫各水暴涨冲决塘岸九百八十丈又自张家沟北至宝应县南至江都县东至兴化县界塘岸百余里间有坍塌乞发丁夫如旧修治令工部覈实修筑
　　三月浚扬州府瓜洲坝河道及修通江减水二牐修苏州至嘉兴石土塘桥路七十余里泄水洞百三十一处
　　六月淮安府沭阳县知县王泰言县南沭河北连山东南通淮安洪武间常疏浚以便转运今壅塞四十余里转输既艰水复为患乞于农隙浚治从之
　　八月浚常州府江阴县青旸等处河道
　　十年十一月修扬州府仪征县縁江隄岸及浚夹港等处河道
　　浚鎭江府京口新港甘露三港逹于江
　　十二年八月浚淮安府海州城南官河二百四十里
　　十月常州府江阴县请浚万岁河及塘泾等河从之
　　十一月浚苏州府昆山县太平河
　　是年平江伯陈瑄请凿徐吕二洪以通漕运更于洪口建牐按宋元祐四年京东转运司言清河与江浙淮南诸路相通因徐州吕梁百步两洪湍浅险恶多坏舟楫朝廷已委官度地势穿凿此即瑄所凿之道也
　　十三年五月开清江浦河明太宗实録凡漕运北京舟至淮安过坝度淮以达清河口挽运者不胜劳平江伯陈瑄时总漕运故老为瑄言淮安城西有管家湖自湖至淮河鸭陈口仅二十里与清河口相直宜凿河引湖水入淮以通漕舟瑄以闻遂发军民开河置四牐曰移风曰清江曰福兴曰新庄以时启闭人甚便之
　　是年建淮安五坝运船经坝入淮南河全考仁字坝义字坝在新城东门外东北自城南引湖水抵坝口外即淮河遇清江口淤塞运船经此入淮礼字坝智字坝信字坝在新城西门外西北引湖水抵坝口外即淮河遇清江口淤塞则官民商船经此逹于淮
　　十四年四月设直隶淮安府山阳县之清河福兴清河县之新庄邳州之干沟徐州之沽头上沽头下沛县之金沟山东济宁州之谷亭孟阳泊鲁桥十牐置牐官各一员按明初都金陵则漕于江其饷辽卒犹漕于海自永乐都燕后岁漕东南四百万石由江涉高宝诸湖絶淮入河经防通河出衞河白河遡大通河以逹于京师诸洪泉坝牐以次修举
　　五月修扬州府邵伯镇上下二牐
　　是年平江伯陈瑄疏濬故沙河置牐通舟南河全考先是漕至淮安悉从府东北车坝入淮逆水行六十里至是瑄因宋乔维岳所开沙河旧渠益加疏治置牐通舟逾年而功成漕人徳之为立祠焉十五年五月遣官巡视北京通州至仪征河道十九年九月修直隶高邮州新开湖塘岸

　　江南通志卷五十八
&lt;史部,地理类,都会郡县之属,江南通志&gt;
　　钦定四库全书
　　江南通志卷五十九
　　河渠志
　　运河
　　明洪熙元年十一月濬仪征瓜洲坝河先是平江伯陈瑄奏仪征瓜洲坝下河道年乆淤塞请发附近军民疏濬上以东作方兴姑俟农隙至是命鎭江扬州常州三府仪征扬州鎭江三卫共以军民二万疏濬仍命瑄董之宣德五年平江伯陈瑄言淮安西湖河岸乃牵挽舟船徃来通路比因风浪冲激岸多坍塌桩木不存淮安府满浦五坝闭废已久其官吏坝夫俱无差役乞令守视西湖隄岸遇有损壊就令修治从之
　　是年八月浚白塔河及仪征等坝河明宣宗实録御史陈祚言白塔河宜开浚置牐又侍郎赵新言宜浚白塔河及仪征旧江口钥匙河黄泥滩清江牐俱宜浚导上遣主事潘厚及扬州淮安府官审视仍与平江伯陈瑄议可否及所用人力至是厚还奏开浚实便白塔河仪征坝河约用四万五千八百人计四十日可完清江牐河用一万八千人计十五日可完上从之于是工部请发扬州淮安军夫先开白塔河置牐工毕就浚清江牐仪征钥匙河上曰三处用工劳人太甚其仪征钥匙河俟明年农隙修浚
　　七年七月置吕梁漕渠石牐明宣宗实録平江伯陈瑄以吕梁上洪地陡水急漕舟难行奏准令民于旧洪西岸凿梁渠深二丈濶五丈有竒夏秋有水可以行舟至是复欲深凿置石牐二时其启闭以节水庶几徃来无虞事闻命附近军卫及山东布政司量发民夫工匠协力成之
　　是年陈瑄于白塔河置新牐潘家大桥江口四牐令江南粮船自孟渎河过江入白塔河至湾头入漕河省瓜洲盘坝之费南河全考江南舟由瓜洲车坝入漕河自白塔河开瓜坝弃不用近白塔置坝舟行瓜仪
　　正统三年筑髙邮湖隄明英宗实録隄长四百二十五丈旧用土筑遇风撞激辄败即有木橛苇东蔽防亦不经乆至是甃以砖石用糯米糊和灰以固之始坚致可乆矣
　　六年修髙邮州北门起至张家沟一带河隄七年修筑淮安西湖中路十余里以便漕运八年三月濬瓜洲坝东港明英宗实録洪武间瓜洲坝有东西二港永乐间废东港坝为厰以贮材木正统初廷臣议徙木濬港未果至是督漕总兵官都督佥事武兴言坝废港塞非惟舟楫徃来迟延且舣泊大江有风涛之虞请俟秋成于鎭江扬州二府佥夫七千余人复修从之
　　又濬常州孟渎河德胜河扬州白塔河明英宗实録漕运总兵官都督佥事武兴廵抚侍郎周忱等奏常州府武进县民言漕舟出夏港泝大江风涛险阻害不可胜言常州西城有德胜新河北入江江北扬州府泰兴县有北新河中间有淤浅者俱宜浚之以避大江险阻浙江都司署都指挥佥事萧华言永乐宣德间漕舟自常州府孟渎河出江入白塔河江行不逾半日今孟渎河淤浅请浚之广东按察司知事黄武浙江处州卫指挥使牛通皆以为言事下臣等计议华等所言皆有据请先浚孟渎河其白塔河有四牐可于其中大桥牐筑坝候运河水泛则啓牐行舟水落则仍闭塞德胜河亦宜修浚惟北新河计当役一十五万五千人一月方完请俟浚理孟渎河白塔河德胜河完再议上从之
　　九年正月福建按察司谢庄奏请浚鎭江府丹徒县甘露坝至常州府城东河道从之
　　十二月疏常州鎭江运河
　　十三年二月濬泰皇寺巴河续文献通考徐州吕梁二洪皆分黄河水以通舟楫其泰皇寺巴河原系分水之处年久淤塞水脉微细先此都督同知武兴奏请疏濬以冬寒土坚而止至是复请上命所司发军夫濬之
　　十四年四月修直髙邮州甎河塘
　　景泰二年正月濬直鎭江常州运河
　　七月浚徐州小黄河通漕明英宗实録初以河决沙湾水皆东注徐吕二洪浅涩敕右副都御史王暹处置至是暹上言黄河自昆仑发源流入中国其所经歴之处自陕州以西有山峡不能为害陕州以东则地势平缓水易泛溢故为害甚多自洪武二十四年河改流从汴梁北相离四五里许东南转至凤阳入淮者为大黄河其支流分出徐州以南者为小黄河以通漕运自正统十三年以来河复故道从黑洋山复径趋沙湾入海止存小黄河从徐州出岸髙水低随濬随塞故徐州之南不得饱水臣等遵圣谕自黑洋山东南直至徐州督同河南三司疏濬其临清以南可令副都御史洪英督同山东三司疏浚从之
　　三年鎭江知府林鹗请濬京口牐甘露坝从之七月筑沙湾隄
　　是年浙江参政胡清言直鎭江府有河通常州府河有新港奔牛等坝止能容小船徃来而输运粮草大船俱渉歴大江风涛不测常致损溺请勅有司开疏其河革去其坝惟置石牐以蓄水则船通而害除矣事下工部移文覈实咸以为便从之五年七月直隷扬州府奏六月大风雨湖水泛溢决髙邮宝应隄岸命左副都御史王竑督有司修筑之
　　十月工部奏近闻仪征瓜洲二坝每遇冬春潮水退缩之时往来舟船胶浅难行宜于二坝下各置牐于潮水涨时闭牐蓄水用通舟船从之
　　是年陈泰迁左佥都御史疏理徐州吕梁二洪及运河天顺元年冬尚寳司少卿淩信奏江南运粮者泛大江至洲坝有风浪之险宜从镇江府里河而里河自新港至犇牛一百六十余里河道浅狭又有三坝大船不利车盘七里港口又有金山横阻江水不得入以故粮船多冐险损壊宜通七里港口引江水灌入濬新港至奔牛一带为便奏下工部覆奏宜令管理粮储河道官佥都御史李秉及郎中沈彬提调附近有司通濬从之
　　二年浚仪征漕河及常镇河明史稿右副都御史巡抚苏松诸府崔恭与都督徐公浚仪征漕河又浚常镇河避江险
　　三年四月工部奏国家大计莫先于粮运今闻自通州以南直抵扬州河道胶浅粮运难行宜驰文于管河道官令量起附近卫所府州县军民设法疏濬其水塘泉源亦宜疏通以济运河从之六年疏濬淮安以南运河
　　成化元年五月总督漕运副都御史陈恭请修筑髙邮湖岸自杭家嘴北起至张家沟鎭南止凡三十里有竒从之
　　三年七月总督漕运右副都御史滕昭言仪眞瓜洲孟渎诸处河港乃贡赋必由之道旧因浅滞令旁近扬州鎭江常州诸府卫兴工疏浚是后着令三年一浚然所司怠玩浚不以时直至穷冬召众兴役则手足皲虽浚无实徒为劳耳请自后每于冬初即为兴工从之
　　四年六月工部管洪主事郭升奏徐州洪势最险自昔两隄庳隘稍遇水涨舟行无路徃来甚艰而牐河上口一坝势亦如之虽频年修筑亦唯取办一时殊非经久之防又如外洪翻船等石里洪坝下一湾尤为险恶屡壊行舟今欲以大石修砌两隄其外则锢以铁锭其内则填以杂石而又凿去外洪翻船恶石用石铺平里洪隄岸以便来徃须劝率徃来中外官员及逺近客商以给其费量倩所属各浅夫及本洪溜夫以供其役工部以闻诏可
　　八年八月修筑淮安抵仪征瓜洲湖河隄岸冲决者一十五处南河全考河道侍郎王恕请治扬州至淮安湖塘造牐防引塘水接济运河
　　十一年置仪征河港三牐明宪宗实録工部郎中郭升奏江南进贡粮运等船至仪征坝虽夏月潮盛亦须人力绞挽方能达河少有错失船即损壊而里河坝岸恐为潮水冲决多开缺口以杀其势水退复修为费甚大仪征县罗泗桥旧有通江河港上至里河几四里许潮大之时内外水势相等此港可置三牐潮来先啓临江牐使船随潮而进俟潮既平乃啓中二牐放之如此不惟徃来舟船利便而里河水势亦即疏泄不待决口重费也诏可之升会督漕都御史李裕勘议修完而仪征店户恶其夺己利贿嘱所司假以走泄水利闭之至是升复条陈开牐之利不开之患工部覆奏以升言诚有益经久之防宜允所请从之
　　是年总漕李裕等奏新开扬州白塔河潮水徃来恐久而淤浅宜下所司与瓜洲仪征诸河皆三年一浚又言江南孟渎河亦多淤浅乞下廵抚廵按等官勘騐疏浚以便漕运工部覆奏从之
　　是年増设直江都县留潮通江二牐
　　十三年总漕都御史李裕巡河郎中郭升重修白塔河【附】王屿记【维扬郡治东北两舍许宜陵鎭侧有河名白塔盖古运河支流以南属于江北逹于淮者也宣徳壬子平江伯陈公瑄酾浚旧道建新开大桥潘家江口四牐以蓄泄水以便江南漕运厯嵗滋久中多壅淤舟既不通牐亦随毁乃者成化癸巳冬巡河郎中郭君升上其事于总漕都御史李公裕以询于众得修河事宜以属郭君而总其成郭君召集旁近兵民二万人疏旧河二十里筑东西捍水隄四十里建通江大同二牐其大桥新开牐之故存者咸修复之又增建土坝三夏月潮涨则由牐冬月水涸则由坝又建减水牐五以防泛滥浅铺五以备疏防凡有益于河者无不为之经始于丁酉三月以是年六月毕工通判鲍克寛具事颠末来请记予尝考之呉城防沟昉于左传渠通江湖载之迁史唐漕江淮撤牐置堰宋至绍兴易堰以牐则漕河出于扬境者最为切要漕法之讲于先儒者最为详备漕数之给于县官者最为丰溢大抵建国于西北为不抜之基取材于东南供不赀之费由今视昔初无少异兴事劝功有待于人此白塔之所为濬理于今日也虽然古人尝以润州北距步沙尾纡汇六十里舟多败溺遂涉漕路由京口埭沿伊娄渠以逹扬子嵗无覆舟且减运钱数万今京埭既淤浅不胜重载则由常州孟渎河入江遡流而趋伊娄囘还百八十里视六十里既两倍之而大江风涛之险漂溺之患月所不免斯河既成则江南漕舟出孟渎河者可径投断腰洪入夹江三十里入河又四十里而逹扬境脱不测之渊以即安流施功当时敷被后世如此役者庸可得乎】
　　十六年增甃吕梁洪二石堤堤长七十余丈筑石坝一百六十五丈复于坝西筑堤二十余丈治元年二月修仪征洲二处坝下河口及淮安府福兴牐
　　七年七月髙邮康济河成明孝宗实録初南京兵部左侍郎白昂奏漕船经髙邮甓社湖最忌西北风徃来舟楫多致覆溺若于砖塘内开复河一道四十里引水行舟可免风涛之患于是巡河监察御史孙衍管河郎中吴瑞因共挑濬并置牐堰筑堤岸以利牵挽徃来称便
　　九年四月重甃髙邮堤巡按直监察御史邓璋言髙邮湖为运河喉襟之地而自杭家牐迄于张家鎭凡三十余里其堤面故砖为涛所齧屡修辄壊劳费无算宜易以石庶几可久而新修康济河西岸亦须豫为甃筑以免冲决之虞河之北牐仍宜北迁五里许庶舟行可以尽避湖面之险从之十年建江口各牐明孝宗实録都御史李蕙请于瓜洲新坝至仓坝一坝至四坝港口仪征钥匙河及歇马亭请各建一牐以便漕运工部覆奏谓二坝边临大江潮长则坝低水髙固易于车放潮落则坝髙水低殊不为便莫若于江口总港内各建一牐潮平之时下板蓄水令与坝相平为便从之十四年正月廵抚都御史彭礼奏鎭江府所属运河南抵奔牛坝北至新港坝先因河道浅狭运船俱从孟渎河出大江经行径抵瓜洲逓年起夫四千徃瓜洲坝挑浅民实劳于重役乞令本府人夫止于本处挑濬其瓜洲坝一带运河令江北府属竝附近州县人夫捞浅庶民无重役之劳从之二月仪征新建拦潮牐成【附】杨一清记【仪征之有拦潮牐便漕也仪征为漕河自前代已然国家定都北方嵗漕东南粟以供京师多由此道盖喉襟最要地也顾漕河之水至是当入江髙卑势殊河易泄且涸宋嘉定间置三牐为蓄水计寻再举废洪武辛亥始筑为坝成化甲午巡河郎中郭君升建议置牐四为东关为响水为中牐为罗四牐以通于江一时称便独妨罔利者煽为泄水之説牐遂不用治戊申朝命郎中施君恕相所宜复东关罗四二牐废响水中牐然江滨无牐潮无所潴上牐啓注不可遏于是复起泄水之议漕运总戎郭公鋐尝欲增置江滨拦潮牐或谓江滨多浮沙不果治己未冬都御史张公敷华奉敕为巡抚总漕事有以拦潮之防献者公询于众扬州府同知叶君进曰元尝承檄董濬河濬及江滨深七尺土黄壤无沙牐必可置公曰然遂以闻乃防郭公檄叶君任其事卜以庚申十月八日始事度地势定造牐之规髙一丈八尺中广二尺八寸袤三丈而东西亘加袤之二爰琢爰甃犬牙相入磨礲铲磢厓削砥平叠石数重以固其涯松桩栉比以固其底凡所取资得先年濬河羡余银千两有竒不责办于有司故工钜而官不知费事集而人不告劳距经始之期才四阅月耳牐成谓牐啓闭宜有定规乃视河□缩及潮之长落啓闭传檄有司遵行之是嵗江河防通舟无留行比秋霖潦浃旬潮水大涨得以时泄不横决为隄堰害亦惟牐是赖焉】
　　十六年八月修通州至仪征一带河道
　　十七年十月总督漕运都御史张缙请浚扬州淮安一带运河及将清江口筑塞淮安府仁信等坝修完以蓄水利漕
　　十二月疏濬常州运河明孝宗实録工部议浙江苏松等处运船俱由夏港口并孟渎河出江二三百余里方到瓜洲其大江中有黄团等山风涛险恶徃年粮运皆由常州奔牛坝直抵鎭江府京口牐不过一百五十余里径过江而就抵瓜洲近年以来此河淤浅宜下所司起附近军民夫并力疏濬且修复练湖导引水源以防岁旱仍三年两濬务成永久之计诏速行
　　十八年重建仪征通济牐【附】黄瓒记【仪征县东南自成化甲午提河工部郎中郭君升疏言于朝置牐曰临江曰通济曰响水曰里河口而通济当其中方其置牐也狙侩之家狃于坝利往往浮言喧腾谓有泄水过盐之患若无事于置牐然者及牐成仅逾两纪而通济遂废然潮水之至也不逾时而退船之羣次于牐也衔舻接舳无虑百数茍无通济纡汇潴蓄有以逗其势将跬步千里前响水而弗及后临江而已逺其不浅涸损壊者几希癸亥之厄可鉴也故临江诸牐不可无而通济尤不可无于是南京工部分司署员外郎事何君白于总督漕运右副都御史张公公韪其议檄通判扬州府事韩侯知仪征县事马侯协力起废肇事于治乙丑正月朏未四阅月讫工凡用物以株计松杉榆木三百七以斤计黄白檾麻八百五十生熟铁八百輭篾油灰各千二百以石计秫米七十灰千二百二十五总费白金二百四十二两有竒牐髙二丈五尺衬石千七百四十九丈虽牐址仍旧而规制加壮云】
　　是年管理河道工部郎中张玮奏髙邮等州县原设石牐石桥涵洞盖专为湖河之计将以时其启闭而蓄泄水利比来为近堤人家私立洞口掌理遇水溢则窃自闭水消又窃穵堤岸以致冲决遗患乞将涵洞筑塞每五里改砌减水石牐一座以絶盗决之弊从之
　　正德二年三月添设清江浦新坝牐二座明武宗实録议者谓春冬淮水退消清江浦淤浅外河与里河湖水髙下悬隔设坝盘剥舟行未便宜将坝改作内外二牐以时启闭节水通舟从之
　　六月从督漕都御史洪钟言复开白塔河及江口大桥潘家通江四牐
　　十四年三月从督漕都御史臧凤言修浚常州上下运河
　　嘉靖五年工部郎中陈毓贤奏修汜光湖堤月河诏治河都御史章拯督漕都御史髙友玑会议相度【附】陈毓贤奏畧【扬州寳应县汜光湖为粮运必由之路湖四面甚广水势弥漫仅以三尺之堤障之一旦积雨水发则横奔冲决不惟阻粮运而河堤以东田土俱成巨浸此第一患也臣以为障水固所当先泄水亦不可缓请于河隄以东修筑月河以分水势如工费浩繁财力有限则请自淮安而下自寳应至髙邮建平牐数处以泄其流亦中防也】
　　七年河道都御史盛应期奏开新河明世宗实録盛应期奏沛县迤北河道地形庳下泥沙易集以故累濬累塞今询之官民盛称昭阳湖东自北进汪家口南出留城口约长一百四十余里可改为运河北引运河之水东引山下之泉内设蓄水牐旁设通水门及减水坝以时节缩较之挑濬旧河劳逸甚逺且可为永久之利计用夫六万五千人用银二十万两有竒期六月而毕章下廷臣杂议皆言应期议是上乃命应期及春和督官兴事至七月疏濬昭阳湖东一带新河工已及半会旱灾修省言者多谓新河之开非计诏罢其役
　　冬漕河侍郎潘希曽加筑济沛间东西两堤以拒黄河
　　十年十二月户部贠外郎范韶御史闻人铨奏于泛光湖宜建减水牐五座浚赴海渠五条筑堤节流以防冲决之虞命总督漕运都御史会同勘视十五年从督漕都御史周金奏请于新庄更置一渠立牐【附】周金奏畧【淮安清河口抵仪四百余里乃运道咽喉所资白马泛光髙邮邵伯诸湖皆无源之水往者黄河北徙自飞云桥谷亭分流入漕渠是以沽头诸牐颇得其济自嘉靖六年后河流益南由涡河直下长淮而梁靖口赵皮寨二攴分流小浮桥小河口各入清河汇于新荘牐遂灌里河水退沙存日就淤塞故老皆言河自汴来本浊涡淮泗清新荘牐正当二水之口河淮既合昔之为沛患者今移淮安矣请于新荘更置一渠立牐以资蓄泄】
　　十九年九月运粮千户李显疏筑运河三事其一谓扬州南自仪征北抵淮安俱借宝应泛光湖诸水接济乃湖南北相去三百里广百二十余里卒有暴风漂荡不测议于汜光湖隄迤东开筑越河以免水患其二谓北自淮安南至瓜仪水势上下相去丈许惟赖瓜仪二坝闗防先年坝决水冲河道淤浅宜令瓜洲陈家湾仪征新城地方并扬子桥及扬州东闗各增一牐若瓜洲坝冲决则下陈家湾仪征坝冲决则下新城牐如二牐闭水不及则下扬子桥牐再不及则下东水闗牐以留水利其三谓仪征下接扬子桥大江商舶辐辏河道壅塞粮运阻悮成化年间曽将新城通江旧河疏浚寛广河道疏通官民称便后废不修今宜仍前修浚以禆漕政命工部议行
　　三十一年九月河决徐州房村集至邳州新安运道淤阻五十里总河副都御史曽钧上治河方畧乃濬房村至双沟曲头筑徐州髙庙至邳州沂河四十四年七月河决沛县上下二百余里运道俱淤河漕工部尚书朱衡奏开新河总理河道潘季驯议复疏旧河衡廵行决口旧渠已成陆而盛应期所凿新河故迹尚在地髙河决至昭阳湖不能复东乃定计开濬而季驯则谓新河土浅泉涌劳费不赀不如浚留城以上故道初淤可复也由是二人议不合
　　四十五年二月遣工科右给事中何起鸣勘视河工明世宗实録朱衡持前议益坚身自督工时浮议籍籍有谓衡违众自用故兴难成之役以要功者给事中郑钦疏请遣官勘视问新河与旧河孰便起鸣奉诏至沛县勘河工还上言旧河之难复有五黄河全徙必杀上流如新集厐家屯赵家圏等处以不赀之财而投之于河流已弃之故道势必不能一也自留城至沛莽为巨浸无所施工二也横亘数十余里褰裳无路十万之众何所栖身三也挑浚则淖陷筑岸则无土且南塞则北奔四也夏秋淫潦浚后难保不淤五也新河内多旧堤髙埠黄水难侵开凿之费视旧河为省且可逺将来溃决之患故尚书朱衡任其必可开开成运道必利而议者见谓难成亦有三焉一以夏村迤北十六七里地髙恐难接水然地势北髙南低大约止深三丈一照水平加深何患水浅一以三河口积沙深厚水势湍急不无滞阻然或建坝拦截或用石包砌每岁挑浅如例何患沙壅一以马家桥两岸筑堤五里微山取土不便又水口投埽势必不坚恐难经久然此亦在委任得人培筑髙厚无必不可措力之理臣又观居民之情在新河者则称新河可开在旧河者则执旧河可复皆为市廛之私非为国家运道计也天下之事势穷则变变则通沛县河患至此极矣徃时旧河淤塞未深都御史盛应期开新河成而废至今惜之今黄水异常伏漕无日尚可溺于人情安土而不为通变之谋哉故臣断以为开新河宜如衡言开新河而不全弃旧河宜如季驯言疏入下工部会廷臣议俱合上意乃决
　　隆庆元年五月河工成新河自南阳达沛县留城百四十一里旧河自留城达境山茶城五十三里役丁夫九万余人行水金鉴尚书朱衡从南阳以南东至夏村及东南至留城凡一百四十一里因故都御史盛应期所凿而深广之引鮎鱼诸泉薛沙诸河注其中坝三河口又疏旧河筑马家桥堤遏河之出飞云桥者使尽入秦沟自留城至赤龙潭又五十三里凡为牐八减水牐二十为坝十有二为隄三万五千二百八十丈有竒石隄三十里由是黄水不复东运道通而沛流息
　　三年九月总河都御史翁大立请于梁山之南别开漕河诏令相度地势未果行【附】翁大立疏畧【漕河即泇河也新河既成水尽趋秦沟而南北各支河悉并流焉河势渐大涨至是决沛县徐州受其害茶城淤塞漕船阻邳州不能进既虽稍通而黄水横溢臣按行徐州循于房山过梁山至于境山入地浜沟直趋马家桥上下八十里间可别开一河以通漕运其利有十自秦沟浊河至徐州洪诸狂澜激湍逺不相涉一也依山为隄虽有洪涛必不泛溢二也漕舟循堤而上牵挽不难三也无茶城淤浅之患省盘剥之费四也由马家桥至境山四十里由境山至徐州洪四十五里视旧河为近驿逓夫价并可减省五也驿路改从新堤往来径捷六也徐州募夫可并吕梁二洪徭夫可遂裁革七也计沛县六铺至境山筑隄百里当用银十三万有竒今开新河则长堤可缓费益大省八也籴谷贮仓假工役以济饥民兼节财赈荒弭盗之术九也弃旧河以为水壑即河决谷亭沛县从鸿沟以泄径从小浮桥下徐洪运道无梗十也顾其难亦有三地浜沟当筑大坝接黑龙潭堤至杨山坝西当别开一道至旧河绕出茶城及开渠建牐费皆不赀此其难在工费嵗属大饥而徭夫工食往往不继待哺之民怨讟易生此其难在工食役夫二万仍听番休而钱粮不益淹以嵗月必招谤议此其难在工程犯此三难以兴十利臣固未易办也惟上速集廷臣议之】
　　十二月开濬里河等处时淮河自板牐至西湖觜开濬垂成而里口等处复塞总督漕运侍郎赵孔昭言清江一带黄河五十里宜筑堰以防河溢淮河髙家涧一带七十余里宜筑堰以防淮涨工部覆请里河等处亟行开濬以筑堰事宜及海口筑塞宝应越河二事均酌议举行从之
　　四年四月河道都御史翁大立修筑髙邮等处湖堤是年秋黄河暴至茶城复淤淮水亦大溢自泰山庙至七里沟淤十余里而水从诸家沟旁出至清河县河南鎭以合于黄河大立言黄河在睢宁宿迁之间迁徙未知所定请濬古睢河由宿迁歴宿州出小浮桥以泄二洪之水且规复清河鱼沟分河一道下草湾以免冲激之患则南北运河可保而大立已内迁方受代诏令新任都御史潘季驯区画
　　九月中河决邳州粮艘阻不进总河翁大立请开泇河以避黄水翁大立言比来河患不在山东河南丰沛而专在徐邳故先欲开泇河口以逺河势开萧县河以杀河流者正谓河沙壅聚河面增髙为异日虑耳今秋水洊至横溢为灾权宜之计在弃故道而就新冲经久之策在开泇河以避洪水乞决择于二者会罢去而季驯则主复故道五年都御史潘季驯开复邳河【附】冯敏功记【隆庆庚午秋八月河决于睢宁之白浪浅既而白浪浅淤复决青羊浅既而青羊浅淤河益分裂溃决决而南为王家口张摆渡口马家浅口曲头集口决而北为曹家口其小口在辛安左右者七于是河流悉由决口南趋睢宁平地为湖漂没军民田庐无算轻舟从此出小河口其支分而北者出直河而正河故道自曹家口至邳之直河九十里胥为平陆淤运艘九百三十只粮四十余万石官民船又数百自曹家口上至曲头直河下至宿迁又九十里河身淤浅不能通舟雎民昏垫运道阻絶于是起大中丞归安潘公于家俾治之公至博访羣情时议多以为故道不可复有欲因睢宁决势而利导之者公谓河源盘折数万里水夹泥沙急则沙随水滚稍缓则水漫沙停比年因水势散漫沙垫底髙容受渐少每一泛溢辄便为患今旧河广且百余丈深且不测若仍复旧河中开小渠引水冲刷两堤夹束使不散漫则水势归漕淤浅渐去河身自可复旧若就新冲水势散漫湖波平浅不能复深工力所及能有几何伏秋水至必壅不下徐邳之间将成鱼鳖此必不可羣议乃定于是度逺迩议工役具畚筑计糇粮大发淮扬徐及庐凤山东河南夫并徭浅各夫分司道官为五工綂之公指示方畧画地课工以隆庆五年春正月十有六日肇役羣工齐奋至二月二十日渠成二十三日纵水归渠淤沙渐刷河流乃通凡旧淤粮艘及官民船皆由渠出时筑决之工张摆渡曹家二口已完而曲头马浅王家三大口亦已有绪公且调集桩草益急羣谓急此何为但笑而不言翌日风雨骤作不止兼以黄河桃花水涨会山东诸泉并至乃季春朔日水复大溢弥漫淹浸莫辨湖河新旧堤防溃决殆尽复决阎家口油房口曲头旧口之东王家旧口之西房家口青羊口白浪浅口与诸小口凡四十三处羣情大骇役夫惧且溃公时患背疽乃裹疮而出抚慰劳来身自督率示以必成众志复定昼夜率作工料踵集随用辄济于是诸口渐合而缕水之堤亦渐成四月七日麦黄水又大至狂风挟水势复冲决阎家口之西及半戈山之左右公督率益励亲守筑口六月三日诸筑塞之工咸毕先是淤河多淖沙人立辄陷工不得施公命以木横沙面决半沥水左右互倒水尽沙干工乃得施决口悬溜数尺喷沫成雷负土入水辄便消去公命以大埽截流防以巨缆旁植巨桩其冲之处湍猛溜急桩折埽滚势难猝就乃复相视缓急偃仰合度卒复压以厚土势若冈陵冲乃克定筑堤捍水浮沙既不能坚而实土又为比年流沙所压必深掘至寻丈及逺取于民间空基与隔河运取山土往来力役竟日不能数筐公命囊土程衡唱筹课役土功乃集于是两岸屹然河流受束濬刷淤沙深广如旧四百万漕粮飞防直上虽伏秋水三至懐襄徐城而曲头以下凡公经理之地皆得安流如故矣是役也用夫五万人兴工五阅月决口筑塞者五十有八浚河以丈计者三万二千四百筑以丈计者七万五千有零桩草栁苇以株束捆计者二十万有零麻檾以斤计者八万四千有零所用河漕贮积抚按赃赎徐淮商税及淮徐粮米总计仅十一万金有竒视初请未及三分之二而决口增筑堤工髙厚倍于原题者三盖公之经画素定而复以身先故下民率作罔敢不竭心力事半功倍其成之速如此既成之后公又为之计久逺乃并修徐吕灵璧之堤以束上流复筑林房村之坝以防冲逸建铺舍设官夫以时防守植草栁集工料以豫备御其善后之图又如此】五月工科给事中张博请改瓜洲土坝为牐以便漕舟
　　六年礼科给事中雒遵会工部尚书朱衡勘泇口河【附】雒遵疏畧【泇口河从马桥东过微山赤山吕孟等湖逾葛墟岭而南经侯家湾良城至泇口镇又涉蛤鳗周栁诸湖乃逹邳州直河口以入黄河凡二百六十里取道虽捷施工实难葛墟岭髙出河底六丈余开凿仅至二丈硼石水泉涌出侯家湾良城虽有河形水中多伏石不可施凿纵凿之湍石不可以通漕且蛤鳗周栁诸湖筑堤水中功费无算微山赤山吕孟等湖虽可筑堤然须凿葛墟岭以泄正开地浜沟以散余波乃可施工与其烦劳厚费以开泇口之河孰若时加修防如期儹运保百数十余年之故道疏上诏尚书朱衡同总理河道都御史万恭覆勘衡奏有三难大畧如遵指乃罢】
　　六月工部尚书朱衡报徐沛等处河堤工完是年总河侍郎万恭请建瓜洲牐自时家洲达于花园港开渠长六里有竒其年冬牐成一名广惠一名通惠于是五总船始下坝
　　万歴元年正月总河侍郎万恭檄浚苏松常鎭一带河道建三汊河东水吊桥自是吴浙之运可与江西湖广征发相同
　　是年万恭建复淮南平水牐与浅船浅夫又建天妃庙口石牐修复境山牐仪征建平水牐二座江都一座髙邮十座宝应八座山阳二座凡二十三座座三百金自仪征至山阳有五十一浅浅设捞浅二小船船七金浅夫十名天妃口大牐一门除堪改废牐石料仍用二千五百金境山旧牐五百二十金凡费工料一万余金
　　二年三月工部奏改瓜洲下牐及建詹家洲中牐【附】部覆河道万恭疏【洲花园港等处原设建牐盖俾江南粮运可以直逹免盘坝之费也自隆庆六年花园港猪市上下牐成迄今二载粮艘无滞省民间不赀之费但上牐重建方毕而下牐冲齧又壊合行河道将洲应改下牐詹家洲应建中牐作速兴举并议运河扬子桥亦于明年接续修建以收全功】
　　七月贡生许汝愚请浚练湖焦干杜墅以济运河行水金鉴许汝愚上言东南运道水势之涩莫甚于丹阳地势之髙莫甚于夹港国初于此置为牐者四曰京口曰丹徒二牐居上以防三江之易涸曰吕城曰奔牛二牐居下以防五湖之易泄自丹阳起至鎭江蓄为湖者三曰练湖曰焦干曰杜墅以济漕河之用遂免海运之艰以故四月交兑五月过淮维时雨泽大降江潮盛行不假湖水亦足以济岁久延袭居民侵为田亩焦杜二湖俱为平陆仅存练湖犹有侵者而四牐俱空设矣今改为十月临仓雨泽既少江水枯落不免剥浅才十里之区有阅三四月而不得尽达于江者虽添设儹运枉费推挽而开河之议起矣夹港两岸髙者数十丈而河仅阔数丈许下之开凿愈深则上之坍塌愈速濒冬役民以浚之春来淤塞如故岁兴大役民何以堪莫若修三湖之故址就四牐之完基蓄泄以时下修吕城奔牛二牐以时粮运之入上修京口丹徒以时粮运之出况乎上流既溢则奔牛而下又何不通之患哉破此说者必以淹没民田为辞不知前此占湖为田今仍旧修葺非废田以为湖也即欲补此数顷之田则沿江一带新涨常稔洲田无虑千顷民方争佃构讼不息其皆于丹徒以此相易不亦可乎时总理河道傅希摰言练湖先已疏筑无容别议焦干杜墅二湖地洼源少无益运道四牐若废有妨蓄泄其事遂寝三年二月总河右佥都御史傅希摰请开泇河【附】傅希挚疏畧【徐邳一带河身垫淤壅决变徙之患不在今秋则在来嵗幸而决于徐吕之下犹可言也若决于萧砀之上则牐河中断两洪俱涸矣幸而决于南岸犹可为也若决于北岸则不走张秋必射丰沛矣莫若开创泇河置黄河于度外庶为永图耳泇河之议尝建而中止谓有三难而臣遣锥手步弓水平画匠人等于三难去处逐一勘踏起自上泉河口开向东南则起处低洼下流趋髙之难可避也南经性义村东则葛墟岭髙坚之难可避也从堤沟河经郭家西之平坦则梁城侯家湾之伏石可避也至于泇口上下则河渠深浅不一湖塘联络相因大较上泉河口水所从入也下至大河口水所从出也自西北而东南长五百余里比之黄河近八十里河渠湖塘十居八九源头活水脉络贯通此天之所以资漕也昔尚书朱衡开新河都御史潘季驯开邳河权救一时情事忙促工费浩大今虽尚幸无梗然相时度势要之不免卒有不虞而后竭天下之财力以通咽喉何啻如新河邳河之情事汹汹已哉若十年之费以成泇河泇河既成黄河无虑壅决矣茶城无虑填淤矣二洪无虑艰险矣运艘无虑漂损矣洋山之支河可无开境山之牐座可无建徐口之洪夫可尽省马家桥之限工可中辍今日不赀之费他日所省尚有余抵也故臣以为开泇河便因列为议工费酌工程拟督工请监工四欵上之章下户工二部勘议】
　　三月命工科给事中侯于赵会傅希摰及儧运按臣勘议泇河【附】侯于赵等题会勘泇河事宜【自泉河口至大河口五百三十余里内自直河至清河三百余里自来河道无恙无赖于泇断在可已惟是徐吕至直河上下二百余里宜开以避二洪邳河之害约费一百五十余万金特良城伏石长五百五十丈比原勘多四百七十丈开凿之力难以逆料性义马陵俱限隔河流之处二处既开则丰沛河决必致灌入宜先凿良城石土豫修丰沛堤防而后可徐议也又谓正河有目前之患而泇河非数年不成故治河为急开泇为缓上责侯于赵等阻挠然议亦寝】
　　七月修通济福兴新庄三牐【附】御史刘光国议【以天妃牐地势髙于通济淮水灌溢多于黄水谓宜将通济牐及福兴新荘二牐増卑培薄务令髙厚坚固仍令清江厰分司专司啓闭每五月以后九月以前二水盛发之候严加封闭官民船听其自行转盘惟囘空船至每二日啓放一次随放随闭不许官民船越规擅进以贻水患】
　　八月总河都御史傅希摰言茶城一带运道咽喉宜自梁山以下挑濬与茶城交相为用淤旧则通新而挑旧淤新则通旧而挑新惟筑坝断流通其一以备不虞从之
　　是年河决崔鎭淮决髙家堰髙邮湖决清水潭丁志等口知府邵元哲开菊花潭以泄淮安髙宝三城之水东方刍米稍通清水潭口冲决督漕侍郎张翀以修复老隄工力浩大数十年始可成功恐新运已临决口未就且令粮船暂由圏田以行而御史陈功则称圏田浅涩不便牵挽外湖水阔四十余里风有不顺必至稽阻工科给事中侯于赵亦以两臣持议未决恐致过淮后期乞敕所司速议并欲以淮南运道专责漕臣而以淮北运道命河臣傅希摰一意经理务时加挑濬以图万全从之命漕运及河道衙门严督郡县将清水潭原决堤口设法堵塞勿得恃圏田外湖致稽粮艘四年五月河漕侍郎吴桂芳题请修复髙邮西河老隄复傍老隄由圏田改挑康济越河并筑中隄按髙邮捍湖老隄长亘四十里永乐时陈瑄所建至治间白昂于境内越民田三里凿康济越河通饷避河者为东堤其捍隔民田者为中堤中堤之中有田数十万亩所谓圏田也嗣后圏田淹没老堤倾圮万歴三年泗水南下冲决清水潭等处故塞决后即议修老隄甃砌砖石改越河废东堤改筑中隄以便牵挽
　　是年淮安知府邵元哲修筑淮安长堤又疏盐城石防口下流入海
　　五年三月修浚丹阳练湖武进孟渎河以济漕运【附】直巡按御史郭思极条奏【一复练湖以资蓄泄盖江南漕河北髙南下京口一带地形髙亢河流易涸虽奔牛吕城建牐啓闭蓄水以待运船而实仰借练湖以为之源也练湖北去丹阳城百步而近漕河萦绕其侧周围四十余里仰受长山八十四溪之水汇为巨浸唐宋以来筑有中梗斗门石牐天顺成化间屡尝疏浚增修夏秋戽水溉田冬春放水济运故有湖水放一寸河水涨一尺之谚自往时守令狃于近利令豪右告佃成田寖失旧额而傍湖之民私开涵洞网取鱼利年涸一年今且扬尘矣为漕河经久计急宜请复一修孟河以旁通舟楫奔牛吕城二牐例应冬闭春啓蓄水以待运船然秋冬之交囘空运船与往来官船必取道于此欲恪守成规势不可得有不由二牐而可以间道逹江者为武进之孟渎河延袤六十余里外通长江内资灌溉自嘉靖间防倭入冦筑坝堵塞于是河流渐微日就阻塞而船不复经行矣今计开浚约费五万余金取诸漕运衙门无令独累武进一县此河一开既有私道以通舟楫而运牐得啓闭之宜又引江潮以进奔牛而运河资接济之力矣】
　　是月廵按御史陈世宝条陈六事一增建仪征二牐因江口去牐太逺欲于上下江口迤十数丈许各建一牐潮始来豫启板以纳之潮初退即下板以闭之使出江之船尽数入牐以免迟滞一开瓜洲河港坞将屯船坞挑濬深阔使船之先入者屯聚于内又于盐坝之东开一曲港与新牐外港相合使船之后至者续泊于内以免金山挂江之险部覆允行
　　是年冬髙邮湖土石二隄新开越河南北二牐及老隄加髙石层增设防堤木城各工竣事【附】总督漕运侍郎呉桂芳疏畧【髙邮石堤工将底绩宜及时开挑越河查先年侍郎白昻开康济越河去老隄太逺河成之后人心狃于目前越河之安而忘老隄外捍之力年复一年不复省视遂致老隄与中隄俱壊而东隄不能独存今宜仿侍郎王恕之议挨老隄十数丈取土成河使隄工往来共由人得照管不致蹈前辙】
　　六年九月河道侍郎潘季驯筑髙家堰及清江浦柳浦湾以东加筑礼智二坝修宝应八浅石隄长八十五丈六尺又复淮安新旧牐坝迁通济牐于淮安甘罗城南以纳淮水故道尽复
　　十年河道尚书淩云翼开永济河云翼以运船由清江浦出口多艰险乃自浦西开永济河七十里起城南窑湾歴龙江牐至杨家涧出武家墩折而东合通济牐出口更置牐三以备清江浦之险是时漕河就治淮扬免水灾者前后十余年
　　十二年八月吏科给事陈大科请开宝应越河报可【附】陈大科疏畧【江南漕艘歴髙寳抵淮寳应汜光一湖浩荡无际槐角楼一带据湖之中其形如兜两翼向为运道梗所司议开越河而一主圏田以助夹攻一主靠堤以省修筑昔白侍郎昻康济一河圏田之制也比南尚书呉桂芳靠堤开越河十余年来未闻冲圮臣以为靠堤便】
　　十三年六月宝应越河工成赐名济明神宗实録宝应有泛光湖素称重险国初平江伯陈瑄筑石堤于湖之东蓄水以为运道上有所受而下无所宣因决为八浅汇为六潭则兴盐诸场皆没而淮水又间从周家桥漫入汹涌排空万歴十二年粮艘溺者数十总漕李世达按臣马永登盐臣蔡时鼎议于石隄之东开越河以避其险乃命工科给事中冯露徃视之河身长一千七百七十六丈凡为石牐三减水牐二为隄九千二百四十丈石隄三千三十六丈子隄五千三百九十丈费公帑二十余万
　　八月都御史王廷瞻行工部郎中许应逵筑髙邮防城隄杭家觜六百丈又小湖口堤五百三十丈十七年五月修清江浦运道濬武进横林漕河总河都御史潘季驯修建邵伯湖石隄长一千二百八十丈补旧石隄六百十二丈又于宝应县白马湖东筑八浅石隄长八十五丈六尺又因漕水旁溃入宝应湖以致流缓沙停自黄浦至三官庙之西筑西土隄长三千六百三十五丈束水由漕以省挑浚之费
　　十九年三月总理河道潘季驯议以鎭口牐去河甚近虽淤易为疏通宜照旧道挑濬科臣复称引众议欲开月河以分水势通苏洵湖以导积水上命河漕等衙门勘议妥当具奏河防一览徐北鎭口黄运交会之处伏秋黄水大发多灌入本口动至淤阻原任中河郎中陈瑛创建古洪内华二牐近工科都给事中常居敬题建鎭口一牐如遇水发下版谨闭俟黄水消落即启牐纵水外冲而漕河无淤垫之患启一闭二悉如清江里河事规与近日题奉明例行之其鎭口牐外东西两隄原系挑河所积客土未坚内水涌出未免剥损伏秋之前宻防桩笆隄固则牐无虞矣
　　二十六年三月命漕河御史勘议泇河【附】工部题覆工科给事中杨应文议开泇河疏畧【顷堌口一决黄河南徙徐吕而下几于断流于是开李吉小浮桥等处及镇口以下建牐引水以通漕目前似可无虞矣然非永久之计也盖泇河北接汶泗诸水东受沂防诸泉其源本不易竭而岸髙土坚又能东其流而使之不漫即有湖也而涯涘可循即有石也而罅漏可凿隆庆间河臣翁大立万厯间河臣傅希挚尝议开而不果若以河道嵗修之费而用之于此事半功倍一劳永逸臣固以为泇河宜议也科臣之言良有深见但事在彼中难以遥度宜咨河臣及巡漕等各御史勘议可否以为行止】是年总漕刘东星檄郎中顾云凤署道事扬州府知府杨洵督夫开挑邵伯越河长一十八里阔一十余丈十一月又挑界首镇越河长一千八百八十九丈七尺各建南北金门石牐二座其邵伯越河又建减水石牐一座三十年鳯阳廵抚李三才议治河急之防鎭口牐起至磨儿庄仿牐河之制每三十里建牐一座依时启闭以济新运及坚城集至鎭口牐止挑浚河渠约费银一十九万有竒
　　五月髙邮北闗小牐口溃决长六丈郎中顾云鳯筑塞之仍加砖石包砌
　　三十二年总理河道工部侍郎李化龙大开泇河自直河至李家港二百六十余里漕船由以行尽避黄河之险明神宗实録工部题覆李化龙疏请亟开泇河酌浚故道大要言河自开归而下合运河入海其路有三由兰阳道考城至李吉口过坚城集入陆座楼出茶城而向徐邳是名浊河为中路由曹单经丰沛出飞云桥泛昭阳湖入龙塘出秦沟而向徐邳是名银河为北路由潘家口过司家道口至何家隄经符离道睢宁入宿迁出小河口入运是名符离河为南路前督臣排群议以兴兹役竟以资用乏絶不得竣事然自坚城以至鎭口河形尚尔宛然故为今计惟守行隄开泇河其善有六其不必疑有二泇河开而运不借河有水无水听之善一以二百六十里之泇河避三百三十里之黄河善二运不借河则我为政得以熟察机宜而治之善三估费二十万金开二百六十里比朱尚书新河事半功倍善四开河必行召募春荒役兴麦熟人散富民不苦赔穷民得以飬善五粮船过洪必约春尽实畏河涨运入泇河朝暮无妨善六为陵捍患为民御灾无疑者一徐州城向苦洪水暴至泇河既开徐民之为鱼者亦少无疑者二题请遵照施行及工科都给事中侯庆逺亦题称共赞河漕大计事部议泇河应挑直河应建牐座及筑隄应用钱粮依议取用如或原议所开河底不无欠缺期日果尔太廹经费果尔不敷不妨照依科臣条议再为增益以图久逺至科议岁廵岁报事规尤为河工急切要务各该府道督臣悉宜一体申饬上曰泇河既屡经料理端绪可成该总河身亲筹度详悉着及时上分工开浚所议经费如有不敷许其再为增益务图久逺之计八月李化龙奏报分水河成粮艘由泇河者已过三分之二由黄河大溜者止三分之一而过洪曾不逾限国之福也
　　三十五年二月总河曹时聘上泇河善后六事行水金鉴总河曹时聘言全河既已就轨泇河委应厚终开泇于梗漕之时固不可因泇而废黄漕利于泇河之后亦不可因黄而废泇两利俱存庶缓急可赖如谓南阳之患已去而徐邳之险可乗异时有失谁司其咎乎因议筑郗山之隄削顿庄之觜平大泛口之溜浚猫儿窝等处之浅建钜梁首冲之牐增三市徐塘之坝以终泇河未就之功又议设河官置官夫建驿递立廵司严牐禁加裁展以成新渠
　　三十八年九月直巡按御史苏惟霖疏陈黄泇利害请专力于泇【附】苏惟霖疏畧【黄河自清河县经桃源北逹直河口长二百四十里此在泇下流水平身广极力催运舟止日行十里然以别无所经故必用之自直河口而上厯邳徐二州逹镇口长二百八十余里是谓黄河又百二十里方抵夏镇东自猫窝泇沟逹夏镇止长二百六十余里是谓泇河东西相对舍此则彼黄河水在三四月则浅与泇同若五月初旬后汹流自天而下一步难行又其水挟沙而来河口日髙一日七月初辄浅涸十倍无一时可由者泇河一水安流嵗修有例既无溺溜终鲜风波率而由之计日可逹即河身稍狭而水不若铺滩之浅其猫窝诸浅亦不必浚盖自河流至则牐水积山泉之胍止有此数河身髙则髙受低则低受深浅相随非云水深则深水浅则浅水之多寡不系河身深浅也或有稍宜拓而浚者但得实心任事之河官严其稽覈因利乗便不三五年缺略悉补可成数百年之利唯于泇下流诸口谨严防禁而夏镇之吕公堂邳州之沂河口更甚庶所借防独诸泉洸泗济诸流不至随到随涸伏乞敕下工部详酌利害一意修泇以济新运】
　　四十一年十一月带管河道漕抚陈荐檄郎中何庆元扬州道熊尚文开宝应县济河北月河长一百三十丈南月河长一百五十丈又建近湖西堤九浅七浅滚水石坝二座于明年完工按济河南北二牐遇夏秋淮水涨发二牐不及吞吐行舟覆溺至是开挑月河创建滚水二坝分杀河怒水溜遂平
  </div>
  <div class="pagination">
   <a href="江南通志_page163.html">
    上一页
   </a>
   <span>
    ...
   </span>
   <a href="江南通志_page159.html">
    159
   </a>
   <a href="江南通志_page160.html">
    160
   </a>
   <a href="江南通志_page161.html">
    161
   </a>
   <a href="江南通志_page162.html">
    162
   </a>
   <a href="江南通志_page163.html">
    163
   </a>
   <span class="current-page">
    164
   </span>
   <a href="江南通志_page165.html">
    165
   </a>
   <a href="江南通志_page166.html">
    166
   </a>
   <a href="江南通志_page167.html">
    167
   </a>
   <a href="江南通志_page168.html">
    168
   </a>
   <a href="江南通志_page169.html">
    169
   </a>
   <span>
    ...
   </span>
   <a href="江南通志_page165.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
