<!DOCTYPE html>
<html>
<head>
    <meta charset="UTF-8">
    <title>山东通志 - 第 43 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 43 页/共 194 页</h1>
    <div class="content">　　皇清恩赐衍圣公祭田二千一百五十七顷五十亩永不起科
　　佃户附【按阙里志宋元祐间赐田许自召人耕种明宣徳间戸部踏看地土五屯佃戸共存五百戸计二千丁见丁百亩正统四年准定佃戸专一耕种差役俱免】
　　皇清恩准衍圣公各屯佃户永免徭役
　　圣庙官属【初公府止设掌书一人元延祐间始添设管勾典籍司乐各一员明洪武七年准衍圣公保举设管勾一员司乐一员典籍一员书写一名奏差一名司学一名知印一名官俸在衍圣公祭田支给】
　　皇清诏设圣庙官属典籍司乐管勾各一员一如明代之制康熙二十三年
　　圣祖仁皇帝幸鲁复设百户一员【旧例百户由衍圣公劄委今与典籍等一例题授】典籍以教习礼仪掌管书籍及礼生司乐以典司乐舞掌管碑刻及乐舞生管勾以经理屯户掌管祭田及祭品百户以守卫林庙掌管祭器及洒扫守衞谓之礼乐兵农四司雍正八年十二月
　　诏以
　　圣庙执事之员向来未加爵秩特设执事官三品者二员四品者四员五品者六员七品者八员八品九品者各十员各按品级给其章服每逢
　　圣庙祭祀之时防肃衣冠骏奔趋事着衍圣公于孔氏子孙选择报部充补彚奏
　　乐舞生附【按阙里志洪武七年文庙四时祭祀于府州县生员以及民间俊秀子弟内选取乐舞生一百二十名有竒俱照廪膳生员事例优免本身差徭仍免本户人二丁以应往来供给成化十二年添乐舞生八十名治九年添乐舞生二十六名国朝恩设优免如例】
　　礼生附【按阙里志洪武七年奉例止许于曲阜县十六社内选用礼生一百名应役其优免徭丁事例俱同乐舞生国朝恩设优免如例】
　　庙户附【按阙里志自鲁哀公十七年立庙于旧宅置守茔庙百户嗣后厯代钦拨不一至明洪武元年拨民间俊秀子弟圣庙一百户尼山十五戸国朝恩设优免如例】
　　书院祀典
　　尼山书院【在曲阜县东南六十里尼山之上周显徳中剏建宋庆厯中文宣公孔宗愿大建祠宇元至顺三年衍圣公孔思晦请命重建赐额尼山书院】南为大成门【两重】中为大成殿【五间】殿内祀
　　至圣孔子两庑【各二间】左祀伯鱼右祀子思后为寝殿【三间】祀
　　圣配庙之后为书院庙之西北为启圣祠【三间】祀
　　启圣王后为寝殿【三间】祀
　　启圣王夫人【设学録一员奉祀事】庙垣之外西南有尼山神毓圣侯庙【宋皇祐三年勅封】
　　洙泗书院【在孔林东二里许昔孔子自卫反鲁设教于洙泗之间此其讲堂也汉光武东廵过鲁坐孔子讲堂亦此元时曲阜尹孔克钦因旧址创建赐额洙泗书院】南为石坊榜曰洙泗书院有重门中为正殿【三间】殿内祀
　　至圣孔子四配十哲分侍左右两庑【各三间】列祀诸贤【设学録一员奉祀事】
　　圣泽书院【在汶上县城内西南隅向在开河之东即孔子治中都地也兴置莫考魏孝昌丙午有断碑存焉元至元间东平教授马栎庵捐地十二畆搆堂蔵书以授其徒都水少监马之贞建大成殿三楹明嘉靖初仅存遗址县令吴瀛改建于县城内西南隅】南为牌坊榜曰圣泽
　　书院有重门中为拜殿【三间】后为正殿【三间】殿内祀
　　至圣孔子四配十哲分侍左右【设太常寺博士一员奉祀事】
　　四配
　　复圣顔子庙【在孔庙东北六百歩有园有井即陋巷故宅也厯代顔族世守之宋熈宁间胶西太守孔宗翰搆亭其上命曰顔乐苏轼为记嵗久亭废元元贞间衍圣公孔治命顔族复搆于故基缭以崇垣环植桃李教授张砻先师兖国公像于亭中亭之四匝有地广袤各五十九寻有五尺环亭古桧十有四株延祐四年七月南台监察御史段杰请修兖国公庙宇建正殿五间两庑神门泰定三年复买地二劵于园之北奉勅剏建新庙致和元年八月落成元天厯二年冬十一月壬辰衍圣公孔思晦暨曲阜县尹孔思凯等顔氏五十五代孙族长秘防集诸孙预行告礼迁圣像于新庙是日兖国公诞辰也明洪武十五年五十七代孙顔池请于官重修庙庑正统年间五十九代孙顔希仁奏请重建成化二十二年六十一代孙顔公鋐奏请重修治十五年仍复倾頽公鋐复闻于朝命有司会计银一万一千二百两有奇正徳二年鼎新修建】庙制南为复圣庙坊左坊曰卓冠贤科右坊曰优入圣域北为复圣门【三间】又北稍西为顔井亭左侧为博文门【三间通官道】右侧为约礼门【三间】又北为归仁门【三间】左掖为克己门【三间门内有斋宿房稍北有祭器库俱西向】右掖为复礼门【三间】由归仁门入东西御碑亭二座又北为仰圣门【三间左右有角门】中为顔乐亭又北为正殿【七间】殿内祀
　　复圣顔子左右两庑【各七间】分祀顔歆以下八人后为寝殿【五间】祀　复圣夫人　仰圣门之东为见进门【左列南向】北为退省堂【三间】又北为顔氏家庙【三间】西为国公祠门【左列南向】北为
　　国公殿【三间】后为　杞国夫人殿【殿后为焚帛所】庙南有坊榜曰陋巷庙左为博士宅宗子居焉【祭日用春秋仲月上丁博士王祭又滋阳儒学亦建有顔子庙】
　　复圣庙从祀
　　二代顔歆【字子林鲁大夫元泰定三年从祀】三代顔俭【鲁大夫元泰定三年从祀】三十三代顔见逺【南齐御史】三十五代顔之推【字子介北齐黄门侍郎】三十七代顔籕【字师古唐文阁学士】四十代顔杲卿【字昕与唐常山太守】四十代顔真卿【字去惑唐太子太师】六十五代顔印绍【明河间太守】
　　复圣庙祭田【按会典复圣裔祭田五十顷并墓田地三顷三十三亩有竒永不起科佃户十戸概免差役】
　　礼生【按陋巷志曲阜县原额设礼生六十名】庙户【按会典庙户七户洒扫戸二十五戸并门子四名】
　　宗圣曽子庙【在嘉祥县南四十五里南武山之阳创建无考明正统九年教谕温良以庙宇倾圯奏请诏守臣修建翰林学士许彬为记治十八年山东廵按金洪疏请恢廓如顔孟制阅七年而工竣】
　　庙制南为宗圣庙坊左坊曰三省自治右坊曰一贯传心北为宗圣门【三间】门内有御碑亭又北为防门【三间】左右斋房【各三间】神库【各三间】由防门入中为正殿【七间】殿内祀
　　宗圣曾子以子思孟子配左右两庑【各五间】分祀阳肤以下十人又北为寝殿祀　宗圣夫人　防门之东为三省门【并列南向】北为三省堂【三间】又北为寝堂【三间】神厨【三间】西为莱芜侯祠门【并列南向】北为
　　莱芜侯殿【五间】左右两庑【各五间】分祀曾元以下四人【东庑祀曾元曾申西庑祀曾华曾西】后为　莱芜夫人殿【三间春秋宗子博士主祭　又沂州城南五里亦有曾子祠】
　　宗圣庙从祀
　　阳肤【南武城人】子襄【南武城人】沈犹行【南武城人】单居离【南武城人尝问曰事亲有道乎曾子曰爱而敬之父母若行中道则从若不行中道则谏父母所忧忧之所乐乐之问曰事兄有道乎曾子曰兄之行若中道则兄事之行若不中道则养之是故君子内外养之也】乐正子春【南武城人尝下堂而伤足数月不出犹有忧色门弟子问之春曰吾闻诸曾子曰不亏体不辱身可谓孝矣故君子跬歩不敢忘孝今予忘孝是以忧也】公明仪【南武城人】公明髙【南武城人】公明宣【南武城人学于曾子三年不读书曾子问之宣曰夫子居庭亲在叱咤不及于犬马应宾客恭俭而不懈惰居朝廷临下而不毁伤三者宣悦之学而未能也安敢不学乎】公孟子髙【南武城人尝问君子之礼于颛孙子莫子莫曰去尔外厉与尔内折色胜而心自取之公孟不知以告曾子曾子曰大哉言乎夫外厉者必内折色胜而心自取之者必为人役是故君子徳行成而容不知闻识博而辞不争知虑微逹而能不愚愚旧志作遇】孟仪【南武城人曾子有疾仪问之曾子曰礼有三仪知之乎君子脩礼以立志则贪欲之心不来君子思礼以脩身则怠惰慢易之节不至君子脩礼以仁义则忿争暴乱之辞不作若夫置樽爼列笾豆此有司之事君子虽勿能可也】
　　宗圣庙祀田【按会典宗圣裔祭田五十一顷六十亩永不起科佃戸槩免差役】礼生【按宗圣志明万厯十九年宗子博士曾承业奏准照顔孟庙事例额设礼生六十名于民间遴选俊秀子弟除免民徭在庙执事】庙户【按会典庙户三十七户槩免丁差】
　　述圣子思子祠【在邹县南门曝书台侧元元贞中县尹司居敬建榜曰中庸精舍堂曰渊源肖子思孟子像祀之嗣县尹宋璋建讲堂于渊源堂之后题曰率性斋舍厨库具备请于朝名为中庸书院至正四年县令邓彦礼重葺即书院为子思祠明嘉靖三年县令张时鸾续修增建慎独斋又建修道堂明万厯三十七年县令胡继先又修易修道堂为景贤堂】
　　祠制南为櫺星门次祠门中为正殿【三间】殿内祀述圣子思子以孟子配左右斋舍【各三间】后为率性堂【五间】左右斋舍【各三间】祠右为中庸书院内为景贤堂【三间】左右斋舍【各三间】后为慎独斋【三间　春秋仲月上丁孔氏博士自曲阜来设祭】
　　亚圣孟子庙【在邹县城南道左宋孔道辅知兖州访孟子墓得于邹县东三十里四基山因于墓旁建庙政和四年奉诏重修赐祭田百亩以给守者后以距城辽逺徙建东门之外宣和四年县令朱缶又徙今地金太和甲戌燬于兵元元贞间县尹司居敬重修元末复燬于兵明初知县桂孟与宗子思谅复鼎建焉治十年诏廵抚熊翀大加修建万厯九年县令许守恩重修】
　　庙制南为櫺星门为亚圣庙坊左坊曰继往圣右坊曰开来学北为仪门【三间】次为承圣门【三间】左侧为钟灵门【三间有碑亭】右侧为毓秀门【三间通官道】自承圣门入中为正殿【七间】殿内祀
　　亚圣孟子以乐正克配左右两庑【各七间】分祀公孙丑以下十二人后为寝殿祀　亚圣夫人　庙左为启贤门北为
　　邾国公殿后为　孟母宣献夫人殿庙右为致敬门北为致严堂【三间】后为孟氏家庙【三间】仓库斋厨俱备庙西路右为博士宅宗子居焉【春秋仲月上丁博士主祭】
　　亚圣庙配享
　　乐正子克【从祀孔庙】
　　亚圣庙从祀
　　公孙丑【从祀孔庙】万章【从祀孔庙】浩生不害【齐人宋政和五年封东阿伯】孟仲子【孟子之子见三迁志宋政和五年封新泰伯】陈臻【齐人宋政和五年封蓬莱伯】充虞【宋政和二年封昌乐伯】屋庐连【晋人尝著书言彭之法宋政和五年封奉符伯】徐辟【宋政和五年封仙源伯】陈代【宋政和五年封沂水伯】彭更【宋政和五年封雷泽伯】公都子【从祀孔庙】髙子【齐人尝问孟子曰嫁娶非己所自亲卫女何以得编于诗孟子曰有卫女之志则可无卫女之志则怠夫卫女行中孝虑中圣懐常道而俟其权变故得谓贤　又乡人以韩愈孔道辅附祀孟庙】
　　亚圣庙祀田【按会典亚圣裔祭田五十一顷一十五亩皆不起科又佃戸三十二戸优免杂差】
　　礼生【按三迁志顺治四年礼生原额设五十六名又设八名赞相礼仪优免杂差由亚圣府遴选给劄】
　　庙户【按会典庙戸二十五戸门子五名优免杂差】
　　孟母祠【在邹县城南子思书院之右传为孟子故居有台高丈许世称为孟子曝书台元县尹司居敬又于台西建断机堂元佥宪杨国宪重葺学士李泂记　又阳谷县东北四十五里亦有孟母祠世传孟母祈蚕之所后人立庙祀焉】
　　先贤
　　闵子子骞祠【一在济南府城钟楼寺街明县令张翼明建一在城东五里墓前宋熈寕间李肃之建宗子博士主祭　又沂水县闵公山下有祠明正徳八年知县王渊改创书院嘉靖十一年知县李汝节以祠旁有子路读书堂乃并祠之改二贤祠】冉子伯牛祠【在东平州西北十五里旧有祠宇嵗乆倾圮明正统间知州潘洪复新之祠旁有祭田三十亩有司春秋致祭大学士许彬知州刘元凯有碑记人郓城汶上均有祠】冉子仲弓祠【一在曹县东北冉堌集明洪治辛酉知县邹鲁建庙后有墓宗子博士主祀一在冠县北二十里有冉薛公祠明天顺二年训导徐节建学士彭时有记】仲子子路祠【一在济宁州南四十里仲家浅一在泗水县东郭汉更始元年十七代孙】
　　【避赤睂乱由泗水卞邑流寓济宁因建庙横坊村即今仲家浅也族人有未迁者尚留泗水其济宁嫡裔授世袭博士春秋主祀　按防典先贤仲子裔祭田六十五顷三十八亩庙宅基六十八亩皆不起科防丁四十六户优免杂差】言子子防祠【一在嘉祥县南四十五里崱山西一在费县西南八十里武城东闗一在武城县西十余里祠前有歌台】卜子子夏祠【一在莒州治西南名】
　　【文学书院一在荷泽县北十里】颛孙子子张祠【在邹县南阙明万厯间建】澹台子子羽祠【一在费县西南七十里一在曹县东三十里龙头冈】二贤祠【在单县旧城北台上祀单父宰宓子贱巫马期宋庆厯间知县孔叔詹建因兵燹祠废】
　　【国朝康熙四十年知县金天定重建】公冶子子长祠【在诸城县西北五十里公冶山东北明正徳间莒氏巩宗玉于墓旁建祠有堂有寝左右有廊有重门绕以周垣知县韩肇为之记】髙子子羔祠【一在济宁州东二十里髙庙村明洪武间建一在宁阳县治前街东】
　　【国朝康熈二十七年移建东闗外】樊子子迟祠【在济宁州东赧家村内】曹子子循祠【在济宁州外运河东岸祀】任子子选祠【在济宁州东闗汶泗坊】
　　先儒
　　伏胜祠【在邹平县北十八里元至顺二年县尹曹明脩重建礼部尚书张起岩记】
　　【国朝顺治十四年知县徐政重脩旁置讲堂曰敷文堂提学佥事施闰章记】董仲舒祠【一在徳州城北明洪武间巡抚王俨建程敏政记一在胶州治东万厯间知县杨位建】郑康成祠【在髙密县西北五十里墓上有唐刺史史承节碑记一在安邱县东南十五里】诸葛孔明祠【在沂州北三十里即故中邱城也孔明尝居于此后人称为诸葛城】范仲淹祠【在邹平县西南三十里醴泉寺东南元大徳中建又长山县有祠一在县治南二里一在天井泉旁又青州府西有祠祠内有范公并又博山县有祠在秋口】
　　至圣林【在曲阜县城北二里许史记孔子葬鲁城北泗水上是也前枕鲁城林门与县北门相直夹路桧栢森茂围径数十里缭以周垣鲁世世相传以嵗时奉祀孔子冢汉桓帝永夀二年鲁相韩勅脩孔子墓复民呉仲初等若干家给扫除建宁二年鲁相史晨置史冢吏四人月与佐除】
　　南为神道碑【碑亭二座】次为万古长春坊【一座五洞】次为至圣林坊【一座】坊之内东西列垣如翼其北为至圣林楼门【楼在周垣之上即鲁故城北垣】门以内东为辇路【宋真宗幸林降舆乗马以后遂名辇路】西为洙水桥桥北为享殿门左为思堂【三间壁上有唐宋石刻】前为思堂门【三间】堂之东为后土祠再东为神庖享殿门之北为享殿前列翁仲二【左执笏右执剑】石麟二石虎二华表二【以上俱汉永夀元年鲁相韩勑所建】殿之北稍西为
　　至圣墓【封如马鬛周围五十歩高一丈五尺】墓前有碑题曰
　　大成至圣文宣王墓【永嘉黄养年书】前为石坛其厚三尺方亦如之坛石纵横各七其数四十有九墓前一室东向即子贡庐墓处坛之东稍南为伯鱼墓【商人尚右】有碑题曰泗水侯墓坛之南为子思墓有碑题曰沂国述圣公墓其东有楷亭子贡所手植也亭之北为宋真宗驻跸亭
　　国朝康熙二十三年
　　圣祖仁皇帝诣
　　圣林恭建
　　驻跸亭【在宋驻跸亭之北】是年
　　诏于孔林原额地外增扩地十一顷十四畆有奇除免粮
　　课
　　雍正九年五月奉
　　诏重修
　　至圣林墓【坊门堂殿亭路桥垣悉皆修葺宏丽有加】
　　启圣林墓【配享先贤附】
　　启圣王墓【在曲阜县东二十里南对防山北环泗水礼记所谓合于防者是也墓前有齐国公庙正殿三楹廓庑重门具备前有神道墓之东南三歩许伯皮墓在焉】
　　国公墓【在曲阜县东二十里防山之阳兖国公墓西北】
　　莱芜侯墓【在费县西南八十里南城山即曾子葬父处王符所谓南成之冢是也亦名曾子山】泗水侯墓【见前】
　　邾国公墓【在邹县北二十五里马鞍山之阳元成宗元贞间县尹司居敬始脩墓树碑张记明万厯间县令王一桢置地二十亩自为记】
　　四配林墓
　　复圣顔子墓【在鲁城东二十里防山之阳有石刻曰先师兖国公之墓墓前有石镌两甲士背负而坐一执斧一执金吾墓高丈余其地广袤各一百五防有五尺少东有村曰上宋有祀田六十亩】
　　【嵗收其租以奉时祭按任昉述异记顔林墓上石楠二株可四十围土人云顔子手植木也祀期春用清明冬用孟朔宗子博士主祭】
　　宗圣曾子墓【在嘉祥县南四十里距旧城约五里有碑曰郕国宗圣公之墓明成化初山东守臣上言嘉祥县南武山西南元寨山之东麓有渔者防入一穴中得悬棺其前有石碣镌曾参之墓治十八年山东廵按金洪奏请建享堂三间东西斋房各三间中门一座左右角门二座大门一座石坊一座匾曰宗圣墓祀期春用清明冬用孟朔宗子博士主祭】
　　述圣子思墓【在先圣墓南相去数十歩墓前有碑镌沂国述圣公墓】
　　亚圣孟子墓【在邹县东北二十五里四基山下介于邹鲁宋兖州守孔道辅立有神道碑为建庙于墓之西南后庙移于县墓庙改为墓祠元元贞二年县尹司居敬重脩墓立碑张记明宣徳五年鲁惠王重建墓祠嘉靖十一年邑令张时鸾复建祠庙始置祭田五十亩植栢数千株其制正殿五楹左右厢房各三楹大门三楹缭以周垣万厯十四年县令许守恩重脩　国朝康熈三十五年通政使吴涵重脩享殿　额设守林人八名】
　　先贤林墓
　　闵子子骞墓【在厯城县东五里一在范县东南三十里孟村一在曹州古乗氏县城内一在江南宿州北七十里骞山之阳】冉子伯牛墓【在东平州西北十五里东原初在汶上县西门外感化桥侧相传定公召孔子为司空以伯牛摄中都宰卒因葬焉元时刘尹脩桥得石刻云伯牛卒葬汶上后遇刘太尹移葬东原刘以为防遂移葬焉明大学士许彬知州刘元凯有碑记一在滕县南三十里伯塜社一在直临洺之西五里】冉子仲弓墓【在曹县东北五十里冉堌村一在冠县西北二十里王叚村】宰子子我墓【在曲阜县东旧县西南二里】冉子子冇墓【在郓城县东三十五里冉村集墓前有唐咸通中题碑】仲子季路墓【在观城县东南四十二里负瑕村】卜子子夏墓【在荷泽县西三十里卜堌村】澹台子子羽墓【在费县东北三十里当祊浚二水交会处谚曰澹台墓离河十八歩一在邹县西北三十里】原子子思墓【在费县西北一百二十五里旁有原宪城】公冶子子长墓【在诸城县西北五十里锡山东公冶山东北麓】南宫子子容墓【在邹县西十里】公晢子季次墓【在淄川县北见齐乗】髙子子羔墓【在兰山县西南一百三十里故兰陵城北一在东阿县张秋镇荆门之阳】樊子子迟墓【在邹县西二十里陶城村】司马子子牛墓【在费县西南八十里古舆城】申子子周墓【即申枨在文登县东北一里文山北麓】左邱子明墓【在峄县东北七十里一在肥县西南五十里肥河乡】万子章墓【在邹县南十里万村一在长山县万城庄西北三里】公孙子丑墓【在邹县西北十里又城北三十里有公孙村以此得名齐乗载入滕州今在邹境】
　　先儒林墓
　　伏胜墓【在邹平县东北十八里】髙堂生墓【在新泰县东三十五里龙廷庄　国初冢防旁有砖硃镂其上曰汉礼经博士高堂生墓邑人脩葺之】郑康成墓【在高密县西北五十里砺阜山亦名碑产山墓旁有草绵如衣带所谓书带草者是也初葬于剧东因墓壊归葬砺阜今益都县东五十里郑墓店即剧东故城】
　　至圣遗迹
　　夹谷【在淄川县西南四十里夹山左传定公十年公会齐侯于祝其实夹谷甲山本名祝其山上为夹谷台台上一井握繘探之百尺不及底一云滕县东北有祝其城一云泰山东南有谷里古夹谷也一云莱芜县南三十里有夹谷峪一云汉置祝其县夹谷在其境内未详孰是説见博山县古迹下】闻韶台【在济阳县东北三十里曲堤镇又临淄县治南学宫之西世传孔子闻韶处】杏坛乡【在滋阳县东境寰宇记云因孔子杏坛为名】
　　达巷【在滋阳县西北五里论语有逹巷党人即其里也】
　　阙党【在滋阳县东北一里邑志云阙党童子渔畋分有亲者得多孔子常使之将命今有阙党泉】郰邑【在曲阜县东南境鲁下邑圣父叔梁氏为郰邑大夫左传注鲁县东莝城是也今有东郰村西郰村水经注邹山即峄山邾文公迁国于此古城在邹山之阳叔梁父所治之邑盖误以郰为邹也谨正之向属曲阜今入邹县在县北三十余里】
　　尼山【在曲阜县东南六十里即顔母所祷处也其东有顔母山其西有昌平山山脉连络若尼山之翼云祖庭广记曰顔母祷于尼山升之谷草木之叶皆上起降之谷草木之叶皆下垂其山五峯连峙谓之五老峯中峯即尼邱迥出霄汉间所谓圩其顶者此也中峯之麓有先圣庙庙北为中和壑壑上有观川亭即子在川上处壑下沂水出焉流而下注为智源溪溪南为坤灵洞洞有邃室广可两楹内列石床石枕石几皆天成也度溪而东有文徳林】
　　顔母山【在尼山东三里两山相对中隔沂水上有顔母井及祠堂遗趾】
　　昌平山【在尼山西五里史记孔子生鲁昌平乡即此汉名昌平亭今名鲁原村】
　　孔窦【捜神记孔子生于桑之地今名孔窦在鲁南山之穴　一作孔渎】
　　五父衢【在曲阜县东南五里礼记所谓殡于五父之衢是也】
　　防山【在曲阜县东三十里周围八里高二里山之北麓三里余乃齐国公墓礼记所谓合葬于防是也】
　　鲁太庙【在曲阜县东北今为周公庙论语子入太庙即此】
</div>
    <div class="pagination">
<a href="山东通志_page42.html">上一页</a><span>...</span><a href="山东通志_page38.html">38</a><a href="山东通志_page39.html">39</a><a href="山东通志_page40.html">40</a><a href="山东通志_page41.html">41</a><a href="山东通志_page42.html">42</a><span class="current-page">43</span><a href="山东通志_page44.html">44</a><a href="山东通志_page45.html">45</a><a href="山东通志_page46.html">46</a><a href="山东通志_page47.html">47</a><a href="山东通志_page48.html">48</a><span>...</span><a href="山东通志_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
