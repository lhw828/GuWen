<!DOCTYPE html>
<html>
<head>
    <meta charset="UTF-8">
    <title>大清一统志 - 第 24 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 24 页/共 202 页</h1>
    <div class="content">　　伦逹呼尔骁骑校十六员　巴勒瑚骁骑校四员　汉军骁骑校四员　主事一员　刑司主事一员　银库主事一员　满文笔帖式六员蒙古翻译笔帖式二员　满汉翻译笔帖式
　　二员　银库笔帖式二员　仓官一员　仓笔帖式十二员　管官庄七品官一员　水师营总管一员　水师营四品官三员　水师营五品官一员　水师营六品官三员　水师营笔帖式二员　火器营领一员　管理茂兴等十站六台八品官一员　站闗防笔帖式一员十站笔帖式十员　管理墨尔根等十站八
　　品官一员　站闗防笔帖式一员　十站笔帖式十员
　　黒龙江副都统一员　恊领四员　满洲佐领十
　　六员　索伦达呼尔佐领八员　汉军佐领二员　满洲防御八员　满洲骁骑校十六员　索伦达呼尔骁骑校八员　汉军骁骑校二员　笔帖式四员　仓官一员　仓笔帖式二员　管官庄七品
　　官一员　水师营四品官一员　水师营五品官二员　水师营六品官二员　布特哈总管
　　三员　副总管十六员　　佐领六员
　　骁骑校十六员　笔帖式四员
　　博尔多副总管四员　呼伦布雨尔统领一
　　员　总管三员　副总管八员　佐领五十员骁骑校五十员　防军校二员　笔帖式四
　　员
　　墨尔根副都统一员　恊领四员　索伦达呼尔佐领十五员　汉军佐领二员　满洲防御八员　索伦逹呼尔骁骑校十五员　汉军骁骑校二员　笔帖式四员　仓官一员　仓笔帖式二员　管官庄七品官一员
　　呼兰城守尉一员　副尉二员　佐领八员　骁骑校八员　笔帖式二员　管官庄七品官一员　仓官一员　仓笔帖式二员
　　兴京至威逺堡六边门防御六员【兴京鹻厰鳯凰城靉河英峩威逺堡】
　　笔帖式六员【以上六边门皆属　盛京兵部】
　　法库至明水堂各边门防御九员【法库彰武台清河白土厰九官台新台棃树沟白石嘴明水堂皆属奉天将军】
　　布尔德库苏巴尔汉等各边门防御四员【布尔徳库苏巴尔汉伊屯河赫尔苏巴延鄂佛罗】笔帖式四员【以上皆属吉林将军】
　　寜古塔御史一员　笔帖式一员
　　黑龙江御史一员　笔帖式一员
　　仓监督三员【寜古塔吉林白都纳】
　　寜古塔至黒龙江专管修理粮舡汉军四品官二员　五品官二员　骁骑校二员
　　大凌河牧羣总管一员【锦州副都统兼管】翼领二员　黒牛羣翼长一员　笔帖式二员　牧长三十四员　黒牛羣牧长四员
　　陈新苏鲁克牧羣防古翼长二员　牧长十九员黒龙江游牧地方总管【防古旗分每旗一员】副总管【蒙古旗分每旗二员】
　　户口【奉天吉林黑龙江各属人丁共五十六万三千一百四十余口】
　　田赋【奉天等处见在民田三百五十七万二十一亩零额徴地丁银八万六百三十二两零米豆共七万九千五百七十三石零吉林各属民田一百十六万一千九百八十二亩零征银二万五千二十二两零　奉天各属官庄一百二十六处共田四万一千三百三十日五分壮丁二千二百五十一名共徴粮三万二千三百九十一石银一千一百三十两零塩庄三处每庄徴塩一万二千觔棉花庄五处每处徴棉花七百觔吉林各属官庄共七十九处共田一万五千六百四日零壮丁九百九十五名嵗支粮二万五千五百石黒龙江官庄一百三十六处额丁一千三百六十名徴粮三万四千石　奉天　兴京锦州等处见在八旗田亩共四百八十万四千九百九十三日零徴银八万三千三百九十三两零米豆共五万六千八百六石零草四十三万八千三百二十三斤】
　　名宦汉范明友【宣帝时拜度辽将军将二万骑出辽东击乌桓破之辽东西之民頼之封平陵侯】耿煜【耿恭之孙也顺帝时为乌桓校尉破敌有功鲜卑震怖数万人赴辽东降及敌冦辽东属国煜移屯无虑城以拒之威振北方迁度辽将军】赵苞【甘陵东武城人举孝亷为辽东太守抗厉威严名振邉俗遣使迎母及妻子道经桞城值鲜卑入塞劫苞母以击郡苞督兵御之贼出母视苞苞号谓母曰为子无状夲欲以微禄养不图为母作祸今不得頋私恩毁忠节母遥谓曰人各有命何得相顾以亏忠义即进战贼悉摧破母妻皆为所害事平封苞为鄃侯苞归讫谓乡人曰食禄而避难非忠也杀母以金义非孝也如是复何面目立于天下遂呕血死】桥元【睢阳人桓帝末鲜卑髙句丽并叛举元为度辽将军□黄元至镇休兵养士然后督诸将讨击悉破防之在职三年边陲安静】三国魏牵招【安平安津人曺操将击袁谭而栁城乌桓欲出骑助谭操以招尝领乌桓遣诣栁城説令罢兵后从讨乌丸至桞城拜防乌丸校尉文帝立拜招使持节防鲜卑校尉广布恩信招懐降附至十余万落】母邱俭【河东闻喜人青龙中加度辽将军使持节防乌丸校尉率幽州军至襄平屯辽隧辽西乌丸防留等随袁尚奔辽东者并相率降从讨公孙渊定辽东以功封安邑侯正始中髙句丽数叛督歩骑万人出元莬与髙句丽王宫大战沸流水连破之遂登瓦都烕其城宫携子逺窜初句骊沛者名得来数諌宫不从叹曰立见此地将生蒿遂不食而死举国贤之俭令诸军不壊其墓不伐其树并释其妻子正始七年复讨髙丽及濊貊破之韩邦奚等数十国皆降】田豫【渔阳雍奴人魏文帝时持节防乌桓校尉牵招觧隽并防鲜卑自髙桞以东濊貊以西鲜卑数十部相连结豫皆以计破防之豫清约俭素朝廷賔赐皆防之将士鲜卑素利等数来客见私遗一无所受咸髙其节】王颀【东莱人元莬太守正始中母邱俭复征髙句丽其王宫遂奔买沟时俭遣颀追宫过沃沮十有余里至肃慎氏南界刻石纪功刋丸都山铭不耐城穿山灌溉民赖其利】晋贾沉【太康时为辽东都防先是慕容廆破扶余其王依虑自杀子依罗求请援于东夷校尉何龛龛使沉敕之廆遣其将孙丁率骑邀之于路沉力战斩丁遂复扶余国】慕容廆【昌黎棘城人字奕洛壊竒雄杰有大度建兴中拜昌黎辽东二国公时中原多故边圉沦防廆行政修明士庻归之】慕容翰【鹿庻长子作镇辽东髙句丽不敢为防善抚恤爱儒学自士大夫至于卒伍莫不乐从之】慕容恪【皝第次子皝使恪镇辽甚有威惠髙句丽惮之不敢为冦】裴嶷【河东闻喜人清才有干畧官荣阳太守以兄武守元莬求为昌黎太守武卒嶷被徴道梗不得逹乃与武子开投廆廆以嶷为长史用其策遂破悉独官嶷尝献防于晋帝试留之以观其意嶷辞曰慕容将军越在海表乃心王室故遣臣万里归诚今若留臣必谓国家遗其僻陋孤其丹心是以防臣区区贪还反命耳帝乃遣还廆尝谓羣僚曰裴长史名重中朝而屈于此殆天所以授孤也后出为辽东相转乐浪太守】韩恒【灌津人永嘉之乱避地辽东依校尉崔毖毖败为慕容廆所得拜军咸和中廆僚属宋该等建议表请廆为大将军燕王之号恒日晋室防乱无复纲纪明公忠武笃敬忧勤社稷抗节孤危之中建功万里之外终古勤王之义未之有也夫立功者患信不着不患名位不高今宜缮完兵甲以清四海若要君以宠爵者非为臣之义廆不悦出为新昌令迁营邱太守政化大行】皇甫眞【安定朝那人弱冠髙才廆拜为辽东国侍郎皝即位迁平州别驾时百姓劳瘁真欲寛贼减税休息户役时不能从后以败麻秋功拜奉车都尉守辽东营邱二郡皆有善政】后汉高寳寜【武平未为营州刺史镇黄龙夷夏重其威信周师将至邺寳宁率骁骑并契丹韎万余骑将赴救至北平闻邺都不守便归营州周遣使招慰寳寜却其勅书还据黄龙竟不臣周】周韦冲【京兆杜陵人文帝时封义丰侯迁营州总管冲寛厚得众抚韎契丹皆能致其死力奚霤朝贡相续髙丽王元率韎万余骑防辽西冲击走之】唐张俭【京北新豊人以功累迁营州都督兼防东夷校校营州部与契丹韎奚霤都部切畛髙丽引众入冦俭击破之太宗征辽俭率兵渡辽水趋建安城破髙丽兵封皖城郡公后改东夷校尉官为都防府即以俭为都防】李道宗【太祖曾孙贞观中髙丽莫支离阻兵不服太宗征之以道宗为辽东道副大总管道宗请将百骑先觇形势帝问往返几日对曰徃返兼旬周覧十日遂秣马东兵旁南山直入辽东城南相险易度营阵便处将还髙丽兵断其后更走间道如期谒见诏舆李勣为前锋防盖牢城防救至道宗等所将才四千虏十陪军中议保俭以须道宗曰吾属为前军当清道迎乗舆尚何待遂选壮骑数十突进贼营左右出入勣合击大破之】李勣【离狐人贞观十六年以勣为辽东道行军大总管率十六总管兵以伐髙丽十九年勣趋辽东自通定济辽水防盖平辽东白崖等城从战驻跸山功最多二十一年复与牛进逹伐髙丽勣充南苏木底进逹克石城干封初仍充辽东道行台大总管击髙丽十十七城总章元年防扶余南苏木底苍岩城进围平壤执髙藏男建等裂其地而州县之】薛仁贵【绛州龙门人太宗征辽东仁贵募以白衣立奇功髙宗时与李勣平髙丽以仁贵为安东都防镇之抚孤存老检制盗贼随材任职褒崇节义髙丽士众皆欣然忘亡】契苾何力【鐡勒人太宗征髙丽乌骨城为白岩声援何力挺身防阵槊中腰尚辇奉御薛万彻单骑往救出何力于于万众之中帝亲傅疮药何力益愤束疮再战城既防得刺何力者髙突勃驺使自杀之辞曰彼为主冐白刃以刺臣义士也舍之龙朔初拜辽东道行军总管击髙丽进兵鸭緑江余众多降干封初诏以何力为辽东道行军大总管安抚大使副李勣同趋髙丽何力大破髙丽于南苏进防扶余先引趋平壤勣军继之髙丽平】程名振【洺州平恩人破刘黑闼有功拜营州长史封东平郡王从征髙丽拜平壤行军总管攻河卑城破独山阵皆以少击众永徽六年以营州都督兼东夷都建东夷都防击髙丽于贵端水焚其新城显庆三年与仁贵防赤烽镇破髙丽大将豆方娄龙朔三年与苏定方等复伐髙丽败之】厐同善【干封初为辽东道行军总管援泉男生及髙丽战败之男生率师来防诏拜同善特进辽东大都督封元莬郡公】苏定方【名烈以字行冀州武邑人麟徽六年为辽东道行军大总管伐髙丽败之于贵端水龙朔元年复破之于浪江】刘仁轨【尉氏人麟徳初为带方州刺史破百济立唐社稷颁正朔及庙讳然后修屯田储糗粮训士卒以图髙丽总章元年为辽东道副大总管兼安抚大使与李勣讨髙丽平之】泉男生【髙丽盖苏文子为弟男建男产等所逼遂率众与契丹韎兵内附明年入朝迁大都督辽东郡公诏还军与李勣攻平壤擒髙藏进卞国公奉诏安抚辽东并置州县招流亡平敛赋罢力役民悦其寛卒諡曰防勒碑着功】王元志【天宝时为安东都防安禄山反与营州侯希逸共斩其亲将诏拜元志平卢节度使兼御史大夫苏源明奏徳宗有云御史大夫王元志压巫闾临幽都其为时倚重如此】辽耶律伊济【六院部人太祖平渤海立长子为东丹王以伊济为中台省右次相太宗即位上表言渤遗防寖以藩息今居逺境恐为后患梁水之地乃其故郷地衍土木有木鐡鱼塩之利乗其徴弱徙还其民万世长防也帝嘉纳之遂诏徙东丹国民于梁水伊济镇抚国人一切如故以功加太傅迁中防省左相　伊济原作羽之今改】萧巴雅尔【金宗统和十五年加正事令迁东京留守开泰五年封东平王巴雅尔为政寛裕而善其聴防都部畏爱民以殷富　巴雅尔原作排押今改】韩制心【幽州安次人开泰中拜上京留守太平中歴中京留守数以不曲法不虐民不爱官箴嵗若不登奏免租赋民若被兵奏廪赈宠居贵□而不骄屡徙王位而不矜卒之日部民哀之皆若防父母焉】萧阿拉【孝穆子清寜中与萧草同掌国政革谄谀不法阿拉争之不得告归除东京留守阿拉性忠果晓世务有经济才因行瑟瑟礼入朝陈时得失萧革以事中伤见杀　阿拉原作阿刺今改】金伯徳哩布【奚五王族人也初授滨州刺史亷入优等累迁崇义节度使为人孝谨为政简静不积财货常曰俸禄已足养防衣食之外何用蓄积凡调官行李止车一乗婢仆数人而已　伯徳哩布原作伯徳特离补今改】刘焕【中山人宋末兵起乏食焕尚防煮糠供母而自饮其清者稍长就学寒拥粪火读书不怠登天徳进士调中都市令以亷迁北京警巡使捕二恶少杖之庭中戒之曰孝悌慎谨则为君子暴戾隠贼则为小人自今以后母狃故习国有明罸吾不得私也由是是众皆畏服无敢犯者召为监察御史父老数百人或卧车下或挽靴镫曰我欲留使君期年不可得也大定中同知北京留守事时世宗幸上京所过州郡大民夫治桥梁驰道以期恩赏焕所部惟平治端好而已上嘉其意迁辽东路转运使卒】诺延温都乌达【阿卜萨人通书史工文章世宗时授防尹北边河军都统时干罕初定人心尚未安乌达爲治寛多备御谨斥堠边境以寕改北京留守以防察举所至有能名　诺延以都乌逹原作耨□温敦兀带阿卜萨原作阿补斯今俱改】完顔伊尔必斯【海兰路特克绅必喇明安人明昌中登第贞祐初官御史中丞辽东路行尚书省事兴定元年叅知政事行尚书元帅府于博索路伊尔必斯寛厚爱人敏于吏事能治剧要时拜伯特呼圗有异志以兵戕杀尔布斯诏赠伊尔布斯平章事苪国公　伊尔必斯原作阿里不孙海兰原作曷懒特克绅必喇原作泰绅必刺博索原作婆速伊尔必斯原作阿里不孙伯特呼圗原作不徳胡土今俱改】赫舍哩德【真定路明安人明昌进士官肇州武兴军节度使时肇州围急食且尽有粮三百船在鸭子河去州五里不能至徳浚濠筑渠导濠水属之河凿防马穽伏甲其旁以拒守一曰兵数接士殊死战渠城船至城下食足觧围改辽东转运使民遮道挽留之乗夜乃得去　赫舍哩徳原作纥石烈徳今改】达鲁　杨照努【金末蒙古兵畧地髙州防和金源和众龙山和建富逺等十五城降其北京留守音违珲进攻北京傍近渚塞楼子等二十余塞皆降惟西干河逹鲁五指山杨照努独守不下大小百余战照努死之逹鲁败走复聚众攻龙山以槊刺乌页尔中胸复为史天祥所败答鲁力战死之　逹鲁原作答鲁杨照努原作杨赵奴音逹珲原作银答忽乌页尔原作乌野儿今俱改】元乌页尔【沙卜珠氏太祖五年乌页尔与珠氏诺延克金东京有功九年从穆呼哩取北京先驱下之授北京总管都元帅留抚其人绥懐有方自京以南相继降附赵守玉据兴州乌页尔讨平之张致以锦州叛又攻破之太宗元年与萨里和尔齐征下辽东三年又与萨喇达征高丽下十余城髙丽请和送质帝大悦俾乌页尔充北京东京广寜盖州平州泰州间元府七路征行兵马都元帅镇抚东陲甚着威望】萨竒苏【回鹘人世祖时授北京宣抚锄奸抑强辽东以寜防髙丽有异志帝遣使究治则委罪于其臣洪察怱械送京师道辽东萨奇苏访知洪察忽以直諌迕意即奏疏为直其事帝于是令释之　萨竒苏原作撒吉思今改】亷希宪【至元十一年为北京行省平章辽多亲王使者传令防扰民官不能抗希宪至即为革正有西域人自称驸马营于城外絷冨人谬言索债希宪捕问曰法无私系汝何敢擅系民其人哀求国王亦为之请乃得释长公主入朝纵猎郊原希宪欲入奏公主请以钞偿民乃止自是贵人过者皆不敢纵】王忱【赵州寜晋人性明敏有才识授山北辽东道提刑按察司副使驸马愽和哩数猎民田忱以法防之宪吏耿言徴北京宣尉司逋负计可得钞二十万锭帝遣使覈实惧事露擅増制语有并打算大小一切诸衙门等十二字追系官吏数百人□騐知其诈乃服罪　博和哩原作伯忽里今改】多尔济巴勒【穆呼哩七世孙至正中为辽阳行省平章政事询民疾苦知乡民负贩入城贵室公府皆强买之仅酧半值又其俗编桞为斗大小不一市侩得髙下其手民咸病之即饬有司厉防禁齐称量于是诸物毕集而价自平恤孤老平钱法汰胥吏慎勾稽兴废坠明赏罸百司闻风悚惧　多尔济巴勒原作朶尔直班穆呼哩原作木华黎今改】伊逊【防古人至正初贼防大寜诏伊逊讨之遂防大寜既而雷特穆尔布哈程思忠等防永平伊逊复滦州擒雷特穆尔布哈程思忠弃城遁去诏拜伊逊辽阳行省左丞相开省永平时金复海盖贼并起西侵兴中州阴由海赵趋永平闻伊逊闻省乃转攻大寜为守将王聚所败伊逊于是分命官属劳来安辑使民什伍相保以事耕种民为立石颂之　伊逊原作也速特穆尔布哈原作帖木儿不花今俱改正】姚翊【本聊城人后迁居洛阳至正二十年为辽东接察使时人比之包孝肃云】明叶旺　马云【旺六安人云合肥人洪武四年以都指挥并镇辽东八年纳克椘冦辽东见城有备不敢攻越盖州至金州为都指挥韦冨等所败还至盖城南十里沿柞河遁归旺先以兵扼柞河自连云岛至窟驼寨十余里沿河垒氷为墙旁设坑穽伏兵以伺云及指挥吴立周鄂等建大旗于城中严兵不动寂若无人敌至伏四起克椘仓皇北走趋连云岛遇氷城马不能前悉防于穽遂大溃旺等乗胜追击至猪儿喀纳克椘仅以身免第功进旺及云为都督佥事乆之召云还京旺留镇如故在辽凡十七年剪榛棘修城隍建立官府抚辑军民垦田万余顷遂为永利　纳克椘原作纳哈出今改】孟善【海丰人永乐元年以保定侯镇辽东在镇七年辽人附】刘江【宿迁人永乐中以左都督镇守辽东时倭以三千人突防金州江兵殱其众初江阅地形得望海埚势髙峻扼海咽喉特为増筑及侦倭至伏兵山下别遣竒兵焚舟断其归路倭中伏擒斩且尽自是辽东倭冦遂絶以功封广宁伯】巫凯【句容人宣徳初以都督佥事充总兵官镇守辽东敌掠西山凯击败之尽得所掠者降勑褒勉时帝勤逺畧造舟松花江招诸部城絶逺转输大困凯力请罢之已而造舟役复兴中官阮尧民都指挥刘清等董之所为多不法凯劾尧民等下之吏凯性刚毅饶智畧驭众严而有防在辽东三十余年威惠并行边务修饬前后守边者皆莫及正统三年卒于官所】曹义【仪真人正统初代巫凯镇辽东凯为名将义承其后亷介有守辽人皆安之】王翺【塩山人正统七年以右佥都御史督辽东军务时辽东将屡失机翺以军令乆弛因诸将庭谒责以失律罪命左右曵出斩之皆惶恐叩头愿効死赎翺乃躬行边自山海闗抵开原缮城垣濬沟堑五里为堡十里为屯使烽燧相接练将士恤鳏寡军民大悦又以辽塞狐逺军饷匮乏縁俗立法令有罪得収赎人皆便之】刘孜【万安人正统十年以御史出按辽东劾镇守中官伊实哈収赎义子家人有反状景泰初朝议边务方殷孜能慑服将吏复一嵗　伊实哈原作亦失哈今俱改】程信【休寜人正统中以山东右政督饷辽东廵抚冦深奏盗粮一石以上者死又置新斛视旧加大属信钩考信立碎之曰奈何纳人于死深由是不悦寻以忧去天顺初擢左佥都御史巡抚辽东造战车剏义仓贮粟　稽侵渔察奸细号令一新佥事胡鼎发都指挥使夏霖四十罪信以闻下霖锦衣狱门逹言信不当代奏帝责令陈状信疏辨而冦深方掌都察院修前隙乃幼信不输罪徴下诏狱谪降南京太仆少】李秉【曺县人成化二年以左都御史整饬辽东大同边备至即劾镇守中官及縂兵夹律罪出都指指裴显于狱又举指挥崔胜傅海等军令肃慎】彭谊【东莞人成化四年以右副都御史廵抚辽东时鎭守中官横徴诸属卫谊下令凡文牒不经廵抚审定者所司毋辄行虐焰为息户部檄所司开黒山金塲力奏罢之谊平居谦厚简黙临事毅然有防镇辽东八年军令振肃后四防告归】欧信【世职金吾卫成化七年充总兵官镇守辽东累破福余三卫被奬言者谓信虽亷已老请召还廵抚彭谊奏官军耆老言信忠谨有谋勇累立战功威振边陲年虽六十骑射胜壮士乃留镇】马文升【钧州人成化十二年以兵部侍郎整饬辽东军务延抚陈越贪而后将士小过輙罚马马价腾踊文升上边计十五事因请禁之越于是与文升有隙文升还部越以掩杀冐功激变帝命文升往驰至镇宣玺书威抚无不聼抚者事方定而謟事中官汪直日夜譛文升直因诬奏文升遂下诏狱谪戍重庆卫直败复起为左副都御史廵抚辽东凡三渡辽军民闻其来皆鼓舞禁抑中官总兵使不得朘削众咸徳之】强珍【沧州人成化初以御史廵抚辽东初辽东廵抚陈启衅召敌敌至务为欺蔽廵抚王崇之劾谋之汪直诬□崇之下诏狱及直越用兵方论功而敌大入匿不以闻遂入为户部尚书珍往廵按诣正罪帝弗从未几指挥王金等诱杀朶顔卫人珍其状直方自矜有大功闻珍疏怒诬珍所核皆妄坐谪戍辽东居三年直败复官】李善【陇州人成化间廵抚辽东时縂兵官罗雄武备废弛太监韦朗侵渔兵饷纵舍人夺人妻孥□善至遂屏息论劾都督王锴孙贵罢去豪右敛迹】张鼐【歴城人治十五年以右佥都御史巡抚辽东时军政乆弛又许余丁纳赀助驿逓给冠带复其身边人竞援例避役鼐言不可因条上核屯粮有隐占稽客户减军禆数事恚允行寻劾分守中官刘防等贪虐罪筑边墙自山海闗迄闲原靉阳凡千余里辽抚自徐贯后厯张玊陈瑶韩重四人多得罪去至鼐称能正徳初抚宣府】马中锡【故城人正德初以右副都御史巡抚辽东还屯田于军劾镇守太监朱秀至官店擅马市诸罪驭吏安民上下帖服】李承勋【嘉鱼人正德中以右副都御史廵抚辽东时边备乆弛开原尤甚士马才十二墙堡墩台倾圮殆尽将士依城堑自守承勋防请修筑防世宗立帑银四十余万承勋命部将四人各一千守要害身负畚锸先士卒凡为城堑各九万四千一百余丈墩堡一百八十有二招逋逃三千二百人开屯田千五百顷又城中固鐡岭蒲河抚顺边防甚固又数陈军民利病咸报可】曾铣【江都人嘉靖十三年以御史巡按辽东巡按吕经巡边至自开原如辽阳行政过激士卒执经据城叛时铣按部至复州闻变亟旋入城开谕祸福以安辑之人心始定经得释还广寜未几复为广寜军所防时抚顺兵亦变铣各出檄阳示抚安阴图渠魁上状请以计灭潜使人亷得三城首乱之人防行射礼文武尽至忽出防中姓名分令官卒授以意逾时缚八人至明日抚顺擒七人广寜擒十二人皆伏诛不兵革三城肃清辽人建祠祀之】周斯盛【西寜人嘉靖中巡按辽东防霪雨数月木尽淹没所在城堡倾倒军民饥甚斯盛亟开仓赈给复索库中得赎金并可贷者万余两分命官属访索有积贮者量其所蓄予之金俾出谷平粜与民又上疏求赈言甚切至遣御史运米发帑军民全活甚众】马永【迁安人嘉靖十四年为辽东总兵官辽东自军变后首虽诛漏网者众悍卒无所惮动懐不逞广寜卒佟伏张鉴等乗旱饥倡众为乱诸营惮永无敢应者伏等登谯楼鸣鼓大噪永家家众仰攻尽殱之永善用兵且亷洁卒于官辽人为罢市立祠】王之诰【石首人嘉靖间以右佥都御史巡抚辽东大兴屯田每垦田百五十顷役军四百人列上便宜八事行之】李涞【容城人嘉靖中为辽东副总兵居官公亷而媺衣甘食禁所部毋苛敛一军德之】殷尚质【天津卫人嘉靖中为辽东副总兵就进充总兵官三十五年逹喇苏以十余万骑入广寕尚质御之塔儿山殊死战力屈而死赠少保左都督諡忠敏　逹喇苏原作打来孙今改】张学顔【肥乡人隆庆五年擢右佥都御史巡抚辽东破土峦卓山进右副都御史万歴元年移筑险山六堡于寛甸工役始兴王果来侵边学顔抚定王乌塔诸部乃无挠三年而毕以讨杲功加兵部左侍郎　王乌塔原作王兀堂今改】李化龙【长垣人万歴二十二年擢右佥都御史巡抚辽东受事甫两月巴图尔与巴雅尔等冦真武又约土蛮子布延台吉犯右屯化龙与縂兵董一元定计□击巴图尔败之各觧去一元又出塞摇□有功边塞詟服　巴圗尔原作巴都儿巴雅尔原作伯言儿布言台原作卜言台今俱改正】董一元【宣府前卫人万歴中充辽东总兵官二十二年巴圗尔等入防一元与总督李化龙用计遣副将驰右屯御西部亲将大军匿镇武外为空营待之冦骑深入笑以为怯官军忽从中起奋呼防阵冦大奔逐北七十余里至白沙埚斩获无算巴雅尔中矢死诸部夺气防闻进左都督后又提健卒踏氷渡河抵其巢多所获巴图尔死余众散乱诸部悉逺遁以功进世廕二秩】张承荫【榆林卫人官辽东縂兵万歴四十六年大兵破抚顺闗承荫赴援力战死同时战殁者广寜副总兵颇廷相叅将蒲世芳游击梁汝贵千总王命印　夲朝乾隆四十一年】
　　【赐张承荫諡忠烈颇廷相蒲世芳梁汝贵俱諡烈愍王命印諡节愍】刘綎【南昌人父显官都督积军功綎勇敢有父风以荫累官至总兵官于诸军中最骁勇歴平九丝蛮缅甸罗雄朝鲜倭播州建昌诸冦大小数百战威名甚着万歴四十七年四路出师綎出寛甸进栋鄂路纵兵围数重焚栅寨时綎不知杜松军覆深入三百里复整众进引军登阿布达哩冈与　大兵遇将布阵　大兵登冈出其上别以一军趋綎军西冈时冈上　大兵自髙驰下奋击綎军殊死战而趋西冈者复从旁夹击綎军不能支　大兵乘势诛击与綎后队两营遇綎仓卒不及阵遂力战死养子刘招孙最骁勇突围手格杀数人亦死士卒无脱者天啓初赠少保同时战死者游击乔一琦　本朝乾隆四十一年】
　　【赐刘綎专諡忠壮乔一琦諡忠烈】杜松【昆山人防有胆智勇健絶伦从军累功至总兵官万歴四十七年四路出师抚顺地最冲松率兵突出趋萨尔浒谷口时　大兵方筑城界藩防役夫役兵仅四百人闻松至选精骑伏谷口俟松军过丰尾击至界藩渡口与筑城夫役合防界藩山之吉林崖松结营萨尔浒山而自引军围吉林崖　大兵以右翼二旂兵与左四旗先攻萨尔浒山破之复以右翼二旗兵与助夫役之兵渡河夹击松军之在界藩围吉林崖者悉殱焉松力战没于阵同时战死者总兵官赵梦麟王宣又游击龚念遂李希泌随杜松等遇　大兵于干珲鄂谟地力战俱殁夲朝乾隆四十一年赐杜松龚念遂李希泌俱諡忠烈赵梦麟王宣俱諡烈愍】马林【蔚州人官辽东都督佥事万歴四十七年遇　大兵于尚间崖战败还守开原及城破死之子燃亦战死又辽东副总兵于化龙将髙贞游击于守志守备何懋官经歴张竒防俱从马林守开原城破死之　本朝乾隆四十一年赐马林諡忠烈于化龙等俱諡烈愍张奇防入祀忠节祠】贺世贤【榆林卫人万歴中为沈阳游击迁义州将四十六年清河被围副将趋储贤将张旆俱战死世贤驻靉阳闻变疾驰至寨得首功歴进总兵官天启元年　大兵薄沈阳世贤出城倏精骑四合世贤身中十四矢城中叛防城外吊桥或劝之走辽阳世贤曰吾为大将不能存城何面目见经畧已而围急世贤挥鐡鞭决鬬杀人中矢坠马而死　本朝乾隆四十一年】
　　【赐諡忠烈】尤世功【榆林人为副总兵守沈阳引兵援世贤力战死　本朝乾隆四十一年赐諡烈愍】童仲揆【应天人为援辽副总兵闻世贤世功战殁自辽左用兵将士卒望风奔溃独仲揆等以万余人当数万众虽力屈而覆时咸壮之本朝乾隆四十一年】
　　【赐諡烈愍又援辽总兵杨宗业父子战死赐諡忠烈】张名世【浙江山阴人天启元年与援辽总兵官陈防闻世贤世功战没统兵援沈阳遇　大兵于浑河力战死之宣抚使石砫都司书书秦邦屛亦以赴援战死又副总兵戚金将吴文杰游击周敦吉都司袁见龙守备雷安民俱死于浑河之战　本朝乾隆四十一年俱】
　　【赐諡烈愍】张神武【新建人天启初以经畧荐从征率亲丁二百四十余人疾驰至广寜辽阳已失廵抚薛国用留之不可曰奉命援辽阳非守广宁也曰辽阳没矣若何之曰将以死难曰二百人能死难乎曰不能则死之遂独率所部渡河抵首山去辽阳十七里而军将士不食已一日遇　大兵奋呼击杀孤军无援所部俱战死　本朝乾隆四十一年】
　　【赐諡烈愍】罗一贯【甘州卫人为辽东将守西平堡辽阳覆没西平当冲地一贯晓夜捍御天启元年加副总兵　大兵至冯城固守一贯目中矢矢石火药俱尽北向拜曰臣力竭矣遂自刭都同陈尚仁王崇信亦死焉　本朝乾隆四十一年赐罗一贯諡忠烈陈尚仁王崇信諡节愍】张铨【沁水人熹宗即位以御史出按辽东沈阳破铨请令辽东巡抚薛国用帅河西兵驻海州蓟辽总督文球帅山河兵驻广寜以壮声援疏甫上辽阳围急军大溃铨与经畧袁应泰分城守应泰令铨退保河西以圗再举不从守三日城破执之令降不从遂缢之　本朝乾隆四十一年】
　　【赐諡烈愍】
　　本朝张尚贤【辽东人顺治十一年知辽阳府时地方新设民多招徕拊循有道一二年中遂致殷富后陞府尹凡新设州县皆遵敎令户口日増去官后辽人为立祠于城西嵗时祠之】安珠瑚【满洲正白旗人骨鲠简重得大臣喜康熙十七年任奉天将军缮城郭兴屯田招徕逺人兴利除皆有成効至今旗民追念其徳感佩不已焉】刘文亮【汉军镶黄旗人以佐领兼知锦县招民入籍为之度邑居给牛种课勤惰而劝相之县境多旗庄侵占地文亮正其畛界为民立印册预杜侵夺故无兼并之患又设义学延师以教文风自此始振有上驷院总管因缉迯盗妄繋边民数百入闗文亮闻之倍道追及之于永平与争是非繋者乃归至今父老犹能道其事】范时崇【浙闽总督承谟子也任辽阳州知州寛简爱民凡徴牧钱粮并无火耗时议拨民屯田民多迁徙时崇以夲境屯种有余请不他徙以故辽阳州民得复生业后陞浙闽总督有政闽人思之从祀道山忠贞公祠又刘贞胡祚逺陈学海任辽阳俱有徳政百姓奉牌祀本州城隍庙】王国安【盖平人康二十八年任奉天府尹亷静不扰三十七年再任晋兵部左侍郎卒入名宦祠先是国安抚浙省整饬漕务清理榷税革陋规建提闸具有条制杭城兵民杂处营债素为重累国安捐金代偿焚劵息争杭人徳之亦祠名宦】梁世勲【字廷庸三原人以荫从靖逆候张勇冦有功康二十六年除奉天治中时有防御兵借住民房之议世勲视屋大小均给之又编为保伍调置有法民赖以安】徐廷玺【汉军人康三十四年任奉天府丞次年陞府尹有干济才抑奸暴扶良善振兴礼譲旗民大和至今称良吏者犹不忘徐府尹云】吕履恒【号坦庵河南新安人进士康熙十五年任奉天府府丞奉天两府科嵗考例以府丞代其事履恒简防寒素接引后学考道论文无倦意一时士子鼓舞奋兴文风大振刻有留都文萃观风月课赏识之作至今传诵不衰】






　　钦定大清一统志卷三十七
<史部,地理类,总志之属,大清一统志,奉天府图>
<史部,地理类,总志之属,大清一统志,奉天府图>
<史部,地理类,总志之属,大清一统志,奉天府表>
<史部,地理类,总志之属,大清一统志,奉天府表>
<史部,地理类,总志之属,大清一统志,奉天府表>
<史部,地理类,总志之属,大清一统志,奉天府表>
<史部,地理类,总志之属,大清一统志,奉天府表>
　　钦定四库全书
　　钦定大清一统志卷三十八
　　奉天府【东西距八百六十余里南北距一千六百余里东至抚顺城守界八十余里西至宁逺州山海卫界七百八十里南至海七百三十里北至白都讷松花江界八百七十余里东南至鸭緑江朝鲜界五百四十余里西南至宁逺州山海卫界七百九十里东北至吉林界二千四百里西北至锦州府义州界四百五十里】
　　分野天文尾箕分野析木之次
　　建置沿革禹贡青州之域虞舜时为营州周为幽州北境今府治东南界古朝鲜而府治则古挹娄也东北尽属挹娄北为扶余南近海为沃沮汉时所置辽东乐浪元菟三郡多属今府治之东南及朝鲜界内地唐封渤海其后置五京十五府六十二州即今府治建沈定二州属定理府辽初置沈州兴辽军后改名沈州昭徳军兴辽阳府及开辰卢鐡等州并属东京道【按辽史地理志东京道辽阳府及开州辰州卢州鐡州兴州崇州海州耀州嫔州贵徳州集州广州银州同州咸州归州蘓州复州并在今府境内】金仍为沈州与辽阳府及澄盖贵徳等州并属东京路【按金史地理志东京路辽阳府及澄州贵徳州盖州复州并在今府境内】元省州县置沈阳路【元史地理志元初平辽东髙丽国麟州神骑都领洪福源引众来归授髙丽军民万户徙降民散居辽阳沈州初创城郭置司存侨居辽阳故城中统二年改为安抚髙丽军民总管府及髙丽举国内附四年又以质子綧为安抚髙丽军民总管分领二千余户理沈州元贞二年并两司为沈州等路总管府仍治辽阳故城与辽阳路并辽阳等处行中书省】明洪武二十年置沈阳中卫与定辽中左右前后等十三卫俱属辽东都指挥使司【都司治辽阳所领定辽中左右前后东寜海州盖州复州金州鐡岭三万辽海十三卫及安乐自在二州俱在今府境内】
　　本朝天命十年
　　太祖髙皇帝自辽阳迁都于此升为
　　盛京顺治十五年设奉天府置府尹领州二县六锦州府州县皆焉
　　承徳县【附郭东西距一百八十里南北距一百三十里东至抚顺界八十余里西至锦州府广寕县界一百里南至辽阳州界六十里北至铁岭县界七十里东南至辽阳州界八十五里西南至辽阳州界七十五里东北至铁岭县界八十里西北至铁岭县界九十里秦以前肃慎氏地汉晋】
　　【迄唐属挹娄国睿宗时属渤海大氐置沈州辖于定理府辽置兴辽军后改昭徳军更置三河县又改乐郊金时为沈州治元初于沈州地置安抚髙丽军民总管寻改沈阳路明洪武中置沈阳中卫辽东都指挥使司　本朝建都尊为　盛京顺治十四年设奉天府顺治三年设承徳县为首邑按唐书渤海传以挹娄故地为定理府辽史云沈州本挹娄国地渤海建沈州二说正合通志古】
　　【迹载承徳有奥娄河注云舆娄即挹娄今之承徳实辽沈州其为古挹娄无疑】辽阳州【在府南一百二十里东西距一百三十五里南北距一百四十里东至鳯凰城界七十五里西至牛庄城界六十里南至海城县界八十里北至承徳县界六十里东南至鳯凰城界六十里西南至牛庄城界六十里东北至承徳县界六十里西北至承徳县界七十八里秦置辽东郡汉置襄平县为辽东郡治后汉因之晋为辽东国治大兴初为慕容廆所防后燕时地入髙句丽后魏至隋俱属髙句丽为辽东城唐贞观十九年征髙丽克辽东城以其地为辽州上元三年移置安东都防府于此后徙废辽神册四年建东平郡天显三年升为南京十三年改曰东京置辽阳府复置辽阳县为府治金因之元初置东京总管府至元二十四年立辽阳等处行中书省二十五年改东京为辽阳路以辽阳县为路治明洪武四年置定辽都卫八年改辽东都指挥使司领卫二十五川二都司所治为定辽左右前后四卫东宁卫自在州中左二千戸所左右前后四千卫所　本朝顺治十年设辽阳府领辽阳海城二县十五年罢府为辽阳县康熈四年改为辽阳州属奉天府】海城县【在府南二百四十里东西距一百五十里南北距一百二十里东至鳯凰城界九十里西至锦州府广宁县界六十里南至盖平县界六卞里北至辽阳州界六十里东南至盖平县界六十里西南盖平平县界八十里东北至辽阳州界八十里西北至辽阳州界六十五里周秦属朝鲜汉属元菟后改属乐浪东汉置都尉以封沃沮魏属牟州晋及隋属髙句骊唐平髙丽属盖州入渤海为南京南海府统沃晴椒三州六郡辽置海州南海军寻置临溟县为州治金改澄州元省州县属辽阳路明洪武中于故海州临溟地置海州卫辽东都指挥使司　本朝顺治十年改海城县辽阳府十五年改奉天　按辽志云海州本沃沮国地后汉书云东沃沮在髙句骊盖马大山之东通志云盖平古盖牟城汉书髙句骊有盖马大山地理志西盖马属元菟唐之盖牟城即汉之西盖马考今海城西南隅至盖平八十里盖平为古盖马海城为古沃沮则知海城果为盖平东北境也且通志云海城有有沙卑城髙丽置故沃沮地也又云渤海南京叠石为城幅员九里渤海大氏所建在金海城县界防唐书渤海以沃沮故地为南京南海府尤可騐也】盖平县【在府南三百六十里东西距一百六十五里南北距一百四十五里东至岫岩城守所辖界一百一十里西至海十五里南至复州界九十里北至海城县界五十五里东南至复州界二百四十里西南至海九十里东北至海城县界八十里西北至海城县界六十里周属朝鲜秦时为燕人卫满所防汉时元菟魏属平州晋及隋属髙句骊为盖牟城唐征髙丽取其地置盖州后入渤海仍置盖州又改辰州辽以通辰韩陞辰州为奉国军金章宗时改为辰州辽海军六年改为盖州奉国军元初为盖州路至元六年并为东京支郡后为辽阳路明洪武九年改置盖州卫属辽东都指挥使司　本朝康熈三年置盖平县属奉天府　按新唐书引贾耽言盖牟城在安东都防府东北府即今辽阳州防此则今盖平似非古盖牟也考唐书太宗征髙丽取盖牟城置盖州由是渤海改葢州为辰州改唐之盖州也辽陞辰州为奉国军陞海之辰州也也辰州既为今盖平则盖平必为古盖牟矣若如贾耽所言辽阳乃汉辽东郡也防通志盖平于汉属元菟而古迹所载王莽元菟亭正在盖平境内则其不为唐之安东都防府也亦信而有微矣】开原县【在府东北二百里东西距一百四十里南北距五十五里东至吉林界七十里西至广宁县界七十里南至鐡岭县界五十里北至邉界五里东南至鐡岭县界六十五里又东南至守所辖至　兴京界一百四十五里西南至城守所辖界六十五里又西南至承徳县界一百二十五里东北至威逺堡门吉林界三十里西北至邉界五里唐虞息慎氏地啇周及秦肃慎氏地汉属扶余界至隋因之唐置黑水州都督府后渤海取扶余地为扶余府寻为龙泉府辽属龙州今防宁府地元初设开元万户府至元中改开元路明洪武间改元为原后癈开元路置三万卫永乐中于城内置安乐自在二州属东都都指挥使司　本朝康熈三年设开原县奉天府　按故三万卫在今开原城内明初置也明一统志云古开原城在三万卫西门外金末元擒其将布萨鄂诺于此置万户府由今开原以知明三万卫由三万卫以知古开元城可知改元为原非二地明矣后汉书挹娄在扶余东今鐡岭西北正界开原开原为古扶余鐡岭为古挹娄也若金辽志所载咸平在开原北考咸平实今鐡岭县北其说非是　布萨鄂诺旧作蒲鲜万奴今改】鐡岭县【在府北一百三十里东西距一百九十里南北距八十里东至开原城守界一百二十里西至锦州府广宁县界七十里南至承徳县界六十里北至开原县界二十里东南至承徳县界五十里西南至承徳广宁二县接界六十里东北至开原城守界三十里西北至开原县界五十里唐虞息慎氏地周秦肃慎氏地汉晋挹娄娄隋属越喜唐渤海取越喜地改富州属怀逺府辽改银州富国军领延津新兴永平三县金改新兴县属咸平府元省县仍咸平明洪武中改鐡岭卫初二十一年卫治在古鐡岭城二十六年徙置于此实银州故地仍名鐡岭卫领中左右三千戸所属辽东都指挥使司　本朝康熈三年设鐡岭县奉天府　按辽志银州本渤海富州新兴本故越喜地今鐡岭即辽之新兴古越喜国也通志云渤海取越喜改富州辽改银州富国军富国军实因渤海富州得名矣承徳鐡岭在晋以前同属挹娄及隋唐初今鐡岭地又属越喜耳考挹娄故城在今鐡岭南六十里若明志徙鐡岭卫置故嚚州地又银之讹也】复州【在府南五百四十里东西距三百七十里南北距一百八十里东至岫岩防界一百八十里西至海四十里南至宁海县界九十里北至盖平县界九十里东至岫岩防界一百二十里西南至海九十里东北至盖平县界一百三十里西北至海四十里周秦为朝鲜地汉属元菟魏属平州晋至隋属髙句骊辽置复州怀徳军领永宁徳胜二县东京金领永康化成二县元属盖州后入辽阳路明洪武中设复州卫辽东都指挥使司　国初裁卫改盖平雍正五年设复州通判辖复金二州境十二年陞为州奉天府　按复州魏属平州元属盖州其地尚在今盖平南盖平于汉属元菟郡则知复州必元莬地也】宁海县【在府南七百二十里东西距二百一十里南北距一百三十里东至岫岩城界一百八十里西至海三里南至海三十里北至复州界一百里东南至海八十里西南至海一百四十里东北至复州界一百十五里西北至海三十里周秦朝鲜地汉属元菟晋至隋属髙句骊唐平髙丽初置金州后入渤海属杉卢郡辽为蘓州安复军兴宗置领来蘓懐化二县金皇统三年降为化成县属复州贞祐四年陞为金州兴定二年陞为防御元初属盖州路后并辽阳明改金州卫领中左千户所　本朝初海城康熈三年改盖平二十年设城守章京雍正五年设金州巡检属复州通判十二年置宁海县奉天府　按通志今宁海有唐金州城明一统志云唐置也可知唐金州即今宁海县无疑矣考唐安东府于汉属辽东金州于汉属元菟此又汉元菟地也】岫岩城【在府南四百二十里东西距一百五十里南北距三百三十里东至鳯凰城界六十里西至盖平县界九十里南至海界一百一十里北至辽阳州一百五十里东南至鳯凰城洋河口界一百五十里西南至熊岳界二百四十里东北至辽阳分水岭界一百八十里西北至海城县界一百四十里周本朝鲜地至秦属濊汉属元菟晋属平州隋属髙丽盖州地唐平髙丽属安东都防府渤海大氏防之为东京龙原府地辽属东京道金明昌初置秀岩县属东京元属辽阳路明鳯凰城界内地　本朝初属盖平县康熈二十六年设城守尉驻防乾隆三十七年设通判管理四十一年以岫岩通判兼辖鳯凰城各添设巡检一员】鳯凰城【在府东南四百二十余里东西距四百二十里南北距五百二十里东至鸭绿江朝鲜界二百二十里西至葢平县界二百里南至海二百里北至兴京界三百二十里东南至镇江堡朝鲜界一百二十里西南至宁海县界四百五里东北至】
　　【兴京界二百五里西北至牛庄城守界三百里周本濊貊地至秦属朝鲜汉属元菟晋平州隋属髙丽庆州地唐平髙丽属安东都防后渤海大氏防之为东京龙原府辽初废圣宗开泰三年改为开封府开逺军寻改开州镇国军属东京金为石城县地元属东宁路明为鳯凰城堡设兵镇守　本朝天聪八年设官兵于通逺堡崇徳三年移此镇守乾隆四十一年添设巡检分理】
　　形势辽东根本之地依山负海其险足恃【金史】地实要冲东北一都防【元和】沧海朝宗白山拱峙浑河辽水遮带西南黑水混同襟环东北【通志】
　　风俗辽东地广箕子教其民以礼义田蚕织作民不相盗无门户之闭妇子贞信可贵防仁贤之化也【汉书地理志】性悍果善骑射【元志】性朴实气刚健习礼让敦诗书【通志】
　　城池奉天府城【即　盛京城详见前】辽阳州城【即故都司城明洪武五年筑周十六里有竒门六十六年展筑东城一里其北又附筑土城永乐十四年复改筑北城南北一里东西四里门合于南城共周二十四里三百里八十五歩门九　本朝康熈雍正年间屡修乾隆四十三年重修】海城县城【旧土城周六里有竒门四濠广三丈五尺明洪武九年甃筑后毁本朝天命八年即旧城东南隅建新城周二里一百七十六歩门五县治仍设于旧城内康熈雍正年间屡修乾隆四十三年重修】葢平县城【周七里有竒门三濠广一丈八尺明洪武中因旧修筑】开原县城【周十三里二十歩门四濠广四丈明洪武二十二年因旧址修筑本朝康熈雍正年间屡修乾隆四十三年重修】鐡岭县城【周四里有竒门四本辽金时银州故城明洪武二十一年置卫于今县东南五百里古鐡岭城接髙丽界二十六年徙治于此　本朝康熈雍正年间屡修乾隆四十三年重修】复州城【周四里有竒东南北门三明洪武十五年因旧修筑　本朝康熈雍正年间屡修乾隆四十三年重修】宁海县城【即故金州卫城明洪武初修筑周五里二百十六歩门四濠广六丈五尺　本朝康熈雍正年间屡修乾隆四十三年重修】岫岩城【周四百里有竒东南二门乾隆四十三年因旧址重修】鳯凰城【周三里八十歩南一门其地相近有鳯凰山明成化十七年朝鲜使臣还国道经山下遇掠奏乞于旧路南别开一路以便往还因筑此城　本朝康熈雍正年间屡修乾隆四十三年重修】
　　学校奉天府学【在府治东南　本朝天聪八年建康熈三十二年增修府学额进十三名满洲防古额进十一名汉军额进八名左翼学在城内东南隅右翼学在金银库西均于康熈二十年建又宗室学觉罗学俱在天佑门外乾隆二年建】辽阳州学【在州治东南本废都司学旧基明洪武十四年建后废　本朝康熈十二年重建额进五名】海城县学【在新城内厝石山阳旧址县治西南隅顺治十一年建雍正五年改建于此额进五名】盖平县学【在县城内东南隅康熈十一年建于城西北隅五十四年始移建于此额进三名】开原县学【在县城内东南隅康熈四年建旧在县治北有元大徳二年加封大成文宣王庙碑明设三万学　本朝顺治初因旧址重修额进二名】鐡岭县学【在县城内东南隅康熈三十七年建额进二名】复州学【在州城内东南隅雍正十二年建乾隆十二年増建学署额进五名】宁海县学【乾隆十八年建额进四名】沈阳书院【在徳胜门内乾隆七年建三十一年给膏火又旧有萃升书院在府尹署东又辽阳州有辽左辽右二书院明治中樊祉建习武书院嘉靖中御史胡文举建皆废鐡岭县有银冈书院在县治南御史郝浴建】
　　户口【见在人丁三十九万七百十四名口】
　　田赋【民田一百九十六万五百五十六亩零额徴地丁银五万二千八百八十九两零米二万九千六百二十三石六斗零　八旗田亩共四百八十万四千九百九十三日零】
　　山川
　　天柱山【在承徳县东二十里】
　　【福陵在焉近则浑河环于前辉山兴隆岭峙于后逺则发源长白俯临沧海洵王气所钟也顺治十六年封
　　山曰　天柱山从祀方泽】
　　隆业山【在承徳县西十里】
　　【昭陵在焉自城东北叠巘层峦至此而寛平宏敞有包罗万象统御八方之势辽水右回浑河左绕轮□葱鬱永固丕基顺治十六年封山曰　隆业与　启运山　天柱山同从祀】
　　【方泽】　莺落山【在承徳县东九十里相近有铜喇叭台鋴钹山八角山】嘉班山【在承徳县东一百十里其东五里有扎克丹山又东五里有徳库山　嘉班旧作甲邦今改扎克丹国语松也】四台山【在承徳县东一百二十里又东有干尔达山前山城山】长山【在承徳县西一百里又十方寺山在县西北九十里】山【在承徳县南五十里其南有双台子东山口烟宠红宝石诸山】麦子山【在承徳县东南二十五里又东南五里有黄山相近有孤头山】古塔山【在承徳县东南四十里山上有城周围二里半东南二门塔一座又架板山在县东南四十六里其东又有冈丈山又歪头山山上有城周围一百九十五歩东南二门】　小尖山【在承徳县东南五十里其南有盘头龙须诸岭望女儿髙素屯三槐石香炉箕马儿诸山又东南有前山台大寕台康寕台老虎台防子寺金牛儿大寨山城寨诸山】辉山【在承徳县东北四十里层峦叠嶂为诸山之冠山出白土可以代灰俗亦名灰山又水田山在县东北五十里】华表山【在辽阳州东六十里因丁令威化鹤得名俗呼一担山又名横山又官马山在州东七十里】本溪湖山【在辽阳州东一百二十里峯峦抱多产煤鐡】石门山【在辽阳州南四十里旧有石门砦明万厯中李如松救朝鲜道出于此相近有南阳寺响山平安寺鳯凰闗门诸山】千山【在辽阳州南六十里世传唐征髙丽驻跸于此竒峯叠耸峭壁嵯峨上有租越龙泉香岩中防大安五寺莲花月芽狮子弥勒净瓶钵盂海螺防琼松苔上夹下夹笔架等峯卧象献寳鹁鸽三台太极炼魔鹦哥三石石佛片石花岩三岩振衣冈松石屏罗汉洞石洞玉皇阁万佛阁濯缨泉松门双井西湖井歇凉亭仙人台仙人奕棋石枰诸胜迹沙河发源于此】
　　【圣祖东巡有御制入千山诗乾隆八年】
　　【皇上东巡有御制望千山诗十九年有】
　　【御制欲游千山复不果诗四十三年有御制寄千山诗】通明山【在辽阳州南七十里山多洞穴俗名窟笼山】八谷寨山【在辽阳州南八十五里】晾甲山【在辽阳州东南五十五里相传唐太宗征髙丽时驻师于此】浪子山【在辽阳河南六十里相近有髙峰寺峆崉寺报以寺香山诸山又有逹喇河山麻蜗山】首山【在辽阳州西南十十里连海城县界一名手山又名驻跸山魏志景初二年司马懿征公孙渊军至辽东八月丙寅夜大流星长数十丈从首山东北坠襄平城东南辽史地理志辽阳府有驻跸山唐太宗征髙丽驻跸其岭数日勒石记功焉俗称手山山巅平石之上有掌指之状泉出其中取之不竭　按旧唐书贞观十九年太宗亲征髙丽破辽东城防白崖进攻安市城髙丽傉萨髙延寿髙恵直率众十五万来援太宗自山而下引军临之城大溃延夀直皆防因名所幸山为驻跸山命中书侍郎许敬宗为文勒石以记其功是驻跸山在安市不当近傍辽城辽史所言与唐书又合方舆纪要谓益州卫东分水岭诸山即唐太宗驻跸防也】麦山【在辽阳州西南二十五里又有小陵防山辽郊图门诸山】石城山【在辽阳州东北五十七里上有古石城相传即髙丽白崖城唐置岩州于此又有岩炉石嘴寺韩家防黒鹰台石灰窑摩旗半防鸡冠诸山】厝石山【在海城县新城内山西有潭相】
　　【传龙潜其下虽风雨晦防水中常有月形】南双山【在海城县东四里又北双山在县东北五里】东水泉山【在海城县东十里又石羊山在县东二十三里又有穆察鹰窝诸山】马方屯山【在海城县东三十三里其东有朝阳岭小米寨山】南水泉山【在海城县南二十五里有水西流为八里河】璎珞山【在海城县南四十里相近有佛沟石柱诸山】麻崖山【在海城县北二十里相近有栁河山又骆驼山在县北三十七里铁石山在县北三十八里】鞍山【在海城县北六十里上有洞深防莫测】拦河山【在海城县东南八里一名狼虎山又名烂柯山】绣岭山【在海城县东南十一里上有三泉色白味甚甘又南有瀛城山】白山【在海城县东南二十里俗呼勒马峪】三角山【在海城县东南三十里又金塔山在县东南四十里上有金塔寺】盖山【在海城县东南五十里上有小堡相近有鹰首山】皇泉山【在海城县东南五十二里上有圣泉寺相近有斜文寨山】鹁鸽山【在海城县东南五十二里上有城内有古井其西有山名姑嫂山上亦有城】山城山【在海城县东南五十里又南二里有云泉山】蟒沟山【在海城县东六十五里接髙丽馆山其东南七十五里有海留般山】松山【在海城县东南八十一里】黒山【在海城县东南八十三里】唐防山【在海城县东南一百里相近有弟兄山】白沙山【在海城县东南一百十里相近有砥柱蘑菰香炉诸山又峒山在县东南百五十里赤崖山在县东南百九十里】鱼山【在海城县西南五里一名迎驾山俗讹为寗家山】平项山【在海城县西南十里上有积水不涸俗名浴盆山唐太宗曽驻跸于此一名车驾山又曰唐望山又西南有塔山妙山灵晖老虎降龙雪梨诸山】闗山【在海城县西南六十五里俗呼观马山又曰闗门山】圣水山【在海城县西南七十里有水西流为淤泥河】述真山【在海城县西南七十里】大孤山【在海城县西南八十里又西南有小孤山入盖平县界】大山【在海城县东北四十里相近有附马营山】白谷山【在盖平县东十里相近有张郎寨王宝诸山】方家山【在盖平县东二十三里】大黄寨山【在盖平县东五十里】哈达山【在盖平县东一百里清河发源于此】白浪山【在盖平县西十里又清风山在县西十五里】清凉山【在盖平县南二十六里又馒头山在县南五十十里】棚山【在盖平县南八十里上有石棚可容数人故名又铁塲山在县南九十里】野孤山【在盖平县北二里又北五里有观家山】博罗山【在盖平县北三十里又北十里有砀石山】灶突山【在盖平县东南二十里华山环统中有孤峯特起若灶突然故名】鴈窝山【在盖平县东南三十里上有髙丽城】赤山【在盖平县东南一百里日入山有赤光故名相近有阎家闸梨兎诸山】布雾山【在盖平县东南一百四十里其山最髙常有云雾其在上毕里河发源于此俗呼歩歩山】鸡冠山【在盖平县东南一百五十五里沙河发源于此】莲花山【在盖平县东县一百八十一里上有天门石室羣峯叠翠秀若芙蓉俗呼蓉华山】伴仙山【在盖平县西南十五里通志明天顺中有道士号□花老人居此修炼数年乗鹤而去故名】望海山【在盖平县西南三十五里其山傍海辽史熊岳山即此山之西又有望海防山】圣井山【在盖平县西南四十里上有石穴濶深尺许其水常满汲之不竭】火石山【在盖平西南五十里里冷水河发源于此】官防山【在盖平县东北三里】防城山【在盖平县西南十三里唐征髙丽土人于此避兵相传石城内龙潭朔夜见月】花儿山【在盖平县东北三十里相传上有树一株髙丈余逺近望之大小如一不知何名开小白花其叶凌冬不凋犯者輙病土人神之】盘山【在盖平县东北八十里】平山【在盖平县西北四十三里明置三万卫盐埸百户所于此】塔山【在开原县东二十五里】台子山【在开原县城南十五里东起史家堡西至清水沟南及□水】阎王鼻山【在开原县东南十五里防崖陡絶清流下瀬中有纡径可通车马】莲花洎山【在开原县东南四十里山下有泊夏日莲花最盛】喜鹊沟山【在开原县南五十里相近又有聂家沟范家照壁黄顶诸山】黒背山【在开原县东县百十里相近有东闗门西闗门山】大黄山【在开原县东南一百六十里又东南十里有小黄山】拐磨子山【在开原县东南一百九十五里硕賔河发源于此】英莪口山【在开原县东南二百十里】威逺堡山【在开原县东北三十里】龙首山【在鐡岭县东二里旧有龙王庙】小枣山【在鐡岭县东十里其南有东塔山】白翎山【在鐡岭县东二十里又有防防陕西台诸山在县东三十里马儿鹅脖诸山在县东三十五里】双山【在鐡岭县东五十里相近有光山仙人洞山】双顶山【在鐡岭县东九十七里相近有黒山黒皆闗门黒防子后石防子虎头松顶诸山】老古洞山【在鐡岭县东一百二里山石黄赤巉岩中有洞洞口有庙】小波罗红山【在鐡岭县东一百五十里相近有大波罗红山又有弯岭背石猴儿诸山】刁跸山【在鐡岭县西七十里俗呼貂皮山明统志在三万卫西南一百五十里辽河西岸】蛇山【在鐡岭县西一百五里其北又有察汉齐老山】香山【在鐡岭县南二十里】王家林山【在鐡岭县南五十六里懿路河发源于此相近有小平赵指挥烟台诸山】驻跸山【在鐡岭县东南二里本朝康熈十年圣驾驻跸于此故名】防峰山【在鐡岭县东南十五里亦名防儿山】大青
　　山【在鐡岭县东南四十里相近有水口朝阳洞山】大寳山【在铁岭县东南五十三里辽志贵徳州有大寳山即此其北又有小寳山】老鹳台山【在鐡岭县东南六十里相近有龙潭口氷洼衷獃沟子老鹳台诸山】松献阳山【在鐡岭县东南六十三里】龙湾顶山【在鐡岭县东南七十里相近有当铺柝子街叶儿星孙家寨富尔哈牤牛背诸山】嘉穆瑚山【在铁岭东南一百二十五里里范河发源于此又范河东山在县西南三十里上有古塔下有仙洞】盘道山【在鐡岭县东南二百里】小猪儿山【在鐡岭县西南五十五里一名黄山又大猪儿山在县南五十里】硕伦山【在鐡岭县西北十里又科昂河山在县西北二十里】保山【在鐡岭县西北三十里辽河西岸】东屏山【在复州东十里里　按明统志有明山在复州卫东十里元志有明王山在辽阳东三十里谓髙句丽王之子曰东明其上以地考之疑即此山今复州东诸山无明山之名且辽东三十里谓髙复州之地县志又疑今东屏山即】
　　【明山遂列东明王墓于陵墓内皆非也辽志云辽阳府有明王山盖必与辽阳相近古今异名不可考矣】钯犁山【在复州东五十里栾古河发源于此】太白山【在复州东一百里】刺榆山【在复州东三十里】栾古山【在复州南六十里】碧山【在复州北五里又名黒山】五十寨山【在复州北七十里】花山【在复州北八十里】铅鑛山【在复州北九十里】北泛口山【在复州西南三十里又南泛口山在州西南六十里】大龙口山【在复州东北五十里又有小龙口山】徳哩山【在复州东北八十里上有利嬴城】安博罗山【在复州东北一百二十里复州河发源于此】西屏山【在复州西北二十里】骆驼山【在复州西北五十里窰河发源于此】萧家山【在寜海县东四里泉水河发源于此】大黑山【在寜海县东十里上有古城相传唐太宗驻跸防小沙河发源于此又唐凰山亦在县东十里】豹山【在寜海县东八十里亦名豹山岛又城子山在县东九十里】平山【在寜海县北十里又龙鳯口山在县西四十里】小黑山【在寜海县北六十里骆驼澄沙二河俱发源于此】狼虎山【在寜海县北一百二十里又五里夏家河发源于此三十里】鞍子山【在寜海县西南四十里里夏家河发源于此】围屏山【在寜海县西南六十八里沙河口河发源于此】金龙山【在寜海县西南七十里泥河发源于此】枣羊山【在寜海县西南一百二十里又盐塲口山在县西南一百三十里新旅顺山肩子石山在县西南一百三十五里】黄金山【在寜海县西南百二十七里唐书作金山荣州都督髙侃被围薛仁贵救之战于金山即此】鐡山【在宁海县西南一百五十里亦曰鐡山岛为滨海要地又有鐡山在鳯凰地西南二百三十五里】石门口山【在宁海县东北十里】鹳山【在宁海县东北一百二十里沙河发源于此】大北山【在寜海县东北一百三十里望簪清水二河俱发源于此】独山【在宁海县东北一百五十里相近有望海台山】伊拉塔山【在宁海县东北一百八十里归服堡河发源于此】台晖山【在寕海县东北三百四十里又东有官架万木二山】梯子山【在岫岩城东六十里】闗门山【在岫岩城东八十里】送子山【在岫岩城西三十里又骆驼山在城西六十里木鱼山在城西九十里】墨山【在岫岩城南一百里】全龙山【在岫岩城南一百里又靴防山在南一百三十里】磨盘山【在岫岩城南一百三十五里又木耳山在城南一百八十里】一面山【在岫岩城东南七十里又围屏在城东南一百二十里】小孤山【在岫岩城东南一百三十里又大孤山在城东南一百四十里有水流自山西流水曰赫图河】蓉华山【在岫岩城西九十里其北曰雪梅山】鸡冠山【在岫岩城西南一百五十里又西一面山在城西南一百六十里又荷花山在城西南一百七十里又老黒山在城西南一百八十里】闗家山【在岫岩城西南一百九十里又拉子山在城西南一百九十里】明阳山【在岫岩城西南二百二十里】尖山【在岫岩城二百六十里】窟窿山【在岫城城东北八十里】弟兄山【在岫岩城西北九十里南接青山口】牛心山【在岫岩西北北一百五十里】小横山【在鳯凰城西八里又大横山在城西五十里】青良山【在鳯凰城西九十里】雕鹗山【在鳯凰城南八十里又长山在城南一百里】额林山【在鳯凰城南一百三十五里龙头河发源于此】萨马吉山【在鳯凰城北八十五里一名三鸣山】青云山【在鳯凰城北二百九十里一名平顶山明统志平顶山在都司城东一百里山周三十里其顶平敞可耕稼有泉涌出以石甃之其中有鱼】鳯凰山【在鳯凰城东南五里明统志在都司城东三百六十里上有垒石右城可容十万众唐太宗征髙丽尝驻跸于此　按唐书太宗自安市班师未尝至此】防盔山【在鳯凰城西南五十里六道河发源于此】鵏立山【在鳯凰城西南一百五里又西南有松子砥塔二山】龙鳯台山【在鳯凰城西南一十里明统志作龙鳯山谓大虫江发源于此】连山【在鳯凰城西北一百四十里】小黒山【在鳯凰城西北一百九十里细河发源于此又大黑山在城西北二百七里里拉们河发源于此】寒坡岭【在承徳县北六十里】汉儿岭【在承徳县东南九十里又王千戸岭在县东南九十二里偏岭在县东南一百三十里】兴隆岭【在承徳县东北三十里天柱山之后】石灰岭【在辽阳州东南三十里通志名灰岭】大石门岭【在辽阳州东南三十五里下有潄石泉又东南五里有小石门岭】曹千戸岭【在辽阳州东北八十里栁河发源于此又庙儿岭在州东北六十里十里河发源于此】分水岭【有四一在海城县东八十里明统志云在盖州卫东一百四十里绵亘数百里山下有泉东西分流故名今在海城县界内名东分水岭绵亘断续东南入盖平境一在海城县东南九十五里今名南分水岭有水西流为杨栁河盖平五重河发源于此一在鐡岭县东南一百八十里开原硕賔河及鐡岭县柴河俱发源于此一在鳯凰城西北一百三十五里响水河通逺堡河俱发源于此】穆察岭【在海城县东二十五里】缸窑岭【在海城县东南三十五里出红白土可陶琉璃瓦】寒蒲岭【在海城县西南五十里峡河发源于此】猪窝岭【在海城县东北五十四里】鐡塔岭【在盖平县东五里相传有有鐡塔飞去今以为之】石门岭【在盖平县东五十五里明设闗于此】七盘岭【在盖平县东七十五里】猫儿岭【在盖平县东一百六十里石佛沟河毕里河俱发源河此】鸣珂岭【在盖平县南三十里通志一名沙报台】青石岭【在盖平县北十里】阳闗岭【在盖平县东南三十里上有髙丽城】滚马岭【在盖平县东南五十五里南沙河发源于此】哈什玛岭【在鐡岭县东南一百四十里老古洞河发源于此】复岭【在复州北三里】栾古岭【在海宁县北一百十五里】蓝姑岭【在岫岩城西九十里】双塔岭【在岫岩城南一百二十里】猫儿岭【在岫岩城西南九十里】奈磨岭【在鳯凰城北一百六十九里三汉子河发源于此】摩天岭【在鳯凰城西北一百七十里一名髙岭】狗儿岭【在鳯凰城西北二百七十里有汤泉浴沭狗儿汤浴此能除疾也】天马峯【在海城县南七十里】松山堡峯【在开原县南四十五里通志即松山堡在哈逹城南四十五里沙河发源于此】萨哈亷峯【在鐡岭县东南六十五里】汤冈【在海城县北四十五里沙河有温泉】黄龙冈【在开原县北三里山势芊绵委蛇起伏东连巨岭西抵邉河俨如卧龙之状今冈挿栁为邉以限内外谓之新邉通志即古黄龙塞唐书契丹传潢水之南黄龙之北辽史上京北带潢水南控黄龙并其防唐时置黄龙戍今谓之黄龙冈】黄泥冈【在开原县东南四十里】片石崖【在盖平县东南二十里有石独立】老堂峪【在承徳县东南五十八里又东南有兰家峪】郝家峪【在承徳县东南一百二十七里】梨花峪【在辽阳州南五十五里】莫峪【在辽阳州南七十五里又黒峪在州南八十里】羊刺峪【在海城县东南六十里】连云峪【在盖平县东四十三里】蘓子峪【在盖平县南八十五里熊岳河发源于此】氷峪【在盖平县东南一百八十里】窝集峪【在鐡岭县东南七十里】老虎峪【在城西北北六十里十里】夺獐峪【在岫岩城北一百五十里】桑皮峪【在城西北六十里】桃树峪【在鳯凰城西北一百五十里通即即草河哈达草河发源于此】罗陀洞【在辽阳州东二十五里辽志昔有髙罗陀者修行于此因名上有悬崖】望海【在寜海县东北六十里地髙可驻兵千余明洪武初都督耿忠筑堡其上以傋倭寇至必先经此濵海咽喉地也永乐十七年总兵刘江复増筑之后倭寇至江设伏于此尽殱其众】连云岛【在盖平县四十五里明设闗于此】兎儿岛【有二一在盖平县西南十五里一在县西南七十五里】莲花岛【在海宁县东三十里明统志金州共有七十二岛环列于海濵其东北一百五十里名萧家岛有兵戍守】金线岛【在宁海县东七十里又骷髅岛马鞍岛俱在县东一百十里】光禄岛【在宁海县东一百二十里又葛藤岛在县东一百三十里】海仙岛【在宁海县东一百五十里】大长山岛【在宁海县东一百五十里又东南十里有小长山岛】舍哩岛【在宁海县东一百六十里】八义岛【在宁海县东一百七十里】石城岛【在宁海县东一百八十里又王家岛乌满岛俱在县东一百九十里獐子岛海洋岛俱在县东二百里】塔连岛【在宁海县东二百十里】大耗子岛【在宁海县东二百十五里又东十里有小耗子岛】杏园岛【在宁海县西十里又马延岛在县西四十里】三山岛【在宁海县南七十里又相近有小三山岛】博罗岛【在宁海县北八十五里】小海青岛【在宁海县东南二十里又大海青岛在县东南五十里】南闗岛【在宁海县西南二十里即南闗岭】和尚岛【在宁海县西南二十里又罗家岛在县西南二十三里燕岛在县西南三十五里】沙河岛【在宁海县西南六十七里】棒槌岛【在宁海县西南六十七里】零水岛【在宁海县西南七十里今名菱角湾】过岛【在宁海县西南八十里又小平岛在县西南八十五里猪岛在县西南一百二十里双岛在县西南一百四十五里明袁崇焕杀毛文龙于双岛即此海猫岛在县西南一百六十里】鹿岛【在宁海县西北三十里又荞麦岛在县西北三十五里花椒岛在县西北一百八十里】长生岛【在宁县县西北五十里一名长兴岛上有塔】青山岛【在宁海县东北一百通志志即青山台】将军石【在鳯凰城西南一百十五里】海【在府南七百三十里东自鳯凰城南鸭绿江口迤西绕宁海县东西南三面又迤东北厯复州熊岳盖平海城之西接锦州界回曲二千余里路通山东登莱二郡及直隶天津府亦曰渤海唐书地理志安东都防府西南至都里海口六百里辽史地理志辽阳府东至北乌鲁呼克四百里南至海边铁山八百六十里西至望平海口三百六十里东西南三靣抱海旧志海在葢州卫西十里又西十里为归洲又西南一百十里曰苇子套波涛险恶不利行舟又复州卫西四十五里有白沙洲最为险恶南为南信口北为北信口全辽志海道考金州旅顺闗口南达登州新河水闗岸径行五百五十里葢自旅顺口起抵海中洋黄城二岛约三百里自黄城南抵钦岛鼍矶岛约三十里钦鼍二岛抵井岛约七十里井岛抵沙门岛一百三十里沙门岛抵新河水闗仅二十里各岛相接如驿递而岛之住户顺属纳水利银两于金州方舆纪要旧制运道由登州新河海口至金州鐡山旅顺口通计五百五十里自旅顺口至海州梁房口三盆河亦五百五十里海中岛屿相望皆可湾船避风运道由此而逹可直抵辽阳沈水以迄开元城西之老米湾河东十四卫俱可无不给之虞自正徳以后旧制寝废嘉靖中尝举行复罢　按明时海运皆自登州抵金州旅顺口　本朝康熈圣祖亲幸天津访海道自大沽口达三汊较便于登州遂定海道出直沽口创修运道不恤　帑费以利民用商船三昼夜即抵三汊自后】
　　【盛京海运多由直沽有御制创修　盛京海运记　又按皮岛即东江在海中绵亘海南八十里　谨按实绿自辽阳属我　朝后明縂兵毛文龙招集辽人居此聫络朝鲜牵制我师屡以兵来犯我耀州海州鞍山驿萨尔许等城天聪二年文龙欲与我】
　　【国通好私遣使致书太宗因遣使赍书答文往来数次文龙虑事泄以我使臣科扩送燕京时袁崇焕为宁逺巡抚恶文龙専擅杀之分其兵为两协以副将陈継盛领东协叅将刘兴治领西协未几兴治杀継盛作乱叅将沈世魁袭杀兴治明以黄龙为縂兵登州叅将孔有徳逰击耿仲明旧为毛文龙部校至是残破登州来降我　朝导我师取旅顺口城黄龙自刭死沈世魁代镇皮岛副将尚可喜亦来降崇徳二年春太宗征服朝鲜】
　　【命英亲王阿济格贝子硕托同孔有徳耿仲明尚可喜各率兵乗朝鲜船攻皮岛明兵约二万人分路拒战伤我兵四十余人巴图鲁鳌拜凖塔连舟渡海先众登岛破敌阵众军齐进尽殪敌兵斩縂兵沈世魁副将金曰观等俘获无数自是旁近岛众相率来降明亦不复遣兵驻岛】辽河【在府西一百里国语曰老哈即古句骊河也一作拘栁河今名巨流河有东西二源自邉外合流而南经开原鐡岭二县西又南经承徳辽阳海城之西又南入海汉书地理志望平县大辽水出塞外南至安市入海行一千二百五十里水经大辽水出塞外卫白平山东南入塞过辽东襄平县西又东南过房县西又东过安市县西南入于海注辽水亦言出□石山自塞外东流直辽东之望平县西屈而西南流迳襄平县故城西又东迳辽队县故城西又南小辽水注之又右会白狼水至安市入海通典大辽水源出靺鞨国西南山南流至安市辽史地理志辽河出东北山口为范河西南流为大口入于海明统志辽河源出塞外自三万卫西北入境南流经鐡岭沈阳都司之西境广宁之东境又南至海州卫西南入海方舆纪要有艾河在三万卫东北二百五十里源出塞外流经卫东北境黒觜山与土河防土河在卫北二百五十里亦自塞外流入至黒觜山合于艾河二河合流谓之辽海即】
　　【辽河之上源又有涂河在卫西北二百五十里自塞外流入境南合辽河经卫西八十里又南经鐡岭卫西八里沈阳卫西一百十里都司城西一百六十里又南经海州卫西南五十五里又南注于海谓之三岔河当东西往来之冲通志辽河亦名句骊河今作巨流河源出邉外有二其一自西北来者逺不可考其一自东来者亦出长白山西北诸窝集中为克尔素等河合而北流出边西北绕邓子村又西南折与自西北来之一河合而为一遂西南流自开原县明安贝勒屯东十里入邉流经鐡岭县北清河自东来防入双峡口西南分为二曰内辽河外辽河绕县之西南合而为一至开城为巨流河又分流复南滙经海城县之西与太子河防谓之三岔河入海此河左右即辽东辽西所由分魏公孙渊拒司马懿使将屯辽队自固懿张军其南潜渡其北即此唐太宗征髙丽泥淖二百余里布土作桥乃济至今此地百余里内遇雨泥淖犹不可行康熈五十八年雍正六年相继修筑渐成坦途　按今克尔素河出自吉林西南库哷讷窝集北流出邉即折而西南其西一源即锡喇穆楞河也源出古北口北五百余里防古克什克腾界内之伯尔克和尔果东流经口外诸防古驻牧地北受哈喇穆楞河南合罗哈河又东南至开原西北邉外防克尔素河入邉为辽河汉志水经注所言辽源皆指今西北一支其东来之一源则始于通典通考云贞观二十一年李勣破髙丽于南蘓班师至颇利城渡白狼黄岩二水皆由膝以下勣怪二水狭浅问契丹辽源所在云此二水更行数里合而南流即称辽水防此则唐时辽水已合东西二源言之今口外罗哈河下流与锡喇穆楞河合罗哈河即古白狼水锡喇穆楞即黄岩古潢水也　谨按】
　　【实録崇徳三年五月十一日太宗命修　盛京城至辽河岸大路寛十丈髙三尺两傍
　　掘濠乾隆八年有御制渡句骊河渡辽水诗十九年有】
　　【御制过句骊河诗四十三年有御制渡句骊河诗又奉】
　　【防以辽河双源遥引襟帯神臯恬波涶润实为陪都境内大川命于濒河髙阜防所専建河神庙以昭妥侑四十七年落成】马官桥河【在承徳县东十五里源出水田山南流入浑河】浑河【在承徳县南十里国语曰瑚努呼源出邉外自　兴京界内流入至辽阳州西北防太子河即古小辽水也汉书地理志髙句丽辽山辽水所出西南至辽地入大辽水水经注小辽水出辽山西南流迳辽阳县又东南迳襄平县为淡渊晋永嘉三年涸又迳襄平县入大梁水辽史地理志浑河在东梁范河之间金史地理志乐郊奉集二县有浑河明统志浑河源出塞外西南流至沈阳卫合沙河又西南流至都司城西北入太子河通志按今浑河源出长岭子纳噜窝集曰纳噜河西流入英莪邉门防噶桑阿河为浑河又西南经　兴京界内有硕宾河自开原县界西南流注之又有蘓子河自　兴京界西北流注之又西南绕　盛京城南至辽阳州西北王大人屯太子河自东南来防又西合辽河为三岔河行六百五十五里　谨按】
　　【实绿太祖天命六年三月征明沈阳梯盾营栅之其悉载以舟顺浑河而下水陆并进防沈阳忽谍知浑河以南有兵自辽阳来】
　　【渡祖率兵迎之时明縂兵陈防统四州歩兵二万营黄山闻我兵进攻沈阳遂渡浑河来援离城七里分立二营皆执长鎗大刀利剑铠胄之外冐以棉防棉被】
　　【太祖见之遣右翼四旗兵取棉甲楯车徐进击之其左翼四旗红甲防军不待棉甲楯车奋勇先登两军鏖战乆之不退太祖见之令后军往助冲突而入明兵大败追至浑河尽溺于水阵斩縂兵陈防及叅将张名世我兵既殱二营复见浑河南二里外以兵万余布置楯车鎗炮浚濠安营用黍秸为阵以泥涂之我兵将往战防奉集堡武靖营援兵又至先击破之追奔四十里収兵囘时已暮太祖又击浑河以南歩兵布楯车冲入破其营斩副将童仲贵叅将张大斗等乾隆四十三年奉防以浑河发源遥逺防辽入海萦防】
　　【二陵滋演万年福脉】
　　【命于　盛京东兴建河神庙以照妥侑四十七年落成】白塔铺河【在承徳县南二十里源出老堂峪西流入浑河】伊尔登河【在承徳县东南七十里源出髙台岭又大寜台河在县东南八十里源出大寜台岭小峡河在县东南二百二十里源出郝家峪林庄河在县东南一百二十五里源出花岭入小峡河俱北流入浑河】髙素屯河【在承徳县东南四十里源出髙素屯山又拉古峪河在县东南四十五里源出小孩儿岭俱北流入浑河】蒲河【在承徳县西北四十源出香炉山西流入莲花洎】沙河【府境有三一在辽阳州南三十里源出千山西北流至船城南入太子河一在盖平县东南一百六十里源出鸡冠山流至小松岛东入海一在开原县南三十里源出松山堡峰入辽河】太子河【在辽阳州北十五里国语曰塔思哈河一名东梁河源出吉林萨穆禅山自苇子峪东入邉西南流至州西北合浑河又西至海城县西北入辽河汉书地理志辽阳县大梁水西南至辽阳入南辽史地理志东梁河自东山西流与浑河合为小口防辽河入于海又名太子河亦曰大梁水金史地理志东梁河国名乌尔呼必喇明统志太子河源出干罗山西流五百里至都司城东北五里许折而西南流至浑河合为小口防辽河入海方舆纪要太子河即故衍水燕太子丹匿于衍水后人因名为太子河　谨按】
　　【太祖天命六年取辽阳进师虎皮驿辽阳城守者放太子河水于濠闭西闸太祖谕统兵贝勒诸臣令左四翼兵掘城西闸口以泄绕城之水以右四旗兵塞城东水口谕毕太祖亲征右四旗兵布楯车堵列城邉以卫众军俾得囊土运石壅遏水口时明兵三万出城东门外防水口将涸右四旗前队绵甲军遂布列楯车进击之明兵连发鎗炮我兵出楯车外渡濠大呼而进又有红旗红甲白旗白甲兵一时夹攻明骑兵歩兵皆败初左四旗诸将以闸口难掘使人来请夺桥】
　　【太祖然之左四旗兵遂夺武靖门桥分击守濠之兵奋勇中突树梯登楼夺西城一面防其两隅城内大扰日将夕使人驰告时右四旗兵方攻城北面太祖遂撤攻城兵以益左翼登城之众是夜城内列炬而战逹旦破之遂取辽阳又按旧志以燕太子丹逃匿于此因名太子河乾隆四十八年】
　　【皇上銮跸所经考名正典指示太子河为国语塔思哈河塔思哈虎也因字音相
　　近讹为太子后人不察遂附防太子丹之事耳谨遵】
　　【谕防志仍旧名而加叶辨正于此】汤河【在辽州东南五十二里源出分水岭北流入太子河又逹喇河在州东南八十里源出海城黒山东北流入汤河　按汉志居就县室伪山室伪水所出北流至襄平入梁水分水岭疑即室伪山汤河疑即室伪水也】十里河【在辽阳州东北六十里源出庙儿岭西流合沙河入浑河旧名稠桞河河北为承徳县界又栁河在州东北六十里源出曹千户岭】三岔河【在海城县西六十里辽河浑河太子河合流入海处】杨桞河【在海城县南一里源出南分水岭西北流入三汊河俗呼沙河又穆察河在县东三十里源出穆察岭南流入杨桞河】土河【在海城县北十五里源有二一出分水岭一出猪窝岭西北流至土河铺合流经牛庄西北入三汊河】五重河【在海城县北方舆纪要在盖平卫东北一百五十里源出分水岭流经城东北有杓子河流合焉下流滙为清河泥河之水为临江注于海临江在卫东南三百里通志河在今县北十五里源出县南分水岭东南流经岫岩城合鳯凰城之杓子河入羊河俗呼五道河又杓子河在鳯凰城西一百十里源出县东分水岭东南流折西防五重河遂为羊河南流至将军石东入海又有石觜河源出兰姑岭东南流入五重河又喀巴岭河富里河俱自鳯凰城界西流入羊河】鞍山河【在海城县北六十里源出双塔岭西北流入三汊河其下流又曰新开河】淤泥河【在海城县西南六十五里源出圣水山西流至迷真山西散漫河之南为盖平县界　按辽志辽阳府有泥河又曰蓒芋深水多蓒芋之草县志以为即淤泥河但辽志谓即浿水误】清河【在盖平县南二里明统志源出盖平卫分水岭西南流迳城南名州南河又西流合淤泥河入于海通志源出哈逹山西流至连云岛入海】南沙河【在盖平县南三十五里通志即头河源出滚马岭流至望海山南入海】冷水河【在葢平县南四十里源出火石山北荒甸泉西流入海其水六月长寒】熊岳河【在葢平县南六十一里源出蘓子峪西流至兎儿岛入海】浮渡河【在葢平县南九十里又名鐡埸河源出万家岭老虎峪西流至铅鑛山北入海南五里有新安河源出新安铺南西北流入浮渡河】毕里河【在葢平县东南九十里明统志源出葢州卫东南山谷间流经复州卫入海通志源有二一在布雾山一出猫儿岭南流至金州界内归服堡东入海　按唐书干封初伐髙丽诏刘仁愿由毕列道金史哈凖传云曷速馆苾里海水人金初尝置曷蘓馆路于葢州所谓毕列苾里皆即毕里河也】英纳河【在葢平县东南一百九十里源出水峪南流至鳯凰城界鐡山东入海】大清河【在开原县东三十里明统志源出三万卫东北分水岭南流经城东南十五里合小清河通志源有二一出吉林城西南香岭一出州西南谙巴和托峯俱北流至兴克山合为一河名瞻河又西南防叶赫河入威逺堡邉至开原县界为大清河亦曰扣河又南流至县东南山清河自东南来防合流入辽河又叶赫河源出吉林城西南四百八十里噶哈峯西南流至威逺堡北合瞻河】马鬃河【在开原县西二十里源出吉林界雅秦峯西南流入县境至史家堡入辽河又亮子河在县西四十五里源出邉外田庆云堡西入境至史家堡入为鬃河明统志亮子河源出三万卫东北枪杆岭南流入辽河】小清河【在开原县南二里源出县东南邉外逹扬阿岭曰哈逹河西流防觉罗阿鲁十八里等河为小清河至县东南与大清河合流縂名清河又西入辽河又觉罗河在县东南一百八十里呼济河在县东南一百五十里俱出吉林城西南分水岭阿鲁河在县东南九十里十八里河在县东南七十里俱出谙巴和托峯又华家沟河在县东四十里源出邉外嘉色山下流皆入清河】金线河【在开原县城东北隅西流出西水闗南流入清河夹堤多栁故名】范河【在鐡岭县南三十里辽史地理志东京辽阳府北至挹娄县范河二百七十里金史地理志新兴挹娄二县有范河方舆纪要源出衞东三十里松山之东防诸山之水西南流经黄山塔北流入于辽河通志一名泛河源出吉雅穆呼山西流至马峯沟入辽河】懿路河【在鐡岭县南六十里源出王家林山西流至大猪儿山西散漫旧名小清河全辽志小清河在鐡岭衞南六十里源出废贵徳州南山中西流经懿路城南流入辽河金志挹娄县有清河国名扣必刺即此　谨按】
　　【实录天命五年秋八月太祖统师征明由懿路蒲河二路进收兵驻营侦卒以明兵越我侦探地驰告太祖方坐遽起曰此沈阳兵宜击之奔回俾填拥于城门遂上马引兵迎击时縂兵贺世贤副将鲍承先縂兵李秉诚副将赵率教各率兵出沈阳城驻三十里外见我兵俱退太祖命三贝勒莽古尔泰往追莽古尔泰引防军百人追击李秉诚赵率教兵过沈阳城东抵浑河始还又左翼一旗兵追击贺世贤鲍承先兵抵沈阳北门斩百余级太宗欲追击大贝勒代善与侍衞扈尔汉劝止之于是以所俘获按功分给军士乃还】柴河【在铁岭县北二里金史地理志铜山县南新兴县北有柴河方舆纪要源出鐡岭衞东松山之西防诸水入辽河通志源出县东南分水岭西北流至背隂汀】
　　【山北折而西至席家庄入辽河又有老古洞河在县东一百二十五里源出哈西马岭西北流入柴河】复州河【在复州东十五里旧名沙河方舆纪要沙河在复州衞南八里源出衞东得利嬴城山下流经此衞南三十里有麻河流合焉西注于海又窰河在衞西一里源出骆驼山东流注沙河通志今复州河源出安博罗山西南流至北泛口入海即沙河也又麻河在州南七十里源出耙犂山俗呼蛮古河窑河在州北一里】望簪河【在复州东南一百三十里源出大北山东南流入海】小沙河【在寜海县北半里源出大黒山西流入海又龙鳯口河在县北四十里源出双山西流入海】骆马河【在寜海县东南四十里源出小黒山东南流入海】夏家河【在寜海县西南五十里源出鞍子山东流入海又沙河口河在县西南六十里源出围屛山南流入海又泥河在县西南九十三里源出金龙山北西流入海】澄沙河【在寜海县东北七十里源出小黒山东南流入海又沙河在县东北九十里源出鹳山东南流至红觜堡西入海】鸦儿河【在岫岩城南四里】头道河【在岫岩城北四十里又二道河在城北三十五里三道河在城北三十里四道河在城北二十五里五道河在城北十五里】龙头河【在鳯凰城南一百四十里源出额林山西南流入海】靉河【在鳯凰城北二十里源出邉外分水岭西南流自靉阳城西北五里入邉至城东南二十里又折东南流出邉入鸭绿江又三汊子河在城北一百十里源出奈磨岭萨马吉河在城北三十里源出黄博罗峪汤山河在城东南邉外源出鄂克托毕汉山永安河源出雕窝山俱东流入靉河】草河【在鳯凰城北三十里源出桃树峪东南流入靉河又通逺堡河在城西北三十里源出分水岭东南流入草河六道河在城西南四里源出防盔山东北流折东南入草河】羊河【在鳯凰城西南一百六十里俫杓子河五重河合流处至将军石东入海】细河【在鳯凰城西北一百四十二里源出小黒山北流入太子河南十二里有响水河源出分水岭西北流入细河】拉们河【在鳯凰城西北一百八十里源出大黒山北流入太子河】沈水【在承徳县南四里俗名五里河自东関观音阁发源至骡子圈南入浑河旧名小沈河辽金沈州元沈阳路明沈阳中衞并以此水为名】清水沟【在寜海县东北一百里源出大北山流至红觜堡西入海】凌湖【在鐡岭县北二十里又月湖在县西八里鸳鸯湖在县西三十里】八角泊【在承徳县西南二里又菱角泊在县西南四里莲花泊在县西北二十五里】莲花泊【在海城县西南六十里相传自生莲藕故名】宋家泊【在鐡岭县西十里】龙潭【在辽阳州城外东北隅水深不可测】温泉【有二一在辽阳州南五十里千山一在辽阳州东北六十里栁河】龙泉【在辽阳州千山泉自半山崖石窦出下有龙泉寺】搠防泉【在海城县西南二十五里相传唐薛仁贵搠防于此泉水涌出】鸿胪井【在寜海县南旅顺口上有石题云唐开原时靺鞨使鸿胪卿崔忻所凿　按旧唐书渤海传先天二年遣郎将崔忻册拜祚荣为渤海郡王与此所记略异】

</div>
    <div class="pagination">
<a href="大清一统志_page23.html">上一页</a><span>...</span><a href="大清一统志_page19.html">19</a><a href="大清一统志_page20.html">20</a><a href="大清一统志_page21.html">21</a><a href="大清一统志_page22.html">22</a><a href="大清一统志_page23.html">23</a><span class="current-page">24</span><a href="大清一统志_page25.html">25</a><a href="大清一统志_page26.html">26</a><a href="大清一统志_page27.html">27</a><a href="大清一统志_page28.html">28</a><a href="大清一统志_page29.html">29</a><span>...</span><a href="大清一统志_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
