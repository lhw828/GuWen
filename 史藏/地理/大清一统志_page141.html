<!DOCTYPE html>
<html>
<head>
    <meta charset="UTF-8">
    <title>大清一统志 - 第 141 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 141 页/共 202 页</h1>
    <div class="content">　　嘉定府【在曰川省治南三百九十里东西距四百里南北距二百一十里东至资州内江县界二百里西至夷界二百里南至叙州府宜宾县界一百六十里北至眉州青神县界五十里东南至叙州府宜宾县界一百六十里西南至夷界二百十里东北至资州井研县界六十里西北至雅州府名山县界一百七十五里自府治至　京师九千八百四十五里】
　　分野天文井鬼分野鹑首之次
　　建置沿革禹贡梁州之域秦属蜀郡汉属犍为郡南安县地梁末为青州地后周武帝保定元年置平羗郡大成元年始分置嘉州【李吉甫元和郡县志以境接汉之汉嘉旧县为名】隋开皇初废郡存州大业二年并入眉州寻置眉山郡【元和志八年改郡盖眉州初治通义至八年改郡始徙龙防也】唐武徳元年复曰嘉州天寳初改犍为郡乾元初仍曰嘉州属劒南道五代属蜀宋初因之庆元二年升为嘉定府【以宁宗潜邸故】开禧元年又置嘉庆军节度属成都府路元至元十三年置嘉定路总管府属四川行省明洪武四年仍为嘉定府九年降为州直四川布政司
　　本朝初因之雍正十二年复升为府属四川省领县七
　　乐山县【附郭东西距一百三十里南北距一百三十里东至荣县界八十里西至峨眉县界五十里南至犍为县界八十里北至眉州青神县界五十里东南至犍为县界六十里西南至叙州府屏山县界一百六十里东北至眉州青神县界三十里西北至夹江县界四十里汉犍为郡南安县地后周保定元年始置平县为平郡治隋开皇三年改曰峨眉九年改名青衣十年又改曰龙防为嘉州治大业二年州废属眉州后复为眉山郡治唐为嘉州治宋宣和元年改曰嘉祥后复为龙防为嘉定州治元为嘉定路治明洪武九年省县入州　本朝雍正十二年后置乐山县为嘉定府治】峨眉县【在府西六十里东西距十里南北距一百二十里东至乐山县界十里西山箐不通大道南至夷界一百里北至夹江县界二十里东南至犍为县界五十里西南至夷界二百四十里东北至夹江县界四十里西北至洪雅县界四十里汉南安县地后周平羌县地隋开皇初为峨眉县地十三年始别置峨眉县属眉山郡唐属嘉定府元属嘉定路明属嘉定州　本朝雍正十二年属嘉定府】洪雅县【在府西北一百三十里东西距七十五里南北距八十里东至眉州丹棱县界十五里西至雅州府雅安县界六十里南至夹江县界三十里北至丹棱县界五十里东南至嘉定府城一百十里西南至雅州府荣经县界一百二十里东北至丹棱县界三十里西北至雅州府名山县界四十五里汉南安县地周置洪雅镇隋开皇十三年始分置洪雅县属眉山郡唐武徳九年于县置犍州贞观元年州废属眉州开元七年复于县置义州八年州废仍属眉州宋初因之淳化四年改属嘉州元至元十二年省入夹江县明成化十八年复置属嘉定州今属嘉定府】夹江县【在府西北八十里东西距四十里南北距六十里东至眉州界二十里西至峨眉县界二十里南至乐山县界八十里北至眉州丹棱县界二十里东南至乐山县界八十里西南至峨眉县界三十里东北至眉州青神县界三十里西北至洪雅县界三十里汉置南安县属犍为郡后汉及晋宋齐皆因之后废后周为峨眉平二县地隋开皇十三年始分置夹江县属眉山郡唐属嘉州宋属嘉定府元属嘉定路明属嘉定州今属嘉定府】犍为县【在府东南一百二十里东西距一百十里南北距一百二十里东至荣县界六十里西至叙州府屏山县界五十里南至叙州府宜賔县界六十里北至乐山县界六十里东南至宜賔县界四十里西南至屏山县沭州司界六十里东北至荣县界六十里西北至乐山县界六十里汉南安县地后周置沉犀郡并置武阳县隋开皇三年郡废改县曰犍为属犍为郡唐初属戎州髙宗上元二年改属嘉州宋属嘉定府元属嘉定路明属嘉定州今属嘉定府】荣县【在府东一百五十里东西距一百二十里南北距一百七十里东至威逺县界四十里西至乐山县界八十里南至叙州府宜宾县界一百四十里北至威逺县界三十里东南至叙州府富顺县界九十里西南至犍为县界六十里东北至资州界九十里西北至资州并研县界六十里汉犍为郡南安江阳二县地隋开皇十三年分置大牢县属资阳郡唐武徳元年分置公井县兼置荣州六年徙州治大牢贞观元年又分置旭川县属之永徽二年移荣州治旭川天寳初改义和郡乾元初复曰荣州属剑南道宋分属潼川路治平四年改州治旭川县曰荣徳绍熙中升为绍熙府寳祐后废元末复置荣州属嘉定路明洪武九年降州为荣县属嘉定州今属嘉定府】威逺县【在府东北二十里东西距六十里南北距六十里东至叙州府富顺县界三十里西至荣县界三十里南至荣县界四十里北至资州界二十里东南至富顺县界三十里西南至荣县界四十里东北至资州内江县界六十里西北至资州井研县界二十里本汉犍为郡资中县地隋开皇初始置威逺戍后改戍为县属资阳郡唐武徳元年改属荣州宋因之元初省后复置明洪武四年省入荣县九年复置属嘉定州　本朝康熙六年并入荣县雍正六年复置十二年属嘉定府】
　　形势西有熊耳南有峨眉东接江阳南接朱堤【常璩华阳国志】背负三峨襟带三江【宋鲜于绘议道堂记】水陆要冲【州志】
　　风俗人士俊乂【华阳国志】州民与夷獠错居华人其风尚侈其俗尚文夷人椎髻跣足短衣左衽酷信鬼神以竹木为楼居【乐史太平寰宇记】地灵人秀【议道堂记】民良俗朴【元志】民勤稼穑不好争讼【州志】
　　城池嘉定府城【周十五里有竒门十西北倚山东南临江宋开禧中故址明正徳十三年于东南二面筑石堤深厚皆八尺余以捍江水嘉靖二年改作西北隅　本朝康熙四年重修】峨眉县城【周八里门四外环以壕广五尺明正徳中因旧土城甃石　本朝康熙三年重修】洪雅县城【周八里有竒门六明成化十九年土筑正徳八年甃石　本朝康熙三年重修】夹江县城【周五里门五西南倚青衣支流东北即八堰之水环城而下因以为池明正徳中因土城石筑　本朝康熙中増葺乾隆三十五年重修】犍为县城【周四里有竒门九壕广五尺明正徳中因旧土城石筑　本朝康熙二十五年重修】荣县城【周五里有竒门五明成化后改筑乾隆二十年重修】威逺县城【周一里有竒门四明正徳初石筑乾隆三十五年重修】
　　学校嘉定府学【在府治西高摽山麓即旧州学明天顺八年迁建　本朝康熙五年重修入学额数二十名】乐山县学【乾隆六年议附嘉定府学入学额数十五名】峨眉县学【在县北门外半里　本朝康熙四年迁建额数入学八名】洪雅县学【在县治东南明成化十九年建　本朝康熙六年重建雍正五年重建入学额数八名】夹江县学【在县治东南明洪武中建　本朝康熙十一年重建入学额数八名】犍为县学【在县治南明洪武初建万厯间迁于南城外一里继复移旧趾明末燬于兵　本朝康熙九年重建乾隆三年重建入学额数八名】荣县学【在县治东　本朝康熙初迁建乾隆十九年重修入学额数八名】威逺县学【在县治西南明成化中迁建　本朝雍正九年重建入学额数八名】东坡书院【在乐山县东北五里龙山明正统十三年建又鳯鸣书院在荣县鳯鸣山　本朝康熙四十九年建五龙书院在犍为县城四北隅一名鳯凰台明万厯年间建　本朝康熙中重修又洪雅县有修文书院在修文山下明天启间建夹江县有一崖书院在县西北五里千佛岩上明宿进读书处探原书院在县西五里依鳯寺左荣县有崇仁书院在县东门外今俱废谨附记府县并设有义学社学】
　　戸口【原额人丁一万四百五又滋生人丁二十六万五千三百八】
　　田赋【上中下田地一万四千三百十五顷四十三畆七分八厘额徴丁条粮银四万五千七十五两二钱田分五厘】
　　山川髙标山【在府城内西隅祝穆方舆胜览髙标山一名髙望乃府之主山岿然髙峙万象在前旧志在府内西隅左为龙头山右为玉鳯山】九顶山【在乐山县东方舆胜览有九峯曰集鳯栖鸾灵寳就日丹霞祝融拥翠望云兑説下有凌云寺唐开元中僧海通于凟江沫水蒙水三江之防悍流怒浪之滨凿山为弥勒大像髙三百三十尺建七层阁以覆之至韦臯时积十五年而工始备旧志一名凌云山在州二里隔江其右为东山一名圣冈山屏列江上又石榜山】乌尤山【在乐山县东寰宇记青衣山在平县南四十里导江沬水平羌水会于山下方舆胜覧乌尤山在九顶之左旧名离山突然水中如犀牛然一名乌牛山山谷始谓之乌尤俗谓之乌牛旧志乌尤即青衣山距州五里闗鎻水口令折而东去】三山【在乐山县东十里明统志其形似而首亦具当中一循其址而上湾环有九洞旧志在东山之右分上中下自南而北近龙】石犀山【在乐山县东十五里有大石如犀状】马落山【在乐山县东十里又青泉铺南三里为尖山其形髙鋭亦名东尖与西尖对峙】协气山【在乐山县东二十里俗名歇气以山势髙崚必歇息而后可登走麻坪路达井研尤防】四峯山【在乐山县东十里山如连珠者四极髙其第三之腰有洞外石笋山髙数丈洞下有清泉嵗旱不涸黙斋居士曾隠此以自乐焉】扬雄山【在乐山县西方舆胜覧有洞深防子云隠居于此又有海棠山上多植海棠为蜀中宴赏之地旧志山在州西一里】石像山【在乐山县西方舆胜覧有石镌弥勒如凌云像而小或谓初作以为大佛之式旧志在州西二里】梨花山【在乐山县西方舆胜览过西津桥五里明统志在州西七里旧植梨花数百株昔有人寒病药不能疗取梨食之即愈】尖山【在乐山县西十五里与东尖对峙雅水流其下】茶山【在乐山县西五里与水城相望势长而平如案旧产茶今无相近为落都山】苏稽山【在乐山县西二十里过尖山渡相传因苏东坡稽古于此故名】玉屏山【在乐山县西三十里壁立如屏髙可百丈下为盐泉镇沬水出马】五峰山【在乐山县西四十里五峯突兀与绥山对峙又名五髙山】官防山【在乐山县西十里以形似名】白崕山【在乐山县北十里上有清风白云朝雾三洞】云头山【在乐山县北二十里一名石牛山竹溪出此】锦江山【在乐山县北四十里方舆胜覧江自成都经此山下因名旧治在州北三十里最髙其北为三峡山】水兑山【在乐山县北一里一名圣水山】三峡山【在锦江山之北上峡曰犂头中曰背峨下曰平杜甫诗外江三峡且相接即此】熊耳山【在乐山县北元和志在平羌县东北十一里】马鞍山【在乐山县东南七里乌尤之左临水山腰有古栢倒生石罅中最竒】红岩山【在乐山县东南十五里马鞍之下接犍为县界山色正赤产盐商灶丛焉】九龙山【在乐山县东北明统志临大江之左石崖山旧刻九龙形旧志在东山之右临江距州治四里有龙水出焉】卓望山【在乐山县东北三十里相传卓王孙塟此】白佛山【在乐山县西北有石龛镌三像自成白色刮去旋复本色因名】峨眉山【在峨眉县西南自西而东有大峨中峨小峨三山左思蜀都赋抗峨眉之重阻常璩华阳国志南安县南有峨眉山去县八十里郦道元水经注峨眉山去成都千里然秋日清澄望见两山相峙如峨眉焉元和志峨眉大山在峨眉县西七里此山有洞天石室髙七十六里又中峨山在县东南二十里有古宂初才容人行数里渐寛有钟乳宂宂有蝙蝠其大如筐又有小哦眉山在绥山县南六里寰宇记峨眉山张华博物志以为牙门山又小峨山在罗目县南十里峨眉之亚者方舆胜覧大峨山在峨眉县西南一百里周千里有石龛一百十二大洞十二小洞二十八南北有台又中峨山在县南二十里一名覆蓬山又名绥山上有葛仙洞又小峨山在县南三山里一名铧刄山上有李仙洞与中峨小峨相连是为三峨峨眉山志大峨山在县西南五十里髙一百二十里二峨山在县南三十里髙减大峨山之半范成大峨眉纪行自县出西门登山过慈福善安二院白水庄蜀村店十二里至龙神堂小憩华岩院过青竹桥峨眉新观至中峯院院有普贤阁回环数十峯绕之背倚白崖峯右傍最髙峻者曰呼应峯茂贞尊者与孙思相呼应于此出院过樟木牛心二岭及牛心院至双溪桥有两山相封各有一溪出焉并流至桥下入岑蔚中可数十歩合为一投大壑散为溪滩名寳现溪自是登危磴过菩萨阁当道榜曰天下大峨山遂至白水普贤寺自县至此皆峻版四十余里然始是峯顶之山脚耳自此至峰顶光相寺其髙六十里大畧去平地不下百里絶无蹊磴斫木作长梯钉岩壁间縁之而上意天下登山险峻无逾此者自白水寺登防心山过茅亭嘴石子电大小深坑骆驼岭簇店又过峯门罗汉店大小扶舁错喜欢木皮里猢狲梯雷洞坪又过新店八十四盘自娑罗坪过思佛亭软草坪洗脚溪至峰顶光相寺板屋数十间初登山衣暑绤渐髙渐寒至峯顶则须挟纩拥炉有泉煑米不成饭俱碎如砂粒盖万古氷霜之汁也又登天仙桥至光明岩有小殿以木皮盖之易以瓦为霜雪所薄一年辄碎云顾野王舆地纪胜自峨眉县胜峯门出厯石鱼桥山门路黒水白水庄彼岸桥天公龙神堂妙峰阁乱石溪防仙桥千人洞清风峡至华岩寺恰十五里山有六寺华严在寳岩两峰之间居山之前峰又五里至中峯寺后改干明寺前后有八峰环之又五里至延福寺有孙思邈故宅青莲峯白云峡最为寺中之胜又十里至普贤寺又上至华藏寺光相寺山径如线者六十里旧志自县南门外胜峯桥前真境楼圣积寺逾普庵桥前龙神堂厯凉风桥觧脱桥上解脱坡至华严寺蜀献王改归云寺华严南为玉女峯华严玶山麓即罗目县旧基有猪肝烂柯二洞又有龙池北五里为龙门观下即龙门山由华严西上为槽木坪为五十三步有马鞍山响水桥大峨石下有玉液泉泉西为呼应堂又上至中峯寺献王改集云寺前为三望桥三望坡下坡即双峡双溪桥度桥而南泝流三里许为牛心寺献王改卧云寺左孙仙洞右罗汉洞由桥上有象牙坡白云洞四防亭自亭西上至白水寺又上至顶心坡有回龙山南为小云大云二壑旧名大小深坑有长老坪鹫店自店又上九岭冈为蛇倒退猢狲梯错喜欢木皮店梅子坡雷洞坪又上为八十四盘欢喜坪婆罗坪天门石天仙桥至光相寺有七寳观光二台俗名峯顶俯瞰大江如线瓦屋晒经雪山青城皆厯厯可数】罗防山【在峨眉县南寰宇记在罗目旧县北三里俗讹为罗目山旧志在县南三十里】陇宁山【在峨眉县南寰宇记在罗目县东南七里神仙传云仙人宿山图者陇西人也采药于此服之羽化旧志今名陇定山在峨眉县南七十里】铜山【在峨眉县南一百里产铜】龙门山【在峨眉县西十里两崖峭削仰观青天仅露一线上有洞可容百人对山瀑布飞泉直下百余犬潴为深潭范成大尝逰此以为天下峡泉第一】鳯台山【在龙门山之侧】绥山【在峨眉县西南列仙传绥山多桃在峨眉山西南髙无极也谚曰得绥山一桃虽不得仙亦足以豪元和志在绥山县西南二百十九里　按明统志以中峨为绥山悮】花山【在峨眉县西北十里山形有棱办如花故名产茶】福寳山【在洪雅县东四里】八峰山【在洪雅县东五里】广福山【在洪雅县东二十里一名莲花峯】隠防山【在洪雅县南里许明统志普处士厐居正隠防者隠于此】　八靣山【在洪雅县南三十里与峨眉对峙广长数里山有八靣视之如一其麓有麓石白崖清水打鱼等溪】云占山【在洪雅县南七十里髙出诸峯四时常有云气笼罩】竹箐山【在洪雅县西六十里其上多竹防茸茂盛昔人以石甃梯磴盘折而上宋时尝置闗于其巅】呵叱山【在洪雅县西七十里岩山雄峻瀑布千仭响撼石谷】思经山【在洪雅县西八十里山顶与雅州分界又有山在峡石】七华山【在洪雅县西二十里一名天功山】髙鳯山【在洪雅县西三十里】三转山【在洪雅县西五十里】雷洞山【在洪雅县西一百二十二里】总冈山【在洪雅县西十里自名山来逆折而西至雅州与蔡防接横亘数百里诸山多发胍于此故名】五峰山【在洪雅县北一里五峯突兀县之主山也其东为九胜山状如展旂其西为月珠山前一峰如珠后一峯如月又名洞溪山】金釡山【在洪雅县东南二十五里寰宇记下临平羌江相传昔有主簿于此炼金丹故名亦名主簿山旧志山有灵泉】车冈山【在洪雅县西南一百里西入灵山郡界下有车冈川】瓦屋山【在洪雅县西南一百二十里至峯顶山门寺即荣经县分界】铜山【在洪雅县西南一百里近荣经县界有铜鑛】漏仓山【在洪雅县西南十里】逊周山【在洪雅县西南五里】修文山【在洪雅县西北十里明统志宋田锡读书山中后登第因名山之南麓雅江所注名曰龙潭】可募山【在洪雅县西北三十九里元和志山多材木公私资之旧志今县西北有总冈山自名山来逆折而西至蔡防横亘百里诸山皆自此发脉故名即可募山也以上洪雅县】平山【在夹江县西十里寰宇记平羌化山图经云天下二十四化此其一】
　　【也道士常正一得道此山明统志平羌县在县西十五里后周置郡县以此山名又化山在县西三十里峯峦秀丽俯临雅江】丈人山【在夹江县东十里地名九盘上有石峭防如人立左有虎履山多虎迹因名】天马山【在夹江县东三十里山势髙骞一名马鞍山相近者曰伏山冈峦绵亘盘曲有九】鳯凰山【在夹江县南十里冈峦攅列飞翥如鳯】云吟山【在夹江县西二里宋魏了翁读书其上书云吟山三大字刻石今存】化成山【在夹江县西五里与千佛岩对峙一名衣鳯岗】大观山【在夹江县北五里一名观斗山俯瞰平原一目百里为县主山】万松山【在夹江县东北三十里有三峯一峯居中两峯左右如拱峙所产多松】中山【在夹江县东北二十里】龙鼻山【在夹江县西南十五里】牛僊山【在夹江县东北三十里石崖间有牛蹄仙迹王存九域志洪雅县有牛仙山即此】黑虎山【在夹江县西北十里县之后镇也】帘钩山【在夹江县西北五里两山夹江状如帘钩】犍为山【在犍为县南十五里】万旗山【在犍为县东七里屹立江左形如展旂】天马山【在犍为县东三里列犀江之左双峯秀丽又名诰轴山】八墩山【在犍为县东七十里绵亘迢递八峯髙耸】四望山【在犍为县东一百里髙耸雄峻四望全收】文笔山【在犍为县东十里许】崖门山【在犍为县南四十里怪石巉岩宋开禧二年邑人陈文饶凿平之始得安行】香炉山【在犍为县南五十里】降马山【在犍为县南十里许】子云山【在犍为县南二十里汉杨雄甞居于此顶有一池不盈不涸又有子云洞】大定山【在犍为县西一里壁立环抱俨若列屏一名翠屏山】牛心山【在犍为县西十五里】金粟山【在犍为县北五十里旧多桂树】红壁山【在犍为县北一百里地产白盐】舞鳯山【在犍为县北二里形如舞鳯当入州大路　本朝康熙二十年平吴三桂营繥土城军灶池濠连络三墩为县要害】象鼻山【在犍为县北二十里当入郡通津】笏简山【在犍为县北四十里山腰突出一石端拱如笏】铜山【在犍为县北一百五十里】铁山【在犍为县东南一百里旧产铁武侯取铸兵器】张纲山【在犍为县东北五里以张纲墓在其侧故名上有拱北洞】沈犀山【在犍为县西南五里寰宇记昔有犀牛于此渡江而沉故名一名沉犀滩秦李氷沉犀牛于此压水怪明统志在县南二十里旧志山有沉犀洞上悬赤壁下涌青泉宋王叔伦隠此】文豹山【在犍为县西南一里起伏蜿蜒俗呼狮子山】西溶三山【在犍为县西北五十里曰底曰中曰巅土细而洁民作陶咸取足焉】荣徳山【在荣县东北与威逺县接界元和志在旭川县东北三十五里荣州取此为名寰宇记在荣州东北四十二里其山在川谷之中独防五百余丈中有老君祠刻石为像有小路至山顶以木为梯明统志一名老君山中有仙人修道石室二十四所旧志在县东十五里一名希夷山上有宋石山砦路险逰人罕到　按旧志威逺县有大小老君山在县南五十里即荣徳山也】荣黎山【在荣县东十里上有龙池祷雨辄应亦名舞龙山与荣徳对峙山腹有龙洞二】梧桐山【在荣县东四十里山最广大俗呼梧桐沟】盘石山【在荣县东十五里有洞广百尺】石鳯山【在荣县东三十里】大佛山【在荣县南一里中有佛像高四十七丈濶十五丈架殿十层北麓有真如崖有龙洞广可容数百人】中和山【在荣县南一里屈曲三洞深广各容百人其北为龙头山下百步为荣门山】天池山【在荣县南七十里上有天生池】荣陵山【在荣县南三十里】秦真山【在荣县南三十里左龙头山右清凉山前巨池周四里拥思水经其下】龟泉山【在荣县南三十里有泉】五保山【在荣县南五十里有五保镇】云峰山【在荣县南六十里】沙溪山【在荣县南八十里】荣隠山【在荣县西三十里一名筠山山左有石方耸如印又名石印山中有石室】龙虎山【在荣县西三十里县西境诸山皆发脉于此】鳯栖山【在荣县西二里一名望景山中有鳯栖古洞】白石山【在荣县西十里一名林山在县西二十里又五里有独石山】长山【在荣县西四十里】七盘山【在荣县西五十里】龙皇山【在荣县西六十里】铁山【在荣县北与威逺县接界元和志在旭川县北四十里又在威逺县北四十里寰宇记在荣州西北一百里资官县界从月山县西来其山出鐡】耸云山【在荣县北二里下有玉泉】石门山【在荣县北十五里】金城山【在荣县北二十里三峯环绕如垣产苦竹】五山【在荣县治北方舆胜览荣州北凡五山以西为上州治据其首州学次之嘉祐寺又次之天庆观又次之东郭外东狱祠又次之州之西北曰鳯鸣山州之西南曰浮屠岩相连如画屏县志清富山在县城西为五山之首其东为莲宇山又东为鳯鸣山为县主山又东为天庆山上有天庆观又东为桂林山在县城东是为五山延袤三里】野客山【在荣县东南元和志在公井县南六十里寰宇记从公井至犍为县界东西长三百余里南北七十里县界惟此山最大】白崖山【在荣县西北元和志在资官县西北十里】华阳山【在荣县西北五十里】葛仙山【在威逺县东十五里寰宇记相传葛仙公曾游之地】印山【在威逺县南四十里】佛顶山【在威逺县西北四十里悬崖百尺上镌佛像因名】老君山【在威逺县西四十里髙耸秀防上有老君祠相传陈希夷曽居此疑即荣县之荣徳山也】石龙山【在威逺县北三十里】中峰山【在威逺县北一百里山峯髙耸与资州分界】龙泉山【山在威逺县西四十里有泉自山腰流出四时不竭可灌民田】云台山【在威逺县西北三十里五峯并秀髙挿云霄】两母山【在威逺县西北一百三十里二峯并耸皆有石室下垂望之如乳因名】郭璞岩【在乐山县东乌尤山右苏辙诗云有古郭生此地苦笺注区区辨鱼防尔雅细分缕洗砚去残墨遍水如墨雾至今江上鱼头有遗墨处】马顶岩【在洪雅县西花溪口西　本朝顺治九年滇贼刘文秀窃据洪雅置寨于此名曰天生城逾年始平】千佛岩【在夹江县西五里数峯嶃然岩石峭防有唐人所镌佛像以千计因以为名西巗瀑布悬流响振林壑其下潭中有龙脑石又有象鼻岩在县北五里与龙脑石相映挿入江濵】大岩【在犍为县北十五里悬崖百丈望之耸然】防耳峡【在乐山县北元和志在平羌县东北三十里详见眉州】方响洞【在府学前东百步许水从洞出甃为大井声若环佩锴然有韵旧名丁东水黄庭坚改今名诗云古人题作丁东水自古丁东直到今我为更名方响洞信知山水有清音】烂柯洞【在府城东对江岩上有苏轼大书澜柯岩洞四字】治易洞【在府城南程公望寓此注易苏洵尝携二子过此】穿洞【在府城西四里官道傍大洞曲转又有小洞穿透容光若口牖然】仙掌洞【在峡江县西北五里俗名紫府冈与千佛岩隔江相对又厐玻洞在县西北三十里深不可测】朝峨洞【在犍为县北六十里四望溪石峭壁凌空寒潭映月修真之士多憩于此】龙洞【在荣县东南四里方舆胜覧在真如院巗穴深防洞左右壁竒峭巨柏老松洞之右有十角石旧经以为孙登啸台三者皆荣之胜地为四川之冠故州郡以为节序逰晏之地】浮图岩【在荣县南岩后有朝阳洞广容千人】雪坡【在洪雅县南通鉴唐咸通十年南诏入冦与官军相持于大渡河峦宻分军开道逾雪坡胡三省注雪岭之坡也旧志雪岭在今洪雅县东南接夹江县界一名寳子山坡盖在其西】大江【在府城东自眉州青神县流入又东南迳犍为县界又东南入叙州府宜賔县界华阳国志南安县治青衣江会有名滩二曰雷塠曰盐溉李氷所平也水经注江水自武阳又东南经南安县西有熊耳峡汉河平中山崩地震江水逆流悬溉有滩名垒坁亦曰盐溉又东南至焚道又江水东至南安为璧玉津左思云东越玉津也寰宇记导江水在平羌县西二十步又大江一名汶江俗名通江自平羌流入龙防县界又导江水在玉津县西五里又在犍为县东二十步自玉津县界经本县一百三十里入宜賔县界又石洋津在玉津县东十里惩非津在犍为县南二十里皆渡导江水旧志岷江流绕乌尤下为三江防流处中有洲曰黒水尾旧为茶商批验之所又犍为县有慕頥滩在县北十里湍流峻急为行舟患御史卢拥始凿平之又金鸡滩在县北三十里崖门滩在县东南三十里亦湍险大江自青神县入州界二十里合竹溪又五里至城东防阳江又七十里入犍为界六十里经县城东又六十里入宜賔界】青衣江【自雅州府雅安县流入经洪雅县南又东南经夹江县西南又东南经府城西合大渡河入江名平羌水又名洪雅江即古大渡水也汉书地理志青衣县大渡水东南至南安县入渽水经注青衣水迳平乡谓之平乡江东迳峨眉山又东流注于大江又昔沫水自防山至南安溷崖水脉漂疾破害舟船厯代为患李氷发卒凿平溷崖通正水路又南安县有蒙水即大渡水也水发蒙汉东南流与涐水合又东入江元和志青衣水一名平羌水经洪雅县南一里又经夹江县西又经龙防县南去县三里寰宇记洪雅县有洪雅川东西曲屈一百三十里接嘉定州夹江界又洪雅江在夹江县东六十里又龙防县在大江之西即青衣水合江之所青衣水濯衣即青故名方舆胜覧青衣水以县名一曰防水以山名一曰大渡以溪名又曰雅江以州名旧志青衣江自雅州由峡而下入洪雅界合龙溪又至止戈镇与花溪合又经县南隠防山又东合洞溪卢溪入夹江自隠防而西有龙吟滩黄豆滩葫芦洞龙鼻嘴自隠防而东有猪圈门猴子崖皆多石梁为行舟患又经夹江县西南其分流至城南而注为潭土人呼曰县沱下流即为三大堰绕城而东又有八小堰毎一里许筑土为闸拥水上田又经观音滩入州界二十里合苏溪至州西合大渡江　按汉志大渡水出青衣即此水也水经注以鲜水为大渡水遂以涐水为大渡河而青衣县所出止名为青衣水矣】阳江【即大渡河自夷界流入经峨眉县南界又东经乐山县界至府城西南合青衣水入江汉书地理志汶江县渽水南至南安东入江水经注涐水出徼外经汶江道南至南安入大渡水寰宇记大渡河一名沫水在罗目县南一百八十步源自嶲州界来东入龙防县界水出麸金龙防县有沫水自阳山县流入方舆胜览嘉定府有阳江蜀南方之水所交会明统志阳江在州治西旧志大渡河自黎大所穿野夷界至中镇入峨眉县土人又名中镇河经县西南一百四十里凡一百二十里入嘉定州界为阳江至州西南合青衣水又东北流十五里至州东南合岷江】罗目江【在峨眉县南明统志源出峨眉山麓右溪自小天池以东左溪自黄茅坪以北至罗目废县之上合二溪之委为江水石甚竒险旧志在峨眉县南二十里下流至嘉定州界为临江溪入阳江】符文水【在峨眉县北明统志源出峨眉山有二水北则白水南则黑水旧志黑水经罗目废县为冷水河白水经县北为鐡桥河同入嘉定大江旧志符文水在县北境外自峨眉山牛心寺发源过县北合天津水东南流入嘉定州界为苏溪河至州西夹尖山下入青衣江俗亦名马跳溪】天津水【在峨眉县南一里自峨眉山伏虎寺发源东北流合符文水】秦水【在峨眉县西南寰宇记在罗目县一百二十里秦恵王伐蜀移秦人万家以实蜀中秦人思秦之泾水乃呼此水为泾水唐天寳六年改为秦水明统志在峨眉县西南一百二十里旧志源出峨眉山下流入阳江】夷惜水【在峨眉县东南寰宇记在罗目县东北五十里源出嶲州界中有嘉鱼每年二月随水而下入月逆水而上入穴旧志在今县东南五十里】澭甘水【在洪雅县北寰宇记源自可募山谷涌出迳洪雅县西北三十里流入丹棱县界】汉水【在犍为县东北一百八十里明统志汉成帝时得古磬十六枚于水濵故亦名寳磬川嘉定州志得磬处即犍为坝距州十里】拥思茫水【在荣县西自井研县流入寰宇记拥思水在资官县西二十里从陵州建始县界南流至县西又南入宜賔县界　按舆图今自井研古建始地发源者止有泥溪流至府东不入宜賔界寰宇记与今不合】十江水【在威逺县寰宇记威逺县有十江水从内江县南流入县界五十步又东流入泸州富义县通舟船　按舆图今有西牛河自内江县西发源西南即与献寳等溪合疑即十江水也】泥溪【在乐山县东五里源出井研县西南流入大江　按寰宇记平羌县有四望水在县东南六十里源出仁夀县界流经县界入大江以道里计之盖即此水旧志亦谓泥溪源出仁夀县今考舆图四望溪在府东南界泥溪又在其北本是二水其源近出井研县东亦不在仁夀界】竹溪【在乐山县北三里环溪多竹故名俗名竹公溪源出云头山瀑声撼两崖间如雷下潴为龙潭流入山谷凡九折而始东入江故上流名九溪】龙溪【在洪雅县西六十里有二源左为大龙溪右为小龙溪盘曲回抱如防龙然合流东北入青衣江】花溪【在洪雅县西南六十里源出荣经县界东北流至县西十五里入青衣江曰花溪口】洞溪【在洪雅县北源出月珠山后流杯池东南流绕县城东南入青衣江】渰河溪【在洪雅县东北源出丹棱县界黄荆峡东南流至泸溪口入青衣江又有三峡一出黄荆峡一出山坪一出金鸡山合流东入渰河溪】稚川溪【在夹江县西三十五里源出峨眉后麓东北流三折而入于青衣江一名至川溪　按舆图名川溪河近洪雅之南与夹江稍逺】龙鼻溪【在夹江县西南十里绕龙鼻山而入江因名】飞水溪【在夹江县西十里状如素练一名瀑布泉又有天水溪在县西五里依鳯冈东有天生桥具桥天成水出其下又入青衣江】四望溪【在犍为县东北七十里源出三江镇下与岷江合　按舆图此水有三合流而西入大江】清水溪【在犍为县南二十里源出叙州府屏山县界东流至孝女渡入江曰清溪口又有百枝溪在县南三十里两山皆松柴薪多出于此】沐溪【在犍为县南五十里源出屏山县沐川司界东流入江唐咸通中南诏蛮自雪披庵至沐源川寻陥犍为即此又有龙溪在县东南六十里亦东流入江】荣溪【在荣县东自仁夀县流入又东南流入富顺县界方舆胜览有双溪在城北一従西来其水浊一从东来其水清防城下旧志荣溪一名荣川自仁夀县流入又东南与双溪合流入富顺　按舆图今荣县城东西有二水夹流至城南合为一曰中溪河东南经威逺县南界与献寳溪合又东入富顺县界】大牢溪【在荣县西元和志源出旭川县北鐡山下南流经县北入牢大牢县因溪为名寰宇记大牢溪一名赖溪旧志今有长山河在县西四十里疑即大牢溪】献寳溪【在威逺县东寰宇记威逺县有独狐水自建始县流入又南流过公井县出富义县界旧志献寳溪在县西北四十里其源一出仁夀县界罗泉山下一出两母山下合流而东南至富顺注于金川省志献寳溪一名硫黄川自山谷中发源流二十里合龙会河其龙防河一名秦川溪源出佛顶山南流至县东合献寳溪又二十里入富顺界　按舆图水发源县西北者曰付家河发源县北者曰跳石河党木溪次第防流经县北而东有龙会河自东北发源至县东南合焉又南合荣县之荣溪入富顺界】麄石河【在峨眉县北六里又双佛堂河在县北十五里合流而东又青衣江　按元和志有车冈水在县北二十里寰宇记洪雅县西南百里车冈山下有车冈川即此水也旧志谓与苏溪合悮】大西湖【在府城瞻峨门外与大江隔一堤周环皆山方二十畆水平如镜可以泛舟其西二百步又有小西湖大仅大湖三分之一】浣龙池【在乐山县东三十里围六百余丈灌田数百畆相近有天生泉旱祷辄应】龙池【在峨眉县西南寰宇记峨眉山下有池广袤十里号龙池明统志在县西南四十里又有马龙池在县西六七里】八音池【在峨眉县西南峨眉山黒水寺下以其中蛙鸣次第合律而鸣】鸳鸯池【在洪雅县西二十里有上洞下洞水自龙沱发源池相去洞十里许】海棠池【在夹江县东三十里亢旱不涸】石犀潭【在犍为县北寰宇记在玉津县东南三十里鐡山下北壁有洞穴有大石状如犀牛】鹤洲【在夹江县近江濵明统志张方开新河以杀水势正由于此洲虞允文子方简卜居于此有花竹之胜魏了翁书匾题咏甚多】东岩泉【在州志东明统志泉宜酿酒宋苏轼诗一时什与东岩酒】浣沙泉【在洪雅县南五里】佩玉泉【在夹江县北五里古泾口之上从岩间飞瀑而下入于江】盐井【在乐山犍为荣县威逺四县元和志荣州旭川县因县有盐井号旭井故名又公井县有大公井及盐井十所应灵县有盐井四所威逺县有盐井七所和义县有盐井五所通志今嘉定州盐井上井二十八眼中井四十二眼下井五百四十四眼犍为县上井四十六眼中井一百一眼下井五百二十五眼荣县中井六眼下井十一眼威逺县盐井一眼】
　　古迹龙防故城【今乐山县治元和志龙防县夲汉南安县地周武帝保定元年于此立平羌县开皇三年改为峨眉县九年又于峨眉山下别置峨眉县改州理县为青衣县取青衣水为名也十三年改为龙游以隋将伐陈理舟舰于此有龙见江水引军而前故以名县寰宇记校勘按隋志龙防县后周置曰峨眉又置平羌郡平羌县考元和志则龙防县后周为平羌隋改峨眉更别置平羌寻又别置峨眉复以龙防为青衣至平陈乃更今名耳隋志悮】峨眉故城【即今故城县治元和忠县东至嘉州七十五里本汉南安县地隋改平羌为峨眉县又以为青衣县乃别立峨眉县枕峨眉山东麓故以为名寰宇记县在安南之下峨眉之东唐乾元三年獠叛移就峨眉观东今县理是也】洪雅故城【在今洪雅县西元和志县东北至眉州一百二十里本齐乐郡之南境自晋迄宋獠有其地周武帝攘却夷獠姑立洪雅镇开皇十三年改洪雅为丹棱县更于此置洪雅县兼带洪雅镇属眉州县西有洪雅川故以名县宋史地理志洪雅镇淳化四年自眉州嘉州九域志在嘉州西北一百三十里旧志有故城在今县西四十五里】严道故城【在洪雅县西思经山下遗址留存详见雅州府荣经县】夹江故城【在今夹江县北元和志县东南至嘉州七十五里本汉南安县地开皇十三年割平羌龙防二县地于夹江废戍置夹江县属嘉州大业二年割属蜀州武徳元年却嘉州旧唐书地理志隋于泾上置夹江今县北八十里有夹江废戍即泾上地也武徳元年移于今治寰宇记县初置于泾上临江水故号夹江唐移今理在泾水之东平羌水西南对峨眉北连象耳旧志古泾口在县西北五里昔秦恵王徙秦人于南安思泾水不得饮此水似之故名石壁上有古泾口三大字　按泾口去县五里则泾上当亦相近旧唐书志云八十里疑有误又按元和志青衣水在县西与今合寰宇记谓平羌水西与元和志异】犍为故县【在今犍为县东南元和志县西北至嘉州一百五十六里本汉南安县地周于此置沉犀郡并立武阳县开皇三年废郡以县属戎州又改武阳为犍为前上元二年割属嘉州寰宇记县在州东南一百二十里旧治大鹿山下武阳故城晋天福元年獠叛移于江西岸南临大江宋史地理志大中祥符四年徙治惩非镇县志宋徙治玉津镇明初复还故治】沉犀故城【在犍为县元和志在县东南三里寰宇记周保定三年于沉犀山下立沉犀郡旧志在今县东南一十五里即周沉犀郡也】旭川故城【今荣县治元和志本汉南安县地贞观元年置因县有旭井故取以名县唐书地理志永徽二年荣州徙治旭川宋史地理志治平四年改名荣徳寳祐后废】平羗废县【在乐山县北四十里隋书地理志眉山郡平羌后周置平羌郡开皇初郡废元和志县南至嘉州十八里本汉南安县地周武帝置平羌县因境内平羌水为名开皇四年改州理平羌县为峨眉县仍于今理东六十里别立平羌县大业十一年夷獠侵汲移于今理寰宇记县在州北三十里本汉平羌戍在荣州应灵县界深谷周保定元年置平羌县属平羌郡隋开皇三年罢郡以县属嘉州仁夀元年獠叛大业七年移就大江濵寳厯二年又移于开峡驿去旧县十五里校勘周平羌县乃今之龙游今记所谓在荣州应灵县界深谷者当是隋别立之平羌非必汉平羌戍旧地也宋史地理志熙宁五年省平羌　入龙防旧志废县在州北四十里今为平羌驿】绥山废县【在峨眉县东南元和志县东至嘉州四十里本汉南安县地大业十一年招慰生獠立以为县因山为名属眉山郡武徳元年割属嘉州旧唐书地理志隋于荣乐城置县唐地理志乆视元年析绥山置乐都县寻省九域志宋干徳四年省绥山县为镇入峨眉旧志在峨眉县东四十里】罗目废县【在峨眉县西南元和志县东南至嘉州九十五里今汉南安县地麟徳二年招慰生獠于今县西南一百八十三里置沭州及罗目县前上元三年州县俱废仪鳯三年重置属嘉州罗目獠中山名因以名县旧唐书地理志县初治防和城如意元年又自峨眉县界移治今所九域志宋干徳四年省罗目为镇入峨眉旧志罗目废县在峨眉县西南九十里又有罗目街在县二十里　按县治在大渡河濵元和志东南当作东北寰宇记谓县初在州西南二百七十里伪蜀明徳三年獠乱移于今所与元和志不同当从元和志又九域志谓干徳四年省而寰宇记罗目与诸县并列下注云干徳四年省绥山县入焉疑此县是太平兴国后所废也】平乡废县【在洪雅县界水经注青衣水东经开邦县故平乡也晋初置唐书地理志洪雅县开元七年置义州并以獠戸置平乡南安二县八年州废省二县】南安废县【在夹江县西北汉髙帝封功臣宣虎为邑侯后为县属犍为郡宋齐后废唐武徳元年嘉州复领南安县二年改属眉州开元七年又以獠戸置属义州入年省今为南安镇在县西北二十里】玉津废县【在犍为县北左思蜀都赋东越玉津元和志县西至嘉州三十九里本汉南安县地李雄时夷獠自防牱入居焉大业十一年于此置玉津县以江有璧玉津故以为名玉津镇在城中寰宇记县在州东南三十里九域志干徳四年省为镇入犍为旧志今有犍为坝在县北九十里一名龙池坝即古玉津县治】资官废县【在荣县西宋书州郡志犍为郡领治官县晋安帝义熙十年立南齐书州郡志犍为郡治官元和志资官县东南至荣州九十里本汉南安县地大业十一年属犍为郡隋书误以冶为咨也武徳元年属嘉州贞观元年改属荣州旧志唐以后又皆作资官县元省　按县自晋置名曰冶官盖以县有鐡山出鐡置冶而名也隋讹冶曰咨咨冶字尚相类通典新旧唐书志又皆误咨为资则去本字愈逺頼有元和志之言始知其沿误之因至寰宇记曰晋义熙中置资官县旧作咨字误反以元和志为非谬甚】应灵废县【在荣县西南隋置曰大牢属资州唐改名属荣州宋因之元省元和志县东北至荣州一百五十里本汉南安县地开皇十年于此置大牢镇十三年改镇为县南界有大牢溪因取为名天寳元年改为应灵】公井废县【在荣县东南元和志县西北至荣州九十里本汉江阳县地周武帝于此置公井镇以大公盐井为名隋因之武徳元年于镇置荣州因改镇为县旧唐书地理志贞观六年荣州自公井移治大牢宋史地理志熙宁四年省公井为镇入荣徳】和义废县【在威逺县东北元和志县西南至荣州一百七十里本汉资中县地是资泸二州界隋大业十二年分置和义县以招和夷獠为名寰宇记废和义县本汉资中及后汉汉安县地隋大业三年置唐元和十三年移于旧县安置以便水陆贸迁之宜从东川节度使李逄吉之请也干徳五年废入威逺县】南安废郡【在荣县西齐书州郡志盖州南安郡见永元三年志治南安县寰宇记荣州齐于此立南安郡隋初废旧志古南安县在今县西五十里赖牟镇有古碑存】紫云城【在犍为县东南十五里亦曰子云城相传杨雄曽居此而名宋宝佑中兵乱筑城置戍于此今其地为水月寺】古郊社基【在荣县南十里】丰逺监【在府治九域志在嘉州北五十步景徳二年置铸铁钱】明月楼【在府治谯楼之右舆地纪胜下瞰明月湖故名】枕江楼【在府治舆地纪胜在宪司廨宇之后左窥龙右瞰乌龙凟江贯其前髙明爽垲得江左之胜】璧津楼【在府城东南隅舆地纪胜跨城为楼下瞰三江三峨九峯森列左右提刑陈谦建】荔枝楼【在府治南宋建陆防诗山横屋角披云出水自防牱裂地来】万景楼【在郡城东安乐园之上宣和中太守吕由诚建舆地纪胜所望空濶诸邑邉砦指顾在目范石湖诗云若为唤得涪翁起题作西南第一楼后太守郭益因榜其上曰西南第一楼】真景楼【在峨眉县南五里】横溪楼【在荣县北双溪之上】田锡书堂【在洪雅县北修文山下旧有修文书院今废】太白亭【在府城北锦江山之巅唐李白尝于此赋诗宋黄庭坚因以名亭】清音亭【在九顶山上舆地纪胜东坡书额三峨横陈下瞰大江亭左有洗墨池苏轼所凿】竞秀亭【在府城西宋陆防有诗】涪翁亭【在府城东明统志在府城东万景楼前涪翁宋太史黄庭坚也黄然诗清音妙絶东坡老方响名髙太史公水绕鸟尤谈笑外江流洪雅畵图中】来薰亭【在荣县治旧土城内】栗亭【在荣县南五十里蜀人蔡亷讲易于此】歌鳯台【在峨眉县西南峨山神水上又覩光台在峨山絶顶】啸台【在荣县治东号孙登啸台】钓鱼台【在荣县东北十里荣州之濵】鳯翔台【在威逺县西四十里】二石阙【在乐山县寰宇记龙防县有二石阙即汉武帝使唐防下夜时置舆地碑目在州西南旧市镇上有唐李徳裕提重兵过此九字】
　　闗隘平闗【在乐山县北唐书地理志平羌县有平羌闗旧志北崖山南有废临江闗盖即平羌之讹】嘉禾闗【在乐山县北又有砦石闗当嘉眉二州分界处山石皆赤因名】嘉庆闗【在乐山县东大江东岸凌云寺侧】土地闗【在峨眉县西南四十里】大围闗【在峨眉县西南八十里】竹箐闗【在洪雅县西竹箐山与雅州府接界宋置闗后废明嘉靖二十七年置巡司今裁】鐡石闗【在夹江县西千佛岩侧孔道也下临江潭一径中通曲折上下险出天成明末置闗于此】石马闗【在犍为县北三十里旧置石马滩巡司今裁】四望闗【在犍为县东北七十里旧有四望溪口巡司相近有永通盐课司又有税课司局在县西十里今皆革】金石井巡司【在乐山县东南四十里明初置万厯中革】中镇廵司【在峨眉县西南明初置巡司于沙坪成化元年移于大围山万厯元年又筑靖逺堡于中镇以扼猓猡今裁】牛花溪巡司【在犍为县北九十里其地有油花溪卽四望溪之上源后讹为牛花与乐山荣县井研皆接界　本朝雍正七年设巡司驻此今为盐课大使】符文镇【在乐山县西南五十里九域志龙防县有符文苏稽安国平四镇旧志符文乡在州西南五十里又有安国乡上下二埸在州西十五里即安国之譌也】止戈镇【在洪雅县九域志洪雅县有永安止戈陇袁回銮安和五镇旧志止戈镇在县西十五里回銮镇在县东四十里】弱漹镇【在夹江县九域志夹江县有弱漹镇县志今县东南二十里有弱漹镇】惩非镇【在犍为县南寰宇记惩非镇在县南二十里即此】三江镇【在犍为县东北一百里　按县志谓即古应宁县明洪武七年省入犍为考古无此县不知何时所置】贡井镇【在荣县东南七十里旧为贡井盐厰　本朝雍正七年移本县丞驻此】新罗镇【在荣县东南八十里近富顺县界旧置盐课司于此又白沙盐司在县东桐麻盐司在县南四十里今皆废】来苏镇【在荣县南九域志荣徳县有来苏赖逺公井水栅四镇县志来苏埸在县南五十里又頼逺镇在县南七十里】赖牟镇【在荣县西九域志资官县有石梯赖牟永吉三镇旧志今惟有赖牟镇在县西五十里俗譌为来牟】太平墩【在峨眉县西南一百五十里与凉山夷接界明万厯初猓夷猖獗尝増设靖夷堡于县西南界后土司归附编为归化县又收复七盘子等处建平夷等堡及太平镇逺等墩设主簿一员武职三员防守崇祯末平夷堡陥入蛮界　本朝收复于州城设峨邉营游击又分置太平墩守备归化堡千总卷木营牛漩堡二把总及金口墩杨村堡靖逺堡新建营爪卢营共九隘皆蛮夷错杂为汛防要地】苏稽成【在乐山县元和志在龙防县西南三十里旧志今为苏稽乡有三埸】茍王寨【在洪雅县南八靣山崖畔悬梯而上昔人避乱于此】老筠堡【在荣县西二十五里又青冈堡在县西三十五里徳翔堡在县西五十里】盐塲【在乐山县东南十五里红岩山】迈东塲【在乐山县城西南九域志峨眉县有迈东塲】鱼潮场【在洪雅县东又慈航场在县东南二十里又葫芦洞场在县西十里】凌云驿【在乐山县东又平羌驿在县北　　四十里荔枝滩上皆久裁】沉犀驿【在犍为县城东又三圣驿在县北六十里又百六十里逹凌云驿又下坝驿在县南三十里又南六十里接叙州府之月波驿旧皆置水驿今皆裁】
　　津梁张公桥【在府城北旧有竹溪桥地当孔道久圯本朝康熙初防政张能鳞重修桥北有桓侯祠因名】双飞桥【在峨眉县西南三十五里峨山下深涧阻絶頼此得渡】铁鎻桥【在洪雅县西南瓦屋山悬崖飞渡聮铁鎻数十丈覆板仅容足】鱼涪津【在夹江县西汉建武十二年吴汉破公孙述将魏党于鱼涪津郡国志南安县有鱼涪津蜀都赋注津广数百步在县北三十里临大江旧志在今县西三里】十靣渡【在夹江县西北三十里通洪雅雅安丹棱诸处要津】孝女渡【在犍为县南二十里昔有女子见父溺水随自投水中三日抱父尸而出因名上有孝女祠今祀后汉叔先雄】
　　堤堰向君堤【在夹江县西南延袤数里因江水齿岸明知县向某捍之锸泥泞中得白金一箧资以就堤故一名白金堤】楠木堰【在乐山县西十五里引阳江水灌田又牛特堰在县西二十里引青衣水灌田后废　本朝康熙三年叅政张能鳞重修之更名张公堰】永丰堰【在乐山县北十五里穿山为洞引青衣水灌田旧志州境堰凡二十而引沬水过半利赖最大】龙兴堰【在夹江县南十里分流灌汉川乡田　本朝康熙四年知县刘际亨以水小难周更于其南五里开渠民得播种名曰刘公堰】沙坝【在府东城外颇寛平民为蓬屋其上近千家凡米盐柴靛等市皆在焉水涨则徙】
　　陵墓汉二杨墓【在夹江县南二十里有碑二通一曰汉益州大守杨宗字徳仲一曰汉中宫令杨畅字仲普今石存而字磨威不可识】南北朝梁王墓【在夹江县北五里梁武帝封其第十子信于蜀郡卒后此】宋邵伯温墓【在犍为县境明统志伯温仕至四川制置司防议卒于此】王梦易墓【在荣县北四里】
　　祠庙峨山祠【在峨眉县北祀三峨之神】竹王祠【在荣县东寰宇记旭川县有竹王庙旧志祠在县东河岸】武安公庙【在荣县南一里宋熙宁元年建祀蜀汉中郎将厐统有温陵石室记】
　　寺观凌云寺【在府城东凌云山唐开元初建有雨花台兠率宫近河台浮玉亭诸胜　本朝康熙六年重修余详见九顶山下】光相寺【在峨眉县西南大峨山絶顶方舆胜覧自白水厯八十四盘山径如绵登跻六十里至寺即普贤示现之处寺屋皆以板为之旧志寺旧名普光殿唐宋时改名光相明洪武初重修始以鐡为瓦又有锡瓦铜瓦二殿万厯中又建渗金铜殿及蔵经阁　本朝康熙四十一年勅赐金殿额联】
　　【僧慧通精修于此宋为白水普贤寺明万厯间敕改万年寺　本朝康熙四年重修】月珠寺【在洪雅县北月珠山寺有明月楼】资圣寺【在犍为县西二里宋绍兴中建】大佛寺【在犍为县东南四十里唐建】嘉祐寺【在荣县西元毁明宣徳初重建】菩提寺【在威逺县治东宋开寳中赐额】峨眉观【在峨眉县西十四里宋政和中建】
　　名宦唐岑参【南阳人代宗时为嘉州刺史讼简民安赋诗自适】宋宋白【大名人干徳初为玉津令开寳中阎丕王洞交荐其才】吴中复【永兴人知峨眉县县多滛祠中复悉废之广于居正代还不载一物】罗拯【祥符人知荣州时州介两江间每水涨辄犯城郭拯作东西二堤以除其患】吕由诚【开封人宣和间知嘉州临事精敏老吏不能欺】李焘【丹棱人绍兴中知荣州荣因溪为隍夏秋率苦水潦焘筑防捍之】杨承【绍兴中通判嘉州时行经界法颇峻虽至蔬果桑柘莫不有征而卭蜀民田至什税其五承召诸县令谓之曰平易近民美成在乆其谨行之事讫成为列郡最】游仲鸿【南充人淳熙初调犍为簿李昌国总蜀赋竒其才曰吾董饷积年惟得一士昌国召入首荐之后知嘉定府驭吏以严待民以寛民有积负奏罢之修堰通水利政平民悦】魏了翁【蒲江人开禧中以亲老乞补外知嘉定府行次江陵吴曦以四川叛了翁防其必败曦诛了翁奉亲还乡里】何逢源【温州人开禧中知嘉定州以爱民为心与何耕孙松夀宋海前后守嘉皆有恵政民绘像以祠曰四循良】髙定子【卭州人宁宗时知夹江前是酒酤贷秫于商人定子给钱以籴民以为便麻菽旧有征定子悉弛之会嵗饥民竞愬无所于籴定子曰女勿忧第持钱往前所籴家以俟乃发县廪给诸富家俾以时价粜至秋而偿须防米溢于市有争田不决者定子蔡知伪为质剂其人不伏定子曰嘉定改元诏三月始至县安得有嘉定元年正月契书耶两造遂决】元瑠济理威【至元中蜀初定世祖悯百姓伤残择近臣抚安以为嘉定路逹噜噶齐时方以辟田均赋弭盗息讼课守令理威奉诏甚谨民安之使者交荐其能】明顾师胜【兴化人知峨眉县洪武十二年县民彭普贵作乱师胜督民兵讨之力不敌遇害】袁一修【威逺经厯天啓初奢崇明　之乱一修义不受汚堕城死】秦民汤【汉阳人崇祯时荣县知县张献忠陥城民汤殉难　本朝乾隆四十一年】
　　【赐諡烈愍】
　　人物三国汉费诗【字公举南安人先主领益州牧为前部司马郡臣劝称尊号诗上疏曰大敌未克而先自立恐人心疑惑由是忤防左迁蒋琬秉政以诗为谏议大夫】五梁【字徳山南安人以儒学节操称从议郎迁谏议大夫五官中郎将】唐仲子陵【峨眉人读书峨眉山好古学举贤良方正擢太常博士时有司请正太祖位而迁献懿二主子陵议藏主徳明兴圣庙其言典正仕终司门员外郎及卒惟图书斗酒而巳当大厯时诸儒各以经学自名仲子陵最卓异】宋田锡【字表圣洪雅人太平兴国进士厯官左拾遗直史馆好言时务上疏献军国要机者一朝廷大体者四优诏襃答僚友谓锡宜少晦以逺谗忌锡曰事君之诚惟恐不竭况天植其性岂为一赏夺耶出为河北转运副使驿书言暹事上嘉之真宗朝出使秦陇还言陜民重困上为戚然同知审官院兼通进银台封驳司出知秦州咸平三年举贤良方正还朝以屡诏对言事因请采古训为御覧三百六十巻御屏风十巻以助君徳真宗善其言毎书成数巻即先进内再掌银台天下章奏有民饥盗起及诏勅不便者悉条奏其事上称其得争臣体擢右諌议大夫连上八疏皆直言时政得失锡耿介寡合慕魏徴李綘为人以进规献替为巳任所上章疏凡五十有二不欲藏副卖直悉命楚之所着咸平集五十二巻】王庠【字周彦荣州人父梦易登皇祐第摄兴州改川茶运置茶铺免役民而嵗课亦办部刺史忌之中以他事镌秩罢归卒母向氏钦圣宪肃后之姑也庠七嵗能属文年十三居父防衷愤深切谓弟序曰父以直道见挤母抚柩誓言期我兄弟成立赠复父官乃许归葬遂闭户穷经史百家之学吕陶苏辙皆器重之元祐中陶以贤良方正荐之庠让其友宋邦杰陶益敬焉崇宁中应能言为首选上书论时政得失张舜民敬其危言归奉亲八年不应举大观初行新法于天下州复以庠应诏时严元祐党禁庠自陈与苏轼苏辙范纯仁为知巳吕陶王吉尝荐举黄庭坚等为文逰不可入举求仕愿屏居田里以弟序升朝赠父官乃归后复举入朝不就赐号处士改潼川府教授赐出身及章服一日四命俱至皆力辞不受卒諡贤节序官至徽猷阁直学士】毛安舆【洪雅人年九嵗父死负土为坟庐于侧三年知益州张方平遗以酒饩状其事以闻】皇甫坦【夹江人善医术髙宗召见问何以治心坦曰心无为则身安人主无事则天下治引治显仁太后目疾立愈帝厚赐之一无所受复问以长生乆视之术坦曰先禁诸欲勿令放逸丹经万巻不如守一帝书清浄二字以名其庵】明胡子昭【字仲常荣县人方孝孺为汉中教授子昭往从之蜀献王荐为县训导建文初预修太祖实録授检讨迁山东按察佥事擢刑部侍郎燕兵至坐方党死福王时赠太子太保刑部尚书諡介愍　本朝乾隆四十一年赐諡节愍】程启充【字以道嘉定中人正徳进士厯御史极论嬖幸子弟家人滥冐军功】
　　【有买功冐功寄名窜名并功之都督马昻进姙身女弟启充抗疏极諌嘉靖议大礼复立陈啓充数以蹇谔忤帝防张璁桂蕚亦恶之縁此谪戍边卫十余年赦还卒隆庆初赠光禄少卿】彭烈【峡江人治进士授御史适彗星见偕同官疏劾石亨曹吉祥忤防谪江浦知县有政绩宪宗嗣位擢知河南府终广东左布政使】安磐【字公石嘉定州人治进士改庶吉士正徳时厯吏兵二科给事中乞假去世宗践祚起故官帝频兴斋醮磐抗疏极諌永福长公主下嫁磐言旧仪附马见公主行雨拜礼公主坐授乖夫妇之分宜革止锦衣革职旗校王邦竒屡乞复职磐极言邦竒贪飬酷虐宜絶祸源帝不从其后邦竒卒为大厉转兵科都给事中以议大礼伏阙被杖落职为民】徐文华【字用光嘉定州人正徳进士擢监察御史胡世宁坐论宸濠下诏狱文华抗疏救之不纳帝遣中官刘允迎佛乌斯藏文华力諌不报马昻纳妊身女弟于帝又疏諌文华既数进直言帝及近幸深衔之防条上庙制五事议甚正左右挤之遂下狱斥为民世宗即位起故官厯大理寺左少卿议大礼廷杖戍辽阳防赦还至静海卒隆庆初赠左佥都御史】彭汝实【字子充嘉定州人正徳进士授南京吏科给事中嘉靖初吕柟邹守益以争大礼下诏狱汝实抗草论救既以灾异切指时政奸人王邦竒许杨廷和彭泽复疏争之数忤当事遂夺职归奉亲结庐山中讲授生徒与同里程起充徐文华安磐并以敢言著称嘉定曰諌】王表【字孔仪嘉定州人幼孤正徳中举于乡以飬母不赴会试有司强之去行百里而返三赴始抵京试毕即兼程返母病割股以疗而母不知】张可述【嘉定州人性至孝为人亷介着有梓里资谈云樵记诸书】简仁端【字李麟荣县人由举人厯官西安同知迁平凉知府崇祯十六年流贼入闗诸王宗室及监司以下官谋遁走仁端谒韩王曰殿下轻弃三百年社稷欲何之纵贼压境延宁甘凉诸军足相援必不能支同死社稷亦不辱二祖列宗王不从斩闗出奔仁端乃撤四闗居民入城以土石塞门为死守讣未几贼抵城下守陴皆哭士民数人草降书乞佥名仁端厉声责之正衣冠自经堂上　本朝乾隆四十一年　赐諡节愍】　罗国瓛【嘉定州人崇祯进士巡按云南时孙可望等破曲靖时国瓛方按部其地被执不屈至昆明自焚死　本朝乾隆四十一年　　赐諡忠烈】王运开【字子郎夹江人崇祯时举于乡为永昌推官孙可望入云南士民号泣于运开门乞纳欵纾祸运开不从自经死贼嘉其死节求其弟运闳聘之行至潞江谓其仆曰吾兄弟可异趣耶若收吾骨与兄合遂跃入江死本朝乾隆四十一年】
　　【赐运开諡节愍】
　　流寓周陆通【即楚狂接舆也春秋时王使聘于江南通而不应妻曰妾与先生躬耕而食亲绩而衣据义而动乐亦足矣今受人重禄将何以待之通曰吾不许也妻又曰君使不从非忠也从之违义也不如去之遂与通变易姓名入蜀峨眉山隠焉】
　　列女宋郝节娥【嘉定府人年及笄母贫欲逼为娼娥曰愿习女工以给母母怒且棰且骂私与一少年期娥知投江死乡人谓之节娥】王梦易妻向氏【荣州人庠之母也夫卒向抚柩誓言期庠兄弟成立赠复父官乃归大观中州举庠庠屏居奉母以弟序升朝赠父官始克葬而母卒】牟氏【荣州人名何回幼随母于山牧虎啣母去回疾趋号泣以竹稍击虎虎去母尚能言县令镂石学宫以为劝】明郭大宏女【犍为人年十四遇虎母女赴救之母乃得免】李氏【犍为人年十六随父母避难相失遇贼氏拒骂贼怒杀之解其尸正徳间旌表】彭大同妻任氏【嘉定州人献贼绐生员赴试将杀之大同以所带发巾寄任任号泣欲絶后闻大同死乃闭户自经】陈天祐女【犍为人贼至陈与妹俱被执贼将李定国见二女殊色欲夺为妾皆以不从被杀】郭师防妻杨氏【嘉定人时献贼据蜀师夔父起义师贼执师防杀之欲以杨配贼兵杨不从投江死】
　　本朝雷干位妻宋氏【夹江人与雷干仲妻邓氏一门双节宋年至九十一嵗邓亦八十八嵗又邹应弟妾吴氏嘉定人偕子妇学鲁妻王氏抚育孤孙苦节　十余年至九十而卒】祝之茂妻杨氏【嘉定人献贼至杨恐被汚自沈于水又祝之至妻陈氏妾陈氏祝之桓妻宿氏祝之郊妻王氏汪大生妻祝氏皆以避贼赴水死】张廷机妻梅氏【嘉定人廷机诸生死献贼难梅闻变即沈水死又戴天相妻孙氏归天相末一月夫亡既自经以殉】鲍怡妻叚氏【犍为人献贼冦蜀舅及夫已被害叚乃负姑防子匿山中被执将杀之会天雨得免贼去姑亦死叚号泣求舅与夫骸手畚锸累土合焉又吴良屏妻王氏荣县人亦奉姑避贼山箐中采蕨食姑苦节终身】罗汉章妻黄氏【乐山人汉章诸生早逝氏守贞厯数十年与威逺县生员倪飬元妻王氏乐山县生员杨如芝继妻王氏罗素文妻髙氏生员张九畴妻朱氏王慎修妻彭氏宋继先妻赵氏峨眉县民张子胜妻周氏夹江县民周宏毅妻邓氏俱于乾隆二年旌表】杨妻杜氏【犍为县人早殇时氏尚在室奔防守贞誓不他适乾隆十二年旌表又峨眉生员张朝相妻李氏犍为县民毕王祚罗锦慰妻唐氏俱夫故守节先后　旌表】吴履太妻王氏【荣县人又同县谢治中妻李氏谢宁妻李氏吴志清妻王氏俱夫亡守节乾隆年间　旌表】邹惺妻龙氏【威逺人夫亡守节乾隆年间　旌表】
　　仙释周葛由【羌人周成王时好刻木羊卖之一旦骑羊入蜀上绥山不知所终】晋葛洪【句容人晋时为求丹砂乞为勾漏令后入蜀取雄黄于武都山得之喜曰吾丹成矣后至洪雅之花溪因居岩洞存神飬气道成升天岩前隠迹尚存】慧道【初游黑水视北峯秀爽可筑精蓝涨水不能涉有虎出焉跨之以涉开荒成今华藏寺为第一祖】祖觉【姓杨嘉州人住省州中岩唱鸣佛法学者云委于古今儒释之书无所不读一覧成诵作僧史数百巻有华严经金刚经集解并水陆等道塲仪行于世】
　　土产麸金【元和志嘉州贡】鐡【汉书地理志南安县有鐡官元和志荣州贡利鐡九域志嘉州有监铸鐡钱】绢【元和志嘉州贡寰宇记嘉州贡水波绫乌头绫】布【元和志嘉州赋荣州贡斑布】茶【峨眉山出味初苦而终甘九域志洪雅县有买茶塲】药【寰宇记嘉州贡苓根红花巴豆又产金毛狗丁公蕂洪州产羗活黄连益部方畧石生峨眉山中煮为液能治痹】麝香【舆地纪胜嘉州出】荔枝【本府及峨眉犍为夹江三县出】橘柚【蜀都赋注出犍为南安】海棠【花谱海棠有色无香惟蜀中嘉州者有香其木合抱】















　　钦定大清一统志巻三百七
<史部,地理类,总志之属,大清一统志,潼川府图>
<史部,地理类,总志之属,大清一统志,潼川府图>
<史部,地理类,总志之属,大清一统志,潼川府表>
<史部,地理类,总志之属,大清一统志,潼川府表>
<史部,地理类,总志之属,大清一统志,潼川府表>
<史部,地理类,总志之属,大清一统志,潼川府表>
　　钦定四库全书
　　钦定大清一统志巻三百八
　　潼川府【在四川省治东北三百二十里东西距三百八十里南北距五百七十里东至顺庆府西充县界二百里西至成都府汉州界一百八十里南至资州内江县界四百八十里北至绵州界九十里东南至重庆府合州界三百五十里西南至成都府简州界三百十里东北至保宁府南部县界一百七十里西北至绵州界九十里自府治至　京师五千五百七十里】
　　分野天文井鬼分野鹑首之次
　　建置沿革禹贡梁州之域秦蜀郡地汉为广汉郡郪广汉二县地后汉及晋因之【乐史寰宇记蜀后主于其地置东广汉郡按晋时郡治广汉东晋后分为遂宁郡】刘宋分置新城郡齐废梁末置新州西魏兼置昌城郡隋初昌城郡废其新城郡如故开皇末改曰梓州大业初又改州为新城郡唐武徳元年复曰梓州属劒南道天寳元年改曰梓潼郡至徳二载于郡置劒南东川节度使乾元元年复曰梓州【唐书方镇表广徳二年废节度使西川大厯元年后置二年又废寻复置】五代属蜀【梁干化四年王建改曰武徳军节度】宋亦曰梓州梓潼郡劒南东川节度【王存九域志干徳四年改静戎军太平兴国三年改静安军端拱二年复曰劒南东川节度】咸平四年分置梓州路重和元年升为潼川府元因之属四川行省明洪武九年降府为州直四川布政使司
　　本朝雍正十二年复升为府属四川省领县八三台县【附郭东西距一百四十里南北距一百五十里东至盐亭县界六十里西至中江县界八十里南至射洪县界六十里北至绵州界九十里东南至射洪县界四十里西南至中江县界八十里东北至盐亭县界七十五里西北至绵州界九十里汉置郪县属广汉郡后汉至晋因之刘宋又分置北伍城县为新城郡治郪县仍属广汉郡齐废北伍城后郪县亦省西魏置新城县寻改曰昌城为昌城郡治隋大业初复改曰郪县为新城郡治唐为梓州治宋为潼川府治元因之明初省县入州　本朝雍正十二年升州为府置三台县为潼川府治】射洪县【在府东南六十里东西距一百一十五里南北距九十里东至顺庆府西充县界九十里西至三台县界二十五里南至蓬溪县界七十里北至三台县界二十里东南至蓬溪县界六十里西南至乐至县界二百里东北至盐亭县界六十里西北至三台县界四十里汉郪县及广汉二县地西魏置射江县周改曰射洪属新城郡唐属梓州宋属潼川府元因之明洪武十年省入盐亭县十三年复置属潼川州夲朝雍正十二年属潼川府】盐亭县【在府东少北一百里东西距九十五里南北距八十里东至保宁府南部县界七十里西至三台县界二十五里南至射洪县界三十里北至保宁府劒州界五十里东南至顺庆府西充县界八十里西南至三台县界四十里东北至保宁府南部县界七十里西北至绵州梓潼县界五十里汉广汉县地梁置北宕渠郡及县西魏恭帝改郡县俱曰盐亭隋开皇初郡废属新城郡唐属梓州宋属潼川府元因之明属潼川州今属潼川府】中江县【在府西一百二十里东西距一百里南北距二百三十里东至三台县界四十里西至成都府汉州界六十里南至乐至县界一百七十里北至绵州界六十里东南至乐至县界一百七十里西南至成都府金堂县界五十里东北至三台县界五十里西北至绵州徳阳县界五十里汉郪县地三国汉分置伍城县属广汉郡晋太康六年省七年复置宋曰伍城县齐以后因之后周于县置元武郡隋开皇初郡废改县曰元武仁夀初于县置凯州大业初州废属蜀郡唐武徳初属益州三年改属梓州宋大中祥符五年改曰中江属潼川府元因之明洪武十年省入州十三年复置属潼川州今属潼川府】遂宁县【在府东南一百八十里东西距一百二十五里南北距一百七十里东至蓬溪县界三十五里西至乐至县界九十里南至重庆府大足县界一百二十里北至蓬溪县界五十里东南至重庆府合州界一百十里西南至安岳县界五十里东北至蓬溪县界四十里西北至射洪县界六十里汉髙帝置广汉县于县置广汉郡寻移郡治梓潼以县属之后汉因之晋初复为广汉郡治东晋永和中改置遂宁郡刘宋因之齐曰东遂宁郡改县曰小汉梁改县曰小溪西魏改县曰方义周闵帝元年于郡置遂州改郡曰石山隋开皇初郡废仁夀二年置总管府大业初府废复改州为遂宁郡唐武徳元年复曰遂州二年置总管府贞观初府罢十年复置都督府十七年又置天寳初复曰遂宁郡乾元初复曰遂州属劒南东道乾元四年置武信军节度五代属蜀宋太平兴国初复改县曰小溪政和五年升州为遂宁府属潼川府路宣和五年又升为都督府元至元二十年降为遂宁州属潼川府明洪武初以州治小溪县省入九年降为遂宁县仍属潼川州今属潼川府】蓬溪县【在府东南一百五十里东西距六十里南北距一百八十里东至顺庆府南充县界二十里西至射洪县界四十里南至重庆府定逺县界一百五十里北至盐亭县界三十里东南至重庆府合州界二百里西南至遂宁县界三十五里东北至顺庆府西充县界三十里西北至射洪县界四十里汉广汉县地隋方义县地唐永淳元年分置唐兴县属遂州长夀二年改曰武丰神龙元年复曰唐兴天寳元年改曰蓬溪宋属遂宁府端平三年尝为府治元属遂宁州明洪武十年省入遂宁县十三年复置徙治故城之西南属潼川州今属潼川府】安岳县【在府南三百八十里东西距一百七十里南北距一百六十里东至重庆府大足县界一百三十里西至乐至县界四十里南至资州内江县界一百里北至遂宁县界六十里东南至大足县界一百五十里西南至资州界八十里东北至重庆府合州界一百六十里西北至乐至县界七十里本汉犍为郡资中牛鞞二县及巴郡垫江县地晋时荒废后周建徳四年置普州及安岳县隋大业初州废以县属资阳郡唐武徳二年复于县置普州天寳初改曰安岳郡乾元初复曰普州属劒南东道五代属蜀宋仍曰普州安岳郡属潼川府路寳祐后州县俱废元末复置安岳县属遂宁州明洪武四年复于县置普州九年州废以县属潼川州　本朝康熙元年省入遂宁县十年改入乐至县雍正七年复置今属潼川府】乐至县【在府南少西二百三十里东西距一百四十里南北距九十里东至安岳县界六十里西至成都府简州界八十里南至资州资阳县界四十里北至中江县界五十里东南至安岳县界五十里西南至资阳县界五十里东北至射洪县界六十里西北至成都府金堂县界一百一十里汉资中牛鞞二县地后周建徳四年置普慈郡及多业县隋开皇初郡废属普州十三年改县曰普慈大业初改属资阳郡唐武徳三年又分置乐至县皆属普州宋干徳五年省普慈县入乐至仍属普州寳祐后废元初为遂宁州地后为安岳县地明成化元年复分置乐至县属潼川州正徳九年改属简州嘉靖元年还属潼川州今属潼川府】
　　形势左带涪水右挟中江居水陆之冲要【李吉甫元和志】东控卢叙西扼绵茂水陆之冲为劒外一都防【宋人乞陞潼川府奏状】
　　风俗好胜尚气不耻贫贱士通经学古罕为异习【祝穆方舆胜览】
　　城池潼川府城【明天顺中因旧址石筑周九里门四环城有濠广四丈引西溪水注之】射洪县城【明天顺三年土筑成化二十一年甃石周五里门五东南濒江西北凿濠深广丈余】盐亭县城【明成化中土筑正徳中甃石周二里有竒门四东临弥江西南北皆堑土为池】中江县城【明天顺八年甃以石周七里门四西南濒江东北为濠　本朝康熙年间重修】遂宁县城【明天顺正徳中因旧土城石筑周十里门四环城有濠深广二丈西北凿渠引明月堰水灌之　本朝乾隆八年重修葺】蓬溪县城【旧倚赤城山半在絶巘明正徳六年移筑溪南周五里计九百丈髙一丈七尺门四因溪为池】安岳县城【周一里门四明成化初土筑正徳七年甃石】乐至县城【周一里有竒门四明正徳中石筑　本朝康熙雍正年间相继修葺】
　　学校潼川府学【在府治东南宋大观初建入学额数十五名】三台县学【本朝乾隆六年议附潼川府学入学额数十二名】射洪县学【在县治西宋元符中建明末燬本朝康熙十六年建入学额数十二名】盐亭县学【在县治西北明洪武九年自县南迁】
　　【此　本朝乾隆十二年修建入学额数十二名】中江县学【在县治南明洪武中建　本朝康熙年间修葺入学额数八名】遂宁县学【在县治西南唐贞元中建明末圮　本朝康熙六年重建入学额数十二名】蓬溪县学【在县治北唐开元中建明末燬　本朝康熙六年重建入学额数八名】安岳县学【在县东门外龙泉山麓明嘉靖中迁建　本朝康熙初裁雍正六年重建入学额数八名】乐至县学【在县治西旧在县东南　本朝康熙五十年改建今所入学额数八名】凤山书院【在盐亭县治北　本朝乾隆二十三年建二十六年重修又射洪县有金华书院在治北盐亭县有东台书院在县治西南宋任伯俦读书处又太元书院在县治东北四十里宋文同读书处青莲书院在县治东六十里相传唐李白读书处中江县有张九宗书院唐贞元间建乐至县有名世书院明末建今并废谨附记各县并设有义学社学】
　　户口【原额人丁十万四百九十滋生人丁七万九千二百六十五口户七万一千五百七十四】田赋【上中下田地二万六千七十四顷四十二畆六分八厘零额徴丁条粮银八万七十六両三钱二厘零】
　　山川东山【在三台县东四里隔涪江有苏公泉暨石塔诸胜唐杜甫有陪王侍御同登东山最髙顶宴姚通泉晚携酒泛江诗】黄龙山【在三台县东五十里叠嶂层峦一峯独出横枕桃花溪上相近有映溪山古楼山又东十里有金鵞山髙峯连峙势若长城】龙顶山【在三台县西三里蜿蜒于牛头山之后】三台山【在三台县西五里突起三级状若层台今县以此名】云顶山【在三台县南二十里迤逦层叠顶若云盘相近为五泉山山椒有五泉分流】云台山【在三台县南一百里山形如台高耸云汉】长平山【在三台县北五里冈垅延长而平坦故名】天柱山【在三台县北寰宇记在涪城县髙二里四面平衍上有重峯高一百余歩孤秀如柱故名旧志在州北五里】牛头山【在三台县西南二里元和志牛头山一名华林山在郪县西南二里四面危絶寰宇记山高一里形似牛头四面孤絶俯临州郭楼阁烟花为一方之胜防方舆胜览岩半有罗汉洞旧志山下有清凉洞一名灵隠洞相传中通眉州中崖】望川山【在三台县西南一百二十里峻絶凌空絶顶可望见西川】香积山【在三台县西北五里寰宇记在涪城县东南三里北枕涪江】武东山【在射洪县东七里】白崖山【在射洪县南十五里寰宇记逺望悬岩皎如白雪唐天寳三年敕改为悬岩山明统志今名玉屏山】金华山【在射洪县北半里唐杜甫诗涪右众山内金华紫崔巍舆地纪胜山有陈拾遗书堂】通泉山【在射洪县东南元和志在通泉县南二里山前有石虾蟇高七八尺寰宇记在通泉县西北二十里东临涪江絶壁二百余丈水従山顶涌出下注涪江涌泉郡故城在此】独坐山【在射洪县东南二十里卓然孤峻南枕涪梓二水】董叔山【在盐亭县城东数歩寰宇记山髙一里隔弥江水孤峯絶岛峭壁千仭旧名潺亭山隋开皇四年县令董叔封尝游宴于此后人思其徳政号曰董叔山旧志一名董政山原名凤凰山】鼓楼山【在盐亭县东舆地纪胜在永防县东南山有三层高五十余丈明统志在盐亭县东一百二十里旧志今在县东八十里】负戴山【在盐亭县西一里寰宇记高二里自劒门南来过劒州入当县其山龙盘虎踞起伏四百余里至此却蹲山有飞龙泉喷下南流入梓潼江水色清泠其味甘羙旧志一名高山杜甫诗马首见盐亭高山拥县青即此】金紫山【在盐亭县东北十里相传以唐邑人严震严砺俱贵显而名宋寳祐二年西川帅余晦城金紫山元将汪徳臣袭取或曰即此】蚕丝山【在盐亭县东北六十里九域志梓州有蚕丝山每上春七日逺近士女多游于此以祈蚕丝舆地纪胜山在永泰县西二十里旧志在今县东六十里】女徒山【在盐亭县东北寰宇记在永防县东二十五里其山从阆州新井县界来相传昔有女徒千人自通泉县康督井配役遇贼于此乃于山顶置栅捍御遂以破贼俗为之置祠明统志在盐亭县东北七十里】龙固山【在盐亭县西北七十里山高四里四靣悬絶可以固守】元武山【在中江县东元和志元武山在元武县东二里出龙骨寰宇记九州要记云元武山一名赤雀山一名宜君山华阳国志云一名三嵎山其山六屈三起明统志山在县东南一名大雄山旧有真武祠今废水中之石多若龙蛇状】五城山【在中江县东寰宇记晋五城县在五城山旧志山在今县东郭外隔河一靣陡峻余皆阶级层叠如梯】栖妙山【在中江县西郭外隔江岸与五城山相对悬崖絶壁势若凌空一名寳城山】髙崖山【在中江县西十五里崖髙一百余丈一名望川山崖下有泉涌出灌田百畆相近曰红崖山色稍红】铜鱼山【在中江县南一里隔江绵亘水口闗鎻二流】赖应山【在中江县南寰宇记在铜山县北三十里周二里出铜及空青又可防山在县西北三十里私镕山在县西二十四里皆髙一里出铜昔时任百姓采铸俗因呼为私镕山明统志赖应山在中江县南九十五里可防山在县西南一百二十里私镕山在县东南一百六十里】防军山【在中江县南寰宇记铜山县有防军堂山高三里蜀先主入蜀遣诸葛亮张飞等分定州界畧地至郪百姓以牛酒犒师亮因防军士于此后遂传为防军堂山明统志在中江县南一百六十里】飞乌山【在中江县南元和志有二一在飞乌县西南五十五里一在铜山县西南三十里寰宇记飞乌县有大飞乌山高二里周二里又有小飞乌山高一里周一里二山相向重岩峻峭如飞乌之状明统志在中江县南一百七十里】犂刄山【在中江县北寰宇记在元武县北十里李赝蜀记云山长八里高出众峯形如铧刄旧志今有孔家山在县北十里峯峦孤高为县后镇】天台山【在中江县北三十里层峦高峻望若台阁有佛儿崖】火烽山【在中江县东南舆地纪胜在铜山县东南相传武侯置烽火于此旧志在今县东南一百三十里】天柱山【在中江县西南元和志在元武县西南四十里一名覆船山寰宇记覆船山旧名泊山高五里十道録云尧遭洪水维舟泊此覆于树下因名舆地纪胜天霸山险峻冠絶众峯又覆船山在县西南三十里山有风穴人往视则风起甚至折木发屋天霸即天柱也】铜官山【在中江县西南接简州及金堂县界元和志铜山县有铜山厯代采铸寰宇记铜官山在铜山县西南五十八里长二里李膺蜀记云五城县西南有铜官山濶八丈高出众峯邓通卓王孙冶铸之所也唐景龙二年采铜利害使侍御史奏称梓州元武县简州金水县竞铜官坑按两县图经其铜官坑合属元武县请徙铜官于山南二里明统志山在中江县西南九十八里旧志按寰宇记可防诸山在铜山县西北去今县为近铜官在铜山县西南去今县为逺如明统志则铜官去今县视可防较近葢其所言里至类多不确】粉壁山【在遂宁县东五里七峯连亘挿天峙县东南水口】灵泉山【在遂宁县东十里数峯壁立山顶有泉宋宝祐六年防古将纽抡侵蜀蜀帅蒲择之命杨大渊等守劒门及灵泉山即此按纽抡旧作纽璘今改正】鹤鸣山【在遂宁县东十里寰宇记在遂州东北二十里上有古观松上尝有皓鹤鸣唳舆地纪胜上有董真人洞】防香山【在遂宁县东二十里寰宇记本名血腥山刺史白子昉改名】龙头山【在遂宁县东五十里寰宇记山有石状如龙头唐乾元二年奏置龙归寺】铜盘山【在遂宁县东寰宇记在小溪县壁立四絶人莫能上明纥志在县东五十里】长乐山【在遂宁县西二里形如蟠龙顶平如砥相接者曰寳台山顶平如台在县西五里】卧龙山【在遂宁县西舆地纪胜在梵宇山西二里有佛现岭圣水井岩壑之胜甲于天下】箕山【在遂宁县西二十里与西岭竞秀为县西南望山】石盘山【在遂宁县西二十五里冈阜盘欝林木葱蒨絶顶有石如盘因名】奴厥山【在遂宁县西五十里寰宇记本名屈山唐景云中改名旧志在县西四十里峯峦高耸数十里】石城山【在遂宁县西五十里以四面如城而名】壁山【在遂宁县南七十里一名黄罗崖旁有石舍祠舆地纪胜洞在遂宁县大像阁下状如堂宇洞前夫江滙为渊潭】仑山【在遂宁县南一百余里屹立千仭其南为寳葢山】隆龛山【在遂寜县南元和志在崇龛县西三里因取为县名九城志安居县有隆龛山旧志在今县南一百四十里】书台山【在遂寜县南舆地纪胜在遂宁府西南与寳台山金鱼山相连为三峯】玉堂山【在遂寜县北十五里峯峦耸秀气象雄峙明统志县之主山也】广山【在遂寜驻北舆地纪胜在小溪县北十里长江县南山极古峭斗入江心涪江郪水会其下下有龙潭山常揺动絶顶有葛仙洞】梵云山【在遂宁县西南寰宇记在遂州西南二里四面悬絶东临涪水西枕灵星池　按舆地纪胜有梵宇山在遂宁府城西旧名中隠唐天寳中改名即此】柔刚山【在遂宁县西南元和志在安居县东二十里周柔刚县因山为名】子山【在遂宁县东北方舆胜览在小溪县白水镇环山之民素以植蔗凝糖为业相传唐大厯间有僧教以凝成糖霜色如琥珀遂为上品旧志山在县东北十五里】蓬莱山【在蓬溪县东半里】赤城山【在蓬溪县东二里中峯蔚然左右环拱上有高台五层山皆赤土县城旧跨其麓蓬莱溪流绕其下】明月山【在蓬溪县西寰宇记在长江县西二里旧志在今县西七十里涪江之西两峯对峙下临涪水相映而明】跨鳌山【在蓬溪县西二百十里下为客馆镇】伏龙山【在蓬溪县西舆地纪胜在客馆镇北二里下有火井地洼若池以薪引之有声隠隐出地中少顷炎炽夏月积雨潴水则焰生水上水为之沸而寒如故冬月水涸则土上有焰观者至焚衣裾旧志在今县西二百十里】司马城山【在蓬溪县南十里舆地纪胜昔黎达为遂州司马值民方避乱乃择山之悬絶处筑城以为限阻因名】鼓楼山【在蓬溪县北十里舆地纪胜双峯对峙高千余丈王蜀时尝置鼓楼于其上以望烽火】风门山【在蓬溪县东南寰宇记在青石县东三十里四面峻岩常有清风因号风门山旧志在今县东南一百七十里其下有洞】青石山【在蓬溪县东南与重庆府合州接界元和志青石县东南水路五十九里寰宇记九州要记云此山天下青石无佳于此可为钟磬郡国志云昔巴蜀争界厯岁不决汉高八年一朝宻雾山为自裂従上至下开数尺若引防以分之遂为二州之界巴蜀之民乃息所争共立祠民将采石必先祀之旧志在今县东南一百九十里】龙多山【在蓬溪县东南二百里接合州界绵亘深逺下有石仙岩五十丈详见合州】石峯山【在蓬溪县西南三十五里相近有大面山与遂宁分界最为高大】庙山【在蓬溪县西南寰宇记在长江县南十里孤峯峻秀下临江岛唐乾元元年敕置龙台县于此旧志在今遂宁县北广山右】龙马山【在蓬溪县西北十里明统志昔李章甫牧马于山下产一驹毛骨异常人呼为龙马因名】高升山【在蓬溪县西北三十里山极高耸登眺间众山在其下山上有堡】瑞云山【在安岳县东五十里四壁如削又鱼龙山在县东六十里】灵居山【在安岳县南一里舆地纪胜在县东南上有圆洞葛仙洞为近城游览胜地　按明统志作云居山】香云山【在安岳县南五里山顶有池其水煮茗甚甘】鐡峯山【在安岳县北舆地纪胜凤凰山在普州治后形如飞凤延袤数里气象雄胜州治据其旧志今名鐡峯山在县北五里】大云山【在安岳县北五里上有栖岩寺】鳌鱼山【在安岳县北二十里以形似名】安岳山【在安岳县西南一里县以此得名】婆娑山【在乐至县界有大小二山元和志婆娑山在普慈县西北三十里其山绵亘数百里寰宇记大婆娑山在普慈县西十里小婆娑山在县北三十里舆地纪胜婆娑山上有玉龙洞旧志大婆娑山在今乐至县南一里小婆娑山在县北一里南北对峙皆高险】周鼎山【在乐至县西三十里形如古鼎下有清水潭即桂林溪源也】七盘山【在乐至县南四十五里冈峦曲折凡有七盘因名】寳鼎山【在乐至县西北七十里有放生溪出此】云梯岭【在中江县西二十六里岭路陡峻四里许明万厯中甃石级以便行者】九节岭【在蓬溪县东南寰宇记在青石县东二十九里九节溪出此】喷珠岩【在中江县西四十五里泉滴不竭】韭菜岩【在蓬溪县东南一百里盘旋峙立高数千丈岩半一小台人迹不能到中产韭四时秀嫩相传神仙所种】月岩【在遂宁县西南舆地纪胜在安居县南五里高滩福胜院依岩架屋下瞰韩朋溪后岩尤竒】落马崖【在三台县南十里下有龙潭】乌龙洞【在盐亭县东四十里有龙泉大旱不涸】招隠洞【在遂宁县北舆地纪胜在长江县南二十里】涪江【自绵州流入迳府城东又东南迳射洪县东过蓬溪县西界又迳遂宁县东入重庆府合州界水经注涪水东南经南安郡南又南与金堂水防又南枝津出焉西经广汉五城县为五城水又西至成都入于江元和志涪江水经郪县东去县四里流入射洪县在县东一百步滩十七所又迳通泉县东三里又迳长江县南去县二百五歩又迳方义县北去县八十歩又迳青石县南去县一里州志唐时以涪江逼近城址横溢为患乃凿江东壖地别为新江东北注至宋渐湮水复冲齧庆元中提刑王勲依江堧伐石为堤谓之王公堤旧志涪江自绵州入潼川境九十里至府城北转东南合中江又四十里入射洪界东南流三十里至县城东又二十里至独坐山下合梓潼水转南曲流四十里入蓬溪界经县西五十里又四十里入遂宁界五十里经县城东又一百二十里入废安居县界】中江【自绵州流入经中江县南又东经府城南入涪江即古五城水也水经注涪水枝津西经广汉五城县为五城水元和志内江水本名中江经元武县南去县百歩寰宇记中江在郪县西南三里从元武县东界流入当县西南八十余里入涪江旧志俗名西桥河又名凯江自罗江县入中江县境东南曲流六十里至县城西又折东绕城南合东溪又东南流五里合余家河又东北曲流四十里入潼川州界又东七十里合西溪过城南入涪江　按舆图谓之罗江河】郪江水【自中江县界发源东流经三台县南至蓬溪县入涪江隋书地理志元武县有郪江元和志郪江水经铜山县南五里又经飞乌县北四十里寰宇记郪江水源出元武县东南流入铜山县界又飞乌县有小郪江源出县西南蓬池鄊小山下东流合县郭又七十六里合郪江舆地纪胜郪江源出铜山县赤岸溪流经飞乌防众流入长江旧志源出中江县铜山水色澄清如玉亦曰玉江东流过云台山经潼川南百里又东至蓬溪县明水寨入涪　案舆图水有三源一出潼川南界一出中江县东南界皆东南流至蓬莱镇西北防为一一出乐至县北界东北流至蓬莱镇东合流即寰宇记之小郪江也又东至遂宁蓬溪二县界黄龙铺北入涪其水出中江尚逺】梓潼水【自绵州梓潼县流入经盐亭县南又南经射洪县东入涪江一名弥江亦曰射江又曰白马河水经注梓潼水自梓潼县南经涪城东又南入涪水谓之五妇水口元和志梓潼水经盐亭南去县三里又射洪县有梓潼水与涪江合流急如箭奔射涪江口蜀人谓水口曰洪因名射洪旧志梓潼水亦曰大弥江射江自梓潼县入盐亭县境南流一百里经县南二里合鵞溪又五十里入射洪界经县东二十里又南十八里至独坐山下入涪江　案明统志既云梓潼水在盐亭县南下白马河入涪江又云射江在射洪县东南十五里又有大弥江在县东小弥江在县北盖杂采寰宇记舆地纪胜等书而不知其皆梓潼水之异名也】黄浒水【在射洪县东南寰宇记源出盐亭县东南流入通泉县合涪江舆地纪胜在通泉县东五里又可波水在县东源出永防县可波池入梓潼水旧志黄浒溪在县东南二十里又可波水在县东五十里】沈水【在射洪县东南后汉书光武纪建武十一年臧宫与公孙述将延岑战于沈水大破之郡国志广汉县有沈水水经注沈水出广汉县下入涪水元和志通泉县有沈水北自盐亭界流入明统志在射洪县东南八十里】盐亭水【在盐亭县东元和志永防县有盐亭溪水经县北去县十九里寰宇记源出阆州西水县西南流入盐亭县合梓潼水旧志水在县东十里　按舆图有小沙河源出县东北西南流经县东入梓潼水即盐亭水也旧志亦谓之弥江又谓出劒州境皆非】安居水【源出乐至县东北流经安岳遂宁二县界又东入铜梁废安居县界亦名大安溪元和志安居水在普慈县北一里又在安居县北八十歩舆地纪胜大安溪在安居众水之闗东至合州入江孟蜀时尝取鱼于此当时号曰禁溪又有九曲溪在安居头陀寺之旁九曲入大安溪明统志大安溪在安岳县北七十里旧志安居河源自中江飞乌山萦纡南下防郪水白马河至安居镇合永寜河其流渐大又合石羊河为两江口又经大安里至安居县入江　案舆图水发源乐至县东安岳县北界有三派合流东经安居场北转东南过遂寜南界有鱼海河自安岳县流来防之又东南有灌子河自安岳南界经大足县北界流入焉是为闗箭溪又东至废安居县北入涪江旧志所言多与舆图不合】桃花溪【在三台县东寰宇记在郪县东三十里源从涪城县南流入县东又六十里入射洪县明统志桃花水在射洪县东北流入涪江旧州志源出州东北秋林驿东南流入射洪县界又二十里由稻田坝入涪春日桃花夹岸掩映清流】石谷溪【在三台县城西寰宇记在郪县西南二里源出当县杜山下流绕牛头山南入中江旧志今有西溪在州西门外一名濯笔溪源出州北众山溪水下流三十里至州城西南入中江】黄溪【在射洪县北一里又唐溪在县南五里九曲溪在县南二十里皆流入涪江】鵞溪【在盐亭县西北八十里明统志其地产绢宋文同诗持将一疋鵞溪绢写取寒梢万丈长旧志在县北门外亦名弥江源自乱壑聚成下流八十里过县治东转南合梓潼又有麟溪在县南三里亦入梓潼水　案舆圗鵞溪在县西北与明统志道里合旧志所言疑别是一水】杨桃溪【在盐亭县东南九域志东闗县有杨桃溪旧志在今县东南五十里自西充县流入合盐亭水　案舆图杨桃溪在蓬溪县西在县东南五十里许者乃思溪河入梓潼水不入盐亭水亦与旧志不合】东溪【在中江县东一名东桥河源出涪城山溪西南流五十里至县城东转南至元武山入中江】北流溪【在遂宁县西寰宇记小溪县有北流溪今名倒流溪明统志倒流溪在县西十五里源出凉水井东北流十五里入江】卜油溪【在遂宁县南舆地纪胜土人毎于人日游溪濵以清油置水中观其晕以占休咎旧志溪在县南梵云山又石子溪在县南五里源出山涧流经广徳梵云横绕城南又东入江】蓬溪【在蓬溪县北西南流入遂宁县界一名赤溪明统志蓬溪源自蓬莱山西通遂宁县又赤溪在遂宁县北十五里源自蓬溪经本县入涪江旧志蓬溪源出南充县界西南流厯遂宁伞子山入江又有老葢溪在蓬溪县东三十里西南流循马相口入江又马堵溪在县西二十五里利国溪在县西三十里皆南至马相口入江】瑰溪【在蓬溪县西舆地纪胜自通泉县界西流至长江县山如擘开水从高注下为龙湫出峡合郪水　案舆图今瑰溪在盐亭县南在蓬溪县西者乃杨桃溪纪胜盖以此为瑰溪也所谓郪水亦似指涪江】珠玉溪【在蓬溪县南寰宇记在青石县以地有珠玉村因名旧志在今县西七十里】九节溪【在蓬溪县南元和志源出青石县东二十六里滩有九节因名旧志在今县南一百二十里西南流入江】岳阳溪【在安岳县南又东南入重庆府荣昌县界舆地纪胜天圣中郡守彭乗凿石为曲水后名翰林滩毎岁修褉事于此又有双溪在郡西七里与岳阳溪合流而东明统志岳阳溪在安岳县西即青竹溪旧志今曰玉带溪上流又名桂林溪源出乐至县西清水潭东南流三十里至县西转东南曲流九十里入安岳县界又东南流四十里至县城南分为二派一东南流一百三十里入荣昌废大足县界一东北流九十里入遂宁县界入江　案舆图今安岳城南之水有鱼海河发源县西南境东北流防三水与安居水合旧志所言多不相合】放生溪【在乐至县西四十里源出寳鼎山西流入简州河】双桥河【在中江县西南源出县西北白莲洞东南流滙为龙王潭又至铜鱼山前入涪江】硝河【在中江县东南一百二十里其水出硝又鱼堑河在县东南二百里居民于此堑鱼】万顷泽【在射洪县东寰宇记在通泉县东北二十二里泽内有田方万顷】龙潭【在三台县东北八十里祷雨有应】黒龙潭【在遂宁县南八十里澄潭百尺不涸】高洞龙潭【在蓬溪县西二十五里有祠】灵星池【在遂寜县南元和志在方义县西南四里寰宇记在小溪县西北四里　案元和志作虗星池葢传写之误】龙池【在遂宁县北元和志在遂州北百二十步寰宇记相传池侧有栁树大十围周天和初有龙自树升天自后树枯池亦浅竭】明月池【在遂宁县北舆地纪胜在小溪县北五里】乐至池【在乐至县东二里】琴泉【在三台县北二里岩涸深防有泉滴入铿然如鸣琴】横氷泉【在三台县北三里凝澈如氷昔尝勅取以愈日疾】浴丹泉【在盐亭县东一里凤凰山昔易元子浴丹于此】圣水泉【在中江县东一里元武山唐王勃有诗】飞来泉【在中江县西南一百二十里铜山侧喷流如飞】涌泉【在遂宁县西北玉垒镇其地有泉涌出灌溉镇旁之田】盐井【郡境各县俱有元和志郪县有盐井三十六所通泉县西北十二里有赤车盐井又别有盐井十三所盐亭县以近盐井为名大汁盐井在永泰县东四十二里又有小汁井歌井针井方义县四面皆有盐井安居县有盐井四蓬溪县盐井十三安岳县盐井十普康县盐井三普慈县盐井十四寰宇记郪县有盐井四十三眼二十二眼现煎余废涪城县盐井五十五所十眼现煎四十五眼塞通泉县盐井七十四盐亭县盐井三一井现煎永防县盐井五东闗县盐井四三井现煎一井废元武县盐井二近江水淡煎盐不成飞乌县盐井七三井现煎四井塞通志今潼川州盐井上井三眼中井九眼下井二百十六眼射洪县盐井二千三百十九眼盐亭县中井三眼中下井四眼下井二眼下下井十一眼中江县盐井二百二十八眼遂宁县盐井五十二眼蓬溪县盐井七百九十六眼安岳县盐井二眼乐至县盐井一百十六眼】
　　古迹郪县故城【在今三台县南汉置三国蜀志炎兴初姜维等闻诸葛曕破引军由广汉郪道以审虗实华阳国志李特克成都众饥李骧将民入郪王城食谷芋后汉书注郪县故城在今郪县西南元和志梓州东南至遂州二百五十里西北至绵州一百三十里西至汉州二百十里正东微南至果州三百五里西北至阆州三百十五里正北微东至劒州三百六十里正南微东至普州三百五十里宋于此置新城郡梁武陵王萧纪于郡置新州隋开皇末改曰梓州因梓潼水为名州城宋元嘉中筑左带涪水右挟中江居水陆之冲要郪县郭下本汉旧县因郪江水为名寰宇记郪旧县在今县南九里临江郪王城基址现存又有汉郪道县城在今县西舆地纪胜汉郪县城在飞乌县北三十里又有后唐长兴时郪县城在今县西　案晋志无郪县而王长文传曰广汉郪人又华阳国志沈约宋志皆有郪县其未尝废可知又宋志有新城郡治北五城兼领怀归县隋志云新城郡旧曰伍城葢即刘宋故县独齐志新城郡治下辨所领县与宋志皆不同不可考】五城故城【在中江县东华阳国志广汉郡有五城县在郡东南汉时置五仓发五县民尉部主之后因以为县宋书州郡志五城县晋武帝咸宁四年立太康六年省七年又立隋书地理志蜀郡元武县旧曰五城后周置元武郡开皇初郡废改县名仁夀初置凯州大业初废元和志县东至梓州一百十五里本先主所立五城县也属广汉郡后魏平蜀立元武郡以县属焉隋开皇三年改五城为元武县因元武山为名属益州武徳三年割属梓州寰宇记废五城县在县东二里三隅山之东旧志旧元武县在今县西南二里址存】广汉故城【在遂寜县东北舆地纪胜广汉故城在盐亭东北十五里又有隋广汉城在通泉县北三十里县志废广汉县在射洪县东南一百里蓬溪县界旧志汉时县名与郡同者类加小字以别之如沛郡之沛县曰小沛丹阳郡之丹阳县曰小丹阳桂阳郡之桂阳县曰小桂阳零陵郡之零陵县曰小零陵是也今县属广汉郡则亦宜曰小广汉水经注涪水南至小广魏与梓潼合小广魏即广汉县水经本曹魏时人所作故改汉为魏也齐志之小汉盖本縁小广汉为名而中省广字耳隋志遂宁郡治小溪县以为梁置按此郡本置于晋时其治县不应至梁时始置元和志以为晋穆帝置今检宋齐二志皆无此县意者梁之小溪即齐之小汉汉溪字形相似而讹后人不之察耳　案汉志广汉郡首领梓潼后汉郡国志治雒县晋志始治广汉县旧志则谓汉初本治广汉县后移梓潼而引华阳国志水经注为证又云晋志蜀建兴二年分广汉立东广汉郡魏景元中平蜀省晋之广汉郡葢即蜀之东广汉郡广汉县自汉至晋凡三为郡治今考华阳国志广汉郡本治绳鄊元初二年移治涪绳乡水经注作乗鄊下云王莽之吾雒也吾雒即雒县是绳鄊本作雒县不在广汉县也据汉志郡治梓潼据华阳国志水经注则初治雒之绳乡后移治涪又治雒城其广汉县则晋时始为郡治前此皆为属县也旧志谓本治广汉盖误认绳乡为广汉县地耳蜀时分置东广汉郡今不知其治所以为即晋之广汉郡亦无所据】盐亭废郡【今盐亭县治隋书地理志新城郡盐亭县西魏置盐亭郡开皇初郡废元和志县西南至梓州九十三里本汉广汉县地梁于此置北宕渠郡后魏恭帝改为盐亭以近盐井因名】西宕渠废郡【在盐亭县西北齐书州郡志益州西宕渠郡领宕渠县寰宇记废宕渠在盐亭县西北三十二里安乐村李膺蜀记宋元嘉十九年置西宕渠郡领县四宕渠是其一也梁天监中废案九域志盐亭县有宕渠镇即此】涪城废县【在今三台县西北萧齐侨置始平郡隋改涪城县属金山郡唐宋属梓州元省齐书州郡志始平獠郡建武三年置隋书地理志金山郡涪城县旧置始平郡西魏改郡曰涪城周又改曰安城开皇初郡废改县曰安城十六年改为涪城元和志涪城县东南至梓州六十里本汉涪县地唐初属绵州大厯十三年割属梓州舆地纪胜图经云唐涪城县城在今县东四百歩元史地理志至元二十年并涪城入郪县】通泉废县【在射洪县东南隋书地理志新城郡通泉县旧曰通泉置西宕渠郡西魏改郡县俱曰涌泉开皇初郡废县改名又并光汉县入焉元和志县西北至梓州一百四十里本汉广汉县地宋于此置西宕渠郡后魏恭帝移于涌山改名涌泉郡周明帝置通井县隋开皇三年改为通泉十八年改属梓州唐书地理志通泉县大厯二年遂州后复属梓州元史地理志至元二十年并通泉入射洪旧志废通泉县在射洪县东南七十里　案南齐书并无通泉县西宕渠郡领县四曰宕渠曰宣汉曰汉初曰东闗则通泉之非齐置可知惟隋书地理志注云旧曰通泉置西宕渠郡西魏改郡县俱为涌泉然查汉书晋书宋书俱无通泉不知隋志何所据又查元和志周明帝置通井县隋开皇三年改为通泉县是通泉之名创于隋而非创于齐也谨据各史及元和志更正】高渠废县【在盐亭县西寰宇记废高渠郡城在盐亭县西十六里北临梓潼水周保定初置隋开皇三年废为县大业三年县亦废】永泰废县【在盐亭县东北元和志县西南至梓州一百四十五里本汉充国县地武徳四年分置地号永防因以为名寰宇记在州东北一百二十七里唐廵检皇甫无逸以四境遥逺人多草防遂于盐亭及劒州黄安阆州西水三县界置九域志熙宁五年省永泰为镇入盐亭十年复置尉司舆地纪胜建中靖国初以犯哲宗陵名改曰安泰绍兴初复为县未防废三十一年复置永泰县旧志元初省在今盐亭县东北六十里】东闗废县【在盐亭县东南萧齐时西宕渠郡有东闗县梁魏时废宋复置属梓州寰宇记县在州东南一百四十里本盐亭县雍江草市也蜀明徳四年以其地去县逺为冦盗盘泊之所因割乐平等三鄊立招葺院干徳四年升为县取古东闗地之名从知州张澹之请也元史地理志至元二十年并东闗入盐亭旧志废东闗城在今县东南百里今名东闗市】怀归废县【在中江县西北宋书州郡志新城郡领怀归县何志新立寰宇记在县北二十里李膺蜀记云宋元嘉九年置后周明帝初并入元武】飞乌废县【在中江县东南隋置属新城郡唐属梓州宋属潼川府元省元和志县东北至梓州一百四十五里本汉郪县地开皇十三年于此置飞乌镇明年改镇为县并因山为名寰宇记有故城在今县北三十五里故郪王城也隋置县唐贞观二十二年以旧县山重峻险移就今理旧志废飞乌县在中江县东南一百七十里】铜山废县【在中江县南九十里元和志县东北至梓州一百二十里本汉郪县地有铜山厯代采铸贞观二十三年置监署官前上元三年废调露元年因废监置县旧唐书地理志分郪飞乌二县地置九域志在州西南九十五里元史地理志至元二十年并铜山入中江旧志在中江县南九十里】徳阳废县【在遂宁县东南后汉置属广汉郡晋初因之后改属遂宁郡宋齐因之后周废蜀志张裔传张飞自荆州由垫江入璋受裔兵拒飞于徳阳陌下寰宇记遂州葢徳阳之旧垒东与巴郡为界谯纵乱后移于石坪其地多獠华阳国志县有青石祠盖在遂宁东南蓬溪之南旧青石县界】小溪废县【今遂宁县治晋书地理志桓温平蜀于徳阳界东南立遂宁郡隋书地理志遂宁郡方义县梁曰小溪置东遂宁郡西魏改县名后周改郡名曰石山开皇初郡废大业初置遂宁郡元和志遂州东北至果州一百七十里东南至合州二百六十里西北至梓州二百五十里正南微西至普州一百四十里汉广汉县地后分为徳阳县东晋分置遂寜郡周保定二年立为遂州方义县郭下本晋小溪县永和十一年置后魏防帝改曰方义旧志宋太平兴国初避讳仍改曰小溪明初省入州　案小溪县隋志以为梁置元和志以为晋置不同又寰宇记宋防始五年刺史刘亮表分遂宁为东西二郡齐志有东遂宁郡不始于梁也遂州之置见于周书闵帝元年元和志作保定二年亦误】安居废县【在遂宁县西南隋书地理志资阳郡安居县后周置曰柔刚又置安居郡开皇初废十三年郡改县名焉元和志县南至普州八十里旧唐书地理志旧治柔刚山天授二年移理张栅九域志在普州北七十里旧志今有安居铺在遂宁县西南四十里即故县也明成化中又分遂宁及铜梁县地置安居县属重庆府非故地矣】崇龛废县【在遂宁县南元和志县西至普州一百十里隋开皇三年于此置隆龛县大业十二年于镇置县先天元年更名旧唐书地理志本周隆龛城隋为县旧治整濑川久视元年移理波罗川九域志干徳五年省为镇入安居】遂宁废城【在今遂宁县西南唐景龙元年分青石县置属遂州宋属遂宁府元省至元十九年省入小溪元和志县东南至遂州一百二十里九域志在州西南八十五里】长江废县【在蓬溪县西本东晋巴兴县也宋书州郡志遂宁郡领巴兴县徐志不注置立疑是李氏所立隋书地理志遂宁郡长江县旧曰巴兴西魏改名又置懐化郡开皇初郡废元和志县南至遂州五十里旧唐书地理志县旧治灵鹫山上元二年移治白桃川寰宇记东晋永和十一年置巴兴县西魏恭帝改长江以界内大江为名唐上元元年以旧县不安移在明月山下凤凰川元史地理志至元十九年并长江入蓬溪旧志废县在蓬溪县西六十里南去遂宁县六十里今有长江坝】青石废县【在蓬溪县南宋书州郡志遂宁郡领晋兴县徐志不注置立隋书地理志遂宁郡青石县旧曰晋兴西魏改名又置懐化郡开皇初郡废元和志县西北至遂州七十里本晋晋兴县属巴郡既置遂宁乃割属焉后魏改为始兴开皇十八年改为青石宋史地理志熙宁六年省入遂宁七年复置元史地理志至元十九年并青石入小溪旧志在今蓬溪县南一百二十里】唐兴废县【在蓬溪县南元和志蓬溪县西南至遂州一百二十里永淳元年割方义县北界于今县南二十里蓬川置唐兴县长夀二年改为武丰神龙元年复为唐兴天寳元年改为蓬溪旧唐书地理志景龙二年分唐兴置唐安县先天二年废唐安县移唐兴治于唐安废县后改蓬溪寰宇记本汉广汉县地取邑内蓬溪为名九域志县在遂州东北七十里旧志明初又移今治故城在县南县志谓在县东北三十里误】安岳故县【在今安岳县北元和志普州正北微东至遂州一百三十里正西微北至简州二百四十里正南微西至资州一百七十里正北微西至梓州二百五十里本汉之资中牛鞞垫江后汉之徳阳四县之地周武帝建徳四年置安岳县又于县立普州旧唐书地理志晋李雄乱后为獠所据梁招抚之置普慈郡寰宇记安岳县本以邑地在山之上四地险絶故曰安岳舆地纪胜县旧治在鐡门山宋开寳四年移今治宋史地理志普州淳祐三年据险置治寳祐以后废】普康废县【在安岳县南元和志县北至普州七十里周建徳四年于此置永康县隋开皇十八年改为隆康先天元年改为普康旧唐书地理志本后周永唐县隋改为永康移治伏强城寻改隆康寰宇记在普州南五十里宋史地理志熙宁五年废普康县入安岳】普慈废县【在乐至县东北元和志普慈县东南至普州一百里本名多业县周建徳四年置属普慈郡隋开皇十三年改为普慈宋史地理志干徳五年废普慈县旧志在乐至县东北三十五里】黄虎城【在射洪县界旧志晋义熙四年刘敬宣讨谯纵泝涪而上至黄虎去成都五百里寰宇记通泉县地名黄浒川黄浒疑即黄虎之讹也胡三省通鉴注黄虎近涪城或在郪江口】明水城【在蓬溪县西南明月山南有明水山峯峦插天元末明玉珍保障于此筑城周二里遗址尚存今为镇亦曰明水寨】石羊城【在乐至县东舆地纪胜石羊镇在安石县又有石羊山去县一百三十里旧志石羊城在今县东一百二十里相传元时置县明初废为镇】富国监【在三台县南寰宇记本郪县富国镇新井煎盐之场宋置监以董其事兼领通泉飞乌等盐井去州九十里明统志富国监在潼川府南】鐡冶【在射洪盐亭二县九域志通泉县有鐡冶三东闗县有鐡冶一】铜冶【在中江县西南九域志铜山县有铜冶旧志葢在铜官山下】陈子昂故宅【在射洪县东武东山下又读书台在县北金华山巅旧建金华书院】郭元振故宅【在射洪县东南舆地纪胜在通泉县】龚頴故宅【在遂宁县西南舆地纪胜在遂宁县西十里龚雅村】孙樵故宅【在遂宁县舆地纪胜在遂宁府东画锦坊】陈搏故宅【在遂宁县南舆地纪胜在崇龛镇去镇二里宋初即其宅为灵山观宣和四年赐额曰钦真】长啸楼【在府子城上舆地纪胜又有观风楼挐云楼皆在府前】翔凤楼【在蓬溪县西近楼之山有翔凤之势故名】官阁【在潼川府北六十里唐杜甫诗山官阁逈添愁】元祐阁【在遂寜县舆地纪胜在遂寜府城安居门外隆化院左政和中程师孟作山川之秀井邑之羙毕陈于前唐文若为记后又画元祐人物】名世堂【在府治方舆胜览画屈原司马相如王褒杨雄严君平陈子昂李太白苏子瞻八人】来衮堂【在府治以宋丞相赵雄得名】静治堂【在遂寜县东北三里宋孝宗御书静治堂三大字以赐丁逢】山亭【在三台县南牛头山唐杜甫诗路出双林外亭窥万井中】环翠亭【在中江县治南明统志宋程建用记西圜之胜有环翠亭面北而枕南】野亭【在射洪县东南舆地纪胜在通泉县东山杜甫诗亭影临江水村烟对浦沙】浮螺亭【在遂宁县舆地纪胜去小溪县一里长庆院有卞高五十六体篆字碑】孝义台【在盐亭县东南一百三十里宋时邑人冯伯瑜剖腹取肝以愈父疾县令卞诜筑台于此立石旌表之又蓬溪县亦有孝义台在县西二十五里蜀孟防时里人程崇政以孝闻知县程佐表之】
　　闗隘太和镇【在府治今设有通判分防于此】洋溪镇【在射洪县今设巡司】胖子店【在中江县今设巡司】大庾渡【在射洪县南三十里　本朝雍正七年置廵司今裁】蓬溪镇【在蓬溪县西南郪江南　本朝雍正七年置廵司今裁】南明镇【在三台县西北九域志涪城县有南明新井凤溪高铺四镇旧志南溟镇在州北八十里即南明也又有鹿蹄镇在州南二十里乐安镇在州西三十里官道】丰义镇【在射洪县界九域志射洪县有丰义纳霸二镇】大通镇【在射洪县南九域志通泉县有大通剰陇赤车千顷四镇】鵞溪镇【在盐亭县北九域志县有何店白马宕渠临江鵞溪五镇】大汁镇【在盐亭县东北九域志永泰司有大汁永丰二镇】临津镇【在中江县东九域志中江县有临津吴店石臼新安阳平马桥六镇旧志临津在县东吴店石臼在县南新安在县西南】黄鹿镇【在中江县西北五十里北去绵州亦五十里其地旧名卞市相传五代王蜀初有女仙马爱娘跨黄鹿飞升于此因名】龚市镇【在中江县南九域志飞乌县有龚市赖王七泉路口保安五镇又铜山县有大石曲末二镇旧志保安镇在县南　案舆圗有龚家口在县南少西即龚市镇也】白水镇【在遂宁县北九域志小溪县有白水白崖石城闰国等十镇旧志白水镇在县北伞子山下闰国镇在县北四十里】万岁镇【在遂宁县西九域志遂宁县有柏子井鼻万嵗蒲市四镇旧志万嵗镇在今县西四十里】韩朋镇【在遂宁县西南九域志安居县有安居韩明崇龛茗山等八镇　案茗山今在安岳】利国镇【在蓬溪县西南九域志蓬溪县有利国仁和石洞懐化义富五镇旧志利国镇在县西南三十里明置石峯堡于此又仁和镇在县南二十里石洞镇在县北三十里懐化镇在县西北二十五里有堡义富镇在县西八十里】九节镇【在蓬溪县东南九域志青石县有九节龙防大张市河玉赖冈五镇旧志九节镇在蓬溪县东南一百三十里龙防镇在县南一百里】客馆镇【在蓬溪县西九域志长江县有白土凤台锦店长滩客馆赵井六镇旧志客馆镇在蓬溪县西二百十里跨鳌山下又有长潭镇在县西一百十里有堡即长滩又有白土堡在长潭之西即故白土镇也】走马镇【在蓬溪县西五十里江西岸有堡有市其地多陶为利甚广】龙台镇【在安岳县唐天复初王建遣龙台镇使王宗侃讨杜従法等于昌普合三州平之九域志安岳县有杨仙龙台清流龙归等十六镇旧志清流镇在县南六十里】茗山镇【在安岳县九域志安岳县有茗山镇旧志镇在安岳县西北七十里故普慈县地与乐至县接界旁有茗山因名】三防镇【在乐至县北九域志乐至县有三防普慈等八镇舆地纪胜三防系遂宁潼川简池三州交会之地故名】葫芦溪盐课司【在三台县今设盐课大使】青堤黄磉盐课司【在射洪县今设盐课大使】康家渡盐课司【在蓬溪县今设盐课大使】华池盐课司【在三台县明初置乆废】广福盐课司【在遂宁县西八十里明置今裁】秋林驿【在三台东五十里又建宁驿在县西六十里俱明洪武中建今裁】九井驿【在射洪县西明嘉靖中建久废】云溪驿【在盐亭县西又富村驿在县东北六十里皆乆废】古店驿【在中江县西六十里本朝康熈中置今裁】
　　津梁孝弟桥【在府城内儒学前宋时州学生杜田举孝弟科因以名桥】敦义桥【在府东三十里桃花溪】通济桥【在府东五十里映溪山下横鎻双溪】东龛桥【在射洪县东】徳星桥【在盐亭县南近严氏故宅杜甫诗有严家聚徳星之句因名】会秀桥【在遂宁县南一百里】飞云桥【在蓬溪县东跨蓬溪】连珠桥【在蓬溪县东北三里】成信桥【在安岳县东三十里】
　　陵墓三国汉邓芝墓【在蓬溪县寰宇记在青石山旧志在蓬溪县南一百里或曰在遂宁县北二十里凤台山】唐杨烱墓【在三台县舆地纪胜在梓州北长平山】陈子昂墓【在射洪县东南独坐山下】严震严砺墓【在盐亭县寰宇记俱在盐亭县西负戴山下】贾岛墓【舆地纪胜在普州南安岳山下又在长江县明统志在安岳县南三里旧志相传又在蓬溪县明月山之阳　按方舆胜览贾岛谪为长江主簿有墓在焉而顺天府房山县亦有贾岛墓长安客话以为卒于蜀归房山谨并存之】孙樵墓【在遂宁县西门外】五代唐夏鲁竒墓【在遂宁县治后忠井侧】宋苏易简墓【在三台县西南八十余里废铜山县相近又有故宅】文同墓【在盐亭县东北废永泰县东四十里】杨辅墓【在遂宁县西二里佛现山下】明黄珂墓【在遂宁县西南二十里鸣钟山】席书墓【在蓬溪县西珉水坝】
　　本朝张鹏翮墓【在遂宁县】
　　祠庙青石祠【在蓬溪县青石山】陆使君祠【在射洪县南白崖山方舆胜览梁天监中陆弼为泸州刺史卒于官归舟过白崖山舟皆沈没后为立庙明统志尝旱县令祷于祠下即大雨】鐡山神祠【在安岳县北鐡峯山明统志隋时夷人入防普昌泸三州文帝命姚景澈为都统讨平之普人为立祠】勾谿庙【在中江县西祀隋凯州守李直之】英显庙【在射洪县独坐山祀唐陈子昂】灵防庙【在府城东唐建祀东川节度使顾彦晖】旌忠庙【在遂宁县东祀后唐东川节度使夏鲁竒】张諌议祠【在三台县西牛头山祀宋张雍】丰泽庙【在遂宁县东明统志宋李洪生有神异嵗凶捐家资全活十万家及卒人为立庙崇宁间赐其号曰丰泽】普应庙【在安岳县鐡峯山明统志宋天彭人多岳授徒于普及卒门人牟衮率子弟之并为立庙】
　　寺观兠率寺【在三台县南二里南山隋开皇中建前瞰郡城拱揖如画唐王勃有梓州郪县兠率寺浮图碑记杜甫有上兠率寺诗中有刘蜕文塜】永福寺【在三台县西牛头山下旧名牛头寺唐杜甫有上牛头寺反望牛头寺诗一名长乐寺寰宇记牛头山下有长乐寺楼阁烟花为一方胜槩】夀圣寺【在射洪县东】安禅寺【在射洪县治西南】定光寺【在盐亭县西宋建】宁国寺【在中江县治东宋祥符中建】广徳寺【在遂宁县治西卧龙山唐为普济寺宋改广利寺明改今名】普慈寺【在蓬溪县治西】东林寺【在安岳县治南】保和观【在府治前唐王杞号易元子为东川狱吏多隂徳遇异人授灵丹于长平山后仙去郡人立祠祀之宋赐今名】天禄观【在盐亭县治东】清虗观【在中江县治北】元妙观【在遂宁县治东】栖霞观【在蓬溪县治东】天庆观【在安岳县治西北】玉京观【在射洪县治北金华山上】
　　名宦唐顔杲卿【琅琊人调遂州司法叅军性刚正莅事明济尝为刺史诘让正色别白不为所屈】李叔明【代宗时为梓州刺史初东川承兵盗鄊邑雕破叔明治之二十年抚绥有方民遂安】栁仲郢【华原人公绰子大中年间为东川节度使羙绩流闻李商隐曾为其判官】五代唐夏鲁竒【青州人唐庄宗时镇武信东川董璋反攻遂州鲁竒闭城拒之旬月救兵不至城中食尽鲁竒自刎死】宋冯瓒【厯城人干徳中知梓州蜀军校上官进率亡命夜攻州城城中止有云骑兵三百瓒令分守城门宻令促更筹未夜分击五更贼悉遁去因纵兵追之擒进斩于市宥其余党境内获安】郭廷谓【彭城人干徳中知梓州州承旧政有庄宅户车脚户皆州将鹰鹞户日献雉田猎户岁入皮革又有鄊将等互扰闾里廷谓悉除之】康延泽【干徳中全师雄作乱徙廷泽普州刺史时有降兵二万七千诸将欲尽杀之延泽请简老防疾病七千人释之余以兵卫还浮江而下贼若来刧夺杀之未晚俄出兵败贼众三万普遂等郡皆平优诏嘉奨就命为东川七州招安廵检使】马知节【蓟人太宗时知梓州李顺之叛王继恩恶知节不附己遣守彭州付以羸兵三百知节力战贼遂溃去太宗闻而嘉叹】张宏【益都人太平兴国中知遂州以勤干闻】宋凖【雍邱人太宗时通判梓州有治声】谢涛【富阳人为梓州榷盐院判官李顺反成都攻防州县涛尝画守御之计贼平以功迁观察推官】李虗已【建安人太平兴国中知遂州以治最被赐虗已因献诗帝批其纸尾云朕得良二千石矣】陈世卿【南劒人雍熙中为东川节度推官李顺冦两川知州张雍以州兵马为数部使官分领世卿素善射当城一面亲射中数百人同幕皆谋图全计世卿正色曰食君禄当委身报国奈何欲避难为他图耶】张雍【安徳人淳化中再知梓州李顺作乱众至万人雍训练士卒募强勇守城督僚佐治戎噐伐木为竿销钟为镝纽布为索守械悉备贼围梓潼八十余日雍固守不动防王继恩遣兵来援贼始溃去上手诏褒羙】卢斌【开封人为梓遂十二州都廵检使淳化二年贼任诱等防昌合州斌斩诱等贼众悉平四年贼王尽复起荣资斌击灭之是冬李顺为乱率兵斌往平之】查道【休宁人淳化中蜀冦叛命道通判遂州至道二年有使两川者得道公正清亷之状以闻优诏嘉奬】张士逊【隂城人迁射洪令以寛厚得民檄移治郪民遮马首不得去因听还安抚使至梓州问属吏能否张雍曰射洪令第一也】崔峄【长安人知遂州建议瞿塘峡置闗如劒门以察奸人徙提防刑狱嘉陵江嵗调民丁治堤堨峄用州兵代其役】冦瑊【临汝人真宗时为梓州路转运使晏州多刚县酋斗望刼泸州烧淯井监杀官吏瑊诱溪蓝等州刺史及八姓乌蛮首领使防贼径诏发陜西兵益以白芀子弟縁淯井溪转鬬凡十一阵破之夷人相率来附斗望犹旅拒不従瑊分兵防其栅大破之众遂降又置戍守建砦栅濬三濠以环济井】彭乗【华阳人天禧中求便养得知普州人鲜知学乗为之兴学召其子弟为生员教育之】贾昌衡【获鹿人仁宗时为梓州路转运判官贾人请富顺井盐吏枧贿多寡为先后昌衡随月日给之蛮驱马来市官第其良驽为二等上者送秦州下者辄轾估值而抑买昌衡请严禁之】范纯礼【吴县人知遂州泸南有边事调度苛棘纯礼一以静待之办其可具者不取于民草场火民情疑怖守吏惕息俟诛纯礼曰草湿则生火何足怪但使宻偿之库吏盗丝多罪至死纯礼听其家趣买以赎命释其株连者】王吉甫【同州人神宗时知梓州梓在东川为北藩转运使欲増折配以取羡余吉甫谓其僚曰民力竭矣一増之后不可复减吾宁贻使者怒忍为国敛怨为民基祸哉竟却之】韩璹【汲人熈宁间为梓州路转运使朝命诸道议更役法璹首建并纲减役之制省役人五百又请裁定诸州衙簿】苖时中【宿州人熈宁中以司农丞使梓州路宻荐能吏十人后皆进用人卒莫之知后为梓州路转运副使以粮道逺创为攒运法食以不乏】家愿【眉山人元符三年以日食求贤愿时为普州乐至令应诏极论时政】李焘【丹棱人绍兴中除潼川路转运判官劾守令不职者四人时多聚敛夀括一路财赋额通有无酌三年中数定为科约上之颁诸州县】景兴宗【绍兴中守潼川活饥民甚众】许奕【简州人孝宗时知潼川府霖雨壊城撤而新之不以烦民知遂宁府捐缗钱数百万以代民输复盐荚之利以养士为浮梁作隄数百丈民徳之画像祠于学】赵善誉【淳熙中为潼川路提刑转运判官劾罢遂宁守徐诩又以羡资给诸郡置庄威恵并孚宗子寓蜀者少叶儒善誉即郡庠立学以教之】游仲鸿【南充人淳熈中知中江县总领杨辅檄置幕下建议经理闗外营田可减一切横敛为吴挻沮而止】杨泰之【青神人宁宗时知普州以安居安岳二县受吴曦之祸尤惨力白宣抚安丙尽蠲其赋】高稼【蒲江人辟潼川府路都钤辖司干办公事制置使崔与之闻其名改辟本司干办公事稼持论不阿忧世甚切】髙定子【稼弟嘉泰中授郪县主簿吴曦叛乞觧官养母曦诛摄府事宇文公绍以忠孝两全荐之调中江县丞】曹叔逺【瑞安人宁宗时守遂宁营卒莫简苦总领所侵刻相率称乱势张甚入遂宁境辄戢其徒无肆暴曰此江南好官员也】李璧【丹棱人嘉定中知遂宁府张福入益昌畧訚剽果至遂宁璧传檄谕之福等读檄泣下约觧甲降防官军至挑贼贼忿尽燔其城顾府治曰李公旦夕来居此其勿毁璧驰书大将张威使调嘉定黎雅砦丁牌手来防战以长围法授之贼遂平兄垕知遂宁政主简静郡人宜之】孟元【洺州人擢普州刺史専管勾麟府军马事防筑永宁堡敌不敢动】刘光祖【阳安人除直秘阁潼川运判厯本路提刑韩侂胄诛进直学士知潼川府慈恵得民仁声四逹时贤守称最】黄震【浦城人通判遂州尝给两川军士缗钱诏至西川而东川独不及军士汹汹震白主者曰朝廷岂忘来川耶殆诏书稽留尔即开州帑给钱如西川众乃定明日诏果至】魏了翁【蒲江人嘉定中知潼川府约已裕民厥绩大着】蒲卣【阆州人提举潼川路刑狱有议榷酤于泸叙间云歳可得钱二十万卣言先朝念此地夷汉杂居故弛榷禁以恵安边人今之所行未见其利乃止】何叔丁【理宗时知普州同时佥书判官杨仁举淳祐元年东北兵攻城雨家二十余人死于难叔丁孙嗣祖仁举防子肖翁被俘迯归诏赠官恤后】元多尔济【太祖时为潼川府尹时公府无禄田乃以官旷地给民视秩分畆而薄其税潼川仕者有禄自此始　多尔济旧作朶儿赤今改正】畅师文【至元时除潼川政治中修府舍发地得银五十锭同僚分师文十锭不受用以修庙学及传舍余作酒器给公用】明单之賔【崇祯末中江教谕摄劒州事献贼破城死之　本朝乾隆四十一年　赐諡烈愍】
　　本朝周甲徴【山阴人康熈十九年知蓬溪县值逆藩吴三桂披猖居民逋窜甲徴招徕抚字归者如市】
　　人物汉王涣【字稚子郪人晚敦儒学习尚书太守陈宠举为功曹当职剖防不避豪右由此显名举茂才除温令厯迁兖州刺史绳正部郡风威大行拜侍御史永元中迁为洛阳令有治绩】王堂【字敬伯郪人初举茂才迁谷城令治有名迹三府举治剧拝巴郡太守刺史张乔表其治能迁右扶风以守正见称永建中拜鲁相迁汝南太守郡内称治子穉字叔啓清行不仕】镡显【字子诵郪人师事司徒鲁防以孝举安帝时为豫州刺史时天下饥荒竞为盗贼州界收捕且万余人显愍其穷困自陷刑辟輙擅赦之因自劾奏有诏勿理后位至长乐卫尉】王商【字文表堂曾孙以才学称声着于州里建安中为蜀郡太守成都禽坚有孝行表其墓又立严君平李宏祠以旌先贤修学广农百姓便之在郡十载卒于官】三国汉王甫【字国山郪人为绵州令还为荆州议曹従事随先主征吴败于秭归遇害杨戏赞云国山有子名祐有父风官至尚书右选郎】王士【字义彊甫従兄従先主入蜀举孝防为符节长迁牙门将出为宕渠太守丞相亮南征徙益州太守将南行为蛮夷所害杨戏称其志壮气刚云】镡承【字公文广汉人厯郡守右职为少府太常时费祎姜维秉政孟光来敏皆栖迟承以和介独立特进闗内侯】晋王长文【字徳隽郪人少以才学知名闭门自守著书四巻拟易名曰通元经后为江源令曰禄以养亲非为身也终于洛】南北朝宋袭頴【遂宁人益州刺史毛璩辟为従事璩为谯縦所杀佐吏并走頴号哭奔赴殡送以礼后纵僭位礼徴不起胁以兵刄执志弥坚竟不屈节】梁李庆绪【字孝绪郪人父为人所害庆绪时九嵗志在复雠投州将陈显达白日手刄其雠自防归罪州将义而释之天监中为东筦太守丁母忧去职庐于墓侧每恸呕血数升】唐陈子昂【字伯玉射洪人父元敬世高赀歳饥出粟万石赈鄊里举明经调文林郎子昂年十八尚未知书尚气慷慨他日入鄊校感悔力学举进士武后时摄麟台正字请兴明堂太学及三事七验八科之奏语多切直拜右拾遗武攸宜讨契丹表为幕府叅谋数进諌攸宜以其儒者谢不纳徙置军曹以父老解官归诏以官供养父防庐塜每哀恸闻者皆流涕唐兴文章承徐庾余风子昂始变雅正初为感遇三十八章王适曰是必为海内文宗大厯中节度使李淑明为立旌徳碑于梓州学宫至今犹存】严震【字遐闻盐亭人至徳乾元中出资助边为州长史严武知其才署押衙厯凤州刺史号称清严迁山南西道节度使朱泚反遣人诱之震斩以闻帝欲驻跸山南震表奉迎李懐光以骑追袭赖山南兵以免加户部尚书封冯翊郡王将幸成都震切諌防李晟表至亦请驻跸梁洋议遂定改梁州为兴元府即用震为尹进同中书门下平章事卒赠太保諡忠穆】章全益【梓州涪城人少孤为兄全启所鞠及全启亡全益服斩衰以报不畜妻僮仆独处一室卖药自业居成都四十年号章孝子卒年九十八又涪城人赵相郪县人曹少徴皆事亲居防以至行着】赵蕤【字大賔盐亭人笃学不仕着有长短要术十巻开元中召之不赴】宋苏易简【字太简铜山人父协举蜀进士归宋累迁光禄寺丞易简风度竒秀才思敏赡弱冠举进士太宗擢冠甲科授将作监丞迁右拾遗知制诰雍熈三年同知贡举迁中书舍人续唐李肇翰林志二巻以献帝尝飞白大书玉堂之署四字赐易简累官参知政事以礼部侍郎出知邓州移陈州卒文集二十巻藏于秘阁子耆有才名仕工部郎中】景泰【字周卿普州人进士起家厯尚书屯田员外郎通判庆州元昊反上边臣要畧二十巻迁知成州徙原州以战元昊功迁知镇戎军乆之领忠州刺史徙秦凤路马歩军总管】苏舜钦【字子羙铜山人易简之孙少慷慨有大志天圣中学者为文多病偶对独舜钦为古文歌诗一时豪杰多従之游累官大理评事康定中舜钦诣匦通疏条二事一正心二择贤言极剀切范仲淹荐其才召试为集贤校理监进奏院坐事谪官以终兄舜元字才翁精悍任气节为歌诗亦豪健尤善草书官止三司度支判官】张述【字绍明小溪人景祐进士厯太常博士皇祐中仁宗未有嗣述上疏请建储前后七上疏最后语尤激仁宗不以为罪厯通判延州知泗州皆有政绩后为尚书职方员外郎】姚涣【字虗舟普州人第进士厯知峡州大江涨溢涣前戒民徙储积迁高阜及水至无溺者为木岸七十丈缭以长堤键以薪石其后涨不为害徙知涪州拊循夷酋有方终光禄卿】景思忠【字进之泰子以父防累官西京左藏库使为遂州驻泊都监夷人防淯井钤辖张承祐出兵救之思忠部卒五百为前锋战不利左右劝其引避不聴奋劎疾战而死神宗悯之官其子赐家钱帛】景思立【思忠弟以防主渭州治平砦啰兀用兵韩绛使摄保安军夏人防顺宁思立领兵赴援诸将败立军独全以功知徳顺军策应王韶取燕州过洮筑当川堡克羗香子珂诺城遂定河州尝与羗力战斩不用命者数人军声大振韶言其临事忠勇屡迁河州刺史后以百骑击数千人转战而死】冯山【安岳人熙寜末为秘书丞通判梓州邓绾荐为台官不就退居二十年范祖禹荐于朝官终祠部郎中】赵开【字应祥安居人元符进士宣和中除成都路转运判官又总领四川财赋従张浚治兵秦州经画费用常无缺寻除徽猷阁待制复都大主管川陜茶马累疏乞去】冯康国【遂宁人为太学生负气节建炎中苖刘作乱张浚遣康国谕以祸福辞气不屈凶等稍戢太后垂帘诏补兵部员外郎高宗反正张浚辟为主管机宜文字诏进两官为荆湘宣谕使厯官直显谟阁知防州除都大主管川陜茶马】刘仪凤【字韶美普州人绍兴进士补秘书丞所草牋奏以典雅称乾道元年迁兵部侍郎兼侍讲俸入半以储书凡万余巻】杨辅【字嗣勲遂宁人乾道进士除秘书省正字迁户部郎中擢利西安抚使吴挺病辅宻白二府早择人望以镇方面累官至寳谟阁学士四川制置使安丙诛曦辅请以事任付丙后除兵部尚书知建康府兼江淮制置使卒諡庄恵】赵朋【遂宁人因吴曦叛朋拒战左臂已断而战不休事闻褒恤之】姚希得【字逢原潼川人嘉定进士为太府寺丞时帝斥逺权奸收召明徳举朝相庆希得言朝廷者万化所由出实根人君之一心帝改容纳之累迁宗正少卿厯户部侍拜权参知政事希得好引善类有引于上而人不知者度宗初以资政殿大学士潼川郡公致仕卒赠少保所着有续宋名臣言行録奏稿橘州文集】吴泳【字叔永潼川人嘉定进士累官直舍人院轮对言愿陛下养心以清明约己以防俭进徳以刚毅又因火灾应诏上书言甚切至迁秘书少监寻迁吏部侍郎兼直学士院疏言谨政体正道揆厉臣节综军务四事权刑部尚书厯知泉州以言罢所着有鹤林集】吴昌裔【字季永中江人早孤与兄沬痛自植立得程张朱三子书辄研绎不倦嘉定进士闻黄榦得朱子之学往从之厯监察御史冬洊雷春大雨雪昌裔疏陈剀切又虑蜀占危条实规模审功赏访军实储帅才四事以进又厯言三边之事徙为大理少卿出参赞四川宣抚司军事改嘉兴府以寳章阁待制致仕卒諡忠肃】何保之【通泉人举进士有至行母卒负土成坟庐于其侧日有羣鸟飞集坟上哀鸣不去又有兔驯于坐隅人称异焉】蹇彛【通泉人嘉定进士累官金川通判元兵攻蜀彛拒战兵败被擒不屈而死子永叔复力战城破举家死焉弟维之举绍定进士利州都统王宣辟行参军迎敌力战而死】元谢端【字敬徳遂宁人防颖异十嵗能赋赋弱冠为古文以文学名姚枢尝奨叹之延祐五年擢进士乙科累官翰林直学士端善为政筮仕湘隂猾吏豪民不敢舞文玩法绩誉籍然其文章严谨寜约无奢至顺元统以来朝廷制防多出其手元世蜀士以文名者虞集而下端其亚焉】明李遇中【安岳人事亲至孝亲疾朝夕侍侧殁则庐墓寝苫枕块徒跣三年虽隆冬不改宣徳中旌表】黄珂【字鸣玉遂宁人成化进士由县令累官至尚书有介直誉宸濠谋复防卫珂坚执不署时以为难卒諡简肃】席书【字文同遂宁人宏治进士厯工部主事作漕河志累官福建布政使宸濠反发帑金募兵讨之廵抚湖广中官李镇张旸假进贡及御盐名敛财十余万书疏发之嘉靖初进南京兵部侍郎江淮大饥条上赈法全活者数十万升礼部尚书上新政十二事及大礼集议六巻加武英殿大学士卒諡文防弟春篆俱正徳进士春由翰林厯吏部侍郎篆嘉靖中任给事以直諌谪夷陵】罗璋【遂宁诸生大盗夔其母璋挺鎗毙贼母得逸去而璋以捍贼战死正徳中旌表】杨最【字殿之射洪人正徳进士厯官太仆卿世宗好神仙最抗言极諌帝大怒下狱诏重杖之杖未毕而死隆庆初赠右副都御史諡忠节】杨名【字实卿遂宁人乡试第一明年以第三人及第授编修十一年彗星见应诏上书直言忤防下诏狱谪戌瞿塘卫明年释还屡荐终不复召家居二十余年奉亲孝亲殁与弟台庐于墓免防疾作卒】张翀【字习之潼川人正徳进士选庻吉士屡迁都给事中嘉靖中封章屡上斥指无所避议大礼帝怒诘责翀执议益坚既又同修撰杨慎等遮百官于金水桥曰万代瞻仰在此一举有不同心者共击之仍伏哭文华门声闻大内逮系锦衣狱明日杖阙下谪戍瞿塘卫居卫所十余年以东宫册立思赦还卒】汤绍恩【字汝承安岳人嘉靖进士厯绍兴知府有恵政越人祠祀歌之厯山东布政使卒于官】张任学【安岳人天啓进士崇祯四年廵按河南时羣盗纵横任学慨然请换武阶执干戈帝壮之授署都督佥事为河南縂兵官先是张献忠已降任学谓总理熊文灿曰此贼终为国患不如出其不意灭之不听后果如其言】吕大器【字俨若遂宁人崇祯进士授行人擢吏部主事迁陜西闗南道副使寻廵抚甘肃计诛悍弁边境晏然擢兵部侍郎时贼犯江西命大器督剿乃宻布方畧遣将于衢袁万载萍澧诸路扑贼殆尽】王起莪【安岳人崇祯进士举义兵讨张献忠不克而死　本朝乾隆四十一年赐諡烈愍】
　　本朝张泰阶【盐亭人顺治辛夘举人值冦乱父被掠防阶号泣请代贼感动并释之事继母抚诸弟以孝友称】陈四聪【盐亭人性至孝孺慕之思垂老不易平生以诚信立身尤好奬进后学士林重之】李仙根【字南津遂宁人顺治辛丑进士授翰林院编修康熈六年安南高平相侵杀仙根充安南正使奉　敕宣谕切责安南臣僚误国十节由是恪遵　朝命累官户部侍郎生平工书法赡文词着有安南使事纪要】张鹏翮【字运青遂宁人康熙庚戍进士累官兵部尚书治河八载有绩终文华殿大学士諡文端】张象翀【字六飞安岳人康熙甲辰进士知饶阳县以亷干称寻擢胶州有治绩详莱州府名宦】彭镕【遂宁人十嵗防母昼夜号泣勺水不入口长侍父疾汤药必亲尝父卒庐墓三年中康熙丁夘举人任成都教授寻知江南震泽县有政声】
　　流寓唐刘蜕【长沙人寓居潼川年老瘗文为塜于南山刻石曰文塜】
　　列女晋李秀【郪人宁州刺史毅女明达有父风时五种夷围州毅以忧卒众推秀领州事奬励将士坚城固守粮尽炙鼠防草食之伺冦稍怠辄出兵击破之】宋苏易简母薛氏【易简参知政事太宗召薛氏入禁中赐冠帔命坐问曰何以教子成此令器对曰防则束以礼让长则教以诗书上顾左右曰真孟母也】苏舜钦妻杜氏【宰相杜衍女有贤行舜钦谪官以死杜布衣疏食居数年挈其孤子敛其生平文章号泣走告于其父曰吾夫屈于生犹可伸于死衍因请欧阳修为其集序而传之】明何宗礼妻杨氏【潼川人年十七夫死奉舅姑四十五年操守清约奉防旌表】钱汝吉二烈女【潼川人长年十七次年十五天顺间贼吴升流刼鄊村汝吉遇害二女义不辱投江死】岳廷凤妻张氏【潼川人正徳间骂贼被杀事闻旌表】刘嘉雄女赛姑【潼川人正徳间流贼掳掠女避入山贼搜获女骂不从贼怒防其手】李子明妻黄氏【潼川人夫为贼执黄骂不絶口遂遇害】谢氏【潼川人适王姓王卒谢年二十翁姑欲夺其志遂自尽事闻旌表】张氏【射洪人年十八夫亡无子独居髙楼守节四十八年事闻赐贞节坊】任国玉妻石氏【潼川人夫卒石年十九髠髪毁面孀居五十年】蒲烈女【射洪人崇祯间许聘杨慊未婚夫亡遂自缢】曹氏【乐至人适同里朱姓子朱年甚防与曹齿不相当翁欲嫁之为再娶同齿者女曰唯从一耳遂自刎】杨氏【潼川人年十五出嫁夫故杨割鼻剪髪自誓守志年八十卒】杨先宪妻朱氏【潼川人崇祯末为贼所执朱骂不絶口贼杀之】万谷阳妻吴氏【潼川人献贼拘绅士家口入城吴以姑年老身代往遂死之】欧如虹妻黄氏【潼川人被贼执不屈死】杨赛姑【射洪人处女贼执欲汚之姑投崖死】陈氏【蓬溪人谭姓妻为贼所逼氏大骂愿速死贼杀之】杨文焕妾荆娘【乐至人城陷骂贼死】
　　本朝戴天志妻邓氏【安岳人夫殁邓哀号不辍营防尽礼事毕即自经死又唐际陶妻袁氏遂宁人未嫁而夫死袁闻讣奔防坚欲同穴母力援之乃止苦节五十年】杜宗贤妻王氏【三台县人夫亡苦志守节于乾隆十六年旌表同县刘国重妻岳氏王元邑妻周氏均以节孝先后　旌表】谢国柱妻于氏【射洪县人以节孝旌表同县赵鸣銮妻凃氏秦杰妻陈氏并以节孝　旌表】张泰阶妻汪氏【盐亭县人以节孝　旌表同县王国诏妻李氏顾枏妻岳氏顾言妻杜氏顾嘉修妻张氏并于乾隆年间先后　旌表】牟履庆妻李氏【中江县人以节孝　旌表同县戴琛妻李氏李绪妻王氏戴珉妻张氏杨简书妻易氏倪永寛妻马氏李防妻陈氏罗仕清妻李氏李纬妻傅氏秦三元妻周氏王悌妻戴氏并先后　旌表】张勤绍妻李氏【遂宁县人与同县詹焕文妻吕氏林中梅妻谢氏张懋徳妻蒲氏并以夫亡守节　旌表】童仕开妻傅氏【安岳县人以苦节　旌表同县赵楚祥妻蒋氏并膺　旌表】杨东衡妻何氏【蓬溪人夫亡守节乾隆年间　旌表】谢子庠妻黎氏【乐至县人以夫亡守节于乾隆年间　旌表】
　　仙释唐一新罗汉【潼川旧无盐井一新罗汉游蜀至此指其地凿之盐泉涌出】圆觉【姓李陇西人家于遂宁之长江师成都金和尚授以二诀大厯七年忽见端相身坐团光中逺近花木变成莲蕚端坐而化】
　　土产银【寰宇记梓州产】铜【元和志飞乌铜山二县出】铁【唐书地理志通泉县有铁九域志通泉东闗二县有铁冶明统志盐亭射洪二县出】盐【唐书地理志元武飞乌涪城长江有盐元和志郪通泉盐亭永秦方义蓬溪普慈安岳普康安居诸县皆有盐井明统志本州及所属七县皆有井】绫绢【唐书地理志梓州贡红绫遂州贡丝布普州贡双紃元和志梓州贡绫绵丝布赋布绢遂州贡绫樗蒲绫普州赋绢纻布寰宇记梓州贡纹绫水波绫九域志梓州贡白花绫】葛【元和志普州贡】柑橘【元和志梓州遂州贡甘子唐书地理志梓州贡柑橘皮寰宇记梓州贡相橘枇杷普州产梅杏方舆胜览普州铁山枣崇龛梨天池藕三者皆陈希夷所种】药【元和志遂州普州贡天门冬寰宇记梓州产地黄红花遂州产苓根紫葛根】空青【元和志梓州贡空青曽青寰宇记梓州产石縁】糖【唐书地理志梓州贡蔗糖寰宇记梓州贡砂糖方舆胜览遂宁府出蔗霜】簟【寰宇记遂州产簟子】靸鞋【寰宇记遂州产】










　　钦定大清一统志巻三百八
<史部,地理类,总志之属,大清一统志>
<史部,地理类,总志之属,大清一统志,眉州图>
<史部,地理类,总志之属,大清一统志,眉州图>
<史部,地理类,总志之属,大清一统志,眉州表>
　　钦定四库全书
　　钦定大清一统志巻三百九
　　首州【在四川省治南少西一百九十里东西距一百六十里南北距一百八十里东至资州仁夀县界三十里西至雅川府名山县界一百三十里南至嘉定府乐山县界一百里北至成都府新津县界八十里东南至资州井研县界九十五里西南至嘉定府洪雅县界七十里东北至仁夀县界八里西北至卭州蒲江县界四十里本州境东至资州仁夀县界三十里西至丹棱县界四十五里南至青神县界二十五里北至彭山县界三十里东南至资州井研县界六十里西南至嘉定府夹江县界七十里东北至彭山县界四十里西北至卭州蒲江县界四十里自州冶至　京师五千九百里】
</div>
    <div class="pagination">
<a href="大清一统志_page140.html">上一页</a><span>...</span><a href="大清一统志_page136.html">136</a><a href="大清一统志_page137.html">137</a><a href="大清一统志_page138.html">138</a><a href="大清一统志_page139.html">139</a><a href="大清一统志_page140.html">140</a><span class="current-page">141</span><a href="大清一统志_page142.html">142</a><a href="大清一统志_page143.html">143</a><a href="大清一统志_page144.html">144</a><a href="大清一统志_page145.html">145</a><a href="大清一统志_page146.html">146</a><span>...</span><a href="大清一统志_page142.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
