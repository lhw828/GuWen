<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 76 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 76 页/共 388 页</h1>
    <div class="content">　　退省斋
　　憩　轩　俱万历间知县李奇珍建。
　　　　连江县治
　　在龙漈山南，鳌江北。《县志》：旧在县伏沙墩。晋太康时，由温麻屯升为县。唐武德间，都督王义童易今名，移县治于今所。宋时，知县赵炎建。谯楼在仪门外，嘉定四年，知县李于清建，下有石柱石兽。元达鲁花赤拜柱，置铜壶于其上，明未飓风圯。国朝顺治九年，知县齐象先重建。元毁于寇。明洪武初，知县王德钦重建堂、宇、厅、廨、库、狱。隆庆六年，知县朱应辰更新大堂。崇祯十一年，飓风，堂圯，国朝顺治九年，知县齐象先重建。康熙三年，火，又建。十年，建后堂，二十二年，知县闵逵以治后促狭，辟外隙地。雍正五年，廨宇圯於水，知县刘良璧重修。乾隆二年，又圯於风，知县戚弢言修。宋黄泳《修县衙记》：“县廨惟前厅宏壮，昔令赵公所建也。其余廊庑房库。仅蔽风雨，丹垩凋落，栋宇摧折，非所以为百里之镇。予视事未几，凡县治政积敝皆刬而剔之，矧廨宇乎。遂命计材木，植仆剔朽，虽颓垣罅壁，益加修完。自中门两庑，财库吏司，俨然一新。堂下素卑，每积淫潦，复培其址，而环砌以石，旁值果木十余本，耦列左右，为讼者之荫。息厅之后，复修劝农阁，阁之东隅，饰听讼堂。厅之南，有荷池，绕以朱阁，其外叠石为山，虽不过寻丈，而峰峦洞壑，宛若真趣。池之东创为书院，西倚清漪，前揖横岑，疏窗雕槛，曲折映带。复以余赀，外新县额，内辟燕堂。凡巨桷飞梁，逾施丹丹萑又，咸极华整。上不费于公，下不取于民，不逾时而告成。昔常怀文所至，颓舍修立，馆宇、藩篱、垣壁皆应准绳。今予昼夜措置，敢谓必契于准绳哉!然其处长短之度，量广狭之制，相高下之宜，审其面势，以图永久之规，亦不愧怀文矣。窃尝论，今日之趋仕途者，其视去官如传舍，佥以公署为托宿之地，虽栋挠楹毁，方且坐视，苟延岁月，俟代至者复舍去，是诚何心哉!故予所至之官舍，必严加修饰，不惮烦费。凡簿长乐、青田，与今为是邑宰，所居虽一日，必葺而治之。意者非止一身之安逸，其终始之心不替，盖将推已所欲，以施于人耳。后之人观者，毋以营不急之务，而加诮焉。”明朱应辰《更新堂记》：“予令连江，适厅宇将倾，支以木弗胜，风则坠瓦如掷，水溢地不可步。吏执左右立，虩虩靡宁，同僚坐公座，盱不敢瞬，恐将坠焉。予叹曰：‘此非所也。堂，所以出政治民，日奔走，避侵压，何以事事?顾库藏空虚莫能举，有耆民孙日章、孙孔葆、陈弘、黄岱、陈柱、吴廷辅进曰：‘邑犹家也，余各华其居，而高堂弗葺，予之责也。公，父母也，倡之以义，其谁不从?’‘乃揭谕劝民，率僚属捐俸为倡，民争应，讠主于籍，得输金者数百人，乃请诸当道，饰材鸠工，命孙日章等董其役。经纪于已巳之冬，落成于庚午之春。为堂两间，左右作库，制视旧加宏。规崇三尺，露台当道，崇与堂应。旁置皂隶亭并六房廓之，改东西上堂路，去四旁障翳之木。卜吉升堂，前山尽露，群峰咸拱，盖怡豁心目矣。乃合僚属父老而谕之曰：‘若知堂之所以新乎?若知官之所以坐斯堂乎?新不自新也，众材聚而百工饰也。官之职，匪以新堂也，将以新民也。邑虽小，将为宰焉，为贰焉，为师儒焉。或司仓储，或司关隘，或司河泊，犹之众材匪聚则弗备，匪工则不成。吾于斯，深有望于僚属焉。民之弗新，坐斯堂斯忝矣。中养不中，才养不才，父兄责也，吾于斯深有望于父老焉。’谕既毕，日章等请曰：‘堂不可无记，愿假名笔，彰盛美!’予曰：‘惟功惟德，乃宜金石，兹非予德，惟尔德，非予功，惟尔功，名笔假也。予见世人作室贻子孙，或罔代其劳。有代劳者，或作或辍，罔克一乃心、齐乃力。底厥成、邑，家之积也。予民父母’虚称也。日章能以子趋父事，罔以劳辞，罔作辍闲。或力疾市材，或搁家务弗理，或遇风雨弗离。不程而速，不赉而成。岂今世之所有，其殆三代之好义者与！庸可无记?他输材众矣，有输材复[HT6，7”SS]摛匠不怠者，有无财可输，而输其功者，均为罕得，宜别置扁书名垂永。’呜呼!斯民其能自新矣，坐斯堂庶几藉以无忝焉。经始之初，适大雨水，有大木数百里外顺流而至，因取为梁。若有天意焉，宜并记之。”
　　典史司　向僦民居，今在城隍庙后。
　　北茭巡检司　旧在县东北二十六都，明洪武二十年建，今移驻东岱。
　　　　附旧迹
　　介祉堂　在正厅左。
　　友梅堂
　　远　堂
　　瑞莲堂　以上皆宋建，在小厅前。
　　听讼堂　在厅事东，宋令黄泳建。泳记略：“县厅之东有琴堂，创而名之旧矣。檐宇低昂，涂墍圯损，疏屋筛雨，颓窗啸风，未有葺而完之者。予到任未几，闲登斯堂，徘徊周览，栋宇虽老，而风景环合，有可乐焉。松烟凝翠，池波涵碧，覆釜突其前，重冈叠[HT6，7”SS]□，拱揖奔赴，惜哉!湮没久矣!将亦有待而兴乎?于是度材计工，仍旧贯而葺之，剪去障翳，极望明豁。剔榱桷之蠹者，易瓦甓之缺者，支柱石之倾者，饰以朱漆，涂以粉垩，陶青埴以平其址，琢素砥以周其旁，意犹未也。复命丹青绘四时花果，与夫春兰、夏卉、秋雁、冬雪、层崖、怪石，物态万状，皆写于壁。工既迄成，欲易其名而未得，因究昔人所以命琴堂之名，岂亦取武城弦歌之意乎?然予也方莅兹邑，加意听断，欲俾百里内无冤狱之叹，安能直踵子游之芳踪?遂以听讼易之。夫两持是非真伪之说，而必欲其情，虽有至意，亦以为难。予岂敢自诩以为能哉?比闻诸父老曰：‘先大夫昔治兹邑，其遗芳余韵，越四十年，仰其高风，听讼之效也。当是时，公明精敏，而民不能欺，仁信笃诚，而民不忍欺，威严果断，而民不敢欺，’余每佩服斯言，以为从政之楷式，朝省夕察，恐坠懿范。又考古人，绩用彰彰而见于载籍者，亦不过是数者而已。昔召伯教敷于甘棠，信感于行露，虽鼠雀之诬为难明，犹不待狱而后辨。后世爱之，深思之，至乃勿翦所说之甘棠，又何若爱其子乎?予欲师召伯之贤，循先考之训，罔敢希其万一，特其志之所慕者，在此而不在彼。”
　　慈庆堂　在厅事东，宋绍兴三十年，令叶猗建。宋杨濮记：“连川旧为温麻镇。其地多佳山水，而县治尤据一方之胜。覆釜峙于前，宝华拥于右，南望大海，不能二十里。有溪泠然萦带于邑聚之外，而其流与海通。风樯雾舶，逐潮汐而往来者，殆络绎焉。然则令尹听治之舍，宜宏丽壮密，始足以弹压山川之气，而肃吏民之观瞻也。岁久且敝，失于完葺。绍兴庚辰之仲春，谯侯叶公猗以通敏详练之才，来董兹邑，弊源蠹穴，疏剔殆尽。公退之暇，视公宇而叹，曰：‘君子之居，一日必葺。若仍陋就简，以官府为传舍，漫不加省者，吾弗能已矣。’于是庀工饰材，举垣之圯者，石以基之，堂之暗者，窗以明之，地之洼窿与夫卑湿者，或布以板，或平以甓，且不为润气所及，经远之虑至矣。犹以为未也，又于寝舍食室之中，撤去障翳，表里洞明。后有龟头废弛不治，乃复易其栋楹椽角之黑腐，剔其级、砖、盖、瓦之破缺，涂之，墍之，丹之，雘之，更以为堂焉。其中与左右，则有窗，前绕以行垣。当风晴烟雨之际，东湖青溪诸山，若远若近，若有若无，姿态横出，莫可名状。而又平畴万顷，蔓延其外，耕夫馌妇，吟笑往来。登斯堂也，一举睫而尽得之。叶侯天性纯孝，考成之日，适当太夫人诞辰，率子若弟，捧觞称寿于其上，邑人旋观丛叹，以为希逢之盛事。然则斯堂之立，岂特为观美哉!濮知孝道足风，可以观而化也。请以‘慈庆’名，可乎?昔冯伉为醴泉令，著《谕蒙》十四篇，乡给一卷，大略主于教民忠孝而已。噫！伉之志亦美矣，然载之空言，孰若见之躬行，动化之速，如我公之懿欤!彼犹以夸耀于后，则公之盛美，安可没而弗传耶?”
　　惠悦堂　在厅事右圃中，宋庆元庚申令赵善讠盍建。[HT6SS]宋张牧记：“邑有游息之所，君子谓足以观政。凡人之情，怵迫则少欢愉，暇豫则多款适。平居里巷，一游一燕，往往夺以烦冗，况邑令乎?令鸡鸣摄衣起卧内，顾左右，亟具盥栉，巾未加于首，而吏诺于庭矣。[HT6，7”SS]足丽履出座，吏先后摘文书以进。伏几援笔，不暇旁睨，讼牒丛陈，赋册林立，百端万状，攻吾寸心，精殚力疲，日继以夜，明旦复起。始初勉而为之，十不了一，乐于何有哉!惟夫明彻于烛奸，才优于专刂剧，来者无穷，而待之常自若，袖手于堂，顾视无可为之事，然后营造规画，以为游息之所，日与僚佐宾从，从容于其间，斯足以示吾暇。连江之为邑，起于晋，距今千余载，相次为令者，凡几人。邑疆饶广，户齿伙于他邑，官事固未易了。比来风益讹，习益浇，奸田亡猾吏相与为肘掖，以出不意。故事之至者日丛，而为令之难，百倍于昔。然则游观之地缺然，以至今日，非不屑为，实力不给。浚都赵侯以天假秀彦，兰省抡魁，来尹兹邑。始至，抚摩凋瘵，周视隐慝，搜剔前蠹，布设新惠。无几何，百废俱兴，群伪屏伏，余才绰然。公退之暇，乃于县之东偏，披蓁芜，剪翳障，得地可数百步，周之以垣，而堂于其中。前峙立二亭，旁植众卉，而外环之以竹。暇日，揖客而入，扶携徜徉，觞咏歌笑，若复不理事者。然退问则纪纲整而狱讼稀，鞭朴弛而吏加谨，囹圄空而民不犯，则是堂也，岂不足以观政?堂始立，牧适至，获与观焉。堂未成而牧去，又逾年再来，则堂既成，而教授何公庇榜之以‘惠悦’，盖取老杜，‘惠爱南翁悦’之句。侯以牧备悉颠末，令为之记。牧曰：凡创为游观之所，所以为乐耳，乐不在民，不足以示训。侯为政，先之以爱人之学，将之以拨烦之才，而惠悦之效，如修学宫以养士，建斗门以利农，辟南路之险巇，创西院以养民，皆彰彰在人心目者，堂以‘惠悦’名，是必有得于侯之心，其为乐，盖所以悦斯民之悦于暇豫时耳。不然，则是堂特懈怠弛荒之地，何足以书?’而谂于众，众曰：是果足以观政。乃命刻於石。”
　　勤农阁　宋时建。
　　清安堂　元至元间，令董政建。
　　观稼亭　在县治后，明洪武二十一年，李凰构，成化十四年，林鸿重修。
　　　罗源县治
　　在凤山之阳东戴坑。万历《府志》：“宋庆历中，县令陈偁建。建炎初，毁於寇。元至治初，复新之。明洪武十年，县丞庞益重建厅堂廨舍诸所。以后县丞甘志和，知县施弘、陈琼相继修葺。弘治十六年，知县徐珪辟东西路，筑夹墙，砌马道，谯楼前左右建“旌善”、“申明”二亭。国朝因之。
　　典史司　在大门左。
　　　　附旧迹
　　手诏亭
　　班春亭
　　同乐亭
　　寅宾亭
　　尧民亭
　　盍簪亭
　　采日亭
　　丰和堂
　　读书楼　俱在县治内，宋绍兴二年，令陈文建。
　　景震堂　在县治内东北。明弘治十八年，知县徐珪建，宋知县高相重建。
　　　　永福县治
　　在磨笄山南。万历《府志》：“宋建炎间令陈炎建，宋末毁於兵，元至元间重建。明洪武初又毁。弘治间，知县谭显修正堂、幕厅、门楼、廊房诸所。正德五年，知县郑信筑垣墉，盖廨宇，改道路于东南，移民居于西北，规制始备。隆庆间又毁，知县陈克侯建。”《福建通志》：“明末毁於寇。国朝康熙六年，知县李景明重建。”
　　典史司　在县治内东偏。
　　漈门巡检司　在县西三十三都。元至元间，自辜岭寨移今所。
　　　　附旧迹
　　敕书楼宋蒋楠记：“唐永泰二年，改元大历，始创是邑，岁次丙午，迄今三百五十二年，敕书有楼，失其岁月。皇宋庆历五年春，县令郑公重建之，春秋一百三十二年矣。规模浅陋，屋老木朽，前就颓圯，前政多欲治之，屡营而屡辍。淳熙丁酉，邑大夫陈侯大年新之。增而为屋五间，翼以架阁之宇。旧高二十九尺，今以四尺益之，广可百尺，比旧赢其半，而上袤之为尺者，六十有余。始於季春之壬子，终於仲吕之戊戌，壮观百里。郭之外往往不知有是举也。闻之聚观，且喜且愕，因落成，属仆识其事。初侯下车，视楼屋叹息，有革焉意，曰：‘令长承流宣化，而敕书所藏之地如此，不可谓恭，食焉而怠，不可谓智，事而扰于民，不可谓仁。今吾号令未孚，财力未裕，鼎之未可遽也。’期成政成，民心悦服，又念瓜期已近，恐不及事而负初心，乃鸠工度材，不五旬而就。敬取前后诏敕，与同僚再拜稽首，爰袭而藏之，一铢一粒，不取民也。君子曰：为此役者，其知道乎!在《易》之《蛊》，于《传》为事，事由蛊起者也。天下之事，常成于蛊坏之际，而圣人序卦，先之以《随》，先随以《豫》。豫，顺也，随，悦也。事不顺则不动，不悦则不随。顺而动，悦而随，何事不济?胡为不成?侯孳孳视事，以勤于民，殆将解印而后役之。栋宇翚飞，丹碧隐映，无告劳者，非得乎蛊而得乎随，非得乎随而得乎豫者，能之乎?楠尉兹邑，既目击其事，喜其苦窳能尽去，宏丽不至侈。勉从侯请，拜而书之。”
　　戴星楼　宋熙宁三年，令沈亚夫建。
　　虚心堂　在厅事东，宋庆元间，令颜澈建。宋林岊记：“永阳壮邑，其溪清远而湍驶，山峻拔而深钜，其井里蓊荟，其民物繁伙，簪缨星罗，弦诵风行，髫龀有文，农工知义，盖古谓易治难服者。颜侯叔介治其邑之明年，今丞相岐国公达其政于天子，天子嘉而将显庸之，岊同僚旧好，归自东都，贺焉。入其境，钱钅專勤于亩，鞶帨勤于家，肆无苛役，关无暴征，四民熙熙，道舞以歌。入其门，里居之良弗干以私，庭造之讼，弗谒于吏。优优闲闲，必宓单父。自其治事之东偏，有新乎堂，匾曰‘虚心’。岊拱而问曰：斯堂也，是所谓政之方也。颜侯莞尔而笑，曰：今夫吏，东方煌煌，振衣而出，嘘荣吸枯，缁化染俗，出长入治者皆然，邑为甚。今夫身偏于视，斯惑，偏于听，斯昵；偏于嗜，斯疾。物化知诱者皆然，心为甚。中扃虚明，邑不为大，心不为小，山溪茅塞，则有胶柱分丝者矣。虽然，子乌能虚吾心以施吾政也哉?尝试以堂言之，昔堂之未辟也，地墨膳饔，濩落无用，余於暇日，命工芟夷，为楹三间，霤庑时时周旋，有位有容。藏书于房，虚以生白，列竹于阶，虚以体道。因悟夫悦卑渫为高深，惮族噪为窈静，在物有之，人亦宜然。故矩于治。又铭于堂，引而伸，触而长，子其有言于斯乎?”岊既辞不获，乃从而为之言，曰：堂以‘虚心’名者，直者不狭以为曲，强者不挠以为弱，明者不蔽以为幽，善者不诬以为恶，静者不扰以为纷，惨者不蔽以为乐。富无剥，贫无获，过斯改，谋斯度，物来能容，事至不矍。夫如是，则此堂居之而不怍，其有怒室色市，瘠鲁肥杞，学奕思鸿，志鱼取熊，福冲已短，膏血民产，前聋后愚，左诡右趋，内揆于我，天君何如。夫如是，则此堂怍然而难居，居之不怍，人将咏而思之也，怍而难居，人将忌而尤之也。故曰：一堂之上，一心之间，有虚实焉，有休戚焉，不可不察也。颜侯得斯说也，既矩乎治，又铭乎堂。堂中之政，邑人歌之，丞相达之，天子嘉之。余虽有喙，三尺安所容。传不云乎，心居以治五官，古之聪明睿知者，皆由中心虚，而五官以治，颐而人民事物，迩之南邦，远之侯社，上而熙天工以酌元气者，未有不由于斯而底绩。然则颜之能虚其心者，非邑人之私言也，将为天下之公言也。岊当举天下之公言，以为贤侯贺。”
　　自公斋　在厅事东，颜澈建。澈自记：“辟厅事之东数椽，以为宴息之地，名曰‘自公’，盖《羔羊》，退食自公之义也。考之传注，或谓自其公而退食于家，或谓出公门入私门。出私门，入公门，终无私交之行。惟郑氏以退食为减膳，以自公为从于公，余谓得《诗》之本意。大抵侈心胜则利心生，利心生则私心作。天下正直之理，惟躬行节俭者得之。未能节俭，而欲求正直，此必无之事也。惟夫内而家，外而国，又大而天下，事无巨细，一意樽节。在私家无妄用，在公家无妄费。在物者，俱不足以为吾役，而酬酢泛应皆入乎天理之自然。物来而能明，事至而能应，贤者有所恃而弗恐，不肖者有所惮而弗为，莫非公也。是自公云者，惟顺适其正直而已，未可舍节俭而求正直也。《诗》之所云，即《书》之‘恭俭惟德，毋载尔伪’也。《诗》以美在位，《书》以戒有官，谨书座右，以见命名之意。”
　　清简堂　在厅事左。宋嘉定间，令钟安老建，安老自为记。
　　　　福清县治
　　在鹫峰山麓。万历《府志》：唐嗣圣间建。宋为县，元为州，洪武四年，仍改为县。成化三年，知县余泰建正厅、幕厅。二十一年，知县庞王从建仪门，后堂及库房、廨舍诸所。《县志》：谯楼，唐时建，宋再被火。景祐三年，知县王庚重建。明嘉靖间，为倭毁，改为仪门。隆庆元年，复旧仪门，新建鼓楼于前，扁曰“玉华楼”。狱在中门左。《县志》：国朝康熙四十三年，知县潘树柟移于右。”嘉靖三十七年，毁于倭。四十四年，知县叶梦熊修建。《县志》：国朝康熙三十七年知县钟芝豫、乾隆十一年知县饶安鼎重修。”
　　丞　厅　旧在县治内右，宋时建。明嘉靖间改建于左，国朝雍正九年，移驻海坛之平潭。
　　典史司　在县治内左。
　　江口巡检司　原设壁头山，雍正十二年，改驻江阴里。
　　　　附旧迹
　　志喜堂　宋令章伯奋建。
　　琴清堂　
　　双桂堂　俱宋令范处义建。
　　三思斋　宋令曹绩建。
　　蜀香亭　宋时建。
　　　　废　署附
　　闽、侯官二县
　　宋提举行司　《三山志》：“崇宁三年，诏诸路置提举学事。四年始建司州南街东，旧都作院地。”
　　西外宗正司　《三山志》：“绍兴三年，诏西外宗正置司，福州知宗正司事，廨舍始寓太平寺，属官二员，即其东庆城寺居之，主管敦宗院，今寺西南，宗学教授，今寺东北。”
　　州作帅府　《三山志》：“建炎三年始置机宜抚干为属，以监务厅为机宜廨舍，今旌隐坊北是也。见《治平图》，地名铺前。绍兴五年，增置通判，以为通判厅。十九年，通判移威武军之东。机宜旧占僧寺，抚干员多，所居不一，后省各一员。今置机宜于南禅寺，抚干于神光寺。”
　　作　院　《三山志》：“嘉祐八年，元给事绛建安定门内之北。元祐初，建试院，其所移南街东。崇宁中，以其地置提举学事司，乃迁今开元寺南。绍兴初，寺为启运宫奉迎所，于是别置铁作院清远门内之东，谨火禁也。”
　　使　院　《三山志》：“大厅前过西园路公使库之南，嘉祐八年元给事绛建。其门出府西廊，立使院额。熙宁后，以不严密，移额北向。大观、隆兴间，尝迁签厅于院中厅，复辟府西廊门，既而，以不便，仍旧。今为吏舍。”
　　通判厅　《三山志》：“州旧通判一员，厅于威武军门内之西，绍兴五年增一员，始居旌隐坊北。十九年，通判叶仁以日趋都厅不便，因于威武军之东，故知录司户厅舍改为廨舍。淳熙五年复置，添差厘务通判寓转运行司之东偏。”
　　职官厅　《三山志》：“庆历旧记：本官幕府三，其廨并府东廊。治平间，移察推厅今定安门内之北。府东廊独为节推，签判厅，察推之东，节推厅，察推之北。”
　　曹官厅　《三山志》：“庆历旧记：府院在威武军门外东偏，六曹官舍附之。两司理院在虎节门外左右观。《治平图》：“威武军门外之东，先府院，次司法，次司户厅。熙宁初，府院门出威武军门之内。政和间，罢府院，更两司理院为左右狱，而府院南为知录廨舍如故。建炎初，移司法厅府东廊，寻以府院北为抚干廨舍。绍兴十九年，合知录司户所居，为增置通判厅。于是知录移寓大中寺，迁易不定。后抚干省员，乃得今所。司户先僦民居，后治威武军门外西偏故如归馆，惟两司理院即其旧，无改作。”
　　巡检厅　《三山志》：“旧在城，以都监监押兼。天禧中，尝令南台监仓兼管四城门外巡检之事，故巡检厅在监仓之西，今闽县尉厅是也。后移置辜岭。”
　　巡辖马铺厅　《三山志》：“旧在南台横山之西。天圣九年，移白田渡。景祐二年，移水口，寻仍旧。”
　　明东察院　在布政司东。初创军器局于此，其后局徙于府治西。景泰三年，重葺为使馆，后遂为清军察院。
　　西察院　在三山驿后。正德《府志》：“即巡盐察院”。万历间，废为使客公馆。
　　兵备道　在冶山南，嘉靖四年建。
　　巡海道　在钟山右。
　　屯盐道　在芝山西，正德三年建。
　　分巡福宁道　在屯田道后，正德四年建。
　　旧清军道布按分司　在冶山东。
　　分巡武平道　在巡抚署西。国朝康熙十九年火，今为民居。
　　推官厅　在府治内西偏，国朝康熙六年裁。
　　海防督捕馆　在乌石山东北，旧系市舶提举司。万历间改为公馆，后改杉洋通判署。
　　织染局　在府治西南怀德坊内，洪武八年设。
　　宝源局　在芝山寺左，万历五年增建。
　　税课司　在安泰桥西，洪武七年建。
　　闽安镇税课局　在江右里，洪武三年建。
　　江南河泊所　在嘉崇里，洪武十六年建。
　　洪塘税课局　在城西二都，洪武三年建。
　　阳崎税课局　在府城西南九都，洪武元年设。
　　市舶提举司　在布政司西南，侯官县之西，都指挥佥事王胜故宅。旧置司于泉州，后番舶入贡，多抵福州河口。成化五年，巡抚都御史张瑄奏请移建于此，内有吏目厅。
　　三山递运所　明洪武间建，在三山驿东南。洪塘递运所，在城西。
　　福建都指挥使司　在布政司东，即宋试院地，元为福州路总管府。洪武元年，改为福州卫，八年，更为福建都指挥使司。
　　旧怀安县治　在府治北子城坊内。初治芋原江北，洪武十一年，县丞张希闵请移入城。十二年知县事薛武建，万历八年废，并入侯官。
　　进贡厂　在郡城东南河口。明初创建。凡番国贡献方物，皆贮于此，然后上进。有交盘厅及库房、二门、外门。正德壬申，督市舶太监尚春又建控海楼于交盘厅之左，楼之前为尚公桥，桥之前为怀远坊。又一厂在府城内东南。
　　古田县
　　明布政分司　在县北。
　　按察分司　在县西。
　　府　馆　在布政分司旁。
　　巡检司　在杉阳镇。
　　递运所　在黄田驿旁。
　　盐运分司　在永通桥，中有三层阁，西管榷行庐临于江浒。国朝雍正元年裁。
　　捕盗馆　在县东杉洋。
　　谷口巡检司　在县治南一都。宋设水口巡检司，元迁谷口，明正统元年裁。
　　杉洋巡检司　在县治东三十六都，宋、元间设，明嘉靖十年裁。
　　递运所　俱在沧峡。
　　闽清县
　　府　馆　在县治南。
　　长乐县
</div>
    <div class="pagination">
<a href="福州府志乾隆本_page75.html">上一页</a><span>...</span><a href="福州府志乾隆本_page71.html">71</a><a href="福州府志乾隆本_page72.html">72</a><a href="福州府志乾隆本_page73.html">73</a><a href="福州府志乾隆本_page74.html">74</a><a href="福州府志乾隆本_page75.html">75</a><span class="current-page">76</span><a href="福州府志乾隆本_page77.html">77</a><a href="福州府志乾隆本_page78.html">78</a><a href="福州府志乾隆本_page79.html">79</a><a href="福州府志乾隆本_page80.html">80</a><a href="福州府志乾隆本_page81.html">81</a><span>...</span><a href="福州府志乾隆本_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
