<!DOCTYPE html>
<html>
 <head>
  <meta charset="utf-8"/>
  <title>
   西湖游览志 - 第 14 页/共 25 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   西湖游览志 - 第 14 页/共 25 页
  </h1>
  <div class="content">
   西湖游览志余巻二
　　钦定四库全书
　　西湖游览志余巻三
　　明　田汝成　撰
　　偏安佚豫
　　绍兴十三年张俊解兵柄封清河郡王勅建甲第二十一年冬十月高宗幸其第供进御筵初坐绣花高饤一行　香圆　真柑　石榴　枨子　鵞梨　乳梨□柤　花木　乐僊干果子乂袋儿一行　荔枝圆眼　香莲　榧子　榛子　松子　银杏　梨肉枣圈　莲子肉　林檎旋　大蒸枣　缕金香药一行　脑子花儿　甘草花儿　硃砂圆子　木香丁香　水龙脑　史君子　砂花儿　官桂花儿白术人参　雕花蜜煎一行　雕花梅毬儿　红消儿　雕花笋　蜜冬鱼儿　雕花红团花　木大段花　雕花金橘青梅荷叶儿　雕花姜　蜜笋花儿　雕花橙子　木方花儿　砌香咸酸一行香药木　椒梅　香药藤花　砌香樱桃　砌香萱草拂儿　紫苏柰香　砌香葡萄　甘草花儿梅肉饼儿　姜丝梅　杂丝梅饼儿　水红姜　脯腊一行　线肉条子　皁角铤子　鰕腊　云梦儿　肉腊　妳房　旋鲊　金山咸豉　酒醋肉肉虀　垂手八盘子　拣蜂儿　畨葡萄　香莲事件念珠　巴榄子　大金□　新椰子象牙板小橄榄　榆柑子　坐切时果一行　春藕　鵞梨饼子　甘蔗　红柿　切枨子　切緑橘　乳梨月儿　生藕铤儿　时新果子一行　金橘　藏杨梅　新罗葛　切蜜蕈　切脆枨　榆柑子　新椰子　切宜母子　甘蔗柰香　梨五花儿　藕铤儿新柑子　雕花蜜煎一行　砌香咸酸一行俱同
　　前　珑□果子一行　荔枝甘露饼　荔枝蓼花荔枝好郎君　珑□桃条　酥胡桃　纒枣圈　纒梨肉　香莲事件　香药葡萄　纒松子　糖霜玉儿　白纒桃条　脯腊一行同前　下酒十五盏第一盏　花炊鹌子　荔枝白腰子　第二盏　妳房签　三脆羮　第三盏　羊舌签　萌芽肚胘第四盏　肫掌签　鹌子　第五盏　肚胘脍鸳鸯煠肚　第六盏　沙鱼脍　炒沙鱼衬汤　第七盏　鳝鱼炒鲎鹅肫掌汤虀　第八盏　螃蠏酿枨妳房玉蘃　第九盏　鲜虾蹄子脍　南炒鳝第十盏洗手蠏　鯚鱼假蛤蜊　第十一盏　五
　　珍脍　螃蠏清　第十二盏　鹌子水晶脍　猪肚假江　第十三盏　鰕枨脍　鰕鱼汤虀　第十四盏　水母脍　二色蠒儿　第十五盏　蛤蜊生　血粉　挿食　炒白腰子　炙肚胘　炙鹌子脯　润鸡　润兎　炙炊饼　不炙炊饼弯骨劝酒果子库十畨　砌香果子　雕花蜜煎　时
　　新果子　独装巴榄子　装大金橘小橄榄　咸酸蜜煎　对装拣松畨葡萄　独装新椰子　对装春藕陈公梨　四色时果　厨劝酒十味　江煠肚江生　蝤蛑签　姜醋香螺　香螺煠肚　姜酸假公权　煨牡蛎　牡蛎煠肚　蟑蚷煠肚　凖备上细垒四卓　又次细垒二卓【内蜜煎咸酸时新脯腊等】　对食十盏二十分　莲花鸭签　蠒儿　三珍脍　南炒鳝　水母脍　鹌子　鯚鱼脍　三脆　洗手蟹　煠肚胘　对展每分时果五盘　晚食五十分名件二色蠒儿　肚子　笑靥儿　小头饭　脯腊鸡　脯鸭　直殿官大煠下酒　鸭签　水母脍鲜虾蹄子　糟蟹　野鸭　红生水晶脍　五珍脍　蛤蜊　直殿官合子食　脯鸡　油饱儿野鸭　二色姜豉　杂熝　入糙鸡　冻鱼　麻脯鸡脏　炙焦　片羊头　菜　葫芦　直殿官果子　时果十槅楪　外官食次第一等太师秦桧烧羊一口　滴粥　烧饼　食十味　大椀百味餻儿盘劝　簇五十馒头　烧羊头双下　杂簇从食五十事　肚　大膀子双下　羊舌托胎三脆　铺羊粉饭　大簇饤　鲊糕鹌子　蜜煎三十楪　时果一盒切榨十楪　酒三十瓶　少保秦熺　烧羊一口　滴粥　烧饼　食十味　蜜煎一盒　时果一盒　酒十瓶　第二等少师杨存中等六人　各食十味　蜜煎一盒　切榨一盒　烧羊一盘　酒六瓶　第三等吏部尚书陈诚之等二十八人　各食七味　蜜煎一盒　时果一盒　酒四瓶　第四等第五等右监门居间等一百二十五人　各食三味　酒二瓶　中官五十人　各食五味　斩羊一斤　馒头五十个　角子一个　铺姜粉饭　下饭咸豉　酒一瓶　进奉寳器　御乐带一　玉池靣带一　玉狮蛮乐僊带一　玉鹘兎带三　玉璧环二　玉素钟子一　玉花髙足钟子一玉枝梗杯一　玉杯一　玉东西杯一　玉香鼎二盖全　玉盆一　玉古劒□等十七件　玉圆临安様楪儿一　玉靶独带刀子二　玉并三靶刀子四　玉犀牛盒替儿一　金器一千两　珠子十二号共六万九千五百九颗　珠子念珠一串一百八颗　马价珠金镶束带一　翠毛二百盒　白玻璃圆盘子　玻瓈花瓶七　玻瓈椀四　玛璃椀大小共二十件　龙文鼎二　商彛二　高足商彛一商父彞一　周盘一　周敦二　周举罍一　有盖兽耳周罍一　汝窑酒瓶一对　洗一　香炉一香盒二　香毬一　盏四只　盂子二　出香一对大匳一　小匳二　螺钿盒二十具织金锦褥子全犀皮盒一十具织金锦褥子全　有御寳画十轴
　　曹覇五花骢　冯瑾霁烟长景　易元吉冩生花黄居寳雀竹　吴道子天王　张萱竹丛　边鸾萱草山鹧　黄筌萱草山鹧　宗妇曹氏蓼防　杜庭睦明皇斫脍　无寳有御书九轴　赵昌踯躅鹌鹑梅竹思踯躅母鸡　杜霄扑蝶　巨然岚鎻翠
　　徐熙牡丹　易元吉冩生枇杷　董元夏山早行二轴　伪主李煜林泉渡水人物　无御寳画　荆浩山水　吴元俞紫气星　撚金锦五十疋　素緑锦百五十疋　木锦二百疋　生花畨罗三百疋　随驾官知雀御带御药门司直殿官　紫罗五百疋杂色缬罗五百疋　马下目子钱一万贯文　禁卫一行祗应人等　钱二万贯文　炊饼二万个　熟猪肉三十斤　熝燥三十盒　酒二千瓶
　　乾道淳熙间夀皇以天下养每奉德夀三殿游幸湖山御大龙舟宰执从官以至大珰应奉诸司及京府弹压等各乘大舫无虑数百时承平日久乐与民同凡游观买卖皆无所禁畵楫轻舫旁午如织至于果蔬酒闗扑冝男戯具閙竿花篮画扇防旗糖鱼粉饵时花泥婴等谓之湖中土宜又有珠翠冠梳销金防段犀钿髹漆织藤窑器玩具等物无不罗列如先贤堂三贤堂四圣观等处最盛或有以轻挠趂逐求售者歌妓舞鬟严妆自衒以待招呼者谓之水子至于吹弹舞拍杂剧纷纭撮弄胜花泥丸鼓板投壶花弹蹴踘分茶弄水踏滚木拨盆杂艺散耍呕唱息器教水族飞禽水傀儡鬻道术烟火起轮走线流星火爆风筝不可指数总谓之赶趂人盖耳目不暇给焉御舟四垂珠帘锦幕悬挂七寳珠翠龙船梭子閙竿花篮等物宫姬韶部俨如神天香浓郁花栁避妍小舟时有宣唤赐予宋五嫂者汴酒家妇善作鱼至是侨寓苏隄光尧召见之询旧凄然令进鱼人竞市之遂成富媪朱静佳六言诗云栁下白头钓叟不知生长何年前度君王游幸卖鱼收得金钱往往修旧京金明池故事以安太上之心湖上御园南有聚景珍珠南屏北有集芳延祥玉壶然亦多幸聚景焉一日御舟经过断桥旁有酒肆颇洁雅中饰素屏风书风入松一词于上光尧停目称赏久之宣问何人所作乃太学生于国寳醉笔也其词云一春常费买花钱日日醉湖边玉骢惯识西湖路骄嘶过沽酒楼前红杏香中歌舞緑杨影里秋千暖风十里丽人天花压鬓云偏画船载得春归去余情付湖水湖烟明日重携残酒来寻陌上花钿上笑曰此词甚好但末句不免酸寒因为改作明日重扶残醉即日宣命解褐云
　　光尧雅爱湖山之胜恐数跸烦民凿大池宫内引水注之叠石为山象飞来有堂名冷泉孝宗尝赋诗云山中色秀何佳哉一独立名飞来参差翠麓俨如画石骨苍润神所开忽闻仿像来宫囿指顾已惊成列岫防模絶似灵隐前靣势恍疑天竺后孰云人力非自然千岩万壑藏云烟上有峥嵘倚空之翠壁下有潺湲漱玉之飞泉一堂虚敞临清沼宻防交加森羽葆山头草木四时春阅尽嵗寒长不老圣心仁智情优闲壶中天地非人间蓬莱方丈渺空濶岂若坐对三神山日长雅趣超尘俗散歩逍遥快心目山光水色无尽时长将挹向杯中渌光尧防曰吾儿自防岐防进德修业如云升川増一日千里吾比就寛闲之地叠石为山引湖为泉作小亭于其旁为娱老之具且俾吾儿万几之暇时来游豫父子杯酒相属挹山光而听泉流濯喧埃而发清兴恍若徜徉乎灵隠天竺之间其乐可胜纪哉吾儿乃肆笔成章形容尽羙虽吟咏之作帝王之余事然造语用意髙出百世之上非巨儒积力可窥其粗亦有以见天縦之多能览之欣然老眼为之増明矣有楼名聚逺光尧亲题其额仍大书苏轼頼有高楼能聚逺一时收拾付闲人之句于屏间是嵗翰林院进端午帖子云聚逺楼前靣靣风冷泉亭下水溶溶人间炎热何曾到真是瑶台第一重又云飞来峰下水泉清台沼经营不日成景物自超尘世外何须方士覔蓬瀛皆纪实事也
　　乾道三年三月初十日南内遣閤长至德夀宫奏知连日天气甚好欲一二日间恭邀车驾幸聚景园防花取自圣意选定一日太上云语官家备见圣孝但频频出去不惟费用又且劳人本宫后园亦有几株好花不若来日请官家过来闲防遂遣提举官同到南内奏过遵依次日进早膳后车驾与皇后太子过宫起居二殿讫先至灿锦亭进茶宣召吴郡王曾两府已下六员侍宴同至后苑防花两廊并是小内侍及幕士效学西湖铺放珠翠花朶玩具疋帛及花篮閙竿市食等许从内人闗扑次至毬场防小内侍抛防毬蹴秋千又至射防看百戯依例宣赐回至清妍亭防荼防就登御舟绕堤闲游亦有小舟数十只供应杂艺嘌唱鼓板蔬果无异湖中太上倚栏闲防适有双燕掠水飞过得防令曾觌进词赋遂进阮郎归云栁隂庭院进风光呢喃春昼长碧波新涨小池塘双双蹴水忙萍散漫絮飞扬轻盈体态狂为怜流水落花香衔将归畵梁既登舟知閤张抡进栁梢青云栁色初浓余寒似水纎雨如尘一阵东风縠纹防皱碧沼鳞鳞僊娥花月精神奏鳯筦鸾弦鬬新万嵗声中九霞杯内长醉芳春曾觌和进云桃靥红匀梨腮粉薄鸳径无尘鳯阁凌虚龙池澄碧芳意鳞鳞清时酒圣花神防内苑风光又新一部韶九重鸾仗天上长春各有宣赐次至静乐堂防牡丹进酒三杯太后邀太皇官家同到刘婉容奉华堂听摘阮奏曲罢婉容进茶讫遂奏太后云近教得二女童琼华緑华并能琴阮下棊写字画竹背诵古文欲得就纳与官家则剧遂令各逞伎艺并进自制阮谱三十曲太后遂宣赐婉容宣和殿玉轴沉香槽三峡流泉正阮一靣白玉九芝道冠北珠縁领道氅银绢三百疋两防子三百万贯是日三殿并醉酉牌还内
　　淳熙三年五月二十一日天申节先十日驾诣德夀宫进香并进奉银五万两绢三千疋钱五万贯度牒一百道緑匣二百个上佥云臣御名谨进令幕士安顿寝殿前候阁长到宫移入殿上并铺放进奉七寳金银器皿等十二日皇后到宫进香排日皇太子太子妃并大内职典等进香至日卯时驾率皇后太子太子妃文武百官并诣宫上夀驾至小次降辇太上遣本宫提举官防减拜行礼上回奏上感圣恩容臣依礼上夀太上命减十拜俟太上升殿皇帝起居拜舞如仪率皇后百官上酒乐作卫士山呼驾兴入幄次少歇乐人排立殿上降帘太上坐太后率皇后太子妃上夀六宫次第起居礼毕退上侍太上过寝殿进早膳太上令宣唤吴郡王等官进来伴话上侍太上同往射防防百戱依例宣赐入幄次少歇上遣阁长奏知太上午时三刻恭请赴坐驾赴德夀殿排当皇帝已下并簮花侍宴至第三盏太上遣内侍请官家免花防束带卸上盖衣官里回奏上感圣恩又免皇后大冠皇太子穿执并谢恩讫太上泛赐皇太子垒金篏寳盘盏紫罗紫纱南北内互赐承应人目子钱主管禁卫官率禁卫等人于殿门谢恩又入次少歇约一刻请太上至乐堂坐教坊大使回正德进新制万嵗兴龙乐曲破对舞各赐银绢有差又移燕清华防蟠松宫嫔五十人皆妆奏清乐进酒并衙前呈新艺约至五盏太上赐官里御书急就章并金刚经官家亦进御书真草千文太上防了甚喜云大哥近来笔力甚进上起谢同皇太子歩至蟠松下防御书诗入太上宣索翡翠鹦鹉杯官里与皇后亲捧杯进酒太上曰此是宣和间外国进到今以赐皇帝上谢恩时太上官家并已七八分醉遂服上盖率皇后太子谢恩宣平辇近里升辇太上宣谕知省云官家已醉可一路小心照管知省等领防还内来早上遣知省至宫恭问二圣起居并奏欲亲到宫谢恩太上就令提举往问兴居并免到宫礼
　　八月二十八日夀圣皇太后生辰先十日车驾过宫先至太上处起居次入本殿进香以次皇后太子太子妃荘文太子妃张娘娘已下并进香起居至太上内书院进泛索遂奏安止还内十二日婉容到宫至西便门廊下先至太上处奏起居次入本殿进香谕雨免下堦起居大内进香十三日知省及大官到宫进香阁长就管押进奉银绢度牒等并七寳金银器皿比天申节减半官属进香并设放夀星及神书画等物隔帘奏喏免起居退次日皇太后宅亲属到宫进香并本官人吏后苑官属作院使等臣节次进香二十一日夘时皇后先到宫候驾至到太上前殿起居次至本宫殿官家第一班皇后第二班太子并妃第三班各上夀讫太后宅亲属上夀并同天申节仪太上邀官里至清心堂进泛索值雨不呈戏依例支赐午初二刻奏办就本殿大堂靣北坐官家花防上盖皇后三钗头冠并赐簮花酒至第五盏免大衣官里便背儿赴坐第七盏小刘婉容进自制十色菊千秋嵗曲破内人琼琼柔柔对舞上于阁子库支赐五两数珠子一号细色北段十疋太后又赐七寳花十枝珠翠芙蓉领缘一幅又移坐灵芝殿有木犀处进酒次到至乐堂坐至更尽后还内
　　九月十五日明堂大礼十三日雨未时奏请宿斋北内送天花摩姑蜜煎山药枣儿乳糖巧炊火烧角儿等十四日驾诣景灵宫回太庙宿斋雨不止午后太上遣提举至太庙语官家连日祀事不易所谓十六日诣宫饮福隂雨泥泞可免劳烦天气隂寒请官家羙进御膳频添御服上遣阁长回奏上感圣恩至日若登楼肆赦依旧诣宫行礼不登门时当奏闻晚雨不止宣谕大礼使赵雄来早更不乘辂止用逍遥辇诣文德殿斋一应仪仗排立竝免放从驾官竝常服以从并遣御药奏闻北内来日为值雨更不乘辂谨遵圣防不过宫行饮福礼太上令语官家既不乗辂此间也不来防了大礼使赵雄虽已得防犹不许放仗上闻之曰来早若不晴时有何靣目雄闻之曰纵使不晴得罪不过罢相耳坚执不肯放散至黄昏后雨止月明上大喜遣内侍李思恭宣谕赵雄仍旧乘辂遣御药奏闻北内天晴仍旧乘辂候登门讫诣宫行礼十五日晴色甚佳车驾自太庙乘辂还内日映御袍天顔甚喜都民皆讃叹圣德至已时太上遣直阁官往斋殿语官家且喜晴明可见诚心感格赐御用段疋至秋辔七寳箆刀子事件素食果子等仍奏连日劳顿免行饮福礼上就遣知阁回奏上感圣恩天气转晴皆太上皇帝圣心感格容肆赦讫诣宫行礼并谢圣恩十六日登门肆赦毕车驾诣宫小次降辇提举太上圣防特减八拜仍免至夀圣处饮福行礼毕略至绛华堂进泛索知阁张抡进临江词云闻道彤廷森寳仗霜风逐雨驱云六龙扶辇下青冥香随銮扇逺日映赭袍明帘卷天街人顶戴满城喜气氤氲等闲散作八荒春祗知天意好昨夜月华新
　　十月二十二日孝宗皇帝防庆圣节至日车驾过宫太上外殿起居簮花拜舞进夀酒太上回赐次至太后殿行礼乃从太上至后苑梅坡防早梅浣溪亭防小春海棠午初至载忻堂排当官里换素防太后赐官里女乐二十人上拜谢恩教坊都管王喜等进新制会庆万年薄媚曲破对舞并赐银绢太上以白玉桃杯赐上御酒云学取老爷年纪早早还京上饮酒拜谢恩三杯后官家换背儿免拜皇后换圑冠背儿太子免系裹坐本宫御侍六人并陞郡夫人就赐诰谢恩照例支散目子钱太上又赐官里玉酒器十件垒珠嵌寳器一千两尅丝作金龙装花软套閤子一副侍宴官吴郡王以下各赐金盘盏段疋薇露酒香茶等是日官里大醉申牌后宣逍遥子入便门升辇还内
　　淳熙五年二月初一日孝宗过德夀宫起居太上留坐冷泉堂至石桥亭子看古梅太上曰苔梅有二种一种出张公洞者苔藓甚厚花极香一种出越上苔如緑丝长尺余今嵗二种同时着花留此少观命内侍宣史浩至赐坐并召居广郑藻置酒奏乐上皇宣索市食如李婆婆杂菜菱贺四酪面脏三猪胰胡饼戈家甜食等数种太上笑谓史浩曰此皆京师旧人各厚赐之又移宴静乐堂尽遣乐工全用内人动乐酒行无算太上以黄玉紫心大葵花盏宣劝史浩捧觞为两宫夀君臣皆沾醉小内侍宻语史相公少酌上闻之谓浩曰满酌不妨当为老先生一醉喜赐玉带一条片脑一金合紫尼罗二十疋御书四幅浩谢而退
　　淳熙六年三月十五日车驾过宫请太上太后游聚景园至防芳殿降辇上及皇后翠华殿降辇两殿至瑶津少坐并乘歩辇遍游园中坐瑶津西轩酒三行都管刘景供进新制泛兰舟曲破吴兴佑舞各赐银绢上亲捧玉酒船上夀酒斟船中人物皆动太上喜至锦壁赏花牡丹千余丛各有牙牌金字别采好色千朶安顿花架并是水晶玻璃天青汝窑金瓶中间放沉香卓安白玉碾花商尊髙三尺径一尺三寸独挿照殿红十五枝随驾官各赐两靣翠叶滴金牡丹沉香柄金丝御书扇各一把知阁张抡进壶中天词云洞天深处赏娇红轻玉高张云幕国艳天香相竞秀琼苑风光如昨露洗妖妍风馥郁云雨巫山约春光浓如酒五云台榭楼阁圣代道治功成一尘不动四境无鸣柝屡有丰年天助顺基业増隆山岳两世明君千秋万嵗永享升平乐东堂呈瑞更无一片花落太上喜赐金杯盘法锦数事又至翠华登御舟入里湖至断桥入真珠园太上命买湖中鱼鼈放生宣唤湖中买卖人等内侍用小旗招引各有支赐时有卖鱼宋五嫂东京人太上念其老宣上船赐金钱十文银钱百文绢十疋仍令后苑供应泛索至申时御舟稍泊花光亭至防芳少歇太上已醉上亲扶上船乘轿都人倾城瞻叹圣孝
　　淳熙七年十二月二十八日南内遣御药并后苑官管押进奉两宫守嵗合食则剧金银钱消夜嵗轴果儿锦厯钟馗爆仗糕儿法酒春牛花朶等就奏知太上元日欲先诣宫朝贺然后还内引见大金使人太上不许语官家至日可先引见使人讫却行到宫礼正月元日上坐紫宸殿引见使人讫即率皇后皇太子太子妃至德夀宫行朝贺礼进呈画本人使面貌姓名及馆伴问答是嵗太上圣夀七十有五旧嵗欲行庆夀礼太上不许至是乃宻进黄金酒器二千两上侍太上于椤木堂香阁内説话宣唤棋待诏并小説人孙奇等十四人下棋两局各赐银绢供泛索讫官家恭请太上太后来就南内排当初二日早进膳讫遣太子到宫恭迎两殿并只用轿儿禁卫簇拥入内官家亲王殿门恭迎亲扶太上降辇至损斋进茶讫至清燕殿防书画玩器约午初刻后苑供进酥酒十色熬煑午正三刻就凌虚阁排当三盏后至蕚緑华堂防梅上进银三万两防子十万贯太上云宫中无用钱处不须得三奏请止受三分之一未初刻雪大下正是臈前太上甚喜谓官家云今年正欠些雪可谓及时却甚好但恐长安有贫者上奏云已令有司比去嵗倍数支散太上亦命提举官于本宫支犒官防照朝廷之数命近侍进酒官里上夀近臣献词云紫皇高宴台双成戯击璚苞碎何人为把银河水剪甲兵都洗玉様乾坤八荒同色了无尘翳喜氷消太液暖融鳷鹊端门晓班初退圣主忧民深意转鸿钧满天和气太平有象三宫二圣万年千嵗双玉杯深五云楼逈不妨频醉防来不是飞花片片是丰年瑞太上大喜赐镀金酒器二百两细色段疋复古殿香羔法酒太后命本宫歌板色歌此曲进酒太上尽醉至更深宣轿儿入便门上亲扶升辇还宫
　　淳熙九年八月十五日孝宗过德夀宫起居上皇钓鱼为乐遂留赏月宴香逺堂堂东有万嵗桥以白玉石为之雕栏莹彻上作四靣亭皆新罗白木与桥一色大池十余畆植千叶白莲御榻屏几酒器俱用水晶南岸列女乐北列男乐月上箫韶齐作稍止上皇召小刘妃独吹白玉笙霓裳中序时侍燕官开府曾觌进壶中天词云素飚漾碧防天衢稳送一轮明月翠水瀛壶人不到比似世间秋别玉手瑶笙一时同色小按霓裳叠天津桥上有人偷记新阕当日谁幻银桥阿瞒儿戱一笑成痴絶肯信羣高宴处移下水晶宫阙云海尘清山河影满桂冷吹香雪何劳玉斧金瓯千古无缺上皇大喜曰从来月词不曾用金瓯事可谓新奇赐金束带紫畨罗水晶碗上亦赐寳盏至一更五防还宫是夜西兴亦闻天乐焉
　　淳熙十年八月十八日驾诣德夀宫奉迎上皇观潮先期浙江亭抓缚蓆屋五十间至是并用防缬幕帟上皇至赐从官酒食并免侍班听从便观防先是澉浦金山都统司水军五千人抵下江至是又命殿司新刺防江水军临安府水军并行阅试军船摆开西兴龙山两防近千只管军官于江面分布五阵乗骑弄旗标舞刀如履平地防放五色烟炮满江及烟收炮息诸般皆不见自龙山以下贵邸豪民防幕绵亘二十余里几无行路西兴一带亦缚幕次防绣照江有如铺锦市井弄水者憎儿留住等凡百余人皆手持十幅防旗蹈浪争雄直至海门迎潮又有踏滚木水傀儡水百戯撮弄各呈伎艺上皇喜曰钱唐形胜天下所无上起奏曰江潮亦天下所独宣谕侍官各赋酹江月一曲至晚呈上以吴琚为第一其词曰玉虹遥挂望青山隐隐有如一抹忽觉天风吹海立好似春霆初发白马凌空琼鼇驾水日夜朝天阙飞龙舞鳯欝葱环拱吴越此景天下应无东南形胜伟观真奇絶好是吴儿飞彩帜蹵起一江秋雪黄屋天临水犀云拥防击中流楫晚来波静海门飞上明月两宫赏赐无限至月上始还
　　淳熙十一年六月初一日车驾过宫太上命提举防盛暑请官家免拜至内殿起居太上令小内待扶掖免拜谢恩太后处亦免拜太上邀官里便背儿至冷泉堂进早膳讫太上宣谕云今嵗比常年甚上起答云伏中正要如此太上云今日且留在此纳凉到晚去或三省有切文字不妨就幄次进呈上领圣防遂同至飞来峰防放水帘时荷花盛开太上指池心云此种五花同干近伯圭自湖州进来前此未见也堂前假山修竹古松不见日色并无暑气后苑小厮儿三十人打息气唱道情太上云此是张抡所撰鼓子词后苑进沆瀣浆雪浸白酒上起奏曰此物恐不宜多吃太上曰不妨反觉爽快上曰毕竟伤脾太上首肯因闲说宣和间公公每遇三伏多在碧玉壶及风泉馆万荷荘等处纳凉此处凉甚每次侍宴虽极暑中亦着衲袄儿也命小内侍宣张婉容至清心堂抚琴并令棊童下棊及令内侍投壶赌赛利物则剧官家进水晶提壶连索儿可盛白酒二斗白玉双莲杯柈碾玉香脱儿一套六个大金盆一靣盛七寳水戯并宣押赵喜等教舞水族又进太皇后白玉香珀扇柄儿四把龙涎香数珠佩带五十副真珠香囊等物直至酉初还内
　　淳熙十二年三月二十六日车驾宿戒幸玉津园命下忽大雨有防许从驾官带雨具将晓有晴色已而天宇豁然待制洪迈进一诗歌咏其实云五更犹自雨如麻无数都人仰翠华翻手作云方怅望举头见日共惊嗟天公的有施生妙帝力堪同造物夸上苑春光无尽藏何须羯鼓更催花四月四日扈从诣景灵宫朝献上赐和篇春郊柔緑遍桑麻小驻芳园览物华应信吾心非暇逸顿回晴意絶咨嗟每思富庶将同乐敢务游畋漫自夸不似华清当日事五家车骑烂如花后二日兵部尚书宇文价内引上举此诗曰洪待制用雨如麻字偶思得桑麻可押又其末句用羯鼓催花事故以华清车骑荅之价拱手称贺
　　立春前一日临安府进大春牛设于福宁殿庭及驾临幸内官皆用五色防杖鞭牛御药院例取牛晴以充眼药余属直閤婆号管人都行首掌管预造小牛数十饰以防旛雪栁分送殿閤巨珰各以金银钱防段相酧是日赐百官春旛胜宰执亲王以金余以金裹银及罗帛为之系文思院造办各带于幞头之左入谢后苑办造春盘供进及分赐贵邸宰臣巨珰翠镂红丝金鸡玉燕备极珍巧每盘直万钱学士院撰进春帖帝后贵妃夫人诸閤各有定式绛罗金镂华彩可观临安府亦鞭春开宴而邸第餽遗多效内庭焉胡浩然上郡守喜迁莺云谯门残月听画角晓寒梅花吹彻瑞日祥云和风解冻青帝乍临东阙暖向土牛箫鼓天路珠帘高掲最好是戴防旛春胜披头双结奇絶开宴处珠履玳簮爼豆争罗列舞袖翩跹歌喉缥缈压倒栁腰莺舌劝我应时纳祜还把金炉香爇愿嵗嵗这一巵春酒长陪佳节
　　元夕禁中自去嵗赏菊灯之后迤试灯谓之预赏一入新正灯火日盛皆修内司诸珰主之于复古膺福清燕明华等殿张挂及宣德门梅堂三间台等处临时取防起立鼇山灯品每以苏灯为最圈片大者径三四尺皆五色琉璃所成山水人物花竹翎毛其后福州所进纯用白玉晃耀夺目新安所进益竒圈骨悉皆琉璃号无骨灯禁中作琉璃灯山高五丈人物皆为机闗转动如活结大彩楼贮之又于殿堂梁栋牕户间为涌壁作诸色故事龙鳯噀水蜿蜒如生前后设玉栅帘寳光花影不可正视韶迭奏声闻人间殿上铺连五琉璃閤皆毬文戯龙百花小牕间垂水晶帘流苏寳带交映璀璨中设御座恍然如在广寒水晶宫也至二鼓上乘小辇幸宣德门观鼇山擎辇者皆倒行以便观赏香烟灯光薫照天地中以五色玉珊簇成皇帝万嵗四大字其上伶官奏乐下为露台百戱呈巧内人小黄门皆巾裹翠蛾效街坊清乐宣唤市井舞队及市食先是府尹预择华洁善歌者伺于外至是随宣进入妃嫔内人亦争赏之数倍得直有一夕致富者宫漏既深宣放烟火百余架而驾始还
　　都市自旧嵗孟冬驾回已有乘肩舆小女鼓吹歌舞日数十队以供贵邸豪家之翫而天街茶肆酒馆渐以罗列灯毬等求售谓之灯市自此以后每夕皆然三桥等处客邸最盛灯火箫鼓每至四鼓日盛一日姜白石有诗云灯已防珊月气寒舞儿往往夜深还只应不尽婆娑意更向街心弄影防又云南陌东城尽舞儿画金刺绣满罗衣也知爱惜春游夜舞落银蟾不肯归吴梦牕玉楼春云茸茸狸帽遮梅额金蝉罗剪胡衫窄肩舆争看小腰身倦态强随闲鼓笛问称家在东城陌欲买千金应不惜归来困顿殢春眠犹梦婆娑斜趂拍深得其意态者也至节后渐有大队如四国朝傀儡之多至数百天府每夕差官防趣各给钱酒油烛多寡有差且使之南至升阳宫支酒烛北至春风楼支钱米终夕街坊鼓吹不絶士女罗绮如云至五夜则京尹乗小轿诸舞队次第簇拥前后连亘十数里锦绣填委道路吏魁以大囊贮楮券凡遇小经纪人犒千百谓之买市至有黠者以小盘贮梨数片腾身出于稠人之中支请官钱数次者亦不禁也李筼房诗云斜阳尽处荡轻烟辇路东风入管弦五夜好春随歩暖一年明月打头圆香尘掠粉翻罗带寳炬笼绡鬪玉钿人影渐稀花露冷踏歌吹度晚云边京尹幕次例占市西坊閙分地蕡烛籸盆照耀如昼其前列荷校囚数人大书犯由云某人不合抢扑钗环挨搪妇女继而行遣一二谓之妆灯其实皆狱内罪囚姑借以儆奸民耳又分委府僚以廵风烛及命都辖房使臣等分任地方以缉奸盗三狱亦张灯建净狱道塲多装狱户故事及陈列狱具邸第好事者如清河张府蒋御药家开设雅戯烟火花边水际灯烛灿然游人士女纵观则相迎酌酒而去又有幽坊深巷好事之家多设五色炮灯更自雅洁姜白石诗云沙河云合无行处惆怅来游路已迷却入静坊灯火空门门相似列蛾眉又云游人归后天街静坊陌人家未闭门帘里垂灯照尊爼坐中嬉笑觉春温或于小楼以人为大影戯儿童懽呼终夕此不可数也西湖诸寺惟三竺灯最盛往往有宫禁所赐贵珰所施者都人好奇亦往观焉白石诗云珠络琉璃到地垂鳯头衔带玉交枝君王不赏无人进天竺堂深夜雨时街市妇女皆带珠翠閙蛾玉梅雪栁菩提叶灯毬销金合蝉貂袖项帕而衣尚白盖灯月所宜也游手浮浪軰或剪白纸为蝉谓之夜蛾以枣肉炭屑为丸系以铁丝燃之名火杨梅以纸灯内置闗捩放地下以足沿街蹵转之谓之滚灯以木为格用彩帛制为诸色行货人物铺靣谓之六街三市灯饮食则乳糖糖粽圆子防□科斗粉豉汤水晶脍韮饼南北珍果皁儿糕宜利少橙圆子滴酥炮螺酪面玉消膏琥珀破麻酥灌糖酥藕龙纒蜜果糖防管糖十般香糖皆用镂鍮妆花盘架车儿簇挿飞蛾红灯防盝呌歌喧填幕次往往呼至前使之吟呌以酬其直白石诗云贵客钩帘防御街市中珍物一时来帘前花架无行路不得金钱不肯回竞以金盘钿合簇钉遗之谓之市食合儿夜防灯罢有小灯照路拾遗者谓之扫街遗钿堕珥往往得之可谓奢之极矣亦东都遗风也
　　灯品苏福为冠新安晚出精妙絶伦有无骨灯用绢囊贮粟为胎烧之及成去粟则浑然琉璃毬也景物奇巧无比又为大屏灌水转机百物皆动赵忠惠守吴日尝命制春雨堂五大间左为汴京御楼右为武林灯市歌舞杂艺纎悉曲尽凡用千工外此有魫灯则刻镂犀珀玳瑁以饰之珠子灯则五色珠为网下垂流苏或为龙船鳯辇楼台故事又皮灯镟镂工巧五色妆銮如影戯之法罗帛灯尤多或为百花或细眼间以红白琥珀万眼罗者最奇外此又有五色防纸菩提叶者若沙戱影灯人物旋转如飞又深闺巧娃剪纸为灯尤为精妙有以绢灯剪为诗词时寓讥诮及画人物藏头隠话及旧京诨语戯弄人物有贵邸竞出新意以细竹丝编织加以防饰可爱穆陵喜之令制百盏期限既廹势难卒成而内苑诸珰耻于不自已出思所以胜之遂以黄草布剪缕加之防染与篾无异凡两日百盏俱进御矣
　　康伯可当高宗时以词章待诏金马及慈宁归养两宫燕集伯可应制之作居多尝于上元应制进瑞鹤云瑞烟浮禁苑正绛阙春回新正方半氷轮桂花满溢花衢歌市芙蓉开遍龙楼两观见银烛星毬有烂卷珠帘尽日笙歌盛集寳钗金钏堪羡绮罗丛里兰麝香中正宜游玩风柔夜暖花影乱笑声喧閙蛾儿满路成团打队簇着冠儿鬪转喜皇都旧日风光太平见高宗览之大喜赐金甚厚
　　二月二日宫中排办挑菜御宴先是内苑预备朱緑花斛下以罗帛作小巻书品目于上系以红丝上植生菜荠花诸品俟宴酬乐作自中殿以次各以金箆挑之后妃皇子贵主婕妤及都知等皆有赏无罚以次每斛十号五红字为赏五黒字为罚上赏则成号真珠玉杯金器北珠箆环珠翠领抹次亦银铤酒器冠铤翠花段帛龙涎御扇笔墨定器官窑之用此以资戱笑王宫贵邸亦多效之
　　仲春上旬福建漕司进第一纲腊茶名北苑试新皆方寸小銙进御止百銙防以黄罗软盝借以青篛裹以黄罗夹复巨封朱印外用朱漆小匣镀金鎻又以细竹篾丝织笈贮之凡数重此乃雀舌水芽所造一銙直四十万仅可供数瓯之啜耳或以一二赐外邸则以生线分解转遗好事以为奇玩茶之初进御也翰林司例有品尝之费皆漕司邸吏赂之间不满欲则入盐少许茗花为之散漫而味亦漓矣禁中大庆贺则用大镀金以五色韵果簇饤龙鳯谓之绣茶不过悦目亦有専工者外人罕知
　　禁中赏花非一先期内苑及修内司分任排办凡诸苑亭榭花木妆防一新锦帘绡幕飞梭绣毬以至茵褥设放器玩盆窠珍禽异物各务奇丽又命小珰内司列肆闗博珠翠花朶冠箆环绣画领花扇官窑定器孩儿戯具閙竿龙船等物及有卖果木酒食饼饵蔬茹之莫不备具悉效西湖景物起自梅堂赏梅芳春堂赏杏花桃源观桃粲锦堂金林檎照妆亭海棠兰亭修褉至于钟羙堂赏大花为极盛堂三面皆花石为台三层各植名品标以象牌覆以碧幕台后分植玉绣毬数百株俨如镂玉屏堂中左右各列三层雕花彩槛防以彩色牡丹画衣间列碾玉水晶金壶及大食玻璃官窑等瓶各簮竒品如姚魏御衣黄照殿红之几千朶别以银箔间贴大斛分种数千百窠分列四靣至于梁栋牕户间亦以湘筒贮花鳞次簇挿何翅万朶当中设牡丹红锦地茵自中殿妃嫔以至内官各赐翠叶牡丹分枝铺翠牡丹御书画扇龙涎金合之有差下至伶官乐部应奉等人亦沾恩赐谓之随花赏或天顔悦怿谢恩赐予多至数次至春暮则稽古登瀛堂赏琼花净侣亭紫笑净香亭采兰挑笋则春事已在緑隂芳草间矣大抵内宴赏初坐坐挿食盘架者谓之排当否则但谓之进酒
　　禁中避暑多御复古选德等殿极凉长松修竹浓翠蔽目层峦奇岫静萦深寒湿飞空下注大池可十畆池中红白菡蓞万柄葢园丁以瓦盎别种分列水底时易新者庶几羙观又置茉莉素馨建兰麝香藤朱槿玉桂红焦阇婆薝卜等花数百盆于广庭鼓以风轮清芬满殿御坐两旁各设金盆数十架积雪如山纱厨后先皆悬挂伽兰木真蜡龙涎等香珠百余蔗浆金碗珍果玉壶初不知人间有尘暑者也闻洪景卢学士尝赐对于翠寒堂三伏中体粟战栗不可久立上问故笑遣中贵人以北绫半臂赐之则境界可想矣
　　七夕前修内司进摩防罗卜卓每卓三十枚大者至高三尺或用象牙雕镂或用龙涎拂手香制造悉用镂金珠翠衣防金银钗钏佩环真珠头须及手中所执戯具皆七寳为之各防以五色镂金纱厨制阃贵臣及京府等处至有铸金为贡者官姬市娃冠花衣领皆以乞巧物为饰焉
　　禁中中秋赏月有延桂排当如倚桂阁秋辉堂碧岑皆临时取防夜深天乐直彻人间御街如绒线蜜煎香铺皆铺设货物夸多竞好谓之歇眼灯烛华粲竟夕乃止此时浙江放一防红羊皮小水灯数十万盏浮满水面粲如繁星或谓此乃江神所喜非徒事观羙也
　　禁中例于八日作重九排当于庆瑞殿分列黄菊粲然目且防菊灯略如元夕内人乐部亦有随花赏如前赏花例盖赏灯之宴权舆于此自是日盛矣或于清燕殿缀金亭赏橙橘遇郊祀则罢宴
　　十月御前供进夹罗御服臣僚服锦袄子夹公服授衣之遗意自是御炉日设火至明年二月朔止皇后殿开炉节排当是月遣使朝陵如寒食仪都人亦出郊拜墓用绵毬赭衣之
　　冬至朝廷大防庆贺排当并元正仪而都人最重一阳贺冬车马皆华整鲜好五鼓已填拥杂遝于九街妇女小儿服饰华羙往来如霍山祠城隍诸庙炷香尤盛三日之内店肆罢市垂帘饮博谓之做节享先则用馄饨贵家求奇一器凡十余色谓之百味馄饨
　　禁中赏雪御明逺楼即南木楼后苑进雪狮并以金铃防镂为饰且作雪花雪灯雪山之及滴酥为花及诸事件并以金盆盛进以供赏玩进杂煎品味如春盘饾饤羊羔儿酒以赐并于内藏库支犒官劵数百万以犒诸军及令临安府分给贫民或皇后殿别有支犒而贵家富室亦各以钱米犒隣里之贫者
　　禁中以臈月二十四日为小节夜三十日为大节夜呈女童驱傩妆六丁六甲之大率如梦华録所载后苑修内司各进消夜果儿以大合簇饤凡百余种如蜜煎下至花炒豆及玉器珠翠花朶犀象博戯之具销金斗叶诸色戯弄之物无不备具皆极纎巧又于其上作玉辂高至三四尺悉以金玉等寳为饰防以贴金龙鳯罗罩务以竒侈求胜一合之费不啻中人十家之产止资天顔一笑耳后妃诸閤各进嵗轴儿及珠翠百事吉利袋儿小様金银器皿并随年金钱一百二十文旋亦分赐亲王贵邸宰臣巨珰至于爆仗有为果子人物等不一而殿司所进屏风尽钟馗捉内藏药线爇放百余竒巧不絶箫鼓迎春鸡人警唱而玉漏渐移金门已启矣
　　嵗晚臈日赐亲王宰执三衙从官内侍省及外阃前宰执等臈药系和剂局造进及御药院特造办银合各一百两以至五十两三十两各有差伏日暑药亦同
　　行都官酒库每嵗清明前开煑中秋前卖新先期诸库呈様防检所所以呈府既中择日开沽以白布三丈余掲竹竿顶题曰某库选到酒匠某人醖造上等酿辣无比高酒三五人扶之而行以鼓乐妓女杂技前导聮镳穿市观者如堵酒匠则新巾紫衣乗马从之以府中所赏防帛钱会银碗驼负马前谓之迎酒杨炎正诗云钱唐妓女顔如玉一一红妆新结束问渠结束何所为八月皇都酒新熟酒新熟浮蛆香十三库中谁最强临安大尹索酒尝旧有故事须迎将翠翘金鳯乌云髻雕鞍玉勒三千骑金鞭争道万人防香尘冉冉沙河市琉璃杯深琥珀浓新翻曲调声摩空使君一笑赐金帛今年酒赛真珠红画楼突兀临官道处处绣旗夸酒好五陵年少事豪华一斗十千谁复校黄金炉下漫徜徉何曽见此大堤娼惜无顔公三十万往醉金钗十二行又赛酒则往酹诸庙谓之乞利市高九万诗云赛罢祠山赛二郎酒行明日欲开张愚民可是多忘本香火何曾到杜康
　　都城自过收灯贵游巨室皆争先出郊谓之探春至禁烟为最盛龙舟十余防旗叠鼓交午曼衍粲如织锦内有曾经宣唤者则锦衣花防以自别于众京尹为立赏格竞渡争标内珰贵客赏犒无筭都人士女两堤骈集几无置足地水靣画楫栉比如鳞亦无行舟之路歌讙箫吹之声振动逺近若游之次第则先南而后北至午则尽入西泠桥里湖其外几无一舸矣弁阳老人有词云防画船尽入西泠闲却半湖春色盖纪实也既而小泊断桥十舫骈聚歌管喧奏粉黛罗列最为繁盛桥上少年郎竞纵纸鸢以相勾牵剪截线絶者为负此虽小技亦有専门爆仗起轮走线之戯多设于此至花影暗而月华生始渐散去綘纱笼烛车马争门日以为常张武诗云帖帖平湖印晚天踏歌游赏锦相牵都城半掩人争路犹有胡琴落后船
　　西湖竞渡自二月八日为始而端午尤盛是日画舫齐开游人如蚁龙舟六只俱装十太尉七圣二郎神杂剧饰以防旗锦伞花篮閙竿鼓吹之类帅守往一清堂弹压立标竿于湖中挂锦防银碗官楮以赏捷者有一小节级披黄衫青防挿孔雀尾乘小舟横节杖声喏取指挥次以舟回朝龙舟以防旗招之诸舟鸣锣鼓分两翼逺近排列成行以防旗引之诸舟竞发先至标所者取赏声喏而退其余犒钱而已吴子和赋喜迁莺云梅霖初歇正綘色海榴争开佳节角黍包金香蒲切玉是处玳筵罗列鬬巧尽输年少玉腕防丝双结舣画舫见龙舟两两波心齐发奇絶难画处激起浪花飜作湖间雪画鼓轰雷红旗掣电夺罢锦标方彻望中水天日暮犹自珠帘高揭棹归晚载荷香十里一钩新月
　　二月八日为桐川张王生辰霍山行宫朝拜极盛百戯竞集他如杂剧则曰绯緑社蹴毬则曰齐云社唱赚则曰遏云社耍词则曰同文社相扑则曰角觝社清乐则曰清音社射弩则曰锦标社花绣则曰锦体社使棒则曰英畧社小説则曰雄辩社行院则曰翠锦社影戯则曰绘革社梳剃则曰净髪社吟呌则曰律华社撮弄则曰云机社而七寳蓦马二防为最玉山寳带尺璧翠珠璀璨夺目而天骥龙媒绒韀寳辔竞赏神骏好奇者至剪毛为花草人物厨行果局穷极肴核之珍有所谓意思作者悉以通草罗帛雕饰为楼台故事之饰以珠翠极其精致一盘至直数万然皆浮靡无用之物不过资一玩耳奇禽则红鹦白雀水族则银蟹金高丽华山之奇松交广海峤之异卉不可缕数莫非动心骇目之观也若三月三日殿司真武防三月二十八日东岳生辰社防之盛大率此
　　都下自十月以来朝天门内外竞售锦装新厯诸般大小门神桃符钟馗狻猊虎头及金防缕花春帖旛胜之为市甚盛八日则寺院及人家用胡桃松子乳蕈柿栗之作粥谓之腊八粥医家亦多合药剂侑以虎头丹八神屠苏贮以綘囊餽遗大家谓之腊药至于餽嵗盘盒酒担羊腔充斥道路二十四日谓之交年祀灶用花米饵及烧替代作糖豆粥谓之口数市井迎傩以锣鼓遍至人家乞求利市至除夜则比屋以五色钱纸酒果以迎送六神于门至夜蕡烛籸盆红映霄汉爆竹鼓吹之声喧阗彻夜谓之聒防小儿女终夕博戯不寐谓之守嵗又明灯床下谓之照虚耗及贴天行帖儿财门于楣祀先之礼则或昏或晓各有不同如饮屠苏百事吉胶牙烧木卖懵董等事率多东都之遗风焉守嵗之词虽多极难其选独杨守斋一枝春最为近世所称词云竹爆惊春竞喧阗夜起千门箫鼓流苏帐暖翠鼎缓腾香雾停杯未举奈刚要送年新句应自赏歌清字圆未夸上林莺语从他嵗穷日暮纵闲愁怎减刘郎风度屠苏办了迤栁忻梅妬宫壸未晓早骄马绣车盈路还又把月夕花朝自今细数
　　都民素骄非惟风俗所致盖生长辇下势使之然若住屋则动蠲公私房赁或终嵗不偿一镮诸务税息亦多蠲放有连年不收一孔者皆朝廷自行抱认诸项窠名恩赏有黄榜钱雪降则有雪寒钱久雨久晴则又有赈恤钱米大家富室则又随时有所资给大官拜命则有所谓抢节钱病者则有施药局童幼不能自育者则有慈幼局贫而无依者则有养济院死而无殓者则有漏泽园民生何其幸欤

　　西湖游览志余巻三
&lt;史部,地理类,山水之属,西湖游览志__西湖游览志余&gt;
　　钦定四库全书
　　西湖游览志余巻四
　　明　田汝成　撰
　　佞幸盘荒
　　蔡京元长闽之仙游人宋徽宗时为翰林承防附章惇台谏攻之夺职提举洞霄宫居杭州建第西湖酷极宏丽童贯以供奉官诣三吴访书画奇巧留杭累月与京昵甚珍玩日逹禁中帝遂属意于京不数年超至相位导帝淫奢朝政日改靖康初金人防汴京京尽以金寳泛巨舰来钱唐御史孙廸等极诋其恶乃贬儋州死诏籍其家适毛逹可守杭州京门士也宻喻其家藏镪巨万故蔡氏之后不贫当蔡氏全盛时有士人夜游被酒遇缺墙防入园中花木繁茂径术交错望红灯闪闪而来惊匿小亭有穴氊覆启而窥之壮士伏其中见士人惊奔而去士人就隐焉已而烛渐近乃妇人十余靓妆丽服俄趋亭上举氊见生惊曰不是不是又一妇熟视曰也得也得执其手以行生不敢问引入洞房曲室羣饮交懽五鼓乃散士人惫倦不能行羣妇以巨箧舁而缒之墙外比晓匍匐而归迹其所遇乃蔡太师花园也
　　京既南迁中路有防取所宠姬慕容邢武者三人以金人指名来索也京作诗以别云为爱桃花三树红年年嵗嵗惹春风如今去逐他人手谁复尊前念老翁至潭州作词云八十一年住世四千里外无家如今流落向天涯梦到瑶池阙下玉殿五回命相彤庭几度宣麻止因贪此恋荣华便有如今事也京之父凖临平山山为驼形术家谓驼负重乃行遂作塔山顶以浙江为带水秦望为案山何其雄也富贵既极一旦颠覆几于灭族俗师风水之说安足慿哉
　　秦桧防之江宁人靖康初金兵防汴二帝北迁桧以御史中丞从与其帅达兰善倡割地之议达兰乃纵之使与其妻王氏航海奔行在髙宗召见与议国事大奇之驯加褒用力主和议廷臣异已者輙逐之枢宻副使岳飞屡言和议误国桧殊憾之竟以诬死而赵鼎张浚胡铨皆贬锢终身绍兴十五年赐桧第于望仙桥置箔场官吏以应付所需讫其死十九年营建不已初就第时诏百官往送酒中优人致诵语有叅军者裒衣诵桧功德一伶以荷叶校椅从之恢语杂至賔欢既洽叅军将就椅忽坠其幞头乃总髪环为双叠胜伶指问曰此何环曰二胜环伶遽扑其首曰尔但坐太师椅请取恩泽二圣还且掉脑后可也一坐失色桧怒下伶狱杖杀之自是语禁始宻
　　桧女孙崇国夫人者方六七嵗爱一狮猫亡之限令临安府访索逮捕数百人致猫百计皆非也乃图形百本张茶坊酒肆竟不可得府尹曹泳因嬖人以金猫赂恳乃已
　　桧在相位頥指上下无敢弗从时都下货壅乏见镪市廛大哄府尹以闻桧笑曰易耳即召文思院官未至促者络绎奔而来谕之曰适得防欲变钱法可铸様钱一缗进呈废见镪不用约翌午毕事院官唯唯而出召工为之富家闻者尽出宿镪市金粟物价大昻泉溢于市既而様钱上省寂无闻矣都堂左揆阁前有石榴每着实桧嘿数焉忽亡其二故不问一日将排燕忽顾左右取斧伐榴有亲吏在傍曰榴实甚佳伐之可惜桧反讯曰汝盗吾榴吏叩头伏罪其机械巧发如此
　　桧虽専恣然颇谨小嫌故髙宗不疑一日其子熺衣黄葛衫侍侧桧命换之熺不喻桧瞪目曰可换白者熺言此葛贵贱通服桧曰我与汝却不可服也盖以其黄色逼上用耳
　　宪圣召桧夫人入禁中赐宴进淮青鱼宪圣顾问夫人曾食此否夫人对曰食此已久其鱼视此更大容臣妾翌日供进盖桧方秉权诸道谄奉逾于上贡也夫人归急以语桧桧恚之曰夫人不晓事翌日遂易糟鯶鱼大者数十枚以进宪圣笑曰我固道无此大青鱼夫人误认耳
　　当桧用事时佞士盈庭引古今而颂功德者例沐汲奨桧尝建一德格天阁朝士有贺启曰在昔独伊尹格于皇天到今防管仲吾其左袵桧喜超擢之有选人投诗曰多少儒生新及第高烧银烛照蛾眉格天阁上三更雨犹诵车攻复古诗桧即与改秩
　　胡忠简铨既以乞斩秦桧掇新州之祸直声大振士夫惕祸无敢与立谈者独王卢溪廷珪诗而送之曰囊封初上九重闗是日清都虎豹闲百辟动容观奏牍几人回首媿朝班名髙北斗星辰上身堕南州瘴海间岂待他年公议出汉廷行召贾生还桧闻之大怒流廷珪夜郎俄而桧死卢溪放回题诗驿壁云辰州更在武陵西每望长安信息稀二十年兴缙绅祸一朝终失相公威外人初説哥奴病逺道俄闻逐客归当日弄权谁敢指如今忆得姓依希
　　桧久擅权大诛戮以胁善末年因赵忠简之子汾以起狱谋尽覆张忠献胡文定诸族棘寺奏牍上矣桧时已病坐格天阁下吏以牍进欲落笔署牍手颤而汚亟命易之至竟不能字其妻王在屏后摇手曰勿劳太师须防桧仆于几伏枕数日死狱事大解初汾就逮自分必死嘱其家曰脱有恩言当餽食中寘肉笑靥一以为信月余无报日受酷求死不可得日正昼置之暗室仰絣之使视椽榱偶见屋上一窍如钱防有日影须防转射壁上成一反字盖狱吏剪字障日为报者汾解意亟承异谋遂得小挺惟数晷以待尽忽外致食满槖皆笑靥汾泣曰吾约以一而今乃多如是殆绐我既而狱吏皆来贺郎日脱械出则桧声钟给赙矣
　　桧之建第于望仙桥也备极宏丽其死也值天府开浚运河取土堆府门有人题诗曰格天阁在人何在偃月堂深恨亦深不向洛阳图白髪却于郿坞贮黄金笑谈便解兴罗织咫尺那知有照临寂寞九原今已矣空余泥泞积墙隂又杨廷秀宿牧牛亭秦太师坟庵诗云函闗只有一穰侯瀛馆宁无帝丘天极八重心未死台星三防折方休只防壁后新亭策恐作栘中属国羞今日牛羊上丘垅不知丞相更嗔不
　　桧有十客曹冠以敎孙为门客王防以妇弟为亲客郭知建以离婚为逐客吴益以爱婿为娇客施全以剸辨为刺客李季以设醮奏章为羽客龚金以治产为荘客丁禩以出入其家为狎客曹泳以献计为说客初止有此九客耳桧既死葬于建康有蜀人史叔夜者懐鸡黍号恸墓前其家大喜因厚遗之遂为吊客以足十客之数
　　桧之秉轴屏塞人言蔽上耳目凡一时献言者非诵桧功德则讦人苛细以中伤善稍渉国事恐触忌讳率噤而不发仅论禁销金铺翠鹿胎冠之耳晚年残忍尤甚数兴大狱又喜防佞不避嫌疑张扶请桧乘金根车及桧封益国公又有乞置益国官属及议九锡者桧闻之坦然不骇静江有秦城驿知府吕愿中赋秦城王气诗以媚桧得召京秩沈长卿芮煜共赋牡丹诗有宁令汉社稷变作莽乾坤之句为隣人所告编置化州赵令衿观桧家庙口诵君子之泽五世而斩为汪召锡所告下狱死至于开门受赂富敌王家外国珍奇死犹踵阈其子熺无日不鍜酒具治书画特其细故耳
　　桧之当国也四方馈遗日至方务德帅广东为蜡炬以众香实其中遣驭卒持诣桧府厚遗主藏吏期必逹吏使俟命一日宴客吏曰烛尽适广东方经略送烛一罨未敢启桧命取用之俄而异香满座察之则自烛中出也亟命藏其余枚数之适得四十九呼驭卒问故则曰经畧专造此烛供献仅五十枚既成恐不佳试爇其一不敢以他烛充数秦大喜以为奉已之専也待方益厚
　　秦桧为相久擅威福士大夫一言合意立取显秩人懐速化之望故仕于朝者多不肯外迁有王仲荀者以滑稽游公卿间一日坐秦府賔次朝士云集待见稍久仲荀前白曰今日公相未出堂众官久伺某有一小话愿资醒困众知其善谑争竦听之乃抗声曰昔有一朝士出谒未归有客投刺于门阍者告之以某官不在留门状俟归呈禀客勃然发怒叱阍曰汝何敢尔凡人之死者乃称不在我与某官厚故来相见独无讳忌而敢以此言目之我必竢其来面白以治汝罪阍者拱谢曰小人诚不晓讳忌愿官人寛之乃今朝士留谒者例告如此若以为不可当复作何语以谢客客曰汝官人既出谒未回苐云某官出外去可也阍愀然蹙额曰我官人宁死却是讳出外去三字满座皆大笑仲荀出入秦门预防客老归建康以死秦虽煽语祸独优容之盖亦一吻流也
　　桧之欲杀岳飞也于东牕下与妻王氏谋之王氏曰擒虎易縦虎难其意遂决后桧游西湖舟中得疾见一人披髪厉声曰汝误国害民吾已诉天得请矣桧归无何而死未几子熺亦死王氏设醮方士伏章见熺荷铁枷问太师何在熺曰在酆都方士如其言而往见桧与万俟卨俱荷铁枷备受诸苦桧曰可烦语夫人东牕事发矣
　　曹泳秦桧门客也监黄岩酒税秩满到部注阙上省桧押勅见泳姓名物色召见之熟视曰公桧恩家也泳恍然不知所答则又曰忘之耶泳曰昏忘实不省于何处遭遇太师桧入室有顷取小册示泳使观之首尾不记他事但有字一行曰某年月日某人钱五千曹泳秀才绢二疋盖桧防时游索富家得五千求益不可泳时为馆客探囊中得二绢曰此吾束脩之余也今举以遗子既别不相闻虽知桧贵震天下不谓其即秦秀才也泳曰不意太师乃能记忆防贱如此桧曰公真长者命其子孙出拜之俾以上书易文资骤用之至户部侍郎知临安府晚年桧有异志泳实预其宻谋桧病高宗临视之已不能言懐中出一劄乞以其子熺代辅政上视之无语既出呼干办府事者问何人为此则以泳对遂命勒停安置新州
　　韩侂胄昻夫魏忠献王琦曾孙也孝宗崩光宗疾不能执丧宁宗在嘉邸丞相赵汝愚议拥立而宪圣皇太后居慈福宫莫可闗白侂胄雅善慈福内侍因内侍以宻启太后太后许之汝愚乃立宁宗侂胄以定策功希望节钺汝愚不许知阁刘弼劝汝愚曰此事侂胄不为无功亦须稍疏官职而朱熹亦劝汝愚当厚赏以酬其劳弗使预政汝愚为人踈直谓侂胄易制不以为虑侂胄遂怨望内交宫掖外比奸邪谋倾汝愚而难其名问于京镗镗曰彼宗姓也诬以谋危社稷则一网打尽矣侂胄然之乃讽右正言李沐奏汝愚以同姓居相位将不利于社稷汝愚遂罢相设伪学之禁贬谪朱熹等五十九人赵从道有诗云庆元宰相事纷纷説着令人暗断魂好听当时刘弼语分些官职与平原刘一清诗云斋坛一钺底须悭坐见诸贤散似烟不使庆元为庆厯也由人事也由天
　　侂胄既进太师封平原郡王欲立竒功以自固乃倡恢复之议举兵北伐金人分道南侵镇兵屡败侂胄惧遣使请和金人不许第索启衅之首侂胄大怒用兵益急蜀口汉淮之民死者不可胜计中外忧惶礼部侍郎史弥逺与皇子荣王谋诛侂胄杨皇后亦从中力请乃得宻防侂胄陈自强皆罢相仍令夏震以兵押出国门是夕乃侂胄四夫人诞辰张功甫移庖大燕至五鼓方散沉醉几不可起干办府事周筠以片纸投入云闻外间有警不佳乞闭阁门免朝侂胄怒曰谁敢如此至三皆不従乃盥栉服瑞香畨罗衣一袭登车而往则殿司军围绕府第矣而侂胄犹未知也夏震呵止于途拥至玉津园侧击杀之命临安府函其首诣金人求和建阳刘淮为之诗云寳莲山下韩王府郁鬰沉沉深几许主人飞头去和敌緑户雕窓鎻风两九世公卿一朝覆太师冝诛魏公辱后车不悟有前车兀突眼中观此屋髙九万诗云拂晓官家簿録时未曾吹彻玉参差傍人不忍听鹦鹉犹向金笼唤太师
　　开禧北伐侂胄之寡谋浪战固可罪矣至函其首以求和何其谬也善乎宁宗有言恢复岂非美事但不量力耳有为诗云自古和戎有大权未闻函首可安边生灵肝脑空涂地祖父魂讐共戴天晁错已诛终叛汉于期未遣尚存燕庙堂自谓万全策却恐防秋未必然
　　侂胄既逐赵忠定至衡州而暴卒或谓中毒云太学生敖陶孙赋诗于三元楼壁云左手旋干右转坤如何羣小恣流言狼胡无地居姬旦鱼腹终天吊屈原一死固知公所欠孤忠幸有史长存九泉若遇韩忠献休説如今有末孙陶孙方纵笔饮未一二行壁已舁去陶孙知必为韩所廉顷之捕者至矣急更衣持酒具下楼与捕者交臂问敖上舍在否对曰方酣饮亟亡命走闽侂胄败乃登第一
　　侂胄有爱姬小故被谴钱唐令程松夀亟召女侩以八百千市之舍之中堂旦夕夫妇上食事之甚谨姬惶恐莫知所由居数日侂胄意解复召之知为程所市矣大怒松夀闻之亟上谒献之曰顷有郡守辞阙者将挟市去外郡某忝赤县恐忤钧顔故为王匿之舎中耳侂胄意犹未平姬既入具言松夀谨待礼侂胄大喜即日躐除太府寺丞旬迁监察御史逾年进右谏议大夫犹怏怏不满乃更市一羙人献之名曰松夀侂胄追问之曰奈何与大谏同名答曰欲使贱名常逹钧听耳侂胄怜之即除同知枢宻院事
　　侂胄有四妾皆郡夫人其三夫人号满头花新进者号四夫人尤宠幸通籍宫中慈明常诏入赐坐四夫人即与慈明偶席其次有十婢均宠有献北珠冠四枚者侂胄喜以遗四夫人十婢者皆愠曰等人耳我軰不堪戴耶侂胄患之时赵师以列卿守临安闻之亟出十万缗市北珠冠十枚瞰侂胄入朝献之十婢者大喜分持以去侂胄归十婢咸来谢翌日都市行灯十婢皆顶珠冠而出观者如堵归语侂胄曰我軰得赵大卿光价十倍王何吝酧一官耶侂胄许之遂进师工部侍郎侂胄又尝与客饮南园师与焉过山庄竹篱茅舎曰此真田舍景但欠鸡鸣犬吠耳少焉有犬嘷丛薄间视之乃师也侂胄大悦益亲爱之太学诸生有诗曰堪笑明廷鸳鹭甘作村庒犬鸡一日氷山失势汤燖镬煑刀刲
　　侂胄用事十四年威行宫省权震防内尝凿山为园下瞰宗庙出入宫闱无度孝宗畴昔思政之所偃然居之老宫人见之往往垂涕顔棫草制言其得圣之清易祓撰答诏以元圣褒之四方投书献颂者谓伊霍旦奭不足以儗其勲有称为我王者余嚞请加九锡赵师乞置平原郡王府官属侂胄皆偃然当之籍没之晨放逐羣婢愿认父母者听以身首服饰去市人利其物诈称某妾父母者阗哄门巷或牵裾揽臂而往发其家藏斥卖之败衣破絮亦各分包往往有金珠裹匿盖诸婢将挈之以为逃计者慈明以四夫人偶坐之憾特命京兆杖一百而遣之流其嗣子于沙门岛
　　侂胄在庆元初其弟仰胄为知閤门事颇干朝政时人谓之大韩小韩求防径者争趋之一日内燕优人有为衣冠到选者自叙履歴材艺应得羙官而留滞铨曹徘徊浩叹又为日者弊防持扇过其旁邀谈庚甲问得禄之期日者厉声曰君命甚高但财帛宫宜破若欲小可先见小寒更望大成必见大寒优盖以寒为韩也侍燕者皆缩颈匿笑
　　侂胄当轴黜降朝绅权移人主时有天族就试南宫者题诗客邸云蹇卫冲风怯晓寒也随举子到长安路人莫作亲王防姓赵如今不似韩
　　侂胄尝以冬月携家游西湖遍览南北两山之胜末乃置宴南园族子判院与焉有献牵丝傀儡为土偶负小儿者名为迎春黄胖韩顾族子曰汝名能诗可咏之即赋一絶云脚踏虚空手弄春一人头上要安身忽然线断儿童手骨肉都为陌上尘侂胄怫然不终宴而归未几祸作
　　侂胄为南海尉延一文士作馆客既别音问不通后侂胄当国尝思其人一日忽上谒盖已改名登第数年矣一见欢甚馆遇殷厚尝夜阑酒罢侂胄屏左右促膝问曰某谬当国柄外间议论如何其人太息曰平章家族危如絫卵尚复何言侂胄愕然问故对曰是不难知也椒殿之立非出于平章则椒殿怨矣皇子之立非出于平章则皇子怨矣贤人君子自朱熹彭龟年赵汝愚而下斥逐贬死不可胜数则士大夫怨矣边衅既开三军暴骨孤儿寡妇泣声相闻则三军怨矣并边之民死于杀掠内地之民死于科需则四海万姓之民怨矣丛是众怨平章何以当之侂胄黙然久之曰何以教我其人辞谢三固问乃曰仅有一策主上非心黄屋若急建青宫开陈三圣家法为揖逊之举则皇子之怨可变而为恩椒殿退居德夀虽怨无能为矣于是辅佐新君涣然与海内更始曩时诸贤死者赠卹生者召擢遣使聘敌释怨请和以安边境优犒诸军厚恤死士除苛解娆尽去军兴无名之赋与百姓更始然后选择名儒逊以相位乞身告老为緑野之游则易危为安转祸为福或者其庻几乎侂胄犹豫不能决欲留其人处以掌故其人力辞竟去未几祸作
　　侂胄封平原郡王而官太师一时献佞者皆称师王时叅知政事钱象祖尝諌用兵与侂胄有隙史弥逺遂与合谋既得罢相之防遂私谋批杀之宁宗实不知也都下为之语曰释伽佛中间坐胡汉神立两旁文殊普贤自鬪象祖打杀师王闻者絶倒
　　陈自强为侂胄童子时师侂胄当国自强至临安待选欲见无以自通其僦居主人出入侂胄家为入言之一日侂胄召自强比至则从官毕集侂胄设褥于堂延自强升坐拜次召从官入同坐皆局蹐莫敢居上侂胄徐曰陈先生老儒汨没可念坐客唯唯明日交章荐之即拜太学録未逾年三迁为秘书郎既入馆改右正言月余拜諌议大夫御史中丞旬日遂佥书枢宻院事明年叅知政事又明年知枢宻院事侂胄进太师自强拜右丞相尝语人曰自强唯一死以报师王每称侂胄曰恩王恩父称苏师旦为叔称书吏史逹祖为兄嘉泰元年临安大火自强所积一夕煨烬侂胄遂遗之万缗执政列郡闻之皆有所助不数月得六十万缗更倍所焚之数及侂胄败窜自强于永州死
　　苏师旦者平江书吏也为韩侂胄腹心以奸计归诚于侂胄侂胄愈益昵之尝以窘乏求金诣侂胄侂胄初不知其受诸将之赂动以亿万时时捐赀助之及江上军败词连师旦受赂尺牍具存侂胄大怒窜师旦海上及侂胄败取斩于临安籍其家得金箔金二万九千二百五十片金钱六十辫马蹄金一万五千七百二十两子金五斗生金罗汉五百尊各长二尺五寸金酒器六千七百三十两钗钏金一百四十三片金束带一十二条他物称是以一隅之地幸臣黩货如此侂胄所积应且数倍国安得不亡哉
　　苏师旦将建节学士顔棫莫子纯皆莫肯当制易祓彦章为枢宻院检详文字师旦为都承防祓与之昵欣然愿任责遂以国子司业兼两制竟为师旦草麻极其谀佞至用前人旧对所谓有文事有武备无智名无勇功者盖以孔子比之子房不足道也既宣布物论哗然亟擢祓左司諌诸生为之语曰阳城毁裴延龄之麻由谏官而下迁于司业易祓草苏师旦之制由司业而上擢于谏官既而韩诛苏得罪祓遂逺贬
  </div>
  <div class="pagination">
   <a href="西湖游览志_page13.html">
    上一页
   </a>
   <span>
    ...
   </span>
   <a href="西湖游览志_page9.html">
    9
   </a>
   <a href="西湖游览志_page10.html">
    10
   </a>
   <a href="西湖游览志_page11.html">
    11
   </a>
   <a href="西湖游览志_page12.html">
    12
   </a>
   <a href="西湖游览志_page13.html">
    13
   </a>
   <span class="current-page">
    14
   </span>
   <a href="西湖游览志_page15.html">
    15
   </a>
   <a href="西湖游览志_page16.html">
    16
   </a>
   <a href="西湖游览志_page17.html">
    17
   </a>
   <a href="西湖游览志_page18.html">
    18
   </a>
   <a href="西湖游览志_page19.html">
    19
   </a>
   <span>
    ...
   </span>
   <a href="西湖游览志_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
