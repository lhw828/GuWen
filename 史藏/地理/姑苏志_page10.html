<!DOCTYPE html>
<html>
 <head>
  <meta charset="utf-8"/>
  <title>
   姑苏志 - 第 10 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   姑苏志 - 第 10 页/共 70 页
  </h1>
  <div class="content">
   隆兴二年八月诏江浙势家围田湮塞流水诸州守臣按视以闻其平江府委陈弥作相度弥作乃上其宜先治者十浦并合开围田一十三处诏令守臣沈度依限开掘既成复诏浙西提刑曽逮躬亲审实
　　隆兴二年八月臣僚奏请防浚三十六浦开浦围田诏两浙运判陈弥作相度措置议开常熟许浦白茅浦崔浦黄泗浦昆山茜泾浦下张浦七雅浦川沙浦杨林浦掘浦凡十浦合开围田一十三所诏令知平江府沈度依状开决许浦自梅里塘雉浦口东开至白荡白茅浦自黄沙港开至支塘桥崔浦自丁泾塘至浦口黄泗浦自十字港开至奚浦口茜泾浦自界泾开至鸭头塘下张浦自东海防开至千歩泾七鸦浦自梅浦开至李漕泾川沙浦自海防开至六鹤浦杨林浦自杨林桥开至陶家港掘浦自梅口开至五圣港凡用工三百二十二万钱三十三万七千米九万六千七百各有竒【按范至能新开塘浦记隆兴二年浙西郡国七大水昆山为甚眀年二月民饥且疫邑长李结得校工直募役濬浦五曰新洋江曰小虞曰茜泾曰下张曰顾浦濬塘三曰郭泽曰七鸦曰至和五旬而告休据此时奉诏开决十浦而记畧不及之其新洋小虞顾浦郭泽至和盖因此修浚耳】
　　隆兴六年十二月监进奏院李结献治田三议曰务本曰恊力曰因时诏令胡坚常相度以闻其后户部以三议切当但工力浩瀚欲谕有田之家各依乡例出钱米与租佃之人更相修筑庶官无所费民不告劳从之【李结治田三议乾道六年十二月十四日监都进奏院李结言苏湖常秀所产为两浙之最自绍兴十三年以来屡被水害议者皆归积水不决之故以为积水既去低田自熟第以工役浩大事皆中辍臣有管见治田便利三议一曰敦本二曰协力三曰因时司农丞郏亶议云古人治塘浦濶深者盖欲取土以为堤岸非専为决积水若堤岸髙厚借令大水之年江湖之水髙于民田五七尺而堤岸尚出扵塘浦三五尺故虽大水不能入于民田民田既不容水则塘浦之水自髙于江而江之水亦髙于海不湏决泄而水自湍流矣此古人治低田之法也若知决水而不知治田则所开浚之地不过积土于两防之侧霖雨荡涤复入塘浦不五七年填淤如旧前功尽弃为今之务莫若専务治田乞诏监司守令相视苏湖常秀诸州水田塘浦切去处发常平义仓钱米多寡量行借贷与田主之家今就此农隙作堰车水开浚塘浦取土修筑两邉田岸立定丈尺众户与并力官司督以必成且民间筑岸所患无土今既开浚塘浦积土自多而又塘濶深易以流浅田岸既成水害自去此臣所谓敦本之议也结又以为百姓非不知筑堤固田之利然而不能者或因贫富同叚而出力不齐或因公私相吝而因循不治非协力不可百姓所鸠工力有限必頼官中补官中非因饥歉难以募民兴役非因时不可】
　　乾道初沈度陈弥作又言防濬昆山常熟县白茅等十浦并通彻大海遇潮则海内细沙随泛以入潮退则沙泥沈坠渐致淤塞令依旧招置阙额开江兵卒次第开濬不数月诸浦可渐通彻从之
　　乾道八年六月前镇江府兵卒钤辖王彻言绍兴二十八年开常熟五浦欲泄积水入江宜自常熟县东开凿至雉浦五十里引许浦纵水入江郤是雉浦西就民田创河二十五里号丁泾塘横引水复入福山浦使二浦之水复归一浦近县之田稍获灌溉且平江居南北地形最下之处使嵗有一尺之水则湖州平江之田髙下皆溢故海濵三十六浦各置廵检寨捍卫江海开浚港浦最急者五浦其黄泗浦与福山通流不湏开凿崔浦许浦白茅浦三所潮沙壅积必当防导诏措置开凿条约以闻其后知府邱崈言开凿许浦固为水利然遇旱顿失潴畜且役大难成遂止
　　淳熙元年诏平江守臣与许浦驻劄戚世眀措置开浚许浦三旬讫工二年六月两浙运副姜诜奏开常熟县黄泗浦崔浦许浦白茅浦而许浦最急时两浙运判官陈岘言昨奉诏徧厯平江常州江隂谕民并力开濬川港毕始欲官给钱米嵗不下数万今百姓相率効力而成诏常熟知县刘頴特増一秩余论赏有差寻命提举薛元鼎相视太湖沿流利害元鼎议常熟昆山之间茜泾下张七鸦许浦白茅五大浦为数州之利比年并皆湮塞前任提举陈举善劝谕人户以渐开濬独许浦犹未施工昨水统制冯湛乞用军兵开掘因与守臣不协遂已乞诏冯湛开濬十月知府陈岘言奉诏措置增展开决许浦今日雉浦至梅里道通桥三十八里自道通桥至许浦口一十六里浚塘筑堤植栁一万株以固岸塍诏本路提刑曽逮覈实以闻是嵗薛元鼎又奏开运河五十四里
　　淳熙十三年罗点提举浙西常平以淀山湖泄诸水道戚里豪强占以为田故水壅不泄民田病之奏乞开濬有防命防躬亲相视开掘农民闻命欢跃不待告谕各褁粮合夫先行掘凿于是并湖巨浸复为良田【罗防乞开淀湖围田状浙西围田湮塞水势所在皆有独淀山湖一防为害最大因被奸民包裹围田筑断堰岸致水势无由发泄此湖上通苏湖秀三州之水全籍古来斜路等港通泄湖水下彻大小石浦出吴松江入海遂委吴县主簿刘允济同昆山县尉躬亲防视采问利害据申到淀山湖东西三十六里南北一十八里旁通太湖汇苏湖秀三州之水上承下泄不容少有壅遏华亭在湖之南昆山在湖之北湖水自西南趋东北所頼泄水去处其大者东有大盈赵屯大石三浦西有千墩陆虞道褐三浦中间南取淀山湖北取吴松江凡三十六里并湖以北中为一澳系古来吐吞湖水之地今名山门溜东西约五六里南北约七八里正当湖流之冲非众浦北贯山门溜之中又有斜路港上达湖口当斜路之半又西过为小石浦上达山门溜下入大石浦凡斜路港大小石浦分为三道杀泄湖水并从上而下通彻吴松江江湖二水晓夕往来防灌不息以此浦港通利无有沙泥壅塞可以宣导水源今来顽民輙于山门溜之南东取大石浦西取道褐浦并縁淀山湖北筑成大岸延跨数里遏截湖水不使北流尽将山门溜中围占成田所谓斜路及大小石浦泄放湖水去防并皆筑塞父老尝言围岸勿筑时湖水平白涨起丈余尽壅入西南华亭县界大小石浦并斜路港口既被围防其浦脚一日二潮则泥沙随潮而上湖水又不下流无縁荡涤通利即今淤塞反髙于田遇水则无防泄防遇旱则无从取水大抵水性趋下下流既壅其势必湏溃裂四出散入民田理无可疑者】
　　淳熙十六年提举詹体仁开河置斗门为旱潦之僃嘉定十年知府赵彦橚防锦帆泾以达运河
　　绍定五年知府吴渊以吴江石塘桥梁摧圯给钱三十万米一千二百石命邑令李桃廵塘官綦纽修葺又植蒲苇杨栁以为捍
　　淳祐六年发运使魏峻防至和塘东自夹潮塘西至戴墟浦亘四十余里又立栅三十二以为禁防官出钱二万三千二百缗米二百一十石有竒【浙西提举郑霖为记】
　　元至元二十四年水涝为灾宣慰朱清喻上户开浚自娄门导水曰娄江以入于海麤得水势顺下不致甚害
　　大徳二年立浙西都水监庸田使司于平江路设置専一修筑田围防浚河道淀山等湖已有官定界畔诸人不得似前侵占复为民害违者听庸田司追断又潮沙淤塞河港亡宋时设撩浅军人専一撩洗仰庸田司于二八月内依时督责如法防浚毋致壅遏合用人工如何措置可以常乆通行行省更为从长计议又浙西官田数多俱系贫难下户种纳春首阙食无田主借贷围岸缺壊又自行修理官司不为存恤以致逃窜荒废官田今后管民官司并不得将此等佃户差充里正主首及当一切催甲等役妨废农务失误官租如违仰庸田司究治又淀山练湖诸人占湖为田嵗纳租米另行收贮若有合用修浚工料从庸田司募工支用
　　大徳八年夏五月中书省准江浙行省咨任仁发言吴松江淤塞奏立行都水监仍扵平江路设置直中书省及命行省平章彻尔提督防浚继降诏条云修浚河道闸一切合用物料行省即扵官钱内收买应付又浙西苗粮户内起夫一万五千名自僃什物每名工役一年免粮一十五石其军站除赡役地外依上科着僧道伊噜勒昆达实宻不分常住并权豪官员不以是何投下不纳官粮之家以地五顷着夫一名从行都水监选委防干官员部夫督役其有厘立事功防能称职者行都水监具迹举眀其着眀夫户杂泛差役权行蠲免是嵗十一月仁发以吴松江故道湮塞为浙西居民害上防条陈利病防道之法西自上海县界吴松旧江东抵嘉定石桥洪迤逦入海长三十八里深一丈五尺濶二十五丈役夫一万五千为工一百六十五万一千六百有竒至九年二月毕工【任都水水利议答议者曰吴松江前时深通今日何为而塞岂非如海变桑田之説非人力所可为者欤答曰东坡有言若要吴松江不塞吴江一县之民可尽徙于他处庶上源寛濶清水力盛沙泥自不能积何致有湮塞之患哉归附后将太湖东岸出水去处或钉栅或作堰为筑堤为桥及有湖泖港汊又虑私盐船往来多行塞断所以清水日弱混潮日盛沙泥日积而吴松江日就淤塞正与东坡所见合若曰如海变桑田一付之天则圣人手足胼胝尽力沟洫皆虚言也圣人岂欺我哉所当尽人力而可为也议者曰钱氏有国百余年止长兴间一次水灾亡宋南渡百五十余年止景定间一二次水灾今或一二年三四年水灾频仍其故何也答曰钱氏有国亡宋南渡全借苏湖常秀数郡所产以为国计常时尽心经理髙田低田各有制水之法其间水利当兴水害当除合役军民不问繁难合用钱粮不吝浩大必然为之又使名卿重臣専董其事豪富上户簧言不能乱其耳珍货不能动其心又复七里为一纵浦十里为一横塘田连阡陌位位相接悉为膏腴之产以故二三百年之间水灾罕见国朝四海一统又居位者未知风土所宜视浙西水利与诸处无异任地之髙下任时之水旱所以一二年间水旱频仍也议者曰苏州地势低下与江水平故曰平江故称泽国其地不可作田今欲围筑亦逆土之性耳答曰晋宋以降仓廪所积悉仰给于浙西之水田故曰苏湖熟天下足若谓地势低下不可作田此诚无稽之论何以言也浙西之地低于天下而苏湖又低于浙西淀山湖又低于苏湖彼中富户数千家每嵗种植茭芦编钉桩篠围筑埂岸岂非逆土之性何谓今日尽成膏腴之田此眀效大验不可掩也既是淀山最低之处尚可经理为田郤说已成之田不可作田何其愚也议者曰水旱天时非人力所可胜自来讨究浙西治水之法终无寸成答曰浙西水利眀白易晓何谓无成大抵治之之法有三浚河港必深濶筑围岸必髙厚置闸窦必多广设遇水旱就三者而乗除之自然不能为害傥人力不尽而一切归数于天寜有丰年耶东坡亦言浙西水旱乃人事不修之积正此谓也昔范文正公亲开海浦议者沮之公力排浮议防浚积潦数年大稔民受其赐载之方册昭然可考谓之无成可乎议者曰河渠围岸闸窦三者俱则水旱可无民食可足诚为乆逺之计朝廷何为而废之答曰范文正公宋之名臣尽心于水利尝谓修围浚河置闸三者如鼎足缺一不可三者矣水旱岂足忧哉国家收附江南三十余年浙西河港围岸闸窦无官整治遂致废壊一遇水旱小则小害大则大害是以年年有荒芜不可种之田深可痛惜今朝廷废而不治者盖募夫供役取办于富户部夫督役责成于有司二者皆非其所乐所以猾吏豪民搆扇必欲沮壊而后已朝廷未见日后之利但厌目前之扰是以成事则难壊事则易东坡亦云官吏惮其经营百姓畏其出力所以累行而终辍不能成乆逺之利也议者曰行都水监既是有益衙门何众口一词皆谓无益而眀议罢之答曰民可使由之不可使知之事之利害乆而始眀彼小民无知但见工役之繁豪民肆奸又吝供输之费所以百般阻挠但谓无益以败乃事殊不知浙西有数等之水拯治方畧皆不相同非立専司岂能成功使水监衙门真为无益古之有国者亦废而不置乆矣何为周汉唐宋之世未尝一日不用心尽力经营水利之事列之史传代有其人谚曰水利通民力松斯言信矣若浙西低下之地不湏水监即今中原髙阜之处水监既不可缺而低下之处乃谓不必置何不智之甚也数年之后河港浅塞水害兹甚有忧民忠国者出必复兴修水利之事彼横议者岂得终沮之哉议者曰水利固不可不修然今陇西汉唐二渠止是责于有司修浚民更不扰浙西水利何不亦责之有司答曰陇西二渠长流水也浚成深渠水自下流治之无难浙西水性不一整治方法亦殊岂可以汉唐二渠例视之哉宋贤如范文正公苏文忠公王荆公朱文公皆今世大儒经纶天下之大材尚各建筞设官置卒専力经营必有所见若有司兼管何往而不败事】
　　泰定元年江浙行省以平江松江通海河道壅塞军民官势侵占水面为田逓年水旱相仍官民亏失大利委官同本处正官踏视讲议到吴松旧江二道乌泥泾大盈浦二河合挑縁癸巳嵗禁止动土请工部论报云上项河道江浙省已尝讲议修则官无亏粮民可足食难与其余土木之工一体停罢奏命行省左丞多尔济巴勒知水利前都水少监任仁发董督常州湖州嘉兴平江与本府不分是何人户实有纳苗田一顷五十亩差夫一名计四万有竒每名日支口粮三升中统钞一丙赐仁发银一锭袄子二领始扵是年冬十二月次年正月讫功仍令讲究乆逺不致淤塞良法
　　至正元年中书以江浙行中书左丞相钦察台开府言浙西水利近年有司失于举行隄防废弛沟港湮塞水失故道民受重困今后莫若都水监官嵗委一员分治仍令各处农事正官带知围田署衘责任有归及监察御史言宜复立都水庸田使司慎选谙晓水利恪守官箴之人披按图志讨论旧治扵必合开挑之处将原额租税除豁合用工本官为支给使専其任责以成效扵是奏立使司复于平江路设置命工部尚书图噜行省平章正事珠尔噶岱南行台与浙西防访司官各一员选知水利之人相其旧迹必合开挑各处农事正官结衘知渠堰事听受使司节制各官既辏嘉兴首会郡堂以商论堂书訏谋大兴臿斸隆尚厥功平章见役钜民疲特畧之论遂不合而罢吴人陆行直者承平章风指上书言扵有司曰辛巳太嵗位在东南浙间丁其方位修营动土厯家忌之有司腾其言以次达扵朝尚书知之怒繋行直而使诸中书防驳论罪之由是肇工扵是年冬十月撩漉吴松江沙泥浚各闸旧河直道与漕渠张泾及风波南俞北俞盐铁官绍盘龙浦汇六磊石浦等塘役夫一十九万八百人用粮四千七百石钞三千一百锭各有竒次年春二月讫功
　　潘应武言决放湖水【浙西地势极低米粮丰厚自福山而下有二百八十余里沙冈深以限沧溟冈身之间有港浦一百五十余防太湖三万六千顷受纳三州之水溢流而下一路径下吴松江二百六十余里抵海又一路自急水港五十里下淀山湖由港浦而入海古人开港浦溇泾沥之无非为去水计使民居无昏垫而土可耕种居民常常修筑围塍官府常常修浚水路涝则车水出田旱则车水入田公私之利岂不哉若公私之力少有不及则民居荡析而厚利以失钱王时置撩浅军四部七八千人専为事导河筑隄宋初废弛故常有水患至仁宗朝范文正公亲厯海濵开浚五浦费钱米一十八万余贯石自后置丰田水利使者専管湖塘河渠赵运使任内用钱米四十余万至理宗朝创立魏江江湾福山水军数千人専修江河湖塘仅免水患归附后军散营废河港湮塞其淀山湖中有山寺宋时在水中心东有出水港曰斜沥口曰乂港口曰小曹港曰大沥口曰小沥口各濶十余丈通潮水往来潮退则引湖水下大曹大盈等浦入青龙蟠龙江而出海古人为之尾闾门宋法禁人占湖为田为泄水路故也归附后权势占据为田今山寺在田中虽有港溇悉皆浅狭潮水湖水不相往来拦住去水东南风水回太湖则长兴宜兴归安乌程徳清等处泛滥西北风水下淀山湖泖则昆山常熟吴江松江等处泛滥皆因下流不决积水往来为害去夏一水淀山湖太湖四畔良田至今不可耕种今年可种者皆是以人力与天时争胜负农家日夜踏车车水出田子女生趼田外河水髙扵田内数尺近有稲禾将熟又为暴风骤雨激破围塍全围渰没子女号天恸哭老农血泪交頥今秋虽熟即日菜麦无土可种或遇风雨来嵗又是荒歉建言屡矣未见施行一日过一日一年复一年积乆不决围塍坍壊再遇滛雨悉为鱼池民居荡析公私坐失厚利彼时修治用费既广民力困乏悔亦无及愚昨随营田司官亲曾相视水势与髙年老农知识地理人讲究得淀山湖东大小漕港斜厯等处固是泄水尾闾今为权势占据卒难复旧淀山湖北有道褐浦石浦千墩浦小沥口四防取江波近水势顺便今若先于此四处开浚决放水路以救百姓以保公私寔为居安虑危经理根本之计水减退然后次第开浚诸处河港此即古人所谓下流既通上流可导也○复言便冝伏详东坡先生曰三吴之水潴为太湖太湖之水溢为松江以入海海水日两潮潮浊而江清潮水常欲淤塞江路而江水清驶輙随涤去海口常通则湖中少水患此数句包尽浙西水路下一駃字防尽浙西水性駃疾也言水要活要疾要流要駃如万马之奔骤也浙西水道自丙子年归附时招民官虑恐哨船入境据掠乡村将河港钉塞吴江长桥系太湖众水之咽喉其桥南堍古来水到龙王庙后被筑塞五十余丈沿塘三十六座桥洞寔乡村众流之脉络多被钉断亦有筑寔为坝者所以不流不活不疾不駃不能涤去淤塞以致淀山湖东小漕大沥等处湖沙壅积数十里之广被权势占据为田湖水潮水不相往来如人便溺不通水满胸腹间四年两涝朝廷亏失米粮数百万石浙西百姓离散大半今日防政相公敷奏决放湖水入海百姓父老闻风鼔舞已有更生之望续见诸人陈言俱非救良策切恐有误国听徒费钱粮为今之计以决放湖水为急务淀山湖北道褐浦石浦千墩浦小沥口四处寔系今日湖水入江下海要道今先浚此使湖水通流然后开浚沿塘桥道乡村河港谨条具事宜于后一淀山湖北一带自庙儿头港至赵屯浦一百余里共有港浦一十三条今皆淤浅应武昨与营田刘副使登淀山寺钟楼上逺望惟有道褐浦石浦最低下取江颇近水势甚便叩问当地耆老俱曰十年前潮水往来近方湮塞此处宜及早脩浚一沿塘三十六座桥道及葑门外至吴江七里桥多有上下桥道坝塞不通数内第四桥下水路来自湖州大钱港冲出塘东湖泊间入笠泽湖汾湖白蚬江下急水港直至淀山湖自然此处水甚汹涌归附后被人占防又造桥筑隄水益浅狭宜委官相视仍复通放一旧时长桥南堍水至龙王庙侧归附后坝塞五十余丈见盖房与军户居以致太湖出口狭小水不通彻易致泛滥宜委官往视指定龙王庙基谕会军户移入营内仍旧造桥相接一吴江长桥寔三州太湖之咽喉沿塘桥道实乡村河港之脉络前宋立水军三四千人吴江知县职衔带提督湖广河渠县尉职带廵视湖塘河渠设官田米三千余石名脩桥米归附时又名脩浚县河米凡有桥道坍毁水路堙塞本县自行支取随即脩治自此浙西三十年来并无水害范文正公治水议乞敕诸路行劝课之法取其简约易从之术颁赐诸路转运使及面一本付新授知州知县等此养民之政富国之本也今日参政为浙西生灵陈请决放湖水入海此三百年一遇深恐去后仍旧废弛沿塘桥道河渠于修浚如防以官田□付吴江县管选委经任好人充吴江县尹职衔带提领湖塘河岸劝农事县尉职带廵视湖塘河岸昆山县尉职兼廵视江湖河岸常切防视前项沿塘桥道河渠并道褐浦等防但有圯壊湮塞随即修浚如此则自然永无水患寔为公私无穷之利也】
　　前都水书吏吴执中言顺导水势【浙西古扬州之域厥土惟涂泥厥田惟下下得水之利虽而被水之害亦大宋有郏桥者尝论天下之水以十分为率自淮而北五分由九河入海大江而南五分由三江入海书所谓三江既入震泽底定是也大抵浙西水泽之薮外髙内低势若盘盂但遇霖滛水輙泛滥欲使泄于江海其江海日有两潮抑遏湖水浑流倒注来速去迟日积月増渐致淤淀导之有力则有无穷之利治之无术则有无穷之害古之智者盖未尝不深察于此而尽力乎沟洫也国家收附江南之初年糓屡登不闻水患所司因循失扵经理积而至扵至元二十四年二十七年二十九年六年之间三遭大水所在膏腴悉成巨浸百姓缺食卖子鬻妻不可胜计官粮亏失后中书省奏准大兴工役开挑太湖练湖淀山湖等防并通江达海河港又加一脩筑岸围自此嵗获丰收所在官司宜将已开河道时常修治庶防不废前功奈何牧民者畧不顾问太盈等浦涨塞如旧吴松江面淤淀愈增幸而数年之间雨水颇调不覩其患倘值往年水潦为害非轻近蒙朝廷设都水庸田司専督其事敦本防灾可为良防毎年劝率百姓脩筑田围浚治河道麤有成效然而数年之间事功龃龉识者固已忧之去年春夏之交滛雨频作平江松江大被水灾沟洫满盈田园损壊今都水庸田司又已革去修浚之责归于有司且吴松江旧云可坍千浦今则东自河沙汇西至道褐浦两岸涨沙将与岸平其中仅存江洪比之旧时百不及一虽汪洋之势见扵上海新泾太仓刘家港岂能尽泄诸郡之水又镇江丹阳县之练湖亦被豪权于湖靣髙防围裹成田侵夺众利浙西水乡农事为重河道田围必常修浚二事可以兼行而不可偏废今修围一事有司已有定式淀山练湖亦有原定界畔必湏严切申眀常加浚治吴松古江已被潮沙湮涨役重工多自非人力可及其淀山旧湖多为豪户围褁成田恐亦未易除毁即今太湖之水迂廻宛转多由新泾及刘家港流注于海合无顺其必趋之势于上海太仓等防相视可开河港尽行开凿务使支脉贯通流泄顺便乞照腹里防通河并新开通恵河□户差军体例设立撩浅人夫専一修理以防向后复淤之患官民幸甚】
　　周文英三吴水利【苏湖常秀土田髙下不等以十分为率低田七分髙田三分所谓天下之利莫大扵水田水田之美无过于浙右五代末吴越钱王独居东南専享此利宋范文正公尝论于朝曰江南围田每一围方数十里中有河渠外有门闸旱则开闸引江水之利涝则闭闸拒江水之害旱涝不及为农美利尝询访髙年云曩时两浙未纳土时苏州有营田军四部共七八千余人又有撩清夫専为田事导河筑隄以减水患是时嵗熟钱五十文籴米一石自归宋之后慢于农政不复修举田围河港大半堕壊今江浙之米石不下一贯比之当时其贵十倍民不得不困国不得不虚矣前都水监于江面置闸节水终非经乆良法且如见置闸三处本意潮来则拒潮来之水潮退则放江水决潮殊不知江水源筑塞水势细缓内水外水髙低无防又闸之相去不逺决放之水既浅且缓又乌能冲激潮沙而不积于江也于常年初无损益设遇涝嵗觊其倾泄江湖巨浸则见其不能此所谓徐行拯溺缓歩救焚者也海者百川之所宗水有所归则不泛滥善治水者必识其源流可也尝经行太仓刘家港及吴松江之左右登髙眺逺随流寻源为今之计莫若因水势之所趋顺其性而防导之则易扵成功刘家港南有一港名南石桥港近年天然深濶直通刘家港西南通横塘以至夏驾浦入吴松江其中间有迂廻窄狭处若使防浚深濶则太湖泄水一大路也某今弃吴松江东南涂之地姑置勿论而専意于江之东北刘家港白茅浦等处追寻水脉开浚入海者盖刘家港即古娄江三江之一也深港濶此三吴东北泄水之尾闾斯所谓顺天之时随地之宜也惟开浚之法付之有司例将有田之家差夫动扰犹为未便乞从省府差委谙通水利官诣沿海各处相视合浚港浦具数计工拟议申闻或都水监分官前来或选省府能官于浙间富户劝率百十家斟酌逺近及功绩巨细照依舍粮赈饥例优以官禄拟定品级令其开浚考其成功如工役轻省者量行优叙如功绩重大者优以一官激劝勉励庶防劳而无怨扰不及众假如凶年劝令富户捐粮振济不过救一嵗一处之灾上有以官推此防例成此美绩则可弭浙西数郡乆逺之灾寜不伟欤经治之后更湏都水监差官按行严督各州县每嵗修葺使其经乆不废或委行省官専一提调庶防就督事严免致有司乐嵗则茍且玩视以为常程设遇涝嵗则缩手无措败事伤农诗所谓迨天之未隂雨彻彼桑土绸缪牖户者此也水利有成则乐嵗相仍国富民安诚非小补】
　　本朝洪武九年八月长洲县民俞守仁等诣县状诉苏州之东松江之西皆水乡地形洿下上流之水迅发虽有刘家港难泄众流之横渍张氏开白茅港与刘家港分杀水势自归附以来十余年间并无水害今夏滛雨又山水奔注江湖増涨况常熟昆山之民于白茒四近昆承湖南诸泾及至和塘北港汊尽为堰坝不使通流虽曽差官开浚彼民随开随堰本府遂差官防同相视淤塞港汊丈量计工开浚
　　永乐二年朝廷以苏淞水患为忧命户部尚书夏原吉防治寻遣都察院佥都御史俞士吉赍水利集赐原吉使讲究拯治之法以闻既得请遂集民丁开浚自昆山县东南下界浦掣吴松江之水北达娄江二年冬复挑嘉定县四顾浦南引吴淞江水北贯吴塘亦由娄江入海又浚常熟白茅塘导诸水入杨子江【夏忠靖公治水奏臣奉职不称重贻宵旰之忧夙夜警惕惟勤咨访钦承圣谕愧感交集臣与共事官属及谙晓水利者叅考舆论得其梗防盖浙西诸郡苏松最居下流太湖绵亘数百里受纳杭湖宣歙诸州溪涧之水散注淀山等湖以入三江顷为浦港湮塞汇流涨溢伤害苗稼拯治之法要在浚涤吴松江诸浦导其壅滞以入扵海按吴松江旧衺二百五十余里广一百五十余丈西接太湖东通大海前代屡浚屡塞不能经乆自吴江长桥至夏驾浦约百二十余里虽云通流多有浅狭之处自夏驾浦抵上海县南跄浦口可百三十余里潮沙涨塞已成平陆欲即开浚工费浩大滟沙泥淤浮泛动荡难以施工臣等相视得嘉定之刘家港即古娄江迳通大海常熟之白茅港径入大江皆系大川水流迅急宜浚吴松南北两岸安亭等浦引太湖诸水入刘家白茅二港使直注江海又松江大黄浦乃通吴松要道今下流壅遏难防傍有范家浜至南跄浦口可径达海宜浚令深濶上接大黄浦以达湖泖之水此即禹贡三江入海之迹每嵗水涸之时修筑围岸以御暴流如此则事功可成于民为便】
　　正统五年六月廷臣奏言江南赋税多取给于苏州其田卑下常有渰溺之患宜设法防浚以利生民从之令廵抚侍郎周忱等兼总其事许以便宜处置忱检视嘉定吴淞江直流百里余东连大海西接太湖而北平坦滋生草蔓民因开垦成田江水壅塞不能通流乃亲往江上立表于江心督民间挑修昆山县顾浦自是水得防泄矣
　　正统七年吴中大水继以七月十七日风时廵抚侍郎周忱预奏量留官粮府一二十万石县亦五六万石赈济其年各防低圩岸塍俱被冲坍时水利等官先已被廵按御史何永芳奏革公奏取曽经任过办事官量□一二十员准其厯俸年月管修田圩开塞河道毕日送回吏部未半事完
　　景泰五年夏大水渰浸田禾经乆不退侍郎李敏知府汪浒议当开浚白茒等塘以泄之浒躬往常熟县相视乆不防濬壅成隄堰近民耄倪皆卧泣其上以求免言一开浚则堰下之田亦就浸矣浒不许强之挑濬青墩浦横沥塘共五六里以通白茒塘凿开三堰约三四里引水通鮎鱼口其海口淤塞漫生丛苇仍挑去约千余亩扵是水得归海
　　天顺二年廵抚左副都御史崔恭访得吴淞江利病即亲诣其地以三年二月督工挑浚分江为三叚昆山县自夏界口至白鹤江挑四千六十七丈上海县自白鹤江至卞家渡挑四千六十七丈嘉定县自卞家渡至荘家泾挑五千五百六十七丈江深一丈一尺面濶十丈二尺底濶四丈出旧江一万三千七百一丈
　　成化五年吴县知县樊瑾因太湖近胥口防凡吕山周山东阳梅舎等防人出入必经此若遇风波屡有覆溺之患准本地民呈行以香山西南陇阪间旧有河名九曲港者淤塞已乆即起本地人夫重加开濬共三千八百五十余丈
　　成化八年置佥事于浙江専治苏松等府水利吴县知县雍泰承檄治采香径废堰堰傍粮田数千顷遇干旱輙稿泰领民寻源得于穹窿山陇阪间盖由山腰法雨泉流出者上为一堰下分二道一道东由白马岭南流逾赵墓折而西一道西下山溇环赵墓复绕而东二流相合近采香迳潴聚成潭仍躬相地宜甃砌二百石堰堰各置牌随水旱而啓闭之三阅月而成又南检踏三洋嘴西北入太湖地如牛角然防湖在其左贡湖在其右风涛剥蚀日就颓圮复发钱市山石由马山西南而东筑护堤千余丈而湖田借以无恙矣
　　成化十年正月廵抚右副都御史毕亨与知府邱霁议开吴淞江面濶一十四丈五尺底濶八丈五尺水深一丈二尺自夏界田起至西荘家港嘉定县分挑六千三百五十三丈六尺昆山县分挑五千三百五十三丈七尺共长一万一千七百七丈三尺用夫四万六千八百三十
　　治四年五年七年吴中大水廷臣言当防濬水道八年正月工部侍郎徐贯奉敕谕与从行主事祝萃会同廵抚都御史何鉴知府史简寻访水道通塞之由以吴江万六千人开濬长桥水窦防太湖之水以及吴淞江盖江口被民田之及丛生苇荻蔓延数千亩至是垦除之以长洲吴昆山常熟嘉定等县十万五千余人挑濬白茒港并斜堰七浦塘共长二万四千余丈并东开盐铁塘十八里西濬尤泾七里民夫皆给以口粮计八万八千二百六十余石由是诸泾港首尾皆贯扵白茒而水有所归矣【尚书徐贯治水奏臣等切惟东南地势低下水患自古有之永乐初元水复涨溢太宗文皇帝命户部尚书夏原吉大加防治方得止息逮今九十余年各处港浦仍复湮塞为患滋甚仰惟皇上轸念地方命臣等防同修浚盖将拯垫溺之民于袵席之上化鱼鳖之区为稲梁之域臣等敢不罄竭驽钝以图仰副圣意用是夙夜不遑寜处相度施工窃见嘉湖常镇水之上流蘓松水之下流上流不浚无以开其源下流不浚无以道其归于是督同委官人等将苏州府吴江长桥一带茭芦之地防浚深濶导引太湖之水散入淀山阳城昆承等湖又开吴松江并大石赵屯等浦泄淀山湖水由吴松江以达于海开白茅港并白鱼洪鮎鱼口等处泄昆承湖水以注于江又开七浦盐铁等塘泄阳城湖水以达于海下流防通不复壅塞开湖州之溇泾泄天目诸山之水自西南入于太湖开常州之百渎泄荆溪之水自西北入于太湖又开各斗门以泄运河之水由江隂以入江上流防通不复湮滞自治七年十一月十七日兴工至八年二月十五日工毕幸而一向天气晴和人无疫疠凡百众庶争先效劳即今水患消弭人无垫溺之忧田有丰稔之望列郡士民莫不庆抃是非臣等之能皆皇上盛徳大福广被东南之所致也今将修浚过港渎画图贴説谨具奏闻】
　　治九年工部主事姚文灏筑沙湖堤广三丈袤三百六十丈【吴寛沙湖堤记周礼职方氏东南曰扬州其泽薮曰具区浸曰五湖今苏郡在古扬州境内而具区即太湖也又在今吴县境内独所谓五湖者莫考其迹然水所潴輙数千顷以湖名者不知有防岂即周礼之五湖邪或曰太湖中分为五故名夫既曰具区不应复言五湖是必不然凡田之并湖者既借灌溉之利而风波冲激田塍輙崩则有浸滛之苦至于舟楫往来固擅乗载之利然而风波猝兴港潴无避亦有覆溺之忧盖利害之相倚伏如此湖之在偏隅者不必论若距郡城东二十里曰沙湖凡太仓昆山嘉定崇眀之人之所必经者其广袤各数十里横絶道上其北多腴田其中多舟楫人以为患者尤甚不独此尔旁有盗薮以行刼为业客舟为风波所阻集于岸下多不能免人益患之昔人欲筑堤以捍之者久矣皆以土石所施无所附丽其功难成遂置之乃治丙辰工部主事姚君文灏奉敕来督水利始白于廵抚右副都御史朱公谓隄可筑公往视之亦曰可筑且曰是宜用卷埽法盖吾治河决时所已试者也谋既协姚君乃専任其事先时君从工部侍郎徐公濬常熟江口获苇利之占于民者以为公用及是遂頼其济一时夫卒尽力材用毕具工垂成而君移疾去矣今郎中传君潮来代周行田野水利大兴他日行至沙湖叹曰是堤之功其可已乎至是廵抚为左副都御史彭公复劝相之而堤竟以完告其濶为丈三长为丈三百六十隐然如城坚壮可乆而水势汪洋安流成渠人皆称便惟古土功之兴春秋谨之大抵因民之所利而利之则易为功违之则难然又有难易焉者孟子曰为髙必因邱陵为下必因川泽盖言因其势者则易也故世之捍水者未有不因于土之势然非知乎水之性亦终于壊而已今夫沙湖为隄既无所因可谓难矣顾其水湍悍特杀而抑之其漩洄演漾固无所滞此其所以竟成也彼梁作淮堰成而即坏惟障而塞之不知其性尔水利之不行已乆行则有利焉然能去其患则利在其中如是隄然盖耕者无浸滛之苦则安于田亩行者无覆溺之忧则乐于道路贾者无掠夺之恐则保其货财利何博于此是役也前守为史侯简今为曹侯鳯皆经画其事者若通判陈纬知县刘珂邝璠县丞陈谦窦主簿喻秉则劳绩并着皆可书者于是傅君使来请文刻石予郡人也喜水患之能去且知君才操与姚君之羙无忝于上命也遂为之记后之人尚谨视之以无隳其功云】









　　姑苏志卷十二
&lt;史部,地理类,都会郡县之属,姑苏志&gt;
　　钦定四库全书
　　姑苏志卷十三　　　　　　　眀　王鏊　　撰
　　风俗
　　大江以南风俗大抵畧洞而亦与时为髙下不能齐也若夫嵗事农渔市井歌舞方言皆其俗之可騐者因具列焉
　　吴之先杂扵蛮夷泰伯仲雍居之断髪文身以同其俗陋可知矣其后申公巫臣教之骑射子胥孙武又能以武强其国黄池之会与晋争先而干将要离又以铸剑撃刺擅扵国中故有吴王好剑术国人多瘢疮之语一时所尚可见至楚汉时其子弟尚能随项氏北破秦兵虽曰土绵力薄其风亦壮矣然春秋时季札聘上国观周乐逆知列国之强弱存亡扵数百年之后言防北学以文学列扵孔门吴民之秀而文盖已肇扵此汉世称大江之南五湖之间其人轻心由今观之吴下号为繁盛四郊无旷土其俗多奢少俭有海陆之饶商贾并凑精饮馔鲜衣服丽栋宇婚防嫁娶下至燕集务以华缛相髙女工织作雕镂涂漆必殚精巧信鬼神好滛祀此其所谓轻心者乎然自孙氏有江东顾陆名宗多出吴下典午南渡衣冠来归当时已有君子尚礼黎庶敦厐土风清嘉之称盖自朱买臣陆机顾野王之徒显而人尚文支遁道生慧向之俦起而人尚佛至赵宋时俗益丕变有胡安定范文正之遗风焉及宋南渡中原文献半随而南国朝又升为京辅郡百余年间礼义渐摩而前軰名徳又多以身率先如吴文恪之亷直杨睎顔之醇厚叶文荘之清严吴文定之渊靖又皆以文章前后振动一时今后生晚学文词动师古昔而不梏扵専经之陋矜名节重清议下至布衣韦带之士皆能摛章染翰而闾阎亩之民山歌野唱亦成音节其俗可谓美矣唯夫奢侈之习未能尽革亦惟在位长民者有以化导之耳
　　郡城之俗大校尚文而其西过华其东近质郊郭下县则依山者多俭或失之固依水者多智或失之讦濵海者多濶防或失之悍善者君子之教也失者细人之习也
　　孔子谓寛柔以教不报无道南方之强也斯言尽之终古不易今吴民大率柔葸或遇上慢下暴往往容隐弗之校焉
　　吴俗善渔以其生长江湖尽得水族之性矢鱼之具尤多陆蒙皮日休尝为鱼具诗序其事【大凡结绳持网者总谓之网罟之流曰罛曰罾曰罺圆而纵舍曰罩挟而升降曰缗而竿者揔谓之筌筌之流曰筒曰车横川曰梁承虚曰笱编而沈之曰箄矛而卓之曰矠矛也棘而中之曰义镞而纶之曰射扣而騃之曰桹以薄板置瓦器上击之以驱鱼置而守之曰神鲤鱼三百六十嵗蛟龙輙率而飞去年置一神守之则不能去矣神也列竹于海澨曰沪吴之沪渎是也错薪于水中曰所载之舟曰舴艋所贮之器曰笭箵其他或术以招之或药而尽之皆出于诗书杂传及今之闻见可考而验不诬又择其任咏者作十五题其所谓十五题者曰网曰罩曰曰钓筒曰钓车曰鱼梁曰义鱼曰射鱼曰鸣桹曰沪曰曰种鱼曰药鱼曰舴艋曰笭箵】太湖渔人以三等网行湖中最下为铁脚鱼之善沈者遇之中为大丝网上为浮网以截鱼无遗秋风大发以舟载钓繋饵沈之巨浪中取白鱼谓之钓白天寒以火自炙投石穴取鲂鱼方春鱼逰食则药之令尽浮其在溪浦者为箄港渎为罾芦苇之间者为义列于海澨曰沪数舟连络发其匿而得之者为艋艘艋艘则众扣竹器以出之薪而招之者为芜皆穷极巧妙以与鱼遇其舟则或方行或反行或前后相尾其相尾者为舴艋已捕而贮之有笱有筒有笭之属渔人以鱼入市必撃皷卖之其卖者旧以鱼斗数鱼以二斤半为一斗【皮日休诗趂眠无事避风涛一斗霜鳞换浊醪莫恠儿童一得尽行烟不雨漉车鳌】今不复撃皷用斗男女老于舟中足盘辟不伸市中自辨
　　市井多机巧繁华而趋时应求随人意指缛采银黄相射于市而亦多轻脆始与交易必先出其最防者久扣之然后得其真最下者视最上者价相什百而外饰殊不可辨【如泥头货郎头之】其行卖于市者或扣金或撃竹装檐皆分色目见其装则知其所蔵
　　农既専力其用心自精占测气详密多騐由元旦至于嵗暮凡风云旸雨之变潦暵丰歉之兆趋避弛张之宜咸有口诀韵语彚类极繁谓之吴中田家五行大略亦有可纪元旦侵晨占风云【风自东南来则嵗大稔东风次之东北又次之西则歉西北有红黄云则稔白黒则歉】以瓶汲水日凖其重轻为水旱【自元日至十二日而当一嵗之月重则其月多水轻则旱】建一尺五寸之表以候雨旸【负暄野録载吴农以正月十五夜月明时建木表于地据表之长而中分之为七寸半者二月影适及为丰不及则旱过则水】二月八日祭祠山之神西南风而知有秋四月十六日望晴雨以候嵗【是日晴则水大雨则旱惟隂云为佳】芒种后得壬日为梅始梅日则多雨故亦谓之梅天夏至日起时【时分三节共十五日】中时有雷则雨仍多谓之倒黄梅凡梅时皆滋田之日也春夏甲申日雨知米贵四月二十日为小分龙五月二十日为大分龙皆忌雨霓立秋日忌雷鸣秋后虹见为天收【言收数减也】八月二十四日为稻稿此日雨则虽得谷藁亦腐重九晴则藁干小雪日雪则糓贱又三月三日听蛙声午前鸣者髙田熟午后鸣低田熟【唐人诗田家无五行水旱卜蛙声】又有鰕荒蟹乱之语余不胜载
　　勤稼穑故女亦从事莳刈桔橰不止饷馌而已工纂组故男借専业家传户倩不止自给而已
　　虎邱人善扵盆中植竒花异卉盘松古梅置之几案间清雅可爱谓之盆景春日卖百花更晨代变五色鲜秾照映市中其和本卖者举其器折枝者女子于帘下投钱折之三四月卖时新率五日而更一品【如王茄诸色豆诸海鲜枇杷杨梅皆迭出】后时者价下二三倍五月五日卖花胜三伏卖冰七夕卖巧果皆按节而出喧于城中每漏下十余刻犹有市【杜茍鹤诗夜市卖菱藕】大抵吴人好费乐便多无宿储悉资于市也
　　吴音清柔歌则窈窕洞彻沈沈绵绵切于感慕故乐府有吴趋行吴音子又曰吴歈皆以音擅于天下佗郡虽习之不及也陆机吴趋行亦因古曲之余以道吴地之淑美【陆机吴趋行楚妃且勿叹齐娥且莫讴四坐并清听听我歌吴趋吴趋自有始请从阊门起阊门何峩峩飞阁跨通波重栾承防极回轩啓曲阿蔼蔼庆云被泠泠鲜风过山泽多蔵育土风清且嘉泰伯导仁风仲雍扬其波穆穆延陵子灼灼光诸华王迹頽阳九帝功兴四遐大皇自富春矫手顿世罗邦彦应兴运粲若春林葩属城咸有士吴邑最为多八族未足侈四姓实名家文徳熈淳懿武功侔山河礼让何济济流化自滂沱淑美难穷纪商为此歌】吴音至后代渐缺唐初歌者多失其清婉议者求吴人习之还得其本音贞观中有赵师者称吴音清逺若长江广流绵绵徐逰有国士之风亦有白纻舞拂舞白符舞白鳬鸠舞纻本吴中物用以制衣故有巾袍之言俳歌所谓皎皎白纻是也【陆防白纻词吴宫夜长宫漏短帘幕四垂灯熖暖西施自舞王自管云纻翻翻鹤翎散促节牵繁舞腰嬾舞腰嬾王罢饮盖覆西施凤花锦身作匡牀臂为枕朝佩枞枞王宴寝醒来閤门报无事子胥死后言为讳近王之臣谕王意共笑越王穷惴惴夜夜抱冰寒不睡】又有子夜歌子夜四时歌晋人赋之最众以女子名子夜故作此词调与白纻同其拂舞白符舞皆有歌盖为时政所激多怨词如鳬鸠亦江乡水国之物吴人毎见之形于词其余若江南曲黄竹子歌江南防采莲曲采菱曲皆乐府所定按诸曲之音可以騐风气之清嘉矣大凡五音惟商最清故子夜江南皆入商调余可推
　　有方言有方音大氐语必有义最为近古如相谓曰侬【湘山野録记钱王歌云你軰见侬的欢喜在我侬心子里平江记事云吴有渠侬等称故嘉定号三侬之地谓隔户问人曰谁侬应曰我侬视之乃识曰却是你侬】谓中州人曰伧【周玘曰害我者诸伧子也陆玩曰防作伧鬼顾辟疆曰不足齿之伧宋孝武目王谟为老伧】谓不慧曰獃【范成大诗千贯卖汝痴万贯卖汝獃又卖痴獃词除久更阑人不睡厌禳滞钝迎新嵗小儿呼呌走长街街有痴獃召人买二物于人谁独无就中吴侬仍有余巷南巷北卖不得相逢大笑相揶揄铄翁块坐重帘下独要买添今问价儿云翁买不湏钱奉賖痴獃千百年又白獭髓记石湖戯答同参诗云我是苏州监本獃】问为何如曰寜馨【见晋书世说等不备载】谓虹曰鲎谓罢必缀一休字【史记吴王语孙武曰将军罢休】又如曰事际【谓举事之际南史王晏専权帝虽以事际湏晏而心恶之】蔑面【谓素昧平生者盖即左传鬷眀所言蔑心蔑面之遗】佽飞【谓恶少趫防者盖即汉佽飞佽音如厠】受记【欲责人而姑警谕以伺其悛之词夷坚志亦记】薄相【谓嬉劣无益儿童作戯薄音如防凡】哉【凡谓已然将然皆曰哉犹北人之曰了】又如吴江之曰蹇【毎语絶必缀蹇字按楚辞以蹇为发语声吴楚接壤恐即此】常熟之曰且【音若嗟即诗中句尾助音】曰遐个【犹言何人按诗遐不作人注遐何也】此方言也灰韵入支【来音如厘之陆徳眀至用以释经】支韵入齐【儿若倪古曰耄倪亦然】庚韵入阳【羮音若冈之类】宥韵入寘【又音若异之类】虞韵入麻又入东【呼小儿为孥儿孥子孙也常熟以吴塔为红塔】此方音也











　　姑苏志卷十三
　　钦定四库全书
　　姑苏志卷十四　　　　　　眀　王鏊　撰
　　户口
　　夫户口之登耗世之治乱见焉爰节旧志所书厯代可考者本朝则载国初与近嵗所上之数他可推矣
　　按史记泰伯奔扵荆蛮义而从之者千余家数亦畧已西汉吴郡凡户二十二万三千三十有八口一百三万二千六百有四东汉户十六万四千一百六十有四口七十万七百八十有二晋户二万五千宋户五万四百八十有八隋户一万八千三百七十有七唐贞观八年户一万一千八百九十有九口五万四千四百八十有一天寳元年户七万六千四百二十有一口六十三万二千六百五十有五宋初户二万七千八百八十有九祥符间户六万六千一百三十有九元丰三年户一十九万九千有竒口三十七万九千有竒宣和间户四十三万南渡后至淳熙十一年户一十七万三千有竒口二十九万八千有竒徳祐元年主客户三十二万九千六百有竒【僧道不与】元至元二十七年始括户口至四十六万六千一百有竒【僧道亦不与】国朝洪武四年抄籍计户四十七万三千八百有竒口一百九十四万七千八百有竒九年实在户五十万六千五百有竒口一百一十六万四百有竒治十六年户五十八万二千有竒口二百万九千三百有竒七县一州各有差【国初每户各给户帖偹开籍贯丁口产业于上俾民执照军匠籍例不分户缺役以丁男代补毎十年一造册丁口老死田产卖去开除成丁小口新置产业收入】厯观户口减耗唯唐宋初年为甚时更大乱非死而徙耳若国初户数与元末略等盖张氏据吴务诱其民民多归之及天兵入城不妄戮一人故虽更乱犹故也百余年间宜乎倍蓰而所登不满十万则有由矣盖洪武以来罪者谪戍艺者作役富者迁实京师殆去十之四五近年则又不能无脱漏及流徙他境耳
　　土产
　　吴中物产甚富往往有名天下者或以土地所宜或以人力工巧乃知东南之美不特竹箭而已也生植
　　秔之属十七箭子稻【粒瘦长雪色味香甘晩熟稻品之最髙者】红莲稲【五月种九月收芒红粒大有早晩二种陆防诗云近炊香稲识红莲】防防稻【五月种九月熟色斑粒微长】雪里防【秆软有芒粒大色白】师姑秔【即矮稲五月种九月熟无芒粒白】早白稻【五月初种八月熟皮芒白米赤又一种九月熟曰晩白又名芦花白】麦争塲【三月种六月熟与麦争登塲也】六十日稻【四月种六月熟米小色白迟至八十日熟又名早红莲又名救工饥】百日赤【四月种六月熟芒赤米小而白】金成稻【四月种七月熟米红而尖性硬】乌口稻【再莳晚熟下品稻也】再熟稻【一嵗两熟吴都赋有乡贡再熟之稻丰嵗稻已刈而根复彂苖再实谓之再撩稻蒋堂诗云经秋田熟再生孙】早稻【即占城稻二月中旬至三月上旬用竹笼周以稻秆置稻种其中约五斗许又覆以秆入池浸三日伺微热如甲拆状则出而布于地及苖与等别用寛竹器贮之于耕过田细土停水二寸许布之三日决去水至五日视苗长二寸许复引水浸一日乃挿莳至八月熟】中秋稻【四月种八月熟】紫芒稻【五月种九月熟紫谷白粒张方平诗云鲈鲙饭紫芒】枇杷红【皮薄色如枇杷】下马防【秀时最易一名三朝齐】
　　糯之属十二金钗糯【粒长宜酿酒刘梦得诗云酒法得传吴米好】闪西风【一名早中秋】羊脂糯【五月种十月熟色白性软故名】青秆糯【四月种九月熟宜良田稃黄芒赤已熟而秆微青故名】秋风糯【一名瞒官糯每嵗代晩稲以输租故名】赶陈糯【四月种七月熟米粒最长】矮糯【晩熟一名矮儿糯粒白而大四月种九月熟】鵞脂糯【张方平诗鵞脂酒清醥】川梗糯【四月种九月熟粒大无芒】虎皮糯【五月种十月熟色斑】羊须糯【四月种九月熟糓多芒长】胭脂糯【五月种九月熟糓红粒白】
　　麦之属六大麦　小麦　麦【有赤白二色】荞麦　舜哥麦
　　紫秆麦
　　豆之属六白藊豆【俗呼为延篱豆谓其引蔓而生谚云延篱花开挟纩子来言此花作寒可挟纩也】紫罗豆【五月种九月熟色紫粒大有青黒花纹出嘉定】豌豆【一名小寒豆九月种三月熟蜀中以此豆之不实者为巢菜杂蠃肉作笼饼陆放翁过吴中得小巢作赋诗云春行雾雨暗衡茅儿女随宜治酒肴便觉此身如在蜀一盘笼饼是豌巢】蚕豆【九月种蚕时熟故名杨万里翠荚中排浅碧珠甘欺崖蜜软欺酥沙瓶新熟西湖水漆罍分尝晓露腴味与樱梅三益友名因蚕茧一絇老夫稼圃方双学谱入诗中当稼书】江豆【赤黒色四月种六月熟可为糕又名沿江十八粒】刀豆【以形名堪入酱为蔬相传酱瓿中有髪入刀豆则化为水】
　　果之属九杨梅【为吴中名品味不减闽之荔支出光福山铜坑第一聚坞次之】枇杷【出洞庭山初接则核小再接无核】樱桃【其出常熟者色微黄名蜡樱味尤胜白居易吴樱桃含桃最説出东吴香色鲜秾气味殊洽恰举头千万颗婆娑拂面两三株鸟偷飞处衘将火人摘争时踏破珠可惜风吹兼雨打眀朝后日即应无】林檎【一名来禽俗呼花红郡城中多种之】海杏【大杏也地理志云范蠡宅在湖中有杏大如拳者今吴下杏犹有如小儿拳者】栗【出常熟顶山味香而美比常栗小名麝香嚢张雨新栗寄倪元镇近从常熟尝新栗黄玉穰分紫殻开果园坊中无买处顶山寺里为求来囊成稍比来禽帖酒熟深倾蘸甲杯为奉云林三百颗也胜酸橘寄书回】银杏【即鸭脚子亦多出洞庭俗名白果】柿【出常熟东乡者名海门柿出虞山蒂正方色如鞓红者为方蒂柿】梨【出洞庭西山者十种密梨林梨张公梨白梨黄梨消梨乔梨鵞梨大柄金花梨太师梨出常熟韩邱者名韩梨】
　　橘之属十一緑橘【出洞庭东西山比常橘特大深緑色未霜脐间一防先黄而其味已全可啖故名】平橘【即緑橘差小纯黄方可啖其皮可入药】蜜橘【品最上】塘南橘【色红如血有猪肝鳝血二种】脱花甜早红橘【其品稍下】真柑【亦出洞庭山虽橘之而品特髙香味超胜浙东诸产悉出其下其木畏霜雪又不宜早故不能多植土人亦甚珍之】匾橘【吴江村落间多种之寔最大以其形匾故名】金柑【实小如弹丸味带微酸其本髙三尺许累累金色一本千颗惟常熟沙头最盛别一种稍长者名牛乳柑】橙【若柚而香木有刺可以芼鲜可以渍蜜】香橼【树髙实大橙色黄形圆而香芬袭人可捣为汤苏轼洞庭春色赋安定郡王以黄柑酿酒名洞庭春色犹子麟得之以饷子戯作赋曰吾闻橘中之乐不减商山岂霜余之不食而四老者防戯于其间悟此世于泡幻蔵千嵗于一斑举枣叶之有余纳芥子其何艰宜贤王之达观寄逸想于人寰嫋嫋兮春风泛天宇兮清闲驾洞庭之白浪涨北渚之苍湾擕佳人而往防勤雾鬓与风鬟命黄头之千奴卷震泽而与俱还糅以二米之禾借以三脊之菅忽云蒸而雾解旋珠零而涕澘翠勺银罂紫络青纶随属车之鸱夷欵木门之铜镮分帝觞之余沥幸公子之破悭我洗盏而起尝散腰足之痹顽尽三江于一吸吞鱼龙之神奸醉梦纷纭始知髦蛮鼔包山之桂楫如林屋之琼闗卧松风之瑟缩揭春溜之淙潺追范蠡于茫吊夫差之惸鳏属此觞于西子洗亡国之愁顔惊罗袜之尘飞失舞袖之弓弯觉而赋之以授公子曰乌乎噫嘻吾言夸矣公子其为我删之白居易防贡橘书情洞庭贡橘防宜精太守勤王请自行珠颗形容随日长琼浆气味得霜成登山敢惜驽骀力望阙难伸蝼蚁情踈贱无由亲跪献愿凭朱实表丹诚唐韦应物笞郑骑曹青橘怜君病后思新橘始摘犹酸亦未黄书后欲题三百颗洞庭犹带满林霜皮日休早春橘子寄鲁望个个和枝叶捧鲜彩凝犹带洞庭烟不为韩嫣金丸重直是周王玉果圆剖似日魂初破后美如星髓未彤前知君多病仍中圣尽送寒苞向枕边蒙和到春犹作早秋鲜应是亲封白帝烟良玉有浆湏酿味眀珠无纇亦羞圆堪居汉苑霜梨上合在仙家火枣前珍重更过三十子不堪分付野人边梅挚新橘千头霜熟摘来亲包贡虔修望紫宸他日功成许髙退社中还结素封人】
　　梅之属十二江梅【遗核野生不经栽接一名直脚梅或谓之野梅花踈瘦有韵实小】早梅【胜江梅二月初开故名】官城梅【圃人以直脚梅择佳本接之花遂敷腴亦佳可入煎造】消梅【与江梅官城梅相似实圆小松脆多液无滓不宜熟惟堪青噉】古梅【樛曲万状苔须垂于枝间飘飘可爱】重叶梅【叶重数层花房独出盛开如小莲花梅中之竒品也结实多双尤为瑰异】蕚緑梅【色纯緑枝特青盖其清髙比九华仙人蕚緑华也】百叶缃梅【又名黄香梅亦名千叶香梅花叶至二十余瓣心色渐黄花差小而繁密别有一种芳香比常梅尤浓美不结实】红梅【杏与江梅同开红白相映阁林初春絶景也西清诗话云承平时红梅独盛于姑苏晏元献公始移植西冈圃中贵逰赂园吏得一枝分接由是都下有二本王琪守郡以诗遗晏曰馆娃宫北旧精神粉瘦琼寒露蘂新园吏无端偷折去鳯城从此有双身当时难得如此】鸳鸯梅【一蔕双实多叶红梅也】杏梅【比红梅微淡结实匾有斓斑色】蜡梅【非梅开与同时色似蜜脾香又相近故名凡三种以子种不经接花小香淡其品最下俗谓之狗蝇梅经接花踈虽盛开花常半含名磬口梅其佳者为檀香梅色深黄如紫檀出范村梅谱白居易郡圃新栽梅池边新种七株梅欲到花时防检来莫怕长洲桃李妬今年好为使君开宋方惟深红梅清香皓质世称竒添作轻红也自宜紫府与丹来换骨春风吹酒上凝脂直教腊雪无蔵防柢恐朝云有去时溪上野桃何足种秦人应独未相知张雨蕚緑梅山中古僊子无言春寂寥玉容淡朝雨翠气湿微宵凌风情玩影防雪妬攀条殊覔何郎句还凭舞袖招】
　　牡丹之属十有三观音红　崇宁红　夀安红　王希红　叠罗红　风矫红【一名胜西施】一捻红　朝霞红鞓红　云叶红　茜金毬　紫中贵　牛家黄　旧传朱勔家园内万本皆以饰金牌记其花名【出吴郡志】今人家亦有传其种者【王禹偁长洲种牡丹诗偶学豪家种牡丹数枝惊露出朱栏晩来低面开檀口似笑穷愁病长官吴县前冬日双开牡丹歌君不见年年三月千丛媚紫烂红繁夸胜异寻常人戴满头归醉折狂分不为贵枝闲叶尽根空培人情皆待眀年开花工自有呼魂术霜前唤下琼瑶台王母亲将金粉傅麻姑齐借霞裳来主人盖是神仙在不然此物胡为而来哉一姬劝酒谁引满长洲懒吏先举杯多感同年与攀折吟诗欲谢难轻发青官校书方遁迹代我作歌如锦拆他年吾軰功业成与君共作骑鲸客乂赋红牡丹渥丹容貎着霓裾何事僧轩秪一株应是吴宫歌舞罢西施因醉误施朱朱长文竒姿湏頼接花工未必妖华恨洛中应是春皇偏与色却教仙女媿乗风朱栏共约他年赏翠幄休嗟数日空谁就东吴为品第清晨子细阅芳丛】
　　菊之属三十六胜金黄【一名大金黄此品最为丰缛而加轻盈花叶微尖条梗纎弱】叠金黄【一名眀州黄又名小金黄花心极小叠叶秾密状如笑靥】棣棠黄【一名金锤子赤金色酷似棣棠他花不及盖竒品也】叠罗黄【状如小金黄花叶尖瘦如剪罗縠髙枝丛出意度潇洒】麝香黄【花心丰腴傍短叶密承之亦有白者似白佛顶而胜之】千叶小金钱【畧似眀州黄花叶中外叠整】太真黄【花如小金钱加鲜眀】单叶小金钱【花心尤大开最早】垂菊【花蘂深黄茎柔细风动处如垂丝海棠】鸳鸯菊【花常相偶叶色深碧】金铃菊【一名荔枝菊千叶细瓣簇成小毬条长可以结】毬子菊【如金铃而小】又有小金铃【花极小夏开】藤菊【花密条柔如藤蔓可以为障亦名棚菊种之坡上则垂袅数尺如璎珞尤宜水濵】十様菊【一本开花形模各异又名十様锦】野菊【丛生田间水际单叶琐细】甘菊【一名家菊可供蔬茹差胜野菊陆防所赋即此】五月菊【花心极大每枝一花径三寸许夏月开】金杯玉盘【中心正黄四傍浅白花头径三寸菊之大者不过此】喜容千叶【初开微黄欣然吐艳有喜色乆则变白长可引至丈许亦可结】万铃菊【中心淡黄锤子傍白花叶绕之花端极尖香尤清】莲花菊【如小白莲花多叶而无心花蕋萧散清絶一枝只一葩叶深緑】芙蓉菊【开如楼子芍药】茉莉菊【花叶繁缛似茉莉】木香菊【多叶似御衣黄一名脑子菊】酴醿菊【细叶稠叠比茉莉差小而圆】艾叶菊【单叶长如蓬艾】白麝香【似麝香黄而差小韵颇胜】白荔枝【与金铃同但花白耳】银杏菊【淡白时有微红杏叶全似银】波斯菊【花枝倒垂卷如髪鬈】佛顶菊【初秋开白色渐变微红】桃花菊【未霜即开最为妍丽色在桃杏梅之间】胭脂菊【类桃花深红浅紫比胭脂尤重】紫菊【一名孩儿菊花如紫茸丛茁微香陆防咏白菊还是延年一种材即将瑶朶冒霜开不如红艳临歌扇欲伴黄英入酒杯陶令接篱堪岸着梁王髙屋好歌来月中若有闲田地为劝嫦娥作意栽皮日休和已过重阳半月天琅华千防照寒烟蕋香亦似浮金靥花様还如镂玉钱玩影冯妃堪比艳链形萧史好争妍无由摘向牙箱里飞上方诸赠列先防重忆白菊我怜真白重寒芳前后丛生夹小堂月朶暮开无絶艳风茎时动有竒香何渐谢雪清才咏不羡刘梅贵主妆更忆幽凝一梦夜来村落有微霜】
　　杂花十九木兰花【详见木兰堂白居易诗脂如玉指涂朱粉光似金刀错紫霞从此时时春梦里应添一树女郎花徐凝枝枝转势雕弓动片片摇花玉劔斜见说木兰征戍女不知那作酒边花】海棠【皆单叶别有莲花海棠重叶丰腴如小莲花范成大自蜀移归吴中遂有此种吴人沈立尝撰海棠记一卷成大寄题石湖海棠手开芳径越城头红锦屠苏结绮楼不把万枝银烛照淡云微月替人愁○老懒居家似出家园林春色雨沾沙海棠尚自无心防天女何湏更花】芍药【范成大北使过维扬买栽扵石湖有深红紫白诸色千叶重台数种成大诗万里归程许过家移将二十四桥花石湖从此添春色莫把葡萄苜蓿夸】山茶【开扵雪中有单叶千叶之异别有深红者名寳珠山茶朱长文栢叶元同翠桃顔未比红留芳占春月防蕊耐秋风自称阶庭翫休烦帟幕笼佳萹补韦白流品重吴中○珍木何年种繁英满旧枝开从残雪里盛过牡丹时对日心全展淩风干不欹药阶如赋咏欠此尚相思】辛夷【叶如柿正二月生花色白带紫春夏再开初开如笔故又谓之木笔朱长文楚客曽留咏吴都独擅竒风霆存老干桃李避芳时名入文房梦功资妙手医紫微顔色好先占鳯凰池】锦带花【长枝密花如锦带然虽在处有之而吴中者特香王禹偁云花谱谓海棠为花中仙此花品在海棠上宜名海仙禹偁诗云一堆绛雪压春丛嫋嫋长条防晩风借问开时何所似好将绣被覆薫笼○何年移植在僧家一簇柔条缀彩霞锦带为名卑且俗为君呼作海仙花梅挚泥根捧入故吴宫暖力迎随带渐红栽近木兰殊有意留连文酒繋春风】石竹花【状如金钱陆防诗曽防南朝画国娃古罗衣上碎眀霞而今莫共金钱鬭买却春风是此花】莺粟花【即米囊花有千叶单叶之异成畦种之五色烂然】防李【小花繁缛可爱陆防赋试问花翁得防李之春藂移来砌下出自山中长霑涧雨逈洒岩风曽不得次玉堂而展低艳承画阁而逞微红虚在芳菲之数徒干造化之功弱植欹危繁稍襞积一枝上能万其肤蕚一蕚中自参其丹白且桃以天而蕣以华芍药为赠兮芙蓉可嘉谁为剪缃绮碎眀霞鳯葆栊于水殿霓襟掩苒于云车静倚庭楹徐飘蘂气落幽闺怨别之梦写空谷遗荣之思初侍东陵圣母冶态嫣妍近乱北烛僊人愁容委堕嗟其结莓苔之地抱林麓之姿蝶善舞而相畧莺能言而见欺香怜坠少蔕恋飘迟当杯者不顾守道者应知请防嵇康髙士传莫信长安轻薄儿】萱草【一名紫萱又名忘忧草王子年拾遗记云吴中书生呼为疗结花】又麝香萱【即萱之别种也述异记云香似红蓝甚芳今吴下所植者淡黄色比常萱差瘦香茉莉为可贵也】鼓子花【皮日休诗云鼓子花眀白石岸】水仙花【有单叶千叶者黄庭坚吴郡送水仙花二大本折送南园栗玉花并移香本到寒家何时侍上玉宸殿乞与宫梅定等差宋昆山令叶自彊水晶宫阙云母軿列仙夜宴晓未阑万妃倚竹翠袖寒捧黄金杯白玉盘劝酬未足云中欢天门叫班奏祥鸾惊此绰约落尘寰嫣然花面眀雕栏天香宫态冰雪顔江梅避舎不敢干肯与哙伍羞山矾说以诗伯平章防】蔷薇【红白杂色多生水边别有金沙寳相刺红紫玫瑰金樱子佛见笑皆其也又一种黄蔷薇格韵尤髙陆防红蔷薇倚墙当户自横陈致得贫家似不贫外布芳菲虽笑日中含芒刺欲伤人清香往往生遥吹狂蔓防防及四邻遇有客来堪玩处一端晴绮照烟新皮日休和谁绣连延满户陈暂应遮得陆郎贫红芳掩敛将迷蝶翠蔓飘飖欲借人低拂地时如堕马髙临墙处欲窥邻秪应是董双成戯翦得神霞寸寸新】二至花【葩甚细色微绀开于夏至敛于冬至故名又名如意花】栀子【色白而香即佛书檐卜花】木香【细朶淡黄色垂条匝地一名酴醾宋项彦周天遣司花寳笈开鲛绡散剪碧云堆芳根移自蚕丛逺薫酿曽随鳯诏来秖恐飘风撼新竹却惊残雪触苍苔水僊欲逞幽香压山谷似无诠品才】百合【有红黄二种】紫薇【夏开至秋暮可三月不尽故又名百日红】长春【四时相继开故名】芙蓉【红白二种生多傍水陆者为木芙蓉范成大水上晴云防蝀横许多蜂蝶趂船行渔樵引入新花坞儿女扶登小锦城艳粉发妆朝日丽湿红浮影晩波清谁知摇落霜林畔一叚韶光画不成】
　　木之属六桂【吴郡志云桂本岭南木吴地不常有之唐时尚有植者乐天守郡日谓苏之东城有桂一株惜其不得地赋诗唁之近世以木犀为岩桂诗人或指以为桂非是按此则桂与木犀当是二种今吴中不复有桂姑因旧志存之白居易诗子堕本从天竺寺根盘今在阖闾城当时应逐南风落落向人间取次生○霜雪压多虽不死荆榛长疾欲相埋长忧落在樵人手卖作苏州一束柴○遥知天上桂华孤试问姮娥有更无月宫幸有闲田地何不中央种两株皮日休一子落天上生此青璧枝歘从山之幽斸防云根移劲挺隐珪质盘缇油姿叶彩碧髓融花状白毫蕤棱层立翠节偃蹇樛青螭影澹雪霁后香泛风和时吾祖在月竁孤真能见贻愿老君子地不敢辞喧卑陆防讽赋轻入植擅名方一枝才髙不满意更自寒山移宛宛别云态苍苍出尘姿烟归华杪雪防迎芳蕤青条坐可结白日如奔螭谅无□剪忧即是萧森时洛浦虽有防骚人聊自怡终为济川檝岂在论髙卑】栁【所在有之吴中尝得鳯州种垂条拂地婆娑可爱乐天苏州栁诗金谷园中黄嫋娜曲江亭畔碧婆娑老来处处逰行徧不似苏州栁最多絮扑白头条拂面使君无计奈春何】栝子松【虽产他郡而吴中为多故家有逾百年者或盘结盆盎尤竒亦可沈子而生又有桧树亦可盘结二种仅可供庭除之玩耳皮日休小松婆娑秖三尺移来白云径亭亭向空意已解凌辽夐叶徤似虬须枝脆如鹤胫清音犹未成绀彩空不定隂圆小芝盖鳞澁修荷柄先愁被鷃抢预恐遭蜗病结根幸得地且免离离映磥砢不难遇在保晩成性一日造眀堂为君当毕命陆防擢秀逋客岩遗根飞鸟迳因求饰清閟遂得辞危夐真同栢有心至若珠无胫枝形短未恠鬛簌差难定况密三天风方遵四时柄那兴培塿叹免答邻里病微霜静可分片月踈堪映竒当虎头笔韵叶通眀性防拂阳乌胸抡材膺帝命】枫【似白杨有脂而香谓之香枫厚叶弱枝善摇故字从风叶作三脊霜时色丹又谓丹枫崔信明诗枫落吴江冷】槐【干似榆叶细而长花可染郡中有槐树巷即此种也又有盘结者名盘槐多种官署中】冬青树【所在有之陈墓村落间为盛土人种以取蜡】
　　竹之属七金竹　紫竹　斑竹　桃枝竹【皮日休诗云桃李竹覆翠岚溪】鳯尾竹　慈姥竹【丛生俗名慈孝竹】哺鸡竹【皮日休笠泽多异竹移之植后楹一架三百本緑沈森冥冥圆瑚节欹斜翡翠翎俨若青帝仗矗如紫姑屏摵摵微风度漠漠轻霭生如神语钧天如乐奏洞庭一翫九蔵冷再闻百骸醒有根可以执有可以馨愿禀君子操不敢先凋零陆防别坞破苔藓严城树轩楹恭闻禀璇玑化质离青防色可定鸡颈寔堪招鳯翎立窥五岭秀坐对三都屏晴月窈窕入曙烟霏微生昔者尚借宅况来处賔庭金罍纵倾倒碧露还鲜醒若非抱苦节何以偶惟馨徐观稚龙出更赋锦苞零蒋堂金竹百镒光寒一径深潜疑造化铸成林贪夫或有凭栏者不见修篁但见金】附笋【诸县皆有之范志所谓哺鸡竹笋以其蔓延如鸡之哺子也俗称杜园笋皮日休开元寺笋园园锁开声骇鹿羣满林鲜箨水犀文森森竞林梢雨争穿石上云并出亦如鵞管合各生还自犬牙分折烟束露如相遗何眀朝不茹荤陆防春龙争地养檀栾况是双林雨后防迸出似豪当垤防孤生如恨倚栏干凌虚势欲齐金刹折赠光宜照玉盘更待锦苞零落后粉环髙下挶烟寒】
　　菜之属十三菘菜【其性凌寒不凋有松之操故字从松唐人所谓濶叶吴菘是也】藏菜【出郡城肥白而长名箭干菜冬月腌藏以僃嵗故名】乌菘菜【春末最盛根盘尺余叶干麤濶可曝为干】塌科菜【冬月烹芼最佳】羊角菜【形如羊角】油菜【冬种春初生薹可食至四月取其子压油】芥菜【似菘而有毛其子如粟粒三月间薹长尺余干大如指亦可盐藏又一种名黄农芥矮小味极佳】菠菜【根赤叶如箭镞味极甘美相传其种来自波棱国因名北人所谓赤根菜也】蒜【处所有之出崇眀者为佳】葱【薤属荤菜也出太湖上名湖葱叶濶而须长】韭菜【冬末春初细缕寸许郡城贵之市为荐新】蘘荷【俗称甘露子状如蚕蛹冬日收藏与菜并蓄可辟蛊病】蕈【即囷多生西山松林下二月生者名雷惊蕈其色赤者名猪血蕈味皆鲜美】
　　之属六西【出跨塘荐福山者曰荐出昆山者曰阳荘】福香【有金银二色其形微长有棱又名甜述异记云吴威王时防稽生五色梁时吴中亦嵗充贡】酱【如香而色青可入酱为菹醢之用一种出嘉定清浦者特坚脆】东　王　生
　　水实之属五菱【王氏武陵记云两角曰菱四角三角曰芰其叶似荇白华赤实其华昼合宵炕随月转移犹葵之随日也旧说镜谓之菱花以其面平光影所成又有红白二种白者名馄饨菱惟长洲一种出顾邑墓特大而美谓之顾窑荡昆山一种如顾窑荡而味畧减谓之娄县菱今讹为留逺唐东屿交防萍荇佀菰蒲懐玉蔵珍类隐儒叶底只因头角露此生不得老江湖】芡实【叶似荷而大俗名鸡头状类鸡首也出吴江者殻薄色緑味腴出长洲车坊者色黄有粳糯之分杨万里江妃有诀煮真珠菰饭牛酥软不如手劈鸡腮金五色盘倾骊颔琲千余夜光眀月供朝嚼水府灵宫恐夕虚好与蓝田飡玉法编归辟糓赤松书】藕【出吴县黄山南荡者佳唐苏州进藕佳者名伤荷藕或曰叶甘为虫所伤以长防根又多生重台莲花盖藕嫩则易伤食之无滓他产不满九窍此独过之赵嘏秋日吴中观贡藕野艇防西东清泠映碧空褰衣来水上捧玉出泥中叶乱田田緑莲余片片红激波才入选就日已生风御洁玲珑饍人懐防擢功梯山谩多品不与世流同】葧脐【即鳬茨出华林者色红味美不能耐乆出陈湾村者色黒而大带泥可以致逺性可软铜】茨菇【本草名乌芋生稻田中】
　　溪芼之属四莼菜【出吴江味甘滑四月生叶似鳬葵茎如钗股短长随水浅深名为莼即张翰所思者杨万里鲛人直下白龙潭割得龙公滑碧髯晓起相传蘂珠阙夜来却失水晶帘一杯淡煮宜醒酒千里何湏更下盐可是士衡杀风景郤将羶腻比清纎髙啓紫浮半滑波上裛秋风忆共香菰荐吴江叶艇中韩奕采莼春浦作羮尝玉滑柔带露香莫笑张翰未知味秋风起后却思乡】茭白【即菰也八九月间生水中味美可啖中心生薹如小儿臂名茭手或名茭首以根为首也各县有之惟吴县梅湾村一种四月生名吕公茭茭中生米可作饭即菰米饭也然今未有作饭者许景迂翠叶森森劔有棱柔条松甚比轻冰江湖若借秋风便好与莼鲈伴季鹰】荇菜【似莼所结子烂煮之味甘如蜜祭荇酥士大夫不之知遂为野人渔父所食】芹【生春泽中洁白有节其气芬芳髙啓饭煮忆青泥羮炊思碧涧无路献君门对案成三叹】
　　药之属二十四白芷【一名药香草也春生多在下湿地叶紫花白微黄入伏结子立秋苗枯采其根曝干本草云出吴地者良故名吴白芷陆防采药赋药白芷也香草美人得以比君子定情属思聊为赋云日上融冷春归饰荒覩一时之流恨摭万古之遗香问人则不唐不宋説地则非楚非湘搴其荣烟携而动色擢其体雪挺而腾光讽畔牢愁子云于焉华皓吟哀时命曼倩由是摧蔵惰思矜年慵情畏晩胡绳繋晷以难驻藒车载春而不返陋君折杨栁湏为送行陋君采芙蓉仍劳赠逺岂知隂晴互出雅艳相迎恨回鳯喜怒忿鸿惊待笑者青琴时号顾谓者碧玉为名偷襞积竞萦楹目斜柯而水怯须叠叶而云争兰在口以时闻娇如连琐黄牵心而不定飘若悬旌契叩难申融怡暗许石能潜遁以求偶山亦浮来而命侣誓不为岩阿竹冉冉孤生誓不为涧底松亭亭独处于是欺皓本掩湘蕤房红者自破带综者谁披望懐沙之浦咏遗襟之词烟分而麝墨犹湿绮防而龙刀合知祗言长信长门年年可恨未必倾城倾国个个生悲临阶踯躅以虚徐当户蔷薇而约弱蜂咋叶而先尽莺踶枝而易落未若北堂公子树芳草忘忧南国佳人佩生香辟恶露茁烟活风条翠谑不知海傍之期逺不信人间之命薄休为上计椽空寻寳钗聊作侍中郎且乗金络别有庐江小吏蜀郡长卿或支离而筑恨或调笑以囊情不同乎禀簮裾而雾悄秉礼义以霜眀郑交甫则江边佩解蕚緑华则席上诗成彼怡神而致问皆护节而含贞竦擢自持虽陈辞而往愬迁延却立终抱恨而难平涙滴堪穿腹回好繋虫织怨以成叚酒蠲愁而判剂江仆射之孤灯向壁不少凄迷张记室之少妇当炉还应细丽景方骀荡思已低摧波疲扵子建为使花困扵灵均作媒何庶物之相负痛妍华而未廻莫与心伤瑶圃从惊鹈鴂如防胆怯空屏宜画魁堆剰欲追寻徒嗟缅邈杯形连理而终在扇様合欢而可学若遇刘公伯雅梦亦沉沉如逢王母少黎书还数数】薄荷【出府学前南园者为佳谓之龙脑薄荷嵗贡京师】紫苏【亦出府学前其叶靣背俱紫】蛇牀子【生太湖旁】牵牛【有黒白二种】枸杞【一名僊人杖岸侧水隈弥望皆是至秋则结子】香附子【即莎草根出梅李镇冈身路者为佳】天南星【出虞山】常春藤【生太湖一名千嵗藟青色者佳】络石草【一名薜荔蔓生縁树木生如莲房】麦门冬【即沿堦草】香薷　荆芥【细茎者佳】吴茱茰　天花粉【即蒌根】马兠铃【其根为木香】陈皮【出洞庭】防兰【开白花叶似火麻其根名地笋】兎丝子【苗名黄丝草】王不留行　防粘子【生水傍大叶一名牛傍子】鬼箭草【出穹窿山中茎有箭翎】狶莶草【俗呼火枚草春生苗叶似芥而狭长茎髙二三尺秋初有花如菊秋末结寔颇似鹤虱夏采叶曝干用单服甚益元气治风疾】牛顺头草【西山黄堰岭】
　　杂植十三扶芳【初生纒绕他木叶圆而厚夏月取叶火炙香煮以为饮色碧緑而香隋大业五年吴郡贡二百本入洛京植之西苑时尚食直长谢讽造食经具四时饮春有扶芳饮】芋【即蹲鸱大者名芋魁旁生小者为芋妳其苗亦可作菹一种出嘉定名博罗】香芋【出嘉定南翔色微黄味香美可食别一种引蔓生花花落即生名落花生虽香芋而味不及】山药【即薯蓣子亦出南翔土人种以为产有粳糯二种】杞栁【出城西枫桥及横塘者佳其条柔为栲栲细者为箱箧】蓆草【冬月种小暑后刈】灯草【种法与蓆草同最宜肥田瘦则草细五月刈曝干以刀划开其心作灯炷皮制雨蓑】苎麻【即织白苎布者正月栽五月斫为头苎七月为二苎九月为三苎】黄麻【春初种秋收可为布】黄草【如葛性脆可为布】蓝【出崇眀叶如菘菜土人无不栽惟东沙为盛四月下子至五月剪其叶浸水三两日漉去柤搅之成青靛已而复生如是者嵗常三四收出郡城者为杜蓝】天蓝【苗若苜蓿三四月开碎黄花土人以其子播于大麦地刈麦后则翻入于土最能肥田】菅草【生沙涂上似蔺用织蓆梱屦】
　　鳞之属二十有一鲈鱼【即四腮鲈出吴江长桥南者味美肉缕而为鲙经日不变出桥北者三腮味咸肉慢隋炀帝谓金虀玉鲙东南佳味也苏轼金橙纵使里人知不见鲈鱼价自低湏是松江烟雨里小船烧薤捣香虀杨万里鲈出鲈乡芦叶前垂虹亭上不论钱买来玉尺如何短铸出银梭直是圆白质黒章三四点细鳞巨口一双鲜秋风想见真风味秖是春风已逈然】鳜鱼【巨口细鳞状如松江之鲈是也】鳊鱼【缩项细鳞味甚腴出太湖者尤胜】银鱼【形纎细眀莹如银出太湖土人多鱐以致逺张子野诗云春后银鱼霜下鲈】鲙残【出太湖状如银鱼而大相传吴王江行食鲙弃余所化冬月带子者名挨冰啸皮日休诗云稳凭船舷无一事分眀数得鲙残鱼】白鱼【出太湖味腴吴中芒种日谓之入梅后十五日入时于时白鱼最盛名时里白】鮆鱼【出太湖狭薄头大其大者名刀鲚带子者名鯌子】鲤鱼【诸鱼中惟鲤最夀且大吴人谓其小者曰鲤花张雨桃花鳜鱼世常有莼菜鲈鱼浪得名试吃江南鲤鱼尾家无此一桮羮】鲫鱼【冬月味美吴俗有寒鲫夏鲤之称】鲭鱼【有二种乌青草青】石首鱼【出海中其色如金俗名黄鱼味絶珍夏初则至以栋花为谚云栋子花开石首来吴地记鱼城下水中有石首鱼至秋化鳬又吴録出自娄县化鳬之説同】鲳鱼　鳓鱼　鲥鱼【皆出海中惟鲥鱼味极美】针口鱼【形如针口有骨半寸许土人多取为鱐】土附【似黒鲤而短小附土而行不似他鱼浮水故名或作鲋吕子云鱼之美者洞庭之鲋是也】推车鱼【一名折船钉冬月见于冰间】箭头鱼【出新洋江首濶尾狭形如箭镞】鰕虎鱼【土附而腮红若虎善食鰕俗名新妇女】河豚鱼【有毒烹调失宜能杀人吴人甚珍之谓其脇为西施乳梅圣俞诗春洲生荻芽春岸飞杨花河豚当是时贵不数鱼鰕其状已可恠其毒亦莫加忿腹若封豕怒目如吴蛙庖煎茍失所入嘴为镆铘若此防躯体何湏资齿牙持问南方人党护复矜夸皆言美无度谁谓死如麻我语不能屈自思空咄嗟退之来朝阳始惮飡龙蛇子厚居栁州而甘食鰕蟇二物虽可憎性命无舛差斯味曽不比中藏祸无涯甚美恶亦称此言诚可嘉范成大河豚叹鲰生藜苋肠食事一饱足腥腐色所难况乃酖毒膨亨强名鱼杀气孕惨黩既非养生具宜谢砧凡酷吴侬真差事网索不遗育捐生决下筯缩手污僮仆朝来里中子馋吻不待熟浓睡唤不譍已落新鬼録百年三寸咽水陆富肴防一物不登爼未负将军腹为口忘计身饕死何足哭作俑者谁欤至今走末俗或云先王意除恶如艺菽逆枭与毒獍嵗嵗参币玉芟夷入荐羞盖欲殱种族死生有定数防命乌可续适丁是时者未易一理局鼋鼎子公怒羊羮华元衂异味古所珍无事苦畏缩骈头讧此语戒谕只取渎聋盲死不悟眀智谅已烛】斑鱼【似河豚而小味亦腴】
　　介之属六蟹【凡数种出太湖大而色黄殻软曰湖蟹冬月益肥美谓之十月雄出吴江汾湖者曰紫须蟹出昆山蔚洲者曰蔚迟蟹又江蟹黄蟹皆出诸品下吴中以稻秋蟹食既足腹芒朝江为乐蟹采捕扵江浦间承峻流纬萧而障之名曰蟹断陆防蟹志蟹水族之微者其为虫者有籍见于礼经载于国语扬雄太辞晋春秋劝学等萹考扵易象为介类与与鼈刚其外者皆干之属也周公所谓旁行者欤叅于药録食防蔓延于小説其智则未闻也唯左氏纪其为灾子云其躁以为郭索后蚓而已蟹始窟宂于沮洳中秋冬交必大出江东人云稻之登也率执一穂以朝其魁然后从其所之早夜觱沸指江而奔渔者纬萧承其流而障之曰蟹断断其江之道焉尔然后扳援越轶遯而去者十六七既入于江则形质寖大于旧自江复越于海如江之状鱼者又断而求之其越轶遯去者又加多焉既入于海形质益大海人亦异其称谓矣呜呼执穂而朝其魁不近于义耶舍沮洳而之江海自微而务着不近于智耶今之学者始得百家小就而不知孟轲荀杨氏之道或知之又不汲汲于圣人之言求大中之要何也百家小説沮洳也孟轲荀杨氏圣人之渎也六籍者圣人之海也茍不能舍沮洳而求渎由渎以至于海是人之智反出于水虫下能不悲夫吾是以志蟹皮日休蟹寄鲁望绀甲青筐染菭衣岛夷初寄北人时篱居定有石帆觉失伴唯应海月知族分眀连琐形容好个似蟛蜞病中无用双螯处寄与夫君左手持陆防药杯应阻蟹螯香郤乞江边采捕郎自是扬雄知郭索且非何敢餦餭骨青犹似含春霭沬白还疑带海霜独作南朝风雅客夜来偷醉早梅傍宋祁谢客恵吴蟹秋水江南紫蟹生寄来千里佐吴羮楚人故使留甲齐客何妨死愿烹下筯未休资快嚼扶螯有味散朝醒定知不作蟛蜞误曽厠西都博士名梅尧臣谢吴正仲遗蟹年年收稻买江蟹二月得从何防来满腹红膏肥似髓贮盘青殻大于杯定知有口能嘘沫休信无肠便畏雷幸与陆机还往熟每分吴味不嫌猜沈偕寄贾耘老黄秔稲熟坠西风肥入江南十月雄横跪蹒跚钳齿白圆脐吸脇斗膏红虀湏园老香研柚羮借庖娘细劈葱分寄横塘溪上客持螯莫放酒杯空髙似孙天雨洞庭霜寒驱蟹力忙全然空俗味只是作诗香酒已方才熟橙犹未肯黄让渠茶灶火和月煮沧浪】蟛螖【蟹属而小吴人呼为彭越盖语譌也二三月出于海涂土人以盐蔵货之】蛤蜊【产扵海口有紫縁者佳梅尧臣紫縁常为海错珍吴乡传入楚乡新樽前已夺霜螯味当日莼羮枉对人】蛏【出海边似蚬而长沈周海户求鲜食填筐管族繁锨泥深诣窟縁殻暗钩门椭玉容生摘凝酥怯过燔着姜求打合渍酒与温存角耸蛮姬髻纑纒拙妇防味饕人口腹菑累尔儿孙比类怜吹喣含津忆吐吞庭霜委故蜕沙雨没虚防荐爽山杯后休将蛎蛤论】白蚬【出白蚬江】海蛳【出海中土人熟而市之】
　　羽之属四防防【水禽也黒襟青胫丹噣色防及项陆防诗词赋曽夸鸀鳿流果为名悮别沧州虽防静置踈笼晩不似闲栖折苇秋自昔稻梁髙鸟畏至今珪组野人讐防微避缴无穷事好与裁书谢白鸥】鹤媒【吴中弋人尝养一驯鹤以草木叶为盾挟弓矢以伺之鸟见鹤同狎之无猜疑遂为矢所中陆防鹤媒歌偶繋渔舟汀树枝因防射鸟令人悲盘空野鹤忽然下背翳见媒心不疑媒闲静立如无事清唳时时入遥吹徘徊未忍过南塘且应同声就同梳刷宛若相逢喜秖怕才来又惊起窥鳞咏藻共低昻何意当胷流一矢媒懽舞跃势离披似謟功能邀弩儿云飞水宿名自物始得害羣由尔为而况人间有名利外头笑语中猜忌君不见荒坡野鹤防良媒同同声真可畏】三黄鸡【出嘉定味特美喙足皮俱黄故名】黄雀【出海边每嵗冬初西风急则千百成羣自江外飞至】
　　石之属八太湖石【出西洞庭生水中嵗乆为波涛所冲皆成嵌空鳞鳞作靥名弹窝实水防也没人缒下凿取极不易得石性温润扣之铿然如钟磬声自唐以来贵之其在山上者名旱石虽竒巧不甚贵乐天品牛僧孺家诸石以太湖为甲乙丙丁四等自为记宋朱勔进太湖石役夫皆官承节郎及金带而封石为盘固侯白居易记古之达人皆有所嗜晏先生嗜书嵇中嗜琴靖节先生嗜酒今丞相竒章公嗜石石无文无声无臭无味与三物不同而公嗜之何也众皆怪之某独知之昔故友李生名约有云茍适吾意其用则多诚哉是言适意而已公之所嗜可知之矣公为司徒保厘河洛治家无产奉身无长物唯东城置一第南郭营一墅精葺宫宇谨择賔客道不茍合居常寡徒防息之时与石为伍石有族聚太湖为甲罗浮天竺之徒次焉今公之所嗜者甲也先是公之僚吏多镇守江湖知公之心唯石是好乃钩深致逺献瓌纳竒四五年间累累而至公于此物独不防让东第南墅列而置之富哉石乎厥状非一有盘抝秀出如云邱仙云者有端俨挺立如真官神人者有缜润削成如珪瓉者有防棱鋭刿如剑防者又有如虬如鳯若跧若动将翔将踊如鬼如兽若行若骤将攫将鬭风烈雨晦之夕洞穴开垲若欱云歕云嶷嶷然有可望而畏之者烟霁景丽之旦岩防霮防若拂岚扑黛霭霭然有可狎而翫之者昏晓之交名状不可撮要而言则三山五岳百洞千壑覼缕簇缩尽在其中百仭一拳千里一瞬坐而得之此所以为公适意之用也常与公廹观熟察相顾而言岂造物者有意于其间乎将胚浑凝结偶然成功乎然而自一成不变已来不知几千万年或委海隅或沦湖防髙者仅数仭重者殆千钧一旦不鞭而来无胫而至争竒骋恠为公眼中之物公又待之如賔友亲之如贤哲重之如寳玉爱之如儿孙不知精意有所召耶将尤物有所归耶孰为而来必有以也石大小其数四等以甲乙丙丁品之每品有上中下各刻于石之隂曰牛氏石甲之上丙之中丁之下噫是石也百千载后散在天壤之内转徙隐见谁复知之欲使将来与我同好者覩斯石览斯文知公之嗜石之自防昌三年五月丁丑记李苏州遗太湖石竒状絶伦因题二十韵奉呈梦得乐天陈洙赋客有嗜太湖石者图其形示余命为赋其辞曰江之东直走数百里有太湖兮澄其清湖之浪相撃防千年有顽石兮丑其形徒观夫风撼根折波流势横神助尔恠天分尔英骇立惊犀低开画屏素烟散而复聚苍苔死兮又生譬夫枯槎浮天黒龙饮水鬼蹲无状云飞乍起稚戯擕手兽眠盘尾大若防风之骨窍如比干之心密房万穿秋山半寻子都之防前其镦韩棱之剑利扵鐞若乃湖水无邉湖天一色露气晓蒸蟾津夜滴伊尔坚姿峭兮寒碧千恠万状差难得而剖悉我将吊范蠡于泽畔问伍员于波际原君厥初何縁而异公侯求之如张华之求珠众人献之如卞和之献玉植于庭囿视之不足噫尔形拥肿兮难琢眀堂之础尔形中虚兮难刻鸿都之经用汝作砺兮汝顽厥姿攻汝为磬兮汝浊其声亡所用之而时人是寳余独掩口卢胡而笑子之丑程俱采石赋建中靖国元年以修奉景灵西室下吴兴吴郡采太湖石四千六百枚而吴郡实采扵包山某获目此瑰竒之产谨为赋云吴吏采石于包山也洞庭乡三老趋而进揖而言曰惟古浑浑物全其天金蔵于穴珠安于渊机械既发剖蚌椎矿不翼而飞无胫而骋刳山探海阶世之竞廼若富媪赘瘤则为山岳茂草木于毛肤包崭岩扵骨骼与瓦甓其无间何扵焉而是索今使者窥复穴荡沈沙搜竒礓于洞脚劂巧势于邱阿呼灵匠以运斤指阳侯使息波竪江山之防防续剑阁之峩峩莫不剔山骨防云根真女屹立伏虎昼奔督邮攘袂以相睨令史临江而抗尊虽不遭于醯沃岂有恨扵苔防嗟主人之不见佀羊牧之犹存何一拳之足取笑九仭之徙勤既而山户蛾集篙师云屯输万金之重载走千里扵通津使山以为骨则土将圯使玉以为璞则山将贫煮粮之客叹絶年之无饱谈之老持一法其谁论尝闻不为无益则用之所以足惟土物爱则民之所以淳恠斯取之安用非野夫之乐闻敢请使者吏呼而语曰醯鸡不可与语天蟪蛄不可与论年矧齐侯之读书岂轮人之得言三老曰极治之世樵夫笑不谈王道至圣之门鄙夫问而竭两端野人固愿知之对曰上徳光大孝通神眀阐原庙之制妥在天之灵以谓物不盛则礼不僃意不尽则享不精故金瑰琛琲天不秘其寳樟楠楩梓地不爱其生而青州之恠犹未足于充庭故于此乎取之且凿太行之石英采糓城之文石以起景阳于芳林者魏眀之侈陋也菲衣恶食卑宫室以致美乎祭祀者夏禹之勤俭也上方戒后苑之作缓文思之程示敦朴以正始尽情文而事神此固上徳之难名者矣抑尝闻之阙方将不顿一戈不驰一羽殄丑于烟埃瞰幽荒扵掌股庶黄石之斯在倘素书之可遇抑又闻之三徳虽修不遗指佞之草万国虽和犹豢触邪之兽盖邪佞之蛊心犹膏肓之自腠惟属镂之无知顾尚方之奚捄故将铸采石以为剑竪毛于佞首若是则在边无汗马之劳在庭无履霜之咎也抑又闻之尧不能无九年之灾汤不能无七年之旱虽隂阳之或差岂闭纵之可缓故将放鞭石扵宜都囘雨旸于咳眄抑又闻之扶耒之子有土不毛抱瓮之老有茅不薅富者侈而贫者惰防者逸而居者劳虽齐导之有素奈狡兎而是逃故将取嘉石以列坐平罢民于外郊抑又闻之日不蔽则眀川不阏则清听之广者视必逺基之固者室不倾方披旒而出黈俾伐鼔而扬旌盖萧墙之戒坐逺于千里朽索之驭益危于薄冰矧四者之无告尤圣人之所务故将尽九山之赤石逺万寓之穷民三老悚然而兴曰圣化盖至此乎吏曰此犹未也若其造化掌中宇宙胸次弥纶两仪而执天衡燮理二气而袭气母此包牺之妇所以引日星之针缕方将链五色以补天育万生于一府既无谢于襄城之师又何惊于藐姑之处吾亦与汝饮隂阳之和而防万物之祖矣又何帝力之知哉三老稽首再拜曰鄙朴之人聋瞽其知鹿豕其防窃亿妄议乃命知之唐牛僧孺肧浑何时结嵌空此日成掀蹲龙虎鬭恢恠鬼神惊带雨新冰浄敲风碎玉鸣搀义锋刄簇缨络钓丝萦近水揺竒冷依松助澹清通身鳞甲隐透月洞天眀丑凸隆胡凖深凹刻兕觥雷风疑欲变隂黒讶将行噤瘆微寒早轮囷数片横地祗愁垫压鼇足困支撑珍重姑苏守相怜懒慢情为探湖底物不怕浪中鲸利渉余千里山河仅百程池堂初展见金玉自风轻侧防滋悚周观意渐平似逢三益友如对十年兄王兴添魔力消烦破宿酲嫓人当绮皓视秩即公卿念此园林寳还湏别识精诗仙有刘白为汝数逢迎刘禹锡和震泽生竒石沈潜得地灵初辞水府出犹带龙宫腥发自江湖国来荣卿相庭从风夏云势上汉古槎形拂拭鱼鳞见铿锵玉韵聆烟波含宿润苔藓助新青嵌穴胡鶵貎纎铓虫篆铭孱顔傲林薄飞势向雷霆烦热近还散余酲见便醒凡禽不敢息浮莫能停静称垂松盖鲜宜映鹤翎忘忧常目撃素尚与心防小欺湘燕团圆笑落星徒然想融结安可测年龄采取询乡耋搜求按旧经垂钩入空隙隔浪动晶荧有获人争贺欢謡众共听一州惊阅寳千里逺扬舲覩物洛阳陌懐人吴御亭寄言垂天翼早晩起沧溟白居易错落复崔嵬苍然玉一堆峰骈仙掌出罅拆剑门开峭顶髙危矣蟠根下壮哉精神欺竹树气色压亭台隐起磷磷状凝成瑟瑟肧防能露锋刄清越叩琼瑰岌嶪形将动嵬峩势欲摧竒应潜鬼恠灵合蓄风雷黛润沾新雨斑眀带古苔未曽栖鸟雀不肯染尘埃尖削琅玕笋深剜玛瑙罍海神移碣石画障簇天台在此为尤物扵人负逸才渡江千筏载入洛五丁推出处虽无意升沉亦有媒防提水府底置向相庭隈对称吟诗句看宜把酒杯终随金碾用不学玉山頽防傅心偏爱园公眼屡廻共嗟无此分虚管太湖来○逺望老嵳峩近观恠嵚崟才髙八九尺势若千万寻嵌空华阳洞重叠匡山岑邈矣仙掌逈呀然剑门深形质贯今古气色通晴隂未秋已瑟瑟欲雨先沉沉天姿信为异时用非所任磨刀不如砺捣帛不如砧何乃主人意重之如万金岂伊造物者能独知我心○烟翠三秋色波涛万古防削成青玉片截断碧云根风气通岩穴苔文防洞门三峰具体小应是华山孙皮日休兹山有石岸抵浪如受屠雪阵千万战□岩髙下刳乃是天诡恠信非人功夫六丁云下取难甚网瑚厥状复若何鬼工不可图或拳若虺蜴或蹲如豹防连络若钩锁重叠如蕚跗或若巨人骼或如天帝符胮肛筼筜笋格磔琅玕株防处露海眼移来和沙须求之烦耄倪载之劳舳舻通一以眄贵郤骊龙珠厚赐以賝賮逺去穷京都五侯土山下要尔添嵒龉赏玩若称意爵禄行斯湏茍有王佐士崛起扵太湖试问欲西笑得如兹石无陆防他山岂无石厥状皆可荐端然遇良工坐使天质变或裁基栋宇礧砢成广殿或剖出温瑜精光具华瑱或将破仇敌百礮资苦战或用镜功名万古如防面今之洞庭者一似非此选槎牙真不材反作天下彦所竒者嵌空所尚者葱蒨旁穿参洞穴内窍均环钏刻削九珠窻玲珑五眀扇新雕碧霞段旋剖秋天片无力置池塘临风只流眄吴融洞庭山下湖水碧波中万古生幽石铁索千寻取得来竒形怪状谁能识初疑朝家正人立又如战士方狙撃又如防风死后骨又如于莵活时额又如成人枫又如害瘿栢雨过上淳风来中有隙想得沈潜水府时兴云出雨盘蛟螭今来硉矹林庭上长恐忽然成白浪用时应不称娲皇将去也堪随博望噫嘻尔石好慿依幸有方池并钓矶小山丛桂且为伴钟阜白云长自归何必豪家甲第里玉阑干畔争光辉一朝荆棘忽流落何异绮罗云雨飞宋胡宿海岱鈆松妄得名洞庭山脚失寒琼漱成一朶孤云势费尽千年白浪声谁向机边逢织女直疑岩下见初平年来赏物多成病日绕苍苔几遍行】鼋山石【出洞庭之鼋山充碑碣柱础之用】昆山石【出昆山县马鞍山色白峯峦嵌空玲珑竒巧土人探穴得之植以蒲苗蕉竹供几案之玩山下乱石可以取火名火石宋曽防乞昆山石诗昆山定飞来美玉山所有山秪用功深剜划嵗时乆峥嵘出峰峦空洞闭户牖防书烦置邮一片未入手即今制锦人在昔伐木友曽防投绣叚尚阙报琼玖奈何不厚顔尤物更乞取但懐相知心岂但一开口指挥为幽寻包褁付下走散帙列岫摩挲慰衰朽】防村石【出灵岩山下可砚佳者不减歙材】苑山石【出常熟县亦可为砚】掲黄石【理粗发墨不渗防石土人刻成砚以草束烧过仍用慢灰火煨之色遂变紫用之与不煨者同亦不燥米氏砚史所云苏州掲黄石砚是也】锦峰石【出锦峰山色紫充杂器用永乐间造南京报恩寺塔取此石刻佛像以其天隂雨不润可妆采色姚广孝竒峰起苍旻秀色欝可采灵石丽文华晴空霞彩斓斑驳青晕絪緼杂芳霭朝阳映犹辉夕隂膏还蔼或云神州僊鞭驱过沧海不经野火焚讵逐嵗年改肃屐晓飞陟昻然立如待延瞩洞幽抱架文时有在】砂石【诸山俱出而天池者为佳】附白石脂【出秦余杭山有五色者苏州土贡有赤白二色】白磰【出阳山洁白如粉可用涂垩亦堪入药山之东北有坑深数十丈转为隧道危险不可逼视土人凿而取之范成大银须玉璞紫金精犯难穷探亦有名白垩区区土同价吴侬何事亦轻生】
　　造作
　　帛之属七锦【惟蜀锦名天下今吴中所织海马云鹤寳相花方胜之类五色耀工巧殊过犹胜于古宣徳间尝织昼锦堂记如画轴或织词曲聨为帷障又有紫白落花流水充装潢卷册之用】纻丝【出郡城有素有花纹有金缕彩妆其制不一皆极精巧禹贡所谓织文是也上品者名清水次防料又次倒挽四方公私集办于此】罗【出郡城花纹者为贵素次之别有刀罗河西罗】纱【出郡城素者名银条即汉所谓方空也花纹者名夹织亦有金缕彩妆诸制轻狭而縠文者曰皱纱】绫【诸县皆有之而吴江为盛唐时充贡谓之吴绫旧唐书载天寳中吴郡贡方纺绫大厯六年禁织龙鳯麒麟天马辟邪等纹其薄而鸾鹊纹者充装饰书画之用】绢【左传杜预注吴地贵绢郑地贵纻今郡中多织生绢其熟者名熟绢四方皆尚之花纹者名花绢又有白生丝织成缜密如蝉翼幅广有至四尺余者名画绢又有罗底绢稍厚而密】防【诸县皆有之即缯绞线织者曰线防撚绵成者曰绵防比丝攅而成者曰丝防】
　　布之属八木绵布【诸县皆有之而嘉定常熟为盛】药斑布【亦出嘉定县境及安亭镇宋嘉泰中有归姓者创为之以布抹灰药而染青干去灰药则青白相间有楼台人物花鸟诗词各色充帐幔衾帨之用】苎布【绩苎为之漂而熟者名洗白生者为生苎通行天下出太仓者为上昆山次之别有杜织缜密坚乆名腰机盖古有白苎词其来乆矣】缣丝布【出诸县合苎与丝比而成之】棊花布【用青白缕相间织成】斜纹布【出嘉定】麻布【绩麻为之精粗不等别有熟麻成者曰熟苎】黄草布【缕黄草为之布之下品也】
　　器用之属十笺【唐有鱼子笺宋顔方叔尝创制诸色笺有杏红露桃红天水碧俱砑花竹鳞羽山林人物精妙如画亦有金缕五色描成者士夫甚珍之范成大云蜀中粉笺正用吴法元有春膏水玉二笺魫色尤竒又以絸纸作蜡色两面光莹多写大蔵经传流于世故有宋笺元笺之称近年所造者幅小扵昔虽便于用而无古法陆防鱼子笺捣成霜粒细鳞鳞知作愁吟幸见分向日乍惊新茧色临风时辩白萍文好将花下承金粉堪送天边咏碧云见倚小亲襞染尽图春色寄夫君皮日休诗轻如隐起腻如饴除却鲛工解制稀欲冩恐成河伯诏试裁疑是水仙衣毫端白獭脂犹湿指下冰蚕子欲飞若用莫将闲处去好题春思赠江妃宋昆山李衡砑花笺三月江南花满枝风轻帘□燕初飞逰人休惜夜秉烛杨栁隂浓春正归○崔嵬霜干欲凌云俯映寒梢数尺春湏信苍然浄眀老坐中客有散花人】兎毫笔【大者为全肩次为半肩羊毫为大小落墨其法传自吴兴颇精亦行于四方】灯【往时吴中最多范成大诗有琉璃毬万眼罗二灯为竒絶他如荷花栀子葡萄鹿犬走马之状及掷空有小毬灯滚地有大毬灯又有鱼魫铁及麦秆为之者一种名栅子灯在鱼行桥盛氏造今不传即云南所谓缭灯也范成大咏二灯其一万眼罗龙综缫水茧鱼文缕玉英雨丝风外绉云纫日边眀叠晕重重见分光面面呈不深闲里趣争识个中情其二琉璃毬弱骨千结轻毬万锦装防云笼月魄寳气绕星芒檀点红娇小梅妆粉细香等闲三夕防消费一年忙又一絶镂冰影里百千光剪防毬中一万不是齐人夸管仲吴中风物竟难双华防武老人灯灿烂衣冠胜后生青藜入市贺升平扫除白髪三千丈透彻丹心一防眀侧耳笙歌如有听凝眸珠翠独无情时人莫道风中烛南极星辰自有名周庚走马灯何人刻楮作防龙尾似流星耳逐风皎皎练光驰隙过纷纷逸景顾羣空沟分楚汉惊围突阵接燕齐讶火红一跃便当三万里不知局促在环中】纱巾【吴中漆者最佳南渡后多尚此又以黄练衬之取其耐褁无掀动之患也范成大尝制石湖巾使　北以遗舘伴田彦由是传扵四方】纱帽胎【织藤为之颇精絶虽两京不逮】扇骨【出陆墓】蓆【出虎邱者佳其次出浒墅或杂色相间织成花草人物为帘或坐蓆又一种濶经者出甫里】藤枕【治藤为之颇精出齐门】栁箱【出吴县横塘髹漆为妆奁之用】蒲鞋【吴人以蒲为鞋草为屦杜荀鹤诗云草屦随舡卖】
  </div>
  <div class="pagination">
   <a href="姑苏志_page9.html">
    上一页
   </a>
   <span>
    ...
   </span>
   <a href="姑苏志_page5.html">
    5
   </a>
   <a href="姑苏志_page6.html">
    6
   </a>
   <a href="姑苏志_page7.html">
    7
   </a>
   <a href="姑苏志_page8.html">
    8
   </a>
   <a href="姑苏志_page9.html">
    9
   </a>
   <span class="current-page">
    10
   </span>
   <a href="姑苏志_page11.html">
    11
   </a>
   <a href="姑苏志_page12.html">
    12
   </a>
   <a href="姑苏志_page13.html">
    13
   </a>
   <a href="姑苏志_page14.html">
    14
   </a>
   <a href="姑苏志_page15.html">
    15
   </a>
   <span>
    ...
   </span>
   <a href="姑苏志_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
