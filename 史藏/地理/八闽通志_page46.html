<!DOCTYPE html>
<html>
 <head>
  <meta charset="utf-8"/>
  <title>
   八闽通志 - 第 46 页/共 184 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   八闽通志 - 第 46 页/共 184 页
  </h1>
  <div class="content">
   24　嘉靖《延平府志 水利》作“缙即其地”。
　　25　嘉靖《邵武府志 水利》作“官田窠口陂”。
　　26　参稽嘉靖《邵武府志 水利》、咸丰《邵武县志 水利》，“祝”似为“流”之讹。
　　27　嘉靖《邵武府志 水利》、咸丰《邵武县志 水利》均作“石窟陂”。
　　28　参稽嘉靖《邵武府志 封域》应作“黄溪保”。
　　29　嘉靖《邵武府志 水利》：“导西溪之水，溉田一顷。泉出极高隘，衍于江家渡，亦溉田一顷。”
　　30　嘉靖《邵武府志 水利》作“溉田三顷七十亩”。

卷之二十四

　　食货
　　　　水利
　　　　　　兴化府

 莆田县
　　木兰陂在府城西南维新里木兰山下。溪源自永春、仙游西南下，合涧壑之水三百有六十，会流东注于海。宋治平初，长乐钱氏女始议堰陂于将军岩前，据溪上流，陂成辄坏。既而同邑林从世复来相溪下流，改筑于上杭温泉山口，将成，潮势冲激亦坏。熙宁八年，侯官李长者宏应诏募而来，始相地于今址。会有冯仙智日者，授以规摹，率众钱七万余缗，迭石创陂三十二间，间各树石柱二，而置闸其中，以时纵闭。陂深二丈五尺，阔三十五丈。即陂之右，疏渠导水，障东流而南注者三十余里，为大沟七，小沟无数。溉南洋上、中、下三段民田。上段：维新、南匿、胡公三里，为水泄九，塘四，沟圳八，水瓣斗门一。中段：莆田、南匿、国清三里，为水泄一，沟四，林墩、洋城斗门二。下段：莆田、连江、兴福三里，为水泄二，沟四。合之，凡溉田万余顷。岁输军储三万七千斛。遂以旧潴水横塘、陈塘、许塘、新塘、唐坑塘凡五，给为民田，而截其三，及大孤屿、白水等田，为谷共二百九十三石，二坊一角，白地，夫工、子头等钱共三百七十七贯二百六十二文足，号陂司财谷。陂置役人，正一，副一，甲头一，小工八，水手二。柱倾则支，闸圮则易，圳壅则疏，围缺则补。岁各有酬劳田食钱若干，具有定例。绍兴二十一年，县丞陈弥作1复采众议，为札子以上于郡2，欲革四弊，立五例，其条画尤为详尽。二十八年，陂失故道，由北岸而东奔。县丞冯无肃修而复之，郑樵为记。元延祐二年，兴化路总管张仲仪复创斗门于陂之北岸，名曰“万金”，而凿渠引水，以溉北洋延兴、孝义，仁德三里民田。国朝洪武八年，岁久陂缺坏，通判计迟润修。永乐十一年，陂堤岸崩，通判董彬命耆民朱季和董役重修，并易闸板以石。先是，陂之石柱为风涛所折，遂减其四间，而砻石以为之护；及是，又各以巨石覆之。致仕教谕林圭为记。宣德六年，陂堤岸复崩，县丞叶叔文尽撤其旧，椓入地，以固其址，然后甃石于底，渐杀其上，至石梁而止，视旧堤广加寻有二尺。员外郎陈中为记。天顺六年，陂穿漏而圮坏者凡六间，南北堤岸亦崩缺。知县王常命士民王行安董役，悉撤旧址，先实以灰土而坚筑之，然后布栈累石，尽复其旧。郎中陈俊为记。陂之南岸有二庙，皆宋时邑人所建，以祀宏及钱氏者也。元柯举诗：“壶山水绕恩波在，村北村南处处耕。”国朝朱元道诗：“群黎共戴东西庙，一水平分南北溪。”陂司之例，今废已久。其田尚载版籍，计四顷九十亩七分，内酬劳陂正副及李长者庙祭祀番灯田三顷二十四亩八分，俱不科粮，着为令。按郑樵重修记：“智日贳酒于宏家，三年不责酬。将行，曰：“当与子遇木兰山前。”宏先期而俟。智日乃以方略夜役鬼物，朝成竹樊。先是木兰有谶曰：‘逢筑则筑’3。至是，宏乃依竹作堤，而陂始克成。”又故老相传今陂基下有石盘据水底，横亘北山；陂盖因石为址，而石成之。凡两石相甃处各为函如银锭状，而范铁汁于其中，故能与洪流敌之，经久不坏。万金斗门今不置闸。按郡人龙溪主簿赵孟慈，邵武教授丘臣甫等立石刻《新创万金斗门记》，以为总管张仲仪建；而本路判官林定老撰《协应庙记》，又以为总管郭杂儿，佥宪张仲仪同建。二说不同。窃详《斗门记》刻于斗门初成之时，其言必可据；而《庙记》作于至顺元年，相去仅十五、六年，其所传不同遽如此，不知何也。　木兰陂下大沟，通小沟二在府城南维新里。　沙沟大沟在胡公里，通柯厝桥沟、后黄沟、溪船头沟、新沟，凡四。由何厝桥沟旧与南力里白埕沟不通；成化二年，知府岳正始开新沟一，通其水源，以溉胡公、南力二里之田。　上下渠大沟、通漏头、东沟等处小沟六　罗外大沟通后陈、樟桥等处小沟七俱在南力里。　洋城斗门前大沟，通小横塘等处小沟四在谷清里。　林墩斗门前大沟，通小沟九　后洋大沟，通小沟三十有八(俱在连江里。)　五龙桥等处小沟九跨连江、景德二里。　清浦化龙桥等处小沟一十有七在莆田里。　南田企石等处小沟四在合浦里。　东山斗门等处小沟六在兴福里。　横塘新塘等处小沟三在安乐里。(已上大沟七、小沟一百有九，俱在府城东南，皆宋李宏所开也。国朝通判董彬、县丞叶叔文、知县刘玭、知府潘本愚、岳正屡尝修浚焉。)　永丰斗门在渠头。元至正二十年创桥。国朝永乐四年，乡人廖良骥改为斗门。宣德三年，其子履常重修。　通津斗门在下楼。与永丰斗门相通。元至元二十年创。国朝永乐初，廖良骥募众修。宣德间，其子履常复募众重修。　郑坂斗门天顺四年，知县潘本愚建。(上二斗门在维新里。)　漳鱼港斗门在南力里。旧已圮塞，成化二年知府岳正重建。　洋城斗门在谷清里。旧为洋城泄，宋淳熙九年，知军事潘时改创，提举宋藻为记。绍熙二年赵彦励重造。溉田六百一十顷七亩。国朝景泰三年，知府张澜、主簿陈焕恭尽撤旧址，迭石为阶，至闸而止，甃为门二4：南洋斗门，此其最大者；林墩次之，东山又次之。　林墩斗门在连江里。宣德七年，县丞叶叔文命耆老陈彰晦重修。郡人陈中为记。　东山斗门在澄口东山之南。木兰之流，至此已绝。旧为涵泄，至元末，始创为斗门。国朝洪武初，里人林用震得东张澄口之地，堤海之田，后其子因私水利，白其事，复修斗门，增设涵闸，自是高亢之田，均沾木兰之流矣。景泰六年，知府张澜命士民吴时耕董役重修。　水瓣斗门(上二斗门在于兴福里。已上六斗门俱在府城之东南。)　胡芦埭涵　埭子涵　五泮埭涵　珠浪村涵　新庄埭涵　赡齐埭涵　港尾埭涵　新隐大埭涵　涂历埭涵　天与埭涵　礼拜寺埭涵　西塔庄埭涵　九洋埭涵(上十三涵在连江等里，通洋城、林墩、斗门。)　银盏埭涵　开山埭涵　瓜藤埭涵　了天埭涵　慈圣埭涵　屈卯埭涵　东堂下埭涵　草坵埭涵　九泮埭涵　同知埭涵　东堂上埭涵　万安埭涵　鹅脰埭涵　新庄埭涵　廿七泮埭涵(上十五涵在兴福里，通东山斗门。)　国清塘在县东南景德里。唐贞观元年置。塘有三十六股，周回三十里。溉田五百顷。宋时阔五十丈，为斗门一，水瓣桥一，沟一，溉田七十顷五十五亩。郡人林大鼐撰《李长者传》云：“木兰陂成，废塘五所，惟留国清塘以备大旱，陂力所不及者。”宋郑耕老《游国清塘》诗：“涌金门外尽菰蒲，四月行人客上都。六月国清塘上望，依稀身更在西湖。”(已上俱南洋水利。)　均惠陂在文赋里西淙瀑布泉之下，旧以木为之，名宦陂。陂之下分为二渠：其一历石门由头以达下皋；其一径趋西埔。岁久陂废，下皋田多而得水反少，西埔田少而得水反多。成化十九年，按察司副使刘乔行部至莆，民以为言，乃命稽其田之顷数，而定其水之分数。然后伐石为陂，而按其所得分数，以通水道，使各归其渠。由是水利始均，更其名曰“均惠”。　永丰塘周回一里，溉田一百顷。宋时阔二十丈，溉田一十一顷六十亩。塘东西各有斗门。宣德六年县丞叶叔文修。　诸泉塘亦名诸小塘，周回三里，溉田四十顷。　历浔塘在东埔，周回四里，溉田一百四十顷。宋时阔二十二丈，沟一，斗门一，溉田一十六顷有奇。(上二塘俱废为田。已上三塘在府城西南南厢，俱唐贞观元年置。)　下黄严埭上下二斗门在府城西南南厢。宋元祐七年方广翁创。国朝正统五年，万寿宫道士陈玉玄、陈瑞云重修。(已上俱府城西南诸处水利。)　延寿陂在府城北常泰里。唐建中间，郡人吴兴筑，溉田二千余顷。《唐书 地理志》云：“溉田四百余顷。”延寿溪，西附山，东距海，南北皆通浦。溪流元出渡塘，赴浦以入于海。兴始塍海为田，筑长堤于渡塘，遏大流南入沙塘坂，酾为巨沟者三，南沟、南沟5北沟广五丈或六丈，并深一丈，折巨沟为股沟五十有九，广一丈二尺，或一丈五尺，并深口丈，横经直贯，所以蓄水也。即陂之口，别为二派：曰长生港，曰儿戏陂。濒海之地，环为六十泄，所以杀水也。其利几及莆田之半。今郡指李宏所开者为南洋，吴兴所开者为北洋云。国朝永乐五年，府通判董彬重修，改名永利陂。今仍旧名。　儿戏陂在延寿陂上东边。吴兴虑时水为患，于渡塘溪口别分一派通浦、壅沙为塍，遏水入洋。雨大溪溢自推沙而注于海；水减，顺溪南下，沙复自壅成塍，不劳人力，通塞自如，若儿戏然。今尊贤里田多仰溉于此水。　长生港即延寿陂口中港也。吴兴虑时水为患，于漏塘上开港通溪，港内深八尺，广五丈，其口深四尺，接溪，以大水为则，务欲开拔溪源时水下海，民田获利，遂号长生港。今东厢、延兴、延寿、仁德、孝义诸里田，多仰溉于此水。初尊贤里人以儿戏陂地势稍高，水之入为难，乃私为斗门于长生港，而塞其水，使专注儿戏陂。成化十二年，东厢耆民方叔进、林良弼、方汝清、郑璧辉、郑永宁等，白其状于分巡佥事陈轻，乃檄指挥佥事丁远往区划之。因计其田之顷数，而定其水之分数；大约以长生港应得十之八、九，儿戏陂应得十之一、二。遂定议：复决长生港，而置闸于其陂。每启一昼夜，泄水以溉诸里田，而复闭一昼夜，蓄水注儿戏陂。仍于二水各命里耆一人司其启闭，复于他里之无与此利者一人以总督之。成化十二年，福宁道处分按验，今刻石于龙陂庙。　南大沟一，通小沟二十有一自黄臂桥西至琵琶槽，远及章鱼头。　茆洋段沟二林埭沟灌本埭田；斗门西沟灌西田。　芦浦塘沟二东芦沟灌本埭田，乌龟头沟灌芦浦与濠塘田。　新塘沟二横塘圳口沟，灌第二桥田，并叶塘田；猿臂沟灌第一桥田。　叶塘沟四小沟灌林塘洋田，南分沟灌章鱼头田，潘埭沟，第三段沟，各灌本沟田。　南箕段沟二中头沟灌王塘洋田，西腰沟灌南箕洋田。　西段沟二湖中沟、小林塘头沟各灌本沟田。　琵琶槽段沟四黄官塘沟、李落沟、下沟各灌原沟田；南沟灌琵琶塘沟田。　章鱼头沟一号章鱼小沟，灌本沟田。　陈塘沟一号岭下沟，灌本沟田。　中大沟一，通小沟二十有六自沙塘迤逦至圣墩。　濠浦塘分埭沟灌本沟田，南分沟灌南分洋田，濠浦下沟灌濠浦塘田。　三步段沟二腰沟灌三步段田，南来沥塘沟灌国欢院田。　漏塘沟六吴陇沟、腰沟、七号沟、鸭笼沟、乌程沟、南分沟，各灌本沟田。　陈塘沟二七弓沟灌两畔田，新沟灌本沟田。　深浦塘六黄圳沟灌慈寿院田；郑沟、魏塘沟、南分沟，各灌本沟田；北洋沟灌北平国，灌上生院田；陈埭沟灌本沟田。　北来沥沟三北来沥沟、宁海镇后沟各灌本沟田；浦沟灌本沟及北来沥田。　浦塘沟三洪侃屋后沟灌本沟田，浦沟灌小浦田，高钦屋后沟灌本沟田。　塘头段沟一号新姨沟，灌本沟田。　北大沟一，通小沟一十有二自塘出吴刀，汇于魏塘，接太保庄而下。　塘沟四后疆圳沟、陈墩前沟、圳古沟各灌本沟田；苏塘东沟灌沥源田。　竿墩塘沟二猪肝沟、竹墩沟各灌本沟田。　荽浦塘沟二方埭沟灌古埭田，王埭沟灌方埭田，郑渠沟灌慈寿院田，游塘沟灌方埭、郑埭田。　陈塘沟二畅山边沟灌畅山田，陈塘沟灌陈塘田。　陈坝斗门在孝义里。宋淳熙元年，知军事潘畤重造。绍熙元年，赵彦励更创于旧基之北，溉田四百六十七顷七十亩。仙游傅淇为记。国朝正统六年，知县刘玭重修。学士庐陵钱习礼为记。按旧志，承议郑叔侨《二洋议》：“以沿海地皆泥滓，非有坚土盘石可因为基，一小罅漏涌水可遏，上重下虚，随以圮坏。斗门之利，有不能为。”而龙图王悦记云：“水泄固甚者费，亦不无小害。溪流暴涨，白于宦而往决之，下田已苦浸淫矣。其塞之也，必待水涸，乃施畚筑，高田又无以灌溉矣。其后废而为斗门，虽木实之费不资，而工役易办。以潴水之高下，为版闸之启闭，劳数夫之力于顷刻，下等之田，一均其利。”究观二公一时之论，各以所见，而水泄非复曩时全具斗门，于今实甚利焉。所谓不能为者，顾不能无少劳费矣。夫植基欲固，则浚沟宜深，自无颓圮之患。乃如辇石为之，暂费而永利，固非所宜惮也。今洋城、陈坝二斗门，自潘守经始于其前，赵守更创于其后，皆劚地见底，而后迭木石。自是南北二洋深下之田，旧为水患者，悉变上腴矣。　芦浦斗门在延兴里。绍兴二十八年，县丞冯元肃重造斗门三间，郡人王悦为记。淳熙四年，知军事汪作励移创于旧址之西。元延祐间，县尉谢元重修。国朝永乐八年，主簿刘献重修，复圮。二十一年，郡人王道隆奏请复修，里人陈宏滨因改造为两间。　新港斗门旧名慈寿，宋端明学士蔡襄创。绍熙二年，知军事赵彦励重造，溉田一百八顷。元皇祐元年，总管郭朵儿迁于新港6，因改今名。郡人柯举为记。国朝宣德五年，县丞叶叔文修。郡人陈道潜为记。正统二年，主簿唐礼重修，郡人林文为记。　泄口斗门在仁德里。天顺四年，知府潘本愚重修。(已上四斗门俱府城北。)　漏塘下泄二漏塘泄、郑康泄。　芦浦塘下泄二芦浦东泄、芦浦西泄。　潘埭下泄一西泄今号潘姐泄。　竿墩塘下泄二林干泄、香岩泄。　三步塘下泄二郑康泄、魏安泄今号三步泄。　荽浦塘下泄三吕端公泄、倪居泄、南浦泄，今号郑泄。　深浦塘下泄六今号榕浦林质泄、郭育泄、国欢下泄、林均泄、上生下泄、王圳泄。　南箕段下泄八陈司马泄(今号南箕泄)、吴孙泄、潘如泄、欧阳泄、瑞龙泄、正议捷泄、林惠泄、省埭泄。　叶塘下泄二第二桥泄(今号东沟泄)、潘塘泄(号潘埭泄)。　北来沥段下泄四郑携泄、永丰泄、陈实泄、洪岭泄。　清段下泄十刘伴泄、翁修泄、刘泄、康因泄、蔡司马泄、周常泄、庄儿分泄、林芳泄、上生下泄、林太屋后泄(今号林太泄)。　渡头段下泄六林畎泄、蒋睦泄、林屿泄、陈坝浦泄、杨意泄、陈推官泄(今号陈献臣泄)。　新塘下泄三塘泄、国欢泄、沥源泄。　濠浦塘下泄一濠浦泄。　琵琶槽段下泄三芋洋泄、琶琵槽泄、湖中西泄。　濠塘泄泄旧有隄。宋嘉定十六年，秋潦暴至，隄溃，屡筑屡圮。宝庆三年，郡人陈宓捐俸钱几千缗，通判陈振孙赞之，踰月而成。郡人郑寅为记。(已上水泄，俱在府城东北孝义里。旧有六十条，其口皆广十有二尺，深六尺，承沟之流，以泄于海。乾德中，国欢院僧赂主陂者，匿采鸿泄，而失其一。继而吴氏筑章浦，又失其二。庆历间，迎福院僧筑紫霄埭，复失其三。今所存五十有四，而杀水冲要之所，往往易为斗门。按旧志，陂无岁收财谷，即其地而分为塘者十有一，为段者十。职塘者曰塘长，职段者曰委段，分莅其地，陂长实兼董之。所溉田以种计者万余顷，而外埭之田不与焉。凡佃田种至硕者，出夫二三五者半之。堤岸之有补灌，水泄之有开塞，沟洫之有浚治，塘长、委段各率其二。故凡塘之吏，必择占产之高有田于其间者充之。)　濠塘抵海长围宋绍定二年筑。其内学田居之。(已上俱北洋水利。)　太平陂宋嘉祐中，知军事刘谔创。引萩芦溪水溉田七百顷，废三塘为田，分太和田以偿。谔之陂作，籍其余及东塘屯前田为陂之修防，计掌陂事；陂首一，陂干一，甲头二，长工二，各有食田。长工食直给与陂首。郡人郑樵为记。国朝永乐二十一年，里人黄道隆奏请重修。　西吴埭引萩芦溪水灌田二十八顷一十亩。　蔡陂　楝林陂(各引太平陂上流溉田二十六亩。)　太和塘伪闽时置，周回十五里，溉田五十余顷。后废为圳五，阔一丈五尺，深一丈，引萩芦溪水溉田二十七顷五十亩。　圭田陂旧为水圳，溉田十有余顷。永乐二十一年，黄道隆奏请广旧圳为陂，因名圭田。训导李焕为记。(已上在兴教里。)　南安陂旧分为南弯上下洋二陂，在望江、永丰、待贤三里。俱引萩芦陂水溉田，共一百顷。宋绍兴十五年，县丞王康功修。郡人黄公度为记。国朝正统六年，知县刘玭更创，合二陂为一，改曰“南安”。郡人陈中为记。　新塘周围半里，溉田三顷二十亩。　方塘亦名白杜塘，溉田二十五亩。　游塘溉田一顷三十六亩。　郑塘溉田四顷二十五亩。(上四塘后废为田。)　张庄陂引游溪水溉田二顷二十三亩。　盐场陂引张庄陂水溉田二顷七十五亩。(已上俱尊贤里。)　咸潭陂引游洋溪水溉田一顷二十亩。　石枝莲陂引咸潭陂水溉田五亩。　王峬陂引石枝莲陂水溉田一顷三十亩。　林下陂引王峬陂水溉田二十六亩。　可畎陂引林下陂水溉田二顷。　陈官陂引可畎陂水溉田一顷八十亩。　洋利陂　上舍陂　下湖陂(各亦引游洋溪水相通灌溉。上九陂在常泰里。自咸潭以下三陂，旧在丰成里；自林下以下三陂，旧在保丰里；自洋利以下三陂，旧在本里。)　馆洋陂引迎仙溪水溉田十二顷二十三亩。　东渡陂溉田四顷二十五亩。　梅林陂承白獭潭下蒜溪水，溉田三顷四十二亩。　萩芦陂亦引迎仙溪、蒜溪二水，以通灌溉。(上四陂在待贤里。按旧志无萩芦陂。)　洋塘唐贞观五年置，周回一十里，溉田二百顷。宋时阔三十丈，斗门一，内外洋沟圳大小一十七，溉田一百单八顷。后更名胜寿塘。宋大观间，宣义郎致仕苏直奏言：“滨海之民，决堤涸水取鱼，非惟走失水利，抑亦有害圣朝好生之德。乞增筑堤防，禁民采捕，仍乞名圣寿万年放生池，永不得停废。”朝廷从之。　西冲塘阔三十丈有奇，引萩芦陂水溉田二十八顷。(上二塘俱废为田。)　涵江水心河溉苏刘埭田。正统八年，知县刘玭疏通。郡人方熙为记。　东吴埭灌田四十七顷。　端平庄斗门旧名涵头。宋淳熙十六年，知军事张渊创。元皇庆间，总管郭朵儿迁于下徐，改曰“端平”。(已上在延寿里。)　新丰埭斗门永乐四年，里人黄从周创。　南隐庄斗门正统十四年，知县刘玭重修。(上二斗门在待贤里。已上俱府城东北诸处水利。)　苏杨溪陂溉田三顷六亩余。　白沙小陂溉田二顷二十五亩。　双坑溪陂溉田二顷十九亩。　澳洋溪陂溉田三顷二十亩。　赤口溪陂　罗乾陂(各溉田三顷十八亩。)　西音陂溉田二顷十亩有奇。　龙亭溪陂溉田一顷二十五亩。　萩芦溪陂溉田二顷二十六亩。　吉垾溪陂　名潭溪陂(各溉田二顷二十六亩。)　薛洋溪陂溉田二顷二十亩。(已上十二陂俱广业里水利。澳洋溪陂，旧志在紫仁里。赤口溪以下三陂，旧志在安仁里。龙亭溪以下二陂，旧志在清源中里。名潭溪以下二陂，旧志在清源东里。)

 仙游县
　　乌石陂在县治东二百五十步。旧经云：“其侧有巨石盘亘，石黑色，因号乌石陂。溉田二顷三十五亩。”　曲塘在县西百五步。溉田一顷二十亩。　大洋陂溉田三十亩。　沈陂溉田五十亩。　柳洋陂溉田十亩。　林前陂溉田三亩。　洋坑陂溉田五十二亩。　水磨陂溉田二顷十九亩。　蔡陂溉田六十四亩。　东分陂溉田三十亩。　西塘溉田三顷九十四亩。　磨上陂溉田十亩。　卢堑陂溉田二亩。　西坑陂　陈秋门前陂(各溉田十九亩余。)　漈底陂溉田三十亩。　西分陂溉田四十八亩。　坑口堰溉田二十亩。　新田塘溉田八亩。　洋头堰溉田二十亩。　陈六门前陂溉田十九亩余。　洪兜堰溉田三亩余。　石岩堰溉田九十亩余。　刘宅堰溉田三十一亩余。　泉井兜堰溉田三十三亩。　小坑口堰溉田二十四亩。　大分堰溉田五十亩。　白苧陂溉田三十六亩。　洪下堰溉田五亩。　玉舍前坑小堰溉田三亩。　郑岭下堰溉田五亩。　磨前陂溉田五十亩。　欧坑小陂溉田四亩。　塘东陂溉田二十二亩。(已上三十二所俱在附县功建里。)　黄宣陂溉田四顷七十亩。　东南乾陂溉田一顷四十一亩。　上廊小陂溉田一顷八十亩余。　黎石堰溉田四顷三亩。　师姑堰溉田三顷。　小洋堰溉田七十三亩。　奚坑小堰溉田八十四亩。　罗汉堰溉田三十亩。　上廊陂溉田四顷二十三亩。　北顷陂溉田一顷二十亩。　屏风陂溉田二顷五十二亩。　郑坑陂溉田三十五亩。　鱼塘陂溉田十一顷四十三亩余。　萧分陂溉田一顷四十七亩。　南乾西圳陂溉田二顷十九亩。　上重坑圳规堰溉田四十二亩。　九仙陂溉田二顷十亩余。　大泉一口溉田十八亩。　神堂陂溉田五十九亩余。　山堰陂溉田九十五亩。　后分陂溉田七十六亩。　青潭陂溉田七十八亩。　九石陂溉田九十五亩。　营前陂溉田六十四亩。　盐坑陂溉田八十五亩余。　潘前都大陂溉田三十亩。　大官陂溉田十九顷二十二亩。　洋泉水口陂溉田四十亩。　下亭堰溉田二十亩。　何岭峰殊坑下圳陂溉田一百亩。　白叶陂溉田二十亩。　侍郎陂溉田四十亩。　柳陂溉田二百亩。　极乐陂溉田一顷余。　陈庄陂溉田三十亩。　大分陂溉田二十亩。　苏陂溉田四十亩。　四君陂溉田五十四亩。　白陂　苏屋前陂　芦乾陂(上三陂各溉田二十亩。)　那坑上下四陂溉田三十五亩。　垾兜陂溉田十五亩。　洋浦泉溉田三十亩。　五泉溉田四十亩。　泉窟溉田五十亩。　刘塘溉田六亩。　陈宅门前塘溉田六亩。　王池塘　王连塘(上二塘各溉田八亩。)　官塘溉田十五亩。　温田桥头塘溉田十亩。　洋平陂溉田五十亩。　白华陂溉田一顷八十二亩。　苏洋陂溉田一顷五十亩。　宅上堰溉田一顷四十一亩。　郑坑堰溉田三十五亩。　城角东坑堰溉田二顷六十八亩。　灵岩院前坑堰溉田二十五亩。　李洋陂溉田六十亩。　吴洑陂溉田四顷八十亩。　西圳陂溉田四顷九十亩。　梅冲陂溉田五顷六十亩。　董陇陂溉田四顷二十八亩。　东揆第七陂溉田三顷四十四亩。　对竹第六堰溉田八顷余。　蒋陂溉田五顷六十亩。　承胡陂溉田六十一亩。　黄陂溉田四顷四亩。　石漈陂溉田四亩。　詹陇塘陂溉田一顷九十五亩。　前仓堰溉田七十八亩。　乌石前坑溉田九十五亩。　乾尾井泉溉田七亩。　东枧洋尾陂溉田二顷七十一亩。　上张洋陂溉田七十七亩。　黄仓塘溉田二十亩。　郑坑陇陂溉田十八亩。　吴塘堰溉田二十亩。　观前陂溉田五十三亩。　杨陂溉田五顷。　新陂　潘田陂　连陂溉田种千石。　北港陂溉田种二百石。　陈州八陂　溉田种二十石。(已上八十六所在县东折桂里。自黄宣陂至温田桥头塘，旧在本里；自洋平陂至李洋陂，旧在咸平里；自吴洑陂至陈州八陂，旧在常德里。)　黄坑陂溉田一顷五十五亩。　章林陂溉田十五顷四十亩。　石舟陂溉田七十七亩。　瓷灶陂溉田三十五亩余。　胡因陂溉田五顷。　白湖陂溉田十一顷三十六亩余。　上坂陂溉田五十九亩。　茅洋陂溉田三顷。　章塘陂溉田五十九亩。　陷下洋溉田九亩余。　大夫陂溉田三顷。　溪口及琴陂溉田四顷五亩。　黄洋陂溉田四十二亩。　陈窦陂溉田一顷。　官洋陂溉田一顷五亩。　章槛陂溉田一顷十亩余。　东洋陂溉田八十七亩。　吴陂溉田四十二亩余。　上田塘溉田二十亩。　西洋陂溉田一顷。　韩家门前堰溉田六十亩。　上生乾堰溉田二十亩。　西院堰溉田三十亩。　潘潭堰溉田六十亩余。　竹林前堰溉田三十亩。　双脚堰溉田二十亩。　上田堰溉田三顷。　上田小堰溉田一顷。　谢巷堰溉田五十亩。　官田堰溉田五十五亩。　章乾堰溉田六十亩。　陈分堰溉田二十亩。　竹渊堰溉田二十亩。　李田堰溉田五十亩。　紫田堰溉田九十亩。　何乾堰溉田五十亩。　陈浦堰溉田三十五亩。　因景堰溉田六十亩。　柳洋堰溉田三十五亩。　泥分堰溉田六十亩。　刘陂溉田五十二亩。　姜陂溉田六十五亩。　竹头陂溉田五顷。　陈塘陂溉田六十亩。　桃枝陂溉田五顷三十二亩。　潘陂溉田四顷二十亩。　黄坡水磨陂溉田八十亩。　子田陂溉田八十七亩。　行工陂溉田十四顷八十三亩。　堪坑西洋陂溉田一顷三十八亩。　吴充坑陂溉田六十五亩。　吴仗陂溉田三十亩。　陈陂溉田三十四亩。　岐山方陂溉田二十二亩。　青山陂溉田一顷二亩余。　高望陂溉田一顷五十一亩。　乌石陂溉田一顷四十二亩。　吴彻陂溉田十三亩。　林乾陂溉田五十二亩余。　坑源陂溉田十六亩。　柳引陂溉田四十三亩。　张乾陂溉田一顷三十三亩。　大弄陂溉田九十亩。　杨陂溉田七十六亩。　蔡宅下陂溉田三十亩。　大分枧口陂溉田六亩。　官陂溉田一顷三十七亩。　小柯陂溉田十二亩。　飞鸟陂溉田四顷二亩余。　黄塘陂溉田二顷二十亩。　庄前陂溉田一顷二十九亩。　黄塘小陂溉田九十七亩。　陈洋陂溉田四十九亩。　西榄陂溉田二十四亩余。　彭宅陂溉田十亩余。　洋上陂溉田二十四亩余。(已上七十六所在善化里。自黄坑陂至泥分堰，旧在本里；自刘陂至岐山方陂，旧在廉洁里；自青山陂至洋上陂，旧在璇珠里。)　观后田陂溉田五十六亩。　嵩累陂溉田五十五亩余。　潘塘陂溉田一顷五十亩。　陈店陂溉田十四亩。　峬西坑陂溉田二顷十三亩。　幽涧陂溉田一顷十七亩。　大洋陂溉田三顷二十亩。　金牛迹陂溉田一亩。　里官圳洋陂溉田三顷十三亩。　西枧陂溉田三十顷。　罗陂溉田二顷二十八亩。　上坂陂溉田一顷。　圳股头陂溉田五十亩。　圳股溉田三顷。　洋分陂溉田四亩。　乌石陂溉田四顷七十九亩。　麻黄小坑陂溉田一十亩。　刘宅坑陂溉田四十亩。　义规陂溉田十二亩。　漈柄陂溉田六十亩。　卢塘陂溉田一十五亩。　横圳陂溉田六十八亩余。　波畴陂溉田七十亩余。　环湖溉田五十亩余。　洋塘陂溉田五顷。　大洋陂溉田五顷四十三亩。　山陂溉田七顷一十亩。　陈宅陂溉田九十三亩。　东溪陂溉田四顷二十六亩。　柘山陂溉田一顷九十九亩。　高坑山鬲陂溉田八十七亩。　苦竹坑陂溉田一顷三十六亩。　后坑陂溉田七十亩。　乌石陂溉田四顷九十亩。　李枧陂头堰溉田五十亩。　清泉院前堰溉田三十五亩。　蒋垾陂溉田三十七亩。(已上三十七所在文贤里。自观田陂至环湖，旧在本里；自洋塘陂至蒋垾陂，旧在清泉里。)　章水陂溉田一顷九十亩。　水南陂溉田九十亩。　白杜陂溉田十三亩。　中洋陂溉田五十亩。　官城陂溉田五顷。　刘垅陂溉田二顷四十六亩。　磨下陂溉田二顷。　狐狸陂溉田四十亩。　坑尾陂溉田七十亩。　新坂陂溉田二十亩。　余田陂溉田五十亩。　小官陂溉田三十亩。　古濑陂溉田一顷二十亩。　张陂溉田九十亩。　黄塘陂溉田二十亩。　大官陂溉田一顷七十亩。　郭塘陂溉田二十亩。　水南陂溉田七十二亩。　孤单陂溉田一顷三亩。　洋中陂溉田三十亩。　小孤单陂溉田一顷。　大目官陂溉田七十八亩。　石普陂溉田一顷三十亩。　余田陂溉田二顷余。　崩陂溉田二顷十亩。　郭墩陂溉田一顷九十六亩。　荷叶陂溉田十顷十六亩。　黄陂溉田二十五亩。　黄乾石马陂溉田一顷三亩。　寺家陂溉田一顷九十亩。　崩后陂溉田二顷四十亩。　郭坑洋陂溉田七十四亩。　黄塘陂溉田八十二亩。　官城陂溉田一顷七十亩。　柘山陂溉田六十三亩。　大目小奚陂溉田五十亩。　黄枧陂溉田三十三亩余。(已上三十七所在万善里。通上三里凡一百五十所，俱县西。)　薛洋陂溉田二顷二十亩。　潘乾陂溉田三十五亩。　西溪陂溉田四十亩。　官塘陂溉田八十四亩。　郑竹洋陂溉田十五亩。　莫分陂溉田一顷五十亩。　阮坂陂溉田四顷。　尤弯陂溉田九十八亩。　前塘陂溉田一顷五十亩。　后门陂溉田二顷九亩。　卓坂陂溉田一顷四亩。　摘乾小陂溉田九十五亩。　大乾陂溉田五十亩。　小坂陂溉田二顷四十亩。　吴塘陂溉田三顷五十四亩。　石斛陂溉田一顷四亩。　大坂陂溉田一顷七十八亩。　含口陂溉田七顷。　芹山陂溉田九十三亩。　罗埔陂溉田七十亩。　前坑陂溉田五十四亩。　上段陂溉田二十亩。　岭兜陂溉田二十五亩。　极漉陂溉田二十亩。　徐泉陂溉田四十亩。　鱼仓陂溉田七亩。　陈平陂溉田四十一亩。　店头瓜园陂溉田四十一亩。　坡畔陂溉田三十二亩。　角宅陂溉田十九亩。　陈根陂溉田二十亩。　西溪洋中陂溉田一顷二十亩。　员陂溉田四十四亩。　洋中陂溉田一顷二十亩。(已上三十四所在孝仁里。自薛洋陂至极漉陂，旧在本里；自徐泉陂至洋中陂，旧在香山里。)　黄陂溉田四顷。　潘充陂溉田二顷。　游陂溉田五十六亩。　院陂溉田七十亩。　瓷灶前柯园陂溉田十一亩。　下宅陂溉田一顷三十六亩。　巷口陂溉田一顷。　盐亭陂溉田七顷。　张塘陂溉田一顷。　李宅陂溉田二顷十亩。　蒋陂溉田一顷七十亩。　瓷灶前陂溉田三十亩。　陈宅陂溉田六顷。　中陂溉田九十二亩。　方陂溉田二顷四十一亩。　黄岭陂溉田四十二亩。　无碍陂溉田四顷二十亩。　竹林陂溉田二顷三亩。　李宅陂溉田九顷十亩。　车陂溉田九十亩。　陈陂溉田一顷五十亩。　杜陂溉田三顷三十三亩。　山头柳六陂溉田一顷四亩。　芹山陂溉田九十二亩。　罗埔陂溉田七十亩。　南塘陂溉田十五亩。　前坑陂溉田五十四亩。　下坂陂溉田三十五亩。　上坂陂溉田二十亩。　上洋陂溉田四顷六十亩余。　水沟陂溉田六十亩。　鬼塘陂溉田八十亩。　罗洋陂溉田二顷二十亩余。　瓷灶前柯园西陂　仓前陂(上二陂各溉田六十亩。)　上段陂溉田二十亩。　瓷灶陂溉田七十亩。　蒋潭陂溉田一顷十三亩。　董陇洋中陂溉田五十三亩。　小坑堰溉田二十三亩。　盐坑下陂溉田八十五亩余。　卢陂在石牌新桥之东。　圣泉在石牌拱桥之西北，昭灵真君灵迹之地。溉田数千亩，号曰圣泉，虽遇旱岁不竭。　黄陂在石牌之西。　水车陂在南桥溪之滨。　湖里陂在县南十里石牌洋。　子陂在县南十里。　大麦陂　柳分陂在溪南七里西溪桥头。　吴井陂在县南七里柳分陂下。　牛皮陂在县南七里。　陈子洋陂在拱桥西。(已上五十二所在永兴里。)　孤塘陂溉田二顷七十亩。　岩头陂溉田二顷三十亩。　七木陂溉田一顷。　萧坑陂溉田一顷八十一亩。　大塘陂溉田一顷八十亩。　五宅陂溉田二顷二十六亩。　温陂溉田八顷。　章塘陂溉田五十亩。　上石马陂溉田四十八亩。　东溪沈陇陂溉田八十亩。　石马陂溉田二顷。　沈陂溉田五顷十亩。　羊蹄陂溉田六十亩。　连坑外陂溉田一顷六十亩。　吴仓前陂溉田六顷四亩。　朱玉陂溉田二顷五十九亩。　石坂陂溉田三顷十亩。　林东墩陂溉田六顷四十亩。　林波涞塘溉田三顷。　林波众塘溉田六顷八十亩。　腊亭外陂溉田八顷。　腊亭里陂溉田二顷六十四亩。　□陂溉田六十九亩。　重东墩陂溉田十三亩。(已上二十四所在连江里。)　郭陇陂溉田二十八亩。　漈口坑堰溉田一顷三十六亩。　黄坑纸堰溉田顷三十五亩。　方坑纸堰溉田十亩。　石门堰溉田二十三亩。　白坑堰一溉田一顷五亩。　鲈鳗空堰溉田七亩。　龙泉陂溉田九顷八十亩。　长寿陂溉田一顷。　蔡地池溉田二十亩。　柳洋陂溉田四顷四十亩。　蔡坑陂溉田四十九亩。　东布洋陂溉田四顷三亩。　新洋陂溉田六十五亩。　吴洋陂溉田一顷。　九龙洋陂溉田十顷六亩。　狗骨陂溉田七十亩。　姜黄陂溉田三顷十五亩。　欧陂溉田六顷。　枫林洋陂溉田四顷。　前政陂溉田一顷。　溪坂陂溉田十顷。　烈石洋陂溉田四顷。　新洋陂溉田一顷。　西洋陂溉田四顷。　章朝洋陂溉田一顷六十亩。　庄前陂溉田六十五亩。　余洋陂溉田一顷三十五亩。　林背头陂溉田八十一亩。　溪尾孙陂溉田一顷。　施坂陂溉田一顷四十四亩。　黄砂洋陂溉田八十九亩。　吴洋陂溉田一顷七十二亩。　东山洋溉田二十二亩。　陈洋陂溉田一顷。　林坂陂溉田二顷。　东洋上高陂溉田一顷四十九亩。　旱洋陂溉田一顷三十四亩。　新田洋陂溉田二十四亩。　大洋陂　东洋陂(上二陂各溉田四顷六十五亩。)　东洋下高陂溉田九十三顷。　宅后洋陂溉田七顷。　割股洋陂溉田三顷。　众洋陂溉田一顷五亩。　官田陂溉田九十九亩。　陈乾小坑陂溉田三十三亩。　紫坑陂溉田十八亩。　宅角陂溉田三十一亩。　宅柄陂溉田二十一亩。　陈桥学陂溉田二十一亩。　塘上陂溉田四十四亩。　郑园下陂溉田三十六亩。　官田洋陂溉田四十四亩。　陈乾乌石陂溉田三十二亩。　陈皂陂溉田六十三亩。　庙前第一陂溉田九十亩。　下格陂溉田二十四亩。　洪溪陂溉田九十亩。　曾陂溉田一顷五亩。　黄淡陂溉田一顷四十亩。(已上六十一所在慈孝里。自郭垅陂至新洋陂，旧在本里；自两洋陂至黄淡陂，旧在依安里。通上四里凡一百七十所俱县南。)　黄洋陂溉田一顷四十八亩。　上陈重陂溉田三十亩。　黄潭陂溉田三十亩。　沙田陂溉田三十三亩。　官背陂溉田三顷一亩。　黄田陂溉田三十亩。　石碧陂溉田一顷四十一亩。　陈潭陂溉田一顷二十亩。　官栗园陂溉田六十五亩。　高埔北坑陂溉田二顷十二亩。　蔡惯陂溉田四十九顷二十二亩。　官背下陂溉田二顷四十九亩。　陈大陂溉田九十六亩。　大官陂溉田四十九顷二十二亩。　林二高陂溉田二十亩。　官陂下水头堰溉田一顷四十七亩。　下湖堰溉田十亩。　漈头陂溉田一十五亩。　相思陂溉田六十八亩。　赤石洋陂溉田九十五亩。　黄洋陂溉田十三亩余。(已上二十一所在县北忠贤里。自黄洋陂至下湖堰，旧在本里；自漈头陂至黄洋陂，旧在昼锦里。)　白杜陂溉田七顷。　黄陂溉田三顷。　张宅小堰溉田五亩　柯陂　连陂(上二陂各溉田三十四亩。)　郑井陂溉田一顷。　井潭陂溉田五亩。　李沟上堰溉田四十八亩。　李沟中堰溉田十亩。　田陂溉田一顷七十三亩。　螺坑陂溉田九顷九十五亩。　张陂溉田七十五亩。　南岸陂溉田十一亩。　胡边小堰溉田六亩。　蔡堰溉田一顷。　郭宅陂溉田四十顷。　石潭陂溉田一顷九亩。　官陂堰溉田一顷三十九亩。　连坑堰溉田十亩。　庄前堰溉田九亩。　罗乾堰溉田五十一亩。　赤坑堰溉田十二亩。　东坑堰溉田二顷一亩。　三揽堰溉田二顷二十一亩。　法石前堰溉田一顷二十一亩。　漈下对竹陂溉田三顷十四亩。　卢洋陂溉田五顷十七亩。　连陂堰溉田三十二亩。　新田堰溉田九十六亩。　陈开门前堰溉田三十九亩。　乌石陂溉田七十七亩。　东坑陂溉田一顷一亩。　黄塘陂溉田三顷四十九亩。　长元陂溉田一顷一十亩。　阮口陂溉田二十亩。　黄塘积水塘溉田二十亩。　官塘陂溉田十五亩。　虫坑陂溉田五十二亩。　仓前陂　置塘陂溉田一顷七十亩。　上洋陂溉田二顷一十亩。　温岩陂　沈陂溉田五十七亩。　郭洋陂溉田五十二亩。　乌泥陂溉田四十亩。　朱玉陂溉田二顷五十亩。　苏洋陂溉田一顷余。　沈塘陂溉田四十亩。　确陂溉田三十一亩。　杜陂溉田二十六亩。　甜竹陂溉田二顷四十六亩。　后坑陂溉田十八宙。　橄榄陂溉田一顷六十一亩。　置塘前陂溉田九十九亩。　松柏陂溉田五十八亩余。　杜陂溉田七十七亩。　柳陂溉田一顷五十九亩。　余洋陂溉田二顷五亩。　郑洋陂溉田六十亩。　洪塘溉田二十九亩。　置塘后陂溉田九十七亩。　石梯陂溉田二顷二亩。　笋坑陂溉田一顷一十亩。　坑西陂溉田六十三亩。(已上六十四所在县东南香田里。自白杜陂至法石前堰，旧在本里；自漈下对竹陂至黄塘积水塘，旧在仙溪里；自官塘陂至坑西陂，旧在旸谷里。)　尚贤陂旧名新田陂，溉田三顷二十亩，后为洪潦堆流，莫能修筑。成化间，居民曾尚贤因水势移上流数十步筑堰，凿山引水，农赖灌溉之利，遂易今名。　白叶陂溉田十五顷。　后洋陂溉田一顷余。　故宅水磨陂溉田二顷五十亩。　大洋陂溉田一顷七十四亩。　北乾陂溉田一顷五亩。　辜洋陂溉田一顷一亩。　赤岭堰溉田二十五亩。　大赤岭堰溉田一顷二十六亩。　后枧陂溉田四十五亩。　林分堰溉田四十亩。　党陂溉田一顷三十四亩。　周洋陂溉田三十五亩。　官陂溉田二十五亩。　大乾陂溉田七十六亩余。　林坂陂溉田三十五亩。　卢口崇因陂溉田三十亩。　因内堰溉田五十六亩。　芦丛陂溉田四十五亩。　坑陂溉田十五亩。　刘门前陂溉田十六亩。　漈坑陂溉田十二亩。　庄前陂溉田二十亩。　南塘溉田五十亩。　大岭陂溉田二十亩余。　下仓洋陂溉田二十三亩。　石冈陂溉田十七亩。　中溪故陂溉田一顷六十八亩。　李马陂溉田四十四亩。　陈乾陂溉田四十亩。　高斜陂溉田五十二亩。　石洋陂溉田二顷一十亩。　张乾陂溉田四十亩。　岐分陂溉田三十八亩。　东林陂溉田三十九亩。　卢宅陂溉田七亩。　上坂陂溉田十四亩。　前坂陂溉田九亩。　杨梅陂溉田十二亩。　张陂溉田四十八亩。　庄宅陂溉田六十亩。　下仓陂溉田二十四亩。　石光陂溉田十八亩。　方宅陂溉田一顷一十亩。　崩岑陂溉田十六亩。　墓尾陂溉田八十亩。　中溪新陂溉田一顷八十五亩。　黄田堰溉田五亩余。　林兜陂溉田六亩。　张溪陂溉田十六亩。　坑口陂溉田八十二亩。　上砂故陂溉田一顷二亩。　石上洋陂溉田四十二亩。　水磨陂溉田一顷。　洗马陂溉田九十八亩。　石潭陂溉田十一顷三十八亩余。　王廨陂溉田六顷七十三亩。　可坑陂溉田四十三亩。　林背堰溉田十二亩。　大坂坑堰溉田十亩。　白湖堰溉田一顷十八亩。　洪乾堰溉田七十亩。　夕麻坑涵头堰溉田十三亩。　张乾陂(已上六十五所在县西南仁德里。自尚贤陂至南塘，旧在本里；自大岭陂至石上岸陂，旧在保德里；自水磨陂至张乾陂，旧在养志里。)　石扇陂溉田二顷三十亩。　县州陂溉田四十亩。　甜竹陂溉田九十亩。　林婆陂溉田五十亩。　耶湖陂溉田七十三亩。　西庵陂溉田四十亩。　仓前陂溉田二顷。　西郑陂溉田十五亩。　杨屋前陂溉田八十亩。　杨坑陂溉田七十一亩。　杨坑后陂溉田一顷二十亩余。　黄淡坂陂溉田六十亩。　白莲陂溉田三十亩。　谢林门坑陂溉田四十亩。　白泉井溉田九亩。　章木陂溉田一顷三亩。　石绳陂溉田四十一亩。　横坑堰溉田十亩。　岐分堰溉田二十亩。　曲斗堰溉田三十亩。　龙堂院前堰溉田十亩。　月台院前井溉田二十亩。　瓦兜堰溉田二十亩余。　井尾洋井溉田十亩。　后黄洋坑溉田十亩。　上垅洋堰溉田五十亩。　下刘前洋堰溉田五十亩。　潘屋前南乾堰溉田十亩。　新乾洋堰溉田三十亩。　后坑前洋堰溉田二十亩。　勋洋上保泉溉田三十六亩。　勋洋下保泉溉田七十九亩。　白岩保泉溉田五十亩。　滩溪保泉溉田三十三亩。　大坑堰溉田二十五亩。　坑源阴泉溉田十二亩。(已上三十六所在兴贤里。自石扇陂至后坑前洋堰，旧在本里；自勋洋上保泉至坑源阴泉，旧在永福里。按仙游县所辖一十三里，陂塘六百二十有七，而规制与莆田木兰、延寿等陂不同，但随溪流高下为之。有司以时禁戒：春则筑陂潴水，以备干旱；秋成开陂，以通舟楫。)

　　　　　　福宁州

 本州
　　营田陂在擢秀里赤岸。始垦于伪闽，至宋宝宝初，著作郎王文昉引龙潭水以溉田，寻塞。绍圣二年，知县熊俊明疏而大之，广二十五尺。嘉定九年，知县江润祖重筑，复坏。淳祐二年，参政程伯大命知县黄恪截流骈木为基，其势愈壮。通直郎林甄记。今州东一都田亩，皆借其水之灌溉。　桐山陂在廉江里十七都，地高少泉。宋庆历间，士民障海为陂，设水车灌溉田亩，至今赖之。　官在柘阳之西，障溪为之，溉田种一百余石。《三山志》及州志不载，今依《三山续志》增入。按字书，，力浅切，水也。然今俗蓄水陂堰之类，并未见有曰者。考之《连江县志》，称蓄水之背，皆从水从辈，疑此亦字之误也。　斗门闸在建善寺前开化桥下。宋元祐二年，知县马康侯修筑，溉田万顷。　东斗门　南斗门(上二斗门，《三山志》及州志俱不载，今依续志增入。已上俱州东。)

 宁德县
　　东湖在县东一都。县山高水急，前辈议欲筑堤久矣。宋淳祐间，邑民有请于部者。符下之日，县令李泽民躬率僚佐，鸠工筑堤，凡百丈，周围九百七十五步。由是田无旱涝之虞，邑人德之，号曰“李公堤”。　周仙湖在二十都岩峰之上，其深莫测，乡人赖其积水以溉田。相传昔有周姓者仙于此，因名。　金钟湖在二十二都。相传宋元祐间，有樵者见金钟浮于水上，因名其西村曰“钟洋”。(上二湖俱县西。)　仙湖堵平湖塘腹塘州志但作“仙湖”，今按《三山志》旧在修7，在县北十二都，隋谏议黄菊8创。其长亘一里许，广百有余丈，引大溪之水，溉田千余顷。湖源深远，岁旱不竭，其田为霍童沃壤。宋淳熙三年，有请佃者，官以其妨民不给。知县储□诗：“咫尺仙湖号堵平，先贤曾此劝农耕。若教一日归豪右，敢向黄公庙下行。”9　赤鉴湖在县北六都。宋元祐四年，州人林圭及圣泉寺僧养誉，率陂下田户一百六十家钱创陂。其上为桥，号泗州，以石为址，延三十余丈。又于陂西水漈里筑堤，上广二丈，长二里，址亦以石。复筑堤二以为捍，致斗门二，以司启闭，溉田三百一十八顷，园艺不计也。知县留祐诗：“赤鉴有遗利，旷古无人兴。”又云：“今师欲断海，海若当效灵。”后坏。国朝宣德七年，知县储□命僧重修10，不就，斗门亦废。

　　　　坑　冶

 福州府
 怀安县
　　高务坑《三山旧志》云：“微细，今歇。”

 连江县
　　蒋洋南北山铁坑在县东嘉贤上里。

 福清县
　　东窑场　玉据场(俱在江阴里。)　南匿场在江阴里高海鱼台。　高远场在南匿里。(上四场俱县南。)　练木屿场在县东南安夷南里。(已上五场并铁沙场，宋绍兴、乾道、绍熙间发，后俱废。)

 古田县
　　垅溪场在旧邵南里。　郑洋场在旧□里。　游老坑在旧保安里。　温洋场　锥弯场(俱旧新俗里猿溪等处。)　莒溪坑(俱旧移风里。)　保东铁坑　五羊峰银坑在旧崇礼里。(已上坑场俱宋崇宁、淳熙间发，后并废。)　宝兴场在县北二十九都，宋时发，寻废。国朝宣德间复发，正统初罢。十四年仍发，景泰二年罢。天顺间又发。今照民丁粮岁输之课，见《财赋志》。　铁场四所五都、九都各一所，二十一都二所。　铁炉一十四所油麻坑口一所，在五都。七溪、大山、役保各一所，俱在一十都。白鹇、上洋、后埧、南坑、九溪各一所，俱在二十一都。吟洋一所，在二十三都。蒋园一所，在二十五都。半坑一所，在二十六都。石门一所，在四十都。丘地一所，在四十一都。

 永福县
　　保德场初银，后铜。　黄洋场银、铜并输。　五龙场　银斜场　龙场(俱输银。已上坑场，俱宋庆历、嘉祐、绍圣、政和间发，后并废。)

 建宁府
 建安县
　　铁冶八所　铸冶九所(俱在县东南才里。)

 瓯宁县
　　铁冶二所在县西北西乡里。

 浦城县
　　福罗坑　长洋坑　斗潭源坑(俱在县北雁塘里。)　杨梅坑　竹施坑(俱在县东高泉里。)　横缝坑在县东北大石里。　铁冶二所在县南仁风里。

 建阳县
　　银场在县西北嘉禾里。

 松溪县
　　上下官坑　东山上下坑　半岩坑　横缝坑　空缝坑　漈头坑　水垅坑　横阑坑　十八塔坑　后井坑续增。(已上俱遂应场银坑，旧十一所，新一所，今俱废。)　铁冶二所一在县南东关里五都。一在县西杉溪里之八都。

 崇安县
　　银坑在县西北周村里舞仙三堡山之后。

 政和县
　　天寿银场　吴山银场(俱在政和南里。)　温洋银场在政和西里青田县界。(已上三场俱废。)　横林银锡场在感化下里四都。宋庆元间发。旧有横林局。后圹绝，以官田场补额。　赤石溪银场在政和南里十六都。即今石豹坑。　官田银场在政和里十三都。有山前、炭山、三七、吴泮、乌岩、凤头凡六所。　谷洋银场在政和西里十六都，有大磨、七宝、凤尾凡三所。　铁冶在东平里三十三都。

 寿宁县
　　大宝坑在县东北十都官台山下。

 漳州府
 龙溪县
　　铁冶在□□都。

 漳浦县
　　银坑在县一都金溪山。

 龙岩县
　　银坑在县铁石洋东宝山。　宝兴铅锡场在县西南一百五十三步。宋时废。　铁场在龙门、兴善、节惠、永福、感化、万安六里。

 汀州府
 上杭县
　　铁冶在县东胜运里湖洋，山名铁嶂。

 武平县
　　铁场在县南留村里。今废。

 清流县
　　南山炉在县东南梦溪里。今歇。课以均徭户，岁办之。

 永定县
　　铁冶在县西南溪南里桃杭嶂。

 延平府
 尤溪县
　　大蒋坑在县治七都。　鱼滩头坑在县东北七、八都。　三连坑在县东南十四都。　田溪口坑在二十四都。　王大湆头坑　苦竹口坑　七里潭坑(俱在二十五都。)　双溪口坑在二十九都。　匡口坑　溪仔坂坑　火石坑(俱在三十一都。上一十一坑俱县南。)　苏坑在三十六都。　杨坪隔坑在三十七都。　汶口坑　官庄潭坑(俱在三十八都。)　盘古石坑在四十四都。　麻溪坑在四十七都。(上六坑俱在县西南。)　长婆坑在四十八都。　蓝岭田坑　谷口坑(上二坑在四十九都。已上三坑在县西。通上二十坑俱铁场。)

 沙县
　　大济银场宋元祐间置。　龙泉铜场(上二场在县西二十九都龙岩县界。)　古铜场在县东南九都古县对岸。唐时置。(已上三场俱废。)
  </div>
  <div class="pagination">
   <a href="八闽通志_page45.html">
    上一页
   </a>
   <span>
    ...
   </span>
   <a href="八闽通志_page41.html">
    41
   </a>
   <a href="八闽通志_page42.html">
    42
   </a>
   <a href="八闽通志_page43.html">
    43
   </a>
   <a href="八闽通志_page44.html">
    44
   </a>
   <a href="八闽通志_page45.html">
    45
   </a>
   <span class="current-page">
    46
   </span>
   <a href="八闽通志_page47.html">
    47
   </a>
   <a href="八闽通志_page48.html">
    48
   </a>
   <a href="八闽通志_page49.html">
    49
   </a>
   <a href="八闽通志_page50.html">
    50
   </a>
   <a href="八闽通志_page51.html">
    51
   </a>
   <span>
    ...
   </span>
   <a href="八闽通志_page47.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
