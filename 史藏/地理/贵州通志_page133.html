<!DOCTYPE html>
<html>
 <head>
  <meta charset="utf-8"/>
  <title>
   贵州通志 - 第 133 页/共 141 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   贵州通志 - 第 133 页/共 141 页
  </h1>
  <div class="content">
   牟节妇邵氏传　　　　　　　　陆懋元太宜人姓邵氏郡生邵斐长女也年十五适同郡诰赠奉直大夫牟嘉禾生子四人长应夀次应秋次应眷次应律二十七而寡哀泣殆不欲生孝事舅姑且善教育诸孤子牟氏值中衰舅姑老而诸孤稚里中巨奸及族恶少咸冀其嫁洎舅姑继卒而为不善者倩媒踵相接也氏善慰絶之故人虽拂怒之而不忍肆其毒久且愧云时氏甫三十余郡梅节妇薛节妇谓之曰数仞之雪累尺之冰寒可知也母戏渉不终而难进退氏且泣且笑曰若然乎吾试为之决志苦守足不下堂阶后二十余年而长子夀仕粤叔子眷仕防就养防粤教二子以静治殷殷于移孝为忠体慈为惠之语凡二子之以能膺荐擢者多得之慈训焉迨归乡母仪为郡妇则名动数百里妇女皆勉于贤以冀其欢而不贤者深藏急改惟凛凛于氏知之也乡邑屡谋举其行氏谕诸子止之曰举以扬幽最宜公道今恐人以吾子贵而疑为私则无以劝穷乡匹妇矣故延至崇祯十五年壬午氏春秋八十而公论不可止呈其事于有司抚按列疏上请有五十余年有如一日诚可与山岳比操日月同明之语勅建坊旌表坊名贞节余分廵此土悉闻素行景仰已久特节妇持身严肃即至戚且不得识面命下之日余同郡守捧檄往贺乃幸一见焉虽白髪皤然而升降起拜纎毫不茍余亦竦然成礼而返且闻其谓所亲曰守节原不幸事而举扬尤非老身初意也然老身至今日亦可无愧于梅薛二母矣余既景其懿行复炙其严范爰为传以教吾民并志劝勉云
　　国朝
　　詹广文传　　　　　　　　　　田　雯公名英字秀实贵阳人幼有宿慧书不再读过目輙成诵负气节敦行谊究心时务以古人自期为诸生时见器于廵方使者每召见必欵语移时聴其言叹非经生流年十七举正统戊午乡试三上春官不第署防川卫训导时有麓川之役先是麓川宣慰思任叛黔国公沐晟都督方政讨之不克廷议多谓麓川逺蛮不足较王振方用事欲示威蛮方力请大发兵讨之兵部尚书王迎其意遂以督蒋贵军起东南兵十五万穷其巢而思任不可得焚寨而还封靖逺伯师还冦复炽再往征调如前思任仍不可得加嵗禄三百石十三年思任子机卜复据孟养为患复命督宫聚张軏田礼兵十三万征之逾孟养至孟那贵州都指挥洛宣九溪卫指挥翟亨战死二思竟失所在公乃疏言邉务十三事又言靖逺伯王都督宫聚等奉命征思机不体上心唯纵己欲行李一二百扛役夫五六百人夹带彩币等物宻散都司官以邀厚利又輙故违祖训擅用阉割之刑以进御为名实留以用及至行师全无纪律大军一十五万俱从一日起程蹴践伤残畧不悯惜其运粮又不设法每军运米六斗搬负艰辛以致有自缢死者又指防粮为名派马一千余匹不知此何设施又临贼境金沙江邉攻围不克被贼杀死都指挥等官却将渔戸解作生擒遂尔班师将地方分与木邦孟甸以败为功昔唐南诏叛侍御史李宻将兵七万击之兵败杨国忠更以防闻范祖禹引管子之言曰君门逺于万里言壅蔽之害也乞正之罪先遣亷干官沿途盘校各官行李以谢天人之怒以快士卒之心疏下上以专任等征苗防特原之诏公往参其军公诣阙辞公卿争识其面有欲荐为台谏者满考迁河西教谕疏荐可抚蜀者侍郎张固上可之未几挂冠归其卒也编修罗公玘表其墓曰正统己巳之先变未衅也而四方亦既骚动矣乃防逺小臣奋不顾身言天下事而天子又能聴不但聴之而又用之当时大臣不但不沮之而又欲荐之是可谓不讳之朝而言犹不壅于上闻也故虽遭莫大之变而卒亦莫之能灾者岂无自哉由罗公之言观之亦可以想见其时矣其时二祖之家法未逺三杨之风规见存故大小臣工得以尽言无隠不以出位自嫌上亦不以出位嫌之虽其言未尽聼身未尽用而已受知于天子见礼于大臣亦可以无憾矣葢教职入台省自治邵清始前此固未有此例宜其欲荐而不果也公所着有止庵集孙恩登成化己未进士官大理寺副
　　长史郑公安民传　　　　　　　刘谦吉郑长史名安民字敬修少侍父办三殿木至都少宰李旭山公志器之以资贡判河东长芦盐运使陞四川提举崇祯二年转蜀府右长史王官例需次五年就官兼管龙安府同知驻青川所所军三百无衣甲器械公捐造复募壮勇教习之条上守御方畧七年秋流贼小红郎等大合众窥川公恐渡白水易为冲突乃亲率所军夜出朝入示之有备援兵至贼已宵遁疾追败其众总兵罗尚文疏功陞赏有差丁父忧服阕蜀王疏请仍留府中长史左移食正四品服俸十一年贼由川北犯省公守城西角楼无患十三年贼复入川北由两资横抄仁夀等处直薄成都公守南门退贼十五年设川东川北廵抚办冦川自两被贼扰而元气已耗矣公感王宠遇益隆每燕见輙进规谆切言必布徳施惠抑强宗循祖制尊钦差重臣和协有司以重屛翰王虽嘉与其言不能用启三上唯唯而已十六年九月朔府官晏罢随王入至宫门伏地号泣直陈时势危廹补牍以进王亦感泣谢之十七年三月贼防帝京报闻王与直指者论勿协时张献忠破荆襄骎骎入川东矣拔夔门攻重庆东抚陈公士竒死之公知蜀不可保遣仆间道归黔判书尾曰此身将以许国勿为念八月贼自涪渝而上无有以一矢加遗抚镇议守城公守月城楼贼不能下乃踏奏凯营至初九日黎明轰北角城崩数丈遂防公疾驰王所及府门宫阉皆狂走曰王赴水王赴水公入见状于是伏桥上泣三叩头跃起大呼曰今日肻令我王独死此所乎跃入桥下抱王尸死北抚龙公文光亦赴锦水死直指刘公之勃同内江王至防被缚树射死皆重臣且后死公一长史官王府死于王府炳如也公少时父怒召至门忽郤母曰儿何不速曰吾闻命顔色不怡姑缓受挞耳河东归时庻母何氏忤太母意父怒逐之归何有娠公切谏不从迎返别室生弟泽民何寻卒就公妻乳哺及长登崇祯庚午乡荐以公父所置宅让泽民自为别业凡田货奴婢如之任提举时署隣水大竹遂寜三县有亷声于遂获交李如石先生每见忠义相勉叹曰今知人品不是一日做得李如石先生名实癸未进士为长洲令有惠政呉下自甲申侨寓葑门野服与农夫往还来仕显位者造庐求一见不得既没呉人俎豆其乡淮隂子曰余出李少司农子静师门函丈时説郑长史事授馆李公如石先生初相见不异麻衣嗟乎此宰所以重澹台灭明也余之郡曰尔小子为之传
　　潘思聪传　　　　　　　　　　呉中蕃思聪贵阳人维岳子也维岳举嘉靖丁酉乡试歴任昆阳守以清白闻思聪援例起家司武定府狱虽在下位能以仁厚存心举厥职时武民乐应举为仇家所讼郡守捕治狱未竟忽中仇家蜚语守恚甚欲得应举而甘心之夜召公宻语意在明旦即不欲生应举矣公囬署仰天太息曰上帝好生人命至重杀人媚人之事吾不能为若以获罪视去一官敝屣耳亟呼乐氏戚属语之曰此事罗织已成非上控无由得白乐从之翌日入见守日夜来事得当未公曰不可守盛气相加将迁怒于公公徐曰闻彼已遣人赴愬于台使比来追摄无生应举奈何守悚然乃寝其事及台使按问应举果直而应举生然乐非有托于公公亦非希于乐也公在官随事体认天理皆类是然终以位卑不得行其志慨然拂衣归公既归乐氏感公再生徳建庵肖公像以祀厥后公长子润民以乡试第一人成进士读中秘书歴官中外在滇尤久分守安普兼摄学政备兵曲靖分廵金沧以至晋陟左辖仲子济民万厯庚子乡试仕至汉州守公冡孙驯登己夘贤书为蒙自令次子骧以恩选令罗次迁崇庆州守食报于滇者已四世矣及公曽长孙徳征亦举乡榜兼守武定庵与像犹存乐氏子孙世奉其祠徳征仰奉先型传为治谱武人爱之不啻诸葛瞻而乐氏之奉祀者留其家于武郡因得免于庚申之难论曰人事莫要于为善天道莫显于报施是二者恒相因而可必不可必与焉其可必也如桴之应鼓其不可必也则分道而背驰天道难知自古慨之此善不善所以并行于天地而致疑于造物之有无也久矣然善可为而不善必不可为自人事之当然使为善而必责报于天则不报遂可不为善乎不为善将遂可为不善乎惟不必报而为善则其善为至善善之至者天究无不报人定所以能胜天也夫善之可为孰如救人东海于公治狱多隂徳自高驷马之门晋国王公以百口保符彦卿竟启三槐之堂古今传为美谈着为明效然吾谓二公虽无责报之心犹未免必报之意若思聪者以狱吏而抗郡守又教之控以生全之此何尝望其报而天卒报之既昌其后复全其家始之终之皆于武定为之者无心而报之者如有意我是以知善可为而不善必不可为也
　　守棺孝子传　　　　　　　　　呉中蕃孝子贵阳人不知姓名天启壬戌安贼围省城居民争入城以避孝子居郭外独守其母棺不去贼至城下义之不加害后饿死于柩侧论曰人生难忘者父母也父母之爱其子甚于自爱其身使其子而遇水火盗贼焉不惜以其身救之至于子则不必尽然非其忍于亲也以其身为父母之所爱一旦捐而殉之是与于不孝也此曲体亲心之説胜也若夫守棺之孝子其心则异是孝子曰吾亲之棺在是即吾亲在是今贼锋已近吾亲之魄得无恐乎吾舍之而去是舍吾亲也吾不忍舍吾亲则终守之柩存与存柩亡与亡如是而已安知其他乃贼义之而不害贼亦自有其亲耳然何以不周之而聴其毙此其所以为贼也蔡顺母终未塟里中火发逼顺舍顺抱棺哀哭火遂越烧他舍贼曽火之不若乎意孝子必有不义贼之食而弗食故贼亦聴其死而莫之救也彼入城以避者卒不免于饿死而孝子亦饿死其饿死则同而所以饿死者则大异矣使孝子而臣必能为负幼帝之陆秀夫使孝子而友必能为甘冻死之羊角哀矣吾不知孝子之姓名也但表其为守棺之孝子以为凡为子之劝
　　胡朝栋传　　　　　　　　　　呉中蕃朝栋卫千戸性戅见义勇为虽死弗避也明崇祯癸酉水西贼安位就抚遣其目把周世儒来议世儒逆贼安邦彦之谋主也先是王中丞之败实世儒防之黔之人士恶其反覆隂险言于督府朱公爕元请诛之时督府意在于抚恐败乃事不许于是举国大噪蠭拥军辕无上下礼竟取周世儒而脔食之廵方苏琰闽人也嗾朱公具疏以变闻斩朝栋等四人以殉余俱重杖朝栋临刑引颈就刄毫无惧色后朱公殁于任将卒之际犹或见之乃鸣金遍白于黔城谓为苏琰所误云论曰壬戌浃嵗之围世儒实为戎首黔之人士父兄被其困毙茔墓任其掘发仇在不共义不反兵况又防覆王师只轮不返滔天之恶法所不容乃敢自来请抚其胸中目中岂复知有三尺哉若非朝栋等愤然一击抚事终未可成即暂成不久亦败何则我之虚实为彼所窥也光武遣冦恂击髙峻峻遣军师皇甫文出谒辞礼不屈恂怒将诛文诸将谏之恂不应斩之遣其副吿峻曰军师无礼已戮之欲降急降不欲降固守峻惶惧即日开门降诸将问曰杀其使而降其城何也恂曰皇甫文峻之心腹其所取计者也今日辞意不屈必无降心全之则文得其计杀之则峻防其胆是以降耳由是观之则谓朝栋等有功于督府可也胡为抗疏而诛之快贼子之心宜黔人有杀良媚贼之恨至死而不心服上请于帝卒为厉以相报也鸣金之悔迟矣哉呜呼缇骑捕而五人之墓以传贼目击而四人之身为戮明季之罚如是尚可谓之无寃滥乎
　　朱太常死难传　　　　　　　　黄　秀明崇祯五年二月山东兵哗饥氓万人应之复与登州叛兵合登城遂防势甚张乗胜犯莱郡城中士民惊惧欲奔窜知府朱万年平日有惠政得民心抚慰之凭城固守一切干橹矢石火礟咸开库以授而军食未尝乏絶日夜亲歴行间凡被伤者涕出传药拊之与民死守故其城卒获全廵抚闻之调蜀将彭某领兵二百为援皆歩卒不足御突骑然彭有干畧一日贼攻城东南而隂掘东北彭谓朱数窥我者其下皆地道也以石遍击之洞洞有声者三伏聴响渐近爰募民间釡火沸杂油脂伺之复贮石灰于上洞开扬灰眯其目随沃热油脂灌贼死穴中者数百地道反填矣贼舁红衣礟碎敌楼之半城内人不为动且坎城西北隅瘗火药为攻城计万年与彭从内起甬道累木几床柜填以土外张青布缦画灰如砖形伏弩炮手其上未几城隅崩贼蠭拥入箭炮并发死者无算贼诧为重城计无复施防城中食尽和麸糠以饵捍圉者既又竭至啖井泥自活人胥痿痹然贼以内御尚坚城不能遽下又惧援兵速至首尾受敌诡词乞降且曰得朱公要我即解甲众皆知其诈而当事独信为然命万年往抚谕之万年曰贼残郡邑戕命吏自知罪在不赦必无降理往则防躯无足惜徒损国威耳然我不出如吾民何况我食禄为王臣岂敢爱死遂毅然请行果为贼所执万年绐之曰汝徒执我奚益汝以骁骑随我我呼守城者出从汝贼信之以骑兵拥至城下万年大呼曰我被贼擒彼骑兵尽在此可急发炮碎之母以我为虑守城者犹不忍复顿足大呼贼怒将杀之遂裂眦大骂贼而死城上见其死乃发炮击贼所拥骑兵死过半莱绅刘重庆为兵部侍郎请于庙堂调邉兵赴援贼闻之各鸟兽散东方遂平事闻赠太常寺少卿赐祭塟廕一子命有司建祠以祀建坊南城外大书东莱太守朱公万年死难处万年公讳也鹤南其字贵州黎平府人万厯己夘科举人
　　明溆浦令王祚久传　　　　　　夏力恕公姓王氏讳祚久字象征贵州平越人今湖北大中丞王君士俊灼三之曽大父也明季由防贡士两任县令公恂恂渊黙以立诚为本济物为用或以非分干则如泰山乔岳不可动揺初知酆都县慈祥恺悌蜀人徳之未几移湖南之溆浦溆浦古五溪地最为僻陋公甫下车周览四境慨然曰是岂不足以为政乎兴行礼教百废具举暇则进诸生讲论道理娓娓不倦溆人由此向学邑有坊厢四里三十六未逾年具知村落逺近户俗刁淳民以事至輙曰若自某所来耶某某今迁善改过否闻者竦然然噢咻之至既畏且爱趋令如流水南方不靖筑城垒清盗源一言所及若臂指而呼吸之莫有违者懐宗时兵储缺供有何将军者领万余人驻溆境初颇敛戢久之粮乏将肆屠掠以行既有日矣公屡谒不得见吏民惴惴无人色公掀军帐直入将军且怒且诣曰吾筹尽无可量者汝能令吾军为沙虫猿鹤耶公涕泗交頥曰蕞尔凋敝邑实不忍朘其生某歴官有余俸八百金布八百疋敢为将军夀将军曰若士卒何先是公巳与里民具牛羊豕酒米若干遂如数对将军顔稍霁沉吟左右顾而银布牛酒已错陈帐外一军皆喜明日整众行邑人犹震慑悉走衙舍环伏至内外不能容将军既获裹粮又感公至诚凡境内所经以箭识其门令曰阑入者军法从事于是竟不戮一人去邑中庆再生越数日父老来吿曰杀声闻百里外矣旋解组归以一舆从家人徒歩行溆民皆赍粮以献却不受遂哭送掖舆至里门不絶既各祀公于家复祀于学宫公子七人孙二十一人长梦麟康熙补行辛酉举人丰润知县梦旭梦尧皆官翰林其余科第蝉聮不具载今中丞即梦麟长子也康熙辛丑与余同成进士共事词苑二年余守椠清寂而未尝乏絶余侦其故乃知丰润公有惠政丰润人徳之时时济其匮乏雍正九年由广东布政司以御史中丞廵抚湖北溆人闻之咸感泣曰此我王公孙也昔我祖父实公生之宜其克昌厥后哉公尝自言吾所行但期无愧方寸不欲世人知亦不令后人知故其他遗事多不传余昔逰沅湘间沅湘人颇道何将军事余得而序论之赞曰余读宋史王祐勘天雄军事归手植三槐于庭谓后世必有为三公者今观公之令溆浦也视符彦卿一家所全活孰多以公之诚心济物惜仅被于一邑然御史中丞在粤而粤治来楚而楚治施于当世者正未有艾则食公之徳而竟公之志者其在斯人与其在斯人与
　　丰润令玉山王公传　　　　　　呉　襄公讳梦麟字玉山贵州平越人康熙壬戌举于乡补辛酉省试也甲申授丰润邑宰丁亥以忧归服阕遂絶意仕进族固大公又最长率敦睦为宗党先啸歌泉石杖屦所及輙竟日忘归平时坐客累累顾不事家人生产杂乡曲中未尝以衣冠自异与人言罔渉宦途事人亦莫知其为官也如是者十余年卒雍正元年余视学京畿丰固甸服地甲乙之余诸生具以状闻胪公事请祀于学余惟名宦者名多而实少出舆论十靡二三膏家欲借为显扬具又比附于善则归亲之义人亦乐成其美无或排而核之者则诘之曰公之子孙有不逺数千里而来襄厥事者乎佥曰无官斯土者有公之故人乎佥曰无余视其词益壮义气勃然为之敛容起敬民之不能忘也如是哉则又哑然曰此真名宦矣谨按状公性耿介体貌端凝甫下车斋宿誓于神祠曰某膺
　　天子命宰斯邑倘不洁己爱民稍存私家念骸骨不得归故土自黔抵丰歴江乱河违者有如此水丰民闻之无不震悚既视事革除重耗杂派令民自输胥吏无所容其奸锄豪强惩积盗案无留牍门无私谒吏民爱之如慈父母尝因捕蝗悉屏骑从遍歩郊野身先掩扑从者无不一当十须臾立尽其蝻子遗孽百计除之境不为灾乙酉五月亢旱躬率士庻蓬跣行赤日中汗淋漓杂尘土村农揺首咋舌感继以泣孤诚上逹甘雨立施嵗乃有秋至今凡雩祷父老咸相顾谓安得王公吃苦法耶在任三年尝以口舌代斧钺刋传
　　圣谕训廸谆谆建义塾赈孤乏课士子尊髙年皆深切见诸行事聴断亷明虽褫服者无怨言有奸黠子被杖将揑飞语越诉忽耸身奔入城隍庙沿途大呼神宥我神宥我我从王公断不敢有他如中恶灭鼻自投无算市人相顾愕眙盖公下车之日诚心实政早已感格神明矣去官日三子一仆防蹇就道行李萧然图书琴鹤并且无之行至磁州检槖中白镪不满四金计道逺无以供顿宿具适公长子自家鬻产来迎路旁观者咸叹息诵姓名去公之行诣大畧如此雍正九年秋粤藩王君士俊晋湖北中丞入
　　觐余承乏阁门见班次间人人属目既识面各道往事余因曰君黔南人黔南人宰丰润者君知否君然曰先公也厥后日欵语乃知公大父溆浦公之徳源逺流长兼悉公家政葢丰民所未知者又闻中丞为词臣日丰人每鸠费以代索长安米嗟乎北方土厚风淳戴徳不忘遂至此哉抑公之入人者深也中丞即前鬻产迎公者也余既叙次其事乃为之赞赞曰公在家若无官在官若无家其古素位之君子乎中丞之象贤而大之也宜哉
　　三节妇传　　　　　　　　　　钱邦芑敖氏孝亷敖应征女也年十六适孝亷邹先鲁先鲁艰于嗣任祁阳令复娶广陵杨氏及同邑李氏为妾邹以计典调任送家累归里赴京补选舟次铜仁为苗所刦溺死敖氏与两妾年皆少无子女闻讣之日即与两妾长斋礼佛同志守节终年坐卧一室虽至亲罕得见时滇黔迭经冦讧丁亥秋兵猝至剽掠敖氏闻之商两妾誓必死即裂素帛三妇各懐其一乱兵知不易夺止掠财帛去竟无犯者然三妇益贫落僮仆逃亡畧尽则防纑自给佣邻妇代薪汲戊子己丑间斗粟数千钱人相食三妇至食糠粃苦益甚而节操愈励郡中人无敢以非礼语相及者后忽有平茶土官慕杨氏色以先鲁曽逋彼债未偿欲聘之杨氏号哭三昼夜勺水不入口事遂寝其后送媒者屡杨氏两次自缢皆以救解有伪参军以威脇至缧絏之杨氏饮药死逾日复苏自是毁容自絶兼之敖严气正性人不敢轻犯逺近髙其义遂无敢再觊觎者然杨氏日哀痛求死展转毁瘠且病未几遂卒敖氏李氏殡殓尽哀既塟复闭戸自守至乙未九月敖氏以病终李氏号哭过毁遂得疾卧床不起相继而亡思唐人言之多泣下者钱邦芑曰苦节不常有乃一时得三人焉又萃于一门竒哉要之三妇处此有极难者无子一也苦贫二也遭乱离遇强暴三也嗟乎士穷乃见节义非百折以成之三妇节烈何由而着哉或曰敖生于礼义之家其贞操宜也杨氏卑防而志尤苦应别为传夫二妾之烈非敖氏倡率不成述之以待后之尚论者
　　王节妇刘氏传　　　　　　　　陈龙岩节妇平越人姓刘年十八归郡庠生王家柱执妇道勤织纴佐家柱读业益进试輙前茅三入鎻闱不售赍志以没子三长祚久次祚凝次祚蕃女一皆幼而蕃尚在襁褓间刘氏年二十七昼夜哀号泪尽继之以血勺水不入口者累日誓以死从舅姑慰之曰以身殉夫义也独不念二三藐诸孤乎无父曰孤无母何恃必若所为是使我既防其子又劳于孙也何以慰若夫于地下刘乃引刀自断其发曰所不为王氏者有如此发家固贫脱簪珥以供防塟防绩以养舅姑遇有疾废寝食侍汤药抢地呼天请以身代以妇之孝舅姑用是忘其子之亡夀皆百嵗明崇祯初年有司以闻建坊旌表嗣是三子就外傅刘躬自课读至夜分始罢防苗乱夜行刦及其家执女去刘直前夺归苗素闻节妇名不敢加害未几贼防平越蕃复被掠刘百计措金赎归以是荡析离居嵗无寜日犹力谋膏火俾三子咸得卒业次食廪饩久凝俱应明经选久令蜀楚所至有声凝不禄有女甫半嵗其妇别醮刘育女孙以羮代乳得不死其女适郡庠生傅延年夫妇相继死遗孤一嵗刘抱归抚育成立傅氏一线赖以不絶康熙癸夘蕃登贤书刘始色霁已而泣下曰汝父早夜攻苦兾一售弗得汝能成父志以慰未亡人但恨汝父不及见耳刘性素好施予邻里贫不能存者无论亲踈随力以济虽自衣敝食粝弗吝也年七十余卒余初抵黔道经平越憇荒寺中有老人谈及节妇事甚悉心识之嵗丙午蕃秉思州铎与余交一日持节妇状泣余前请为传余披状与前老人言不毫发爽因思壸徳幽芳得其一节即可以传如断机剪发和丸封鲊已事往往脍炙人口若王母者诚可传矣或谓母妇道母仪均足奕世而兹独以节妇名传者何曰从母志也
　　梅节妇李氏传　　　　　　　　卫既齐余抚黔经理兵农学校之暇檄各郡邑举忠孝节义有闗风化者分别奬劝安顺守以郡志请载梅节妇李氏事既而其子建来泣求传于余余稽其节概信而有徴也因传之节妇姓李氏安顺人性端庄娴礼法既而适同郡己夘防贡梅运昌昌尹蜀江津迎李携幼子赴任值流冦冦蜀路梗不能达李至平越依舅氏继闻夫死城守一恸几絶时年才二十五以建尚在襁褓为梅宗祧计乃忍死抚孤丁亥流冦窜黔李负孤偕一老婢昼伏夜行至贵阳城溃又至威清竹亭寨是时贼党捜罗妇女遍及深林李截髪毁容懐利刃以防不测潜匿山中凡七十余日卒能以智自全比乱定家为贼毁又比嵗不登李拮据十指间以资家食闺门之内严若冰霜虽苍头罕见其面有不谅其志者李抚建泣曰未亡人不及从夫地下以此藐孤欲延梅氏一脉耳有渝此志神是殛于是愈励贞操延师训子凡所以保防而课督之者无不至建长补弟子员康熙十一年壬子李年五十三郡人士公上其事制抚凡三旌其门庚申年六十一卒壬戌补行辛酉科乡试建登贤书赞曰先大夫视学黔中所防博士弟子多世徳寒畯建其一也今阅郡志传其母之行遭乱播迁襁儿于背防渉万山中昼伏避冦夜杂虎狼行抑且毁容挟刃时时与死宻迩卒能保其身与孤非苦节丹诚感神而隂相之不至此也余观古节妇之后无不昌炽建今登孝亷其显正未有艾先大夫实为之发轫也余悲节妇而传之且不禁其有余悲矣
　　节妇余氏传　　　　　　　　　张大受自古忠臣孝子竭力致身能使死者复生生者不愧至于妇人从一而终之死不渝柏舟之誓可谓难已下逮妾媵事其君子不幸早捐背防防自守一室同心之善三迁教子之贤男女有别母子有恩吾于朱生重智叹息其家之正其母余氏之苦节有过于寻常者矣予承命选各学诸生入贡太学于贵定得重智既谒见则涕泣云重智父复昌任普安州学正以殁嫡母刘氏防居相依上和下敬庶母晏氏余氏嫡母生重仁重义晏氏生重礼余氏实生重智年甫二十而寡殁之年四十有九重智生而防独痛母氏之劬劳恨此身无以报答每惟国家采风旌善之典
　　诏书谘访不遗荒陬僻壤编戸穷人先生奉
　　勅为使臣有闻必吿且在史馆久实司记述乞一言传吾母予闻其言而悲之一女子为人妾早寡从其嫡守义生儿教之诵读霜雪饥寒备歴万状小星之安于命乃能矢死靡他彼苍若或鉴之相其子成人冀其徳于不朽
　　朝旌列女余氏为尤抑天下家人之教尽如其家一门三妇无妬忌无侈风正而化行矣又按黔志重义事庶母抚季弟节使旌其孝友重智躬行笃实善承其兄余氏之庆无穷焉并书于右














　　贵州通志卷三十八
&lt;史部,地理类,都会郡县之属,贵州通志&gt;
　　钦定四库全书
　　贵州通志卷三十九
　　艺文
　　序
　　明
　　贵州通志旧序　　　　　　　　杨　慎贵州为邦在古为荒服入圣代始建官立学驱鳞介而衣裳之伐芿乱而郡县之刬砦落而卫守之百七十年来骎骎乎济美华风而嘉靖中又特开科増额人士争自磨砺以笃祐文化翼赞皇猷与为多焉旧有方志殊为简畧癸丑议増修督学谢公东山实主简书笔削博引经史旁采子集又参访故老咨询儒生浃洽而防遗精链而无粃属慎为序走也衰谫何能为役暇日尝观常璩华阳国志自先汉初至晋四百嵗士民可书者四百人亦可谓多矣上泝汉初至三代千余年史所纪无几人忠魂义魄与尘埃草莽同没于邱原岂不重可惜哉诸公今日之盛举继絶表防用夏翊华复三代礼乐之权舆也余尝嘅今之议论以邉徼为逖逺不之重而官其土者亦自厌薄之呜呼邉可轻乎哉衣之裔曰邉器之羡曰邉而器破必自羡始衣破必自裔始邉徼之説何以异此邉可轻乎哉此又诸公职思其居靖共尔位以副九重之顾諟以启百代之瞻仰斯志也寓禹贡之衍义职方之流别矣
　　修七星桥序　　　　　　　　　杨　慎且兰古壤贵筑今藩割川云之剽分躔参井之余度粤占西路实贯南中闗号七星孔明祃牙之地卫名毕节闗索授钺之区虽卉服之杂居乃朝宗之首路狂溪狠谷山状马鞍者弥千危磴悬岩城比虎牢而倍蓰两嵚夹岸而有水千寻过渉以无舟夏潦秋霖鼓洪涛于树杪浮丘沉陆阻行旅于荒途叱石谁感乎鼋鼍成梁空瞻于乌鹊但知行恻未见当仁道士黄一中厥徒周阳泰云阳戾止喟然叹云髙下必因于丘泽潮汐恒仿乎日月此双岩有天生之石岸兼千章饶地产之名材人心若坚神力可兾矢磨杵成鍼之志徼折梅寄樠之灵薙狝刋林鸠僝镂岊淬兹寸愿砺彼羣徒髙义动万商之渊泉胜縁集三省之刀布出蘙荟而壮结搆刬防迳以施舆杠雁齿旁阶溅沫飞流不染鱼鳞上瓦阑风伏雨无虞在天半空去地千尺星梁斗柱搘云汉以横陈雪浪银涛拖玉虹而曲抱骑无输载民不褰裳阳侯惊波易为方轨冯夷侵宅履作康庄相彼桥中潬于黄河手握南征之节较昔梁孙原于黒水身乗博望之槎岂有一介羽流握其十指绵力裨君子之平政遵王道之景行歘奠夷庚防烦令甲欢歌美谚近传罗之口碑隠行贻名逺契园之心印将永兹元元之绩可佩言郁郁之文爰锲贞珉匪溢华衮薄言观者勿替引之
　　思南府志序　　　　　　　　　田　秋志也者识也郡之史也以称物采域质所稽也以撰风謡淳碞所识也以永监观文献所属也我古有邦莫之克废也思何阙焉黔荒之遗习也惟是网罗之责秋自叨第以来窃有志矣而未之逮也乃嘉靖甲午郡博钟子玉节亦有作矣而事未竟明年冬洪公承藩以南枢佐出守我邦宪古振文用继其役敷之暇爰以钟子稿属予厘正凡再阅月绩用吿成公乃枉轩葢过西麓之草堂而揖予曰是役也有思以来一举者也嘉成猷逺子可无言乎哉西麓子曰嘻方册之布永矣予何言也虽然亦窃闻之矣天下平则文物盛统势一则图志明斯典也世运闗焉者也且有经邦之道焉昔先王之御世也立典式而观民因风宜而设教是故陈诗纳价以察趋也五土有辨以致化也书用识之以永风也九丘之典邈矣职方之典孔子述焉大都为民治设也此意而湮即记载之功盛矣于观详于末文也奚用哉是録固无良亦防或弗鉴于兹也昔李吉甫作元和郡国志谓执此可以善治兹録也予固无言窃有望焉博览赡闻之士其尚予正也
　　黎平府旧志序　　　　　　　　袁　表黎平为郡百六十年所矣郡黔而卫楚掌故无述焉先是要服也非所为文献不足者耶既予深考之则留广文让有地里考张守恺有志夷杂咏冯司理天秩有黎平五开记然地里考独载正统以前冯司理书草野其事不雅驯志夷韵语为风刺皆缺有间矣若乃幅有考也井里有名也歴官有表也表窃有取焉于是始作黎乗乗纪载之书也义先比事词之工鄙弗计焉舜格有苗殷克方往古之迹希濶窅茫爰及唐宋拓宇开疆熙朝混一隶于职方作舆地志第一凡五篇爰城边圉乃作廨宇树屏命官稍视中土作建置志第二既寘之守复授之师师帅牧之文儒诲之喁喁酋长覉之縻之招懐逺循吏有之作官师志第三裔徼遐荒非兵不彊寘戍列屯简旅彭彭作兵戎志第四厥赋上下视荆匪绌取之覉縻伍什而一作征输志以明惠第五惟兹方其俗祀祛厥弗经协于国纪作秩祀志以昭典第六洵美士行亦有女徳信芳寓贤谬悠往迹作文献志以彰轨第七蛮夷蠢矣武卫匪革销锋铸鐻代有石画作邉圉志以阐伐第八述厥故事附以论著凡九卷三十有三篇爰命府史受而藏之以备览观以俟作者
　　丁酉志序　　　　　　　　　　江东之黔志自中丞刘公侍御宿公増修迄今四十余年而未有执简从事者亦已疏矣予方有慨于其中欲胥谋于直指应公而防乡先生给谏陈君以请即令有司拥篲先驱开集雅之馆复延畴昔所称一二执简也讐校也而日趣驾焉事竣姑为不腆之辞以志嵗月今天下大一统以示无外即方靡莫故地已进而中国之与列省比肩承宣徳化圣天子特于黔加额开科所谓以冠裳易鳞介以俎豆饬战阵意在斯乎则凡天文辨析于分野地理究极于舆图士习民风兼采于夷夏田赋兵车与时盈缩固维新之一机也考黔故志自诸葛武侯以至王文成公上下千有余年其间英声骏劭播溢三危概可覩矣嘉隆以来代不乏人或铁石之耀竒于御侮或瑶华之藻展采于天庭亦有却金茹淡继美闗西之清宿徳硕儒讲明洙泗之学是皆质之于前而有光俟之于后而可法昭昭在人闻见方真非乗嵗时之近録而纪之将事与时湮人随世往典型寥邈若存若亡借令豪杰犹兴尚友之谓何今兹髙世名贤操觚登坛又得督学沈君相与印正而润色之凡例有纲有条爰分爰合各有攸当文不伤质丽而得体黔之衣冠礼乐彰而传矣
　　思南旧志序　　　　　　　　　田汝成思南故宣慰司治永乐中罢司置府与内郡比百有余年渐被文教蔚然移风而西麓田子以间出之才追琢至行领袖后生于是缙绅之士彬彬焉冠于全省矣府故无志田子喟然述作郡守洪君请而梓之既成而予以行部至府阅田子所为志知其有毣毣忧国之思焉非直以物色山川备图籍也夫思南宇内之僻郡也山谷阨陿狫犵跧伏在昔开疆覉縻而治故其法未备境多缦土沃而善树四方流冗亡赖匿命皆于此焉逋薮虑不为土著而胥宇者故其民易动东迩酉阳西连真播二三酋长无严黜陟豪举自恣窫窳其民反目而吁天者鹊噪蠭起轶我疆埸池鱼之祸比比罹之皆异省辖属也故督课之法难行夫以法令未备之域杂以易动之民逼于豪举自恣之比隣而郡守县令不能制军兴锄击卒有草窃变安所图昔之为思南者固亦难矣田子时建议于朝请设按察佐使一员治兵兹土兼制诸司警备不测国论韪之竟如所请乃今法制寖周而奸宄稍戢是则田子有功于父母之邦也志之作宜首表焉他所称述固末义尔夫先王治天下虑外而勤内故政尝均其用人也敬迩而恤逺故士有劝乃今仕者恋中朝内郡鄙邉方一阅除书即神气沮防黙黙就列一切自利兾旦夕脱去为幸何暇及民夫使仕者懐沮防之心甚非所以攘绥四表纾主上旁瞩之忧也故曰择民而使者非良吏也择官而宦者非忠臣也茍以自靖为心何论逺近且思南虽逺念其民独非先王之苗裔乎出缯粟供徭役以奉其上也甚敬困于盗贼之扰不相保聚其望治于上也甚勤然则思南之民固无负于郡县长吏也而为郡县长吏者独忍以邉方鄙弃斯民乎此则田子之防意所寓而未发于词者予故论序首编俾后之覧者有政治之资焉若曰将以披图籍考山川之观而已则信为斯志之末义矣
　　贺中丞沙城阮公抚定水西序　　孙应鳌大中丞沙城阮公拊循贵州之明年处置水西土酋安氏詟服西南底寜疏于朝部书公劳奏上天子喜降温纶褒与特赐兼金纯币甚厚报既至藩臬诸大夫暨都防诸将军咸欲扬休纪绩交语清平人孙子应鳌俾载言以贺藩大夫曰安氏世禄罗施至国亨残害安信与智搆怨诚有罪往嵗我军轶迹之失国亨因陈兵卫守罪弥着自公临涖是邦察知几防才决游刃之余识出漏般之表剖判祸福聴许澡雪约法既布咸遵要束方今圣神天覆悉主悉臣四夷欵塞父子请贡粤酋纳土祖孙并戮何有兹丑公独恻念无辜者众溥好生之懿慎玉石之惨容与谈笑措一方赤子枕席之上防骛近名防竞勇功公实有焉昔毕公尹东郊道兼保厘召穆平淮夷命首旬宣继自今吾侪肃将执事羣黎和安可以言保宄慝不作可以言厘政施环匝可以言旬治理昌正可以言宣皆公力也臬大夫曰髙皇帝创三尺法悬衡天下画一来世孰敢逆节国亨有罪不在继嗣公褫其爵仍俾其子原安智复讐之衅矜其情优其后划其疆界俾有寜宇执其酿患之奸党渠魁诛杀脇从流徙剪其羽翼剔其心腹国亨拜将称王围城鸩祖事无凭依无简覈者不文致案问仍重其罚锾输诸官空其畜货杜絶两家隙孽设其戍纠其邪萌公剸坚制变铢分靡爽遵朝廷纪纲如在天上若从中植表而外四维之综纬絓结不牵且揺古所称文武为宪公其以之都防诸将军曰公初至经畧戎务考山川发间谍探要领峙刍粟遴士马亟罢偾事之旧将请更易东南名将刘君总提军旅搜罗部曲材官各得献名设防风棱抗乎雷霆义问昭乎日星国亨闻之大惧因稽颡辕门摅暴衷愫免于殄灭夫持君之命违而征之展武之经服而舍之某等事指使不暇给何能禆成算万一于是鳌再拜复于诸大僚曰由藩大夫言见公笃于用恩由臬大夫言见公精于用法由诸将军言见公娴于用武鳌受一防为公氓不能覩其大惟生长斯土习闻已往任寀错事之得失参考乡邻修治齐政之宜否窃窥一二之细贵阳棊布星列莫匪夷酋茍干冒国典不式王命叛侮毁常利在威克乃争强夺职骨肉私愤自相倾伐苐因时辑柔不足烦国家力利在徳绥徳先威为不竞徳行于威之中善用威者也则邓襄敏昔攻都匀邹庄简昔破炉山是已威先徳为不仁威行于徳之中善用徳者也则公今抚水西是已邓邹所处皆弱夷兼值时势之易公今处时势之难名与邓邹齐勤劳实且过之抑威克者事显易知徳绥者功深无迹故公之功视邓邹犹广厚不可量数后事之师若我三公皆可有辞永世服美无斁矣诸大僚闻斯言将无曰由治属士民言见公明于相时审于因地哉然卒不能有出于诸大僚所交语也
　　丁酉志序　　　　　　　　　　邹元标元标荷殳黔筑俟罪六癸未春奉诏赐环用特恩备官掖垣诸抱疆埸忧者过问黔筑事曰诸土司故世受国恩何多梗化者予曰天威照临谁不欲守世业传之云仍间有不靖游民鼓掌弄之非其心也计最雄长者土舆钱谷甲兵人民不及中州一下县且其所仗肘腋人各有心欲自相贵又四面受敌亡足计也但地硗而瘠物产既绌有田者赋税时加转瞬輙罢州邑长及诸小吏宦情萧索诸小吏最苦士与民上与下交病也又尺籍消耗屯田荒芜所称站军者于迎送军卫益病以雄藩较之犹巨室诸子各享富饶一子独食贫且贫者与富者賔客祭祀燕享之需相埓捉襟露肘苦可知已闻先正建议以湖北川东尽入版舆楚蜀不见小在黔筑式扩而大此其议非不伟而犬牙相制之説锢不得施难言矣闻者唯唯予同年中丞念所江公奉命镇抚是邦旧游吿公受事斧断斤削洞若游刃予闻之喜巳又闻公捐俸创救荒田若干又敦请予门人给谏陈君见羲乡缙绅宪副许君吉庵大葺通志夫此两者朱紫阳氏所至奉为令甲公毅然行于贵贵之人何幸有公也未几公遣使以书委予序予得而披之为图十有二附目十有八曰星野曰沿革曰形胜曰民政曰军政曰学政曰城郭曰公署曰秩官曰名宦曰经畧曰艺文丰约同异必详必确草创润色裁正铨次咸得其人卓乎贵之宪章矣中丞公心葢曰百金之夫辛勤立门户必有家乗以遗后人予奈何视官不如家故竭蹷为贵筑世世计读兹者感甲兵强弱则思振熟土苗驯梗则思驭防钱谷多寡则思裕稽盗贼出没则思靖察士习民风淳漓则思正此治贵大较也公惓惓是志之心也虽然医书载隂阳虚实之宜在人悟不耳执一方御众病病之数多方不胜病医必败予饮食兹土者久之上常与下有龃龉不越两端鄙夷者茍简塞责喜事者轻举飚发贵事益不可支有能熟俗所宜衡物之情文武迭用徳威惟时如名医针灸参耆旋投而立有效者然亦代不数人载在名宦可覩矣我朝列圣立极一统有志即周礼大司徒掌史之意各省有志即小史所掌之意然其政兴废举坠在人存亡不尽借方册也往予恤站军末议陈情于上得防俞防大司马下贵当事以力诎辞故不得其人即君父之命竟至沉阁矧兹载籍竟公之志奠四境若覆盂者其在得人哉其在得人哉予敢以后先肤见熟数篇端俾同志君子有所覧镜焉
　　龙山志序　　　　　　　　　　邹元标余为童子时有传鹤楼先生集至文江者从旁窥之至龙山道院记恍逰员峤方壶恨不旦暮往足未问曲折心津津在平州六洞中矣丁丑嵗予以罪谴是邦长老忆往时事持杯酒劳予曰此非小子昔时所欣羡而不得往其地者乎往则遗迹固在也龙山万叠将奉子汤沐矣所夺子者隘所与子者广子其自寛荷殳至是创甚卧床褥者期年己夘秋始获偕泸州守呉明祥父及诸生周孟醇呉汝见等登眺其地逺盼交广潇湘近挹香炉金凤诸名胜恨记中未尽其状乃与诸人畅懐各论心数日始归嗣是一觞一咏非龙不共予恐流风零落乃并先今题咏集为龙山志因系之言曰情之好乐各因其人子厚在永州所称钴鉧潭愚丘谓其峭直奥深子厚为人大都类此龙山壁立万仞如名卿硕辅垂绅正笏观者凛然先生忠信孝友光明朗恺兹山见赏于先生固宜小子乏棱棱之节防卜税驾寜不见辱于兹山者几希虽然山势巍然不可犯由体静定而有常小子不堕初志夫巍然而静定者在我也语云髙山仰止景行行止虽不能至心窃向往矣
　　贵州乙夘乡试録后序　　　　　钟　惺京朝官出典试事其地之逺近事之繁简额之广狭颇以官为差虽不可谓制而不可谓非例也犹之邉地有司以官所出之格为差虽不可谓制而不可谓非例也近主者忧邉事日非请稍变其格事且报闻黔邉地也属有警宜从其例而臣以为三日试事帖括从容未若官黔地者千里萧然兵民骚绎有弹压综理之任黔文事又简虽寡昧如臣宜皆可往且官秩次当处诸臣后臣惺是以副工部主事臣明钦往典乙夘黔试也牍成臣明钦首为言矣臣惺复何言哉臣惟国家取士士举于乡者始得名为孝亷孝亷之名昉于汉汉取士之科有茂才异等有明经有孝亷三者不知所重何居顾茂才者则武帝诏中所称跅弛不覉非常之人也而今若抑之以称士之为诸生者其于明经则以称诸生之廪于庠而嵗贡诸宗伯者彼茂才明经亦安然自处于孝亷之下而不争需次而不敢逾乃知国家所以鼓舞颠倒之用甚妙而意甚防者全在于用汉取士之法髙下其名称而本末轻重较然矣士之得称斯名者奈何不返而思其义也记曰资于事父以事君孟子曰不失其身而能事其亲事亲之道曰孝而失身之罪莫大于不亷士非孝安能忠非亷安能孝上不为士计而使士自为计士亦安能尽亷士自今以往一官寸禄上皆使得致于亲上未得士一官寸禄之报而所施于士者方未已兴孝训亷凡所以全士体而养其气者一一先其未发求之于无言代为之计而预为之所有甚于士之自为全自为养者而士反不自全不自养孝欲以事君而孝或衰于得君之专禄用以训亷而亷或变于聚禄之厚则士负取士者取士者负国家也夫六经庸言孝与亷庸徳士有跅弛不覉非常之才而能守其经术以庸始终之斯豪杰而圣贤者得一人焉足以事君况今上嘉与广励不忘逺方新额至三十七人而臣等适逢其盛乎然得士而必求豪杰圣贤其人者又取必于三日之文其视有司之弹压综理于兵民间而必欲得其要领者难易又当何如诸士其懋勉之无使臣失言而可矣
　　城书序　　　　　　　　　　　郭子章守城事宜武经总要有城守章纪效新书有守哨篇吕中丞有城守尹朔野有堡约筹海图编亦载城守一卷其説详矣顾事太烦器亦重复介胄之士多不解其説予入闽得福州何太守所刻守城事宜总括武经新书而稍笺其词令人易晓守城之善物也己亥入黔中疆埸日骇城垣为急乃増吕尹二书数条间抒一得付之剞劂凡守城将帅人给一册命之曰城书熟读而详味之庶几黔之金汤乎故曰敌无脆有备者胜国无小善守者全曰备曰守无出此书召伯营谢蒍敖城沂窃为诸将望焉
　　平溪卫志序　　　　　　　　　失　名平之先古雄溪也事文类聚山堂考索诸集载沅州路自秦昭王伐楚取楚蛮夷地置黔中郡隋为峡州唐为法州巫州溆州宋始改沅州而五溪隶焉雄五溪之一也汉史记武陵蛮叛伏波佩征蛮将军印越二酉渡五溪而雄始见图籍今城北遗迹有存者土人称马王而不名夫其山峒峻絶林木蓊鬰初为蛮王服习无疑乃骚经屈平浮湘而南遵溆浦导沅防歌澧兰沅芷而平溪实在沅之平便近都迨伏波慨毒于山川太白寄愁心于明月杜甫惜云山之共李臯标石柱之铭虽蛮夷王长之时而忠臣达士才人墨客已有经歴其地咏歌其事者矣歴宋至元皆未有据惟卫治西南多旷地居民耕种间得丘墓有碑勒夫人者有衣冠类贵倨者岂其时亦文武将吏置守其间如父老所传者故附卢阳县欤然而铭籍无镌则文献不足可知也卢阳即古麻阳一统志平溪在麻阳境内明兴洪武二十二年调诸万户于五方附五所千百戸于郭内铨流职以参军政籍六郡良家子五千六百有竒以实防守据辰沅之上防当滇黔之孔道面山背水创百雉雄图刀耕火种仍夜郎故习以铜镇为北蔽颇无厝薪之忧连清镇为西隣实借辅车之力防溪东注食货日蕃夷种南蟠獠□几半屯田绣错于思铜沅麻之乡军饷仰给于辰泸溆黔之赋风俗愿朴未雕人情华实相济世皇中兴平始有学两嵗贡一士虽僻在遐陬而鎻钥之寄礼乐之修较若雄矣
　　黔记序　　　　　　　　　　　陈尚象昔孔子欲居九夷鲁论尝纪其问答之语矣迨其后有明正徳中王阳明先生谪官龙塲有何陋轩记今翰墨淋漓壁间似有神物防持者嗟吾夫子所云九夷岂必即罗施之区文成之记毋亦为鄙夷我黔者广欤大中丞郭公抚黔之癸夘嵗出所着黔记示予益可念也尝观名山大川载有图经宇内昭旷之士恨不旦暮遇乃遐陬僻壤岂无一丘一壑为造化所特钟者即輶轩过之不肻经覧人情贵耳贱目贵近贱逺大抵然也夫黔虽僻壤自我明建藩以来二百余年二祖之所创造累朝之所覆育皇上之所观文成化民鼓舞于恬熙士涵泳于诗书亦既彬彬质有其文苐逰谭之士往往以其意轻之士大夫闻除目一下辄厌薄不欲往此寜独以邉徼故抑或以文献尠少兴起为难故虽千载下犹未离于或人之见耳乃今有中丞公黔记其文与献可考镜也余黔人何敢侈谭黔事试即记中所载理学文章忠孝节义种种具备何其盛也至于名公巨卿之经畧迁客硕儒之讲明勋华増天地之光道徳作誉髦之式抑又何伟也由斯以谭则今日之黔孰与曩昔比乎今夫天地之元气愈渐渍则愈精华国家之政治愈薫蒸则愈彪炳惟是精华彪炳者得发抒于葢代之手其人重则其地与之俱重黔葢兼而有之贵山富水与龙山龙塲行且有闻于天下后世世有昭旷之士亦必于黔乎神往矣在昔赋三都两京者一出而贵洛阳之纸脍士林之口然或感时讽谏或折羣言且皆成于十年视公投戈染翰刻烛赋诗备一代之典章垂千秋之信史其迟速轻重固天渊矣记成当与黔并永不特海内幡然改观固知何陋之言与阳明名轩之意俱得公而益信象不揣固陋附言末简载其言以存污樽土缶之一端云
　　黔记序　　　　　　　　　　　丘禾实今天下开府置官属之地十有三而黔最后黔非特后也籍黔之人不足以当中土一大郡又汉夷错居而夷倍蓰焉以此宇内往往少黔其官于黔者或不欲至至则意旦夕代去固无恠其然乃士生其间或亦谬自陋通籍后往往籍其先世故里视黔若将凂焉余居常毎叹之谓黔不足治乎是越不章甫而蜀不雅化也谓黔不足兴乎是陈良不产于楚而由余不生于戎也有是哉苐地之重人也以山川而人之重地也以文献黔自国朝始为冠带之国文献阙焉地奈何得重余间考乡先辈非无崛起于时者旋就湮没载籍故府牒及列郡乗俱散漫磨灭不可读有无乗者是无以表章聴其湮没皆黔士大夫之过也余不佞尝读郡志而有感焉自以学闇典坟捜罗未广惧为山川羞乃今有郭中丞青螺公黔记中丞读书尽天下其记黔也直取兵于武库不劳更铸苐中丞自平播以来拮据戎马兵食间宜无余力而防翰所染輙至充栋余曽未闻杜元凯平呉裴中立平淮有所论著也且中丞望重中书久矣独不意旦夕代去耶余观大事记黔之故实厘然指掌虽黔人不谂也至读贤宦传见乡先辈一二典型烂然如昨而身或不知又如宣慰传中所载昂兄弟诗蔚然风雅想其人土流有此何论华族而黔记未成时輙并湮没由此以谭未尝表章之不可谓无献则未尝修之固不可谓无文也中丞所为诗文在在杀青而其肆笔为史则黔独着中丞岂亦有意为黔文耶书成纸贵海内士与寓目焉由此必有乐至其地以绍中丞之业者若黔士既发醯鸡之覆将得寳于家而不暇外索此非黔记谁启之也记今自重天下不借余为元晏苐余乐桑梓文献有归且见君子之有益于人国如此因纪其实而序之若文之工不工自是黔驴之技所不计也
　　送少司马蔡公抚黔序　　　　　谭元春同安蔡敬夫先生言行如古人较然不自欺其忠孝接物之志天下信之春事公久独以为能惧今世所不足者惧也公何惧之有春事公久见公于学问之本末浩浩渊渊笔之所往孔上而周下贽俯而亮仰不遗力以达于深无邉际而曰吾苦不能思嗜书不暇读于学问无所窥嗟乎春毎见有志者为之效其一二处防肖即志扬气得公何惧若此吾是以见其惧也当万歴乙夘丙辰间公在辰阳辰与黔兵食相及有欲用民力于苗者公执不可因自解归去而臯臯訿訿者亦适自起灭数年来海内多事天下思公甚公亦念天下由晋岳起郧中丞民以久安会黔夷不靖旧开府深入未还天子乃以公为少司马往抚之春闻而度其故非用其才也用其气也用其气用其惧也方公强项不肻轻用民力时其气已入人肝脾矣气藏于不可见动于不可御古之君子惧以养气气以养智而今之所为气有臯臯訿訿而务以茍胜于人而已矣使臯臯訿訿而可以茍胜于人焉已泄矣已尽矣岂能复有气乎气之所为不可使复泄也诚以蕴之惧以守之其诚弥积其惧弥深惧日以深而气日以达一旦不得已而用于世也则非我欲其然也气自然也气犹泉也泉之初萌如蚊蠕之防动视之不得何况于聴稍流为池为涧形见声増至于水石交鸣喧豗不闻人语浣濯者往焉灌溉者往焉而泉则犹守其初萌之性曷往观乎蚊蠕之防动矣公读书深用人细见事透以神自则而以豪圣望人初下黔命春适见于郧中公虚心省躬遍问人所以往黔者人莫能应公自咎曰教人而不教于人学问之大诟也气浮与满示挹与肻綮失与何莫应也春闻之跃然吾所见公惧者益信矣惧者君子所以尽天而好谋者君子所以尽人天人自足于胸中而国运人心坦然黙聴于忠孝接物之内故成也成之为言天与人俱不必问之词也大诰曰允蠢鳏寡哀哉予造天役遗大投艰于朕身不卬自恤君犹如此况代君者乎有鳏寡之哀以通人有天役之造以通天未有暇自恤者不惧生于自恤自恤生于暇心于是乎纷然问天问人而苦无以通之泉竭自中气不足也春素以是闻于公敢述以为送尊其所闻窃自附于髙明云尔
　　国朝
　　乡饮礼仪序　　　　　　　　　卫既齐余以辛未十一月至黔视事阅一月而改嵗则周礼乡大夫受法司徒饮酒尚徳时也黔中脱兵燹未久此典阙而有待乃集僚属按
　　国家律令稽诸仪礼礼记酌为仪节令师儒讲习于阳明书院至再至三始多格格既而娴熟有仪遂俾新贵令行之賔僎介众賔各执事择人惟谨及是日严严翼翼黔人士以为创观夫古今异宜言礼家又人人殊然而羣言淆乱折诸圣凡孔子之所明言者则皆万世所宜行者也其节目之大者有五一曰祭祭脯醢也祭肺也祭酒也所谓报本返始以致敬也一曰爼賔僎之爼肩也主人之爼臂也介之爼胳也所谓贵骨贱骨以致辨也一曰拜拜至也拜洗也拜送也拜受也拜既也礼毕而拜送也所谓自卑以相尊让也一曰于席末哜肺也啐酒也告防也皆不当席所谓为行礼不专为饮食也一曰献酬主人献賔也賔酢主人也主人又自饮而酬賔也主人酬介介酬众賔众賔又自相酬以及于沃洗者也所谓逮贱也以仪礼之节证诸记所载孔子观于乡之言呜呼至矣哉不可易矣行礼之始例应读律礼毕例应谢
　　恩余酌于读律时兼读孔子之言葢欲尊
　　王章明圣道俾斯民知尊让洁敬先礼后财以尚化成俗而已矣其间升降兴坐简于仪礼者十之二三僭窃之罪知无所辞庶几人之易从而毋以繁苦视也昔者季氏逮暗而祭日不足继之以烛有司之强力者亦跛倚而倦及子路与质明而始行事晏朝而罢而孔子以为知礼谁谓礼必委曲繁重不近人情者哉既行于省将颁其仪节于各郡县也爰论其梗概而为之序
　　贵州通志序　　　　　　　　　曹申吉今
　　上御极之十年予奉
　　简命来抚黔阳间以暇日阅明抚臣郭青螺先生所辑黔记慨然识前代治乱之由叹抚驯之不易独明季载籍询诸遗老而其事亦少缺矣伏念我
　　国家底定西陲载逾星纪其丰功伟烈深仁厚泽不可以不书方欲撰述成编用垂典册既而
　　上允部议令天下纂修图志则益思所以塞
　　宸涣示来兹爰率黔有司与夫硕士之有文者相与掇坠补残抑浮削冗既戒既备遂拜手稽首而卒业焉葢闻盛世不勤逺畧虞廷干戈仅称来格禹贡荒服亦止羁縻即以秦皇汉武雄才大畧之主其时五尺通道封守未设唐防司马相如两至夜郎甫修賔贡而西夷二郡旋置旋罢岂治网踈濶抑亦卉裳椎夙称难治故不暇以为也风会日开幅渐广歴唐宋迄元始易土而流明置专藩裒为郡邑犹寖寻至于中叶而典制始备葢柔逺维艰振古如斯
　　昭代聿兴天付所覆百蛮君长咸奉约束亦既声灵震于殊俗风教讫于流沙而水西负固上干天讨陇氏亦弗戢于郎岱最后摆防扯处乌余孽犹勤师旅虽渐次削平版章载辟未可云传檄而定矣此又近事可覩记者也夫创之也难则治之也不易予尝佐秩宗贰冡宰奉事殿中得仰见
　　天子嘉与维新中外一视轸黔民之困以阡陌责令长俾劝于农桑念邉土贫瘠而特罢鼓铸知荒落之区罔习法度不可以中原之律治也而寛其禁令所以懐柔逺人更张区画者备至予抵黔既久日进残黎而风晓
　　圣世与民休养之意童叟交欢式歌且舞有事闗邉计
　　亦次第指陈
　　上不以其言为愚輙得报可庶几蚕丛鸟道之乡登于
　　衽席矣顾僻处西南遥瞻
　　国门如在天上而疆宇四错倚滇扼楚负蜀襟粤以致伏莽深山嵗烦牒问则长虑却顾所借于继起者有待即今日之指掌而稽绘图入
　　吿诚亦司封土者之责也惟是野史遗闻久罹兵燹不无讹阙讵敢传疑故杂记多列事而法制尤详于今取其足以备鉴观可信于逺者诚使
　　宵旰之余一展卷而遐方万里洞若观火则治理闗焉法戒具焉岂以要荒之纪载而可忽乎因书所见以为序
　　黔书序　　　　　　　　　　　徐嘉炎尝考读古今舆图疆理之书所载山川之隆洼财赋之丰啬与夫士马甲兵人材风俗之备详诚有资于治术矣而文采则不足及观歴代词人才子赋名都言井里撷虫鱼草木之华多宫阙城郭之盛极其伟丽矣至于揽景物之萧条感变声之衰飒亦复凄凉悲慨嚼征含商然以语于治之得失民之休戚则概未之及也葢著述之不能相兼如此今读中丞防斋先生黔书则不然先生之书葢专为治黔者法也黔地居五溪之外于四海之内为荒服其称藩翰者未三百年其地尺寸皆山欲求所谓平原旷土者积数十里而不得袤丈其人自军屯卫所官戸戍卒来自他方者虽曰黔人而皆能道其故乡无不自称为寓客其真黔产者则皆苗獞犵狫之种刦掠仇杀犷悍难驯易于负固其土田物产较他方瘠薄者尚不能及十之二夫以黔之地之人之不可以倚守也如彼其土田物产之无可利赖也如此夫国家何事于黔哉然闻先生之言曰无黔则粤蜀之臂可挹而滇楚之吭可扼国家数十年来亦知荒落之壤无可供天府之藏犹且日仰济于他省嵗糜金钱而不惜者敉寜之道固如是也然则黔治则有与之俱治者黔乱则有与之俱乱者先生以英伟之才深沉之识身处其地知之审虑之周矣故其为书于所以致治而防乱者三致意焉道里之险易必详之所以谨侦伺严来往也山谷之纡曲者径遂者必分别志之所以慎封守饬固圉也夫治蛮徼者审其地利察其人情始焉必无以启之而继焉必有以制之慎稽其出入之门戸熟悉其党与之离合防其阨塞絶其勾连禁其剽掠审其器械材力之长短利钝而善御之所谓有以制之者也使之相安于其习俗相乐于其燕闲羣苗无惊于扰索土司勿困于诛求所谓无以启之者也故先生之书既重于严兵守土而尤重于羇縻抚绥每于前人定乱服叛之举其不事张皇不烦兵革者必津津书之以为前事之不忘后事之师此先生所以治黔即可永为治黔之法者也虽然先生之为是书又不独以经济自负也葢其英伟之才深沉之识具雄竒而擅奥博者又实为词人学士之宗凡黔之草木山川人材土物皆幸有先生以发其菁英而抒其藻丽是故椎刻木皆可入王会之图也踏月吹笙皆可作名都之赋也飞云白水之瀑可以嫓美于台庐也济火闗索之名可以核实于纪载也牡丹之花并于洛阳渥洼之产雄于冀北以及丹砂卉革水银雄黄之属皆称而悉数之使人视黔以为名邦以为乐土慕而安之美而赋之葢不欲使天末一隅为曹郐之无讥于季札且将如呉蜀之见赋于左思先生之于黔不亦思深而意长乎后之读是书者既赖以治黔而又资其余材以考据史传乞灵词赋则是书也岂独与尔雅方言与夫稽含之状郦元之注同日而语哉至于龙塲之祠记尊昔先民而不以异同相诋訾则尤崇奬激厉之盛心矣嘉炎来黔受其书而读之不禁快然曰是书也经济文章任人之擕取而各得所谓仁者见之谓之仁智者见之谓之智者也葢著述之兼美者莫逾于此因乐为之序以附不朽云
　　思南府志序　　　　　　　　　刘谦吉思南旧有志也万厯乙未后百有余年蔚惟我
　　朝又五十年鲜有簪笔文献莫征君子忧之忧之维何曰荒已阙已残已坠已轶已纷已考之璇玑曰轸翼曰参井曰双女曰申参于彼乎于此乎庸无荒问之章亥賔也而化卬也而印务也而婺羇縻也庸州也城乐也叙州也洪杜也寜夷也勿之据矣庸毋阙城其筑乎竪则凭焉兵其防乎豕则突焉江不能帆堑不能输田不能沟亩不能粪商不能赢工不能业入不能计出不能末流不能収移不能复庸毋残牂柯有守番部有长非游宦也永乐十二年而府治八年而县非诸路也丞无常设牒无专判簿无校狱无司仓无使非全制也夷丑于名沿陵于酉朗割于洞非完司也庸毋坠伏波之祠委诸莽矣河东之石隣于怪矣西麓之奏议西台之疏草付诸烬矣水西之殉桃红之役皆无特书也南人语南寨人语寨功赏者秦赘也攘臂者楚鴂也抱贸者巴僰也流移者豫章也蝇蝇铢铢利之所尽则鸟兽散庸毋轶且纷今
　　诏下郡诸侯亦屡矣奈何以荒且阙残且坠轶且纷者应也荒则正之阙则厘之残则整之坠则举之轶则补之纷则画之正斯无忒厘斯无失整斯无敝举斯无废补斯无渗画斯无偏君子所以忧也为纲十为目五十二非惟是思南也思南志成则言思南也考古者可以绳今察往者可以镜来知已然者可以坊未然志者绳也镜也坊也问刀耕火种昔何以绣而今何以窳问任土作贡昔何以供而今何以缩问土著胥宇昔何以戢而今何以睢问城阙子衿昔何以誉而今何以佻问计偕宦游昔何以盛而今何以衰而不寜惟是忠孝大节躬代乗銮者彼何人也今何以不侍御若也铜铃齐鸣孤军深入者彼何人也今何以不留坡若也必为圣人倡学西南者彼何人也今何以不大参若也开科目之初者给谏也覆婺学之议者中丞也请印江之学者柱史也先辈名贤纷然杰出今何以逺不逮也有功徳于民者尸而祝焉庆厯以前踵相接也今何以寥寥也抑有司旷于后而良二千石不再见欤凡此者皆予与乡士大夫二三君子忧之深而莫能释也恐无以彰
　　盛世之休也尤有望于后之来者共明此志也
　　贵州通志序　　　　　　　　　阎兴邦志之原起于尔雅司马迁曰书班固曰志后世相沿而不易江文通有言作史之难无出于志予以为志难矣而为黔志尤难诸省自秦汉以来分疆画址久隶职方黔则设自明初割楚粤川滇之剰地则星野难齐也诸省名山大川各有纪载黔则牂柯九隆而外山不列于益记水不注于桑经其他乐史寰宇希先方域卷帙浩繁于黔独畧则典籍难稽也诸省建官置牧歴年已久黔虽通于庄蹻凿于唐防而由隋迄宋半属羇縻官无循卓士号天荒元明以后畧载数人则政治难详也西南诸省亦杂蛮獞然皆十之二三耳惟黔十一府皆苗多民少椎髻侏半不通语言文字则风俗难同也十一郡之中为卫所三十一为长官司八十二为土舍丞同廵检三十近虽改县设流非一而旧册已湮新图未订则戸版难查也积此五难遂成三惑夜郎与遵义同疆兴古与曲靖错壤为梁为益分轸分参则惑于地且兰遥隔于番禺紫池沿譌于贵县舞无音淆兖充字异则惑于书晋置寜州何以刺史不涖黔土唐増采访何以牂夷别属剑南则惑于官黔志岂易为哉
　　圣朝声教四讫薄海以外皆入版图矧黔在十五国之
　　中虽去京师八千里其地则
　　天子之地其民则
　　天子之民其政则
　　天子月吉之所颁其治则
　　天子嵗终之所考庠序有光则取士増于旧额逋逃授首则苗顽格于舞干凡此皆可播之筦列之雅颂以传世而行逺者也予抚黔以来五载于兹念田野之未尽辟忧在民生念异类之未尽驯忧在境土或未雨而绸缪或先时而补救负一方之重寄今幸
　　天子之文徳武功风翔云合而黔之黎庶皆已集林而改音扶杖而观化使不分载之于成书荟而存之将古所谓土地之图人民之教以佐王扰邦国者又何以称焉黔志创始于明嘉靖督学谢公后修于中丞刘公暨江公今已失传惟青螺郭公黔记仅有存者然其所载每详于近代而畧于逺古故黔事尚有缺轶我
　　皇上御极之十一年爰
　　命儒臣纂修一统志至次年而贵州通志亦次编集奈书甫成即遭叛逆遂尔散失是志也前抚猗氏卫公之所修者也始于三十一年之正月而告成于是年之十月其用志固勤而为期则促予阅之非独三十二年以后事当补入即此三十六卷山川其有定也而遗者十之三古迹其共传也而逸者十之五职官不详其嵗月选举仅记其姓名耳目之近尚多放失予意欲重修而每叹文献之无征又虑鸠工之不易因取各条畧加论定可増者増之不能増姑仍其旧非敢谓有功于前人亦使后之观者以备参考云尔若夫作志之难古今同慨彼班氏之著述尚以详于浮言畧于事实取讥于夹漈矧予也三长莫具七畧防窥乃欲于时日之近网罗千载之文捜采遐荒之事其为难也十百于前人然不辞其难者葢以扬
　　天子之盛治垂之亿万斯年也
　　重修贵州通志序　　　　　　　董安国粤稽禹贡一书成于九州既定之后以纪夫山川土田物产贡赋之不同而又铸为九鼎以象物使民知神奸不逢不若周礼邦国之志掌于小史四方之志掌于外史此纪载志乗之所由来也余幼读龙门之书汉武元鼎六年置牂柯犍为越嶲夜郎四郡以为益州宋元而来始置贵州即梁益荆楚之分也余初筮仕得楚之靖州在黔东歴官司蜀臬在黔西北皆与之隣遂稍悉其风土大抵山丛蛮杂地确民贫加以冦乱相寻凋攰尤甚辛未秋忝备黔藩由夜郎渡牂柯江见夫万山防列百里烟微厥土黒坟田皆下下途间所值率皆鸟言卉服鹄面鸠形之伦视事后披览版籍赋不过银七万两米九万八千九百余石口一万六千六百八十有竒其幅风土可谓荒且陋矣恭逢我
　　皇上深仁厚泽三十余年武功耆定之余休养生息鸠泽中而安集之浸浸乎戸口増流离复俨然滇楚间一都防迩年来文教诞敷黔人士濯磨砥砺炳然可观间有潜修绩学隠岩穴甘贫约以束躬敦行下及苗蛮妇女亦知节烈卓卓可称道于是叹人之不为地限采风者不可以其荒陋而忽也适大中丞卫公来抚是邦虚中折节相与讲求治道孜孜不少倦念通志一书修于康熙十二年未及通行遭变叛尽燬署中仅遗抄本又多残缺舛讹不足以资考据垂永久也乃命余开局延儒分类授简以大参陆公董其事又自为裁订惟详惟覈自春徂冬八阅月而报成余受而读之举方舆象纬赋役兵防名宦先后之政绩乡贤流寓之文章与夫死事之忠勤孤之贞操莫不厘然大备方修辑之初残编断简茫无可依据余窃忧之逾月购得郭青螺黔记若干卷鱼鲁豕亥始有所折续购通省郡志邑志其旧有志者十才二三咸取而厘辑之其旧未有志者亦争自搜辑手録成帙以佐见闻所未逮因得补十二年后之事为全书并前志所遗漏者亦加详焉非敢谓修明之功可轶前人而竭上下之心力集逺近之耳目务使荒陋之域文献可征以对扬
　　圣天子休明之治而已矣虽然网罗旧闻以传信者外史小史之遗意也率作兴事而不托诸空言者岳牧守令之责也今黔地多石而维草其宅土多瘠而舟楫不通苗多犷而反侧不常何道而使污莱尽辟商贾熙穰桴鼓不鸣狉榛成俗当亦偹官兹土者所宜加意而绸缪也余敢不勉乎哉故于是书之成序其畧于简端
　　纪事
　　明
　　抚夷纪事　　　　　　　　　　髙　拱隆庆庚午贵州土官安国亨安智各起兵讐杀抚臣以叛闻请讨之已抚臣去太仆少卿阮文中代之阮来谒事予语之曰吾闻安国亨本为羣奸拨置宣播虐遂讐杀安信以致信母疏穷兄安智懐恨报复相讐杀无已其交恶互讦皆讐口诬辞不足凭乃安智不能胜国亨抚台欲为智伸意固善然郤为智所欺而拥兵居省又为智所绐而谋动干戈则多事矣国亨不服拘提见抚台右智疑畏不敢出而抚台遂奏以叛逆然乎哉夫叛逆者谓敢犯朝廷背法为乱者也今夷族自相残杀未犯朝廷纵拘提不出亦只违抝违抝何以为叛逆乎乃遂轻兵掩杀彼夷民安肻束手就戮故各有残伤然亦未闻国亨有领兵拒战之迹固可访而知也而今必以叛逆论之亦甚矣君行矣宜亷其实而虚心平气处之若果如愚所闻则当去其叛逆之名究其讐杀与违抝之罪彼当必出身聼理一出身聼理便非叛逆只以其本罪罪之当无不服方为国法之正天地之公也阮至贵访得其实果如予言乃书报予并陈处置之畧然狃于浮议不敢突变前説语多依违予乃复书曰天下事有必当明正其罪者有罪未必真人臣当自为处分不可于君父前过言之者若中原之民敢行称乱如此则所当上吿天子发兵征讨灭此而后朝食者也若夷民异类顺逆殊途虽有衅隙本非叛逆之实则人臣当自为处分不可过言于君父之前何者君父天下之主威在必伸有叛逆便当扑灭可但已乎而乃事非其真钉入其罪则将如何处也安氏之乱本是安国亨安智夷族自相讐杀此乃彼家事非有犯于我者何以谓之叛逆而前抚臣乃遽以叛逆奏君父在上既闻叛逆之説则法所必行岂容轻贷而安国亨本无叛逆之实乃祸在不测但图茍全地方官更复不原其情遂至激而成变乃又即以为叛逆之证可恨也今国亨上本诉寃乞哀恳切叛逆者若是邪而地方官仍复不为处分仍以叛逆论之遂使朝廷欲开释而无由国亨欲投顺而无路亦已过矣且安智国亨之讐也非我族类而乃居于省中谓何安智在省则谗言日甚而国亨之疑畏日深国亨之疑畏日深则智之祸愈不可解是挑之使鬬而増吾多事也故愚谓安国亨之罪固非轻而叛逆则不然安智当别有安插而省居则不可惟在处置之得宜耳以朝廷之力即族灭安氏何难顾事非其实而徒勤兵于逺非所以驭夷狄而安中国也愿执事熟思之也时彼中号令未明安国亨疑畏益甚拘提益不出声言恐军门以勘问诱我出杀我又恐安智兵来掩杀乃日拥兵自卫于是阮乃上疏请兵粮为征剿计而书来计事予读之曰嘻阮子误矣安国亨所为不出者疑畏深也今明防既下事在必行是真以叛逆处之矣处以叛逆彼将叛逆自为也将不逼而使真乎且彼夷酋耳而劳师费财即族灭之何为况未必然乎未必然则恶可已其説长矣是不惟致彼以假为真而我亦终当以假为真也时在阁思之环牀而走同官者曰公何环牀走予曰思贵州事耳欲从之则非计欲无从则失威曰然则当何如予曰今抚臣防请兵粮征勦安国亨亦有奏辞辨诬乞哀甚恳固各有説也吾意欲并行之而差一风力给事中往勘若无叛逆实则只治其本罪果有叛逆实即发兵屠戮未晚彼安国亨闻勘官且至必以为吾身在勘军门当不敢杀我我出聴理乃可以自明彼若出聴理则不叛逆自见而乃治其本罪当亦甘心乱或可戢也胥曰善予召职方郎中至授之意遂题覆得请而以吏科给事中贾三近往勘予复面授方畧乃国亨闻朝廷勘其事科官且来果喜曰吾生矣夫吾岂叛逆者哉所以不出聴理者恐军门诱我出杀我也今既有防勘则吾系聴勘人军门必不敢杀我吾乃可出聴理明吾非叛逆也葢逢人即告之语达京师先是阮开以五事一责令国亨献出拨置人犯一照夷俗令赔偿安信等人命一令分地安插疏穷母子一削夺宣慰职衔与男权替一从重罚以惩其恶令该道官晓谕而国亨母子狐疑拥兵不出如故至是乃始将汉夷犯人王实呉琼阿弟等献出而母子自出聴审供称其余人犯俱死逃及奏事未囬非有隠庇又称愿认于六犯名下赔偿罚银六千两又称敌杀官兵是时国亨在蔺州与奢效忠讲理不知安总兵统兵杀死夷目以朶杨生阿乌等此伊父兄弟男子侄率众冲败官兵奔过浮桥渰死愿罚银三万五千两又称愿将内列安插于阿傀织金二处疏穷安插于卧这内列着令退闲将安国贞顶替头目以后再不敢搆兵讐杀又称愿革管事令男安民权理公务于是国亨即输银四万一千两送官聴处乃疏穷安智犹坚执不从声言必欲杀安国亨子母将地方改土设流乃已阮乃处其用事拨置之人智始伏遂差卫官三员押发智与夷目汉聪等五百余名并军器辎重俱背负出城赴卧这织金等处安插葢科官未至而事已定矣乃科官至中途而还于是阮乃上其事曰安国亨一介小丑叨承世官奸雄类于豺狼诡谲同于狐鼠横行暴虐不守王章大肆凶残戕害骨肉纵兵邻境积多不赦之辜召祸门庭皆是自作之孽宠嬖幸而私通妇女信羣小而载弄干戈安智避难潜逃尤极穷追之惨官兵廹巢讨罪至多拒敌之伤迹其背违多端诚于法纪难贷该臣钦承明防参以部咨行之多官酌乎舆论反覆两人颠末事果出于有因毒祖属诸暧昧杀叔起于谗疑拜将封官既无事证可指斩闗掠地又无形迹可稽拒敌损兵供自畏死激成而首恶已献纳银罚治皆照夷俗价赎而羣犯就擒继恩国贞释自拘囚而无恙知未怙终安智疏穷插之原囤而有归可因解忿即今遵此五章尚可寛其一死乃若安智野悍无知昏庸特甚初懐雪弟之寃而播弄官兵继奉安插之后而屠掠夷目迹亦彰于肆恶罪不下于国亨但念其流离荡析之中不失为骨肉报愤之志今奉委官解散彼亦息忿囬巢情既可原罪当薄罚若王乔呉琼阿弟王实呉彩呉鹤驾刘礼等或投夷扇乱或拒敌朋奸自其拨置之祸一死不足尽其辜揆其情犯之殊首从亦宜别其等今议照造谋首祸者据法加以上刑结夷生事者引例分其赎遣要皆反覆宪章推用情理于刑期无刑之中寓治以不治之意无非体圣世不怒不杀之武而曲全之以并生并育之仁也且释一门之隙可以免数省兵粮调度之劳宥一人之死因以免众姓玉石俱焚之烈不惟鸳鷔怙势者为之逡廵而旁观幸利者悉以敛戢生灵寜谧邉圉奠安是皆仰仗皇上帝徳诞敷天威逺播执政面授方畧本兵区画机宜迩者复荷圣明俯从部议特差吏科给事中贾三近衔命防剿先声所至逆贼破胆是以畏威懐徳向化输忱不烦兵革自尔帖服者也伏乞勅下该部再加查议上请将阿弟行廵按御史处决枭示王乔呉琼固监防审详决王世臣等编发烟瘴地面充军安国亨禄氏应卒务卒白孺等姑置不死着令国亨退闲待立有竒功另处其粮马公务责成伊男安民同禄氏代管仍安官二员一住大方一住卧这以遏二家隙端事寜之日撤囬自今处分安插之后如或国亨故再懐隙残害安智及或安智挟讐拽兵报复俱聴臣等遵照明防行防总兵官动调四省大兵夹剿改土设流以为鸳鷔蛮长之戒乃按臣亦奏同阮指又称安智既与国亨相忤难以属管准与母疏穷囬原管地方安插令伊子安国贞管催一应钱粮公务云云诏下兵部议议上得防安国亨凶恶干纪本当动兵戮既投见伏罪遵奉约束并禄氏等都且饶他一死安国亨着革了任闲住令伊子安民代管宣慰事安智也着伊子安国贞代充头目如再违法搆乱定行处治不饶其余依拟钦此兵部又奏叙功曰廵抚都御史阮文中开五事以责成致二凶之詟服多方指授虽出诸黄阁之臣百尔经营实竭其赤心之义并其余官舎人等通宜分别赏赉得防重赏文中余各赏有差乃后月余安智疏穷奏又至复辨前事乞改土设流浮言且借借起予计贵州至京逺甚今前防下才月余安能便得往还此必安智用事之人潜住京师随便为谋者非必来自智也遂令通政使拘投本之人执送法司究问果有智用事二人系罢闲官乗有罪亡命投智者特令久住京师谋事今本实代为者智尚未知也乃问发充军去浮言遂息先是巨寇者念据险拥众万余人僭号称王设官拜将宫室服用拟诸乗舆时发兵抢掠安顺一带地方民夷患苦垂三十余年有司匿不以闻阮欲发其事剿除之书来计事予复之曰此贼称乱既久朝廷弗得知君乃欲发其事而剿除之可谓忠矣调度既周方畧既定便当举事吾其佐君成之阮遂发兵征勦至是擒者念斩之平其余党扫其巢穴土地悉归州卫版图深山穷谷无复逋逃渊薮而夷獠旁观亦皆震慴阮奏上其事以为圣武布昭天威逺播宻勿枢垣指授所至兵部覆上诏陞赉阮及各有功官有差而阮则启叙先后事归功于予乃复之书曰安氏之乱既已底定可免百万生灵之命而今复建竒勲勦除数十年僭王之叛逆荡平窟廓靖妖氛俾王化宣流万里之外防弗恩洽实社稷之功也固当勒铭铜柱追迹伏波以示后世顾不伟欤仆言有偶中葢所谓心诚求之不中不逺者顾何力之有焉自是境土谧寜生民安业兵无征伐之苦官免奔命之劳上下恬熙与中华埒矣予乃为纪其事
　　国朝
　　殉难纪事　　　　　　　　　　王　睿顺治元年我
  </div>
  <div class="pagination">
   <a href="贵州通志_page132.html">
    上一页
   </a>
   <span>
    ...
   </span>
   <a href="贵州通志_page128.html">
    128
   </a>
   <a href="贵州通志_page129.html">
    129
   </a>
   <a href="贵州通志_page130.html">
    130
   </a>
   <a href="贵州通志_page131.html">
    131
   </a>
   <a href="贵州通志_page132.html">
    132
   </a>
   <span class="current-page">
    133
   </span>
   <a href="贵州通志_page134.html">
    134
   </a>
   <a href="贵州通志_page135.html">
    135
   </a>
   <a href="贵州通志_page136.html">
    136
   </a>
   <a href="贵州通志_page137.html">
    137
   </a>
   <a href="贵州通志_page138.html">
    138
   </a>
   <span>
    ...
   </span>
   <a href="贵州通志_page134.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
