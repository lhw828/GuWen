<!DOCTYPE html>
<html>
<head>
    <meta charset="UTF-8">
    <title>浙江通志 - 第 486 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 486 页/共 787 页</h1>
    <div class="content">　　彭庭坚【元史本传瑞安人至正四年进士授承事郎同知沂州以平反狱囚忤上官意遂弃去十年以建宁路崇安县尹起陞同知建宁路总管府事江西寇炽庭坚率兵复建阳平浦城十二年摄佥都元帅府事攻邵武寇追斩渠凶邵武悉平陞同知福建道宣慰使司副都元帅镇邵武寇陷建宁庭坚统兵复建宁县浙江行省檄庭坚节制建宁邵武二郡诸军十四年盗侵政和松溪江南行台中丞呉铎督军建宁檄庭坚至时镇抚万戸岳焕麾下素悍纵卒为暴庭坚欲绳以法焕惧使部卒乗其不备诈为贼兵突入交锋众皆溃庭坚独留不去遂遇害民哀泣如丧父母立祠像御史余观上其事赠中奉大夫福建道宣慰使都元帅封忠愍侯】
　　张庸【元史保赛音布哈传庸字存中温州人精太乙数会世乱以防干经畧使李国凤承制授庸福建行省员外郎治兵杉关顷之计事赴京师因进太乙数图顺帝喜之擢秘书少监命庸团结房山除刑部尚书仍领团结会诸寨既降庸守骆驼谷遣从事段祯请援于扩廓帖木儿不报庸独坚守拒战众将溃庸无去志已而寨民李世杰执庸出降以见主将庸不屈被杀】
　　周诚徳【万厯温州府志平阳人方明善据温州城屡侵平阳诚徳时为枢宻判官败之香山又败之徐洋累官浙东道副都元帅明善深畏之乃赂遗麾下使伺于内遂被执大骂不屈明善趣左右刳其皮诚徳曰虽虀粉我犹愈从尔茍活况刳皮乎寻遇害既死犹屹立兄嗣徳由浙东帅府同知屡以平寇功陞中奉大夫浙江行省参知政事亦为明善所执囚于鄞】
　　张文贞【嘉靖浙江通志字元之瑞安人至正间御方国珍获功为三尖巡检陞瑞安州判栝寇呉成士寇陶山文贞率乡兵守天门关贼从间道至关陷文贞与弟徳及侄力战皆死里人立祠祀之】
　　明
　　卓敬【刘球忠贞传字惟恭瑞安人性至孝读书宝香山时年十五晨昏之礼虽逺不废会夜归值大风雨昏防不知所之得一兕牛凭之而归发门乃一黑虎也时以为孝感所致登洪武戊辰进士除给事中时国初制度初立典章未备诸王服饰僭逾敬乗间白上益见器重陞戸部侍郎建文登极时太宗已封燕敬宻奏乗其不意请徙封之疏入召见曰卿何得出此言燕王骨肉至亲卿虽虑事深长其谋当不及此敬叩首曰陛下以燕王为至亲杨广之于隋文不尤亲乎帝黙然事竟寝太宗南下敬被执首责以不迎乗舆之罪敬厉声曰先帝若依敬言殿下岂得至此帝怒欲杀之而怜其才命中臣讽之降敬曰吾恨不得请上方斩马剑死得见先帝于地下耳帝怜其诚犹欲生之姚广孝不可帝意遂决命斩之夷三族临刑从容叹曰国家养兵三十年一旦变生畧无措置敬死有余罪但恨不为兵官得少行其志耳神色凛然经日如生敬博学多能虽天文律厯地理兵刑靡不各造其奥尤邃性理有遗书十卷发明周子通书邵子经世之学诗文五十卷没入之日惟书画数轴尔】
　　郑士达【万厯温州府志字达世瑞安人洪武二十六年以贡任肥乡训导靖难师南下徇广平有议迎附者达毅然曰我儒官也若随风效顺谓纲常何激守臣相与坚壁以守不克弃官归永乐三年诏逮诸逆命者达竟坐戍右屯衞闻命慷慨而行殁于戍所】
　　黄养正【万厯温州府志名防以字行瑞安人国子学正潮光子永乐中授中书舍人累官太常少卿性端谨博学工诗文宣宗甚爱之南还时执手赋诗以别正统己巳之变先事陈言弗从及扈驾土木也先冲逼行营惊怖养正独毅然衞防无所畏避至驾北狩死之天顺初追赠太常卿録其子一人世袭锦衣百戸】
　　鲍辉【汤斌鲍辉传字淑大平阳人宣徳癸丑进士授工科给事中改刑科上言有司抑配盐商敛怨于上州县官考满夤縁保留宜禁止之畿辅山陜饥请命大臣亟赈之寛其徭役正统间海内久安武事渐弛上言奸宄之伏恒于承平时天下都司衞所官溺于晏安器具不修军士靡恤冒支粮饷规避征发比者延平寇起朝命两都司调军征进迁延旬月及临阵辄复畏缩乞敕兵部议下巡按及清军御史会同都司官大加简阅推择公忠智勇者为之将领庶武备可饬朝廷是其言下所司行之车驾北征辉督右掖军纪战功师溃土木死焉】
　　江徳归【旧浙江通志字君夀泰顺人正统时山寇剽掠首倡义兵率乡民御之遇害子佛保年十八矢志复讐尚书孙原贞领大军至收置幕府命统所部歼之寇平授赞画】
　　王沛【温州府志字子大澈季弟少业儒弃去精医术授益府良医倜傥尚气节嘉靖壬子倭乱沛谋诸乡族集兵为守寇被创逸去戊午复至势张甚沛率乡兵御之遇害赠太仆寺丞立祠祀之赐额愍忠録其子叔本国学生】
　　王徳【两浙名贤録字汝修永嘉人弱冠成进士授东昌府推官擢给事中即劝上简内阁辅臣失执政意上方畧十余事称防出募兵山东为诸道最会新太宰上事徳投刺少杀其礼太宰以为强项而恶之遂承执政防出徳为广东按察司佥事数选练骁鋭以军法约束之身入诸徭寨所杀捕过当后归适倭乱从其宗人豪散资财募兵为庐井捍尝一再败之最后失其豪奋厉益前而郡援不至遂败犹手杀数人骂贼以死赠太仆少卿赐祠祭额曰愍忠官其子锦衣百戸】
　　赵连【侯一元烈士传乐清人嘉靖壬子倭寇海上连闻难持梃出击连仆数贼遂突入其阵意气弥厉一贼出于厠鏦连以矛伤腋闷絶舆归犹呼其左右曰贼可击也盍掖我以起行数百步距踊髙岸困顿乃还且死家人环而哭之连张目曰勿哭人百年会有一死吾有以死矣语毕乃絶】
　　林田【温州府志字舜耕泰顺庠生嘉靖己未倭入寇至雅洋将抵县田率乡兵御于排岭贼掩至整兵力战而死赠州同知建祠立祀】
　　李大韶【温州府志字舜廷乐清人设教平阳从学者众因家焉天啓己丑歳贡考授通判愤魏珰之横与蔡广叩阍上书珰怒逮蔡论斩大韶繋狱而卒子应寮奔讣扶榇归至济河舟覆以索自缚与柩相联飘流数十里得援若有掖之者既而大韶妻杨氏病应寮刲股以进弟应官爇臂吁天刺指血和药寻愈应官妻呉氏死于节一门以忠孝节烈称】
　　章一防【温州府志字陟瞻乐清人天啓选贡授湖广耒阳知县性公直不容于时解绶归居乡恂谨称长者会寇乱焚其庐且胁之去一防以死自誓奔赤城题诗太平门外沈河而死】
　　林宗椿【旧浙江通志字君灵泰顺庠生崇祯十二年山寇窃发刼县之仙居屯三日不去宗椿率乡兵直前连斩数级贼气夺将遁宗椿欲尽歼之引贼至涧逼桥而阵桥壊失足桥下贼蜂刺之怒骂不絶口遂死贼亦引去邑人立祠致祭】
　　邹钦尧【温州府志字维则瑞安庠生徙居永康甲申闯变作书别其父自沈永宁江而死】叶上髙【温州府志字而栗永嘉人郡庠生负气节闻闯贼陷京师失志佯狂以言语抵触有司系狱会端阳赋诗有未吞蒲酒心先醉弗浴兰汤骨已香之句遂仰药而卒】
　　王瑞栴【旧浙江通志字廷馝永嘉人天啓进士两任河间苏州推官皆以刚直着声晋枢曹郎以边才简授郧襄兵备张献忠受创于左良玉奔谷城乞抚当事皆为所愚瑞栴独条贼宜勦与可勦状及势不可阻乃条解散归农随征三欵乗城治兵防御益力贼畏忌不敢动会丁内艰归悉如所料明末避乱山中已而沐浴辞庙赋絶命词投缳而卒】
　　国朝
　　曾三凤【温州府志泰顺人顺治丙戌山寇焚刼乡都各村立甲会勦三凤率乡兵御之贼势张甚奋身杀敌死之弟三重继死弟三益又继之一门忠义乡人立祠祀焉】
　　侯赠祖【旌忠册乐清人康熙十五年闽乱伪帅某谋袭宁波赠祖侦知之以告知县盛应宗令宻祥报郡为贼逻者所获贼恚甚杀于市】
　　处州府
　　宋
　　祝汝秩【括苍彚纪字君礼丽水人宣和中方腊起睦州寇诸郡汝秩诣阙上书乞为讨贼先锋补承信郎即领兵解郭太尉围破仇道人洞至台州复捕腊余党为贼所害】
　　赵育才【括苍彚纪遂昌人政和中为武学生膂力絶伦方腊叛育才与邓熹父子集趫壮相犄角邑人恃以不乱时松阳羣盗侵掠及邑乃率所部格于孟山前贼势张甚手射杀数辈死于礧下】
　　祝公明【宋史王士言传公明丽水人为太原府盂县主簿靖康间金人犯河东令弃官去公明摄县事率保甲入援围守逾年城陷不屈死子唐为陶州司戸中原失守唐亦死官所建炎中赠公明承事郎】
　　姜绶【宋史本传丽水人金人再犯京师朝廷募勇士赍蜡书往南京总管司调兵赴援绶以忠翊郎应募乃刲股藏书缒下南壁为逻骑所获厉声叱骂遂被害建炎中官其子特立承信郎】
　　刘倚友【两浙名贤録字梦泽青田人政和进士宰开封有声靖康初金人犯阙受檄为东壁弹劾官登城按视为金人所获胁使降骂不絶口死之】
　　呉枢【两浙名贤録庆元人政和进士靖康初诏募人使金者枢毅然请行既至惟长揖不拜金人欲烹之鼎油方沸枢摄衣从之顔色无少变金主壮其节遣还】
　　何绂【括苍彚纪字叔章丽水人靖康初金人犯汴诏募义勇绂率土豪百人应募补进义副尉至颍上县三合战马奔为柘木所支遂陷阵】
　　祝永之【括苍彚纪字樗年丽水人以世赏授和州尉靖康初金人入和州守令俱遁永之独部乡民城守尽室被害州人乃推永之为守后知滁州】
　　詹友【括苍彚纪缙云人以父适廕知雍州靖康中金人犯汴友从北狩金授以官不就死之】呉安国【宋史崔纵传安国字镇卿处州人太学进士累迁考功郎官以太常少卿使金值金人渝盟拘留胁服之安国毅然正色曰我首可得我节不可夺惟知竭诚死王事王命焉敢辱金人不敢犯遣还后知袁州卒】
　　周格【万厯杭州府志处州人直秘阁浙西提刑建炎元年讨叛卒陈通与子肇丕俱遇害髙宗嘉其节赠官敕葬】
　　龚楫【宋史本传字济道遂昌人兵部侍郎原之孙建炎初闻金人陷郡县辄愤恚不食兀术据和州以偏师万人筑堡新塘遏絶濡须之路楫率家僮袭之乡里从者三千余人获千戸二系累者数百人辎重称是金兵大至乃取道圩上金骑兵据其冲不得前众多赴水死楫麾其众曰今日鬭死亦足称义士自弃沟渎无益也战败为金人所获犹挺劒刺其一人骂不絶口金人脔割之】
　　章云就【嘉靖浙江通志丽水人建炎四年溃兵宫仪破婺州将逼郡境州将梁颐吉募能説贼者云就应命往遇贼于荆坑喻以祸福贼许诺与俱至城下会官军掩袭贼以为卖已杀之】
　　张漳【括苍彚纪龙泉人绍兴初以秉义郎充金国通问副使金人胁以拜跪正使唯唯漳独不屈遂遇害上嘉其忠节官其子越为保义郎】
　　朱光【两浙名贤録字不尘丽水人绍定三年进士尉襄阳摄均州録事端平丙申均倅王用吉以城叛光谕之不从责之又不从遂死于难赠通直郎官一子】
　　鲍廉【括苍彚纪侍郎鲍度兄知临江军守城而死】
　　梅寛夫【括苍彚纪字伯大缙云人调慈谿尉徳祐初摄知县事率义勇应文天祥至常州战死尝师滕璘得考亭之学所着裕堂讲义刻于乡校】
　　栁味道【两浙名贤録云和人好读书每以节义自持时有寇栁机察作逆逼味道为主坚誓不从寇怒缢于松以胁之味道从容口占一诗曰国破家亦破年穷命亦穷浮云诸逆贼送我上青松竟缢死松下】
　　林融【两浙名贤録青田人仕宋为提刑痛宋社沦亡潜归九都牙阳起兵兴复兵败被擒送燕世祖义而释之融归复起兵元遣参政髙兴来御力屈死之】
　　元
　　徐伯龙【崇祯处州府志青田人至正甲午贼起总管官王某将兵抵南田怯不敢进伯龙诣军门请以身先官军杀贼总管官授以松阳县尉牒明日大战自旦达暮数十合兵势少却伯龙直前斩数十首为贼众所杀其妻夏氏以贞节闻】
　　洪度【崇祯处州府志字克明青田人至正间由儒士授温州竹木塲提举时方国珍寇温州度欲往行省请计未行匿于萝峯下国珍获之骂不絶口引刀自刎】
　　张进九【两浙名贤録青田人世业农敦朴有至行至正乙未八都盗起进九被缚使前诱众降进九怒呼曰诸人速来杀此八都贼贼加刄于颈令如已言卒不屈竟被杀】
　　王毅【宋濂王毅传字刚叔自号木讷其先自琅琅徙居处之龙泉毅六歳知书以躬行实践为教发明本心之学至正中荆襄兵起直犯县南鄙毅画八防赞将军石抹宜孙破之未几盗发青田言来攻县长吏宝忽丁遁盗遂深入焚官舍剽掠至鸡犬毅召门人章溢部勒乡民为兵逐杀之俄部使者下令正丁罪丁恚集恶少据险阻以方命首害毅于家栝苍彚纪毅读朱子书慨然以师道自仕一时游其门者章溢胡深徐操李汶等为国元勲有木讷集行世】
　　明
　　叶琛【嘉靖浙江通志字景渊丽水人博学多才与刘基章溢齐名明太祖遣使以币聘之与基溢宋濓四人同至金陵上顾左司郎中陶安问曰四人何如安对曰臣谋畧不及刘基学问不及宋濓治民之才不及章溢叶琛擢琛为营田佥事壬寅正月上帅师至龙兴守臣祝宗康泰以城降改龙兴为洪都府以琛知府事既而宗泰据洪都叛琛迎战死之追封南阳郡侯命有司立庙城中歳时祭之】
　　胡深【王袆胡深行述字仲渊龙泉人少好学于书无所不读上遣胡大海取处州军入城深挺身见大海而四县得不受兵上素闻其名召至南京擢中书省左司员外郎命总制处州已而浙西将李伯贞大举入寇城坚不可攻乃引去温州方明善取平阳深出偏师胜之并复瑞安所侵地而亲统大军攻温州明善势蹙与其叔国珍议歳贡有防俾班师乃入觐除王府参军仍总制处州乙巳福建陈友定寇边深往征之破其二栅友定怒尽率精鋭来围深突阵与战马蹶被执友定甚相礼待深因具道主上神圣援窦融故事以感动之会元使至督迫遂遇害上遣官即其家祭之追封缙云郡伯子桢为宣武将军佥处衞指挥司事】
　　厉子温【两浙名贤録责田人明初以明经擢监察御史纠劾不避权要洪武癸丑命踏湖州水荒以实复命上曰前使者曰无尔独曰有何也对曰天知地知臣知君独不知上忿其言不逊斩之后果如其言因罪前使者而御书于午门曰豪杰御史厉子温】
　　章存道【名山藏龙泉人溢之子溢退处匡山属存道保障州里胡大海克处州太祖久闻溢名与刘基宋濓并使聘之存道亦以数击却陈友定有战功授处州翼元帅副使以功授处州指挥副使从征秦陇取兴元留守之击败蜀将呉友仁再守平阳转左衞指挥同知从汤和北征哈噋不刺营战失利死】
　　季珍【括苍彚纪青田人性骁勇元末寇掠郡邑珍率众御敌于邑西自旦至暮斩获无算援兵不及遂遇害诏赠腊源寨巡检】
　　刘璟【吾学编字仲璟基子喜谈兵究韬畧瓯贼叶丁香叛延安侯唐胜宗讨之决防于璟破贼还荐璟才畧上喜曰璟真伯温子矣金书除奸敌佞四字于铁简赐之命曰百官不法持此纠正会谷王封宣徳府授谷府长史并敕提调肃辽庆宁燕赵六王府事璟常至燕文皇与奕璟胜文皇曰卿独不少让我耶璟正色曰可让处璟不敢不让不可让处璟不敢让靖难兵起璟驰还京献十六防不听令参李景隆军事景隆又不听景隆战败璟夜半渡芦沟河氷陷马毙璟跳岸冒雪走良乡裂趾跛行三十里璟子貊自大同赴难越良乡至涿州遇璟翼璟上马奔还家养疾建文二年璟舆疾赴阙进闻见録千万言又不听令璟还家待用明年六月建文逊位璟称疾不起法官论璟逃叛逮至京见上犹称殿下下诏狱自经死法官希防縁坐其家上不许得归葬嘉靖乙酉提学副使万潮肖像配享文成祠】
　　叶希贤【嘉靖浙江通志一名云松阳人洪武中举贤良任御史壬午之变家人惊溃相失疑其已死乃发丧以衣冠归葬希贤实从亡在外姓名削髪为僧好事者为建刹于蜀之重庆松栢滩以居之朝夕诵经呪其徒谛听之则易之乾卦也或时放舟中流朗诵楚词投之水而哭焉号雪庵和尚时有补锅匠者不知何许人亦毁形韬迹往来隆安里间竟佯狂以死盖叶之僚友同出亡者】
　　刘原熊【括苍彚纪松阳人父维贤捐资倡筑独山百仞堰建永安桥置澄川渡立祭田正统间陶得义等倡乱男女多避难于横山寨寨近澄川守寨者素闻原熊刚毅各捐簪珥求为御防原熊却之曰贼因财而致乱子复因乱而受财相去几何即椎牛注酒搆集乡人会盟于社原熊执殳前战贼惧退居城北次日忽乗机刼寨原熊又力战于野斩贼魁四级阵亡乡人哀之祀于社】
　　项民彝【括苍彚纪字善恢松阳人状貌修伟以明经授监察御史上以皇太孙英明欲特授厯服民彝抗疏谏上怒罢朝时天大雪民彝俯伏不敢起上入宫复取其疏读之感悟命宦官搜于雪消陷处得之四肢已僵敕光禄寺调防寻以疾终上一日问侍臣曰何久不见长御史对曰已死矣叹息久之】
　　时志【括苍彚纪遂昌人正统间矿贼攻县治志兄哲散金募兵率志邀击于麻车岭志死之哲力战却贼郡司上其功授马步司巡检】
　　叶徳良【崇祯处州府志字克复遂昌人由吏员任莆田县丞嘉靖中倭寇福建时知县簿尉弃城走独徳良坚守旬日力竭城陷死之赠太仆寺丞廕一子入监】
　　呉南明【庆元县志字君治崇祯间任湖广黄冈丞时流贼数十万所过郡县尽破适县缺令人劝之去南明曰吾职虽卑忠义则一遂率兵民固守月余粮尽城陷被执不屈贼怒割其鼻并两耳愈不屈截其左手血闷死贼退半日复苏归家二年卒】
　　詹嘉言【松阳县志字心声少以忠义自许训导象山流寇洊警与令分陴共守屡出竒讣佐令平寇手着墨守书及海外篇转苍溪教谕流贼破隣封忽雨集城圮难守嘉言遣子瑗懐印出间道贼至诱逼之不为动正辞詈贼死赠国子助教建祠于学之旧基】
　　程必进【松阳县志号景云以拔贡除赣州训导城失守遂冠带南向拜赴水死子矩泣曰父死忠子乌可不死孝次日亦死】
　　国朝
　　呉诏功　呉夀男【旧浙江通志庆元入康熙十四年耿逆陷庆元从呉陈仁起义兵死难奉防优防廕诏功子显宗夀男子婴捷俱千总】
　　周茂觉【山西名宦册浙江人顺治初任垣曲县典史姜逆之乱死于城守】
　　王之佐【山西名宦册浙江人顺治二年任临县典史城陷知县张耀祖死之之佐领民兵急趋上赵寨誓擒渠魁以图恢复力不支为贼所获骂贼死】
　　徐士鹗【山西名宦册浙江人顺治六年任大宁县典史姜逆之乱城破死之妻子亦偕死】戴真学【福建名宦册浙江人顺治三年随征入闽授漳平令邑在万山中寇四起且抚且御寇不能犯五年贼王镐等拥众万余逼城下六月城溃方夜半真学出巡见势不支急归手刄其妻出战为贼所杀】
　　钱嘉伦【福建名宦册浙江人举人顺治三年知顺昌县土寇蠭起悉力御之城陷投缳死】鲍之竒【广东名宦册浙江人顺治七年以明经知恩平县县先为贼据遂即任于凹头村之竒屡谋入城五团民遮道泣留不听一日单骑诣之宣布恩徳赈恤穷黎民皆感悦贼惮其得民令党何国佐杀之死之日血漂于地鼠食之皆自毙国佐忽发狂死】
　　【谨按周茂觉以下六人皆各省移咨新志所载册内止开浙江人未详何府县属而皆为国捐躯者自不容泯没故统载于十一属之后】
　　浙江通志卷一百六十六
　　谨案卷一百六十四第十三页前六行取倭刄追杀一魁刋本追讹廹今改
　　第十四页后六行此吾授命处也刋本授讹受今改
　　第二十五页后七行赠文华阁待制刋本文华二字倒误今改
　　第四十页后一行椤木营刋本椤讹罗据杭州府志改








<史部,地理类,都会郡县之属,浙江通志>
　　钦定四库全书
　　浙江通志卷一百六十七
　　人物【三】
　　循吏【一】
　　自迁史传循吏而后世史家多因之顾其言要于奉法循理初非有惊竒难能之事以震世而骇俗也东南美逾竹箭不乏政事之材然必如孟坚所云淑人君子民有余思者乃足称焉诗不云乎不竞不絿不刚不柔布政优优虽奕世而下犹旦暮遇之志循吏
　　杭州府
　　南北朝
　　范述曽【梁书本传字子元钱唐人齐明帝时出为永嘉太守为政清平不尚威猛民俗便之所部横阳县山谷险峻为逋逃所聚前后二千石讨捕莫能息述曽下车开示恩信凡诸凶党襁负而出编戸属籍者二百余家自是商贾流通居民安业在郡励志清白不受馈遗帝闻甚嘉之徴为游击将军郡送故旧钱二十余万述曽一无所受始之郡不将家属及还吏无荷担者民无老少皆出拜辞号哭闻于数十里东昏时还乡里髙祖践阼诏曰中散大夫范述曽昔在齐世忠直奉主往涖永嘉治身廉约宜加礼秩以厉清操可大中大夫赐绢二十匹】
　　宋
　　谢涛【范仲淹谢涛墓碑字济之富阳人淳化三年进士除梓州盐院判官会盗据成都发其徒攻县涛守备既坚十旬弗破事平就迁观察推官权知益之华阳县时冦乱之余民多散亡上言者请募人占田可倍其租朝廷从之于是有力者得并其田涛曰夺民世产以资富人岂朝廷意耶乃尽取其田以归于民真宗即位召试学士院会京东有强冦而曹南阙守遂命涛往至郡称治冦不敢犯有赵谏者出入都下务乘人之以告讦涛奏之斩都市乃下诏曰凡民非干已事无得告言遂着为令自是天下讼息而刑清厯迁兵部员外郎出为两浙转运使耻尚文法虽任在按察而诚意坦然吏乐其职民安其俗还台进礼部郎中兼侍御史知杂事清静端介百辟望其风采干兴初进吏部郎中直昭文馆迁太子宾客】
　　郎简【宋史本传字叔廉临安人举进士第知宁国县徙福清县有石塘陂久湮塞简募民复筑溉废田百余顷邑人为立生祠知窦州有县吏死子幼赘壻伪为劵冒有其资子长屡诉不得直讼于朝下简劾治简示以旧牍曰此尔翁书耶曰然又取伪券示之弗也始伏罪徙藤州兴学养士一变其俗藤自是始有举进士者知广州捕斩贼冯佐臣厯右谏议大夫致仕】
　　元奉宗【范仲淹元奉宗墓志字知礼余杭人景德中甲科初命歙州知绩溪县事再命常州武进令皆以廉爱称迁知通州海门县入拜尚书屯田员外郎告归卒在海门日邑有大渎亘数十里堙而不治奉宗抗议借力导至于海人咸利焉】
　　谢景初【于越新编自大理丞出知余姚民所利病相缓急设方畧北偏濒海为筑堤捍之豪强率侵湖为田具奏禁止民又争水泉乃创立规绳簿记其髙下广狭啓闭晷刻令各乡遵守名曰湖经有盗湖争利者证经乃息濒海多盗煮海乃颁示约束令民无失利法亦罔忤而盐课倍昔又饬厉学官化诲子弟时景初知余姚其弟师立知会稽王介甫知鄞韩玉汝知钱塘皆有声吴越称四贤云两浙名贤録富阳人绛之子庆厯十年甲科及第以大理评事知余姚县迁益州路提刑狱以屯田郎致仕博学能文尤长于诗壻黄廷坚自谓从谢公得句法】
　　唐肃【宋史本传字叔元钱塘人举进士调郿县主簿徙泰州司理参军有商人寓逆旅而同宿者杀人亡去商夜闻人声往视之血沾衣为捕吏所执州趣狱具肃探知其寃持之不数日果得杀人者后为龙图阁待制登闻检院知审刑院】
　　韦骧【武林纪事字子骏钱塘人皇祐五年进士以荐擢利州路运判移福建路年饥不俟奏闻亟发仓廪赈活甚众闽盗炽骧设方畧捕获诛之召为主客郎中出知明州乞祠】
　　沈遘【东都事畧字文通钱塘人举进士通判江寜府迁知杭州为人疏隽博达明于吏治令行禁止民或贫不能给以公钱嫁子女数百人倡优养良家子者夺归其父母善遇僚寀皆倾心为之耳目刺闾巷长短纎悉必知事来立断召知开封府治如在杭州拜翰林学士判流内铨丁母忧归】
　　黄黼【宋史本传字元章余杭人累迁太常博士除两浙路转运副使浙东濒海之田以旱涝告常平储蓄不足黼捐漕计贷之毘陵饥民取糠粃杂草根以充食郡县不以闻黼取民食以进乞捐僧牒缗钱赈济所全活甚众】
</div>
    <div class="pagination">
<a href="浙江通志_page485.html">上一页</a><span>...</span><a href="浙江通志_page481.html">481</a><a href="浙江通志_page482.html">482</a><a href="浙江通志_page483.html">483</a><a href="浙江通志_page484.html">484</a><a href="浙江通志_page485.html">485</a><span class="current-page">486</span><a href="浙江通志_page487.html">487</a><a href="浙江通志_page488.html">488</a><a href="浙江通志_page489.html">489</a><a href="浙江通志_page490.html">490</a><a href="浙江通志_page491.html">491</a><span>...</span><a href="浙江通志_page487.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
