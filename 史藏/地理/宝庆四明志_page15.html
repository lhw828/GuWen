<!DOCTYPE html>
<html>
<head>
    <meta charset="UTF-8">
    <title>宝庆四明志 - 第 15 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宝庆四明志 - 第 15 页/共 67 页</h1>
    <div class="content">　　盐仓凡遇支遣每贯除头子钱四十文五分
　　经緫制司三十三文
　　提盐司七文五分
　　客请封桩私盐每袋收三百五十文
　　袋本钱三百文
　　充私盐赏钱五十文



　　寳庆四明志巻六
　　钦定四库全书
　　寳庆四明志巻七
　　宋　罗濬　撰
　　郡志七
　　叙兵
　　制置司水军
　　绍兴二年制置始置司所统兵驻劄定海防托海道十一年兵随司罢【详见官门】三十一年金人渝盟入境明州城下复屯殿司水军二千人隆兴元年海冦朱百五等猖獗戸部侍郎赵子防复带海制置使知明州就领殿司军二千人收捕二年冦平所屯兵朝廷节次起发前去子防奏明州宻迩行都水陆控扼事体非轻乞存留拣中禁军未起发人又乞招置水军一千人仍奏陞水军统领郑广为统制存留听明州使唤自是明州驻兵为额三千乾道七年差林文充统制仍将本官自福州带来水手一千拨付兵额始有四千其后分二百人随一训练官于州城外江东寨驻劄统兵官有统制有统领【统制统领本统御前军马靖康之变有州县起发勤王人兵管押一二百人差充统制者有诸道緫管及诸司妄称便宜差充统制者髙宗皇帝建炎元年刘光世言朝廷设一统制体貎非轻乞除行在及中都主兵官朝廷差充统制官外余并罢従之其后率以御前军马出戍此统制统领所以分驻诸邉也制置司水军本殿司故有统制统领以统之】又有正将副将准备将各三员兵四千人曰军义兵曰吐浑兵离为二十二队分于三将都副拨发都壕寨训练官以次领之不入队者俟阙填补拣汰者不系帐老病而无家者为孤贫有官阶者加请给而不入队不系帐与孤贫者皆有月给名籍登降廪给厚薄兵财司以时勾稽并器甲船具枚数之季月必闻于枢宻院神前石同三姑宜山马迹闗岙海驴礁及海洋南北中间昼夜巡徼三日一报枢宻院及尚书省平江府许浦水军与定海水军月差将官巡海互至书厯嘉定三年防也三姑岑江烈港海内白峯五寨土军亦听水军统制节制嵗自十月朔巡检指使同将佐领土军二百五十人水军五十人于三姑山卓望三月朔乃止嘉定七年従摄守程覃请也【五寨虽听水军节制然各有寨官统辖无舟船可以往来水军相去遥逺所谓节制者皆具文卓望三姑则有生劵之贵寳庆二年守胡榘申请以涔江白峯两寨僻在山岙未甚聚切欲拨还定海昌国县承受行移巡捕之役而岱山管界两寨皆要害之地却拨水军节制緫三姑烈港海内岱山管界五寨兵额元管一千一百一十八人今见管止八百三十四人欲分为六队屯驻五处三姑都巡检司见管四百三十五人于内以三百九十五人分为第一第二队仍旧屯三姑寨每季轮流一队卓望三姑山更不须従水军遣人却就三姑寨中拨四十人凑烈港见管六十人共一百人为第三队分屯烈港其管界寨见管一百二十人为第四队岱山寨见管一百四人为第五队海内寨见管一百一十五人为第六队各屯本处其五寨官并従省罢止以水军正副准备将及训练官分领并以水军第四将繋衙其舟船器甲悉従水军措置料理庶几事权归一教阅有常可备缓急事竟不报】定海水军朝廷既拨湖田米及经緫制钱给之每嵗枢宻院又劄下转运司支降官防二千贯支散口累重大钱初置司有犒赏库后随司罢重置司日有库无钱开禧元年封桩库支降官防四千贯充循环库卒贫而病者贷之毋得取息物故勿追所贷嘉定四年摄守程覃拨盗赃银易钱六千七百九十五贯七十五文省于江东置库继而本钱亏陷拨给定海水军库今水军并酒库息月解钱三百八十贯九百一十文省支给官吏犹未足也
　　统兵官
　　统制
　　统领
　　正将三员
　　副将三员
　　准备将三员
　　正兵二十二队緫有二十名色分于三将
　　训练官二十人
　　押队四十四人
　　拥队四十四人
　　引战教头二十二人
　　旗头一百三十二人
　　牌手一百七十一人
　　刀手七百七十一人
　　枪手四百六十八人
　　弓箭手五百五十六人
　　弩手八百六十人
　　角匠二十二人
　　金手二十三人
　　鼓手六十一人
　　准备带甲旗头四十四人
　　梢矴旗头二十二人
　　队司二十二人
　　梢工六十六人
　　矴手三百三十人
　　押火二十二人
　　火头一百九十八人
　　不入队今六百人有竒
　　不系帐今五十人有竒
　　孤贫今一百九十人有竒
　　寨屋五千六百九十三间
　　定海五千三百九十三间
　　江东三百间
　　房廊六百三十三间专系统制司收赁钱以修军器定海五百五十三间
　　江东八十间
　　禁军厢军【寳庆三年守胡榘重修诸营】
　　国初收天下劲卒列营京畿南征北伐率従中遣故惟三司卒称禁军州郡止有厢军镇守厢乃藩镇旧名如曰左右厢曰第几厢盖部分之别尔三边屯戍卒或升禁军重之也嘉祐置威果指挥而后大郡有禁军元丰升雄节指挥而后禁军满天下二军初皆更戍在浙者或戍广在江者或戍浙欲其习险阻忘顾恋也禁军惰怯则降为厢军厢军得力则升为禁军遴选尤精阙额虽州郡自募京师实分遣壮卒为募士之准谓之兵様其后易以木梃木架而兵様不至熈宁初诏江淮荆湖两浙福建等路州军料拣强壮团结教阅常留在州备御盗贼于是罢更戍创额招置渐多大观元年御笔帅府望郡各别屯兵每二年更互出戍然终亦不行建炎以来遂废绍兴六年厢禁军阙额二分住招方熈宁团结时巳有将不将教阅不教阅之分循习既久教阅益具文变通之术必有所待
　　禁军五指挥额二千三百三十人今一千四百九十人
　　【乾道四年守张津重修五营增屋凡四百楹其后更革具见下方】
　　威果三十指挥额五百一十人今三百七十七人【嘉祐四年诏置就粮禁军两指挥各四百人以威果为名除捕盗不许他役五年排次自荆南至州为第三十第五十五先是庆厯二年诏诸州置澄海兵士大郡两指挥各五百人四年又诏上州添置土军二千人为宣毅指挥多于澄海拣拨乃废澄海并归宣毅继多选入京填补近上禁军至是既置威果以本州就粮步军拨入宣毅亦废威果营西南厢顺成坊北】
　　威果五十五指挥额四百人今二百一十一人【不将旧营以居养坊为之在子城东南嘉定十三年出移建于忠顺官寨内今新县学乃其旧基也】
　　雄节指挥额五百一十人今四百八十七人【绍熈元年诏州郡所管厢军即前代本处镇守之兵理合教阅宜令江淮荆湖两浙福建等路州军料拣强壮团结教阅以教阅崇节指挥为名是时两浙路厢军见管三万一千六百九十六人遂定以三万为额内三千五百人充教阅崇节其不系教阅厢军为本城诸指挥额通不得过三万之数六年六月以诸路教阅厢军不一可除教阅二字改为雄节指挥其不教阅崇节依旧元丰三年闰九月陞雄节指挥为下禁军侍卫步军司营教东北】
　　威胜指挥额五百一十人今二百二十八人【大观元年十二月御笔祖宗以来人未繁盛兵数虽少可以支吾今承平百五十年之久地大人众兵寡势弱非持久之道可除见今兵额外帅府别屯兵二千人望郡一千人常管在营比诸军加数教阅每一年令更互出戍帅府五百料钱以威捷为名望郡四百料钱以威胜为名帅府望郡三百料钱以全捷为名并充步军殿前司管辖营西北厢石板巷】
　　全捷指挥额四百人今一百八十七人【见威胜指挥注不将旧以居养坊为营今在小江桥侧】
　　厢军九指挥除两指挥无额外七指挥额二千二百七
　　十七人今一千二百九十九人
　　崇节二十八指挥额四百四十一人今二百八十一人【营天庆观前】
　　崇节二十九指挥额三百八十人今一百五十五人【营东夀昌寺南】
　　崇节三十指挥额三百八十人今一百二十六人【营东夀昌寺北熈宁六年教阅崇节指挥改为雄节指挥此三指挥皆不教阅崇节也先是元年尝截定教阅厢军巳别有额其不教阅厢军令逐路相度州军大小排定次第每指挥不得过五百人若人数至少去处只据见管均定】
　　壮城指挥额二百人今一百九十三人【熈宁初置壮城指挥五年拨并不教阅厢军为一额壮城专治城壁例不差出不在拨并之数元丰三年五月勑诸路巳置壮城兵士其有城壁楼橹去处以城围大小分为两等大城五十人小城三十人专充修城不许招防填别军分崇宁五年河东提举李公年以潞州城壁頽毁申乞诸路州军招填壮城兵士宣和三年勑立到壮城额帅府三百人节镇二百人余州一百人旧额多处依旧如合置壮城阙额委当职官限一月招足营影泉坊巷口北】
　　都作院指挥额四百八十人今四十六人【熈宁六年诏诸路置都作院凡四十一所明州居其一九年正月枢宻院劄子诸都作院元额工匠三百人以上置副正指挥各一人都头五人十时将虞承局押官各五人大观元年十二月御笔东南州军军器以承平日久全不修治亦多阙数仰帅府封桩三将军器望州两将非军须盗贼不得支用仍三年一修讫申提刑司帅府望州未有都作院各许一处置立二匠帅府二百人望州一百人若帅府望州人土物料不足许抛下出产诸州小作院分造所造军器东南土俗不同春夏气暖筋胶不可施用可三分中计以一分置土俗所用器仗如偏架弩纸皮甲之类令本路官取索讲求便利轻捷可用各件制造仍具圗様名色闻奏靖康间诸作院多物料不备匠人移占它役诸州军遇有调发军器皆従京支降乃令提刑司专一管干有作院州军招集匠人转运司应副材料绍兴以来皆仍旧额本府作院营子城南二里嘉定十三年火移建威果三十指挥营侧】
　　指挥额四百人今一百七十九人【旧有采斫两指挥皇祐勑采斫兵级遇冬年寒食各给假三日仍不住口食若父母在营身死给假五日妻死三日如因采斫身死支钱一贯文其请过月粮酱菜钱并与除放每嵗十二月一日住采斫放令歇泊至正月四日入役又勑杭明温台州招置兵士并依采斫指挥请受则例其造船杂役人入山采斫材木者不得别有差使元丰五年承旨司裁定两浙厢军人数采斫指挥各以二百人为额六年五月温州守臣石牧之奏乞今后只従本州支钱和买材料更不发遣兵士入山采斫兵士并入指挥营城外甬东厢】
　　清务指挥【本以酤而立熈宁五年拨并不教阅厢军为一额而清务以因事募人系专处置军不在团并之数军防格酒务三万贯以上二十人旧营在东南厢鄞江门里后多拣充禁军及有死亡不曾招填营亦废为民居】
　　剰员指挥无额今一百五十六人【庆厯五年差内臣往福建等路拣选就粮禁军及本城兵士如病患可医者减充半分剰员久或不堪与给放停公据若曾有战功及阵亡人弟侄子孙令仍旧自后嵗委监司分拣于是有剰员指挥然非疾病或衰老不任战御视嵗数有减切法诸厢禁卒自十将至押官六十五减切七十放停长行六十减切六十五放停惟副都头以上独免减切至七十则放停而巳凡减切及嵗时减汰疾病稍堪役者充剰员兵级尝有战功应放停者亦充看营不管事剰员其衣粮等各得元来之半终其身熈宁十年勑逐州就粮禁军厢军通计十分立一分为剰员额听于旧营居住遇出军每指挥留守营常二十五人仍着为令绍熈四年勑诸路提刑司每遇巡厯就同守臣将拣中不拣中禁兵并厢兵通选一次其少壮及等并充拣中禁军反是者充厢军其年老禁兵愿充剰员者聴营天庆观后绍定元年火守胡榘重建】
　　宁节指挥无额今五十二人【本牢城指挥以待有罪配之人熈宁二年指挥厢军选补他额如牢城元以杖罪到营亦许拣选绍兴十一年拣汰诸军中伤老病军员下本州养老充牢城指挥乾道九年闰正月枢宻院奏拣汰养老将校有补充牢城指挥收养名称未当遂改为宁节指挥营东北厢】
　　土军
　　皇祐勅杭秀温台明五州界管辖盐场地分巡检巡茶盐使臣兵级并差本城兵士一年一替熈宁九年臣僚奏巡尉职皆捕盗而县尉所获常多巡检常少盖尉司弓手皆土人耳目谙习巡检下乃攅杂客军又不许差出缉捉欲乞应巡检下兵级依旧额许招置土军就巡检廨宇左右置营诸处不得抽差遇有盗贼许依弓手例差出缉捉有旨令著作郎熊皋往淮南两浙路相度时浙东巡检一十八处依元额招置兵级将校一千六百三十人元丰三年或言诸巡检下兵级皆杂攅厢禁军或屯驻客军其间多西北人与本地分不相谙委差到年嵗稍能辨认道路山川人物又迫替移至于海道亦不惯习使之相敌终无必胜之理请令招置土军以一半招收新人一半许厢禁军旧人投填庶几新旧相兼习熟使唤有旨令巡检下土军尽招置土兵不得輙差团结军兵赴巡检下元祐二年或言招置土兵嵗月既久间多亲戚邻里故相遮庇乃勅诸路巡检下土兵以元额之半轮差禁军半年一替将校节级准此其现今数多处有阙差禁军填崇宁二年臣寮复言禁军所至往往望替期又不谙习彼处道里宜依元丰法一槩招土兵以代之八月诏两浙东路巡检下人兵依旧法招置土兵宣和五年两浙转运提刑司相度本路巡检额管军兵自来如系招置处即依旧额招置所有差拨厢禁军处乞一百人以下全招置土兵一百人以上招土兵一半余一半差拨禁军绍兴五年勅两浙沿江海州县巡检下土军自军兴后多是阙额今蕃贼盘泊淮南切要沿江海州县土军缓急使唤可令守贰专意措置招填足旧额外更添招二分不得将以前诸军分拨到人兵充数乾道七年勅沿江海州军诸寨巡检下土军更令增招
　　九寨额一千七百人今一千三百六十三人
　　浙东寨额一百二十人今七十七人【鄞】
　　大嵩寨额二百人今一百七十六人【鄞】
　　鸣鹤寨额九十人今七十三人【慈溪】
　　公塘寨额九十人今六十八人【奉化】
　　管界寨额一百二十人今一百一十七人【定海】
　　海内寨额二百四十人今一百五十人【定海】
　　三姑寨额六百三十八人今五百四十人【昌国】
　　岱山寨额一百二十人今一百五人【象山】
　　鲒﨑寨额五十人今五十七人【浙东寨额内拨寨属奉化】
　　淳祐六年三月枢宻院行下条目一禁兵船出洋虚批巡厯一令沿海列寨掎角勦冦一修沿海三十寨战舰一修沿海土兵寨屋従制帅集撰顔公頥仲请也














　　寳庆四明志巻七
</div>
    <div class="pagination">
<a href="宝庆四明志_page14.html">上一页</a><span>...</span><a href="宝庆四明志_page10.html">10</a><a href="宝庆四明志_page11.html">11</a><a href="宝庆四明志_page12.html">12</a><a href="宝庆四明志_page13.html">13</a><a href="宝庆四明志_page14.html">14</a><span class="current-page">15</span><a href="宝庆四明志_page16.html">16</a><a href="宝庆四明志_page17.html">17</a><a href="宝庆四明志_page18.html">18</a><a href="宝庆四明志_page19.html">19</a><a href="宝庆四明志_page20.html">20</a><span>...</span><a href="宝庆四明志_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
