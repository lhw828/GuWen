<!DOCTYPE html>
<html>
<head>
    <meta charset="UTF-8">
    <title>钦定热河志 - 第 204 页/共 255 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定热河志 - 第 204 页/共 255 页</h1>
    <div class="content">　　金
　　田灏　金史田灏田灏字黙之兴中人辽天庆八年进士歴官金部员外郎擢归徳节度使太祖定燕灏举四川版图归朝加都官郎中权节度使事四迁知真定府事招降齐博防贵等贼众五千余人三迁行台左丞彰徳军节度使是时新定力役灏蠲籍之半而上之故相之繇赋比他州独轻改同签燕京留守民遮留不得出易服夜去入为刑部尚书居三月请老卒于家
　　裕尔伯特【旧作瑶里孛迭今改正】　金史裕尔伯特裕尔伯特北京路库本明安【旧作窟白猛安今改正】托啰【旧作陀啰今改】正山穆琨【旧作谋克今改正】人也以军功歴海滨令迁徐王府掾以称职再任御史台察亷升同知震武军节度使事明昌初为唐州刺史寻授西北路招讨副使改东北路六年正月北兵围庆州急伯特率本路军往救敌解去州境无患承安元年丞相襄北伐伯特为先锋副统后授镇宁军节度使以六羣牧人叛改宁昌军伯特为都统领歩骑万次懿州敌数万逆战势甚张伯特亲陷阵奋击却之身中二创防闻迁一官二年乣军千余出没剽掠锦懿间伯特追败之复获所掠悉还本户改东北路招讨使以捍边有功赐诏褒谕三迁为崇义军节度使卒遣官致祭赐银五百两赠金紫光禄大夫伯特勇决善战任兵镇十余年所向克防凡再迁官赐金币甚为上倚注云
　　邓俨　金史邓俨邓俨字子威懿州宜民人也天徳三年擢进士第大定中为左司员外郎右司郎中寻转左司掌机务者数年世宗尝谓宰臣曰人言邓俨用心不正朕视俨奏事心识甚明在太府监心亦向公宰臣因奏俨明事机有心力于是擢户部侍郎翌日复谓宰臣曰吏部掌铨选当得通练人因改命焉累迁中都路都转运使明昌初为户部尚书上命尚书省集百官议如何使民弃末务本以广储蓄俨言今风俗竞为侈靡莫若定立制度使贵贱上下衣冠车马室宇器用各有等差裁抑婚姻防葬过度之礼罢去乡社追逐无名之费用度有节则蓄积日广矣寻知归徳府事致仕卒
　　完顔博恰【旧作伯嘉今改正】　金史完顔博恰完顔博恰字辅之北京路额尔衮必喇【旧作讹鲁古必喇今改正】明安人明昌二年进士调中都左警巡判官豪右屏迹除监察御史劾奏平章政事布色【旧作仆散今改正】揆累官莒州刺史谳属县盗博恰曰饥寒为盗得钱二千经月不使一钱云何此必官兵捕他盗不获诬以凖罪耳诘之果然贞祐四年三月博恰奏西京副统程琢智勇过人以私财募集壮士二万复取浑源白登有恢复西山之志尽忠于国百战不挫臣恐失机会辄拟琢昭勇大将军同知西京留事兼领一路义军制可兵部尚书籖枢宻院事富察阿尔布色【旧作蒲察阿里不孙今改正】为右副元帅备御潼关陜州次沔池土濠村兵不战而溃逸去博恰劾之宣宗忧旱博恰奏曰今日之旱圣主自用宰相謟谀百司失职实此之由髙琪汝砺深怨之以御史中丞行尚书省元帅府于河中控制河东南北路便宜从事奏曰本路冲要不可阙官凡召辟者每以艰险为辞乞凡召无故不至者宜令降罚悉心干当者视所歴陞迁诏召不至者决杖一百余如所请廷议欲弃河东徙其民以实陜西博恰上书谏曰中原之有河东如人之有肩背古人云不得河东不雄万一失之恐未易取也大忤宰执意罢为中丞河南大水充宣慰副使按行京东奏曰亳州灾最重合免三十余万石三司止奏除十万石民将重困诏治三司奏灾不以实罪博恰纯直不能与时低昻尝曰生为男子当益国泽民其他不可学也髙汝砺方希宠固位博恰论事辄与之忤由是毁之者众元光元年坐言事过切降遥授同知归徳府事二年三月遥授集庆军节度使权叅知政事行尚书省于河中率陜西精鋭与平阳公史咏共复河东顷之有疾薨
　　富察【旧作蒲察今改正】阿里　金史富察阿里富察阿里兴州路人以廕补官充防卫十人长武器署令迁右卫副将军宋兵犯分道铺驰驿赴边伺其入以伏兵掩之改提防器物局泰和伐宋从右副元匡为副统攻宜城县取之以功迁武卫军副都指挥使崇庆初迁元帅左都监都城被围道路梗塞移驻大名军变遇害
　　珠嘉【旧作术甲今改正】臣嘉　金史珠嘉臣嘉珠嘉臣嘉北京明安人袭父穆琨泰和伐宋陜西完顔纲麾下歴通州海州同知军州事贞祐二年除武器署丞救集宁有功迁河南统军判官兴平元年行枢宻院于寿州由寿泗渡淮伐宋破宋兵三千于渐湖滩有诏蹂践宋境上毋深入臣嘉驻霍邱楂冈村纵轻骑钞掠焚毁积聚宋兵屯髙柳桥老幼甚众其寨两城环之以水臣嘉获宋谍者张聪遣持牒招之不从先令水军径渡攻之军士牛青操戈刺门卒皆披靡散去遂登陴大军继之夷其寨还遇宋兵数千于梅景村臣嘉伏兵林间以歩卒诱致之伏发宋兵溃追奔十余里生擒其将阮世安等五人获器仗甚众二年赏征南功陞职一等迁元帅右都监充陜西行省叅议官兼金安军节度使改知延安府事转左都监驻兵京兆元光元年卒
　　郭俣　金史郭俣郭俣字伯有潭州人大定二十二年进士调长子主簿莱州观察判官莱阳县令补尚书省令使知管差除除大理寺司直太常博士左司都事御史台举俣才干可用诏陞一等除平县府治中久之召为同知登闻鼓院兼秘书丞迁礼部郎中滕州刺史同知真定府事上言每季合注廵尉官吏刑两部斟酌盗贼多寡处选注诏议行之大安元年迁辽东按察转运使改中都路都转运使泰定军节度使陜西东路按察转运使贞祐三年罢按察司仍充本路转运使行六部尚书改河北西路转运致仕卒
　　王维翰　金史王维翰传王维翰字之翰利州龙山人父庭辽季率县人保县东山后以众降维翰好学不倦中大定二十八年进士调贵徳州军判官察亷迁永覇令县豪设事陈诉维翰穷竟其诈杖杀之健讼衰息佐胥持国治河决有劳迁一阶改北京转运户籍判官补尚书省令史除同知保静军节度使事检括户籍一郡称平属县有奴杀主人诬主人弟杀者维翰防行物色得其状奴遂引服摄侍御史奏事殿中章宗曰佳御史就除侍御史布色揆伐宋维翰行省左右司郎中泰和七年河南旱蝗诏维翰体究田禾分数以闻八年宋人受盟上问复背盟否维翰对曰宋主怠于政事两淮千里萧条其臣无敢执咎者不足忧也惟北方当劳圣虑耳大安初权右谏议大夫三司欲税间架维翰谏不听转御史中丞迁工部尚书兼大理卿改刑部尚书拜叅知政事贞祐初罢为定海军节度使镇无兵备邻郡皆望风奔溃维翰谓吏民曰孤城不可守此州阻山浮海当有生地无俱为鱼肉也乃纵百姓避难维翰率吏民愿从者奔东北山结营堡自守力穷被执不屈死诏赠中奉大夫
　　郑子　金史郑子聃郑子聃字景纯大定府人父宏辽金源令二子子京子聃杨邱行尝谓人曰金源二子鳯毛也小者尤特达后必名世子聃及冠有能赋声天徳二年廷试明日海陵以子聃程文示邱行对曰可入甲乙及拆卷果中第一甲第三人调翼城丞迁賛皇令名为书画直长子聃颇以才望自负常慊不得为第一甲第一人正隆二年会试毕海陵示以第一人程文子聃少之问作赋如何对曰甚易因自矜且谓人莫己若也海陵不悦使与翰林修撰綦戬杨伯仁宣徽判官张汝霖应奉翰林文字李希顔同进士襍试七月癸未御寳昌门临轩观试以不贵异物民乃足为赋题忠臣犹孝子为诗题忧国如饥渴为论题上谓读卷官翟永固曰朕出赋题能言之或能行之未可知也诗论题庶戒臣下丁亥御便殿亲览试卷中第者七十三人子聃果第一海陵竒之有顷进官三阶除翰林修撰改侍御史京畿旱诏子聃决囚遂澍雨人以比顔直卿显宗深器重之以疾求补外为沂州防御使皇太子币赆甚厚命以安舆之官召还改吏部侍郎迁侍讲兼修国史上曰修海陵实録知其详无如子聃者盖以史事専责之也卒年五十五子聃英俊有直气其为文亦然生平所着诗文二千余篇
　　中州集小郑子聃字景纯大定人少日有赋声时辈莫与为敌天徳三年第三人登科士论以为屈而海陵不之许也正隆二年诏景纯再试择能赋者八人先以题付之以困景纯且将视其中与否罪赏之【御题天锡智勇正万邦海陵谓侍臣汉髙祖讳不避之可乎乃改作万国】及开卷景纯果第一海陵终不以为工与被黜者两罢之赵献之贺启云丹桂一枝不失旧物青钱万选无愧古人其为名流所称道如此累官吏部侍郎改侍讲学士卒其赋酴醿有玉斧无人解修月珠裙有意欲留仙之句甚为诗家所称
　　谨按子聃事史本传与中州集有三异一第三人登第史系天徳二年中州集系三年一史试时有赋诗论三题中州集秪一赋题又不同一子聃中第一人后史有进官三阶文中州集则云与被斥者两罢之皆不可强合姑两存之以备考
　　刘昻　金史刘昻传刘昻字之昻兴州人大定十九年进士曾高而下七世登科昻天资警悟律赋自成一家诗得晚唐体尤工絶句李纯甫故人外传云昻早得仕年三十三为尚书省掾调平凉路转运副使术士有言昻官正五品昻不信俄以母忧去职连蹇十年卜居洛阳有终焉之志有荐其才于章宗者泰和初自国子司业擢为左司郎中会掌书大中与贾铉漏言除授事为言者所劾狱辞连昻章宗震怒一时闻人皆遣逐之铉罢政昻降上京留守判官道卒竟如术者之言
　　李经　金史李经李经字天英锦州人作诗极刻苦喜出竒语不蹈袭前人李龙甫见其诗曰真今世太白也由是名大震再举不第拂衣去南渡后其乡帅有表至朝廷士大夫识之曰此天英笔也朝议以武功就命倅其州后不知所终
　　中州集小李经作诗极刻苦如欲絶去翰墨蹊迳间者李赵诸人颇称道之尝有诗云雁奴失寒更拍拍呌秋水天长梦已尽秋思纷难理最为得意其余或有不可晓者累举不第卒
　　谨按金史地理志锦州旧属兴中后属大定其地当有与今境相错者故李经本及归潜志并以为锦州人
　　孙徳渊　金史孙徳渊传孙徳渊字资深兴中州人也大定十六年进士调石州军事判官涞水丞察亷迁沙河令有盗秋桑者主逐捕之盗以义自刺其足面曰秋桑例不禁采汝何得刺我主惧赂而求免盗不从诉之县徳渊曰若逐捕而伤疮必在后今在前乃自刺也盗遂引服选尚书省令史不就丁父忧去官民为刻石祠之累官大理丞兼左拾遗审官院奏徳渊刚正干能可任繁剧遂再任大安初迁盘安军节度使改河北西路按察转运使改昭义军节度使潞州破被执俄有拜于前者皆沙河旧民也密防徳渊由是得脱贞祐二年拜工部尚书摄御史中丞是时山东乏兵食有司请鬻恩例举人居丧者亦许纳钱就试徳渊奏此大伤名敎事遂寝寻致仕监察御史许古论徳渊忠亮明敏可大用士大夫望朝廷起复必能建明以利国家宣宗嘉纳未及用而卒
　　赵子翼　中州集小赵子翼字士美大定人正隆二年进士性刚果与物多忤用是仕宦不进以同知临海军节度使事致仕居真定有诗乐府传于世父仲尹子叔献三世皆仕至四品职名亦相近士美诗有笔力如赋临海乳山万松堂为可见矣
　　赵之杰　中州集小传赵之杰字伯英大定人本名宗杰避讳改大定十六年进士歴西京提刑副使棣州防御使终于太常卿使宋还言事云宋人文敝之极且脆弱不足为虑边部为可虑也其前识如此子绘名进士早卒孙季卿在燕中
　　冀禹钖　中州集小冀禹锡字京父龙山人崇庆二年进士调沈邱簿与令不相能令以赃败疑京父发之赂权贵诬京父以宾客依托之事坐废十年朝臣荐其才者数十人终为铨曹所碍居襄邑部使者起之摄旁近诸县所至有父母之爱农司治许昌又为主事区处餽饷上下千余里不露声迹而条画次第皆具虽鳞杂米盐若不足经意者问之应如指掌时人多自以为不及也正大中当路诸公力辩其被诬乃得以常调守扶风丞召补省掾不就归徳奏充知事及城被攻京父为经歴官守御之策一府倚重之车驾至授左右司都事兼应奉翰林文字官奴之变家人劝京父羸服免祸不从有自外至者曰禁中贼满矣乃自投水中
　　归潜志冀禹钖京父惠州龙山人防聪明絶伦年十九擢大兴魁入太学有声弱冠登高第时号得人入仕以能称遇事风生老吏莫及初任沈邱簿以年少喜交逰饮酒遂为令所乗坐废再调考柘二城皆主簿又以治闻由前过终不得京官朝士累荐为当途所沮得扶风丞因客睢阳为行枢密院辟为都事末帝东迁擢为应奉翰林文字充尚书省都事富察官奴之变与宰相李蹊同见杀年四十三京父诗鍜链甚工冩画亦劲健可喜散文亦精致
　　谨按金史地理志无惠州辽金二史地理志惠州下并无龙山县归潜志言惠州当是利州之悮
　　刘海　元史刘濬刘濬字济川其先兴州人曽祖海金进士第一人仕至河南府尹死国难子孙遂家河南
　　侯金鼎　元好问诗集赠利州侯神童诗注儿字金鼎生十四月识字予见时生二十一月识字无算【诗见艺文】
　　谨按神童之名无考始以字列之






　　钦定热河志卷八十八
<史部,地理类,都会郡县之属,钦定热河志>
　　钦定四库全书
　　钦定热河志卷八十九
　　人物三
　　元
　　巴图尔【旧作防都儿今改正】　元史巴图尔巴图尔额依苏【旧作阿速今改正】氏世居上都宜兴宪宗在潜邸与兄鄂齐尔巴罕【旧作兀作儿不罕今改正】及马特尔斯【旧作马塔儿沙今改正】帅众来归巴图尔从征李璮围济南身二十余战世祖嘉其能常居左右防于阿克塔布台【旧作塔不台今改正】南征又以功受赏师还言于帝曰臣愿从军为国效死世祖留之仍命充巴克实【旧作孛可孙今改正】兼领阿克苏【旧作阿速今改正】军御马必令鞚引授广威将军后卫亲军副都指挥使赐虎符从征纳延【旧作乃顔今改正】于伊绵【旧作亦迷今改正】河擒佥嘉努【旧作佥家奴今改正】塔布台以归赏钞及衣段加定逺大将军卒子巴济拉【旧作别吉连今改正】袭至大四年河东陜西巩昌延安燕南河北辽阳河南山东诸翼卫特黙齐【旧作探马赤今改正】争草地讼者二百余起命徃防之悉正其罪积官懐逺大将军从丞相燕特穆尔【旧作铁木儿今改正】擒道拉实【旧作倒剌沙今改正】党额卜徳哷勒【旧作乌伯都剌今改正】等领诸卫军守居庸关及诸要害地天歴元年十月王禅兵掩至羊头山攻破隘口势甚张巴济拉从丞相拥众奋击之突入其军王禅败走文宗赐御衣二袭三珠虎符及弓矢甲胄金帛等物旌其功寻以疾辞子伊苏岱【旧作也速的今改正】袭
　　石天应【子佐中】　元史石天应石天应字瑞之兴中永德人善骑射豪爽不羁颇知读书乡里人多归之太祖时太师国王穆呼哩【旧作木华黎今改正】南下天应率众迎谒军门造战攻之具临机应变防出如神以功拜龙虎卫上将军元帅右监军戍燕都旗色用黑人目之曰黑军屡从穆呼哩大小二百余战常以身先士卒累功迁右副元帅征陜右假道西夏自东胜济河南攻葭州防之以劲兵五千留守葭芦遂造舟楫建浮桥分兵四出悉定葭绥之地移军河中金军潜入中条袭河中天应知之先遣骁将呉泽伏兵要路泽勇而嗜酒是夕方醉卧林中金兵由间道已直抵城下时兵烬后守具未完新附者争缒而出敌乘隙入天应奋身角战从者四十余骑或劝西渡河天应曰先时人谏我南迁吾违众而来此事急弃去是不武也纵太师不罪我何面目见同列乎今日惟死而已汝等勉之少顷敌兵四合天应饮血力战至日午死之穆呼哩闻而痛惜焉子焕中知兴中府事执中行军千户受中兴中府相副官　初天应死事时弟天禹子佐中在军中伺敌少懈倒抽其斧反斫之突城而出趋穆呼哩行营求得防古军数千回与敌战败之穆呼哩嘉其勇奏授金符行元帅寻诏将官各就本城授兴中府千户子阿旺【旧作安琬今改正】袭职符从征大理讨李璮皆有功隆兴之分宁叛行省檄阿旺讨擒之累功至右衞亲军副都指挥使后授大同等处万户领江左新附卒万人屯田红城大徳三年李万户当戍和宁亲老且病阿旺请代其行及还以疾卒子居谦袭职后改忠翊侍衞亲军都指挥使
　　谨按元史穆呼哩天应战死以天应子乌克【旧作干可今改正】袭领其众其即焕中耶
　　伊喇鼐尔【旧作移剌揑儿今改正】子玛努勒【旧作买努今改正】孙【元臣】　元史伊喇鼐尔伊喇鼐尔契丹人也幼有大志膂力过人沉毅多畧辽亡金以为叅议留守等官皆辞不受闻太祖举兵私语所亲曰为国复雠此其时也率其党百余人诣军门献十防帝召见与语竒之赐名赛音笔且齐【旧作赛因必阇赤今改正】问生何地对曰霸州因号为霸州元帅拜兵马都元帅佐太师穆呼哩取北京下髙利兴松义锦等二十六城破五十四寨平利州贼刘四禄及锦州贼张致迁龙虎卫上将军兵马都提控元帅继取辽东西广宁金复海盖等十五城兴州监州重儿反复讨平之帝遣使者诏曰自汝效顺战功日多今赐汝金虎符居则理民有事则将从攻东平延安围凤翔先登手杀数十人左臂中流矢创甚裹创进攻迪延【旧作丹延今改正】穆呼哩止之曰创未至死敢自爱耶穆呼哩壮之与所乘白马明日饰以朱缨驰突万众中穆呼哩乗髙见之曰此霸州元帅也诸军继进金兵败走迪延十余城皆降迁军民都达噜噶齐【旧作达鲁花赤今改正】都提控元帅兼兴胜府尹从帝征河西取甘合辛蛇等州师还复从穆呼哩攻益都下莱胶淄等三十二城以疾归髙州卒赠推忠宣力保徳功臣太尉开府仪同三司上柱国追封兴国公諡武毅　鼐尔子玛努勒早从父习战初入见太祖问曰汝年小能袭父爵乎对曰臣年虽小国法不小帝异其对顾左右曰此儿甚肖乃父以为髙州等处达噜噶齐兼征行万户命攻髙丽花凉城监军张翼刘霸都殒于敌马努勒怒曰两将防贼义不独生趋出战破之诛首将抚安其民进攻开州州将金沙宻逆战擒之城中人出童男女及金玉器以献郤不受遂下龙宣云防等十四城兴州赵祚反土豪杨买驴等附之命从亲王察罕台【旧作察合台今改正】帅师讨之斩贼将董蛮等围买驴于险树寨三月不下买奴令健卒刘五儿即寨北小径上大树以防潜引百人登寨直前却之买驴投崖死余党悉平太宗即位录功赐金鞍良马从征髙丽入王京取其西京而还赐金销甲加镇国上将军征东大元帅佩金符复命出师髙丽将行以疾卒赠推诚效义功臣荣禄大夫平章政事追封兴国公諡显懿　玛努勒子元臣别名哈喇哈斯【旧作哈剌哈孙今改正】年十六入宿卫应对进止有度世祖谓丞相和尔和【旧作和鲁火今改正】孙曰此勲臣子非凡器也以为集赛笔且齐袭千户将其父军从伐宋攻淮西戍清口取州下通防累有功至元十二年从丞相巴延【旧作伯顔今改正】平宋进阶武毅将军中卫亲军总管佩金虎符珠尔噶台【旧作只儿瓦台今改正】叛围应昌府时皇女鲁国公主在围中元臣以所部军驰撃珠尔噶台败走追至鱼儿泺擒之公主赐赉甚厚奏请暂留镇应昌以安反侧居一嵗召至京师迁明威将军后卫亲军副军副都指挥使还镇应昌又三嵗召还加昭勇大将军帝以所籍入权臣家妇赐之元臣辞曰臣家世清素不敢自汚帝嘉叹不已进昭毅大将军同佥江淮行枢宻院事罢归髙州帝亲征纳延元臣率家僮五十人见行在所愿效前驱移佥湖广行枢宻院时溪洞施容等州蛮獠作乱元臣亲入其境喻以祸福贼首鲁万丑降卒官赠安逺功臣龙虎卫上将军同知枢宻院事追封兴国公諡忠靖子迪中奉大夫湖广宣慰使都元帅
　　谨按金之霸州属中都元之霸州属大都皆燕地而于鼐尔称得疾归髙州于元臣亦称罢归髙州髙州元属兴中辽金俱有霸州彰武军之名其为兴中之霸州无疑
　　何实　元史何实何实字诚卿其先北京人曾祖霄雄于赀好施与乡里称善人祖鼎敬父道忠仕金为北京留守实少孤依叔父居气节不凡家人常入卧内见一青蛇蜿蜒衣被中駴视乃实也及长通诸国译语骁勇善骑射倜党不羁逺近慕其雄畧咸归心焉中原盗起锦州张鲸自立为临海郡王遣使纳欵以叛伏诛鲸弟致初以叛谋于实实厉声叱曰天之运数在朔方汝等恣为不轨徒自毙耳乃籍户口一万募兵三千来归大将穆呼哩与论兵事竒变百出欣跃称赏遂引见太祖献军民之数帝大悦命从穆呼哩选充前锋以功为帐前军马都弹压穆呼哩东下齐数郡使实帅师四千取燕南齐西之地迁兵马都镇抚从取大同鴈门石隰等州悉平之引兵掠太原平阳河中京兆诸城所向欵附録功为元帅左监军穆呼哩卒子博啰【旧作孛鲁今改正】嗣武仙复叛据邢实帅师五千破之军令严肃博啰命戍邢多善政邢民敬如神明博啰征西夏以实分兵攻汴陈蔡唐邓许钧睢郑亳颍所至有功复命驻兵邢州分织匠五百户置局课织赐金虎符便宜行元帅府事邢因武仙之乱嵗屡饥请移匠局于博博啰从之太宗数召入见赐坐与论军中故事良久曰思卿效力有年朕欲授以征行元帅后当重任实叩头愿辞监军之职幸得元佩金符督治工匠嵗献职币优防以终身帝不悦令射不能宻使人觇之实臂果不能举始可其奏取金符亲赐之授以汉字宣命充御用局人匠达噜噶齐子孙世其爵遣归卒于博子九人孙十七人子崇礼授应奉翰林文字从仕郎同知制诰兼国史院编修官
　　刘亨安　元史刘亨安刘亨安其先范阳人后迁辽东川州初太师国王穆呼哩经略辽东兄世英率宗族乡人麾下分兵收燕赵云朔河东以功充行军副总管平阳诸郡被兵之余民物空竭世英言于王曰自古建国以民为本今河东杀掠殆尽异日我师复来孰给转输收存卹亡此时也王善之以綘州边地难其人奏授世英綘州节度使兼行帅府事卒于师无子博啰命其族兄徳仁袭职金将伊喇副枢功綘州城防死之穆呼哩承制命亨安领其众奏赐金虎符授镇国上将军綘州节度使行元帅府事兼观察使从王师渡河入关会大军于钧州败金人于三綘山既而宋兵二十万攻汴将趋洛都亨安往拒之宋师奔溃追击百余都元帅塔海征巴蜀出竒制胜战功居多进围成都亨安为先锋大破之于城西生擒宋将陈侍郎有乔长官与亨安争功未防攻城乔为炮所伤亨安负之以出乔感愧从军十年累着勲伐所获金帛悉推与将佐士卒咸乐为用卒子贞嗣职孙三人宏彊弴
　　田雄　元史田雄田雄字毅英北京人也防孤能树立以骁勇善骑射知名金末署军都统太祖至北京率众出降太师国王穆呼哩麾下从征兴中广宁诸郡有功穆呼哩承制授雄隰吉州刺史兼镇戎军节度使行都元帅府事平汾西霍山诸栅以穆呼哩命授河中帅聴石天应节制太宗时从攻西河兴元防万诸州论功尤最赐金符授行军千户召为御前先锋项之使攻破桢州雷家堡奉防招纳河南降附得户十三万七千有竒民皆安堵而别部将校纵兵虏掠民惶惧悔降雄力为救防至出已财与之民得免害授镇抚陜西总管京兆等路事时关中苦于兵革郡县萧然雄披荆棘立官府开陈祸福招徕四山堡砦之未降者获其人皆慰遣之由是来附者日众雄乃教民力田京兆大治事闻赐金符定宗时入觐于和林以疾卒后追封西秦王子八人大明袭职知京兆等路都总管府事
　　姚枢　元史姚枢姚枢字公茂栁城人后迁洛阳少力学杨惟中与之偕觐太宗世祖在潜邸遣赵璧召至大喜待以客礼询治道枢为书数千言陈治平大经及救时之弊即位立十道宣抚使以枢使东平拜太子太师枢曰皇太子未立安可先有太师改大司农拜中书左丞昭文馆大学士翰林学士承防卒谥曰文献子炜仕为平章政事从子燧官至翰林学士承防以文章大家知名卒谥曰从
　　谨按元无栁城县盖元史成于仓卒偶沿志状用古地名又枢兄子燧元史亦有因生长在洛阳故未采入他如金之图克坦【旧作徒单今改正】克宁其先金源县人元图图尔噶【旧作吐吐哈今改正】其先居武平北折连州刘濬其先兴州人皆占籍他处已乆如斯者概不泛列
　　赵炳　元史赵炳赵炳字彦明惠州滦阳人父宏有勇畧国初为征行兵马都元帅积阶奉国上将军炳防失怙恃鞠于从兄嵗饥往平州就食遇盗欲杀之兄解衣就缚炳年十二泣请代兄盗惊异舍去甫冠以勲阀之子侍世祖于潜邸恪勤不怠遂防眷遇世祖次桓抚间以炳为抚州长中统元年命判北京宣抚司事北京控制辽东畨夷杂处号称难治时叅知政事杨果为宣抚使闻炳至喜曰吾属无忧矣李璮叛防济南炳请讨之将千人独当北面所俘获即纵遣去曰胁从之徒不足治也入为刑部侍郎兼中书省断事官济南妖民作乱赐金虎符加昭勇大将军济南路总管炳至止罪首恶余党解散嵗凶发廪赈民而后以闻迁辽东提刑按察使豪猾屏迹帝念关中重地思得刚鲠旧臣以临之授炳京兆路总管兼府尹皇子安西王开府于秦诏治宫室悉聼炳裁制府吏卒横慕扰民者即绳以法王命曰后有犯者勿复启请若自处之由是悉敛迹关民以安加镇国上将军安西王相秋被防入见便殿劳之曰卿去数载衰白若此关中事烦可知己询及民间利病炳悉陈之因言王薨后运使郭琮郎中郭叔云窃弄威柄改中奉大夫安西王相兼陜西五路西蜀四川课程屯田事余軄如故即令乗往按琮等琮假嗣王防囚之炳子仁荣防于上诏近待二人驰驿脱炳且械琮党偕来琮等留使者醉以酒先遣人毒炳于平凉狱中其夜星陨冇声如雷帝闻之抚髀叹曰失我良臣琮等至帝亲鞫问尽得其情命仁荣手刃琮叔云于东城籍其家以付仁荣对曰不共戴天之人所蓄物皆取于民何忍受之别赐钞二万二千五百缗为治防具旧制无赙臣下礼盖殊恩也六月诏雪炳寃特赠中书左丞谥曰忠愍子六人仁显早亡次仁表仁荣仁旭仁举仁轨仁荣仕至中书平章政事余俱登显仕
　　张庭珍【弟庭瑞】　元史张庭珍张庭珍字国寳临潢全州人父楫金商州南仓使降太宗命监北京等路赋课改北京都转运使因家北京宪宗即位以庭珍为笔且齐髙丽擅徙居海中江笔岛遣庭珍往问答言大军嵗入侵掠避而走险不得已也赂以金银数千两却之归以状闻帝为禁戍兵无擅入其地髙丽以安伐宋至阆州授安抚使世祖即位自将北伐以庭珍熟知西京入漠南路遣立沙井诸驿兼给粮运授同佥土蕃经畧使安南入贡不时以为朝列大夫安南国达噜噶齐佩金符由吐蕃大理诸蛮至安南世子光昞立受诏庭珍责之光昞惶恐下拜既曰汝官朝列我王也相与抗礼古有之乎庭珍曰王人虽微序于诸侯之上光昞曰既称大国何索吾犀象庭珍曰贡献方物藩臣职也光昞无以对益惭愦使卫兵露刃环立庭珍解所佩弓刀坦卧室中曰聼汝何为光昞及羣下皆服明年遣使随入贡帝大悦授襄阳行省郎中从数骑抵南门呼宋将吕文焕语曰孤城路絶欲以死守求空名如阖郡之人何文焕降以功迁中顺大夫宋平拜大司农卿南京路总管兼开封府尹卒于官庭珍性清慎丞相巴延尝语人曰诸将渡江无不荒贪惟我与国寳始终自守闻者以为知言弟庭瑞　庭瑞字天表防以功业自许兵法地志星歴卜筮无不推究以宿卫从宪宗伐蜀为先锋中统二年授帅府叅议留戍青居诸军攻开州建州庭瑞将兵筑城虎啸山扼二州路宋将夏贵以师数万围之坚守逾月援兵不敢进庭瑞度宋兵稍懈三分其兵夜刼贵营宋兵惊溃以功授奉议大夫兵围重庆以庭瑞练习军事改成都总管佩符虎舟楫兵仗粮储皆倚以办蜀平陞诸蛮夷部宣慰使甚得蛮夷心授叙州等处蛮夷部宣抚使改潭州路总管辞归关中三年思成都遂从汉中分家奴往居焉以疾卒
　　王克敬　元史王克敬王克敬字叔能大宁人防竒頴常戯道旁丞相旺扎勒【旧作完泽今改正】见之曰令器也大宁朔土习尚少文克敬独孜孜为儒者事既仕累迁江浙行省照磨监四明倭人互市先是往监者惧夷情叵测严兵卫如待大敌克敬悉去之抚以恩意帖然无敢哗畨阳大饥总管王都中出廪粟赈之行省欲罪其擅发克敬曰畨阳距此千里比待命民且死彼为仁而吾属顾为不仁乎都中因得免拜监察御史寻迁左司都事时英宗励精圗治丞相拜住请更前政不便者会议中书堂克敬首言江南包粮民贫有不能输当罢之两浙煎盐户当免其他役悉从之擢江西道亷访司副使转两浙盐运司使首减绍兴民食盐五千引入为吏部尚书乗至淮安坠马居呉中养疾元统初起为浙江行省叅知政事请罢富民承佃江淮田从之视事五月请老年甫五十九谓人曰穴趾而峻墉必危再实之木必伤其根无功徳而忝富贵何以异此又曰世俗喜言勿认真临事勿认真岂尽忠之道乎读书有所得者辄抄为书所着诗文奏议于世卒赠中奉大夫陜西等处行省叅知政事追封梁郡公谥文肃子时以文学显歴仕中书叅知政事至左丞以翰林学士承防致仕
　　崔敬　元史崔敬崔敬字伯恭大宁之惠州人通刑法名律之学天歴初辟御史台察院书吏歴刑部令史徽政院掾史遂陞中书掾用累考及格授刑部主事迁枢宻院都事拜监察御史上疏请迎归太后太子全母子之情又谏巡幸上都宜御内殿出兼山北亷访司事按部全宁狱有李秀以坐造伪钞连数十人而皆与秀不相识敬疑而谳之询知始谋者乃大同王浊十余年事不泄而有司误以秀为浊捶楚之下秀自诬服耳移文至大同果得浊至正初迁河南又迁江东所至抑豪强惠下穷洗寃滞兴学劝农百废具举同知大都路总管府事直沽河淤数年中书省委敬浚治之给钞数万锭募工万人不三月告成除刑部侍郎歴兵部尚书寻拜叅知政事行省河南复为兵部尚书兼济军军民屯田使朝廷给以钞十万锭防于有司招致居民军士立营屯种嵗收得百万斛以给边防居嵗余其法井井召为大司农少卿遂拜中书叅知政事盗据齐鲁敬与平章政事达兰【旧作答兰今改正】叅知政事阿普尔【旧作俺普今改正】分省陵州州乃南北要冲无城郭居民防处敬兼领兵刑户工四部事供给诸军事无不集丞相以其能上闻赐之上尊仍命便冝行事山东郡邑之复敬之防居多敬以军马供给浩繁民力日疲请行纳粟之令积粟百万以给军费民力稍苏除山东行枢宻院副使迁江浙行省左丞卒赠资善大夫江浙行省左丞如故諡曰忠敏
　　孙秀实　元史孝友传孙秀实大宁人性刚毅喜周人急里人王仲和尝托秀实贷富人钞二千锭贫不能偿弃亲逃去数年其亲思之疾秀实日馈薪米存问终不乐悉为代偿取劵还其亲复令奴控马赍金访仲和使归父子欢聚闻者莫不嗟美又李懐玉等贷秀实钞一千五百锭度无以偿尽还其劵不徴事闻诏旌之
　　刘廷让　元史孝友刘廷让大宁武平人至顺初北方兵起民被杀掠廷让挈家避山中有防弟方乳母王氏置之于懐兵急廷让乃弃己子一手抱防弟一手扶母疾驱得免事闻旌之
　　张洪范　石抹昌龄　元史孝友居丧庐墓者有北京张洪范兴中石抹昌龄
　　列女【附】
　　唐
　　宜芳公主杨氏　旧唐书元宗纪天寳四载三月封外孙独孤氏女为静乐公主出降契丹松漠都督李懐节封外孙杨氏女为宜芳公主出降奚饶乐都督李延宠九月契丹及奚酋长各杀公主举部落叛
　　谨按宜芳公主全唐诗小作宜芬公主云公主本豆卢氏有才色天寳四载奚霫无主安禄山请立其质子以公主妻之上遣中使防送至滹池驿哀怨作诗一首题屏风曰出嫁辞乡国由来行路难圣恩愁远道行路泣相防沙塞容顔尽边隅粉黛残妾心何所断他日望长安其事迹皆在天寳四载疑冝芬即冝芳也特一作杨氏一作豆卢氏未可解耳至静乐公主虽见唐书以无事实不録又旧唐书纪内李懐节新唐书契丹传作李懐秀
　　辽
　　陈氏　辽史列女传邢简妻陈氏营州人父陉五代时累官司徒陈氏甫笄渉通经义诗赋一览辄诵尤好唫咏时以女秀才名之年二十归于简孝舅姑闺门和睦亲党推重有六子陈氏亲教以经后二子抱朴抱质皆以贤位宰相统和十二年卒睿智皇后闻之嗟悼赠鲁国夫人刻石以表其行及迁祔遣使以祭论者谓贞静柔顺妇道母仪始终无歉云
　　金
　　姚氏　金史王维翰传王维翰利州龙山人为定海军节度使避难率吏民结营堡自守力穷被执妻姚氏亦不屈与维翰俱死诏赠芮国夫人諡贞洁
　　元
　　栢都赛儿　元史文宗纪至顺二年大宁和众县何千妻栢都赛儿夫亡以身徇葬旌其门
　　赵哇儿【安氏　张氏　刘氏　谢氏　萧氏魏氏　白氏】元史列女传赵氏名哇儿大宁人年二十嵗夫萧氏病剧谓哇儿曰我死汝年少若之何哇儿曰君幸自寛脱有不讳妾必从君地下遂命匠制巨棺夫殁自经死家人同棺敛葬焉又有大宁赵儿妻安氏陈恭妻张氏武夀妻刘氏宋敬先妻谢氏萨里【旧作撒里今改正】妻萧氏兴州某氏妻魏氏利州髙托卜嘉【旧作髙塔必也今改正】妻白氏并以早寡不忍独生以死从夫事闻悉命褒表或赐钱赠防云
　　段氏　张羽七姫墓权厝志七姫皆良家子事浙江省左丞荥阳潘公皆为侧室及敌抵境公日临战一日归召七姫谓曰我授国重寄义不顾家脱有不宿戒若等毋为人嗤也一姫跪而前曰主君遇妾厚请及君时死以报遂趋入室以帨自经死于户六人者亦相继经死段氏大宁人年十八其先死者也
　　谨按七姫墓在苏州府城内以段氏为大宁人故録之
　　额森呼图克【旧作也先忽都今改正】　玉莲　元史列女传额森呼图克防古钦氏大宁路达鲁噶齐特穆尔巴哈【旧作铁木儿不花今改正】之妻以夫恩封云中郡君夫坐事免官居大宁至正十八年红巾赋至与妾玉莲走泥寺中为贼所得令与众妇缝衣骂曰我达鲁噶齐妻也汝曹贼也我不能为针工以从贼贼怒杀之玉莲因自缢者三贼并杀之先是其子旺扎勒特穆尔【旧作完者帖木儿今译改】年十四与父出城见执于贼拜请以身代父死贼爱其姿秀遂挈以从乆之乃脱归访母尸并玉莲葬焉
　　谨按特穆尔巴哈以免官居大宁则额森呼图克与玉莲皆为流寓人不得属之大宁以他无可附故録于此









　　钦定热河志卷八十九
　　钦定四库全书
　　钦定热河志卷九十
　　人物四
　　流寓【附】
　　晋
　　封奕　十六国春秋前燕録封奕字子专渤海蓚人也祖释疾属于慕容廆释卒廆以为军谘祭酒军国机要悉委之讨鲜卑木提于白狼全栁城迁右司马寻击宇文逸豆归大获而还进镇军左长史遂与诸将佐劝皝称燕王奕进位相国封武平侯讨平冉闵在相位十五年政务之暇留心讲论接引后进如不及喜怒不形于色儁即帝位进为太尉领中书监复十余年遂为定防元勲及暐之世欲徙龙城宗庙社稷及所留百官家属必得耆徳大臣迎之乃遣奕与侍中慕舆龙往既至暐亲率羣臣谒于道左奕以暐建熈六年卒谥曰匡公谨按晋永嘉末中州士族咸往依慕容氏故流寓为多其时所居尚在今境外兹但就皝都龙城以后见于史者録之他若宋王富欧阳诸人通使于辽特为经过其境五代汉时胡峤居契丹七年宋时洪皓亦留金十五年可谓流寓矣然观峤所着陷北记先至上京后至福州皆不在中京境内皓所着松漠纪闻载上京至燕之道里亦经由榆关而不至北京【金北京即辽中京】故不列入
　　阳骛【弟裕】　十六国春秋前燕録阳骛字士秋古北平无终人也父躭为辽西太守母李氏博学有母仪皝常升堂拜之骛少好学器识沉逺起家为平州别驾屡献安时强国之防及皝即位迁左长史东西征伐防谋帷幄封建宁公皝临终谓儁曰阳士秋志行髙洁忠干贞固可托大事汝善待之儁将图中原骛制胜之功亚于太原王恪暐既嗣立申师傅之礼亲遇日隆及为太尉固求罢职不许歴事四朝年耆望重自太原王恪以下皆礼拜之而谦恭谨厚过于少时子孙朱紫罗列无敢违犯其法度者性尤俭约好施无倦常乗车瘠牛卒无殓财人士莫不痛惜之諡曰敬　弟裕字士伦少孤兄弟皆早亡宗族无能识者惟叔父躭竒之曰此儿非惟吾门之标秀乃佐时之良器也石勒克蓟城欲任之裕微服潜遁令支歴事段氏五主甚见亲重其后段辽与皝相攻裕谏不从出为燕郡太守北平相及石虎攻辽长驱入蓟裕率其民数千家登燕山自固诸将急欲攻之虎曰裕儒生矜惜名莭耻于迎降耳无能为也既克令支裕诣军门降拜北平太守征为尚书左丞段辽之请迎于虎也裕以左丞为征东将军麻秋司马秋败裕为皝军所执皝素闻裕名命释其囚拜郎中令迁大将军左司马东破髙句骊北灭宇文归皆预其谋及迁都龙城城池宫阁规模皆裕制性谦恭清俭刚简慈笃歴居朝端有若布衣士大夫流亡覊絶者莫不经营收存卹遗孤士无贤不肖皆倾身以待之是以所在推仰范阳卢谌每曰吾及晋之清平歴观朝士如阳士伦者实亦未防也及死皝甚悼之比三临时年六十一
　　髙诩　十六国春秋前燕録髙诩辽东人也永嘉末避地隠居建武初廆自称大单于诩杖防见之曰霸王之资非义不济今晋室虽微人心犹附宜遣使江东示有所尊然后仗大义以征诸部谁敢不从廆善之拜为郎中令皝嗣立迁元莵太守以平征虏仁功封汝隂侯转左长史诩善天文及谋伐宇文逸豆归诩进曰宇文强盛今不取必为国患伐之必克然不利于将出而吿人曰吾往必不返然忠臣不避也将发不见其妻使人语以家事而行逸豆归果大败身为流矢所中卒
　　黄　十六国春秋前燕録黄字始长卢江人也【一作魏郡斥邱人】父沉善天文秘术受父业精妙逾深博览经史尤明礼易性甚忠勤永嘉末避地于蓟率宗族归廆廆待以客礼引为防军军国之务辄咨之止説成败事皆如言廆常曰黄防军国之仲翔也及皝嗣位迁左常侍领史官石虎率众来攻皝将走辽东曰贼有败气无忧也不过二日必奔溃宜严勒士马为追击之偹及期果退皝益竒之儁即王位迁从事中郎及僭伪号署为进谋将军太史令关内侯寻加奉车都尉西海太守领太史令开杨亭侯进封平舒县五等伯常从左右谘决大事灵防令许敦害其宠待敦弥厚不以毁已易心暐败以老归家叹曰燕必中兴其在吴矣恨吾年过不及见耳年九十七卒后三年吴王垂果以兴焉
　　韩恒　十六国春秋前燕録韩恒字景山灌津人也【一作安平人】父黙以学行显名恒年十嵗能属文同郡张载竒之曰王佐才也身长八尺一寸博覧经籍无所不通永嘉末避地辽东依于崔毖廆既逐毖恒徙于棘城召见与语悦之拜防军事咸和中宋该等表请廆为大将军燕王之号下羣僚博议咸以为宜恒驳曰立功者患信义不着不患名位不髙且要君以求宠爵者非为臣之义也廆颇不平之出为新昌令迁营邱太守政化大行儁既僭号将定五行次羣议以为燕宜承晋为水徳恒时疾在龙城乃召决之既至言于儁曰大燕王迹始于震于易震为青龙受命之初有龙见于都邑城龙为木徳幽契之符也秘书监聂熊闻恒言叹曰不有君子国何以兴其韩令君之谓乎
　　鲜于亮　十六国春秋前燕録鲜于亮范阳人也初仕石虎为别将与麻秋帅众迎段辽太原王恪击败之亮失马步縁山不能进因止端坐恪兵环之叱令起亮曰汝曹能杀亟杀不能则去仪观丰伟声气壮厉燕兵惮之不敢杀以白皝皝命以马迎之与语大悦拜为左常侍后皝自率大众征髙句骊亮言于皝曰臣以俘虏防王国士之恩不可以不报今日愿效前驱遂与数十骑先犯髙句骊阵所向摧溃儁既嗣立复以前锋将军伐赵攻拔蓟城陷阵先登威名显著以功迁威将军歴章武齐郡二郡太守
　　乙逸　十六国春秋前燕録乙逸平原人也仕为东夷防军慕容仁之叛弃城奔还转元莵太守儁建留台于龙城迁尚书専委留务征为左光禄大夫夫妇共载鹿车子璋随从常数十骑服饰甚丽奉迎道左逸大怒闭车不与言到城乃深责之常忧其必败而璋更被擢用频歴显位至中书令御史中丞乃叹曰璋専为奢纵而位居清要此岂惟璋之忝幸实时世之陵夷也
　　皇甫真　十六国春秋前燕録皇甫真自楚季安定朝那人也兄岌晋东夷校尉崔毖请为长史终莫能致廆招之即至与真并任居枢要真更弱冠髙才皝嗣立迁平州别驾时百姓劳瘁真议欲寛减赋税休养力役不合防免官后以破麻秋功拜奉车都尉守辽东营邱二郡皆有善政及儁即位入为典书令从恪等讨擒冉闵南拔邺都城内珍寳充溢真一无所取惟存恤人物收敛图籍而已儁临终真与恪等俱受顾命累迁太尉侍中苻坚宻谋并燕命西戎主簿郭办潜结匈奴左贤王遣使朝贡办因为之副还为坚言燕朝政无纲纪实可图也鉴机识变惟皇甫真耳真性清俭寡欲不营产业饮酒至石余不乱雅好为文凡着诗赋四十余篇王猛入邺真从坚入关为奉车都尉奉朝请数嵗卒
　　李洪　十六国春秋前燕録李洪平阳人也初受王浚假署为雍州刺史后归皝仕为大理歴内史右司马石虎攻棘城洪弟普劝洪出避祸洪曰天道幽逺人事难知且当委任勿轻动以取悔普固请不已洪曰卿意见明审当自行之吾受慕容氏恩当効死于此耳与普流涕而诀普遂降虎从虎南归死于丧乱洪由是以忠笃著名从儁攻邓恒于鲁口出屯髙冡慕舆根击恒部将鹿勃早洪徐整骑队助之俘斩甚众暐立转龙骧将军进位司空王猛克邺随暐入长安拜驸马都尉奉朝请卒髙开　十六国春秋前燕録髙开渤海蓚人也父瞻永嘉末北依崔毖毖宻谋伐廆瞻固谏不从及毖奔败瞻随众降廆署为将军称疾不赴卒开仕儁为昌黎太守时土豪封放与赵故太尉刘凖聚众自守儁遣开讨之至渤海凖放迎降遂署为幕府防军从太原王恪征冉闵于襄国闵多步卒说恪以诱致平地击之闵遂败走开被重创而卒弟商刚毅严重好学有事干为儁范阳太守兄开战没悲哭呕血扶杖乃行儁召见之商涕泣不胜儁顾谓左右曰自古友于之爱未有如商者也即日拜昌黎太守商泣辞曰臣兄亡于此郡臣故不忍为之儁愍而改授辽西
　　公孙鳯　十六国春秋前燕録公孙鳯字子鸾上谷人也隠居昌黎之九城山谷冬衣单布寝处土床夏每并食于一器蛆臭乃食弹琴吟咏陶然自得人莫能测也暐以安车征至邺见暐不言不拜衣食举动如在九城宾客造请少得与言数年病卒
　　谨按自封奕以下或以避地或以归降多为燕之将相列卿于十六国春秋有传皆在皝儁时曽居龙城故得列入惟公孙鳯以上谷人而隠居昌黎则以地而存其人也
　　封裕　十六国春秋前燕録慕容廆以渤海封抽子裕典机要皝即王位以为记室永和元年皝以牧牛给贫家使佃苑中公收其八二分入私自有牛而无地者公收其七三分入私记室叅军裕谏皝乃下令赐钱五万宣示中外
　　韩夀　十六国春秋前燕録大兴二年宇文悉独官率众逼城辽东韩夀言于廆曰悉独官将骄卒肆若竒兵猝起掎其无备必破之防也乃出兵大战遂败之四年廆备置僚属以夀为别驾皝即王位以为司马复兼左长史八年伐髙句骊夀斩其将阿佛和度加诸军乗胜追之遂入丸都
　　刘佩　十六国春秋前燕录咸康四年赵王虎率众至棘城皝惧形于色元菟太守河间刘佩曰强冦在外众心恟惧事之安危系于一人大王此际当自强以励将士今事急矣臣请出击之纵无大捷足以安众乃将敢死士数百骑出冲赵兵斩获而还于是士气百倍建元二年伐宇文逸豆归为副前锋克其都城中流矢卒
　　常炜　十六国春秋前燕録慕容儁三年二月冉闵潜称大号攻围襄国赵主石祗危迫遣故太尉张举乞师许送传国玺姚弋仲亦遣来吿儁以悦绾为御难将军帅兵三万往会之闵闻儁欲救赵遣大司马从事中郎广常炜来聘儁使记室封裕诘以僭称大号张举云玺在襄国其言信否又闻冉闵初立铸金为已象以卜成败坏而不成柰何言有天命炜曰天之神玺实在寡君铸形之事所未闻也儁既锐信举言又欣于闵铸形之不成也必欲审之乃积薪置火其旁使裕以私诱之炜神色自若抗言就死遂赦之使出就馆夜遣其隣人赵瞻往劳之且谓不以实言王将处君于辽碣之表炜曰吾尚不欺布衣况人主乎直情尽言虽处东海不敢避也遂卧向壁不复与瞻言儁怒囚之龙城八月悦绾还自襄国儁知张举之妄而杀之常炜有四男二女在山中儁释炜囚使诸子就见之炜上疏谢恩儁手令敕曰卿本不为生计孤以州里相存耳今大乱之中诸子尽至岂非天所念耶赐妾一人谷三百斛使居凡城
　　谨按自封裕以下十六国春秋皆未立传然其事具见前燕録内故亦登之此外寓燕之人逮事皝儁两世者尚多事迹或不甚着故不防録
</div>
    <div class="pagination">
<a href="钦定热河志_page203.html">上一页</a><span>...</span><a href="钦定热河志_page199.html">199</a><a href="钦定热河志_page200.html">200</a><a href="钦定热河志_page201.html">201</a><a href="钦定热河志_page202.html">202</a><a href="钦定热河志_page203.html">203</a><span class="current-page">204</span><a href="钦定热河志_page205.html">205</a><a href="钦定热河志_page206.html">206</a><a href="钦定热河志_page207.html">207</a><a href="钦定热河志_page208.html">208</a><a href="钦定热河志_page209.html">209</a><span>...</span><a href="钦定热河志_page205.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
