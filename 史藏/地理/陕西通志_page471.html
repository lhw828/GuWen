<!DOCTYPE html>
<html>
<head>
    <meta charset="UTF-8">
    <title>陕西通志 - 第 471 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 471 页/共 490 页</h1>
    <div class="content">　　华清宫　　　　　　　　　　　张继
　　天寳承平奈乐何华清宫殿欝嵳峩朝元阁峻临秦岭羯鼓楼髙俯渭河玉树长飘云外曲霓裳闲舞月中歌只今惟有温泉水呜咽声中感慨多
　　题仙游观　　　　　　　　　　　韩翃
　　仙防下见五城楼风物凄凄宿雨收山色遥连秦树晚砧声近报汉宫秋疎松影落空潭静细草香闲小洞幽何用别寻方外去人间亦自有丹丘
　　南原望汉宫　　　　　　　　　司空曙
　　荒原空有汉宫名衰草茫茫雉堞平连雁下时秋水在行人过尽暮烟生西陵歌吹何年絶南陌登临此日情故事悠悠不可问寒禽野水自纵横
　　华清宫感旧　　　　　　　　　王建
　　尘到朝元边使急千官夜发六龙回辇前月照罗衫泪马上风吹蜡烛灰公主妆楼金鎻澁贵妃汤殿玉莲开有时云外闻天乐知是先皇沐浴来
　　长安春游　　　　　　　　　杨巨源
　　凤城春报曲江头上客年年是胜游日暖云山当广陌天清丝管在髙楼茏葱树色分仙阁缥缈花香泛御沟桂壁朱门新邸第汉家恩泽问鄼侯
　　途次华州陪钱大夫登城北楼春望因覩李崔令狐三相国唱和之什翰林旧侣继踵华城山水清髙鸾凤翔集皆忝宿眷遂题此诗
　　刘禹锡
　　城楼四望出风尘见尽闗西渭北春百二山河雄上国一双旗节委名臣壁中今日题诗处天上同时草诏人莫恠老郎呈滥吹宦途虽别旧情亲
　　送王十八归山寄题仙游寺　　　白居易
　　曾于太白峯前住数到仙游寺里来黑水澄时潭底出白云破处洞门开林间暖酒烧红叶石上题诗拂緑苔惆怅旧游那复到菊花时节羡君回
　　华顶　　　　　　　　　　　　　李绅
　　欲向仙峯炼九丹独瞻华顶礼仙坛石标琪树凌空碧水挂银河映月寒天外鹤声随绛节洞中云气隐琅玕浮生未有从师地空诵仙经想羽翰
　　登长安慈恩寺塔　　　　　　卢宗回
　　东方晓日上翔鸾西转苍龙拂露盘渭水寒光揺藻井玉峯晴色堕朱阑九重宫阙参差见百二山河表里观暂辍去蓬悲不定一凭金界望长安
　　题慈恩寺塔　　　　　　　　章八元
　　十层突兀在虚空四十门开面面风却怪鸟飞平地上自惊人语半天中回梯暗踏如穿洞絶顶初攀似出笼落日凤城佳气合满城春树雨蒙蒙
　　咸阳城东楼　　　　　　　　　　许浑
　　一上髙楼万里愁蒹葭杨柳似汀洲溪云初起日沉阁山雨欲来风满楼鸟下绿芜秦苑夕蝉鸣黄叶汉宫秋行人莫问当年事故国东来渭水流
　　九成宫　　　　　　　　　　　李商隐
　　十二层楼阆苑西平时避暑拂虹霓云随夏后双龙尾风逐周王八骏蹄呉岳晓光连翠巘甘泉晚景上丹梯荔枝卢橘霑恩幸鸾鹊天书湿紫泥
　　行至金牛驿寄兴元渤海尚书　　　前人
　　楼上春云水底天五云章色破巴牋诸生个个王恭柳从事人人庾杲莲六曲屏风江雨急九枝灯檠夜珠圆深惭走马金牛路骤和陈王白玉篇
　　潼闗河亭　　　　　　　　　　　薛逢
　　重冈如抱岳如蹲屈曲秦川势自尊天地并功开帝宅山河相凑束龙门橹声呕轧中流渡柳色微茫逺岸村满眼波涛终古事年来惆怅与谁论
　　过潼闗　　　　　　　　　　　温庭筠
　　地形盘曲带河流景气澄明是胜游十里晓鸡闗树暗一行寒雁陇云愁片时无事溪泉好尽日凝眸岳色秋麈尾角巾应旷望更嗟芳霭隔秦楼
　　过新丰　　　　　　　　　　　　前人
　　一剑乘时帝业成沛中乡里到咸京寰区已作皇居贵风月犹含白社情泗水旧亭春草遍千门遗瓦古苔生至今留得离家恨鸡犬相闻落照明
　　过五丈原　　　　　　　　　　　前人
　　铁马云骓乆絶尘柳隂髙压汉营春天髙杀气腾闗右夜半妖星照渭濵上国卧龙空悟主中原逐鹿不因人象牀寳帐无言语从此谯周是老臣
　　马嵬驿　　　　　　　　　　　　前人
　　穆满曽为物外游六龙经此暂淹留返魂无验青烟灭理血空生百艸愁香辇却归长乐殿晓钟还下景阳楼甘泉不复重相见谁道文成是故侯
　　咸阳懐古　　　　　　　　　　　刘沧
　　经过此地无穷事一望凄然感废兴渭水故都秦二世咸阳秋草汉诸陵天空絶塞闻边雁叶尽孤村见夜灯风景苍苍多少恨寒山半出白云层
　　秋日登醴泉县楼　　　　　　　　前人
　　闲上髙楼时一望緑芜寒野静中分人行直路入秦树鴈截斜阳背塞云渭水自流汀岛色汉陵空长石苔纹秋风髙柳出危叶独听蝉声日欲曛
　　寄鄠杜李遂良处士　　　　　　　髙骈
　　小隐堪忘世上情可能休梦入重城池边写字师前辈座右题名律后生吟社客归秦渡晚醉乡渔去渼陂晴春来不得山中信尽日无人傍水行
　　曲江春望　　　　　　　　　　　罗邺
　　故国东归泽国遥曲江晴望忆渔樵都缘北阙春先到不是南山雪易消防影玉楼开组绣欢声丹禁奏云韶虽然未得陪鸳鹭亦酹金觞祝帝尧
　　渼陂　　　　　　　　　　　　郑谷
　　昔事东流共不回春深独向渼陂来山前别业依稀在雨里梨花寂寞开却展渔丝无野艇旧题诗句没苍苔澘然四顾难消遣祗有佯狂泥酒杯
　　少华甘露寺　　　　　　　　　前人
　　石门萝径与天隣雨桂风篁逺近闻饮涧鹿喧双派水上楼僧蹋一梯云孤烟薄暮闗城没逺色初晴渭曲分长欲然香来此宿北林猿鹤旧同羣
　　过九成宫　　　　　　　　　　　呉融
　　凤辇东归二百年九成宫殿半荒阡魏公碑字封苍藓文帝泉声落野田碧草断霑仙掌露緑杨犹忆御炉烟升平旧事无人説万叠青山但一川
　　汧阳阁　　　　　　　　　　　　韦庄
　　汧水悠悠去似絣逺山如画翠眉横僧寻野渡归吴岳雁带斜阳入渭城边静不收蕃帐马地贫惟卖陇山鹦牧童何处吹羌笛一曲梅花出塞声
　　过渼陂懐旧　　　　　　　　　前人
　　辛勤曾寄玉峯前一别云溪二十年三径荒凉迷竹树四隣凋谢变桑田渼陂可是当时事紫阁空余旧日烟多少乱离无处问夕阳吟罢涕澘然
　　绥州作　　　　　　　　　　　前人
　　雕阴无树水南流雉堞连云古帝州带雨晚駞鸣古戍望乡孤客倚髙楼明妃去日花应笑蔡琰归时髩已秋一曲单于暮烽起扶苏城上月如钩
　　咸阳懐古　　　　　　　　　　前人
　　城边人倚夕阳楼城上云凝万古愁山色不知秦苑废水声空傍汉宫流李斯不向仓中悟徐福应无物外游莫怪楚吟偏断骨野烟踪迹似东周
　　题华严寺木塔　　　　　　【南唐】张泌
　　六街晴色动秋光雨霁凭髙只自伤一曲晚烟浮渭水半桥斜日照咸阳休将世路悲尘事莫指云山认故乡回首汉宫楼阁暮数声钟鼔自微茫
　　再游韦曲山寺　　　　　【后周】谭用之
　　鹊檐烟断玉巢欹罨入春塘太白低马踏翠开垂柳寺人耕红破落花泥千年胜槩咸阳上几代荒凉绣岭西碧吐红芳旧行处岂堪回首草凄凄
　　咸阳懐古　　　　　　　　　　刘兼
　　髙秋咸镐起霜风秦汉荒陵树叶红七国鬭鸡方贾勇中原逐鹿更争雄南山漠漠云常在渭水悠悠事旋空立马举鞭遥望处阿房遗址夕阳东
　　登商州南城楼望山　　　　　【宋】王禹偁
　　西接蓝田东武闗有唐名郡数商顔二千石尽非吾道一百年来负此山【自注云自唐末至今百余年无文臣为刺史】重叠晓岚新雨后参差春雪夕阳间惟供迁客风骚兴醉望吟看不暂闲
　　华岳　　　　　　　　　　　　韩琦
　　两行脩竹夹云根引入莲峯山下村病骨惊魂安气母幽亭淑景压山荪金琟逺望千滩出玉漏声喧万马奔坐叹空劳无计处却寻归路日黄昏
　　送秋马上始见终南　　　　　　前人
　　终南频月晦峯峦一雨民心万事寛救彻旱苗充嵗望洗开山色与人看半天横示全秦壮积雪髙连太白寒欲识众多欣幸意送秋歌舞满长安
　　过武闗　　　　　　　　　　　胡宿
　　津亭歌阕戒棠舟五两风来不暂留西北浮云连魏阙东南初日满秦州层城渺渺人伤别芳草萋萋客倦游平乐旧欢收不得更凭飞梦到瀛洲
　　宿终南山下百墖院　　　　　苏舜钦
　　驱马山前访古踪僧居潇洒隔尘笼绕庭石鼈谷涧水入戸鸣鸱堆上风无限老松秋色里数声疎铎月明中村鸡坐听三号彻去去前朝气味同
　　送李中舍袭之宰南郑　　　　梅尧臣
　　莫问褒中道路难襄阳直上几重滩苍烟古柏汉髙庙落日荒茆韩信坛出水防头一丝挂穿虹雨脚两桥残土风大抵如南国期防先时俗自安
　　和韩侍中上巳日防兴庆池　　　范纯仁
　　故堤髙柳緑花萼遗基映柳南啼鸟解招游客醉落花时有戏鱼衔舟擕罗绮添春色山破云烟出晓岚后防陪公应更乐行看庙胜扫妖欃
　　华山谒希夷　　　　　　　　　邵雍
　　仙掌峯峦峭不收希夷去后遂无俦能斟时事髙抬手善酌人情畧拨头画虎不成心向在悲麟无应泪横流寤来不必多言语赢得清闲第一筹
　　春日登大像阁　　　　　　　　富弼
　　拂衣潇洒倦尘寰走马登临未问禅匝野乱流萦古堞挿云髙阁逼遥天山含暮色连青稼柳带春容矗翠烟独凭危栏不成句敢同当日善游仙
　　周公庙　　　　　　　　　　　苏轼
　　吾今那复梦周公尚喜秋来过故宫翠凤旧依山突兀清泉长与世穷通至今游客伤离黍故国诸生咏雨蒙牛酒不来乌鸟散白杨无数暮号风
　　楼观　　　　　　　　　　　　前人
　　鸟噪猿呼昼闭门寂寥谁识古皇尊青牛乆已辞辕轭白鹤时来访子孙山近朔风吹积雪天寒落日淡孤村道人应怪游人众汲尽阶前井水浑
　　种将军谔米脂川大防　　　　　王珪
　　神兵十万忽乘秋西碛妖氛一夕收匹马不嘶榆塞外长城自起玉闗头君王别绘凌烟阁将帅今轻定逺侯莫道无人能定国红旗行去取凉州
　　潼闗道中　　　　　　　　　晁补之
　　尘土长安古道深潼闗依旧接桃林使君总马来何后道士青牛去莫寻春半河山犹寂寞日长坑阪正﨑平生冷笑元龙误老觉求田负寸心
　　游终南杂咏【三首选一】　　　　　　　李騊
　　入门脩竹耸琅玕坐乆香风拂画栏春色正秾双桧静朝光初上一峯寒翠萦虚室尘襟濶冷逼疎窓夜梦残物外闲心殊未惬殷勤重上白云端【草堂】
　　秋夜思南郑军中　　　　　　　陆游
　　五丈原头刁斗声秋风又到亚夫营昔如埋剑常思出今作闲云不计程盛事何由观北伐后人谁可继西平眼昏不禁陈编得挑尽残灯不肯明
　　恩封渭南伯唐诗人赵嘏为渭南尉当时谓之赵渭南后来亦将以予为陆渭南乎戏作长句
　　前人
　　老向人间乆倦游君恩乞与渭川秋虚名定作陈惊座好句真惭赵倚楼栈豆十分霑病马烟波万里着浮鸥就封他日轻裘去应过三峯处处留
　　次择之韵聊纪秦事　　　　　　朱熹
　　不知四海已扬汤舞殿歌防乐未央五帝威神等牛马六王子女尽嫔嫱仙心乆已攀姑射辩口从教泣华阳行客讵明千古意虚疑霞佩响琳琅
</div>
    <div class="pagination">
<a href="陕西通志_page470.html">上一页</a><span>...</span><a href="陕西通志_page466.html">466</a><a href="陕西通志_page467.html">467</a><a href="陕西通志_page468.html">468</a><a href="陕西通志_page469.html">469</a><a href="陕西通志_page470.html">470</a><span class="current-page">471</span><a href="陕西通志_page472.html">472</a><a href="陕西通志_page473.html">473</a><a href="陕西通志_page474.html">474</a><a href="陕西通志_page475.html">475</a><a href="陕西通志_page476.html">476</a><span>...</span><a href="陕西通志_page472.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
