<!DOCTYPE html>
<html>
<head>
    <meta charset="UTF-8">
    <title>元和郡县志 - 第 8 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县志 - 第 8 页/共 85 页</h1>
    <div class="content">



　　元和郡县志卷四
　　钦定四库全书
　　元和郡县志卷五
　　唐　李吉甫　撰
　　闗内道【五】
　　夏州【朔方中都督府】
　　【开元户六千一百三十二　乡二十元和户三千一百　　　　乡八】
　　今为夏绥银节度使理所【管夏州绥州银州宥州　管县三十按此与后振武节度使丰州都防御使不载都管户数又银麟胜丰诸州不载元和户乡数俱由传写遗缺】
　　禹贡雍州之域春秋及战国时属魏秦并天下置三十六郡属上郡汉武帝分置朔方郡后汉建武二十年罢二十七年复置灵帝末羗胡乱塞下皆空至晋末赫连勃勃于今州理僭称大夏勃勃字屈孑【一作屈丐】朔方匈奴人父卫辰符坚时为西单于遂有朔方之地辰后为后魏所杀勃勃杀髙平没奕干幷其众自称天王于朔水之北黑水之南营起都城即今州理是也名曰统万城至子昌为后魏太武帝所灭置统万镇孝文帝太和十一年改置夏州隋大业元年以为朔方郡隋末为贼帅梁师都所据贞观二年讨平之改为夏州置都督府天寳元年改为朔方郡乾元元年复为夏州也
　　州境【东西二百一十五里南北七十里】
　　八到【东南至上都一千五十里东南至东都一千八百五十里】
　　【东至银州一百八十里东南至延州四百里】
　　【西南至盐州三百里西北至丰州七百五十里】
　　贡赋【开元贡　角弓　毡　酥　苣　霜荠赋　布　麻】
　　管县四
　　朔方　徳静　宁朔　长泽
　　朔方县【上郭下】
　　本汉旧县今县理北什贲故城是汉末荒废后魏更置岩緑县隋因之贞观二年改为朔方县
　　契吴山在县北七十里十六国春秋曰赫连勃勃北游契吴叹曰美哉临广泽而带清流吾行地多矣自马领以北大河以南未之有也
　　无定河一名朔水一名奢延水源出县南百步赫连勃勃于此水之北黑水之南改筑大城名统万城今按州南无奢延水惟无定河即奢延水也古今异名耳乌水出县黑涧东注奢延水本名黑水避周太祖讳改名乌水初统万城成勃勃下书曰今都城已建宜立美名朕方綂一天下君临万国宜以綂万为名其城土色白而牢固有九堞峻险非力可攻郦道元云綂万城蒸土加功雉堞虽久崇墉若新
　　什贲故城在县理北即汉朔方县之故城也诗所谓王命南仲城彼朔方是也汉武帝元朔二年収河南地置朔方五原郡使校尉苏建筑朔方公孙数谏以为罢敝中国以奉无用之地愿罢之上使朱买臣难发十策不得一由是卒城之亦谓此也自汉至今常为闗中根本什贲之号葢蕃语也城西南有二盐池大而青白青者名曰青盐一名戎盐入药分也
　　故白城一名契呉城在县北一百二十五里契吴山赫连中因山所筑勃勃常所叹美故其子昌因立此城以立勃勃之庙
　　勃勃墓在县西二十五里隋置白城镇后废
　　徳静县【中下西南至州八十里】
　　葢汉朔方县地周武帝于此置弥浑戍南有弥浑水因名隋改为德静镇寻废镇为县皇朝因之
　　无定河自朔方县界流入
　　秦长城在县西一里
　　宁朔县【中下西北至州一百二十里】
　　本汉朔方地周于此置宁朔县属化政郡自隋罢郡以县属夏州皇朝因之
　　贺兰山在县东北三十里
　　秦长城在县北十里
　　长泽县【中下东北至州一百二十里】
　　本汉三封县地属朔方郡今县北二十里三封故城是也后魏于此置长泽县属阐熙郡隋罢郡以县属夏州皇朝因之
　　阐熙故城在今县西南二十里
　　百井戌在县南八十里勃勃与秃发傉檀战处
　　胡洛盐池在县北五百里周回三十里亦谓之独乐池声相近也汉有盐官
　　绥州【上郡下】
　　【开元户八千七百五十　乡二十八元和户八百四十　　　卿一十二】
　　禹贡雍州之域春秋时其地为白狄所居七国时属魏史记曰魏有西河上郡秦并天下始皇置三十六郡为上郡汉髙帝元年项羽立董翳为翟王后废复为上郡汉武帝徴六郡良家子为羽林郎上郡即其一也按秦上郡城在今州理东南五十里上郡故城是也自后汉末以来荒废年久俗是稽胡及赫连勃勃都于綂万上郡之地又为赫连部落所居后魏明帝神元年东夏州刺史张邵于此置上郡废帝元年于郡内分置绥州隋炀帝又改为上州后又改为雕阴郡以雕山在西南故名隋乱防贼武徳三年百姓归化遂于延州丰林县置绥州总管贞观二年讨平梁师都废府移州于今理州境【按州境里数传写缺】
　　八到【西南至上都一千里东南至东都一千四百里】
　　【东至石州二百七十里西至夏州三百六十里】
　　【西南至延州三百三十里西北至银州一百六十里】
　　【东北至太原五百九十里】
　　贡赋【开元贡　蜡赋　布　麻】
　　管县五
　　龙泉　延福　绥徳　城平　大斌
　　龙泉县【中下郭下】
　　本秦肤施县地二汉同后魏于此置上县取郡为名开皇三年上县属绥州大业二年改绥州为上郡又改为雕阴郡上县咸属焉皇朝因而不改天寳元年改为龙泉
　　疏属山亦名雕隂山即山海经云贰负之臣曰危与贰负杀防窳帝乃梏之疏属山即此也
　　无定河一名奢延水自银州抚宁县界流入
　　州城贞观元年筑实中四靣石崕东靣髙八十尺西面髙百四十尺南面髙四十尺北靣高百二十尺周廻四里二百步
　　上郡故城在县东南五十里始皇使太子扶苏监蒙恬于上郡即此处也
　　吴儿城在县西北四十里初赫连勃勃破刘子义真于长安遂肤其人筑此城以居之号吴儿城
　　延福县【中下西至州一百一十里】
　　本秦肤施县地后魏置延陵县理延陵村隋文帝改为延福皇朝因之
　　绥徳县【中下北至州一百里】
　　本秦上郡之地二汉不改魏省上郡后魏文帝分上郡南界丘尼谷置绥徳县隋不改皇朝因之武徳二年移于吐延水北即今理是也
　　城平县【中下东北至州二百里】
　　本秦肤施县二汉不改后魏孝明帝于今县理西三十里库仁川置城中县隋改为城平县自库仁川移子今理属上郡皇朝因之
　　大斌县【中下东至州一百一十里】
　　本秦肤施县之地后魏孝明帝神元年于今县东五里置大斌县属上郡周隋不改武徳七年于今城平县界魏平故城改置因隋旧名大斌者取稽胡怀化文武杂半之义
　　银州【银川下】
　　【按开元户六千一百二十　乡十九】
　　禹贡雍州之域春秋时属白狄地秦并天下始皇分三十六郡属上郡汉为河西郡圁隂县之地晋十六国时为戎狄所属符秦建元元年自骢马城巡抚戎狄其城即今州理城是也周武帝保定二年分置银州因谷为名旧有人牧骢马于此谷狄语骢马为乞银隋大业二年废银州县属雕阴郡隋末防于宼贼贞观二年梁师都都于此重置银州天寳元年为银州郡乾元元年复为银州
　　州境【东西二百七十一里南北三百二十八里】
　　八到【西南至上都一千六百里东南至东都一千四百里】
　　【东至石州界黄河一百六十里东南至绥州一百六十里】
　　【西至夏州一百八十里东北至麟州三百里】
　　贡赋【开元贡　女稽布赋　布　麻　粟】
　　管县四
　　儒林　真乡　开光　抚宁
　　儒林县【中郭下】
　　本汉圁隂县地以其在圁水之阴故名隋开皇三年于此置儒林县属银州大业二年废银州以县属雕阴郡贞观二年重置银州县又属焉
　　无定河自夏州界流入
　　真乡县【中下西至州一百里】
　　汉圁阴县地周武帝保定二年置今县属银州皇朝因之
　　茹芦水源出县理西北
　　开光县【中下西南至州二百里】
　　汉圁阴县地周武帝保定二年于今县理置开光郡宣帝大象二年废郡置开光县属抚宁郡隋开皇三年罢郡以县属银州皇朝因之
　　抚宁县【中下北至州八十里】
　　本汉圁隂县地后魏废帝于县东抚宁故城置抚宁县属抚宁郡隋开皇三年废郡以县移于今理属银州皇朝因之
　　无定河在县北二十里
　　废宥州【在盐州东北三百里在夏州西北三百里】开元二十六年置寳应以后废事本末具新宥州
　　新宥州【上】
　　本在盐州北三百里初调露元年于灵州南界置鲁丽含塞依契等六州以处突厥降户时人谓之六胡州长安四年并为匡长二州神龙三年复置兰池都督府在盐州白池县北八十里仍分六州各为一县以隶之开元十一年康待宾叛乱克定后迁其人于河南江淮诸州二十六年还其余党遂于此置宥州以寛宥为名也后为宁朔郡领县三怀徳延恩归仁天寳中宥州寄理经略军寳应以后因循遂废由是昆夷党项屡来寇扰元和八年冬回鹘南过碛取西城栁谷路讨吐蕃西城防御使周怀义表至朝廷大恐以为回鹘声言讨吐蕃意是为冦惟中书侍郎平章亊李吉甫以为回鹘入寇且当断絶和事不应便来犯边今之多士居平则横生异议深沮边计及闻边警又承虚声以汹朝廷冀因几危揺动时事但当设备不足为虑因请自夏州至天徳军复置废馆一十一所以通急驿又请夏州骑士五百人营于经略故城应援驿使兼防党项部落上悉从之又上言曰国家旧置六胡州在灵州界内开元中废六州置宥州以领诸降户天寳末宥州寄理于经略军葢谓居中可以总綂蕃部北接天徳南据夏州今经略军逺碍灵武道路乖越又不置军镇非旧制也请置宥州理经略军至九年五月诏复于经略军城置宥州乃为上州于州郭下置延恩县为上县改隶夏绥银观察使取鄜城神策行营兵马使郑杲下兵士并家九千人以实经略军又置州之日版筑之下掘得釡二百五十四口悉堪烹餁识者以为暗合前贤之规模亦足以彰化之所感也其釡并散给诸营以资军用又顷年每有回鹘消息常须经太原取驿路至阙下及奏报到已失事宜今自新宥州北至天徳置新馆十一所从天徳取夏州乗传奏事四日余便至京师
　　州境【按州境里数传写缺】
　　八到【东南取夏州路至上都一千三百里东南至东都二千一百里】
　　【东南至夏州三百二十里西南至废宥州三百里】
　　【东至麟州六百里西南至灵州六百五十里】
　　【北至天徳军六百里东北至中受降城五百六十里】
　　【南至盐州六百里】
　　管县一
　　延恩【按此县志文传写缺】
　　单于大都防府
　　今为振武节度使理所【管单于大都防府麟州胜州东受降城　管县六】
　　本汉定襄郡之盛乐县也后魏都盛乐亦谓此城武徳四年平突厥于此置云州贞观二十年改为云州都督府麟徳三年改为单于大都防府垂拱二年改为镇守使圣歴元年改置安化都防开元七年隶属东受降城八年复置单于大都防府
</div>
    <div class="pagination">
<a href="元和郡县志_page7.html">上一页</a><span>...</span><a href="元和郡县志_page3.html">3</a><a href="元和郡县志_page4.html">4</a><a href="元和郡县志_page5.html">5</a><a href="元和郡县志_page6.html">6</a><a href="元和郡县志_page7.html">7</a><span class="current-page">8</span><a href="元和郡县志_page9.html">9</a><a href="元和郡县志_page10.html">10</a><a href="元和郡县志_page11.html">11</a><a href="元和郡县志_page12.html">12</a><a href="元和郡县志_page13.html">13</a><span>...</span><a href="元和郡县志_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
