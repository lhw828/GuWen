<!DOCTYPE html>
<html>
<head>
    <meta charset="UTF-8">
    <title>宣和奉使髙丽图 - 第 8 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宣和奉使髙丽图 - 第 8 页/共 18 页</h1>
    <div class="content">　　（宋）徐兢 撰

　　○祠宇

　　臣闻髙丽素畏信鬼神拘忌阴阳病不服药虽父子至亲不相视唯知呪诅厌胜而已前史以谓其俗淫暮夜辄男女羣聚为倡乐好祠鬼神社稷灵星以十月祭天大会名曰东盟其国东有穴号襚神亦以十月迎而祭之自王氏有国以来依山筑城于国之南以建子月率官属具仪物祠天后受契丹册与其立世子亦如此行礼焉其十月东盟之会今则以其月望日具素馔谓之八闗斋礼仪极盛其祖庙在国东门之外唯王初袭封与三岁一大祭则具专服冕圭亲祠之其余则分遣官属岁旦月朔春秋重午皆享祖祢绘其像于府中率僧徒歌呗昼夜不絶又俗喜浮屠二月望日诸僧寺然烛极繁侈王与妃嫔皆往观之国人喧闹道路其神祠在百里内者四时遣官祠以太牢又三岁一大祭徧其境内然及期以祀神为名率敛民财聚白金千两余物称是与其臣属分之此为可哂也自王居宫室之外唯祠宇制作颇华诸观寺唯安和为冠以尊奉宸翰故耳今取其人使道路所歴与夫斋祠游览耳目所及者图之其余不见制度则畧而不载

　　福源观

　　福源观在王府之北大和门内建于政和间前榜曰敷锡之门次榜曰福源之观尝闻殿内绘三清像而混元皇帝须发皆绀色偶合圣朝图绘真圣貌像之意亦可嘉也前此国俗未闻虚静之教今则人人咸知归仰云

　　靖国安和寺

　　安和寺由王府之东北山行三四里渐见林樾清茂数麓﨑岖自官道南王轮寺过数十步曲径萦纡修松夹道森然如万戟清流湍激惊奔嗽石如鸣琴碎玉横溪为梁隔岸建二亭半蘸滩碛曰□□曰涟漪相去各数百步复入深谷中过山门闗傍溪行数里入安和之门次入靖国安和寺寺之额即今太师蔡京书也门之西有亭榜曰冷泉又少北入紫翠门次入神护门门东庑有像曰帝释西庑堂曰香积中建无量寿殿殿之侧有二阁东曰阳和西曰重华自是之后列三门东曰□翰其后有殿曰能仁殿二额寔今上皇帝所赐御书也中门曰善法后有善法堂西门曰孝思院后有殿曰弥陀堂殿之间有两厦其一以奉观音又其一以奉药师东庑绘祖师像西庑绘地藏王余以为僧徒居室其西有斋宫王至其寺则自寻芳门过其位前门曰凝祥北门曰向福中为仁寿殿后为齐云阁有泉出山之半甘洁可爱建亭其上亦榜曰安和泉植花草竹木怪石以为游息之玩非特土木饰粉之功窃窥中国制度而景物清丽如在屏障中丽人以奎章睿藻在焉奉之尤严也今使者至彼率三节官属从吏拜于御书殿下饭僧祈福日莫归馆实宣和五年七月二日癸丑也

　　广通普济寺

　　广通普济寺在王府之南泰安门内直北百余步寺额揭于官道南向中门榜曰神通之门正殿极雄壮过于王居榜曰罗汉寳殿中置金仙文殊普贤三像旁列罗汉五百躯仪相髙古又图其像于两庑焉殿之西为浮屠五级髙逾二百尺后为法堂傍有僧居可容百人相对有巨钟声抑而不扬故事以礼物之余马及髙丽所遗使副者凡二疋益以白金二斤为香花菓蔌之供以作佛事饭僧徒使副不躬往唯遣都辖提以下三节行礼焉

　　兴国寺

　　兴国寺在广化门之东南道旁前直一溪为梁横跨大门东□□□□□□□□□□□亦甚雄壮庭□□□□□□□□□□□□余丈其形上鋭遂□□□以□金涂之上□鳯首衔锦幡余寺□□□□安和者书云大宋皇帝圣寿万□□□□□之意出于诚心宜其被遇圣朝眷宠懐徕之也

　　国清寺

　　国清寺在西郊亭之西相去三里许长廊广厦乔松怪石互相映掩景物清秀侧有石观音峭立崖下顷人使所过道经国清寺门其褐衣僧徒百十辈羣出观之

　　王城内外诸寺

　　兴王寺在国城之东南维出长霸门二里许前临溪流规模极大其中有元丰间所赐夹纻佛像元符中所赐藏经两璧有画王颙尝语崇寜使者刘逵等云此文王翊徳山遣使告神宗皇帝模得相国寺本国人得以瞻仰上感皇恩故至今寳惜也稍西即洪圆寺入长霸门溪北为崇化寺南为龙华寺后隔一小山有弥陀慈氏二寺然亦不甚完葺崇教院在会宾门内普济道日□善三寺在太安门内鼎足而峙隔官道之北由嵓山又有奉先弥勒二寺并列稍西即大佛寺也王府之东北与春宫相距不逺有二寺一曰法王次曰即经由大和北门入则有龟山玉轮二寺乃适安和寺所由之途也广真寺在将作监之东普云寺在长庆宫之南自崇仁门出正东即洪护寺又东北出安定门则有归法灵通二寺唯顺天馆之北有小屋数十间榜曰顺天寺自人使至馆一月僧徒昼夜歌呗不絶榜云以祈国信使副一行平善葢繇衷之信非一时矫伪也又紫燕岛有济物寺羣山岛有资福寺殿与门庑之外亦无堂室其徒三二人而止尔凡此者以其屋宇隘陋且多故畧其图而载其名焉

　　崧山庙

　　崧山神祠在王府之北自顺天馆出至兵部直北沿溪行过龟山寺福源观出北昌门行五里许山路﨑岖乔松森荫俯视城中如指诸掌其神本曰髙山国人相传祥符中契丹侵逼王城神乃夜化松数万作人语敌疑有援即引去后封其山为崧以祠奉其神也民有灾病施衣献良马以祷之比者使至六月二十六日丁未遣官致祭祠宇尚逺唯至半山设酒馔望而拜之遵旧典也

　　东神祠

　　东神祠在宣仁门内地稍平广殿宇卑陋廊庑三十间荒凉不葺正殿榜曰东神圣母之堂以帟幕蔽之不令人见神像葢刻木作女人状或云乃夫余妻河神女也以其生朱蒙为髙丽始祖故祠之旧例使者至则遣官设奠其牲牢酌献如礼崧山神式

　　蛤窟龙祠

　　蛤窟龙祠在□水门上隙小屋数间中有□像舟行水浅不可近唯舟师辈以小艇迎而祭之顷者使至彼设祭之明日有一小蛇□色咸谓神化亦犹彭蠡顺济之显异也乃知神物无乎不在朝廷威灵所格虽蛮貊之邦行矣

　　五龙庙

　　五龙庙在羣山岛客馆之西一峯上旧有小室在其后数步今新制独有两楹一室而止正面立壁绘五神像舟人祠之甚严又其西南大林中有小祠人谓崧山神别庙云

　　宣和奉使髙丽图经卷十七

　　●钦定四库全书

　　宣和奉使髙丽图经卷十八

　　（宋）徐兢 撰

　　○道教

　　臣闻髙丽地濵东海当与道山仙岛相距不逺其民非不知向慕长生久视之教苐中原前此多事征讨无以清浄无为之道化之者唐祚之兴尊事混元始祖故武徳间髙丽遣使丐请道士至彼讲五千文开释玄微髙祖神尧竒之悉从其请自是之后始崇道教踰于释典矣大观庚寅天子眷彼遐方愿闻妙道因遣信使以羽流二人从行遴择通达教法者以训导之王俣笃于信仰政和中始立福源观以奉髙真道士十余人然昼处斋宫夜归私室后因言官论列稍加法禁或闻俣享国日常有意授道家之箓期以易西教其志未遂若有所待然

　　道士

　　道士之服不以羽衣用白布为裘皂巾四帯比之民俗特其袖少褒裕而已

　　释氏

　　浮图之教始出天竺遂传四夷其法崇盛髙丽虽在海东闻自清凉法眼一枝东渡之后僧徒颇知性理尝于普济寺僧堂见其揭榜示众大畧云言不足以载道久矣大千经卷皆药病之说正法眼藏无所付嘱世尊于是举花而示有微笑者至于子孙言辩相示谓之谈禅无乃妄乎灵山之会唯一迦叶其可容易期于众人昔人犹爱羊存而礼之大意不忘又况言说之筌足以得其意哉抑闻之说诗者贵在以意逆志吾宗亦然葢言以索意意之所随不可以言传则亦在乎黙而识之尚何数数于文言之末乎观凡数百言湥契宗旨佛像供具皆悉修洁幡华缯葢行列有序大经则有华严般若小者不可悉数亦有本翻自中国能为华言者尝令诵之歴歴可听至其梵呗则又鴃舌不复可辨矣其铙钹形制小而声悲至其螺声则洪大如号焉先是元丰间上节使臣宋宻殁于紫燕岛自后使至必于济物寺饭僧致祭上节以次罗拜墓下比者衔命至彼亦袭前例虽存殁恩义理固宜尔然人心初到异邦逺懐乡国遽覩客殡无不沾洒葢出使絶域唯辽东为难海洋阻隔危险万态得获全济复命于朝岂不幸欤自非倚仗□□王灵则其不葬于蛟蜃之腹者几希岂释氏专能持护哉今图其衣服制度以考同异云

　　国师

　　国师之称葢如中国之有僧职纲维也其上一等谓之王师王见则拜之皆服出水衲袈裟长袖偏衫金跋遮下有紫裳鸟革铃履人物衣服虽畧与中华同但丽人大抵首无枕骨以僧祝发乃见之颇可骇讶晋史谓三韩之人初生子便以石压其头令扁非也葢繇种类资禀而然未必因石而扁

　　三重和尚大师

　　三重和尚长光律师之类也服紫黄贴厢福田袈裟长袖偏衫下亦紫裳位在国师之下讲说经论传习性宗择聪惠辨博者为之

　　阿阇黎大徳

　　阿阇黎大徳位降三重和尚一等分隶教门职事其服短袖偏衫壊色挂衣伍条下有黄裳国师三重不过数人而阿阇黎一等人数极众未究厥旨

　　沙弥比丘

　　沙弥比丘自幼出家未经受具壊色布衣亦无贴厢戒律既髙方易紫服以第迁升乃有衲衣葢髙丽僧衣唯以磨衲为重耳

　　在家和尚

　　在家和尚不服袈娑不持戒律白纻窄衣束腰皂帛徒跣以行间有穿履者自为居室娶妇鞠子其于公上负载器用扫除道路开治沟洫修筑城室悉以从事邉陲有警则团结而出虽不娴于驰逐然颇壮勇其趋军旅之事则人自褁粮故国用不费而能战也中间契丹为丽人所败正赖此辈其刑余之役人髙丽以其髠削须发而名和尚耳

　　宣和奉使髙丽图经卷十八

　　●钦定四库全书

　　宣和奉使髙丽图经卷十九

　　（宋）徐兢 撰

　　○民庶

　　臣闻髙丽地封未广生齿已众四民之业以儒为贵故其国以不知书为耻山林众多地鲜平旷故耕作之农不迨工技州郡土产悉归公上商贾不逺行唯日中则赴都市各以其所有易其所无熈熈如也然其为人寡恩好色泛爱重财男女婚娶轻合易离不法典礼良可哂也今绘其国民庶而以进士冠于篇

　　进士

</div>
    <div class="pagination">
<a href="宣和奉使髙丽图_page7.html">上一页</a><span>...</span><a href="宣和奉使髙丽图_page3.html">3</a><a href="宣和奉使髙丽图_page4.html">4</a><a href="宣和奉使髙丽图_page5.html">5</a><a href="宣和奉使髙丽图_page6.html">6</a><a href="宣和奉使髙丽图_page7.html">7</a><span class="current-page">8</span><a href="宣和奉使髙丽图_page9.html">9</a><a href="宣和奉使髙丽图_page10.html">10</a><a href="宣和奉使髙丽图_page11.html">11</a><a href="宣和奉使髙丽图_page12.html">12</a><a href="宣和奉使髙丽图_page13.html">13</a><span>...</span><a href="宣和奉使髙丽图_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
