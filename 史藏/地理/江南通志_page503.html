<!DOCTYPE html>
<html>
<head>
    <meta charset="UTF-8">
    <title>江南通志 - 第 503 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 503 页/共 731 页</h1>
    <div class="content">　　胡深六合人天顺时旌孝
　　戴睿句容人七世同居成化时旌
　　郑濓字师周江寜人嘉靖癸未进士为行人两使藩封餽遗一无所受授山东道御史按两浙有能名为湖广按察使以父忧归乞致仕养母尽孝母卒濓已老哀毁逾礼里人着纯孝传以称之沈九思字天启上元人副使琮子父病九思吁天请以身代嘉靖癸酉举乡试罹母忧哀毁骨立里中勲贵为黄门所持槖千金求九思为解九思拒其金而隂解之未仕卒伯子凤翔进士为萧山令以亷能课最迁给事中
　　徐昱字彦昭江寜人父病革医告技殚昱旦夕吁天求以身代刲臂肉和糜以进父疾瘳乡人将以闻部使者昱曰此一时遑迫之计无复之耳奈何从邑长令干名乎后举宣徳七年乡试为国子助教
　　徐逺字文穆上元人友人寄一箧内藏白金奇玩夜失火友人已甘灰烬逺徃探之尚在于己物不及携独完此箧以归友
　　萧春字秉常居金陵父病痢春祈求备至及疾革臭秽狼籍春泣曰吾父不复生矣两手据床一吸殆尽悲苦气絶良久乃苏父殁庐墓
　　徐震字廷威家金陵不侵然诺有两人皆密以金托震授其子两人遽死其子皆不知父有金也震如数还之一无私焉
　　龙景华字宇春上元人少孤奉母教母病危刲股以疗尝至江浒捐金拯溺活十六人邻火爇所居叩祷风返火息有司奏旌其门为孝行
　　姚淛上元人割股疗母疾尝拾遗金候其主不至尽出以周贫乏
　　史世揆江寜人人贷其父千金贫不能偿析产时世揆遽焚其劵尝纳妾入门悲痛不已诘其故曰父寃繋狱鬻妾赎罪念母无依耳揆立遣还更厚赠之
　　何岳字畏斋夜行拾遗金二百镮不与家人言凌晨携至故处有寻金者询其数目封识皆合遂还之其人欲分数金为谢岳曰拾金而不隐岂利数金者乎
　　赵时振字少东江寜人举乡试以哭母成疾死康家山有碣曰赵少东先生庐墓处
　　张谏字孟弼句容人孝事二亲由进士筮仕行人司丁母忧哀毁骨立庐墓三年芝产墓旁迁河南副使召为顺天府尹以忤时贵出守莱州政声大着召为太仆少卿
　　王冯字杲清父芝瑞任四川学道没王事藁瑞州之梅庵冯家赤贫重茧迎柩时六合潘士奇与芝瑞同官同患难同梅庵又有故广东御史顾之俊与芝瑞交厚瑞殁时之俊为经纪其丧而身死柩亦停于庵侧冯并舁归之
　　王之藩字南衡江寜人兄某领官镪采铜耗其赀藩毅然鬻产得千八百金以输官当事义之任陜西籓幕税潼闗摄华州篆皆有惠政
　　黄居中字明立万厯乙酉举人教谕上海不受生徒私贽陞南国子监丞转黄平知州投檄不赴持身介特族人为南大司马有营弁以千金请托者居中曰奈何以此失吾生平麾之去
　　王潢字元倬江寜人孝友能文章举崇祯丙子乡试亲老不仕赋南陔诗以见志一时名人属而和之人称南陔先生
　　陈敦化秣陵人母老卧病土冦为乱化独守母不去冦劈门入执化索贿繋于树连射之备受楚毒惟以身蔽母未几所伤竟痊咸谓孝诚所致周禧句容人拯溺人还遗金
　　梅洪溧水人少孤事母以甘旨自奉甚约其妇有后言遣之母瞽洪负以行一旦复明人以为异母卒庐墓三年县令闻而贤之为娶妻生子矣妇厌其贫去之数嵗子卒洪亦卒邑人收城北十里许有监司题曰孝子梅洪墓
　　花犇孝子髙淳人不知姓名日负薪以市尝雪中至学宫教谕于凤见其衣敝肘露谓曰何不以薪价易衣对曰小人有母不暇自谋也凤曰汝有妻乎曰有何以衣妻曰新者奉母而易其旧者聊蔽体耳凤喜其孝赠以千钱不受固与之乃曰当为公供薪凤坚辞之至夜则载而投学舍园中杨师禄髙淳人遇乱兵父被执师禄号泣请代兵异之欲留置军中不从被害妻卞氏年二十守遗腹子以终
　　吴翥南髙淳人崇祯末随父避乱土贼入门劈父胸翥南楼上望见急下求代被害妻孙氏守节割股疗姑
　　刘铨江浦人父观为御史坐事当辟铨具本撃登闻鼓愿以身代防特宥复观原职
　　陈标江浦人年五嵗生母李氏为父所遣改适于浙长欲寻求以父老不果父殁诣浙迎母亡已十余年遍访遗塜启棺滴血负柩归
　　吴可箕上元人监生甲申闯贼陷京师可箕具酒食召亲友言别众莫测其意已乃制白衣题诗于襟入英灵坊闗庙阖殿扉自经死同时有孝陵卫董启明武举黄士彩闻变皆自经
　　曹台望江寜诸生冦乱捐千金倡修城垣尝夜宿淳化镇闻邻人以债迫弃其妻即倾囊赎还之魏孝楞髙淳人亲殁庐墓楞殁子亦然勅旌父子双孝
　　王之卿应天人崇祯时旌孝
　　胡阳生字复之上元人轻财好义嵗暮日袖金数十封伺途中奔走忧惶者与之问姓名不答崇祯十三四年间嵗荐饥疫倡捐赈施医药收弃婴给棺轊所费不赀寜阳侯陈光势夺阳生祖墓地撃登闻鼓讼诸朝卒复之孙任舆
　　姚金玉　张继宗　冯天孙　陆元龙　陈鑛俱上元人　倪夀　江元孙　张福縁俱江寜人史负八　葛至学俱髙淳人　黄阿回水军卫人徐佛保江隂卫人俱割股疗亲疾以孝旌表
　　杨佐上元人甫成童母病剧剖腹取肝和粥以进母获愈后三日佐卒所居隣辟雍祭酒程松溪闻而异之殡之日令太学生数百人送其丧
　　千户刘潮子文缙割股愈潮缙疾子天命亦刲股疗之
　　戎宪句容人幼丧母事父哲孝每食必问所欲哲患痢宪刲股以进遂愈叔婶无嗣宪奉养如己亲张一鹏句容人年十二父病剧鹏焚香吁天割股以进
　　吴方明句容人每旦刺舌血书法华经至千余巻为母祈寿从弟方魁亦孝母母病刲股愈之袁文化溧水人父死庐墓九载三十丧偶终身不娶乡人赠以诗有三十鳏居敦大义九年庐墓重天彛之句
　　丁潆溧水诸生事母孝母殁庐墓哀毁逾礼邑令王弼闻状三过慰之撰丁孝子庐墓记
　　陈宗尧髙淳嵗贡新城令与同邑周庖刘一俊施龙庠生魏溧水傅褎庠生杨振六合毛程江浦王海皆亲殁庐墓三年
　　顾梦□上元人同邑沈升王万防吴洤王顼李仕杰张继宗六人句容徐延雄马献圗李长标三人溧水虞钦黄枨任超庠生虞周四人髙淳乡贡邢振羽陈希任汤之尹九嵗童子孔允纪四人六合方显黄訚王岳毛至洁陈应登庠生许忠汪国淐沈希孟八人江浦周思臯一人俱割股疗亲疾以孝旌表
　　汪应干右卫指挥陈名谟名世俱上元人杨凤江浦人李梦周六合人皆割股疗亲疾
　　刘鳯池溧水人　庠生马纯仁六合人俱以流贼入都赴水死
　　蒋凡顺德府别驾张惁仆也惁居官勤慎偶坠马不能言凡泣走告太守曰吾主饮顺德一口水积贷未偿今若此行囊请封贮使人知吾主为清白吏语毕引刀割股以进吁天愿代少间惁稍苏太守义之为作传
　　増华濑水刘道开之仆道开补崖州幕偕其弟及二客三仆徃海邦瘴疠二客二仆相继死乃遣其弟还而道开又死独増华濒死复生间闗万里扶五柩归出百金奉主母封识宛然曰此主积俸也襆被萧然衣不掩骭
　　国朝刘玉佩江寜人割股疗父以孝　　旌表
　　朱献醇原名朝干句容人顺治甲午乡试第一授射洪知县在官洁清居家孝友尝请于当事除邑中龙潭运粮及区头之困邑人徳之乾隆元年崇祀乡贤
　　骆维持句容监生施德乡里康熈丙子秋暴水漂涨维持殓死赈生其事尤着子如骥邑诸生性笃孝嵗饥赈粥捐赀修建奎文阁明伦堂事载庙碑罗必显字庭江寜人事亲孝家贫不受人怜尝夜归过螺南巷口遇以索债投缳悬而未絶者救苏代偿其债孙秉偀有孝行母丧庐墓三年董志聪江寜人明季吁宪重建预备仓九十三间于赛洪桥寇氛时捐金赈济赎人子女又有筑圩堤造义舟诸事
　　邓良材字干霄江寜诸生读书过目不忘潜心理学动循规矩严于辞受非义之干介然弗屑也明亡后絶意进取杜门谢客亲故罕觌其面子士杰顺治辛丑进士
　　张光字朴生江寜诸生敦信义友人谢愿小计偕道卒光抚其孤如己子陈君昱死光为其女择配赡其妻终身子景栻庠生景载康熈辛酉乙榜令兴安多惠政擢刑曹
　　黄老人江寜庠生黄清家也清卒家贫子弱不能具棺衾老人拮据殡之遂佣于他氏所得直悉以供主母饘粥春秋伏腊必市豚蹄絮酒走清墓哭奠尽哀
　　髙官防上元人性笃孝四嵗父病痢不食防亦不食母病危药不下咽防以口度药夜则吁天请代刲股进之母愈防遂絶粒死时年十六其后十八年母年七十七乃卒　雍正十年　　旌表裴师度字述先上元人竭力养亲虽一钱入必均之同产养寡妹抚孤甥有陜客遗金于其室度钥守数年俟其来还之康熈己未嵗祲斥产买谷以赈里人
　　程炜字闇章上元人性诚朴早丧偶不再娶侍父寝三十年亲涤溺器里衣垢必亲浣父年九十殁炜老矣犹孺子泣云
　　钱士扬江寜人七嵗母病卧楼下火起士扬闻之自塾奔归抱母号泣火遂息母殁庐墓三年有白乌结巢之异
　　谈礼字慎修江寜人父如玉早卒母张苦节孝养备至孤侄十人抚以恩代弟偿逋千余金立义田以赡族完人之婚脱人于难嵗终防银于途遇老贫者赠之同里李之晓字君明尝刲股疗亲散衣粮施药饵给槥瘗枯乡里称其好义
　　何澍字友筠江寜监生防孤孝母让产于兄施徳乡里年九十八雍正三年　恩给八品冠带三子皆孝友
　　唐仲熊字虞臣江寜诸生父早丧事母孝母殁啜粥三年不入私室及每朔望必诣墓田展拜卒无子士友哀之
　　孙芳江寜人少孤事母尽孝居方山有虎患与弟必立捐赀募力士捕之殆尽又出谷以赈饥全活甚众时上元谢之湘亦勉力为善
　　孙大伦上元人幼失怙恃哭泣如成人父遗赀数千金悉归伯兄口不言贫生平尤多善事
　　冯起龙字云生句容监生康熙辛亥邑大歉出米千六百斛银九十六两作粥赈饥邑令刋名木榜以示风励
　　苏州府
　　汉顾翺吴人少失父事母至孝母好食雕菰饭常率子女躬自采撷家近太湖湖中乃生雕菰无复杂草遂得日以为养郡县奏表其闾
　　顾训之吴郡人东汉时仕太原太守五世同居聚族至百口嵗时子孙依次行酒三嵗以下并自知坐次所居旁有桥吴人以百口名之又名试饮桥臯伯通字奉卿官议郎吴中大姓梁鸿至吴依居庑下伯通见其夫妇相庄心异之乃舍之于家鸿卒伯通之要离墓旁
　　三国顾悌字子通吴人雍族子以孝友闻为偏将军孙权末年嫡庶不分悌与朱据共陈祸福言辞切直待妻有礼不数见其面其父向厯四县令每得父书洒扫设几筵展书其上拜跪而读之父终水浆不入口者五日以不见父丧画壁作棺像设神座于下对之哭泣服未阕而卒
　　南北朝宋陈遗吴人少为郡吏母好食铛底饭遗在役恒带囊剥焦遗母方聚得数斗适遇孙恩乱带以自随时逃者多饿死而遗独借以活母昼夜啼哭致瞽遗还入户再拜号咽母目豁然即明陆绛字魏卿吴人闲子闲坐始安王遥光之乱为徐世标所害临刑绛抱颈求代不获乃以身蔽刀行刑者并害之兄厥字韩卿少有风概善属文父被刑厥坐繋尚方寻有赦恨父不及感恸而卒张敷字景印吴人邵子生而母殁年数嵗问母所在便有思慕之色求母遗物散施已尽惟有一画扇缄録之每感思辄开笥流涕宋武帝召见奇之曰千里驹也官秘书郎累迁司徒长史父在吴兴亡报以疾笃敷往奔省至吴兴成服凡十余日始进水浆毕不进盐菜毁瘠成疾世父湛每止譬之更感恸絶而复续未期而卒孝武时追赠侍中名所居曰孝张里
　　梁陆襄字师卿吴人厥第四弟弱冠遭家祸终身疏食布衣不听音乐昭明太子闻其业行引与游处出为扬州从事以父终此官固辞不许听与府司马换廨居之母猝患心痛医方须二升粟浆时冬月日暮求索无所忽有老人诣门货浆量如方剂将酬直忽失之时以襄孝感所致寻以母忧去职年已五十毁顿过礼太子忧之遣人戒谕大通七年为鄱阳内史时鲜于琮作乱襄率人吏破之生获琮案其党枉直无滥时有人无横死之歌侯景围台城忧愤卒景平追封余干县侯
　　陈张种字士苖吴人仁恕寡欲识量博时人为之语曰宋称敷衍梁则卷充清虚学尚种有其风居母丧年五十哀毁过甚迫以凶荒未获时服制虽毕恒若在丧时称其孝
　　张昭昭弟干吴人昭字德明干字元明并有至性父病消渇嗜鲜鱼昭结网捕鱼以供膳父卒兄弟并不衣绵不食盐酢日食一升麦屑粥每感恸必呕血父服未终母陆又卒兄弟毁瘠骨立家贫未得大布衣疏食十有余年陈衡阳王伯信临郡举干孝亷固辞兄弟因毁成疾昭失明干中冷苦癖年未五十并终嗣息俱絶
　　隋徐孝颖吴人仕隋为校书郎尝在园中昼卧见人盗菜徐转身向内恐盗见之丁母忧三年不内宿终冬不御绵纩形骸骨立每哭哀声彻于邑里闻者皆陨涕
　　唐陆南金字季孙吴人操履谨饬厯官太子洗马尝匿卢崇道按捕当诛弟赵璧出认抵罪兄弟交争赵璧曰母未妹未归兄能办之我生无益愿请死御史义之上闻并免初南金为鄞令筑隄为湖千顷宋治平中立祠湖上之青山
　　张承休吴郡人以南郊斋郎补兖州兵曹丁母忧庐墓三年又举贤良方正迁扬州司録叅军丁公着字平子吴人三嵗丧母七嵗见隣媪抱子哀感不食请于父愿絶粒归道父勉饬就学举明经髙第授秘书郎即辞侍养父亡负土作貌力癯惙见者忧其死孝上闻诏赐粟帛旌闾官至太常卿清约守道每迁一官辄忧见颜色四十丧妻终身不畜妾
　　龚景才字敷礼常熟人五世同居麟徳初旌表
　　宋李鼇吴人幼孤事母孝天圣中母殁倚杖寝苫庐于墓侧早夜悲恸甘露再降于松栢又以母尝诵金刚经刺血为书刻于墓下郎中杨备表之范纯祐字天成参政仲淹子十嵗为文章有声仲淹守苏州聘胡瑗为学宫师瑗学规良密生徒多不率教仲淹令纯祐入学齿诸生之末尽行其规诸生皆化之仲淹屡将兵闗陜纯祐与将卒杂处得其才否仲淹任人赖以无失仲淹城马铺砦虏侵挠其役纯祐率兵直据其地且战且筑数日而成性至孝未尝违左右不应科第及仲淹以防罢乃就将作监主簿又为司行监寻解去从仲淹之邓得疾废卧十九年而卒曽孙之柔第进士厯礼刑二部尚书封昆山县开国子奉亲事君一以仲淹为法纯祐从兄纯诚仲淹义田皆纯诚办理因奏为长洲县尉俾剏规条以贻永乆
　　陆十七吴江人父病刳心作糜进啖随愈郡守赵汝厯为建旌孝坊
　　龚明之字熙仲呉人少逮事祖母李李自言尝梦神告曰与汝七十七及期果病且革明之夜祷于天乞减已五龄以益李夀灼香于顶者七闻脑中有爆烈声不为动诘旦李病良愈又五年乃卒宣和时贡京师迎父母徃已而母与弟相继亡去乡数千里贫无以明之自一钱之直皆折卖之又乞贷于人竟获归二丧晚授髙州文学年逾八十参政钱良臣奏其孝行节谊于朝超授宣教郎赐绯衣银鱼致仕生平不摘人短不作貌言每自谓平日受用惟一诚字撰中呉纪闻三卷子昱字立道有学行安贫乐义乡人师之
　　张柟字材仲吴人宣和初登第厯官朝散大夫性至孝母卒年九十九柟亦七十矣执丧甚至初得郊恩舍子予侄族人有丧不能举者裒而之范正平字子夷吴人仆射纯仁子学行甚髙绍圣中为开封尉以执法忤蔡京后京当国遂搆遗表之狱正平当就逮弟正思请代曰是时兄方营窀穸参预笔削者正思也正平曰时相意属我且我居长我不徃兄弟将俱不免不若身任之遂就狱捶楚甚至及事白犹羁管象州遇赦得归初纯仁卒特添恩泽官及中外诸孙乆之追夺例外官正平遽纳其子官全其侄与甥焉正思字子默学行亦为士林所推
　　陈振字震亨昆山人父殁贫无以得地圆明村卜者云不利长子振曰使亲藏得寜或不利于振二弟尚可主祭遂焉后振为绍兴进士以禄不逮养刻木为亲像一饭必祭弟拱亦登端平科周津昆山人治词赋端平嘉熙中两举待补进士父有疾刲股以疗或以义谕之津曰父母遗体岂宜毁伤然因所予者还以奉之讵为过耶又有曹椿年者母病刲股疗之事闻诏补承信郎立孝感坊又淳熙八年有荣孝子亦以刲股救母建旌孝坊其后有张孝子皆同县人也
　　元陈训训弟谦训字思敬谦字师平吴人训仕江浙行省照磨为吏廉尝以乘马书画器物鬻钱属所知营什一自给所知死其妻操钱还训训曰生享其利死馁其孤吾不忍也悉以钱与之及归贫甚谦力苦周旋以奉其兄谦初师林寛龚璛就场屋试兵卒搜简无状叹曰待士如此尚何徼幸得失为哉即弃举子业折节读书尤善诗赋虞集黄溍张翥皆论荐力辞张士诚兵至吴训谓谦曰汝无官守宜自为计谦曰兄在吾何所之俄而兵入室胁训使拜不屈遂刃其胸谦以身蔽翼之并遇害门人范文炯求尸得之水中犹兄弟相挽结赵良□字顺卿常熟人父必鑛为海州节推殁宋季道路多梗良□侍母行备经患难卒以柩归元大徳间东土大饥以粟二千石助赈延祐间又助赈四百石都省旌之
　　曹善诚常熟人至顺间献粮万石助国用建文学书院祀子游割田二千六百亩给师生廪费黄溍杨刚中有记
　　吴淳字伯善长洲人兄疾伏枕二十年元季吴中被兵人悉奔溃淳独侍兄不去有操刃入室者乃负兄走避复遇乱兵交刺淳以身蔽兄被三十余创昏仆于地兄竟兵死淳稍苏遂入秦余杭山以终
　　金业字修可吴县人居滨太湖羣盗出没业结民兵保障乡社方国珍乱其党剽掠吴中业遣孙荣一荣三拒之皆力战死越月冦又至业逐之于黄洋湾杀获无算一境无恙江浙行省上其功授义兵千户
　　陈晋字次翁吴江人元末伪吴窃据父作诗坐谤讪论死晋请以身代之父子争死有司曰代父者孝存子者慈慈孝之人安肯讪上两释之父病死既犹朝夕哭一目丧明
　　朱良吉常熟人母病且死良吉沐浴祷天剖胷取心肉一脔煮粥食母母病愈良吉心痛不可起邑人俞某闻而过之观良吉胸间创裂五寸气腾出不能言俞为纳其心以桑白皮线缝合月余而愈
　　明瞿嗣兴字华卿常熟人母尝夏月患痈秽不可近嗣兴燖汤洗涤跪牀下执扇驱蚊磨秽剔腐昼夜不少休母又尝患积气不食刲股作羮进之疾遂愈母思食芰时芰始花求诸市不得嗣兴解衣入水忽得三芰人称孝感所致
　　宋通字文杰长洲人为元万户侯尝施家赀保障一方洪武初举贤良方正不赴尝曰吾家世有隐徳不敢望富贵吾子孙得为善人永保诗书之泽足矣吴寛为之赞妻沈氏富民万三女也预知家难妆奁概辞之时称奇女子
　　虞宗济字思训常熟人洪武时父与兄坐法当死乃诣吏自任曰父兄不知也狱具斩东市颜色不变年二十二宋濓有论赞
　　徐植字原芳常熟诸生父掌乡赋后期将伏法植引为己罪临刑赋诗曰父母恩同日月髙试将一死报劬劳邑人王廷珪作孝子传又同邑张防洪武间弟当逺戍以弟幼恐贻亲忧代弟戌贵州钱廸常熟人洪武初其父沂坐法论死廸年十八诣阙请代诏刑廸赦沂沂出乃易名苏字更生后徴诣京师应诏撰祭元幼主文上喜欲官之以老辞赐杖归从子完感叹廸孝立祠祀之
　　莫辕字防仲吴江人洪武初父繋诏狱将刑辕年十一愿代父死理官诱胁无异词遂奏释其父而繋之后获赦季父侍郎礼有宠于上辕忧之每指同姓一人洱海卫者曰是吾族也后党祸一家无免者独辕尝以附尺籍免兄嫂以家祸病死有遗孤二皆在襁褓辕为保防甚至家被火逼母寝跃入火中抱持以出须眉尽焚年七十七卒私諡贞孝先生
　　戴君用长洲人洪武初父福之因监税失火法当死君用身代父刑其妻吴氏泣曰吾夫得子道而死吾忍失妇道而生子文礼方襁褓纺绩以养守节五十年宣徳三年旌表
　　蒋安字仁伯常熟人弟懋洪武中犯法谪戍开平时安为诸生去巾帻诣御史泣曰懋幼弱不任戍且老母所钟爱请以安徃御史许之
　　范廷珍字惟中昆山人洪武中父以事连坐廷珍率其弟廷珪诣官陈请愿代父死情词恳切官为感动得末减兄弟俱戍河间廷珍故善医遂以医济河间之人晚年学益该博喜吟咏字法欧阳年九十余犹日作数十纸叶盛为纪其事
　　颜琇字季瑮吴县人洪武初父戍凤翔母从行留琇守邱垄越六年闻母讣即日奔赴函母骨以归自陜抵吴逾数千里骨函未尝着地行则负之寝则悬于屋梁渡则着之心胸父既老免归奉养愈谨必躬涤圊牏家人止之躬涤如故父故不知也父卒日夜号泣水饮不下咽者五日竟哭死子昌亦有孝行
　　都文信字士诚吴县人其父思贤与徐右之交善思贤死妻唐有娠日夜悲泣右之日使人存问且慰之曰若生子吾当妻以女已而果生文信右之遂馆为壻洪武初右之坐事文信请代行右之曰汝未有子岂可为人死不许既而右之事白得还后复以事被逮文信曰今已有子可行矣右之仍不许文信潜冒右之名以徃竟死于狱右之感其义即屏妾侍遂以无子都氏世奉其祀
　　沈伯刚长洲人本孟姓自幼为沈胜五后胜五坐事当诛年且老伯刚愿代死胜五不许伯刚固欲代之时年方十七临刑太祖怪其少问故特赦之又朱昱亦长洲人父当逺戍老不能行而兄先逃去昱年十六请代徃有司少之欲追逮其父兄备受笞楚固请代部使者怜之改留苏卫
　　盛逮字景华吴江人弟以盐法被捕父怜其少不忍遣逮曰弟未有子愿就捕因谪戌寜夏卫吴璋字廷用吴江人幼孤依母陆以居永乐二十一年诏选天下节妇充内役陆以年例当行宣徳元年亲王出封广东徙饶州陆皆从行璋弃家奔走二藩间屡求见母不允正统十二年复恳于王怜而许之命入宫见母母病已革璋徬徨刲股作糜以进病少间遂负母出至寓三日而卒扶柩归梅里璋年至八十一以子洪贵受封时同邑梅衡求得父尸于沔阳钱抱璠吮父疽而获愈俱以孝称
　　王宾字仲光长洲人博学洽闻于书无所不读尤精于医然未尝与富贵人医里巷贫人及方外士即徃诊视与之药絶不望报貌甚寝药防其面及肘腋为创髽髪短衣人咸笑之生平不娶未冠父殁终身不冠奉母饭必亲煮羮必亲调年七十疾革抱母不舍息半晌复苏呼母连声始絶后魂归于家曳履拄杖行呼曰娘娘举室皆惊良久乃灭初郡守姚善贤而造之宾掩门语曰勿惊吾母逾墙逸出善他日却仪从独候门下始接焉所着有光庵文集
　　梁栋昆山人父为馆陶主簿将归留少子镐赘于邑人其母啮臂而别父母卒栋思镐徒步至馆陶已失主家所在后随处求之垂三十年一日在华亭东禅寺防大雨有僧袒而决渠臂有啮痕栋见心动就与语即镐也抱持大哭携归友爱终身徐季昭吴江人永乐中兄昌伯坐事戍辽东乃请兄留养而以身代行昌伯曰尔年少不更事岂堪逺戍二人互争久之母竟遣季昭行后十余年季昭还母尚无恙乡人扁其堂曰孝义
　　徐真字宗正吴江人靖难兵起避乱与母相失去家访之立誓曰不得母不生还后数年渡淮得之奉以归
　　杜琼字用嘉吴县人生一月而孤母顾育而教之长从陈继学为文必本于理诗古雅有风致间写山水秀润可观性至孝痛父早亡从母问其容仪徃徃形诸梦寐母疾刲股以疗有司将上其孝琼曰此岂得已耶惟念母节未白耳正统四年知府况钟疏闻被旌宣正间有司荐琼孝廉辞不就年七十九卒逺近防者千余人私諡曰渊孝五世孙诗字与言嘉靖己酉举人厯官贵寜道叅议定乌撤乌防争地界事
　　王鉴字与修昆山人举天顺壬午乡试其学邃于尚书谓二帝三王之道在此大书忠孝二字于壁间成化辛未上春官卒遗子漳书曰而祖以千金付我汝仲父二孤尚幼我缄而藏之某柱下书到即付孤去无他嘱勉思壁上二大字而已漳得书发柱不开缄而与之时称其父子双孝
　　张晓初吴县人以无子娶良家女见其举止端凝询知父为广文丧不能归售女以备行李晓初即返之已发矣乃令妻抚之择婿嫁焉后晓初生子习举成化进士
　　顾寛字惟仁吴江人性孝友母丧三年不入私室与弟宏俱八十余嵗不分爨族之贫无依者不能葬者皆必有赈给尝买地掘得故冡复掩而他择之曽孙名曽唯嘉靖癸丑进士为名御史
　　朱颢字景南长洲人父殁庐墓三年每哭乌鸟闻声皆下事闻旌为孝行之门又有陆鍷十嵗丧父哀毁如成人两遇盗负母出哀呼曰毋令吾母受惊也盗舍之去
　　郑熙母孀居四十年熙曲顺母意至老如孩穉时母爱季弟子婚娶俱先己子
　　吴中英长洲人父客燕死仆窃金逃中英遗腹生未识父长寻父榇三徃不得最后号恸欲絶誓不得父棺不还有徳州僧指示之题识宛然奉归焉同邑杜遵家贫佣力养亲父母相继殁手自穿竁负土以乡人绘图传之
　　顾淳长洲人年弱冠父患痛风不可忍呼淳与诀欲自裁淳祷于天剪髪际肉投药以进痛立愈同里顾爱石幼值母病夜半赴神庙哀吁剜右臂肉母愈父病剜左臂肉亦如之
</div>
    <div class="pagination">
<a href="江南通志_page502.html">上一页</a><span>...</span><a href="江南通志_page498.html">498</a><a href="江南通志_page499.html">499</a><a href="江南通志_page500.html">500</a><a href="江南通志_page501.html">501</a><a href="江南通志_page502.html">502</a><span class="current-page">503</span><a href="江南通志_page504.html">504</a><a href="江南通志_page505.html">505</a><a href="江南通志_page506.html">506</a><a href="江南通志_page507.html">507</a><a href="江南通志_page508.html">508</a><span>...</span><a href="江南通志_page504.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
