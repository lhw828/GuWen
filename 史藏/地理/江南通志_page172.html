<!DOCTYPE html>
<html>
 <head>
  <meta charset="utf-8"/>
  <title>
   江南通志 - 第 172 页/共 731 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江南通志 - 第 172 页/共 731 页
  </h1>
  <div class="content">
   十六年髙淳县筑横埂以捍湖水
　　二十五年知髙淳县丁日近重濬天生桥河道二十九年知句容县茅一桂咨访水利议得髙郷以地之凸凹为水之盈涸相地置牐谨啓闭时蓄泄灌溉之利不劳余力低郷自秦淮河以西麻培桥以东相距数里若濬为一河自可直达仍东西置牐防其壅涸从中经纪其陂池鳞次其塍陇不失前代筑堤建二斗门之意上诸台不报
　　四十三年南京工部尚书丁賔题准开濬秦淮河道顾起元曰江宁自秦淮通舟外惟运渎与青溪古城濠可容舴艋然青溪自淮清桥入至四象桥而阻运渎自斗门桥入西至铁窗櫺东亦至四象桥而阻以河身原狭又居民侵占者多易湮塞也顷工部开濬青溪运渎其意甚善然仅城中利搬运耳若郊外诸湖湮塞既多秦淮源逺而受水复众溯秦淮之发源一自黄堰坝而东上抵句容之南门一自方山东南上抵溧水其诸水相灌注一支绕方山东面上抵彭城山一支自张山上溯金陵镇过马家桥抵横山一支西抵后干桥一支西抵陈墟桥一支自上方门外小河东厯髙桥门抵沧波门郭内一支自涧子桥南上至天界寺此皆可以行舟而为田地侵蚀遂多狭窄且易淤垫伏秋水涨处处梗咽盖溧水溧阳句曲诸水惟一秦淮为之尾闾夏秋江潮盛大上壅下泛无支流分泄所以近年江宁时苦水而各郷尤甚正坐此耳若当事者肯议挑濬或令傍河有田者计其亩数帮出工值委两县官分程督濬功成之后不但支流分派水无泛滥之忧而往来搬运舟航所至省财力无限关系国计民食者非轻此亟宜讲求者东南利便书云建康古城向北秦淮既逺其漕运必资舟楫而濠堑必须水灌注故孙权时引秦淮名运渎以入仓城【今斗门桥以北一带河至铁窗櫺者是】开潮漕以通江水【今北门桥至珍珠河一带是】又开渎以引后湖此其大畧也自杨溥夹淮立城【今自通济门起西至石城门皆是】其城之东堑皆通淮水【今通济门外至南门一带是】其西南边江以为险然春积雨淮水泛溢城中皆被其害及盛冬水涸河流干浅在今日正与宋无异宋隆兴二年张孝祥知府事奏秦淮流经府治正河自镇淮【今南门桥】新桥入江其分派为青溪【今洞神宫后一段经四象桥一带是】自天津桥【今内桥】出栅塞门【今铁窗櫺】入江宋时水西旱西二门外未有土也石城下即临江栅寨门近地属有力者因筑断青溪水口创为花圃毎久雨水暴至则正河不能急泄水势于是泛滥城内居民被害今古潮沟青溪运渎河身皆为居民日久侵占湮塞不通故水患正与此于今欲复通寨门使青溪径直入江则城内永无水患及汪澈继孝祥知府诏澈指定以闻澈言开西园古河道通栅寨门尤便从之戚氏志云秦淮水源甚逺小川流入者甚众又古来贮水湖衍后世筑为圩田甚多每夏雨暴至江潮复涌水即泛滥皆经流城内一河入江自源及委所过不计几桥凡过一桥皆为水石所堰束扼及居民筑土侵狭河道故水失其常横流弗顺是以必资栅寨门河及长干桥下河【今南门外大桥】分泄其势其关国赋民食者非轻通便舟楫特是小事自前如孝祥所言止谓城内被水然多不过数曰即退其害亦轻观郷村圩田始见其害盖上元江宁溧水多圩田每遇水至则举村合社日夜并力守圩狼狈淤泥中如遇大冦幸而雨不连降风不涌浪可以茍全其或壊决则水注圩中平陆良田顷刻变为江湖哭声满野拏舟结筏走避他处国赋民食两皆失之是皆水不安流之故耳
　　国朝雍正十一年江浦县浚朱家山河道并建牐二座
　　苏州府
　　夏禹贡三江既入震泽底定史记禹抑洪水于吴通渠三江五湖
　　周元王元年越大夫范蠡开漕湖【亦名蠡湖】
　　赧王五十二年楚春申君黄歇城故吴墟其城内北渎四纵五横
　　南北朝梁大通二年诏遣使交州刺史王奕漕大渎唐贞元八年苏州刺史于頔缮完隄防疏凿畎浍列树以表道决水以溉田
　　元和二年观察使韩臯刺史李素开常熟塘自齐门北抵常熟长九十里因名元和塘【后讹称　附云和】刘允文记畧【吴之薮曰具区郡之大惟苏州商为货居农实邦本锡贡多品厥田下下土宜在民地利乎水常熟塘按图经云南北之路自城而遥百有余里旁引湖水下通江潮支连派分近委遐输左右惟强家大族畴接壤制动涉千顷年登万箱岂伊沿泝之功实出灌溉之利故名常熟岁无眚焉贞元年来大旱填淤荐为涂泥而沦胥怨咨殖物痡矣郡守陇西李素闻于本道廉使吏部尚书韩公秉文请事疏凿于是参井邑之役则经费工力而长洲三之一焉县宰李暵复善供命乃计工量日隙庀徒为利涉之宜蔽反壤之害询蓄泄之势増逺近之防人不告劳事为永逸先期而望表绳直不日而终朝子来塘开地中工毕泉出山泽作气江湖发源积为长流实自新浙舟楫鳞集农商景从春秋有施水旱斯备都人士以允文在公之宇备详其事请刻于石】
　　五年苏州刺史王仲舒隄淞江为路时吴江境南北西俱水郷抵郡无陆路故隄路以达之
　　太和中疏常熟县盐铁塘
　　天祐元年吴越王命都水庸田司督撩浅夫疏导诸河
　　宋至道二年知苏州陈省华议筑昆山塘
　　天禧二年江淮发运副使张纶督知苏州孙冕疏五湖及诸港浦导太湖水入海复嵗租六十万斛干兴元年诏苏湖秀三州疏导壅淤命发运使发邻郡兵助工
　　天圣元年苏州水壊太湖外塘又海旁支渠湮塞八月诏转运使徐奭江淮发运使赵贺董其事自市泾以北赤门以南筑石隄九十里起桥十有八濬积潦自吴江东赴海复良田数千顷
　　景祐二年范仲淹守郷郡亲至江浒督濬白茆福山黄泗许奚三丈浦而茜泾下张七鸦次之利及数州复奏言江南圩田蓄泄有备钱氏偏安民间米石钱五十文今米石不下一贯其故可揆臣请每秋降勅转运使俾辖下吏民各陈农业利病选官讨论择其简易者畀转运司着为令初除州县吏輙颁一册属之此养民之本富国之术也庆厯二年苏州通判李禹卿隄太湖
　　至和二年昆山主簿丘与权等作昆山塘为桥梁五十二名至和塘【附】丘与权记畧【吴城东闉距昆山县七十里俗谓之昆山塘北纳阳城湖南吐松江由隄防不立故风波驰突废民田以潴鱼鳖其民病赋日从逋徙奸人縁之通盐贾自利劫行旅吏莫能禁自唐至今三百余年欲有营作而弗克也有宋皇祐中发运使许公建言苏田膏腴常苦水患乞置官司以畎泄之请令舒州通判殿中丞王安石先相示焉朝廷从之王君至讯其郷人尽得其利害度长绳短顺其故道施之图绘疏入请议如许公朝廷未之行也至和初今太守吕公下车问民疾苦盖有意于疏导矣明年与权为昆山主簿始陈五利一曰便舟楫二曰辟田畴三曰复租赋四曰止盗贼五曰禁奸商令钱君复言之太守喜其谋之协从得请于监司粤十月甲午治役先设外防以遏上流立横埭以限之乃自下流浚而决焉畚锸所至皆于平陆旬有九日而成深五尺广六十尺用民力一十五万六千工费民财若干贯米四千六百八十石为桥梁五十二莳榆栁五万七千八百其二河植菱蒲芙渠称是计其入以为修完料民之余治小虞自严村至于鳗鯏瀼治新洋江自朱至于清港治山塘自山南至于东浚渚泾六十四浦四十四塘六于是阳城诸河若瀼皆导而及江田无洿潴民不病涉是役也自城东走二十里曰任浦昆山治其东长洲治其西以俗名非便更曰至和识年号也】
　　熙宁三年昆山人郏亶上言吴中水利六失六得具书与图及治田利害七事有防令亶与两浙运使及本路提举司相度开治【附】郏亶上水利书畧【天下之利莫大于水田水田之美无过于苏州然苏州五县虽号水田其实昆山之东接于海之冈陇其地东髙而西下常熟之北接于江之涨沙其地北髙而南下是二处皆谓之髙田而昆山冈身之西抵于常州之境常熟之南抵于湖秀之境其地低下皆谓之水田髙田常苦旱水田常苦涝但水田多而髙田少水田近于城郭人所见而税复重髙田逺于城郭人所不见而税复轻此议者所以但知治水而不知治旱也今先取所谓髙田者设堰潴水以灌溉之浚其经界沟洫使水周流以浸润之立冈门以防其壅然后取凡所谓水田者一切罢去其某家泾浜之循古遗迹或五里七里而为一纵浦又七里或十里而为一横塘因塘浦之土以为隄岸使塘浦阔深而隄岸髙厚虽大水不能入于民田然后择江之曲者决之则塘浦之水自髙于江而江之水亦髙于海不须决泄水自湍流吴淞江南北岸水田约一百二十余里南岸大浦二十七条北岸大浦二十八条淞江北横塘二条以上塘浦五十七条并当松江之上流皆是阔其塘浦髙其隄岸以固田也久不修治遂至隳壊议者不知此塘浦原有大岸固田乃谓古人浚此大浦只欲泄水此不知治田之本也今当浚治其浦修成隄岸以御水灾不须逺治他处塘浦求决积水而田自成矣】又治田利害七事畧【一论古人治低田髙田之法二论后世废低田髙田之法三论自来议者只知决水不知治田四论今来以治田为先决水为后五论乞循古人遗迹治田六论若先往两浙相度则议论难合七论先诣司农寺陈白则利害易明大槩以为环湖地低故常多水沿海地髙故常多旱盖古人治水之迹纵则有浦横则有塘又门堰泾布列其间总二百六十有余今欲畧循古人遗法七里为一纵浦十里为一横塘又因出土以为隄度用二千万工水治髙田旱治下泽要以三年而苏之田毕治矣】郏侨再上水利书畧【浙西昔有营田司自唐至钱氏时有隄防堰牐之制旁分其支脉之流不使溢聚以为畎亩之患是以钱氏百年间嵗多丰稔惟长兴中一遭水耳暨纳土后至今其患始剧盖由端拱中转运使乔维岳不究隄岸堰牐之制与沟洫畎浍之利惟务便于转漕舟楫一切毁之初则故道犹存尚可寻绎今则去古既久莫知其利营田之局又以为闲冗而罢废隄防之法疏决之理无以考据干兴天禧间朝廷专遣使者兴修水利逺方之人不识三吴地势髙下与夫水源来厯及前营田之利皆失旧闻受命而来耻于空还不过采愚农道路之言以目前之见为长久之防指常熟昆山枕流之地为可导诸港而决之江开福山茜泾等十余浦殊不知古人建立隄堰所以防太湖泛溢淹没腹内良田今若就东北诸港决水入江是导湖水经由腹内之田弥漫盈溢然后入海所以浩渺之势常逆行而潴于苏之长洲常熟昆山常之宜兴武进湖之乌程归安秀之华亭嘉禾民田悉已被害然后方及北江东海之港浦又以水势方出于港沟复为潮水抑囘皆聚于太湖四郡之境积水弥漫常不可治此足以騐开东北诸浦为谬论矣昔禹治水于吴通三江以泄一湖之水今二江已絶惟吴淞一江存焉疏泄之道既隘于昔又为权豪侵占种植菰蒲芦苇又于吴江之南筑石塘以障太湖东流之势又于江中多置罾簖致吴江不能吞来源之浩瀚日淤月淀下流浅狭一旦积两诸山之水并溢太湖苏湖常秀之间陂淹浦港悉皆弥漫四郡之民惴然有为鱼之患虽有中髙不易之地种已成实顷刻荡尽尝按吴淞江故道深广可敌十浦向之积潦尚或壅滞议者但以开数十浦为策而不知临江滨海地势髙仰徒为无益臣今究治水之利必先于江宁治九阳江银林江等五堰体势故迹决于西江润州治丹阳练湖相视大纲寻究函管水道决于北海常州治宜兴滆湖沙子渰及江隂港浦入北海以望亭堰分属苏州絶常州轻废之患如此则西北之水不入太湖为害矣又于苏州辟吴江之南石塘多置桥梁以决太湖会于青龙华亭而入海仍开濬吴淞江其他江湖风涛为害之处并筑石塘及淤彭堰与诸湖漾等处寻究昔日泾港自南经北以渐筑为岸隄所在陂淹筑为水堰秀州治华亭海盐港浦仍体究柘湖淀山湖等处凡有民田髙壤障遏水势不可疏决者并与开通达诸港浦杭州迁长河堰以宣歙杭睦等山源决于浙江如此则东南之水不入太湖为害矣此所谓旁分其支脉之流不为腹内畎亩之患者此也往年治水之説大约有二一则导青龙江开三十浦一则使植利户浚泾浜作圩岸是二者各得其一偏今治水若止于导江开浦则必无近效若止浚泾作垾则难以御暴流要当合二者之説相为首尾乃尽其善但施行先后自有次第耳为今之防莫若先究上源水势而筑吴淞江两岸塘堤不惟水不北入于苏而南亦不入于秀两州之田乃可垦治今之言治水者不知根源始谓欲去水患须开吴淞江殊不知开吴淞江而不筑两岸隄塘则所导上源之水辐辏而来适为两州之患盖江水溢入南北沟浦而不能径趋于海故也倘效汉唐以来隄塘之法修筑吴淞江岸则去水之患已十九矣】
　　六年检正中书刑房工事沈括言浙西江浦当浚从之乃命括相度浙西水利
　　元祐六年诏导苏州诸河
　　元符三年诏苏湖秀三州开治浦港沟渎修垒隄岸置斗门水堰
　　崇宁元年置提举淮浙澳牐司于苏州濬杨林河福山塘
　　政和元年诏苏湖秀三州治水围田工费
　　三年知常熟县李光濬山塘小山港
　　宣和四年十二月知昆山县吴昉濬至和塘绍兴二十四年大理丞周环开常熟福山港白茆塘
　　二十八年两浙转运副使赵子防知平江府蒋灿计料开江明年正月兴工从常熟东栅至雉浦入丁泾开福山塘自丁泾至尚墅桥北注大江分杀水势二月工毕　知平江府陈正同禁围裹湖田【附】赵子防治水利方畧【浙西诸州平江最为低下而湖常等州水皆归于太湖自太湖以导于淞江自淞江以注于海是太湖者数州之水所潴而淞江又太湖之所泄也然以数州潴水巨浸而独泄于一淞江宜其势有所不逮是以昔人于常熟之北开二十四浦疏而导之扬子江又于昆山之东开一十二浦分而纳诸海两邑大浦凡三十有六而民间私下泾港又不可胜数皆所以决壅滞而防泛溢也后因潮汐往来泥沙积淤旧置开江之卒寻亦废去此太湖所以湮塞而民田有漂没之忧也天禧天圣间运使张纶于常熟昆山各开诸浦以导积水景祐间郡守范仲淹亲至海浦开浚五河以疏导诸邑之水使东南入于淞江东北入于扬子江与海今相视合开切去处常熟县梅李塘白茆塘崔浦福山浦黄泗浦昆山县新洋江小虞浦顾浦郭泽塘总计役夫三百三十七万四千六百工钱三十三万七十四百贯米一十万一千五百石有竒昆山四浦工力不多止用本县食利户开浚常熟五浦工力浩瀚系与吴长等县利害相及欲于三县雇人充当縁平江积水今经两月未退已妨种麦若不于农隙之际支给钱米雇夫开治恐来嵗春雨积水愈甚亏失常赋不便望指挥施行】
　　隆兴二年八月诏江浙势家围田湮塞流水诸州守臣按视以闻其平江府委陈弥作相度弥作乃上言宜先治者十浦并合开围田一十三处诏令守臣沈度依状开决【附】陈弥作水利议畧【常熟之浦二十有四皆北入于江昆山之浦十有二皆东入于海盖以太湖居其上流昔人患淞江之不能胜受而使众水径得其归者也诸泽之兴始于天禧成于景祐逮政和间稍已湮废尝命赵霖浚之仅能复常熟昆山二三浦而罢窃考周官有稻人掌稼下地之法所以潴水则今之塘湖是也所以泻水则今之渚浦是也今诸邑之间曰湖曰瀼以累百数而沿江滨海小川故道往往淤滞不特所谓三十六浦而已潴之过多而泻之过少重以今年淫雨泛滥横溢非常年比识者皆知开浦之利不但今日特以工费甚广不敢轻易倡议今若并举大役切虑歉嵗民无余力官无羡储反至劳攘輙择其宜先治者凡十浦而其缓急又半之兴工之日仍乞以缓急为先后】
　　乾道元年沈度陈弥作又言疏濬昆山常熟县白茆等十浦通彻入海诏从之知平江府沈介依次开濬
　　五年增置撩湖军兵
　　淳熙元年知府韩彦古与许浦驻劄戚世明开濬许浦
　　二年两浙转运副使姜诜奏开常熟县黄泗浦崔浦许浦白茆浦濬通波塘置张泾堰牐　水军都统冯湛知平江府陈岘濬治诸泾塘浦
　　六年发运使魏峻疏至和塘东自夹潮塘西至戴墟浦亘四十余里又立栅三十二以为禁防官出钱二万三千二百缗米二百一十石有竒
　　嘉定元年知常熟叶凯濬水洋子泾
　　十年知府赵彦橚疏锦帆泾以达运河兼备农田旱潦
　　淳祐三年知常熟县张从龙开支塘长四千寻广一丈深倍之用夫六千工
　　寳祐四年知常熟县王文雍濬城河开福山塘咸淳元年命知平江府沈度开决许浦自梅李塘雉浦口东开至白荡桥白茆浦自黄沙港开至支塘桥崔浦自丁泾塘开至浦口黄泗浦自十家港开至奚浦口茜泾浦自界泾开至鸭头塘下张浦自东海防开至千步泾七鸦浦自梅浦开至李漕泾川沙浦自梅防开至六鹤浦杨林浦自杨林桥开至陶家港掘浦自海口开至五圣港
　　元至元二十四年宣慰朱清谕上户开浚娄江三十年诏平江松江等路府修治湖泖河港大徳二年立都水监庸田使司于平江路专一修筑田围疏河道
　　至治三年诏开吴淞江淀山湖及诸河渠
　　天厯二年吴江知州孙伯恭大修石塘
　　至正七年吴江州达噜噶齐诺海大修石塘垒石厚砌髙一丈广四丈四尺长一千八十丈为环洞一百三十有六立石亭于南浦亭之南表之曰至正石塘建丁亥庵为居守置常稔田嗣修葺二十年平江路通判郜肃大修昆山州田围三十四年张士诚遣吕珍督濬芝塘山泾口堑其为港长亘九十里
　　明洪武七年常熟县开奚浦
　　九年开至和塘堰坝
　　二十八年凿太平河
　　永乐元年苏松水患命工部尚书夏原吉偕通政赵居任大理寺少卿袁复给事中姚善凿吴淞江浦疏昆山下界浦掣吴淞江水北达娄江又挑嘉定西顾浦南引吴淞江水北贯吴塘亦由娄江入海又濬常熟白茆塘福山塘耿泾导昆承阳城诸湖水入扬子江濬上海范家浜接黄浦引湖泖水入海【附】夏原吉治水奏【浙西诸郡苏松最居下流太湖绵亘数百里受纳杭湖宣歙溪涧之水散注淀山等湖以入三泖顷为浦港湮塞涨溢为害拯治之法要在浚涤吴淞诸浦导其壅滞以入海按吴淞江袤二百余里广一百五十余丈西接太湖东通海前代常疏之然当潮汐之冲旋疏旋塞自吴江长桥抵下界浦一百二十余里水流虽通实多窄浅从浦抵上海南仓浦口一百三十余里潮汐淤壅已成平陆灔沙浮泥难以施工臣等相视嘉定之刘家港常熟之白茆港皆系大川水流迟急宜浚吴淞南北两岸安亭等浦引太湖诸水入刘家白茆二港直注江海又松江大黄浦乃通吴淞要道今下流壅遏难疏旁有范家浜至南仓浦口可径达海宜浚令深阔上接大黄浦以达湖泖之水此即禹贡三江入海之迹每嵗水涸时修筑围岸以御暴流则事功可成于民为便】
　　二年户部尚书夏原吉导娄江濬千墩浦至和塘四年濬常熟福山塘三十六里
　　十三年昆山县重濬太平河
　　宣徳七年苏州知府况钟言治水诏周忱与钟治之
　　九年常熟县知县郭南濬盐铁塘
　　正綂二年郭南濬七浦塘
　　七年吴中大水秋七月风巡抚周忱奏请量留官粮府一二十万石县五六万石赈济并增修低圩岸塍濬金山卫独树营刘家港白茆塘沿海各河
　　十年常熟县濬七浦塘
　　景泰五年夏大水淹浸田禾经久不退侍郎李敏知府汪浒议当开浚白茆等塘以泄之浒躬往常熟相视时久不疏濬壅成隄堰近民耄倪皆泣卧其上以求免言一开浚则堰下之田亦就浸矣浒不许挑濬青墩浦横沥塘共五六里以通白茆塘凿开三堰纳三四里引水通鮎鱼口其海淤塞漫生丛苇仍挑去约千余亩于是水得归海
　　天顺三年巡抚崔恭檄苏州知府姚堂松江通判洪景徳等濬吴淞江苏州自夏界口过白鹤江至卞家渡庄家泾松江自大盈浦东至吴淞江巡司自新泾至蒲汇塘入江又自曹家沟平地凿至新塲又自华泾塘六磊塘莺脰湖乌泥泾入浦又濬湖州塘【附】钱溥松江水利记【书云三江既入震泽底定然水至吾松则又分二道而入海盖西北洼下则自太湖入淀山湖吴淞江入海东北髙仰则受杭湖之水达黄浦以入海髙下既殊旱淫交病然旱为东北受病其患小水则西北列郡无所归泄其患大吴淞江自胜国末湮塞迨今逾百年兴言修浚非无其人然或沮于浮议或怵于钜费回销嵗月卒莫能举稍遇淫雨即成一壑国赋亏而民艰食矣天顺二年都宪崔公奉勑巡抚东南首询水患以淞为尤甚乃举府判洪侯景徳暨二县尹杨昕李纹治之侯等相视以为江之故道虽浚必合莫若从新地凿之方易为而功不壊起自大盈浦东至吴淞江巡司计二万二千丈又自新泾西南至蒲汇入江计四千丈阔皆一十四丈深皆二丈而低郷之潦可泄东北则自曹家河平地凿及新塲计三万余丈深阔皆与江同又新华泾塘六磊塘莺脰湖乌泥泾入浦而髙郷之旱亦免大小连络无不通贯噫亦勤矣哉用工总三万五千余沿江耆老相与鼓舞而言曰兹江之湮为吾民病久矣曩时字人者虽廉得利害而讫无成功宁知物有通否必待其人耶是役也程工而授计口而食民虽劳而不怨则国本垂永之计孰愈于此哉溥松人也且职史事故请书之】
　　成化五年吴县知县樊瑾准本地民呈请起民夫重濬九曲港共三千八百五十余丈
　　八年吴县知县雍泰奉檄筑西华石塘雍见采香泾废堰旁粮田数千顷遇旱禾槁泰领民寻源得于穹窿山陇阪间盖由山腰法雨泉流出者上为一堰下阪分二道一道东由白马岭南流逾赵墓折而西一道西下山溇环赵墓复迄而东二流相合近采香泾潴聚成潭仍躬相地宜甃筑二道石堰堰各置一牐随水旱啓闭复市山石由马迹山西南而东筑隄千丈未百日告成湖田借以种获十年巡抚毕亨与苏州知府邱霁开吴淞江自夏界口至西庄家港昆山嘉定二县分濬
　　十一年筑常熟县赵段圩田围【附】黄体勤赵段筑圩记畧【苏天下大郡常熟又苏之大县也地处下游古号泽国赵段一圩又其最下隄创宋元间久而尽圮无复存者湖田悉为巨浸嵗屡不秋逋租者日以就困民空其居以徙有司艰于理成化乙未春民告于县县上其状于巡抚都宪毕公亨巡按御史戴公缙佥为民忧乃调度所征之材以倡其邑而谋于治水佥宪吴公防曰受朝廷特命之严寄吴越民事之重纲纪振肃系焉尚可隳怠乎授其机宜于郡判何君唐何君曰专农桑以牧民民瘼未瘳岂善牧者哉遂责成于县尹兰君玉君属父老以谕意众皆感悟于是财获于官力借于民抑聚敛也伐石于山运土于陆因地利也量田授役获利者倍出其工邻壤者半焉均徭役也较人力多寡以为寻尺验土筑虚实以稽勤惰课章程也隄之袤延亘数里丈一千有竒用木为橛橛之内编以竹甃石为址而髙与土等上广八尺而下加三之一固基本也隄之形势逶迤若环带然其外则种以萑苇茭芦杀水势也又惧其塞之难渍之易预为设备垂永久也木以万计竹倍差于木石以舟计及二千艘钱谷之需累钜万有奇工役则五万三千有奇用虽伙而民不见扰也始工于是嵗二月二十六日乙巳告成于三月二十九日丙子功之成何其速哉于是沮洳之郷变为禾稼流徙之民相续而还嵗己登而赋无愆期泽之及何其溥耶夫治水必治于下流赵段之水既治则众流不劳而治治之施又何其知所先务耶宜民乐之不已而形诸歌歌曰隄之未筑田混于湖居者以徙赋者以逋隄之既筑湖润于田徙者以还逋者有年噫嘻长隄屹乎天作伊谁之功台宪民牧田稼芃芃湖水溶溶百千万祀泽流无穷】
　　治元年带理水利佥事伍性濬吴淞江中段四十余里
　　二年苏州府通判张旻疏盐铁塘
　　是年修娄江隄
　　七年徐贯濬吴江县长桥诸茭芦之地导太湖水散入淀山阳城昆承等湖开吴淞江并大石赵屯等浦泄淀山湖水由吴淞江以达于海开白茆港并白鱼洪鮎鱼口等处泄昆承湖水由白茆港以注于江开七浦盐铁等塘泄阳城湖水由七丫港以达于海开常州之百渎泄荆溪之水自西北入于太湖又设导河夫于沿江【附】徐贯治水奏【窃惟东南地势低下水患自古有之永乐初元水复涨溢太宗文皇帝命户部尚书夏原吉大加疏治方得止息逮今九十余年各处港浦仍复湮塞为患滋甚仰惟皇上轸念地方命臣等会同修浚盖将拯垫溺之民于衽席之上化鱼鳖之区为稻梁之域臣等敢不罄竭驽钝以图仰副圣意用是夙夜不遑宁处相度施工窃见嘉湖常镇水之上流苏松水之下流上流不浚无以开其源下流不浚无以导其归于是督同委官民人等将苏州府吴江长桥一带茭芦之地疏浚深阔导引太湖之水散入淀山阳城昆承等湖又开吴淞江并大石赵屯等浦泄淀山湖水由吴淞江以达于海开白茆港并白鱼洪鮎鱼口等处泄昆承湖水以注于江又开七浦盐铁等塘泄阳城湖水以达于海下流疏通不复壅塞开湖州之娄泾泄天目诸山之水自西南入于太湖开常州之百渎泄荆溪之水自西北入于太湖又开各斗门以泄运河之水由江隂以入江上流疏通不复湮滞自治七年十一月十七日兴工八年二月十五日工毕幸今天气晴和人无疫疠凡百众庶争先效劳即今水患消弭人无垫溺之忧田有丰稔之望列郡士民莫不庆忭是非臣等之能事皆国家盛徳大福广被东南之所致也今将修筑过港渎画图贴説谨具奏闻】
　　九年工部主事姚文灏筑沙湖隄广三丈袤三百六十丈是年濬白茆塘福山塘
　　十年姚文灏濬至和塘委苏州府通判昆山知县募工开濬东自新洋江口起西至九里桥凡长四千九百六十五丈用人夫九万六千五百工计工授直用钱一百三十五万
　　濬七鸦浦籍昆山常熟两县近浦之户二万二千三百人疏自尤泾东至木樨湾凡五千五百九十丈半月成功计工银五千二百七十两
　　开白茆海口【附】杨循吉记畧【治四年五年七年本府连遭大水民以匮告工科左给事中叶绅请濬河水入海要道乃以工部左侍郎徐贯与巡抚副都御史何鉴同薫厥功以其年十月有事于白茆是港也在常熟东南输昆承湖阳城湖而注之海往时水由是行其阔六十丈长亘九十里通潮往来泄湖泖张士诚设爬沙之夫嵗加疏濬以为常永乐中尚书夏原吉治水时相度地势于湖水交会之冲虑水独从七浦入海因作斜堰障之分其流注于白茆欲俾地方各沾其利天顺中潮沙日涨港渐狭小其后又有引之独出七浦而决壊斜堰者于是水遂改道更无流波冲洗潮泥而涨沙日甚一日隠然成隄矣乃以五万九千人专事其役东起海口西抵支塘凡长六千五百五十五丈相传开治港面阔五十六丈深一丈七尺而以土积岸之两旁又崇明出巨舰相联内向爬去壅沙弃于海中俟其活动仍决坝放水冲之一时因白茆而濬者其上为鮎鱼口传导湖水来脉有新开河龙潭洪白鱼洪落星港四支濬之总计六千四百丈凡用万七千六百人而尤泾长九里盐铁塘长十八里皆通白茆凡用万四千九百人其他不因白茆而别治者七浦与吴江水口而已七浦长四十里径通海时有湮塞凡用万七千人吴江水口在长桥外桥长二里有七十二洞其外汇为大沼广千亩太湖之咽喉也久为芦荻所碍已成淤淀凡用万六千人三阅月皆以成告盖以鮎鱼口为白茆上流斜堰为七浦上流而长桥为诸水上流其在苏州一府施工如此议者犹以为当时大役莫如白茆所恨辍事太急未获成效已而岸果頽圮复为潮沙凝积塞而不通于是常熟县知县杨子器以为港身迂曲水不能泄致使横沙拦接海口施工为难又看得湖漕上接芝塘其长不过三十里径自入海况又河形现存虽则浅狭水亦通流因请于水利郎中傅潮乞濬之议方行子器被召入而郎中臧鳞来管水事首理故牍鋭意修举乃檄通判陈暐署县事同知何宗理视状皆言本漕视白茆诚为径直但縁两旁各居民庐墓必须拆卸方可即工然理实应开而工程浩大计当用夫三万鳞因其利便以奏诏行巡抚都御史彭礼巡按御史冯允中会勘应否定夺于时知府林世逺以十六年四月亲诣本处相勘得前项港漕俱自芝塘分流但港曲漕直以此微有逺近然漕形阔不过三丈深不过数尺设以此拟开阔十丈两畔田地各占三丈五尺濬深八尺所起之土占压田地尤难预计况有民庐坟冢在上关系事重不如仍开白茆为便惟海口壅沙则有马草洪五里许濬此可为曲避之计及将本港迤西一带至白鱼洪等处但遇干浅俱各挑深水行势达壅塞自除】
　　十一年提督水利工部郎中傅潮濬常熟许浦梅李二塘从知县杨子器议委县丞赵祥董役三阅月讫工
　　濬至和塘并立昆山等县斗门
　　十二年傅潮重督长洲县兴筑沙湖隄【附】吴寛记畧【郡城东二十里曰沙湖凡太仓昆山嘉定崇明之人之所必经者其广袤各数十里横絶道上其北多腴田其中多舟楫旁有盗薮以行刼为业客舟为风波所阻集于岸下多不能免昔人欲筑隄以捍水者久矣皆谓土石所施无所附丽其功难成遂置之治丙辰工部主事姚君文灏奉勑来督水利始白于巡抚右副都御史朱公瑄谓隄可筑公往视之亦曰可筑且曰是宜用卷埽法盖吾治河决时所已试者也谋既协姚君乃专任其事先是公从工部侍郎徐公贯濬常熟江口获苇利之占于民者充公用及是遂赖其济一时夫卒尽力财用毕具功埀成而君移疾去矣今郎中傅君潮来代周行田野水利大兴他日行至沙湖叹曰是隄之功其可已乎至是巡抚左副都御史彭公礼复劝相之而隄竞以完告其阔为丈三长为丈三百六十隠然如城坚壮可久安流成渠人皆称便盖耕者无浸淫之苦则安于田亩行者无覆溺之忧则乐于道路贾者无掠夺之恐则保其货利是役也前守为史侯简今为曹侯凤皆经画其事者若通判陈暐知县刘珂郦璠主簿喻秉则劳绩并着皆可书者于是傅君使来请文刻石予郡人也喜水患之能去且知君才操与姚君并美无忝于上命也遂为之记】
　　正徳十六年巡抚李充嗣分督工部郎中林文沛发民夫起常熟县东仓至双庙濬白茆故道一万三千八百二十丈又亲至支塘询士民开出水口议论不一充嗣与苏州知府徐赞儗循故河疏治常熟县主簿余浪独主凿新河不敢发言适巡按御史马录来防议浪于道中陈白录具告充嗣相度形势以簿议为是意遂决凿新河三千五百五十丈又濬尚湖昆承阳城等湖支河一十九道凡四阅月功成农田得稔时林文沛身亲督率暴露风日不言劳惫役夫不敢茍且塞责
　　嘉靖元年工部郎中顔如环檄苏州知府徐赞松江知府孔辅开濬吴淞江自下界口起至龙王庙旧江口止又濬赵屯大盈道褐等浦使上流下委递相容泄【附】王鏊吴郡治水碑记【今天下财赋多仰东南东南财赋多出吴郡而吴郡于东南地最下最多水患南方夏秋间最苦多雨苏湖渺然輙成巨浸故官多逋负民多流殍于是廷臣争言水利而以吴淞江白茆港为首请设官专治时巡抚应天西蜀李公充嗣方着若绩诏委之进工部尚书得便宜从事复以工部都水郎中林君文沛颜君如环佐之公博访羣采相度源委谓东南诸水咸汇太湖由三江入海而东江久失故道不可以复寻独娄江尚在吴淞江虽在而多涸其别出一支从常熟白茆港入海最大且驶而海沙淤塞久成平陆民且庐墓其上自成化以来每议开之輙畏其难而止夫太湖吞纳众流犹人之腹白茆吴淞则尾闾也阳城昆承淀泖诸湖犹脉络也尾闾不泄腹且涨为病四肢百脉悉病矣公乃驻节湖上且行且度度地量功赋役仞浅深计逺迩力取诸近财取诸逺庐舍有次樵爨有所分授以责成时犒以行赏天时晴和法令明一众心竞劝率未明兴作入夜未已河上灯攒如星锸畚如雨讙呼之声数里不絶不数月工告成初白自北达于江河形结屈不可复通乃改就东南挑平陆直注诸海自双庙至东仓通一万七千三百九十二丈其深一丈五尺阔三十三丈白茆上流又开尚湖昆承阳城湖各隘为塘为洪为港为泾为溇者凡十有九吴淞江上流颇通利自夏驾浦至旧江口不复容舟因其旧形广之深之凡六千三百三十六丈其深一丈二尺阔十八丈白茆港口海潮日至沙泥易淤则为石牐一阳城湖水至斜堰分流七浦塘则可少杀白茆之流又为堰一淞势弱不能荡激易淀且淤又为石牐一盖疏宜兴湖州诸淤水归太湖无碍则常之宜兴武进湖之乌程归安松之华亭可无水患濬吴淞白茆之淤太湖之水入江海无碍则苏之长洲常熟昆山可无水患而吴凇白之役最大功费尤多始事于正徳十六年十月嘉靖元年四月讫工凡为工四十一万二千五十三银为两若千米为石若干费亦大矣保而勿壊则在后之人焉】
　　十七年知常熟县冯汝弼建各港石牐三丈浦连泾渚河向无牐者皆置
　　隆庆元年巡盐御史蔚元康濬常熟太仓嘉定三州县境七浦杨林盐铁吴塘顾浦青鱼泾
　　二年知常熟县张博建白茆港石牐
　　五年巡按御史刘白睿檄苏州府通判吴宗吉常熟县知县连三元董濬奚浦长四千四百一十丈广五丈深六丈用夫八万八千九百五十人官给银二千二百三十三两俱支赎锾
　　万厯五年巡视下江御史林应训行委水利按察使冯叔吉檄苏州府同知王事圣知县王一言勘濬自厐山湖口至长桥达吴家港
　　六年林应训行委水利按察使徐节檄同知王事圣常熟县知县留震臣勘濬自归家坟小石桥起至横塘止长四十五里面阔十二丈底阔八丈深一丈二尺
　　八年常熟县重濬三丈浦
　　三十二年常熟县知县耿橘濬福山塘
　　三十三年吴江县知县刘时俊筑石塘【附】周道登吴江县新筑石塘碑记【万厯三十有三五月朔邑侯刘公新筑石塘成塘修九万九千八百一十四尺为桥十有三为窦三十有七南连檇李北接茂苑并葺旧者为里八十有三其石约二而成丈博一尺有八寸九分其博閷一以为厚四垒其厚以为塘之崇倍其崇以为基和之用灰支之用木每尺而支者三以石之厚为木之围三倍其围以为修水递深而递加率一木而为五支薪其木末以当庸直计木五万九千八百八十六三分之加一以为石之数二分其十加一以为石之工佐者居三之一灰三千有四百石铁灰索绹直二百五十余凡费二万七千金有奇役始于癸卯正月十七日主其议而捐俸以倡者曹中丞也邑二尹西蜀李宗程则督视邑人王郡倅忠则劻勷沈方伯季文则协议沈寺丞璟沈佥宪瓒沈孝廉令名与不佞登则出纳父老屠大化等十人则宣力凡再阅嵗而效其成于公亿兆讙呼得未曾有荐绅先生构亭莺湖属不佞记其事夫以塘之积圮嵗嵗修而圮日甚空为县官费何益公新以巨石为邑永利是大有造于我也且不烦官不强民百计拮据杯酒讽劝而事忽大集我享其利美哉公绩可以颂矣】
　　三十七年常熟县知县杨涟筑元和塘濬沙浦马泾袁张浜
　　三十九年昆山县知县祝耀祖筑至和塘
　　四十年长洲县知县胡士容濬练祈塘马路塘谭家浜
　　四十一年胡士容濬走马塘
　　四十二年胡士容筑至和塘【附】文震孟长洲县兴筑娄江石隄记【苏固泽国也江淮之水由京口厯毘陵皆从苏以注海震泽汇宣歙霅苕之巨浸宣吐于长昆二县间有娄江实所由道至和塘最当其冲荡云自宋转运使乔维岳决隄为泾水患滋起以迄于今当事者咸鳃鳃虑焉而苦于任事之难至插棘树版以杀水势亦几无谋矣广济胡侯士容自嘉定令移剧长洲日延父老问所疾苦而知娄江之塘不可缓也曰是且病涉病溺病飞挽病农农兹土者至累嵗不登半菽谁司民牧责可缓诸既又相度土宜而知非石隄无以障水势曰是金泾阳城诸湖荡之所震撼也是太湖沙湖之所腾跃而漰湃也是新洋吴淞诸江之所逆驾也是两龙泾朱泾萧泾吴泾陆泾诸要害之所泛而旁齧也茍不为永赖谋仅饰目前又岂司牧者之实意欤于是量工经始里计者四十有五丈计者六千七百桥计者二十有六其巨者一十有八金钱计者万五千有竒顾邑民苦贫府库竭莫可调发侯又不能如正綂中周夏两尚书奉玺书从事水利复田租征发属邑仅摉导河官帑之羡金不满千悉捐嵗俸与赎锾所入集好义之众期月而成自长至昆长隄如带屹然如山于是行者歌于道鼓抴者歌于河农歌于野侯益尽捐禄俸买田三顷其半以属耆老为永隄计焉】
　　四十三年昆山县知县陈祖苞濬至和塘小虞浦横塘
　　崇祯八年巡抚都御史张国维同巡按御史王一鹗檄吴江县知县章日炌勘核石塘全坍应修一千五十五丈半坍二千八十六丈平望西诸家铺水缺应筑内外塘七百六十丈并修长桥三江桥翁泾桥绅士商民乐助竣工
　　九年张国维疏导吴江县长桥谼先是县民虞燧具奏勅部行抚按查核覆题奉旨允行檄下疏濬桥以至九里石塘通行开凿
　　十年张国维同巡按御史路振飞重修至和塘兵备冯元飏与知府陈洪谧推官署县事刘鸣谦各捐助有差属里民马负图营办董成仅四阅月异工
　　十六年昆山县知县杨永言开濬夏界河特举贡生朱集璜董其任集璜分河为四则自龙王庙坝口至郭泽塘为一则自郭泽塘至兵墟为一则自兵墟至葛港为一则自葛港至赤泾口为一则以淤塞浅深为致功难易共开河身四千九百八十二丈调夫分区之主客主区六十亩出一夫客区一百十亩出一夫用夫十二万一千九百七十四贴役主区每亩钱三十文客区一十六文计得钱每工给八十文又官给钱六十文每工受钱百有四十工始于是年十一月毕于次年四月
　　国朝顺治九年工科给事中胡之骏请濬吴淞以泄陈
　　淀之水濬刘河以泄巴阳之水奉
　　旨准行
　　十一年
　　恩谕东南财赋重地素称沃壤连年水旱为灾民生重困皆因失修水利致悮农功该督抚责成地方官悉心讲求疏通水利以时蓄泄水旱无虞民安乐利
　　康熙十年巡抚马祐奏请开濬吴淞江白茆河
　　恩准留苏松常三府漕折银九万两浙省杭嘉湖三府漕折银五万两充疏濬河工经费督同布政司慕天顔檄苏州府水利同知于阶及太仓吴江昆山嘉定各州县官开刘家河淤道二十九里建牐三座开吴淞江东至新泾口四千三百五十二丈自新泾口迤西至赤雁浦黄渡七千五百丈修复旧址牐坝【附】马祐请浚刘河吴淞江疏【臣看得苏属刘河松属吴淞江乃走泄太湖之咽喉也修则六府同其利塞则六府同其害厯代以来凡遇淤滞俱遣大臣驻劄吴中专修水利动支正项钱粮拨充疏濬经费臣稽考成书明嘉隆年间吴淞道淤湖水四溢淹没田庐民生困苦时有巡抚海瑞条奏疏治因役大费繁请留漕米二十万石又动江浙六府无碍官银俱充工费令各处被灾饥民上工就食修复水利兼行赈济水灾宁息事功告成刋载典章班班可考迄今已及百年潮泥日积故道全淤凡官斯土者惮于工程浩大财费无资视为末务因循不举去嵗夏月雨连旬湖水泛溢禾苗尽淹民居胥溺积水三月不消农工废业人户流亡总因刘河吴淞入海之口淤塞涌聚无从走泄故也臣念国课民生关系重大悉心讲求博采舆论并以疏浚二河为今日第一急务檄藩司委官丈勘刘河淤道二十九里长五千二百二十丈计用人夫三十九万八十四百十二工连牐二座每座工费千金以备水旱蓄泄约共需银四万两吴淞江东至新泾口皆成平陆应浚四千三百五十一丈自新泾口迤至赤雁口黄渡应浚七千五百余丈修复旧址坝牐约共需十万两臣再四思维当此水灾之后村落饥民逃荒乞食臣与属官勉力捐俸煑粥不过茍延旦夕万难佥派民夫举此大工若欲徒责地方各官设处捐助亦终成画饼势不得不请用正项以济目前急务仰恳皇上俯念江浙六郡为国家财赋重地将康熙九年苏松常三府漕折银九万两浙省杭嘉湖三府漕折银五万两留充疏濬河工经费俾各处灾荒饥民就近上工趋食是修复水利中兼行救饥之事诚一举两利倘防】
　　【皇上轸恤灾伤动支正项地方幸甚民生幸甚】又报浚完工疏【臣查刘河自盐铁口起至航船港以达海口该五千一百八十丈河面阔十一文底濶六丈六尺深一丈积土四万四千九百余方勘原旧河身有尚存一线及浅洼处扣除不用挑工土方外实该挑土三万三千九百四十方每方用夫十四工雇募民夫四十七万五千一百六十九工筑大坝副坝一十条支港水口筑小坝一十四条于康熙十年二月二十六日起工至十一年五六月内陆续完工吴淞江自黄浦东口起至新泾口施家港止计该一万四百九十一丈挑河面阔一十五丈底阔七丈五尺深一丈五尺积土一十七万七千余方内有原旧江形及低洼之处扣除不用挑工土方外实挑土一十三万一千四百三十九方每方用夫一十四工雇募民夫一百八十四万一百五十七工内筑大小坝一十六条又支港水口筑小坝十一条于康熙十年十二月初八日起工至十一年四月二十六日完工又查刘河原议建牐三座约费工料银三千两臣又同司道各官覆勘情形若于一处分造三牐恐牐单薄不能坚久故于天妃宫地方总造大牐一座分别三洞泄水虽工费稍加实可一劳永逸吴淞江于黄浦口建大牐一座臣又思两江牐座与内地不同恐牐门被潮往来冲击未能坚久故各于牐旁四角修筑以图永逺查刘河牐座已于康熙十一年三月内完工吴淞牐座已于康熙十二年正月内完工刘河各项工料共实用银三万一千六百八十二两八钱七分零吴淞江各项工料共实用银一十一万一千一百七十九两一钱二分零此系臣经驳减核实应销之数复取各官印廿结在案今据该司造册呈详前来除册分送户工二部查核外相应　题报聴部核销】二十年巡抚慕天顔奏请濬常熟县白茆港武进孟河奉
　　旨准行开白茆自支塘至海口四十三里濬河七千八百五十六丈广十丈深一丈五尺用民夫九十九万四千工建牐一座费公帑四万两【附】慕天顔疏河救荒议【窃惟三吴治水之功厯稽往绩惟使太湖之水导入江海而潮汐亦可上通以时蓄泄则旱涝无虞自三江湮塞震泽泛滥以田为壑而苏松常湖杭嘉六郡受患日深上年水患弥漫四野数百里间不苐禾尽无收抑且室庐漂没流离疾苦不忍绘图仰荷宪台轸念民生首饬议浚刘河以通水利宪檄谆谆谓吴淞江出海之处已成平陆修复工繁未可轻议惟有专力刘河为今日第一急着此宪台为吴浙百万生民造无疆之福也本司遵行苏松二府详加确勘兹据苏府详议估计工程请动正赋开工等因又据松江府上海县详开吴淞江故道酌请江浙六郡正帑协济大工各绘图形申覆宪台在案本司载考旧志披阅新图按湖水之奔趋而东也一自淀山泖湖从华亭之南折而东北入海者为黄浦一自吴江长桥厯长洲昆山青浦嘉定界至上海合黄浦以入海者为吴淞江一自吴县鮎鱼口北入运河经郡城娄门注流上下雉渎抵昆山至和塘东合新洋江由太仓归刘家港入海者为娄江即今刘河也迨吴淞入海之处沙壅菱丛昔夏忠靖公引黄渡以西之水北入刘河是今日刘河之一线为淞娄二江之尾闾合苏松诸郡之民命攸关者矣浚之乌可一日缓哉但在苏则望刘河之深广而昆太嘉为尤切在松则必图吴淞之成渠而上青诸邑为尤近两府所议各就其切己者而言未可为全局之通论也本司规画再三采访舆论目前救时之策在急疏刘河将来逺大之谋吴淞亦在所必浚盖吴淞实太湖泄水之中条其故道较刘河更阔其地势较刘河更直江浙六郡同其利议协于浙可冀旦夕成功焉但今民穷财尽更际凶灾两工决难并举刘河处其易吴淞处其难莫若缓吴淞而先事刘河之为便本司细询绅民父老刘河之功固自不小而吴淞亦有不得不次第并浚者当日导淞水并入刘河者有昆山之夏驾嘉定之顾浦以及盐铁新洋诸港浦淞与娄相通今则诸港浦尽塞淞自为淞娄自为娄则刘河虽开止泄震泽半面之流而汇纳于泖淀以奔涌淞江者仍未得宣通也若再开蒲汇新泾重浚虬江顾浦费力于支河小港何如并力于吴淞乎况从来以工役救荒使贫民食力以糊口如范文正公守郡时吴中大饥发粟募民诸工毕举以是公私仰给民不迁流昔人于凶嵗之后无不共循此意盖小民至困苦中工力必贱且饥寒迫身民多思盗河工兴而乐趋畚锸盗贼亦可潜消荒政之施莫此为大然必须咨商浙省督抚早为区画将全局会疏题明共计两河工费先开刘河至冬间水涸之时旋兴吴淞大工本司管窥如是今所急惟在钱粮灾荒之后杼轴既空不得不请销正赋但】
　　【朝廷方在蠲灾诎饷之时又何敢言动帑惟念兴水利而后有农功有农功而后裕国计若惜一时之费不作久逺之图将来海口淀沙日淤一日必至水灾洊告蠲赈迭施今合两工所需约计十四万金较之一嵗所蠲未及其半而田工无患国赋常充可埀千百年之大利一劳永逸功在斯时考海忠介开吴淞之疏留漕十万石佐以协济稻谷赃罚等不两月而功成仿其遗谟敢请宪台俯赐防题于苏松常康熙九年折漕银内留四万两以应刘河夫工康熙十年折漕银内再留五万两浙省钱粮协济五万两以应吴淞夫工仍比归仁堤事例两省续开援纳捐助请于河工告成之后补此漕折正项钱粮方行停止即于是月一面择吉施工谨先就刘河工程缕析条议并三江全图绘呈宪览吴淞工费亦可照例核确此皆宪台为万年国脉百世民生起见用敢敷陈伏乞采择】又请浚孟河白茆河疏【江南赋税甲于天下苏松常镇课额尤冠于江南凡国用所出尽借农田倘水旱失宜必致灾祲叠告此广渠资溉之功所以断不可缓也今夏霪雨连绵河流四溢田地在在沉渰庐舍更多漂没臣疢心疾首力督司道府州县等官多方设法宣泄分头挽救而附近刘淞之太仓嘉定吴江娄上等州县俱借两江出泻旋溢旋消虽告被水幸不重团华亭并未告灾昆青灾亦无几长洲无锡去两江稍逺东南之水不能骤消西北诸流奔江无路田禾渰没甚多宜兴首当髙溧诸山下流亦赖震泽转泄虽东南一面稍沾刘淞导引之益然较长昆等处更逺西北全无出水之路故受灾倍于他邑若夫常熟武进江隂金坛等县既与刘淞絶隔惟借大江汇归其如本地出水要口在在渰塞遂致积雨成壑臣从权救济将江常二邑沿江一带通潮小港马路筑埂之处暂行疏导出口随于洪水泛滥无归等事案内】
　　【题报在案此不过救急一时稍平水势旋即堵塞非久逺之图也臣前疏请浚白茆港孟渎河福山港三丈浦黄四港申港包港安港西港七丫等处盖既鉴上年之竒旱预料今夏之大涝从长筹画实非泛言虽部议未邀即允然关切地方民事岂容缓图臣再四筹画先择其工易而费简者若七丫一带业已劝民濬涤淤沙通崇明之运道福山港三丈浦道县各官详据里民自愿分段疏通再如黄四申包安西等港另行酌量缓急多方设法次第兴举外惟是常熟之白茆港系苏常诸水东北出江第一要河自明季失修湮塞成陆旱则潮汐不通涝则宣泄无路若此港一通不惟常熟水旱无虞即昆山长洲太仓无锡江隂无不共沾其利又武进之孟渎河系常镇诸水归江要道凡髙溧西北诸水竞趋东南则流注于宜兴金坛更转泻于丹阳武进惟借孟河一口出江今亦年久失修河身壅积武进以西丹阳以东宜兴金坛以北诸水归江阻道于是水旱并灾人力难施矣此两河者蓄泄之利等于刘淞淤塞之形亦不亚于刘淞今刘淞疏通苏松常资其益者甚钜白茆孟河淤塞苏常镇被其害者亦复不小此臣身在地方目击亲切日夜筹昼而不敢忽者也是以分委道员细加察勘兹据副使刘鼎参议祖泽深勘估议详前来查白茆自常熟支塘起迤东以至海口淤道四十三里共长七千八百五十六丈应浚深阔不等总计人夫九十九万四千工并议修大牐一座与夫筑坝戽水等项共需费五万六千两孟河自武进奔牛镇之万縁桥起至孟河城北出江淤道四十八里共长八千五百三十三丈应浚深浅不等总计人夫八十四万工并议建大牐一座与筑坝戽水帮岸等项共需费四万八千两二河共需费十万四千两据各该道请照刘淞事例先动正帑济工不惟水利克修见在望赈饥民得以赴工趁食不设赈而民已全活数善备焉】四十八年总督邵穆布巡抚于准奏准开白茆福山二港修白茆旧牐建福山新牐福山开土一万二千一百五十方白茆开土二万八千八百方共发帑银三万四千九百九十七两零
  </div>
  <div class="pagination">
   <a href="江南通志_page171.html">
    上一页
   </a>
   <span>
    ...
   </span>
   <a href="江南通志_page167.html">
    167
   </a>
   <a href="江南通志_page168.html">
    168
   </a>
   <a href="江南通志_page169.html">
    169
   </a>
   <a href="江南通志_page170.html">
    170
   </a>
   <a href="江南通志_page171.html">
    171
   </a>
   <span class="current-page">
    172
   </span>
   <a href="江南通志_page173.html">
    173
   </a>
   <a href="江南通志_page174.html">
    174
   </a>
   <a href="江南通志_page175.html">
    175
   </a>
   <a href="江南通志_page176.html">
    176
   </a>
   <a href="江南通志_page177.html">
    177
   </a>
   <span>
    ...
   </span>
   <a href="江南通志_page173.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
