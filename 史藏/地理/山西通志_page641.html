<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 641 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 641 页/共 700 页
  </h1>
  <div class="content">
   钦定四库全书
　　山西通志巻二百二十
　　艺文【三十　赋二　辞九】
　　宋
　　感山赋【并序】　　　　　　　　　崔伯易
　　客有爲予言太行之富其山一名皇母一名女娲或于此炼石补天今其上有女娲祠因感其説爲之赋其辞曰曲辕先生从先大夫之南征省黒许于紫霄访武王于朱陵授罗浮之隠书撷三茅之神英息肩淮泗之滨闭闼歌与世无营一日梁国公子铜鞮处士闯然踵门悦然相亲曰先生倦游者矣祈有异闻先生不对宾请愈勤于是爲论山中之物山中之民叙山中之遗懽咏山中之淳文二客相视而笑曰先生唐相之家族蕃西京京于吾乡驾财累程连联髙山见于羣经兹其不言疑未之行试爲先生陈之何如公子赞之处士曰夫坤厚之势犹一人之体昆仑爲之首自首而下岟防屹□无复平地陵轹百国有隂山焉横二千余里北爲戎狄南爲古圣之所治测中言之殆吾国之干位昕天铜浑周髀保章参地之形兹爲最详上正枢星下开冀方逢胃而毕自桞以张乱则冀安弱则冀强起爲名岳妥爲平冈岿乎甚尊其名太行挟大河于楚东瞰北岳其在旁其髙也逦迤而上殆莫知其高也登蹑千里昻目而前望骇实与夫天当其深也缭绕盘辟殆莫知其深也驰朔东而左转垂三月而见脊盛连延乎碣石传曰东海之水不尽而此山也吾莫知其所极此其知言哉如彼大邦圻钩壤连如彼大川洲维浦联殊乡异观习乎所传坳然若鞍者曰鞍山突然若灶者曰灶山色黒者黒山形方者方山如此之名何可殚墨翟察而知骥之贵尸佼过而辨牛之难穆王升由雀道而出世宗行自大河而还孝明尝登幸上党郡章帝以游至天井闗孟德比上纪推轮之恐谢公西顾引忧生之端阮籍失路而咏怀刘峻怀交而发叹归晋阳子惠之便道对二坂祖濬之祥观开元锡问于逢车武德置县而当烦霍褰吾襟共附吾肘纒午壁之势探长城之口天门掲其部分乌岭支其蹂姑射王屋隆虑雷首靡迤嵚岑参错饤饾或拱其左或捧其右或导其前或赞其后让以竒巘贡以重岫曾夸娥之输力攡大帝之宝授上晻暧兮鹏击下砰磕兮鲸鬬又若王畿之外五等诸侯奉命守土率属千万悉面内而腾辏此山之形也汾潞丹洹滹池□易涑沁淇潼清源济溴奄呴将迎纵横潄激安阳巨马出其夸白防北涿度其腋触遥阜以孤引潋荣光而歴羃凝染渐渍裒青贮碧此山之容也奠荒有神开社有伯以风主威以云主泽飜手熯阳覆手霹雳近靡百城远霈万域暴暑亟寒暗天一白烟不得爲瘴气不得爲疫岂其幽深也深其欲而难期其并合也合其力则无敌此山之气也轩后以来至于成王自时建都迁徙不常远近表里其隂其阳春秋之前封国旣多春秋之后唯晋爲彊大抵以兵爲阻以险爲防守不敢弛战不敢忘越至卑耳而齐相以霸一入孟门而平公几亡燕赵中山卫韩与魏或主山东或主河内或主山西或主河外或城其隈或据其会或保作咽颈或恃爲腹心屯留有常阻山阳有常界跬步之例万人死之复驱万人而地不少退如罴斯林如虬斯壑左顾右睨爪牙锋锷乘间薄人肝脑涂地以搴旗虏将而爲乐不然假息窃视扞以城郭从姬歌儿名琲重璞不敢不献虽欲藏之亦终归乎攫搏骇乎哉固尝一朝之中一舍之间烹四十余万之众筑头颅之山举长平爲鼎镬旧壁荒城豆分棊错今千余年幽隂寂寞此山之势胜也当时雄豪迭指交质行野者非乐其野逐兽者非卽其兽裴徊陵陆逾跇陂阜裁约六国防睨九道孰爲龙首孰爲天灶向背孰徙草木孰遘器械孰便凭倚孰厚东西孰广南北孰袤爲虵孰尾爲鹳孰噣孰方孰圆孰牝孰牡冲轮孰敏沮鴈孰懋孰利袭掩孰利藏覆孰此出击孰此入冦孰可徒搏孰可骑骤孰可防诱孰可斥孰可接战孰可挑鬬孰冣恐夜孰不欲昼胜此孰逐败此孰救佯道孰止乘乱孰走孰要于迩孰闭其后记省在目陈説在口凭轼结靷忿豢去就所过之邑鹯视狼吼诘无不讲向无不偶入军则建旗鼓入朝则佩印绶以国试胆以民试手爲纵横家随以此售闗警迟速称画贫富矫尾厉角恐愒飜构鬼神不能窥其密贤俊不能纠其缪中人主之利欲移将相之恩旧其后或主或臣建功立业尤显闻于后世则有决羊肠之险壍此山之道攻荥阳伐韩以威天下应侯爲秦昭王之谋也据敖仓之粟杜此山之阨距飞狐之口守白马之津使天下知所归者郦食其爲汉髙祖之谋也逾此山入射犬破青犊之众杀谢躬于邺以收复天下爲心者汉光武之谋也济河降射犬之众还军敖仓属魏种以河北事然后西向以争天下者魏武帝之谋也进据武牢扼其襟要俾窦建德不能逾山入上党收河东之地而卒以并天下者唐太宗之谋也徐思以观亦吾之近藩北压燕蓟西临顺檀笼里控外联区接寰州开其隅邑疏其间衡而爲垒缺而爲闗有朝歌内黄黎阳之支离有五原髙平广民之依攀前规成臯逆婴邯郸收褰帷趣驾之威宰簪笏假辔之官大城望之如云小城夹而金宇各负城势熊骧虺蟠宿貅之倘佯峙刍粟之巑岏此又其山古今因人以明效者也偏隅之防蒸郁成象或爲楼阙或亭障下利垦辟其土白壤谷备五种颖栗丰穰以陶则不窳以牧则易长骍骍駩駽騧骊驖驵繁鬛赤喙黄脊白颡竒毛异骨駧駾駚驡或出凹揜或会广敞或随龁而乍散或就饮以羣往秦青覩之而目造父逢之而伎痒若乃边风夜号寒气朝荡木叶尽脱川原萧爽挺逸彩之疎瞬厉雄心之倜傥分腾而郊野暗聚鸣而阬谷响最下者嬴粮载士日中而驰百里凤臆兰筯探前抉后何止乎蹄间三丈马之所施险之所依有德者然后能之其或守之不以道用之失其宜则是二者在所爲盗贼之资司马侯告晋侯以先王之不务者非弃之也而吴起言商纣之国志有激于当时何则宣帝处先零金城而终贻汉患武帝倚元海并州而俄倾晋基自后聪曜石勒姚苌季龙元魏髙齐诸苻慕容呼侣啸提羌占戎或屯于定襄或保于居庸或建都邺下或渡军河中或改元离石之北或僭号沙河之东胡尘一逾三闗遂空长安之城洛阳之宫摇辔长驱传国都而扼踪暴衣冠于涂炭客宗庙于妖凶更帝迭王抑爲盛衰其四方简不可得而书者凡几战而几攻由是观之爲彼君者始之失一朝遂使天下之人亲戚离散一百二十六载挂性命于兵锋此又当世贤人君子登髙虑远所宜追述爲万世深诫者也当彼之时国中窄而山中寛天下危而山中安外憸人茍容以盗官兮内浩歌乎考槃外吁嗟愁涕之辛酸兮内游鹿豕其方欢外穷奢极侈以相残兮内交让乎瓢簟外仍椹缩劒以衔寃兮内乐天其盘桓仁智所依仙圣其迹其动如龙非迅雷烈风不起其出如凤非醴泉甘露不食服皇娲之妙道藏补天之神石或饵术而采芝或吞阳而液或自耦于樵钓或偶怀于老易引公和之余韵振文举之归策壄王二老犹自轻之士壶闗令狐殆多言之客至精元以友造化绪余尚足以治万国此其山之隠逸也即以仰之首名归山岭营纡余巉岩孱顔曳泉绅之飘飖柬云衣之回还樻众精于宝姥糁灵气于天丹矗雰霞之朝覆豁光怪之宵环其金则钣荡镠铣镣鑗鏋鑀其玉则琼玖□琄璒琦璵璠石黄绿而青碧珠玫瑰而木难余粮石脂之硗防赭垩理长之烂斒隂映宛倚穹注蟠联丝絺毡鈶盐铜矾备先赋之不名距三方而祖繁复有紫沙黄雾神钢是取逗落液于庳涧萃坚英于弱土播蚩尤之遗勇囘欧冶之灵顾下分擅乎百源上夹输于六务此其山之琛赂也其鸟五色豪鹰窟生崚嶒貌如秋胡月明星精呴拨利防足巻枯荆雕趋鹗随往还青防水栖则鵗鷣鸒鹳水止则□翠鳬防殊种诡莫可殚名其状如麋有距囘角马尾声若钟磬以出爲瑞赤虎文豹黄熊封豕□鹿貒防行搏坐噬草则紫团之葠勤毋漏卢麋衔牡防苁蓉首乌牛膝豹足龙沙虎须赤节紫蒨如雷茈胡云英玉支解蠡庵防鹿肠鹤虱彭根屈据泽态夭糅芳臭粉敷或同葩异实或冬荣暑枯或珍传太一或用讲史区木则有榛有栗其桐其椅篁篠懐风桃李成蹊楩柟枫桧思仲芜荑梓漆枢栲青檀紫葳枞檍槐枣棠榴楟梨阳栌檿桑枌榆棪槻交柢并节韬唐防隄身缘中材实资疗肌松栢千岁蹇金石姿弥根万仞之峰落影千丈之溪孤干直出百寻而后有枝远而望焉或如翔鸾或如蟠螭其大蔽牛其圆中规参差櫹槮下隔百步犹樛戞而相羁公子矍然曰陆产之盛仆知焉不若是之详也且闻之汉甘泉肇于武帝唐含元建于髙宗或决事于上或受计其中始用材之有余终兴利于无穷陛下临御以来四十余年未闻图苑囿之观土木之工戸牖朱绿之饰诏五岁而一易服玩帷帐之具虽屡补而尚供四方黎元自视忲然咸愿献力京师进娸皇躬听钟鼓管籥之音瞻车马羽旄之容傥有司因亿兆之心率懐卫磁相泽汾潞之人披苍莽伐崆巄贱新甫之栢简徂徕之松激春滛之悍豪扶丹济其来东经营庶民作爲新宫以壮阆乎中区以周严乎九重髙闱秘庐侍从兮蜿蝉翠帏黄屋往来其冲融追三雍养老之法申其孝慈复延英访问之迹考其邪正更取士之法着久官之新令明刺举劝沮之典絶茍简异同之政广庑长廊翼其两旁左选天下经术辩通之士以爲议郎居讲朝廷疑难之义补百司之阙出委观民决狱之事以信其所详右选天下材勇温恭之人以爲卫士居讲司马军机之要掌诸门之禁出委偏禆别屯之任以观其所莅兴利如此顾不爲伟欤山日以开货日以通众庶习知勿爲牢龙欲发者发欲攻者攻登者搰者剥者斵者烹者掇者絷者戈者四时憧憧皆民所同庶宝之沦幽万模之纷纭雕艧彩制羽毛甲鳞弓矢铠楯之材舆马骨革之伦被服纎华鼓铸精珍三十取一归于县官宁有闻子富而父贫兴利如此顾不爲伟欤公子再言处士再思之曰公子之惠亦云善矣且民可与乐成不可与虑始况乃三晋人号沉鸷孕鹑火之流烈感斗极之劲气瞻顾端巧手足便利蔑淫蛊狂厉之感无喘夜皲瘃之累专思虑而喜任侠贵然诺而多懻忮重沦奸侈之化孤守而莫变由渗唐虞之泽弥久而未坠平居之际以气义相视驰马射兽以爲乐投石拔距以爲戏悲歌慷慨以摅其郁矜夸功名以见其志自古受命之主不先得其土则先得其士不得其地不足以控诸夏不得其兵不足以威万防粤天宝失御之后事虽近而不复言而五代不纲之时其迹甚明而可以数朱梁失守则晋人南下而急攻河阳师厚不死则魏博六州据山口之路庄宗之祸由邺郡而起清泰之败缘上党之助蕃戎陷相而石灭邺兵过河而刘去或羣盗乘隙而并出或前军自此而先渡河东之举昧李骧疾度控孟津之策世宗之征赖车驾倍程有南平之遇可畏也如人怀心腹之疾难去也如木受根柢之蠧故吾太祖皇帝之兴也践祚五月亲平泽潞念贼失仲卿之计不西下而直趋懐孟而我用向拱之言速济河而击其未聚离穴成擒吴祚之前料登无难色李氏之深谕如洪波薄江借海以爲力大霆击空与电而俱赴交广闽蜀之区淮海江汉之壖彊侯暴王袭顿蹁跹纳士称臣冠佩隣联虽天命之所在亦主威之使然其势如此犹藏太原谢将休戎十有九年太宗之吊伐也指师爲林转粮如川防石岭之应刬隆成之坚躬擐甲胄劘锋易昼夜围督六师争先压之以天下之重然后始能破焉迨我真宗抚养其人留跸授闗南之师促使益安阳之屯许北人之通和勅猛将之疏军以至陛下仁风德泽扶导长养逾八十春赋不闻竭其财力未尝疲其身憙辩者不知约从连衡之谋尚勇者不知收城夺邑之勤室家熙熙老于耕耘如养虎者不与之全物赏先至者不导于一津兹奈何合之深山触鸷猛而爲勍敌之怒心鐖凿棘矜若南国之茶海滨之盐千百良民化爲顽兵或防欲而拒捕或负恃而贪凌始逭罪而羣亡终盛气而横行镇之常员则威有所不足列之大诛则民转相震惊陆机谓兴利不足以补害君焉孰惩公子曰不然古初生民禽兽杂居无机械以荐食无衣裳以被躯累圣哀之修其所无钻燧取火铄金于鑪鋭以锋刃俾持以趍逐其虫虵创其室庐刳木成舟结绳爲罛剡木爲矢木爲弧以饮以食以畋以渔服牛轺马纺绩防锄后王因之讫今以娱安有至治之世导民以利复争乱之是虞太公封齐熊绎封楚鱼盐之义山林之阻公一发之民往如骛不数十年齐楚以富彼诸侯之国民且守法岂天下之广人或敢侮调发存邑里之籍出入视保伍之名倚之守令之良防以使者之能盖建隆初兴通餽之役奚今日之政姑息而艰行是有司不复举因民之利四方无时有可劳之氓弗防所治之法何如而已亟此禁山摧海之图疑所思之未明处士曰君不闻天子之建宫乎猒江陵之瑰干空邓林之巨树山鬼见荣而儵烁坤后斥□而容与青帝执规白帝司矩摄离朱之魄防其徽纒拾倕尔之神明其斤斧裁鲁镇以爲址判湘峦以爲础趋步而龟鸟正叱咤而虹蜺举星覆重橑云缩万堵涂以齐赭甓以虢土华荐金石之美梁修牙角之赋瑶琨与织具荆砮丹而箘簵防羽之纎缟涧瀍之枲纻优尊而百礼六乐华国则东房西序邦贿丰息宁主是耶公子曰嘻上方东被于流求西薄乎羊同南畅于诃陵北憺乎空峒积摰鸿胪填货大农天人之交何求而不克徒念覃懐之域三河之冲漘防乎沧溟背栖乎犬戎齐楚瓯越鲁郑巴卭辕有所不适檝有所不通重兵之常处列城之所宗将帅之治守诏使之过从壤地所生衣食所庸不疲其赀卽疲其力不出于官则出于农帑焉而乏府焉而空或骄阳淫雨之灾或戍发备河之逢流离其民易资枭雄或隂会于朋仇或椎埋以成风故先诸权俾怡其衷禹散歴山之金而赎卖子之虐汤铸庄山之币而救无之凶非先君不足以説士非首众不足以就功如彼泉源我发其防如彼委藏我啓其封设坐视天财而不知发犹有此民而不以爲兵徒示二虏之涵容处士曰君知其一未覩其二琉璃之河华林之庄昔居臣民今委榛芒然黠虏奚民视此而莫敢乘焉吾非有以守之殆由天设于王公帝限乎豺狼若之何侵而夷之以纾其行饵之可欲以发其狂义未闻于灌兵或兴于争桑投蒭生心文子之至喻牛甘必鬬管坚之所量国家近边虽上腴之地久禁而不耕所弃甚轻爲利甚明发丁以通驿隋政之已失治气而未尽魏室之旋倾彼乌足陈于治朝哉山东之兵三十五将之师君所闻也请置其説公子曰大农之家不患穿墉而废囷仓善贾之行不念胠箧而捐金珠备得其术则害何能扰利果大入则小或可疎今防秋之兵不寄之土豪而嵗起屯戍缮治之物不蓄于逐州而授于京都不募人访铜而私或自铸重给民旷土而争籴于胡遗计若此庸爲利欤由众人焉南牧之虑将智者兮北伐之涂推石傅土决其成功束马悬车胙乎能事突收燕乐捐范阳涿郡三道之师直压怀柔拒虎北石门四兵之势引轻军发羌夏之东穴出竒道斩匈奴之右臂二客纷辨旣久色相不平抗袂俱起质于先生先生冁然而笑适然而兴曰坐吾告汝夫有财而弗取无道者之言也取而不以先王之制无法者之言也二者吾圣人之深恶不顺乎冬夏不相乎隂阳禽兽之殄暴货币之诛戕不时而源枮不禁而山伤逆于天元降爲灾祥则虽传道之人岂容无责哉古者大德大功之人天子尊之公侯之爵殊其奉养之方功厚者享亦厚德长者报亦长推之四海之内入爲公卿出爲牧伯盛不过数十土地所育人民所藏其货易供其财易当然报非天子之独私焉盖天下皆乐其有以报也故其民贤者勉焉以修其业愚者虽甚欲焉而无敢望其志易平其劳易偿今髙赀大姓之家列肆侔于府库邸第罗于康庄金绀采缀锼劘焜煌被以黼綉裹以雕墙狗马弃齐民之食饮舆妾贱士夫之衣裳宾昏祠葬隳败纪纲通吏买法隂淫陆梁其凭荒负险之民擅弥山络野之疆畜奴如兵占田论乡主逋豢冦者攸众宝龟藏甲者爲常州县徒史私爲之视察乡亭部夫公随之奋攘是天下山林之出除公上之赋守令吏寺略有常制每郡每邑宛转靡溃输几侯而几王彊桀相师极欲爲威怒网而川贫笑斧而林飞孰察诸刋剥水火之遗制孰恤乎坚穉曲直之所宜积之徒多而器用殊寡举之或远而民资自疲富者售之益轻贫者劳而愈微誓穷原薮之饶而况膏腴之归乃方乃州或蝗或饥民以爲灾而彼反爲宜从是其氓匿税并田之不暇益令羣猾藏租隠地之无疑南方诸山非复昔时材不爱而木不蕃而兽不滋迨有千里不毛裹糇莫支是天地隂阳昼夜长养犹不能以充其欲则吾民何负独爲狸而畜鸡盖驭民无予夺之政厚生无发敛之期万物失由仪之道四海废崇邱之诗或者县官列胶干皮羽之须营栋宇舟车之材上司之以敲笞下挠之以追催索之于迩则此旣莫有求之于逺则险孰能来方此之时跱蓄之家驩相比朋固所以制百姓之命期年而簒其业更嵗而竭其财如是不已饥寒怨愁不委于沟壑则聚爲盗贼非此二者吾不知其安所爲哉始于伤财则终于害民察其蠧国必因乎乱俗故国家以皇祐之版书较景德之图录虽增田三十四万余顷返减赋七十一万余斛由是言之土地财利名制约束不用先王之法其爲也民失其平若之何而可复髙者愈贪而肆虵豕下者抵禁而趍口腹刑罚日增烖害日续盖兼并不去不足以语政制度不立不足与言治禁锡存省米之説贱肉有爱牛之意此言虽小可以推类事爲之法物爲之制数罟之得非不多也先王禁之以其伤生原蚕之利非不博也先王禁之以其害气果实未熟木不中伐用器不中度禽兽不中杀鬻于市者执而有罚不以其时不顺其教捕一禽折一草谓之不仁断一树伐一木谓之不孝公卿大夫羣士黎庶居室有品器械有度车马有等衣服有据饮食有常味人徒有常数戮民不敢服才君子不履丝屦爲农者不得爲工爲士者不得爲贾天王之尊也合围犹恶其尽物诸侯之贵也杀牛尚戒于无故小旣无越大岂容负草木鸟兽而舜以命益水火土谷而尧以任禹名山大川纵封国而不朌至其漆林独二十而征五着于后王修之愈明典之于天官图之于地卿任之九职之事辨其五物之征主山而有虞主林而有衡中士下士赞其政令府史胥徒颁其所行豺祭而弓矢陈隼击而罻罗兴司险达其道路山师辨其物名鸷兽在前宂氏火物而诱之出阱擭旣设防氏伐鼓而使之惊然后万民随之诏焉以程斩材者有期月窃木者有常刑至于金玉锡石卝人之专取犀象麋鹿角人之所登率避其孳育以待其丰成必以其时素王称其大顺不可胜用孟子陈其养生贵贱有差六器五辂之资民得而无所用兴造不妄五金六材之属民用而无所伤禁发之有期重轻之有常天生时而寒暑平地生财而品类昌硕以盆鼔蕃以谷量暴暴如山岳浑浑如江河山出银瓮丹甑棷聚麒麟凤凰追前世之盛被于此时以吾君之圣方诸先王陶唐之二宫姚虞之总章商人之重屋周人之明堂虽厐眉耆耉爱惜朝夕期有以必覩也子之言曾何比今于汉唐陛下慈仁如天广厚如地任臣则勿疑闻谏而必喜赏罚不滥切爱乎民命祭祀罄防动交乎天祉远民之虽守臣不知而知之甚详克己之诚在匹夫难行而行之甚易至若五帝宪老之礼三王观风之制六典建官之法三适进贤之例患有司不得其术不患朝廷之不行患臣下不举其职不患信任之不至今也辅相大臣左右良士重君子爲臣去就之节思古人得君功烈之致施以善俗爲本学以力行爲贵居朝廷不以先后持其嫌守藩镇不以内外疑其势同德一心齐力协议臯陶谟而矢契稷之业伯夷让而中防龙之志以共察天下之善不使有盖虚骄士之党以共收天下之杰不使有妬功蔽贤之吏以众人之耳爲耳听众耳之所不听以众人之目爲目视众目之所不视授百司因革于吏而总其成绩委二边军赋于将而责其必治法制素具东南旣饶天府宏壮训练有时吴越皆霸王之兵朝令乎西西纳十四州之地夕使乎北北归十三州之城浑然临之以至健隤然载之以不倾伊洛之水画乎其前戎夷畏之逾黄河之湍邱垤之山篑乎其旁戎夷阻之甚太行之横与其邀近功于一山增众糅之牵危疑于往代汩因循之名使王者之兴百有余年神圣在位而仁爱之泽独未及于禽兽草木曷可同世而语哉二客离席局跽媿谢不敏请爲弟子旣而少进曰问阜财得阜民之法问治山得治国之风且昔者将大有爲之君必有所不召之臣欲有谋焉则就之不得已而后起有学焉而后臣者有不可得而臣者今山之隠逸亦如是而后至乎曰莫可得而知也神农之于悉诸黄帝之于崆峒颛顼之于缘图髙辛之于柏招帝尧之于务成帝舜之于尹寿禹之于国先生汤之于伊尹文王之于鬻熊武王之于尚父周公之于虢叔齐桓之于管仲然尊德乐道说者如此也吾观之彼数子者之心将如是而已乎莫可得而知也二客恍若自失再拜而罢
　　明
　　葡萄酒赋【并序】　　　　　　　　王　翰
　　洪武辛酉谒禹庙有以葡萄酒见饷者其甘寒清冽虽金柈之露玉杵之霜不能过也饮讫頽然而醉觉而西山雨霁新凉晚生飏茶烟于鬓影潄松风于牙齿于是命童子执笔书是赋以酬之赋曰有西域先生蔓硕生者谒安邑主人主人曰何先生质性朴木言腴而体丰不动而能与人同不言而能爲人容慕先生之风者能遗千乘之贵味先生之道者可忘万钟之隆且支派之繁衍流泽之不穷者其有自乎西域客起而揖曰昔卯金氏之五叶好逞兵而四征广利之师律未戢博望之使节已行吾皇考时方埋名遁形光匿馨何聘帛之三往竟上贡乎西京虽一拔而遽起冀中叶之是荣尚未忘乎故土尝含酸而寄情于是觐武皇于未央之殿因上表而致名也武皇见皇考中硕而外茂气芳而德醇曰此真席上之珍也或待诏于上林或备问于几筵或与金母之桃同荐或与玉屑之露同蠲东方之谑因吾而逞其技相如之渴赖吾以获其痊向使武皇能尽用吾皇考之道必不祀灶而求仙也尔后太原之蔓延安邑之蝉联吾能一説可使百疋之帛可得三品之职遽迁叔达之行以吾而表其孝宋公之赋因我而着其贤子小子诚中原之一枝共大宛之一天者也主人曰出处地望吾旣闻之矣请闻先生之爲道也客曰吾始也好甘言以媚人畜隂冷以发疾愧学道之不醇方发愤以改习遵麯生之遗法亦禁水而絶粒讶刀圭之入口疑骨脱而生翼其心也湛然若止水其气也盎然若春色挹之而不汚浊引之而不反慝先生向言质性朴木言腴而体丰者实由乎此矣吾能使棱峭者浑沦强暴者藏神戕贼而机变者皆抱璞而含贞欲使区宇之人皆从吾于无何有之乡而爲葛天氏之民也主人曰善乎先生之爲道也于是命仆执席具几百拜定交于先生先生于是哑然而笑欣然而谈泛然而挹春江之波湛然若临秋月之潭噀九天之珠玉蜚万壑之烟岚主人不觉气和而意适体熏而心酣颓然而就枕不知明月之在西南觉而使童子之执笔记先生之良醰
　　闲田赋
　　条山之阳黄河之傍灌莽极目兽骇鸟翔畎浍纵横以远际沟涂陂陁以衍长经界宛其未改庐井已不可得而详问髙平之耆老乃知古虞君之故邦及芮伯争而未决质成于文王者也呜呼姬周之造迹自后稷之建邦公刘之啓土古公着抚民之庸王季号勤王之祖至翼翼之文王得奔走御侮之贤辅三天下而有二犹臣服商受而遵王之所也伤汉儒之鄙陋议图防以厚诬以虞芮质成而被化爲周始称王而受符以区区之陋邦覩至德于须防来四十国之臣妾如父召而子俞文王之受命固定于虞芮之质成若尊号改元斯盛德之所必无也呜呼天有昭昭之明无谆谆之教视其命之去就在人心恶好茍处时而得中何必丹书朱雀而爲符告也眺荒原之茫茫抚往事而增悼追淳风之不反伤衰世之未造诵锦诗而永叹爲执笔以三呌
　　河清赋　　　　　　　　　　　杨士竒
　　岁在防防月维摄提其日癸卯晨光初晞祥飚融畅庆云烂垂天子御丹扆辟彤闱班龙节建鸾旗肃九重之容卫纷百辟其来趋促武乎金门屏息乎彤墀乃有陪臣晋国之使頫伏殿陛陈词献匦上言河清河津之涘发书讯占圣王之瑞臣睹之敢告天子天子曰嘻天道应人必以类至作德者降祥弗德者垂戒予未究乎慎修何以与于是也使者旣出时则彻侯上公羣卿列秩仰聆玉音愉愉忔忔固已识其灵祥未备究乎事实退就使者而悉焉使者曰昉河流之将清盖先时而异状其始也沉碧凝黛流丹曳虹忽异复殊黈色弥望炯素华之浩洁泛玹晶而漭泱妙神化而屡殊协五行之递旺方漻漻浏浏滉滉瀁瀁湛如清渭之奔浩乎防泉之放涵荆玉而演迤拖齐縠而浮荡影万象于昭晰而净纎尘之泱灢也于是传告杂遝听闻骇惑奔走道路聚翫崖侧睛目夺心怀畅悦鉴妍者赏明濯污者避防此其大畧也其详未易以遽説焉于是闻者仰而思顾而言曰河之发源出乎昆仑淤淀湠漫混混浑浑浊泾方之以尚冽潢潦拟之而同昏然而其清爲圣君之瑞见于千年拾遗之记兆天下之平出乎京房传易之论洪惟我皇继序太祖道合羲轩功隆舜禹政教施乎万邦德泽流于九土斯河清之协应岂偶然之故也盖水爲用滋润长育六府所叙功同土谷造化于是而发祥非在惠养斯民而致其丰足者乎革去浊污莹然湛明非在荡除贪秽而用夫廉清者乎斯盛治之所本岂寻常之爲异虽圣德之弗居谅天意其有在固将表治化之熙明而征太平于盛世也躬逢盛事振古所希拜首陈赋继以歌诗诗曰水先五行兮天一攸生维河之祥兮革污爲澂千载一见兮协我圣明泽流洁清兮隆化斯征于千万年兮邦家之庆
　　黄河赋　　　　　　　　　　　薛　瑄
　　吾观黄河之浑浑兮乃元气之萃蒸濬洪源于西极兮注天派于沧瀛贯后土之庞博兮映玹沟之晶明过积石而左转兮龙门呀而峻倾薄太华而东骛兮撼砥柱之峥嵘入大陆而北徙兮迷不辨夫九河之故形经东海而纪众流兮擅浮沉之濯灵览颓波而怀明德兮又何莫非姒氏所经营登昆仑而俯视兮固髣髴其初迹驭髙风而骋望兮遂周游其曲直何末流之混浊兮始清澂而湜湜羌澹滟而徐趋兮势沄沄而自得触险石以鬬暴兮诧雷轰而毂击天宇扩而沆漭兮渺上下之苍黄雾雨霪霪而滃集兮混邃古之洪荒微风荡拂而涣散兮天机组织其文章頽猋浩而汹涌兮百怪垂涎而簸腥云浊泿以荡汩兮恍忽颠倒夫舟航灵曜升而赫照兮乘正色于中央望舒在御而下临兮列宿涵泳其光芒若乃震秉符以行令兮百谷淫淫其冻释山泽沮洳以上气兮增滉瀁之洋溢鱼龙乘涛以变化兮杳莫测其所极祝融载节以南届兮雷雨奋达以霶霈横支流而股合兮百川奔而来会木轮囷而漂拔兮蔽云日而淘汰狂澜汹而囓岸兮块土焉塞夫冲溃霜戒严而木脱兮少昊执矩以司秋洲渚缅邈而石出兮始杀湍而安流霞雪纷其四集兮颛顼乘坎以奋神大块噫气而摩轧兮流澌下而龙鳞层冰横絶而山秀兮河伯驱石以梁津羌险夷而明晦兮变朝暮与四时飚风起而冲木兮莽怪骇其难推覩圆方之一气兮恒来往而密移昔尼父之叹逝兮跨百世而罕知顾川流之有本兮与终古以爲期啓龙图而翫六一兮悟主宰之所爲喟余心之未纯兮感道妙之如斯聊诵言以自明兮庶昼夜之靡亏
　　石楼赋　　　　　　　　　　　何景明
　　石楼先生旣捧檄于外台将命驾于中州乃假道以省乎髙堂驰太行之阻修展其旷怀慰兹逺游览山川之如故访风景于石楼念旧游之所在举壶觞以优游遂与客沿清溪跨絶涧控天梯钩石栈罗羣山于膝下挺层台于天半抚千载而孤瞪纵万戸于一眄此其大观也而重峰结翠檐牙之回薄也叠嶂周遭墙垣之连络也列岫吞吐戸牖通也树色渺蔼施帘栊也若其璇题约月画栋承云乘长风迸斜曛烟霏雾防郁乎氤氲横披风雨侧逼星辰又晦明之相因也时而穷八极之表九垓之垠髙寒冽乎肌骨寥廓荡乎神魂已而叹曰是则天下之竒也彼丽谯齐云井干落星极匠氏之工巧破人力以经营贮丝竹以待夜罗绮而娇春及其尽也莫不华落声沉墙頽基湮向之靡丽雄杰悉风散而波沦此不可称于大人也曷若兹楼根于凝成肇于鸿蒙天造地设禹凿神功丹雘不御斧斤何庸俯兮无极仰兮无穷日月之所出纳乾坤之所帡幪拟阖辟而不阂等古今而同荣客曰先生亦知夫遇乎遇则重不遇则轻故水以龙而灵山以仙而名峩嵋显于三苏龙门显于二程盘谷托昌黎以不朽匡庐得六一而益尊吾今始知石楼之遇观其□隠显卽德之深远也振拔防阆卽才之髙旷也旁合而独起中立而崔嵬乃其威也万仞壁立乃其直也四境俱通聪也突兀峥嵘睥睨遥空乃其器之宏也白露飘飘芙蓉碧霄乃其出尘之清标也龙虎交蟠凤凰双攀羣峭互出纡绿流丹乃其文彩之翩翩也至其所积之久所培之厚则又仁者之寿也况君子之所爱或假情以自寓或托物以自省趋合而形忘机会而神领岂徒恃谲崛以夸竒翫清絶以景耶于是攀翠磴及瑶巅玉巢栖鹤铜柱擎仙洞雪积素山月连娟排石囱而挤磵戸咸兴极而言旋但闻嵓屿风生万籁始声天髙水清山空谷鸣醉下白玉京伫立清霞城谒帝阁于阊阖接卢敖于太清
　　晋国赋　　　　　　　　　　　　张凤翼
　　粤若稽古晋国广袤丽于黄墟阻三河于碣石实禹贡之中都轮逶迤其磅礴经曼衍以平铺逵防防而九达亶天造之雄图尔其昴毕躔墟参辰应隩滙以杨纡靡以大陆以烛龙犄以钜鹿圠坱沆漭水陆歕吞苍虬左抱白莵右蹲武耸矗鹑火回飜诚风气之所宅而扶舆之所庉于是东跨齐疆南连楚防西距三秦北穷五国以天门日观爲储胥以云梦汉阳爲□以紫渊华岳爲藩屏以黒水青山爲障□控八纮封域以居尊羌何儗乎弹丸之一幅其山则王屋夏屋龙门雁门三三磴九箕九原累头仿斗壶口悬亹砥柱崚嶒而倒湱太行嶻嶪以蔽暾又有铜鍉雷首姑射中条防防嶤峍屼嶣□嵸嵸防防拥崧恒而作镇固方岳之所标其水则沁浍沱汾洮涂泌洓灅潏涝涡漳涅渎呕夷防□以涛嬀汭浺瀜而觱澓疏潋滟于龙渠澹于象谷又有桑干濩泽婴涧平田玉泉金泊石洞昕川汪洋漰湃涟漪潺湲汤汤淼淼淈淈溅溅灌黄河以东注翕覃怀底绩之其险则飞狐插汉巨马泂崟羊肠九折龙首千寻瓴建井陉之隘筈通句注之隂其胜则董泽盘□吕梁喷薄峪止凤凰楼髙鹳鹊五髻现境于清凉四镇宣威于毳幕其灵则祥开金凤瑞应乌龙三峰王气五日隂梦雩崇兮□雨驻妬女兮停风其异则管涔神剑渥洼天马朔雷层峨火山閜防蜿蜒以冲冰蟨踉跄而负野其迹则谷城菀菀鹿苑芊芊傅岩迤逦孔辙迍邅閴矣西河之室蔚矣绵上之田投笔之台未圮炼丹之鼎犹烟此实上游之寰防旣溥之幅也由是颢气弥漫载亭载茁瑰丽以繁瓌竒以别擅万物之晶华表千秋之殊絶则有并刀韩甲屈马垂琛云沙代赭泽锡辽葠广阳之铁大卤之金纷纷籍籍品品林林若夫冀北之煤连绵大麓防豃呀岩摩肩击毂五方络绎以□凃万灶炘熏而转□河东之盐瀵泱神奫皑皑皛皛羃羃鳞鳞佐圜泉于九府通贾贩于四隣又若上党之防大河之涘轧札相闻噞喁是比绚藻火与山龙哕鲦鲿及鰋鲤总兴殖于□区讵噡噡之能齿肆其陂塘潴灌漑通原隰垦稼穑同名园緁猎盛圃芬藂蔬则地蕈天花霜芹雪藕鳖蕨鳬葵晚菘早韭芋薤荽葑爰象爰有行白玉于髙山送青丝于纎手谷则秬秠穈芑麳麰稻秔禾蔴荏菽一穗九茎植穉重穋如坻如京可以实仓箱而谷士女供俎豆以庀粢盛花则菡蓞荼防姚黄魏紫芍药蔷薇金婴玉蘂蓓蕾芳菲含香散蘂蔽云坞兮森森簇雕栏兮累累木则槐檀桦栗桧栢椿松桑榆柘檿柳桐枫参天溜雨薆薱菁葱滋偃蹇连蜷之势壮翚飞鸟革之雄果有紫李黄柑缃桃白橑常山之梨安邑之枣马乳称猗氏之甘貍首羡太原之好俱足以敷贲精英而发果蓏之瑶它如白豵冰鼠赤豹黄貔麚茸貉腋龙骨雕□玉芝云母紫石黄蓍亦莫不猗那是产以蕃动植之竒至于雉堞云横雄闗斗絶玉垒金汤囦防嵽嵲军州虵势以居宇县犬牙而列鼎峙受降之城延亘防边之埓鱼符所统什伍蝉联戈鋋压地鼓角豗天砏磤碣磍骈骈象译寄鞮之属靡不震而警焉聿有朱邸黄扉缤纷匼匝桥驾飞虹台邀明月表以晋阳之官祀以汾隂之阙穷池馆曁岩房清泠于不竭且也珠明魏乘壁重秦城毫散伐山之颖圭呈拔树之霙玉马璘防而显异仙藤馥馤以旌诚此其著者余物难名进而求之光岳攸钟文明郁起人杰地灵俪鏕绩趾声施赑屭之顔徽润筼筜之泚尔乃摹驰独往秀撷羣芳行纯金锡操凛冰霜旣鹤鸣而鸿渐亦虎变而龙翔越倜傥其魁防岂咫尺与寻常故语髙旷则薇留孤竹之风松挂一瓢之月逃三聘于黾池隠十经于于越傲世兮枕流辞荣兮莳药犹闻张果还山王乔跨屩俱蝉蜕乎风尘而逍遥于云壑文章则防综史记玹掞洞林诗诧明河之锦赋称掷地之金中説敷陈乎名教槖駞濬发于灵襟蛛网燕泥指堂梁而振响落霞秋水度髙阁以流音谁不照丹文而光绿牒穿月胁以贯天心其爲望也忠着程婴义推张老智决辅车仁昭结草勒叩缶于相如崇折巾于有道六龙腾祁薮之辉三凤焕河东之葆殆煜乎垂景耀于春秋而秘然播余馨于品藻也至于孤愤激大节援誓九死重一言洒龙逢之血游雉经之魂伏鉏麑之触甘豫让之吞温序啣须而抗劫呼延文体以酬恩凡此刚方之气亦已翻溟海而撼昆仑更有应运风云争光鼎吕文黼黻之华武奋劻勷之举若三郤佐军若五蛇从旅若荚效和邻若笔称良史若狼瞫之突阵摧秦若羊舌之周知敖楚咸彬彬乎麟凤之俦而洸洸乎干城之侣犹未也六卿旣大三晋遂分嘘以嬴烬蒸以汉云唐风之所被宋德之所薰其间师师穆穆济济芸芸如信陵率五国之师平原髙十日之饮侯嬴收卧内之符毛遂脱囊中之颖赵奢解阏于之围陈筮告华阳之警衍仪前席夫六王颇牧披锋于四境斯亦畸矣是隽采星驰雄风电掣西京卫霍之军功东晋裴王之相业狄梁与薛史同标司马洎王杨并辙秉烛达旦揭日月于无疆骑尾归天壮山河于不蔑繄何代乎无人亦何人之非杰又其盛也晋文复国赵武争盟韩昭修术魏惠征兵汾涧狐鬼之磊落沙陀亚子之峥嵘当其时属车秣马斩藋披荆叱咤则观霆改色指挥则参井无精莫不业业赫赫砰砰轰轰夫非一世之雄哉然犹偏伯耳盖尝览舆地按冀方歴蒲坂朔平阳吊伊耆之休烁追姚氏之烈光则见尧天永位舜日常熙四方以宅七政以厘九州以奠百谷以宜五品以序三居以夷八风以鬯六府以治封十有二山之镇万有千嵗之基迄于今士尚谦恭民多醇古恍不识不知之甿一让畔让居之度去华从俭则素题越席之遗也忧深思远其暑雨祁寒之故乎于皇哉唐虞作对夏殷继昌神臯腴薮郁乎苍苍虽巨镇雄都未敢望也而何有于僻壤要荒
　　砥柱赋　　　　　　　　　　　唐　肃
　　黄河之流西来数千里兮贯长城而南驰激龙门之险阨兮霆奔电驰气汹涌而莫支歴华隂而径趋兮乃折流而东下势若万骑衔枚而疾走兮将悉锋尽鋭鏖战于平野何砥柱之崒嵂兮独凝立乎中流俨一夫之当闗兮强兵悍卒睥睨不敢运其戈矛惟崇伯子之敷土兮导洚洞而平之凿此山以疏泄兮剖三门之嵚然后洪波巨浪龃龉而不骋兮分流析间度以逶迤过孟津而通洛汭兮遂东极于大邳茍非是以少梗兮曷以杀天吴水伯之淫威予尝驾方州而求古迹兮誓将豁心胸于浩荡过黄老之神祠兮遡虾石之泱瀁盼连天之修楹干云霄而直上浊波汩汩包其下兮显神功于俯仰使昔怀襄之莫救兮滙四海爲一区上巢下窟之赤子兮殆皆戢戢以爲鱼览斯险而慨叹兮虽天造而地设微元圣之大智兮孰能成夫万世之烈彼蜀江之灔滪兮羌地势之所同诵金声于儋叟兮信物理安危之所从噫呜呼世道降兮风移而俗媮波汗漫兮忌刚而茹柔鱼虾鼓舞兮蛟龙郁愁岂无吾人之砥柱兮障百川之横流
　　送河东公赋【并序】　　　　　　　李梦阳
　　正德兀年冬十月河东公以谴放还属吏郎中李某作赋送焉赋曰飘萧瑟以觱烈兮属孟月之栗严霜凄清以纷下兮风薄戸而窍吟余戒武使先导兮饬防子俾抗旌虬蜿蜿以服舆兮茀长云而遂征三台仄以疎濶兮北斗揭而望余防肃冷以漻戾兮涉江汉之清渚悼喉舌厥之厉兮揽少微而效光咎南箕之靡惩兮犹翕吐而簸张朝余发于星之墟兮暮弭节乎冀之野谿谷捌以复陆兮草木落而茫莽兽惊人之跧窜兮禽枯桑而鸣号雪霰海而零洒兮气冷冷之寥寥车轮困而不前兮心已逝而中留骖顿缨而防兮仆夫涕而长吁惟先生之贞嫮兮幼崇方而嗜修则英贤之遗□兮志臯伊而愿厹蹠泰阶以承列兮奉钩陈而布耀酌元气而执之兮冀容光之必照倚阊阖以徘徊兮愤汉臣尝请乎刀壮埋轮之义力兮潜掩涕而憾遭惟封豕之崟崟兮彼舍问夫蝼蚁豺狼纵之当逵兮奈众臻而终靡几不密固害成兮予良痛乎陈窦之患斩蛇弗防将自及兮谁捋虎须而竟安曾阍仡仡之岩岩兮浮云蔽而四举元螭九首蟺蜒垂涎兮守门嘻嘻而目余进旣无以自明兮漭弗知其退之所营纷搆诽以锡讪兮谓余亟之而乱程吾岂不知诡遇者易获兮诚嬖奚之攸耻同者就而异者愤兮孰孤持而弗三褫策鴈行以前路兮皆隂朔之塞疆马腾摅以龙奋兮望山西之夕阳毅昌燕而卒逃兮叔向飞语而拘纆荷白日之曲照兮乃兹焉反余初服太行岑之迤逦兮嵒壤卢而起伏践桑干之嶉凌兮冒涿雾之绰约爰十步而九顾兮九门嶃而造天霓连蜷以上骧兮烂躔纬之错连轸紫庭之多丽兮冠佩者至三千人步微风之娥眉入室女斯妬兮厥亦世之故也宠移者訾必加兮矧吾皓首之怒也企降览之中反兮又鲜防爲余之容思伊昔之来曁兮内崩刳而自讼沿易滨以彳亍兮泝金台兮邅遰嘅于期之皎节兮鄙荆氏之沉志谓图穷而事至兮冀戡贙而必擒谋之人成之天兮竟陨首而劘心哀壮士之不还兮嗫残垒而逍遥野旷旷之千里兮寒风唳而萧萧天剡剡以枭窂兮日翳翳而荒凉薄林壑之惨闇兮拂隆氷之积霜聆颃鸱以怵栗兮慴崛之荒防川荡抟之赤赤兮鼬貍窟而嘈聒精泛滥之佚佚兮驷逴逖而懈怠召丰隆翊余盖兮喝飞廉而疾驰扬滹沱之文舲兮骤井陉而单骑伟左车之雄视兮陈余之褊意张生旣收厥绶兮赵由之其邦以丧陈子猎于南皮兮汉龙兴而虎翔惟休咎系之数兮大风起而溃围茍增老不之疑兮岂张韩之获爲彼荏苒固胶合兮孰鲠直而罔殆展氏介而三黜兮蘧瑗奔而再危逾寿徐以横目兮忺并州之旧乡亘墟曲之菼薍兮采茹藘于汾旁霍岳岳以迊帜兮桂树偃蹇而俟余狎斑豹于嵒际兮钓沦渊之秀鱼准嵗功以消息兮御隂阳以巻舒追赤松以授要兮从巫咸而卜居辞曰明明日月奠天维兮太隂四塞孰将夷兮陟彼寥谷望河汉兮上无舟梁眇湠漫兮嗟我寡翼安能厉兮顾瞻北斗中心愒兮恔兮憀兮聊以卒嵗兮
　　河中书院赋【并序】
　　乡人吕氏以諌官谪蒲蒲故有庙娥眉侧祠太山也吕至移文废焉曰山川之神祭不逾境非鬼而祭孔门谄之某职叨佐邦靡敢弗经也以问其守守曰敢不惟程问之校校官若士曰程敢不承察诸民民翕翕欣若有兴也于是废其庙称书院焉而祠有虞氏于内曰蒲舜都也配以夷齐从以王薛左之名宦右之乡贤量宇聚徒区田祀养考钟伐鼓视履迪业李子闻之曰善哉吕氏知教本矣夫驱邪以端祓怪以常伐慝以昭破淫以义是故君子之于邦也不患不从而患弗躬躬义布昭敷常表端以是而教鲜不率矣何也四者其本也然又防之以独协之以同行之以勇乃奚往不济矣夫淫祠罔福故钟巫祸隠神降亡虢往鉴具烛然河投娶妇祠毁妬女世每罕闻何也怯者于利害疑者沮于异同庸者安于习俗才者惮于改格故曰非勇何行非同何助非防何成三者旣获四本乃立然后经定程坚教斯兴矣是故君子不争而丑莫不同不烦而众莫不从标立而影随近声而远应凡以是尔李子曰余爲吕作赋将以比音摛调泛弦流管俾大者歌小者哦观者采焉陈之太师爰知蒲政赋曰帝炎氏之蝉联兮厥岳四而布分龙九川以蕴根兮中敷叶而竟芬翊华盖以陟降兮遘白日之旣夕忿搀抢以抗言兮帝乃怒而遐斥揽余辔以周游兮登蛾眉而纵观睇巍庙而增欷兮忾下淫而上残曰岩岩鲁所瞻兮嗒胡爲乎蒲之壤非其鬼而祭之谄兮曾谓泰山不如林放惟时俗之诡谲兮恒造怪而乱真日隠求以侥福兮狃惑羣而误民宇以岳立兮若廊翼而云构旣窃号以据要兮复创形以之镌镂内泥苴而樗恶兮外狰狞而俨严冒衣冠而土食兮朱楹而绣帘龙蚴蟉以梁腾兮兽夹隅兮躨跜铃荅腊以檐鸣兮幢缤纷而旖旎执命柄以消息兮握隂阳而运枢怒之雷霆悦春阳兮役鬼神与豹防生吾生而死吾死兮谓苦乐死而遽殊苦桎梏以僝僽兮乐羽葆而軿舆众骇心以摇目兮伊谁辨渠之假真民溷溷以朋从兮憧情迷而丧身蹇彳亍以揽涕兮哀斯人之无知轸圣者之故都兮蓬蒿鞠而径岐山四云以波涌兮日晼晚而就沉河汹汹以趋下兮松栢暮而风吟班余马以北首兮望九天而魂征招飞虬驷而上诉兮阊阖閴而昼扄余囘驾以东指兮薄日观而聊憇愿释诬以祛秽兮岱谢余以弗哲沛苍野以辽迈兮即重华而跽陈灵总总以腾陟兮烂北逝而后先临旧京以邅延兮倐若去而中留防拂巘以明灭兮右涉濑而夷犹埽除兮荡涤清宫兮供张风泠泠兮入牖神陆离兮果降罗桂浆兮椒食琴瑟作兮锵佩玉怳髣髴兮莫亲工祝告我兮显则曰俗不可戸説道不可涂求端物者端已治人者自修二气推荡祸福倚伏时罔常泰日中乃昃王革以义霸救以力巡守废歇明堂载黜尔乃七十二君封禅侈矜玉符金检颠崖是登夫习沿于袭势积于成昭缩以独愚沦以朋逾分之祀匪今则承立经斥妄言谆志勤爰惟政本氓哉尔欣
　　游香泉赋　　　　　　　　　　吴　深
　　滹滨子宦游而归乃偕旧友复游于香泉于是续兰佩解尘缨循往躅寻前盟逶迤水涉窈窕山行望苍茫之埜色聴潺湲之溪声旣造深隠覩幽妍瞻金刹礼青莲憇昔眠之蕙帐啜旧饮之兰泉神怡体畅尘襟以蠲乃蹑芒屩陟层巅盼睐林壑睨望山川黙识旧游之处俱歴乎目前俛而思焉恍兮如昨屈指计之乃倐矣二十一年于是相顾愕眙喟然太息盖观山川之犹昔惊岁月之如流信浮生之若梦也旣而乃相谓曰异哉吾侪今昔之情也风景不殊交与如故昔胡游而乐今胡乐而叹也岂不以昔少壮而今老大乎日月逝而功业未就乎时代谢而会有极乎夫大钧斡运万物遂也人性物灵一厥类也消息盈虚皆一气也立德立言良足贵也安时处顺称贤智也神逸气柔德乃休也时清年丰足优游也居易俟命吾何忧也我思古人获我求也辞旣乃涣然各释充若有得啸咏嬉游无异乎畴昔
　　砥柱山赋　　　　　　　　　　杭　济
　　繄黄防之鸠喷兮原万里而自天道陜东其焉如兮卒埶抈而洄沿方横冲之无端兮防焉逜此孤植岂夏后防肯彄兮□乡景而猍□【叶蒲北反】不敢纵其湠漫兮□孰爲之涯浒龙门呀于山防兮走漓漓而就下河中立而阅波兮天畀之防其□羌舂撞之爲镇兮异寻常之洲淤【叶呼古反】嗟世道之澜狂兮槩古今而有之惟君子之姱节兮潜挽于当峕四兆讐之所樷兮诚蹇蹇之不能舍【叶尸预反】□放谪而不讳兮亦人中之砥柱五马儵其行色兮蹂酿暖之东风【叶浮金仄】应韶诉余以别兮余以楚唫怅甲鼂之莫留兮遵南阳之属郡披舆志而兴褢兮尚兹山之可问自处之介犆兮靡儃恃其嵚岑计两间之博大兮卭风裁而心歆拳建业之石城兮凷朱陵于衡渚□何爲乎汉川兮堆何献虖灔滪【叶当古反】芔防□于竒胜兮多不满于角功虽□籍之赞纪兮辨寰瀛而几同置橘以爲像兮灵均之有意也余兹托而敶词兮实先生襄之态也【态叶朁】
　　玉华洞三石笋赋　　　　　　　魏光绪
　　访仙踪于乳穴铲玉蘂于瑶林作三山之砥柱象五岳之嵚岑劎倚天而耿耿笋出林以森森宝气笼葱并倚珊瑚之树云鬟鬌齐篸玳瑁之簪尔其拔地抽茎排天耸干华表撑空觚棱插汉灿兮若芙蓉之始华唴兮若珪璋之未判其髙低之骈罗也若伯仲雍穆以追随其后先之辉映也若主宾拱揖而燕衎其清风之披拂也依稀郁林之载归其素影之璘玢也髣髴南山之犹烂乐我城隅画栋金铺花林覆顶文甃承趺竹涓涓而始翠花袅袅以四敷鱼在藻而有跃鸟巡檐以相呼茶烟飏而紫雾庭草翠而绿芜檐过雨而挂瀑池积涨以成湖睠亭臯之丽景洵有美而可娱又何如吊影荆榛之侧而溷迹鼪鼯之涂者乎若夫无爲下南宫之拜寒山共庾信之语平泉以醒酒得名松风以迎凉见诩金陵则见梦于吴公灵壁则旬封于宋主或龙蟠而鹊起或燕翔而雁翥或兴雨以兴云或堪鞭而堪煮或镜挂月林之国或华艶芙蓉之渚或铸刃而切琬琰或刻鲸而吼风雨并皆士绅儒雅之林而变化神灵之府子又何能不借攻错于他山而望磨砻于玉女
　　大界峡赋　　　　　　　　　　魏令望
　　维兹秋日挹彼秋山沧洲靡易白日趋闲尔乃峤然而来隤然而囘羌堆挂之竒条揜危磴之周旋既纡曲而恠巍复碧黛而砰昡怅起复之鳞鳞掣纷披之片片时截坦以横梁或凿空而幻见骨抝折而奚攀势頽放而莫恋乃其区分晋赵地接鄘凌髙直上泛广其中恍青山之倒景疑朝雨之初蒙忽岩邑之吞吐同莫霞以随风辟牖绵邈乎远埶柴扉荡潏乎巃嵸是以水和林声亦衔山秀侣溪而寛学海而瘦乍悲厉而森凌倐蘦乱之可遇嵚峡而犇汪随漭沆而滴溜维时风囘飚兮拂征裳虫啾啾兮音爲僵露沾人兮俱古草辞兴兮先伤木落穿兮天小云睡芳兮峰扬意其中必有长眉衣结皱肤光彻独枕边鳬遗蜕傍蛭规白雪兮爲书友丹璧兮爲节余亦烦憺悲瞀憯凄劳折志廓落而增欷揽友生以互结重曰山中人兮焉久留饮元津兮吐素流将歴览于五岳兮其谁与爲俦
　　河东瑞盐赋【并序】　　　　　　　俞汝爲
　　盐之以瑞名也自唐大厯中始韩滉驰奏上赐号宝应灵庆池宋祥符七年蚩尤爲祟召闗将军会岳渎隂兵殄之崇祀至今加侈焉士女摩击若狂者数日有司莫以禁是月盐花生风日镕神液密起若凝脂积素诡状的烁柳柳州谓神造非人力晋宝之大者信哉余产煮海之乡创见而异之乃濡毫作赋其辞曰粤稽浸之警潙兮天网浡潏而靡之弥浩淼而无垠兮浴日月于崦嵫荡怀襄而底绩兮龙门辟而东驰旣委滙于渤澥兮纡余沥以爲池览昆明与太液兮歴汾晋之蒙泛灵芝泛上林之承露兮濯九龙于渌水之湄鼓兰桡于元沁兮翔囘鴈于金隄洵鲸分而霞绚兮非鼎鼐之所资彼榾柮之崔以嵬兮鄙善积而塍田导黑水于靺鞨兮气蒸薄于枳棘之巅引身毒之梁罝兮五色于西海之埏或饮沃以自封兮亦何畀于中原羡管子之煮海兮郇瑕氏之近薮引太宁之飞瀑兮阅昌歜之形号齐有渠而燕有辽兮计口授而登俎鬻牢盆而煮兮嗟薪槱之作苦天授非人力兮曰河东之盐其爲池也方百里而爲滙兮围虹堤于七郎凌石门之巉巉兮鬰云首之苍苍隐巫咸于腾突兮埋山虫于异方濡玉钩之交澍兮引檀道之益浆倚中条之危径兮接鸣条之故冈曰有神以司之兮胥士女其若狂届鹑首而防赛兮集鸟隼其飞旣枞金而伐鼓兮亦鸣筝躧履以翺翔罗绮绣以爲饰兮俨珠翠其成行纷鱼龙以角抵兮飘兰蕙之竒芳极海陆之珍错兮夹阡陌而中藏神之假而琛瑞兮昭灵应于惟王其产花也不樵不冶匪炼匪炊布以祝融之令佐以风姨之威喷以龙岩之雪煽以防谷之吹始凝漉而熛结兮沾飞絮其若枝旣圭折而玉碎兮积炎暑之凌澌骇晶莹若壶照兮散明月于瑶池司鹾告以成瑞兮裒丁夫于河浒咸荷锸以环奋兮倐分疆而竞取夸积露其如墉兮求千厢于甘卤走骐骥于虞坂兮隠苐五伦于市贾卢正因而课最兮徐景山资之救鲁守塔垜于三汊兮实度支之覆奏嘉梅之旣调兮荐和羮于秬卣崇灵庆之殊锡兮垂血食以永久灌秦陇而实燕代兮竦翚飞而祈终祐方其厄于洪涛也歌帝力于神尧窜天吴以夷荡兮波不沸而称饶及再厄于蚩尤也会岳渎以鸣镳雷轰轰以吼怒兮妖氛殄而神保吁嗟乎代有飨而祀有严兮洵斯池之所遭
　　拱辰楼赋【并序】　　　　　　　　陈　棐
　　晋阳城之中有谯楼嶕峣阔髙入云表古谯樵通采木结搆爲之故曰谯焉楼重物也髙明觌远楼楼然故曰楼顾楼之北面旧榜拱辰者以宦斯土者每有思君恋阙之怀乎丙辰岁清和旣望月哉生魄大司马中丞麓泉王翁以节钺督抚之暇率藩臬阃司开防兹楼余写同席忠赤之怀僭庸呫哔作斯赋焉乃赋曰睠兹土之形胜兮擅名区曰晋阳舜分州爲并冀兮周建国而爲唐起雄楼之赑屭兮奠阛阓之中央右远瞩乎大河兮左平挹乎太行上摩清苍于寥廓兮下压坤厚之无疆浮榱走拱兮层槛修枅钩心抱角兮绣栋雕椽列绮疏而四面兮簇葩井而层悬旣像九天之云垂下兮尤类海邉碣石之嵬然齐晨霞以叠极兮攀倒景而凌烟比迎风而立观兮台秀出于中天屹对乎节堂之下兮而逈辟于督抚之前时维首夏气属清和四民安堵千里讴歌紫山尘静青海无波麓翁司马栢堂主人乃张礼筵率宾属萃冠裳命丝竹少焉揖让洽悦杯觥交至倚睥睨而游观登轩楹而遐视覩夫山翠四围泉流双洎冈阜蜿蜒园塍鳞次平髙衍以如席蔚桑麻而列帜东望则方山嶙峋顶若冠綖逶蛇起伏北向阪泉是乃轩辕战胜之迹入晋文之梦而开霸业之先千秋祠庙古栢寒烟南望则龙山之下晋水源斯松栢布防亏蔽光曦陂渠互注雾走云随傍有叔虞唐君之祠剪桐封命瓞靡隳西望则吕梁之山大禹所辟危岩絶岫千仞崱屴洪流荡激声振天墟杀孟门之波而稍息犹如千驾之雷车非赖九载之底绩伤哉万姓之爲鱼北望则石岭之外九原之冈阡塜累累晋臣之良有句注之险阻隂馆之途长界阂鴈门迤龙荒而翘首云中之防杳犹如昔日羣鹄之翺翔近望则汾流右绕而拖带晋山西倚以张屏烈石巉岩寒泉鸣咽宛如窦大夫之遗灵而万灶青烟千墉粉雉尚存尹君保障之形百姓时雍四表光被尤深仰乎尧世之咸宁栢台主人逡巡降席周旋出戸步至北楹顾谓宾属曰诸君之览眺真有遥吟俯畅思古慨今与登临送目者异矣试随吾手所指极目于层汉之表翘首于五云之际大有可仰覩者乎彼三殿云连上摩苍灏双阙日丽傍侍金茎应紫垣之正位连瑶光与玉绳乃圣人端拱时内苑兮西清愿泰阶之黄闰兮及勾陈太微之皆平搀抢顿落兮荧惑消明庶臣子输忠之念兮偕当时楼扁之嘉名薇省宾属防然一人趋而进曰人道贵兼乎忠孝懿伦同重乎君亲闻有梁公卓哉伟人登太行之髙岭望白云而思频余家近乎河阳兮先庐在乎洧滨离庭闱之四载兮尤驰想于斯晨所以登兹楼也南可望乎家山北遥瞻乎帝国效子牟而志愿陈力感仁杰而亦凄恻旣切恋乎枫扆之前亦懐念乎萱闱之侧是以余情恒注于望云囘首尤先乎拱极
　　国朝
　　午壁亭赋【并序】　　　　　　　　陈廷敬
　　山海经沁水南过阳阿县东郦道元水经注沁水又东南阳阿水左入焉水北出阳阿川东南流迳午壁东沿波潄石漰涧八丈环涛毂转西南流入于沁水余村居近沁水而爱午壁亭之名故取其义以名其居曰午亭山村今兹远游眷言吾土乃作午壁亭赋云缅闗河以骋望蹇淹流夫远行异向平之遐尚同宗炳之幽情渺山川以延竚披郦生之水经惟先人之旧业肇锡我以嘉名揽古文之竒字驰逸想于汉亭沁流兮清浅午壁兮洄潆邻猿鹤兮北山邈文物兮西京有飞仙之税驾无醉尉之呵行谷口兮寡劳劳之驺唱岭上兮多渺渺之吹笙乱牧儿之归笛间樵叟之吟声秋风兮嫋嫋春草兮青青散晨霞于极浦沦晚景于回汀抚四时之迅晷怊惝怳而屏营考古原之遗封兮悲赵衰之旧邑歴晋侯之故垒兮莽炎刘其相及慨兹亭之在所兮犹髣髴其未失羡灵光之岿然兮哂秦闗之角立古今何嵺廓兮咫尺其如相接倚伏其何常兮盛衰其若□嗟予心之要眇兮儵若离而若合纵吾思于千里兮羌不知其所出入山间兮茅屋原上兮远邨临流钓石倚杖柴门露松际之明月出岫中之闲云聊逍遥而容与尽烟景于朝昏虽芳岁之已逺尚桑榆之可论
　　红鹤楼赋【并序】　　　　　　　　翟贞仪
　　星辉参野实沈迁大夏之墟鼎出河中晋宁分平阳之路峨嵋新带月天皇顶下列三台涑浒旧掀氷玉璧城边环九曲迤虹桥而鎻翠林影婆娑碧水耸雁塔之横空奎光缭绕彤云近水起楼台擎乾坤于半璧临圻飞栋桷表日月以双悬天上铃音摇醒沙间鱼鸟空中剑气腾来梁角螭骊红鹤而得佳名朱雀白鸥并泳赤龙以传盛事青霜紫电交驰闻所未闻喜之又喜咸登髙以舒啸遂摛翰而成辞爰赋曰维晋旧都肇自珪桐应参觜之分躔有唐魏之余风屏四山而郛郭环曲水而防蝀鼎成堞兮翚雉鎻隄桥兮长虹栢壁岩岩兮舞凤虒祁翼翼兮流鸿惟湾渚之交牙列爻象以称雄矗浮图之九级砥玉柱于宛中于是庄石基逆洄流崇圻堧竪危楼黄鹄矶头髙出晴川之树白云栏外重开芳草之洲隆甍櫋而垩丹紫耸觚棱而盘虬虬旣凌虚而拔地亦见远而临流奎璧映而星焜斗牛射而光浮南浦三重之□西台九柱之邱櫺槛天藜之观烟霞琼玉之斿爲奠之以石鼇复镇之以铁牛有鸟来止诧曰红鹤素衣赤里梁鸣沙蹻如丹凤之翺翔如朱鹭之绰约如赤雀之印梁州如双鸾之巢阿阁爰题斯名光兹丹雘祠以三仙维吕与郭唐有邱子玉经拜爵纯阳之剑景纯之鹊当年化鹤而飞此际跨鹤而乐如坐金山之涛如游洞庭之漠时爲搏海之鹍时爲横秋之鹗斯楼方与七凤红楼并传岂徒岳阳之与黄鹤呜乎美哉登斯楼也凤原在望峨嵋入怀稷亭如座汤寨而厓林树翳横城闉通阶天光云影鱼跃禽喈吸洞林之玉露挹董泽之荷香聴晋城之乌语来栢瀑之琳琅岫出狐泉之云风披石洞之飏三□浮盐坂之泽紫金来翠秀之冈对香山而仰止如登绿野之髙堂有时天日晴晖朝暾升霭晚照流霞春光馡矣有时雨雪霏蒙云峯突兀林影迷离烟景谼矣有时临风纳凉鹂唱双柑蝉鸣远杪卧羲皇矣有时翫月吟清半天霓羽几部鼓吹下蓬瀛矣于戏快哉复爲之歌曰惟鸾鷟之集□兮条鸣而香防惟鱼龙之变跃兮鼓鬛而翻氷景乡矞于日下兮云五采而斐荣腾劒光于梁间兮应丰津之双星声九臯而天闻兮桂华表于闗城维鸱镇而鳷翚兮一方之础万防之珍
　　阜城寨赋　　　　　　　　　　曹续祖
　　姑射之西壶口之北弥望苍茫万山云黑洪荒尧畿边徼晋国古采桑之一方戍夷吾之旧域眇孤城之弹丸披蓁莽而始得邑仅三里之名民无二千之实散处邱壑经营稼穑窟土斯居扉编柴棘烟火数家出作入息若乃避豺虎之恣威防无稽之暴客艰池隍之捍御每缘崖而踞石升天半之危峰聊图安于袵席号爲疃堡亦名寨栅屏翰四郊星罗控搤惟兹独秀竒峦成城自昔展浮图之右臂驻风山之巨擘结龙楼于絶巅缀金鞍于背脊宛灵龟之舒头如飞蛾之抗额斩峭壁以设险怅空青与顽碧因而凿洞穿云卜居寄迹风尚古公守拒栁跖一夫当闗防锄爲防狐防屡惊弗罹毒螫内有青青子衿讽咏朝夕农牧比邻优游斑白天上人间尘凡逈隔时而月小风髙岚紫雾赤泉韵潺潺鸟声啧啧淡爽清虚怡人魂魄又见屏绕远山水流大泽波噀珠玑嶂拥圭璧绿野桑麻前村松栢种种竒观乾坤另辟独有苍顔老樵年逾半百布袜青鞋袒衣岸帻托隠离羣钟爱幽僻室制孙登迹埋胶鬲或放鹤而开笼或呼猿而对奕或倚树以调琴或陟冈而杖策任眼界之纵横颇神情其恬适乃爲选胜舆图繙阅史念秦豫之山河忆险阻之梁益一丸之泥徒封劒阁之塞孰阨有奥区神臯以贾祸必土奔瓦解之爲厄孰若兽蹄鸟迹之方隅乃称铁瓮金瓯之无隙况类桃源与匡庐不啻神仙之攸宅因题名曰阜城永巩固兮无斁
　　汉
　　秋风辞　　　　　　　　　　　　汉武帝
　　秋风起兮白云飞草木黄落兮雁南归兰有秀兮菊有芳怀佳人兮不能忘泛楼舡兮济汾河横中流兮扬素波箫鼓鸣兮发棹歌欢乐极兮哀情多少壮几时兮奈老何元
　　安乐会辞　　　　　　　　　　　伶思贤
　　伊平遥之爲邑乃并汾之胜地有山兮清且竒有水兮秀且丽有楼阁兮可以登览有田畴兮可以种艺有桑麻兮可以织絍有鸡豚兮可以享祭风俗返朴而还淳人物居仁而由义虽去古以益远犹有陶唐之遗意皤皤诸老于焉生聚德邵年髙功成名立悟知止之不殆思贪进之可愧乃结交于乡隣义金兰而斯契踵商山四皓之后尘继竹林七贤之先志追往哲以同游永相忘于人世无荣无辱无忧无虑无是无非无拘无系了儿女之婚姻毕公家之租税或围棋以消日或赋诗以成趣或拍手以髙歌或策杖以流憇春则花圃寻芳夏则槐庭熟睡秋则采黄菊而泛酒杯冬则对红炉而避寒气随时游快活之乡任分乐安闲之味斯会也不爲名不爲利聊相与以娱情且优游以卒岁
　　明
　　霍山辞【并序】　　　　　　　　　何景明
　　司农公致爲臣而去或曰司农公致爲臣必不豫怀忠获疑修正被斥此屈子所以忧离感愤而贾生所以悼毁也或曰否不然枉直善恶厥道不同君子要之善且直而已不论夫合不合也故忠臣不责信于君正士不责亲于人司农公致爲臣胡爲弗豫间日汝南何景明往造公视其体腴然其度于于然不异平居也徐察其色黝然顾若有伏忧者于是景明述或人之言告之公曰夫臣者以诚奉职以道爱君不克其职则耻不得其道则止今予思克厥职而道不得以罪遣足矣然畴昔之夕予靡靡寐起游思纚纚有揆皇度或省而反予者胡爲豫胡爲弗豫或人知予哉景明循阶将退公曰行止进退命也豫不豫人也人如命何予晋产也晋之鄙有山焉曰霍山霍山者晋鄙之镇也其下沃渠衍拓可田而食丰树□榯可防而息而铲洼跻阿可以搆而处也吾逝矣安知人间有豫不豫也景明乃爲霍山之辞歌以寿公辞曰岩岩霍山之窿穹兮奠彼晋埜左属太行蒲版委蛇兮襄陵嵬而在下云之兴兮霈霈望佳人兮容与嫋嫋兮秋风芳卉兮已摧虎豹兮咆哮猿啸兮乂哀山中兮寂寥佳人兮胡不来桂树生兮何檀檀霜霰下兮夕以寒丛薄兮防密瀺穴兮潺湲鸟萃兮翼翼兽伏兮般般鸱隼不可以共厉兮佳人归来兮延年
　　氷壑语录题辞
　　氷壑党子绛之醇儒也生于北窰庄庄枕西崖土厚风劲人多刚鸷负气党子独温粹和平恂恂雅饬盖得春气之多者与理学诸书靡不究心尤服膺紫阳得其实学防归于儒释分途处辨若精金糠粃至于象山新建之学非所乐道也故于学蔀通辨闻见录存是编等书手录而传诵之可谓确有真见矣与同里太音黄子雅称友善然其所学各异未尝降心相从而黄子卒不能以其説夺之于视庵陶子防趣虽同实未尝矫情求合也非知明守固强有力者而能然与顷以所着日知录见示深醇简切生平所学大端不出于是阐发圣传开示来兹正人心放淫辞与有借焉吾乡读书录而后所不多见学者虽与之并读可矣所居之西有前官府之凌隂在焉不因人热一寒自秘故自号爲氷壑云
　　襃忠录题辞　　　　　　　　　叶向髙
　　读家乘不后于读国史读忠义书不后于读春秋此褒忠谱之所以必传也谱盖今死节髙公事合天子之音诸名人之铭传记而成之夫世有宠于铭传记而不得闻天子之音者其人即可不朽而非以天子故不朽也世有宠于天子之音而不得窃名人之铭传记者其人未可不朽而窃宠于天子者非真不朽事也公品格气节与日爲昭不必在谱中也公肝肠泪血与火爲碧未必不在谱中也然此家乘也子孙之瑞也而有天子之音存是一国史矣不在史氏记载之外也此忠义之书也国之瑞也而谱公必谱公蓟门之所以拂衣谱公必谱公今日之所以不死广宁而死松山谱公必谱公今日之死于松山而又烬于松山谱公必谱公之仆死公若公之死国谱公必谱先公而死河东者有某某不能如公死者有某某不能如公死而心忌公死者有某某如春秋法是谱也褒公也而贬寓焉无贬非褒之至也褒公褒公死也而生者愧焉生者愧后世必有如公死不忌公死者公可以死也谱则公之子辑之曰忠节则天子之所锡也今其谱独曰忠天子之一字爲华衮也褒之义余窃取之若铭若传记诸文章皆褒也信史也非若他人之铭传记之仅爲家乘也
　　国朝
　　题壁词【并序】　　　　　　　　　曹席珍
　　【珍】临庠廪生也于顺治五年戊子科中式第二名公车计偕屡刖春闱于十二年乙未拣选县职于康熙二年四月二十五日除授湖广郧阳府竹谿县知县谿古上庸国其地背倚商洛右带梁洋左达均房南连防巫归巴周围千五百里深山大泽密林黑菁盖丛奸伏莽之奥区也自前胜国甲戍迄甲辰爲贼盘据者三十年壬寅嵗三省会剿茅麓始经收复抵任初惊鸿寥寥费万千招抚万千经营始成县治歴俸连闰十二年加二级纪录十次始量转彛陵知州彛陵古西陵名郡毂绾三峡泻激长江爲全楚西门癸丑嵗十一月内奉督部宪檄发文凭一道勒限于十二月二十八日上任其时三藩并撤黔滇虽未发难异志已成凡领发文凭俱由藩司今督部电檄星催盖知其西南信紧且彛陵滨江故也然犹照州县大小分派米豆草束锅□椿绳牵缆等项俱赴常德应付北上以郧阳知府刘作霖统领之复上自西陵下至九江将大小船只俱掳赴洞庭西岸约五千余只其船戸并州县运送夫役云屯蚁聚致米珠薪桂卽逆藩未动而已有不能终日之势至十二月二十三日督部甘凶信至鱼惊兽骇遂哄然星散其时湖南诸郡虽同时告陷而江表尚无恙然天变所起事与机凑郧襄所属西起庸竹东尽襄樊沿汉江上下一千二百余里一时镇协偏禆与大小士弁俱系闽海迁谪以狐鸣狼嘷之性而济以离乡背井之思乘风鸟讹哄然蹶起于是襄镇则杨来嘉郧协则洪福竹山路则谢泗竹溪路则冯元本县冯逆则首谋背叛于三月二十五日己丑具酌邀饮酒数巡乃脱巾大言曰今天下时事可知矣子辈冠带祖宗宁识此乎予应之曰朝廷一代制度四海同风孰敢违背卽西南蠢动不过一隅小丑国家兵力全盛命将出师指日殄灭吾辈当奉义死守与此土存亡可也竟以语言相激不乐而罢先是县城于甲戌年被闯贼张献忠平毁三十年来杂木隂森灶榻之上尽成合抱乔木豺虎纵横樵苏不入文武各驻居山寨甲辰夏督部张讳长庚差官勒令入城文武各具时日甘结于是兵民画城中分修葺茅屋但县衙四面旧系甎石包砌乱后瓦砾堆集无地下手且百姓贫寡又无丁匠余时带有家丁数十亲身督课将废甎废石创建一台髙五丈余横厚各四丈许广备炮火矢石以防不虞是时逆状已露欲将予拥挟入川乃设计绐予曰吾辈戮力同心爲地方死守当于闗帝庙插血饮盟今已备香楮宜速赴盟所予知其诳诈遂据台不下贼果于四月初七日辛丑将家眷并营兵妻子发屯南山漫隂寨下此系入川咽喉遂率众来攻予同家丁竭力死守昼夜不懈越初十日甲辰搬运大木堆集台下发火攻烧赖台基髙厚火势不达仅获保全未至焦烂时秦兵三千驻札白土闗距城四十里贼顾瞻首尾不敢久攻复有中军守备刘斌所领士卒三百尽系北人不愿随贼入川于中途拥劫返囘贼势穷蹙遂狼狈入川去讫维时文武具由申报荆州督部乃武官系马上飞逓不数日而到荆至卽具题予报由塘路到府书役延缓躭阁转报到院比及至荆而请命已下将刘斌超陞三级以防将管竹谿营事予奉督部宪批云文武申报时日皆同所到迟速互异不便再行入告仰咨部注缴后止得一奬保印全城忠义可嘉八字而已噫冯逆反叛视予爲掌上肉予在同城已陷虎口予据台血战火势燎原几死毒手乃守备始作协谋造变继因士卒不从半途劫囘免死已爲厚幸若云从贼非本心而造变之初妻子一路同行若非士卒不愿已早爲川冦王逆之标员矣况文官受攻而武官不受攻文官无兵而武官有兵是予之功艰于伊数倍多于伊数倍伊反冒功超陞而予止得一奬何赏罚之不平也然督部亦已备悉予功止缘文书稽迟未获一路具题非有心文武二视也冯逆甫去川逆随来僞贼王屏藩差僞道官冷姓者送重防道僞劄予卽申报本府转缴督部奉批该县前能抗贼拒敌兹复守节不染深爲可嘉尚当益励忠壮以图后効仍彚功题报缴川逆甫去房逆随来僞将军奉义侯杨来嘉送到防州府知府僞劄予亦卽时申报本府转缴督部讫至八月十九日杨逆委僞都统洪福领五镇十三协之贼倾巢来攻其意欲取道竹谿渐窥兴元及闗南秦陇一带以爲至卽牲袒无异操石以击卵也然本县原无城池予率众据中峯观守备刘斌则分据桐谿寨贼一股营于洞谿一股营于中峯自八月十九日攻围起至九月二十八日百计不下师老粮匮贼亦悔退乃撤桐谿之贼并力来攻中峯至次日酉时云梯百道蜂拥蚁附寨上木石乱下其死伤者填满壕堑不可胜计僞副将火攻营戴德领鎗手三千每排五百前排声絶后排继之烟炎连天声震山谷铅子流火襍下如雨其顷刻之际立死炮火之下者弟侄曹杰曹啓东等家丁张永祚杨成等寨民陈泰孔木匠等衙役门子徐禄何天祚左右前后积尸三四十余僞城守备副将马更竒身被重铠将攀登飞上脑中大石滚毙寨下贼势大阻乃僞铁骑镇杨开运督贼令各持大长竹竿防草于端举火来烧寨楼火起炎发立身无地贼遂百道蚁登除妇女坠摧死伤外阖门尽遭屠戮予复上中峯絶顶至灵官庙下地势斩削最爲险峻奈亲疎畧尽左右无人珍已两日不食筋骨酸酥遂力竭被执时满门尽登鬼录茍活何爲极口大骂以求速死贼以爲竒货可居反防舁营不语不食者数日未得就死延至十月初九日解送长德沣州比及至房则下狱禁锢备受非刑如抱竹筒骑铁牛之类幽系两月余聴僞令发落后僞令下许释放还官予义不受辱甫脱钮械卽潜夜逃走至白土闗已入秦地不意逆贼余位都者夙系比隣文武交际厚友也伊自粤东守备陞白土路游击路过竹谿时十一月尚未成冬衣珍赠皮裘壹袭仍借盘费四十两欵燕加渥伊任后往来最密予尝心计以爲逃难余公可托也乃与贼潜通线索欲将闗口驻防夸蓝大连札七营马万余匹计就内应前后合杀平分珍错投陷穽贼逆反面成仇令把总王左挂则传号陈脱则领兵解交逆贼洪福于是再罹网罗备极拷吊体无完肤将半口铁钮用斧打合仍解送房陵遂致左手筋防右手腕骨打出行至竹山县南江上庸驿血肉肿绽寸步难移于驿前庙壁题有絶命词古风一篇满江红词一阕起语有昆明池水横六诏中有长鲸尾不掉之句时不胜痛苦得死爲安盖不忌出言之诋毁也比及至房自分必死适值杨洪两贼搆怨鎻系贼辕门左侧越五日出示初七日处决竹谿知县曹至初六日举城火变片木不存时有李道士素住竹谿三官庙予赡其衣食颇爲优厚共传有道术杨逆聘爲军师百计救予或传火变系李道所爲亦未之信也至初七日杨逆大坐贼侩绑防将赴西市忽传释放盖一则贼因天变生惧一则因洪贼记室游超将壁词抄报以爲长鲸等句指斥吴逆罪在大不敬不意内有孝廉辛钟英系戊子举人杨逆聘来以训贼子杨开运者劫拥入房啣贼入于骨髓见予壁词反生怜悯跪恳求释予事后始知之而当时则在梦中也释后僞知县陈耀将予安插城西南三十里撒海堰令乡保邻右朔望具并未逃走甘结时斗米一两五钱斗豆一两予身无半文采食豆瓣蛾儿肠水芹黄精蕨粉等菜虽可糊口延生而面目尽皆浮肿后卖药卖卜蝇营茍活十七年戊午大兵四面进剿贼拔营夜遁予首谒军门均房镇则四十六治院中标则吉孙略等对垒日久夙知苦节资予路费脚力差官防送郧阳府令谒制院杨提督佟复将予血苦通详督制抚三院奉督部蔡宪檄令府道详验伤痕确具实情以凭彚疏题奏篇中不及细录其原文及各宪批檄尚在也本道于五月初六日呈详三部院通荆督统师赴洞庭岳州停止上下文移俟囘荆再理予侨居樊城斧资尽竭其艰窘情状势可行乞因坚恳本道归家后督部蔡于六月内囘荆三院合疏具题予年逾七袠喘息不续功名非所问也原文并壁词录附于左　昆明池水横六诏中有长鲸尾不掉西南风鹤过湖湘妖氛一夜满边徼我家山右尹楚水十载枫林始量徙全荆门戸属西陵未及交带军声起庸竹绵亘到襄樊长汉一千二百里偏禆镇帅与三军尽是八闽谪戍子潮声夜半卷郧闗鸟语狐鸣满汉南髙官大爵争来防不信常山人姓顔水冷金寒性所成誓将只手荅盛明内外援絶四十日嗟兮帐外皆楚声阖门义士同日死血颈糢糊当路横牀头刀头总气尽刻木束蒲莫问姓任尔碎首与流肠羞向灶养丐余命朔风冽冽雪花急闗木婴铁解房国读书万巻取义难悠悠生死何足説系命飞报武陵路幽系房狱无朝暮梦魂夜到雎阳台伤心谁复辞雾露腊尽冬囘春到头令下还官许释囚共説反面偷生好读史曾笑满武秋月黑冒险度秦闗襁鹿初奔説万难堪恨余逆通线索反面成仇缚送还重罹罗网再搒掠血肉风飞俱见骨半口铁钮斧合亲左手筋防右骨折风吹枷鎻两做囚狰狞鬼卒互轮流上庸城外南江水欲葬鱼腹不可求寒荧明灭照破肉啾啾如闻鬼夜哭双眸开阖不能言潜将甲子算太乙两叶重华日正中四海何地不呼嵩但能厉得惊霄志不怕蚩尤万丈峯









　　山西通志巻二百二十
&lt;史部,地理类,都会郡县之属,山西通志&gt;
　　钦定四库全书
　　山西通志巻二百二十一
　　艺文【四十　诗一】
　　四言古
　　陶唐
　　康衢谣
　　列子曰尧治天下五十年不知天下治与不治与亿兆愿戴已与乃微服游于康衢闻童儿谣尧喜问曰谁教尔为此言童儿曰闻之大夫大夫曰古诗也
　　立我烝民莫匪尔极不识不知顺帝之则
　　击壤歌
　　日出而作日入而息凿井而饮耕田而食帝力于我何有哉
　　尧戒
　　淮南子人间训尧戒曰
　　战战栗栗日谨一日人莫踬于山而踬于垤
　　伊耆氏蜡辞
　　礼记郊特牲曰天子大蜡八伊耆氏始为蜡蜡也者索也嵗十二月合聚万物而索飨之也
　　土反其宅水归其壑昆虫毋作草木归其泽
　　虞
　　卿云歌
　　乐府集载尚书大传云舜将禅禹于是俊乂百工相和而歌卿云帝唱之八伯咸进稽首而和帝乃载歌
　　卿云烂兮糺缦缦兮日月光华旦复旦兮
　　八伯歌
　　明明上天烂然星陈日月光华于一人
　　帝乃载歌
　　日月有常星辰有行四时顺经万姓允诚于予论乐配天之灵迁于贤善莫不咸听鼚乎鼓之轩乎舞之菁华已竭褰裳去之
　　南风歌
　　家语曰昔者舜弹五之琴造南风之诗乐书舜歌南风而天下治太史曰南风者生长之音也舜乐好之乐与天地同意得万国之驩心故天下治也
　　南风之薰兮可以解吾民之愠兮南风之时兮可以阜吾民之财兮
　　舜祠田辞【见文心雕龙】
　　荷此长耜耕彼南亩四海俱有
　　箕山歌　　　　　　　　　　　许　由
  </div>
  <div class="pagination">
   <a href="山西通志_page640.html">
    上一页
   </a>
   <span>
    ...
   </span>
   <a href="山西通志_page636.html">
    636
   </a>
   <a href="山西通志_page637.html">
    637
   </a>
   <a href="山西通志_page638.html">
    638
   </a>
   <a href="山西通志_page639.html">
    639
   </a>
   <a href="山西通志_page640.html">
    640
   </a>
   <span class="current-page">
    641
   </span>
   <a href="山西通志_page642.html">
    642
   </a>
   <a href="山西通志_page643.html">
    643
   </a>
   <a href="山西通志_page644.html">
    644
   </a>
   <a href="山西通志_page645.html">
    645
   </a>
   <a href="山西通志_page646.html">
    646
   </a>
   <span>
    ...
   </span>
   <a href="山西通志_page642.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
