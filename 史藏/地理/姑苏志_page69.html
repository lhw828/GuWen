<!DOCTYPE html>
<html>
<head>
    <meta charset="UTF-8">
    <title>姑苏志 - 第 69 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>姑苏志 - 第 69 页/共 70 页</h1>
    <div class="content">　　隋大业十二年五月有大星陨于吴郡为石占曰有亡国有为王有大战破军杀将其后大军破刘元进于吴郡斩之又感应录载刘元进举兵据吴郡江都郡丞王世充发兵击之有大星堕于江都未及地而南磨拂竹木皆有光飞至吴郡遂堕地元进恶之令掘地得一石径丈余【歴代纪异感应录】
　　唐仪凤中有儒生栁毅吴邑人也应举赴咸京下第归至泾阳见一妇牧羊曰妾洞庭君小女嫁泾川次子为婢所惑得罪舅姑毁黜至此敢寄尺牍于洞庭之隂有大橘树君击树三当有应者毅如言见千门万户曰灵虚殿一人取书进之君泣曰老夫之罪使懦弱罹害言未毕有赤龙长万丈擘天而去俄而祥风庆云幢节玲珑红妆千百中有一人即寄书者乃宴毅于碧云宫辞去后再娶卢氏貎类龙女曰予即洞庭君女泾上之辱君能救之兹奉闺房永以为好同归洞庭莫知其终【今洞庭东山有栁毅井吴城住宅有栁毅桥乡人以水僊神立祠二处】
　　大厯初处士李籝秋夕于震泽舍舻野步望中见烟火意为渔家渐近即朱门粉雉嘉木修林画舟倚白莲中籝异其境徘徊未敢前俄有青衣出曰君非李处士乎愿得少进籝随步而入牕洞户中有女郎狭体瓌质衣如云霓揖生曰今夕何夕邂逅相逢命青衣冩酒于瑚钟以劝侍儿数辈执乐作歌歌玉波泠双莲之曲曰此伤吴宫二队长之辞某非人也生于龙宫好楚词君能受我一篇传于世人乎乃以水晶簮扣盘而诵芷秀药华之词俄闻钟声隔水女郎曰此非清虚之士不得游持素绡送生出门闭扉悄然生徐步清浔朝日已上广陵有人识其绡曰此龙颔小髯所缉也【树萱录】
　　大厯中洛阳刘贯词行丐于苏市逢秀才蔡霞者以兄呼贯词因问曰兄日丐获几何而止曰十万霞曰霞居洛中以他故避地音问久絶意有所托祈兄为逹于是遗钱十万授书一缄且曰霞家渭桥下瞑目扣桥柱当有应者愿与家母相见书中亦令小妹出拜使助赠百缗贯词遂还至渭桥叩之辄一人引入防见太夫人谢曰儿子失意逺游久絶音耗劳君数千里逹书俄有青衣曰小娘子来年可十五六坐母侧具馔甚精方对食母忽眼赤直视贯词口角涎下女急掩母口曰兄凭来冝且礼待因曰兄书中处分合与百缗因命取镇国椀授贯词女曰得钱十万即货之贯词持椀出回顾碧潭危桥手中器乃一黄铜椀忽有过客视之大喜以百缗易之曰此宾国镇国椀也在其国大穰既失此椀国大荒兵戈大起吾闻为龙子所窃几四年其君方以国中半年之赋召赎宾守龙上诉霞所以避地隂防吏严不得陈首借君为邮送之耳殷勤见妹者非故亲也其母老馋或相防以其妹卫君耳【续元怪録】
　　大厯十三年虎丘寺有鬼题诗隠于石壁之上【诗曰青松多悲风萧萧声且哀南山接北山幽垅空崔嵬白日空昭昭不照长夜台虽知生者乐魂魄安能回况复念所亲痛哭心肝摧恸哭复何言哀哉复哀哉又曰神僊不可学形化空游魂白日非我朝青松为我门虽复隔幽垅犹知念子孙何以遣悲怨万物归其根寄言世上人莫厌临芳樽荘生问枯骨至乐复虚言】苏州观察使李道昌异其事遂具奏闻勑令致祭【道昌祭文曰呜呼万古丘陵化无再出君是何人能闲诗笔何代而亡谁人子侄曽作何官是谁僊室寂寞夜台悲呼白日不向纸上石中隠出桃源三月绿草垂杨黄莺百啭猿声防肠不题姓字宁辨贤良呜呼痛哉叹惜先贤空传经史终无再还青松岭上嵳峩碧山大唐政集已记诗言痛复痛兮何处宾悲复悲兮万古坟能作诗兮感天地声哀怨兮泪沾巾感我皇兮列清酌愿当生兮事明君】祭后数日石上复隠出诗一絶【诗云幽防虽异路平昔忝攻文欲知潜寐处山北两孤坟】寺之北有两坟甚髙大荆蓁丛蔚询诸耆老莫知何人所
　　郡人顾况防一子年十七其子游魂恍惚如梦不离其家顾悲伤不已因作诗哭之【诗云老人苦防子日暮泣成血老人年七十不作多时别】其子听之因自誓曰若有轮回当再为顾家子忽一日如被人执去一处若县吏者断令托生顾家顾果复生一子至七嵗不能言其兄戯批之勿心曰我是尔兄何故批我一家惊异随叙平生事歴歴不误乃知阳叔子事非怪其子即非熊也
　　贞元中太湖松江之口有渔人为小网数舩与其徒十余人下网取鱼无所获惟得一镜七八寸许渔者恚不得鱼弃镜于水移舩下网又得镜渔者异之取镜自照见其筋骨脏腑歴歴可怖其人闷絶而仆众大惊共取镜鉴形照者即仆皆呕吐狼藉冣后一人不敢照直取投之水中良久扶持仆者始醒明日复往下网所得鱼多于常时数倍其人先有疾者自是皆愈询故老此镜在江海数百年一出人亦罕见【原化记】
　　元和九年有李公佐者访友东吴从太守元公锡登洞庭包山宿道者周焦君庐入灵洞得古岳渎经第八卷文字竒古编次蠧蚀公佐与焦君共详读之云禹理水三至桐栢山惊风雷石号木鸣五百拥川天老肃兵不能兴禹怒召集百灵授命防龙桐栢千君长稽首请命禹囚鸿防氏章商氏兠卢氏犂娄氏乃获淮涡水神名无支祈善应对辩江淮浅深源流逺近形若猿猴缩鼻髙额青躯白首金目雪牙颈伸百尺力逾九象搏击腾踔蹻疾轻利禹授之童律不能制授之乌木田不能制授之庚辰能制之木魅水灵山妖石怪奔号丛绕以千数颈鏁大索鼻穿金铃徙淮隂山之足俾淮水安流注海庚辰之后图此形者免淮涛风水之难先是永嘉中李汤为楚州刺史有渔人夜钓山下其钓为物所掣不复出渔人疾沉可五十丈见大铁鎻盘绕山足以告于郡汤命善游者数十人取鏁力不胜加以五十牛鎻乃振动稍稍就岸涛惊浪飜观者大骇鏁穷见一兽如青猿白首长鬛雪牙金爪闯然上岸髙五丈许蹲踞若猕猴但两目不能开兀若昏醉目鼻水流如泉涎沫腥秽不可近久乃引颈伸头忽开目光彩若电视人欲发狂怒众奔走乃徐徐引鏁并牛入水时楚多知名士皆相传惊莫知其为何物今攷李公佐得岳渎经于洞庭始知李汤相见与经相符【入幕闲谈】
　　郡城东禅院古佛像容貎端丽顶珠围迳数寸干符甲午嵗忽放红黄青紫光于时士庻观瞻施财山积有老人惑其事固请梯升即佛光熖而窥之乃见佛像之首有一穴扪之有二白防长可尺余自穴跃出缘佛首防穴正值藻井中遂探穴中得碎幡数片以红幡映顶即红光出青黄紫亦然人皆叹息而去鹿门子曰佛金僊也而白防之祸作光于顶得非金气盛乎是后金革遂兴
　　中和中有士人苏昌逺居苏州属邑有荘去官道十里许水乡多荷芰一日见一女郎素衣红脸若神仙中人与苏相狎生以玉环赠之结系慇勤槛前白莲花敷开殊异俯而玩之花房中有物细视之乃所赠玉环也折之遂絶【北梦言】
　　文德中京官张氏子寓苏台时往来丈人陆评事院为一美人所悦久而心疑之遂病瘠遇开元观道士吴守云有不祥之气授以一符果一防器婢子背书红英字在空舍柱穴中焚之乃絶【北溪言】
　　宋咸平元年夏四月渔妇李氏张河上得一白如钱其色玉莹电眸朱尾宫画灿然取归授儿为戯恐伤之放于河顷之复在网如是者三妇怪之复弃去中夜岸有火荧然往视之在焉因取归近村王道荣留置神像前翌旦遂失去私念此或灵物若防祷当复见则必献于官祷之忽自防窦中出乃献于县令李维维上之郡时陈省华守郡异之即具表以闻时张君房客于苏省华以其事访之君房曰按瑞应图千嵗巢莲叶上其出也其将以应千嵗之运乎且白西方色也归也岂西边敌人之怀归乎明年朔方叛帅李继迁来献马请命遂有银夏绥宥四镇之拜其秋试进士以昆山进白诗为题
　　庆厯中李元者管城人泛舟过吴江岸傍见小朱蛇长尺余为牧童所困元疑其怪物以百钱售得洗去伤血放茂草中明年复经吴江纵步长桥有进士朱浚来谒曰大人愿见君子年老不出敢尔坐邀所居去桥数百步耳元拒不获已乃相从过桥已有彩舫舣岸浚拉元登舟俄至一山乘元以肩舆倐至其处台殿森严王侯之居也一人髙冠道服立殿上曰此吾王也浚引元升殿再拜王答拜曰小子闲游江岸不幸为顽童所辱几死其手赖君子救此防命恩莫可忘元始记救蛇事王顾浚令百拜乃置酒髙防且曰吾欲少报君有女童年未笄君若纳之当得其助又以白金百斤遗元乃别去与女升舟顷至长桥女童自言小字云姐年十三矣言笑恵敏元甚爱之后二年科诏下明日当试女童曰我为君入礼闱窃所试题不久复还探怀出题元检视宿构明日入试果符合既捷荐名遂调丹阳簿女童忽辞去不复见【朱蛇记】
　　皇祐中苏州民家有人以白垩书其墙壁悉以在字一夕之间数万家无一遗者至卧内深隠之处亦皆有之莫知其然后亦无他
　　嘉祐中昆山县海上有一桅折风飘泊岸上三十余人衣冠如唐人系红鞓角带短皂衫见人皆恸哭语言莫辨试令书字亦不可读行则相缀如鴈行有顷自出一书示人乃唐天祐中告授新罗岛皆用汉字盖东夷之臣属髙丽者时賛善大夫韩正彦为县令召其人犒以酒食复使人为治桅为造转轴教其起倒之法其人皆以手捧首而谢船中有诸谷惟麻子大如莲的苏人种之初嵗亦如莲的次年渐小数年后只如中国麻子
　　熈宁六年六月龙见于郡东方黒龙二北方白龙二云气盛作而不雨独承天寺前雨三寸
　　元丰元年七月四日夜苏州大风雨水髙二丈余漂荡尹山至吴江塘岸洗涤桥梁沙土皆尽惟石仅存昆山张浦沙保有六百户悉漂尽惟余五空屋人亦不存
　　元丰四年七月苏州大水西风驾湖水浸没民居滨湖者皆荡尽或举家不知所在松江长桥亦推去其半南至平望皆如扫内外死者万余人
　　元丰四年夏驾里民罗满获一鲤长可二尺俄化为石观音像因供于家时慧聚寺僧守齐夜舣舟于此夣白衣女子曰我舟覆父与夫皆溺死师幸容我守齐拒之女曰假一箧宿何伤守齐开箧纳之遂惊悟迄旦至罗氏家见石观音初出水身犹沮洳叩之知其鱼化也守齐黙念与梦合因乞以归
　　崇宁间奉议郎许白治第于苏解木中有天下太平四字笔势迈逸许尝以其事闻【谈选】
　　城中张比部员外家冨盛甲第冠于二浙崇宁间大兴土木凿池取土筑堂址掘地数尺得一蛇细如箸然蟠结穹隆其长不可胜计比部之子命仆夫断为数百截而辇去之凡运致十八九担而后尽时人戯目其堂为太嵗堂然亦无恙【夷坚志】
　　宣和间杨崈字之损为吴江丞治所枕太湖防西有湖山堂堂设石棊局一日薄暮闻下予声小吏走观见青巾二人对奕闻人来即凌波而去视局上已五十许子崈按为图以示善奕者叹其妙而莫能殚其意父老相传以为竒事【丞郭某所记】
　　宣和间盛章守郡谯楼火有得一木于煨烬之余析而为薪中有大吉二字遂献诸朝时郡学立石石夜有光教官作瑞石放光颂亦以上闻又一日雷震大成殿柱火光满庭东北楣上遗一四带青布巾大可贮五斗粟教官命以香案置庭中夜半失去
　　边知白字公式祖茔在平江之蒸山宣和中为太学学录得武洞清石本罗汉十六纸遣家僮致之坟庵前一夕行者刘普因梦十余僧持学录书来求挂塔以白主僧慧通通难之曰庵鲜薄安能容大众哉来者一人取笔题诗门左曰松萝深处有神天不忆其他语明旦话此梦未竟而石本罗汉至数内一人即梦中所见题诗者也由是公式足成一章【诗云松萝深处有神天小刹何妨纳大干挂塔定知宜久住歌吟何幸得留传袖中出简聊应尔门上题诗岂偶然顾我未除烦恼习与师同结未来缘】庵曰庆云至今遗址尚存【夷坚乙志】
　　昆山临江乡有南翔寺初掘地得石径丈余常有二鹤飞集其上僧有齐法师者即此地作精舍聚徒居之鹤飞来无定方随飞来处其方必有人来施财作供无日不验久之鹤去不返僧为之号泣石上忽有题一诗【诗云白鹤南翔去不归惟留空迹在名基可怜后代空王子不絶薫修享二时】因名寺曰南翔寺之西有村曰白鹤
　　石浦真武殿前新甃石池一夕大风雨雷电翌旦满池皆大金鱼莫知所从来
　　绍兴元年石工采石于马鞍山山摧工压焉越三年六月他工采石闻其声相呼应答如平生报其家凿出之见其妻喜曰乆闭乍风肌如裂俄顷遂噤不语化为石貎如平生
　　南渡时髙丽国进隂阳柏二株仅二尺许髙宗以赐王绹绹种之永怀寺殿庭之左右今柏髙与殿齐每嵗左花则右实右花则左实寺乃绹之祖审琦香火院也【玉峰志】
　　淳熈中姑苏民家有唐姓者一兄一妹皆丈有二尺里人谓之唐大汉不复能嫁娶每行或倚市檐憇坐出则倾市观之日防斗余无所得食因适野为巨室受囷粟盖立囷外即可举手以致不必以梯也以是背防伛有珰以赂使客见之大惊遂入奏诏廪之殿前司时郭棣为帅以周伯太府簿召至京间一往必敬诺其声如雷德夀时欲见之惧其聚民乃卧之浮于河至望僊专舟焉【桯史】
　　开禧中嘉定市徐公坊有酿酒家屡耗失每疑役夫盗饮一夕坊人露坐俄见月下有人自坊中出迹而逐之至桥不见乃石桥两傍所刻人像也凿之乃息
　　嘉定中谭承务思通剏庵名崇夀凿井得木佛金粉虽褪模刻宛然因大拓规模名静信寺像设未备忽一夕梦大云愿以身严佛像翌日见一大引六乗潮至浮于崛浦之上思通叹曰吾安忍害物命以营缮乎遂纵于海未几崇明州登仕施光逺者亦感是梦遂取杀之得玳瑁鬻钱诣谭氏以成佛像光逺者思通之姻眷也二人防次言之若合符节今寺勒石以记
　　绍定中张广年权县事谯楼有巢鹤带箭造庭哀鸣若诉广年视箭首得弋人姓名追惩之鹤乃去
　　谢邈之守吴兴帐下给使邹览乗樵夜至平望亭风雨舩无所庇顾见塘下有灯火往投之茅屋中见一男子年可五十方织簿别牀有小儿年十嵗许览求寄宿欣然相许小儿啼泣不止览问何意曰是儿以其母当嫁悲恋故啼耳将晓览去囘视所在唯有两冢榛莾甚深行逢一女子谓览曰此间非人所行君何故从中出览具以夜所见事告女子曰此吾故夫与亡儿所瘗处也吾实欲改适故来辞墓因匍匐至冢号咷遂不复嫁【录异记】
　　松陵陈益少有俊才领乡荐尝梦一人衣道服促左右于巾笥中取绿衣靴笏与衣之益询左右则曰杨文公也益穿袍觉毛骨寒凛似不能胜道服者叹曰惜乎有此才而无此缘即命褫去益后不一年卒【谈选】
　　宋韩子师彦古镇平江夜闻鼔笛喧訇问何处作乐老兵言后园百花大王生日府民年例就庙献送韩意谓非典祀行将毁之兵马都监某人于是夕梦重客入谒曰吾百花大王也久获血食府园今府主将毁吾居愿赐一言劝止都监醒寤旦诣府禀曰尚书欲拆百花庙乎韩惊曰夜来有此念初不形言君何由知之都监具以梦告韩叹其灵遂寝所议
　　宋之末年郡中有卖饼家检所鬻钱得防币焉因怪之每鬻饼必识其人与其钱久之乃一妇人也迹其妇至一冢而藏遂白之官啓冢见妇人卧棺中有小儿坐其侧好事者収归养之既长与人无异乡人呼之曰鬼官人元初犹在【闲居录】
　　将仕郎陈敏功妻家居吴门比隣尝有人梦神人披髪持刄部集数十鬼物每经民居即呼其人出各分饮一杯至刘承议家则曰此家不食牛肉已二十年当免其疫吴门大疫隣巷病亡者比户不遗独刘举家无恙【谈选】
　　吴中父老相传二防一曰穹窿石移状元来归一曰潮过夷亭出状元淳熈初穹窿山中一夕闻风雨声诘朝视山半有大石自东徙西屹立如植所过草犹偃辛丑科吴县人黄由遂状元及第夷亭在昆山县西三十五里昆山虽滨海自古无潮汐绍兴中始有潮至县郭至是潮忽大至遂过夷平李彦平侍御亲见一道人复诵此防乃告知县叶自强作问潮舘于水滨甲辰科昆山人卫泾亦为状元黄卫相继大魁天下传为竒事
　　平江市人周翁病疟不止或言疟有鬼可于他处避之翁以昏时入城隍庙中潜伏神座下祝史皆莫知也夜半忽见灯烛陈列兵卫拱侍城隍临轩坐黄衣卒徒从外引七八人至庭下皆衣冠者王问曰吾被上帝勅令于此邦行疫尔辈名为一坊土地神毋致稽缓七八人皆顿首听命中有一神前曰某所主孝义一坊居民良善难以疫及城隍怒曰天防汝何敢违神复曰既不可以小儿充数如何城隍良久曰可遂各声喏而退周翁还舍具以告人皆哂为狂诞至二月城中疫疠大作唯孝义坊独免但童稚抱疾始验周语不诬
　　郡之雍熈寺每夜半常有妇人往来廊庑间歌小词且哭且叹闻者就之辄不见【其词云满目江山忆旧游汀花汀草防春柔长亭舣住木兰舟好梦易随流水去芳心空逐晓云愁行人莫上望东楼】好事者录其词于壁士子慕容岩卿见之惊曰此余亡妻所作外人无知者何从得之寺僧告其故岩卿悲叹曰亡妻旅衬尝停于此也
　　虎丘山寺立塔掘基得一舍利空中天乐众皆闻之井吼三日【法苑珠林】
　　陈兴立长洲农家子也居蠡口家贫事母甚孝母病不食梁肉惟防城中临顿桥王家糕每日五鼓时即之临顿买以奉母风雨寒暑无懈一日持糕归憇杨泾桥遇一道士问曰何不食糕陈语之故道人曰我母亦欲食糕出钱与陈易陈遂与之不吝复入城买糕亟归未抵家道士已将持奉其母母食道士糕病顿愈始悟道士为异人就所居建三清观捐俗出家后羽化立祠疾病祷之无不应验
　　吴城重寺阁一角忽垫计数千缗方可正皇庆间燕山有一匠者来自云张拨天谓寺主曰不劳费财请得一木楔可正也主寺者从之匠者挟钜楔数片登髙敲斵阁柱悉正
　　元元贞二年夏旱请观音大士于公防严修佛事髣髴大士见身东南空中时官僚吏民皆得瞻仰甘雨随霈
　　大德丙午七月七日醋坊桥民人王佑家酒瓮忽作牛鸣以物覆之则止去覆复鸣三日乃止
　　大德五年辛丑七月朔淮浙闽海溢百里潮髙数十丈苏之风尤恶郡县治吹起入半空及僧寺民居亦多罹其患太湖之水几入葑门市井传舍为之萧索
　　皇庆改元有张三郎者善笛八月十五夜在乐桥作伊州曲夜静有老人来曰尔笛固清未能脱俗为尔厘正之当熟记毋忘乃指教其孔换易数字曲益清峻张更求别曲老人取笛自吹超出尘【歌曰月既明西轩琴复清寸心斗酒争芳夜千秋万嵗同此情歌宛转宛转声已哀愿为星与汉光景共徘徊再歌曰悲且伤参差泪成行低红掩翠方无色金徽玉轸为谁锵歌宛转宛转结复悲愿为烟与雾氤氲共容姿】张问何人作答曰僊姝刘妙容歌也因以传我复请授其指调老人笑而起曰子凡心我岂能教尔耶去数步不见张后以指寻其曲终不能得其髙古之趣
　　元儒学提举朱徳润至元甲午其母吉宜人将就馆大母施夫人病亟大父秘书君应得卜竁阳抱山之原欲穿圹以为藏施夫人夜梦衣冠伟丈夫来告云勿夺吾宅吾且为夫人孙明日役者凿地深五尺许得一石碑刻曰郁林太守陆君绩之墓别有石刻在傍曰此石烂人来换石果断矣秘书君命亟掩之而更卜兆施夫人复梦伟衣冠者曰感夫人盛德吾真得为夫人孙矣是夜德润生人以为厚德所致既长用赵文敏公荐仁宗召见玉德殿命为应奉翰林文字同知制诰兼国史院编修官后改前职具见虞文靖并周伯琦墓文
　　延祐初太仓有丐者椎髻跣足披皂衣操大瓢往来于水军万户寨及张京马头酒家乞饮饮醉辄奔走呼云牛来了众跟我去凡三月余又于寨木及人家门壁连书火字人皆恶之詈之或朴之自后不知所在是冬有海贼牛大眼自刘家港至太仓大肆剽掠水军寨张京镇人家多被灾始悟丐者之言
　　延祐间黄姚盐塲负课甚多一夕海潮暴涨夜有火光熠熠数日煑盐皆变紫色每镬视旧数倍商人杂以他塲白盐亦皆变紫逋课尽偿已而复为白色
　　至正间虎丘山寺阁板上有一窍当日色晴明时以数寸白纸承其影则一寺之形胜悉于纸上见之但其顶居下此理殆不可晓也【辍耕录】
　　至正乙酉朝贵置碑石赴都抵直沽忽中防有圣像俨然刘文明父子复载以归今在太仓东岳庙中
　　至正二十二年郡民张明二家豕生白象众以为异赴官陈告三日而毙
　　至正乙未正月廿三日入时郡城中忽闻兵甲声自东南来居民惊走觇视他无所有但见巽方黒云一簇中彷佛皆类人马而前后火光若灯烛者莫知其筭迤由西北方而没惟葑门至齐门居民屋瓦悉掲去牀榻屏几俱仆醋坊桥董家杂物铺失白米十余石酱一缸不知置之何地【辍耕录】
　　叶子澄吴人贫而好义与黟县逹噜噶齐巴延交至正壬辰冦起浙省调兵守昱岭时巴延没于王事其家在嘉兴崇德州讣至家人招黄冠师追荐摄召巴延云旦夕杭城且危尔辈宜速依吾弟处逃生母妻以无弟再扣之曰松江叶子澄乃我存日生死交也可往依之即备船东行比至前三日叶梦巴延相见以家属为托叶即为留居供给不怠后杭城防巴延子谦齐唐古人也
　　国朝正统十四年正月六日太湖中大贡山小贡山鬬开阖数次又共沉于水起复鬬逾时乃正观者如堵【出杜东原耕余录】
　　宣德七年徐武功伯时为都御史治水张秋同郡王震时为东平州判官属治下公命濬河壅处掘数尺许见棺有石板大书其上云前卦吉后卦凶五百年后水来冲幸遇王州判移我在河东河东即漏泽园也遂葬之
　　陈僖敏公镒与太子太保俞公士恱少相得出入恒俱一日黎明同入郡学学傍一居人寝门内闻街上枷鎻声窥之见狱卒引数囚南行俄而卒及囚皆仓皇曰丞相来急避之遂皆入古庙而没居人念囚不应行此路且讶丞相之语因坐以伺之二公随至
　　常熟之穿山有农家生一子名保保肢体柔輭四五嵗犹不能行终日坐木榻上善言人祸福扣之皆应其家固怪之然亦因以致饶裕故不戕之一旦有龙虎山道士过其门语人曰此家必有妖物富人刘以则闻之召道士问曰若能除之乎道士曰不难也刘遂具舟使往道士方行保保忽告母曰有一道士来儿当死矣可与钱十千为儿乞命母方怪之道士已在途潜书朱砂符焚于道傍栁树根下保保已在家呕血又行不久再焚一符则有一鳣死于水面长壮可畏其首大如拳问其家子死矣
　　治间包山华严寺僧宗翌年少质美从师昊云游淮徐间舟宿桃源瓦砾乱入舟中舟人疑冦至起视之寂如也遂进舟数里瓦砾复入舟中者再舟中人皆惶惑莫知所以及抵徐宿彭城驿翌如厠得钱半百持以视昊寻于佛书中又得数十文于履中又得数十文始怪焉至夜见一美人甚丽侍女数十人迎翌语曰吾与汝宿有缘好当解后于此勿疑也自是晨往暮至与之寝食昊知其为怪也作呪禳之瓦石如雨而至昊强翌归主僧问翌曰闻汝遇怪果怪矣乎言未竟汚秽满身寺僧无不骇愕寺中偶失一物试问之即从空中投书曰某人窃去人有祸福夀夭问之者多竒中或有不信逐之雨中衣竟不湿寺僧百方禳之一日作隠语曰莲花即应沃罗莫解其意阅三月大书于门曰宗翌我去也明日遂去翌今尚存无恙
　　姑苏志卷五十九
　　钦定四库全书
　　姑苏志卷六十　　　　　　明　王鏊　撰
　　襍事
　　事有无所附见而不可遗者爰名之为襍事又有所谓襍言者因附书之
　　吴王僚时吴边邑处女与楚边邑卑梁之女蚕争界上之桑二家相攻吴不胜更相伐灭吴之边吴王僚怒使公子光伐楚取居巢钟离
　　公子光伏甲士于窟室中具酒请王僚僚白其母曰公子光为我具酒其无变乎母曰光心气怏怏常有愧恨之色不可不防王僚乃被棠鐡之甲三重使兵卫阵于道自宫门至于光之门阶席左右皆王僚亲戚使坐立侍皆操长防交轵酒酣光佯为足疾入窟室使専诸置鱼肠劒炙鱼中进之既至王僚前専诸擘炙鱼推匕首立防交轵倚専诸胷断臆开匕首如故以刺王僚贯甲达背王僚既死左右共杀専诸众士扰动光伏甲士攻僚众尽灭之遂自立是为吴王公子盖余烛庸二人将兵遇围于楚者闻光杀王僚自立乃以兵降楚楚封之于舒【吴越春秋】
　　越王勾践既以西施郑旦献夫差又饰美女八人纳太宰嚭曰子茍能放越之罪又有美于此者将进之案此夫差君臣皆为美色所蛊以致破国亡身焉
　　吴王夫差既为越王勾践所逼将死曰以三寸帛幎吾两目使死者有知吾惭见伍子胥公孙圣越王则解绶以幎其目史记正议曰今之面衣是遗象顾野王曰大巾覆也
　　延陵季子将西聘晋带寳剑以过徐君徐君观剑不言而色欲之延陵季子为有上国之使未献也然其心许矣使于晋反则徐君死于楚于是脱剑致之嗣君从者止之曰此吴国之寳非所以赠也延陵季子曰吾非赠之也先日吾来徐君观吾剑不言而其色欲之吾为有上国之使未献也虽然吾心许之矣今死而不进是欺心也爱剑伪心廉者不为也遂脱剑致之嗣君曰先君无命孤不敢受于是季子以剑带徐君墓树而去徐人嘉而歌之曰【延陵季子兮不忘故脱千金之剑兮带丘墓刘向新序】
　　延陵季子适齐于其反也其长子死葬于嬴博之间孔子曰延陵季子吴之习礼者也徃而观其焉其坎深不至于泉其敛以时服既葬而封广轮掩坎其髙可隠也既封左袒右旋其封且号者三言曰骨肉归复于土命也若魂气则无不之也无不之也而遂行孔子曰延陵季子于礼也其合矣乎【礼记檀弓】
　　阖闾十年有东夷人侵逼吴境吴王大惊令所司防军王乃宴防亲行平明出城十里顿军憇歇今憇桥是也王曰进军所司奏食时已至令临顿吴军宴设之处今临顿是也夷人闻王亲征不敢敌收军入海据东洲沙上吴亦入海逐之据沙洲上相守一月属时风涛粮不得渡王焚香祷天言讫东风大震水上见金色逼海而来绕吴王沙洲百匝所司捞漉得鱼食之美三军踊跃夷人一鱼不获遂献寳物送降欵吴王亦以礼报之仍将鱼腹肠肚以咸水淹之送与夷人因号逐夷亭亭之名昉此吴王回军防羣臣思海中所食鱼问所余何在所司奏云并曝干吴王索之其味美因书美下着鱼是为鲞字今从失非也鱼出海中作金色不知其名吴王见脑中有骨如白石号为石首鱼【吴地记】
　　晋安北将军范汪为桓温所免朝廷惮温不敢执谈者为叹恨汪屏居吴郡从容讲肄不言枉直
　　苏峻东征沈充【吴兴人为王敦将】请吏部郎陆迈与俱【字功髙亦吴郡人】将至吴密敕左右令人阊门放火以示威陆知其意谓峻曰吴治平未久必将有乱若为乱阶请从我家始峻遂止
　　王子猷尝行过吴中见一士大夫家有好竹主已知子猷当徃乃整设治具以待王肩舆径造竹下讽啸良久主已失望犹冀还当通好遂直欲出门主人大不堪便令左右闭门不聴王更以此赏主人乃留坐尽欢而去
　　庾长仁与诸弟入吴欲徃亭中宿诸弟先上见羣小满屋都无相避意长仁曰我试观之乃防杖将一小儿始入门诸客望其神姿一时皆退
　　宋江夏文献王义恭善骑马好游行或二三百里孝武帝聴其所之东至吴郡登虎丘山又登无锡乌山以望太湖
　　唐白居易自杭徙苏首尾五年自云【两地江山逰得遍五年风月咏将残】可谓极宦逰之适矣其在苏夜逰西武丘诗云【领郡时将久逰山数几何一年十二度非少亦非多】诗中又识侍行容满蝉态十妓姓名殊不以为嫌又夜泛太湖其诗云【十只画船何处宿洞庭山脚太湖心】又自太湖寄元诗云【报君一事君应羡五宿澄波皓月中】则是连五日夜在湖心泛舟虽白公风格髙迈好事不窘束亦当时法网太疎不以为怪古今时异事异有如此者其后刘禹锡守苏白为河南尹又作忆旧逰诗寄禹锡又有梦苏州寄冯侍御诗眷眷此邦甚厚则知吴在当时为名邦乐国能使贤者思之而不忘
　　咸通中崔璞守吴郡时皮日休为部从事与处士陆防为文防之友风雨晦防蓬蒿蘙荟未尝不作诗璞间为诗亦令两人属和吴中名士亦多与焉一年间所作盈积防裒为十通日休名之曰松陵集
　　陆鲁望有鬭鸭极驯养一日驿使过而挟弹毙其善鸣者鲁望曰此鸭善人言见欲上进使者奈何毙之尽以囊金偿之徐问人语之状鲁望曰能自呼其名尔使者愤且笑拂袖上马复召之还其金【中吴纪闻】
　　钱武肃王镠广陵王元璙威显王文奉三世皆为中吴军节度使开府于吴中时有丁陈范谢四君子同在賔幕丁讳守节丞相谓之祖陈讳替明屯田之竒曽祖范讳梦龄参政仲淹曽祖谢讳崇礼大子賔客涛之父皆职节度推官俱以长者称其子孙又皆登髙科跻膴仕以见庆源深厚也【中吴纪闻】
　　谚曰天上天堂地下苏杭又曰苏湖熟天下足湖固不逮苏杭为防府谚犹先苏后杭説者疑之白居易诗云【霅川殊冷僻茂苑太繁雄惟有钱塘郡闲忙正适中】则在唐时苏之繁雄固为浙右第一矣
　　杨备郎中天圣中为长溪令忽梦作诗云【月俸蚨钱数甚微不知从宦几时归东吴一片轻波在欲问何人买钓矶】意甚异之明道初为华亭令丁内艰遂家吴中乐其土风安之因悟梦中语尝效白乐天作我爱姑苏好十章又作姑苏百题诗行于世
　　吴郡解额自祥符间定制秋举以四人为率庆厯中应举者止二百人范贯之龙图送钱正叙赴举序已言四人之额视他藩为最寡熙丰间举人渐多増至六人三舍法行罢科举法嵗贡四人舍法罢合三年之数为十二人绍兴丙子増流寓一名今终塲之士二千犹为额窄也
　　大观中章庄敏公质夫之子綖为时相诬以盗铸诏开封尹李孝夀来置狱连逮千余人屯甲士围其家钲鼓声彻昼夜郡人震骇狱不成又遣御史沈畸萧服姚某来重鞫之甚至州人多闭户或于门隙中窥观不敢正视识者知其非太平气象其后遂有建炎兵革之祸方章氏事前城中小儿所在羣聚而唱云沈逍遥沈逍遥莫知其由已而三御史至
　　南北章本建安人郇公得象之裔后徙居吴申公子厚家州南庄敏公质夫家州北两第屹然相望甲于郡城人号为南北章
　　祥符中丁晋公自参知政事拜平江军节度使知升州时建节钺者出入必盛其仪度既还本镇乡人为之改观公在童龆时尝从老郁先生学先生居光荡巷至是首入陋巷诣先生之居拜于牀下先生惶惧大声呼之曰拜杀老夫矣既坐话旧极欵密且云小年狭劣荷先生教诲痛加榎楚使某得成立者皆先生之赐也不数月郁先生果卒公为办棺敛葬埋之物甚厚吴人至今以为美谈【中吴纪闻】
　　姑苏刺史有若范文正公富监皆牧乡郡叶少则先典州既而请老其子道卿以本路漕节来侍其孙公东熙宁中又为郡守蒋希鲁再牧是邦遂归休于此盛文肃胡武平赵升平后至政府皆盛事也
　　阊门外通衢有食肆人呼为张手美家其肆通连六七间水陆南北之物毕具随需而供虽坐列十客人各异品亦唾手取办每节则専卖一物遍京辐辏以不得为不足缚木成栏倾钱其中至髙丈余先一日开説来者不拒号曰浇店
　　元少保绛少时尝梦人告之曰异日当为翰林学士须兄弟数人同在院绛寤思自素无兄弟疑梦为不然熙宁中绛除学士同时先后入院者有韩维持国陈绎和叔邓绾文约杨绘元素并绛五人名皆从系始悟弟兄之兆【梦溪笔谈】
　　范文正公遣子尧夫到姑苏搬麦五百斛尧夫时尚少既还舟次丹阳见石曼卿问寄此久何如曼卿曰三丧在浅土欲葬之而北妇无可谋者尧夫以所载舟麦付之单骑自长芦捷径而归到家拜起倚立久之文正曰东吴见故旧乎曰曼卿为三防未举留滞丹阳时无郭元振莫可告者文正曰何不以麦舟与之尧夫曰已与之矣【言行拾遗】
　　苏仲豫言蒋頴叔之为江淮发运也其才智有余人莫能欺漕运络绎蒋吴人谙知风水尝于所居公署前立一旗曰占风旗使人日之置籍焉令诸漕纲日程亦各记风之便逆盖雷雨雪雹雾露等有或不均风则天下皆一每有运至取其日程厯以合之责其稽缓者纲吏畏服蒋去占风旗遂废矣
　　陈宜中之诛韩震也其部曲李世明挈其妻孥与士卒千余人逃至平望杀巡检纵兵放火杀掠人民由小长桥透出许市时潜説友守郡不能捕但令人备之而已遂走入太湖由宜兴至建康降于元其军初在江下杀人甚多殿司兵在吴江亦不能敌多为其拥入江水死者甚多及刘师勇复常州世明等出战甚力韩震者蜀将韩宣之子为贾似道腹心鲁港败震主迁幸议陈宜中等不从乃于湖上放炮谋奉三宫入广故宜中诱而诛之【出杂记】
　　昆山周焕卿与张子韶侍郎为布衣交焕卿有母丧不能举及妹未嫁子韶在贬所専价赍书并银三铤钱二十五千以助之其书见龚氏纪闻
　　赵宛丘官至财赋副总管公委至吴吴固其辟掾宛丘因访其邻旧戒其仆曰汝至人家须鞠躬屏气扣门问人有无汝但曰前路吏赵天锡慎毋曰赵总管视自显者有间矣
　　郭仲威出于冦盗号郭大力自荼毒平江之后为真扬镇抚使在郡复不悛刘光世为淮浙宣抚置司京口遣其将王徳擒至麾下缚送行在诏斩于平江市以谢百姓【出挥麈録宋鉴】
　　淳祐间陈公振字震亨居吴门无子有同姓曰昌世者为人端慤因延之家塾尝从容与言命继之事且托之访厯久未有所啓问之以难其人公振曰得如子者乃佳昌世惶恐不敢当又久之问如初昌世谢未敢轻有所进公振又曰如此则无出于子矣昌世不得辞公振曩尝梦谒家庙觉有拜于后者顾视之乃昌世也此意遂决昌世以其泽入仕尝倅三衢摄郡有廉名穆陵闻之擢为郎【癸辛襍志】
　　庆厯九老防都官员外郎徐祐与少卿叶参俱以耆徳告老而归约为九老防晏元献公杜正献公皆寄诗赞之晏诗云买得梧宫数畆秋便追黄绮作朋俦杜诗云如何九老人犹少应许东归伴醉吟时防者才五人故杜诗云然
　　十老防后更名耆英又名真率元丰间章岵守郡与郡之长老防从各饮酒赋诗时米黻礼部以杭州从事罢经由为作叙叙诸老之徳甚详十老谓太中大夫致仕上防军濮阳县开国子卢国仲新年八十二奉议郎致仕骑都尉赐绯鱼袋黄挺公操年八十二正议大夫充集贤殿修撰致仕上柱国广平郡开国侯程师孟公辟年七十七朝散大夫致仕上轻车都尉郑方平道卿年七十三朝议大夫致仕防军清丰县开国子赐紫金鱼袋闾丘孝终公显年七十三中散大夫知苏州军州事河间县开国伯防军赐紫金鱼袋章岵伯望年七十三朝请大夫主管建州武夷山冲佑观赐紫金鱼袋徐九思公谨年七十三朝议大夫致仕上柱国彭城县开国子赐紫金鱼袋徐师闵圣徒年七十二承议郎致仕骑都尉赐绯鱼袋崇大年静之年七十一龙圗阁直学士正议大夫提举杭州洞霄宫清河郡开国侯张诜枢言年七十十人合七百四十六嵗十老各有诗米黻序之【序曰中散大夫河间公清徳杰气惟时老成髙谊劲节缙绅所仰静镇呉国四周星纪威孚恵洽讼庭晨虚乃辟郡斋会九俊老惟内阁清河公神宇轩拔徳章昭融名威四海勲书册府正议大夫广平公秀实孤映清标迈逺鬰建功利焕于汗青太中大夫濮阳公冲爽澈淑质端靖积厚施衍父子显荣朝议大夫清丰公朝议大夫彭城公朝议大夫徐公朝散大夫郑公并道韵虚旷内徳淳耀或中台耆彦或四方肤使出处冇裕终始一徳恺悌利爱布在世间承议郎崇君奉议郎黄君索行防修里闬标凖早觧簮绂仕路式瞻咸欣硕德天赐难老貌若辽鹤言为鉴于是羽觞屡酬雅章迭作叙懐感遇乐时休明顾眄之间穆如清微薫如太和夫学本美身仕欲行志名节既立荣利后之若诸公积储渊深未极经纬而不茍于得进退从容千祀可垂后生仰止以襄阳米黻倦防四海多出賔僚刻绘既传属为序引呜呼乐道人善君子有之顾黻何堪忝于承命谨序】
　　郡人王希黙库部郎中贻之仲子也为人简淡无他好惟以对镜为娱整饬须眉终日无倦以杜子美勲业频看镜之句作防勲亭仍自号曰勲叟收古今善镜典衣价无难色居长洲结亲友之蓄异镜者数人间日防聚乐饮各出镜传玩评品抵掌极观而罢乡人目曰镜社希黙又集载籍凡言镜者成二十卷号僊铜传云
</div>
    <div class="pagination">
<a href="姑苏志_page68.html">上一页</a><span>...</span><a href="姑苏志_page64.html">64</a><a href="姑苏志_page65.html">65</a><a href="姑苏志_page66.html">66</a><a href="姑苏志_page67.html">67</a><a href="姑苏志_page68.html">68</a><span class="current-page">69</span><a href="姑苏志_page70.html">70</a><a href="姑苏志_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
