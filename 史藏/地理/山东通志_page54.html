<!DOCTYPE html>
<html>
<head>
    <meta charset="UTF-8">
    <title>山东通志 - 第 54 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 54 页/共 194 页</h1>
    <div class="content">　　宸墨烂若星云诣谒林墓徒御骏奔灵蓍葳蕤古楷轮菌抚兹卉植手泽未湮崇祀泽延及后昆蠲租赐复式道推仁周鲁故国姬宗麟振予以世秩实创厥
　　恩举其大者卓于千春士走相告幸遘休明
　　圣作于上愚敢不承敷于四海至治烝烝式昭盛典万禩
　　准绳
　　圣驾幸阙里颂【有序　　　　　翰林院检讨】金徳嘉
　　钦惟我
　　皇上运启文思道隆濬哲禹畴羲画先后同符武烈文谟
　　经纬共贯覆载所极云汉为章是以
　　巡狩岱宗瞻言阙里
　　六龙霭集霞葳蕤以建旂万象景从云缥缈而张盖賛牲采之班者濒海之域千里受鬯卣之赐者生民以来一人陟降肃雍金石丝竹之奏宫庭璀灿春秋易象之书忭舞杏坛济济簮缨之博士嵩呼阁道亭亭带砺之上公是日天宇融和
　　皇情豫悦用羮墙二帝之心遥通祖述以范围百代之学遐契儒宗猗欤皇哉休兹盛矣昔汉髙过鲁祀以太牢唐帝崇儒加之王爵犹且焜燿简编传闻奕禩若乃放勲光被焕乎尧文六艺表章烂然鲁壁于斯为盛莫之与京【臣】恩叨侍从喜切瞻依典礼维新宫墙自古文在兹而未艾道厯乆而弥光増益
　　髙深懋刚健粹精之学缉熈
　　上理开荡平正直之途徽猷冠乎古今典则垂于天壤而珥笔固陋纪述未遑非所以昭盛美扬景风也【臣】谨拜手稽首而献颂曰
　　皇帝御极徳洋化溥雨润日暄敷天率土东西朔南同文壹矩款关献琛重译致语车阗槐市肩摩石鼓
　　帝坐明堂曰若稽古巡省方岳时迈东鲁巍巍岱宗漭沆歙吐钟祥毓灵洙泗之浒二仪絪緼三辰枢纽水精素王笃生亶厚唐虞夏商逺宗近守賛修删定除榛薙腐六经昭垂地维天柱业迈伊周道同尧禹秩秩庙庭恢恢坛宇
　　銮辂式临隆仪肇举备汉牲牢兼唐佾舞肃肃雝雝登降拜俯大哉乾元
　　龙飞九五寤寐宫墙寅恭簋簠顾瞻左右彬彬廊庑铿锵融谐笙磬柷敔圣道中天日正当午鲁壁横经博士训诂眀目达聪翕受俯取如天覆露鸿鳞纎羽如地持载泽珠山瑀容若太仓罔遗区釜沛若洪河勿择溆浦四姓苗裔章缝珪组磅礴沾溉便蕃赉予
　　尚方芝盖留廕庙户传示来兹共球共伍亹亹
　　御制羲图范谱煌煌
　　宸翰龙翔鳯翥垂诸金石闳亭钜础日星照临海岳涵负皇帝圣神寰防安堵百神懐柔呈符贡祐湛恩汪濊诞被陵薮蠲所过租老嬉穉哺自古在昔属车行部刻玉河漘披图洛渚
　　皇帝曰咨予临天下钦若昊天为生民主重道崇儒修文
　　偃武冶铸八荒甄陶九有
　　皇帝建极天锡纯嘏文明广运与天齐寿【小臣】鲁钝备员
　　艺圃槖笔陈诗敢告册府
　　皇上驾幸阙里恭纪四首　　　【翰林院检讨】孙　勷重道多传莅辟雍杏坛防见礼儒宗浮云净现千山月深夜长鸣万石钟崇号仅闻唐代册丰碑徒纪汉时封今朝
　　玉辇遥临处应看灵蓍吐锦丛
　　其二
　　万仞宫墙启秘扄
　　宸仪肃穆拜中庭影摇碧落霓旌灿瑞满黄图桧树青玉韵五言歌鳯徳珠光四颗压鵞经欣瞻
　　君道兼师道多士圜桥借宠灵
　　其三
　　释奠初成化泽长庭前草木徧含香风云环拱严
　　天仗舄履星陈集讲堂资格不须询圣裔欢呼齐庆仰龙光卿云此日凝华盖五色氤氲覆苑墙
　　其四
　　岱岳名山奠大东昌平韦布配苍穹心周禹甸寰区小道问尼山迹象空才向天门凌碧汉旋来阙里肃髙风虚慙珥笔随文苑奏赋甘泉愧未工
　　圣驾幸阙里恭颂　　　　　　【翰林院编修】查嗣韩皇帝万年治迈虞唐泰阶如砥端拱垂裳缅惟
　　先师泽流无疆匪遐伊迩邹鲁之乡乃
　　命巡狩来观庙堂
　　乗舆晓出千里辉煌飞斿耀旭班剑凝霜岳川焕彩卉木
　　依光既至阙里
　　亲诣宫墙屈
　　万乗尊盥荐躬将安安穆穆瞻拜肃庄爰敷
　　圣藻遂丽
　　宸章偃波垂露书轶苍皇工乃礲石卓立中央碑镌珉珉鼇负螭翔荣光烛天上贯文昌崇饰庙貌扣砌雕梁位置从祀济济庑廊寝林万树古桧苍苍抚兹槎枒赋就琳琅祀典既毕乃坐玉床广布
　　恩纶次第宣扬曰孔氏后世守烝尝秀畀官爵朴赉帛粻曰周元圣祠宇乆荒治法道法赖厥匡襄遣肃祀事祀事孔彰曰顔曽思入室珪璋赐爵赐复用俾弗防曰亚圣功嫓禹回狂赐文赐书齐至圣行曰宋诸儒周程朱张文林龟鉴道圃麟凰则笃其裔线续微茫盛礼既备寰宇告祥卿云蔼蔼甘露瀼瀼普天率土惊喜相望粤自元明前溯厯王亦或崇儒礼乐未遑亦云典学仅拾粃糠未有
　　今日膏泽洋洋
　　旷典殊数中外胥庆奕禩垂裕化浃遐方既付史臣铭之太常【小臣】珥笔敬效赓飏
　　圣驾幸鲁释奠
　　先师礼成恭演连珠三十首【有　翰林院序　编修】张豫章
　　驾幸阙里亲祀
　　孔子庙林典礼尊隆亘古未有在廷诸臣咸奋毫以扬其盛事【臣】备员芸馆驽钝无能仰
　　圣徳之髙深溯斯文之统绪欣逢
　　盛烈拟纪灵符拜手稽首恭上演连珠三十首窃摅见闻所及蚯蚓微鸣不足以揄扬万一聊附盛典之末简云尔
　　【臣】闻瑶枢黙握则应迹无穷金镜朗澄则晞光自化是以嵩宫緼瑟天地赖以清宁松栋垂裳尧舜由其笼跨
　　【臣】闻防苞肉角四灵非苑外之禽紫脱頳茎三秀乃池边之卉是以河清海晏不崇玳检之风璧合珠连坐享器车之瑞
　　【臣】闻晷纬昭应嵗乃叶于上元川岳效贞史必推夫太乙是以虞编辑瑞跻泰岱以升中姬典宣风敞明堂而述职
　　【臣】闻襄野载涂钩陈翼卫峒山考道风伯清尘是以荣光蔽天占
　　翠华之南幸矞云沃日知
　　玉辇之东巡
　　【臣】闻斗玉征符麟角纒夫绣绂星钳吐耀【杨炯文宣王庙碑文语即五老降庭之瑞也】鳯歌应于素王是以
　　圣主乗干必举太牢之祀昌期合牒言登阙里之堂【臣】闻乐陈韶夏则珍羽来仪曲奏云和则灵祗自享是以钟镛在列岂乏宫架之悬佾舞有衣更挈辟雍之掌【时携太学乐舞生袍服至曲阜演习】
　　【臣】闻帷宫晓设
　　法驾俨其乗龙帐殿宵张侯封洁其膳犊是以云旂莅止森象笏于灵苗【王勃碑云殷帝乙之灵苗】绣衮恭迎荐桓圭于华毂
　　【臣】闻学归有本故泉之进也必应科道贵日强故川之泄也无停注是以临流兴叹触逝者之灵机
　　驻跸怡情述水哉于
　　巨制【泉林寺即子在川上处有】
　　【御制记】
　　【臣】闻循旧典者不能创千秋之举用师心者不能屈
　　万乗之尊是以乐备三终或间书于前史礼防
　　九拜则逈轶于常伦
　　【臣】闻汪波浴月溯流必讨其源乔木参天蟠根乃蕃其叶惟阙里之岳降翳防山之祥是以大成秘殿方瞻旒衮之垂启圣灵祠即致粢盛之洁
　　【臣】闻金华赐讲班伯宣论语之微崇政説书程颐阐庖牺之奥是以堂开诗礼俾苗裔以横经席敞金丝进章缝而论道
　　【臣】闻圣道缉熈树法程于累叶儒门守礼传典训于先人是以萃五氏之衣冠期祗承于无斁揭片言于霄汉凛
　　勅谕之维勤【进讲大学圣经系辞首章毕】
　　【命大学士谕孔氏子弟遵守祖训】
　　【臣】闻丹素陆离光映文翁之壁羮墙恍惚文镌李珽之碑是以觌行教之仪容如亲缥笔揭依神之帐幙俨拂缁帷
　　【臣】闻日月之光非卿云不能黼黻乾坤之大惟天汉可以昭回是以师表万年共仰
　　银钩之灿灿榱题数仞永悬金牓之巍巍
　　【臣】闻金袱银炉讵焕宫墙之彩绯罗香药宁増寝庙之辉【宋真宗祥符九年赐金袱银炉并香药于庙中】是以撤华盖之九斿紫雾笼于夕殿耀中央之正色彤精贯于朝扉
　　【命特留曲柄黄上　盖于庙中】
　　【臣】闻杏匝庄坛端木从游之地桧盘羲画宣尼手植之株是以柯拂红云晃翠绡而
　　驻辇膏流铁树笼防仗以停舆
　　【臣】闻茫茫蝌蚪没汉氏之丹碑翳翳莓苔蔽唐家之緑字是以一经
　　睿赏则旧迹重光屡奉
　　宸咨则流传弗替
　　【臣】闻星辉东壁掌秘室之书林玉积西昆灿仙曹之册府是以删诗定礼彚复壁之遗经视典披图阅奎文而考古
　　【臣】闻漆书竹简开礼囿之荒涂石墨谿藤作艺林之鸿寳是以八纮顿网摽籖帙以骈罗五位宗文启缥缃而幽讨
　　【臣】闻鲤述二经行咏歌揖让之事鲋藏六籍奏丝簧琴瑟之音是以遗井汲流激清风于俯眺故居展席缅函丈以披襟
　　【臣】闻逐鹿开基蔑覩摛文于汉帝伤麟致叹仅传掞藻于唐宗是以
　　道冠昔王陈设两楹之豆
　　徳侔上圣铺张数仞之墙
　　【御制诗有两楹陈俎豆数仞见宫墙之句】
　　【臣】闻泗源荡荡环圣域以扬波竒木苍苍拱佳章而送翠是以
　　銮舆展谒前驱奔走于百神
　　仙跸遥临俞骑喧阗于七萃
　　【臣】闻林茔百尺常披异彩之花磴道千盘不长钩衣之草是以
　　九重肃拜天香袭于衮衣百职陪班瑞霭凝于绣褓【臣】闻文楷千章耸危枝而偃盖灵蓍万本符大易而占爻是以
　　御手摩挲则劲节垂于奕禩
　　宸游徙倚斯祥烟贯于层霄
　　【臣】闻摘雒钩河觌姬公于梦寐兴礼立乐圣相之经纶是以碑版勒文垂万古不刋之制世官承祀沛千秋未有之恩
</div>
    <div class="pagination">
<a href="山东通志_page53.html">上一页</a><span>...</span><a href="山东通志_page49.html">49</a><a href="山东通志_page50.html">50</a><a href="山东通志_page51.html">51</a><a href="山东通志_page52.html">52</a><a href="山东通志_page53.html">53</a><span class="current-page">54</span><a href="山东通志_page55.html">55</a><a href="山东通志_page56.html">56</a><a href="山东通志_page57.html">57</a><a href="山东通志_page58.html">58</a><a href="山东通志_page59.html">59</a><span>...</span><a href="山东通志_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
