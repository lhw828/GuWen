<!DOCTYPE html>
<html>
<head>
    <meta charset="UTF-8">
    <title>钦定热河志 - 第 213 页/共 255 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定热河志 - 第 213 页/共 255 页</h1>
    <div class="content">　　皇太后并为图以纪其事
　　底识山庄驻景长荷花红暎桂花黄亚缻香色都清净益算先应献
　　寿康
　　晩桂
　　山庄仍有桂花黄今嵗余暄逈异常曽见中秋防吐粟为【去声】婪回跸乆舒芳色惟卉里元吉色香是风前胜妙香不识江南似兹否菀枯迟速耐评量
　　桂【乙酉】
　　天香那譲时金粟又盈枝真是飘云外谁云此塞陲芳惟秋可撷影共月来移何物不能致予方沐在兹
　　桂【丙戌】
　　塞暖虽迟放【桂得寒气始荣所以异于桃李也】中秋不爽期品髙出尘质芬寂入闻思緑玊裁为叶黄金缬作防我心孰先获侍御早成诗
　　王建曽为侍御史后从军塞上其十五夜望月之作所谓中庭者意非门内之中庭盖王庭本自有左右
　　中也若云门内则地白为不称矣但塞上无桂其称露湿者似指月中故即继之以月明人望秋思谁家之句始觉兴趣不尽此即太白疑是地上霜举头望明月之意若建自在门内望月又何渉于人尽望而兴思乎山庄本塞上今虽有桂然亦祗御园内盆植者耳因用建诗意故并详其説于后
　　晩桂
　　塞中有桂已属竒况于秋晩竒斯甚然其理实易可知特为【去声】霜迟致暖审百卉率得暖气开桂菊独待凉气来桂先菊后禀金令乍看同菀诚希哉聫芳合徳金英簇奚必分疏草与木秋蟾三度又团圆佳节何殊广寒馥谁云南产艰北生窖中培防应时荣莫谩小山更招隐人品依稀苏子卿
　　桂【丁亥】
　　逢闰得秋早皋涂已放芬色原尘外质香合静中闻金玉非宜拟麝檀底借薫崇情托云表招隐漫云云
　　桂【辛邜】
　　塞苑何来江国枝中秋节近不违期倚风香逐金风逓浥露穗擎玉露垂又已隔年看净品【去嵗京中度中秋看桂】谁能特地罢摛词设如拟作中中树无翼飞来有所思
　　牡丹　自关内移植山庄
　　圣祖御制诗
　　莲花岩松牡丹【四集】
　　离宫初雨后花气满天街石壁流泉响松坪古干佳香凝金掌露名重王盘钗静里经声息方知道有涯兰　自关内移植山庄虽不甚繁亦能作花
　　御制诗
　　戯题兰【甲戌】
　　泽兰自昔拟骚人南国移来塞地新水土不谙风月异芳菲强弄鲜精神
　　兰【癸未】
　　谁从九畹移见此三珠淑亚盆弄窈窕对牖讵幽独晴
　　光溢箭紫露润叶緑扬猗借轻风防芬当上防庭鹿可为友塞禽那敢啄何处不国香分别宁非俗奚必湘沅间方云称清馥
　　卉之属
　　芦　山庄湖中多有之塞外凢遇沮洳处亦多产芦苇蒙古谓之呼鲁苏今围塲中地及建昌县境内有称呼鲁苏台皆以有芦苇处得名
　　御制诗
　　芦【癸未】
　　风里叶姿若无主月中花色杳难窥如霜雅合吹为管白露谁知兴作诗
　　蔴　羣芳谱分苎蔴大蔴檾蔴三种檾蔴说文谓枲属本草亦作蔴一名白蔴髙六七尺叶圆如盖花黄结子如橡斗刈作小束池内沤之去青皮取蔴片防白如雪可织为毯及作绠索为农家所需今热河所种大祗皆白蔴也其苎蔴大蔴二种即偶有之亦但绩以为线罕有织成布者
　　蓝　本草谓有五种蓝而作靛则一今土人于山坡下平坦处种之刈其叶掘地为坎渍以灰水成靛用以供染
　　烟草　本名淡巴菰土人亦称烟酒陇旁隙地种之叶肥大至径尺其近顶处数叶俗呼曰盖露赤芝　产松根落叶间色近紫山庄时有之地椒　元许有壬上京十咏有地椒诗曰冻雨吹花紫轻风防野香刺沙尖叶细敷地乱条长楚客収成褁奚童撷满筐行厨供草具调鼎尔非良周伯琦上京杂咏曰椒生地上香杨允孚滦京杂咏曰地椒生处乳羊肥注云地椒草牛羊食之其肉香肥元一统志曰松州土产地椒本草谓地椒覆地蔓生茎叶甚细花作小朶色紫白即蔓椒之小者是也
　　野茴香　元周伯琦上京扈从诗注曰什巴尔台北皆刍牧之地无树木徧生地椒野茴香葱韭芳气袭人伯琦所由乃黒谷一路尚在今承徳府本境之西而居上都之东盖今豊宁县之西境也茅　本草曰茅处处有之春生芽谓之茅针夏生白花至秋而枯今土人以为覆盖墙屋之用莎　陆玑诗疏曰莎草皮坚细滑致可为簦笠今山庄多有之
　　红姑娘　丛生山谷间结子成苞四瓣如铃中丹实大如龙眼妇女多反卷其苞而簮之望如火齐亦呼豆瓤儿考元宫殿志上都棕毛殿有红姑娘其状谓外垂綘囊内赤子味甜酸与今红姑娘相同
　　徳勒苏草　广羣芳谱曰塞外丛生葱翠挺拔经霜则变而为白取之组织为凉防光皎异常俗呼玉草
　　蝎子草　广羣芳谱曰塞外多有之髙四五尺丛生乱草间其叶有毒人误触之即红肿马亦不敢近惟驼能食蒙古谓之哈拉垓今承徳府本境内有哈拉垓沟以此草得名
　　黄白草　土人取以盖屋广羣芳谱曰黄背草云层层有节细叶干之可代茒结屋背即白之转音也
　　乌拉草　土人以之絮鞋细软而暖亦物性殊用也
　　御制诗
　　塞草【丙戌】
　　塞草刚看雨后滋緑茵如毯布长陂嘉隂更借松为幄小坐乗凉恰合诗
　　山卉
　　山卉当秋亦自芳几丛浅紫复深黄本来入画仍宜咏却是无名祗有香君道【嵇字君道着南方草木状】不妨成挂漏龙门还笑借羶芗天浆沆瀣真公万朶奚分一例瀼
　　緑毯八咏【辛丑】
　　山庄土美草豊连冈遍野而以鹿多恣食不致蔚长铺地不过寸余诚緑毯也对而引兴用成八韵
　　緑毯试云何处最最惟避暑此山庄却非西旅织裘物本是北人牧马塲足翠茵铺满地夏中碧罽被连冈鹤行无碍柔丛印鹿□那容宻剡长度不尺盈刚及寸闻殊香爇乃饶芳奢哉温室氍毹汉刺矣白家丝线唐奚必郑元书作带偶同李贺句归囊莎罗小坐因成什
　　示俭因之缅
　　训良
　　药之属
　　人参　五桠五叶视
　　盛京迤东所产为逊考唐书檀州营州俱土贡人参热河在檀州之北盖自昔已产之五代史奚附録曰奚以别部西徙妫州依北山射猎尝采北山人参所云北山者今豊宁县西境外诸山皆是也
　　圣祖御制诗
　　热河产人参虽不及辽左枝叶皆同命翰林蒋廷锡画图因戯作七言截句记之
　　旧闻补气为神草近日庸医误地精五叶五枝成洛数顺时当用在权衡
　　五味子　金史地理志曰大定府产五味子枸杞子　汁经练成膏味鲜美
　　蒿　丛生山谷间有名独挺蒿者挺生众草中一茎独秀采之可已疾
　　艾　丛生山谷间香闻马上袭衣不防
　　按塞外庻草蕃庑可入药者不一而足元一统志载大宁路大宁富庻金源和众龙山五县惠州建州兴中州土产苍术又大宁惠和武平龙山四县髙州松州土产麻黄又大宁和众二县利州惠州兴中建州土产黄芩桔梗柴胡又龙山县利州土产防风白芷地骨皮又和众县土
　　产白藓皮逺志泽泻白芨藜芦石膏又惠州土产白附子川州土产红花髙州土产甘草今土人不谙采掇并其名渐湮附识于此












　　钦定热河志卷九十四
<史部,地理类,都会郡县之属,钦定热河志>
　　钦定四库全书
　　钦定热河志卷九十五
　　物产四
　　禽之属
　　鹤　山庄内多蓄之有松鹤清越及放鹤亭之胜
　　御制诗
　　鹤鹿【庚辰】
　　鹤鹿虽异胥足助山景鹤则赋之粮惟取声露警鹿每挟矢寻芩野宁容骋材与不材间漆园语堪省
　　园鹤【辛巳】
　　园鹤年年饱稻粱每因寻鹿试神鎗一般都是仙家畜无可欲惟尔所长
　　闻鹤鸣三首【癸未】
　　放出笼中才阅年塞山敻不让青田因风吹送云间响祗觉其音特自然
　　高飞云表落岩城疑似山荘即玊京拟问昌黎戛然者是因何不得其平
　　原是山荘原有鹤翦翎何必槛中留遂生性复刍粮省一举端知两得收
　　翥鹤三首【甲申】
　　翥鹤翩掠过轩不低还复不高鶱分明自适云山乐亦自未忘粱稻恩
　　山城飞出又飞来大异笼中大快哉一举吾因获两得何曾少却羽仙陪
　　养成羽翼那长往只绕山荘鸣戛然不是东坡游赤壁揖予宛遇皜衣仙
　　嘲鹤
　　鹤翼已长成翔翥皆由已朝腾山城外暮宿山城里如此清凉境信足安汝止而何意忽迁竟自忘归矣啄粟山田间夜遇守田子捕捉将来献鹤颡愧有泚因忆昌黎言歆羡古之士或于周不可秦楚可之仕彼其热中流尚识去无地【叶】咄哉青田姿胡乃昧此理
　　鹤三首【乙酉】
　　不教翦翮作羁縻詄荡山荘任所之伏卵成禽有佳报【放鹤将子山荘益致佳趣】谁云羽乏良知
　　飞去飞来记昨年将雏更不出墙边风清月白一声唳其意肫然亦洒然
　　涧实山葩胜稻粱天空林宻任翱翔有时彳亍庭沙步印出云章不可详
</div>
    <div class="pagination">
<a href="钦定热河志_page212.html">上一页</a><span>...</span><a href="钦定热河志_page208.html">208</a><a href="钦定热河志_page209.html">209</a><a href="钦定热河志_page210.html">210</a><a href="钦定热河志_page211.html">211</a><a href="钦定热河志_page212.html">212</a><span class="current-page">213</span><a href="钦定热河志_page214.html">214</a><a href="钦定热河志_page215.html">215</a><a href="钦定热河志_page216.html">216</a><a href="钦定热河志_page217.html">217</a><a href="钦定热河志_page218.html">218</a><span>...</span><a href="钦定热河志_page214.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
