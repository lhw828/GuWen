<!DOCTYPE html>
<html>
<head>
    <meta charset="UTF-8">
    <title>陕西通志 - 第 58 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 58 页/共 490 页</h1>
    <div class="content">　　龙舌崖　在县东北三十里龙尾湾一峦囘顾状若龙首饮水上悬一石长七八尺风撼则动而不坠刘司谏有诗刻崖上【县志】
　　界牌山　在县东北七十里与宜川县分界【县图】
　　【附考】鄜城县有女阴山【魏书地形志　按鄜城故县在今县南山无考】
　　洛水【一名领前河一名上堡河又名髙家河】在县西南七十里自鄜州流入又东南入中部界【县图】洛水自鄜州入境南流岸东为洛川岸西为中部至交口会葫芦河又南会沮水又岭前河上堡河一名髙家河俱在县西六十里【县志详见图考按县册领前上堡皆洛水别名】
　　厢西河　在县西二十里又三十里鄜州界【县志】开抚川在县北五十里源出宜川界迳开抚镇又迳厢西镇南合厢西河入洛【县册】
　　仙宫河【宫一作姑又名白城桥川】在县东南四十里一名白城桥川【县册】自宜川界西流入洛【雍胜畧】
　　黄梁河【梁一作连】在县南七十里源出黄梁谷【县志】今呼为黄连河源出烂柯山流入于洛【县图】
　　聿津河　在县东南百二十里源出韩城界硃砂岭西南流迳阿师崖为阿师崖川又迳县东南九十里为五龙河又迳县东南百三十里为石堡川又迳县东南百二十里为石门河又西南为聿津河迳朱龙镇入洛【县图】
　　盘夹川　在县东七十里【县志】今无水【县册】
　　杨班湫　在县东南六十里周一里二十步今堙【县册】鄜州有杨班湫【金史地理志】姚苌立节将军杨班居黄梁谷北其谷西有小谷由来无水夜中有人就班借车牛十具云我是湫神欲移徙班即备车牛置门前至明车湿牛汗乃寻车辙至干谷忽有水方二百余步其水极深每水旱祈祷有应【周地图记　按郃阳有阳班湫盖堰洿谷之水而成此疑亦传説附会之讹】
　　莲花池　一在城西三里桥畔一在黄连河侧今涸【县志】灵泉　在县北二十里【县志】
　　石泉　在县西二十五里石泉寺下其味甘冽【雍胜畧】青泉　在县西五十里【县志】
　　青龙泉　在县南五十里【县志】
　　柏林泉　在县南七十里其地多古柏又相近有五眼泉【县志】
　　暖泉　在县东百二十里泉出山岭【县志】
　　【附考】洛川县有鄜水【隋书地理志】洛川县有圜水【金史地理志　按黄梁河近故鄜城疑即古鄜水又按县志有圁川河在县西三十里古县名然考汉志圁水作圜而圁阴圁阳故县皆在今葭州属境与雒川甚相悬隔疑县志殆因圜水而傅会为圁水也】
　　中部县
　　桥山　在县北一里下有沮水潜穿山底经过因名【元一綂志】山下水流通行故谓之桥山黄帝葬此【山海经】山鋭而髙曰桥【尔雅】黄帝铸鼎于荆山鼎成帝崩葬于桥山【古史】汉武帝北巡朔方还祭黄帝于桥山【史记　辨见安定县】华盖山在桥山后三峰秀丽形如张盖髙出诸山即桥山之支阜【延安府志】
　　凤凰山【即凤岭一名二郎山】在县西一里其形如凤一名二郎山其中有黄花峪入秋金菊芬芳香气袭人【县志】凤岭在西郭外相传轩辕截嶰竹成律吕凤鸣于此【延安府志　按县图凤岭即凤凰山一作县西百里误】
　　衙岭　在县南二里【延安府志】沮水经其下【县册】
　　印台山　在县东二里其形如印又相近有山其形如【延安府志】
　　雕窝谷　在县北十里【县志】
　　囘军岭　在县北六十里元孝子王克已庐墓处【县志】仙掌崖　在县西北三里【雍胜畧】山势耸起五峰联峭如掌【延安府志】
　　石堂山【即翟道山】在县西北四十里【贾志】水经注云猪水西出翟道县西石堂山本名翟道山【寰宇记　按魏狄道故城在县西北猪水当即浅石川也】天子命驾八骏之乘赤骥之驷造父为御南征朔野迳絶翟道升于太行【穆天子传】
　　隋后岭　在县西北六十里【延安府志】
　　双钟山　在县西北七十里形如覆钟峻秀屹立又相近有三凤冈相传古有逸人隐此崖间石刻犹存【延安府志】
　　子午岭　在县西北二百里接合水界沮水出此【县图】南北绵亘延庆二郡之间北通九原云中秦防恬堑山堙谷即此【县志】
　　龙荣山　在县西四里元王九臯筑砦于上有故址【延安府志】玉仙山在县西五里常有仙人往来其处【雍胜畧】
　　仰龙山　在县西十二里【县志　一云在县东三里误】
　　桑园药王洞　在县西五十里深邃可容百人门外有寺砌石方正楼阁工致洞中莲座横列竒怪幽巧得之自然【县志】
　　白石山　在县西六十里山多白石有白石洞【延安府志】洞在桑园东北五里【县志】
　　唐峪洞　在县西九十里至正年凿刘征君云先父避兵处明末买于郝氏上有悬崖危崿下筑石城洞中有石井为悬楼六蹬道四壁立千仞自下望之楼阁栏杆如在天际【县志】
　　骆驼冈　在县西百里土人筑砦以避冦其相近有花石峡【县册】
　　石马岭　在县东南二十里相传晋重耳曾居此【延安府志】龙首山　在县东十五里又相近有云雾岭其山髙峻尝有云雾【延安府志】
　　【附考】狄道县有浅石山【魏书地形志】沮水歴燋石山【水经注按水经注云浅石川出翟道山则浅石山即今之石堂山矣然与燋石山俱无明证存考】
　　洛水　在县东北三十五里【府志】自鄜州南流迳交口合葫芦河又南合沮水流入宜君界【县志】自州境交口村南流入中部县又南流十五里至杨家庄合沮水又东南流四十里至鄜城十二盘出境【元一綂志　鄜城今属洛川县】县东十里有古川口即沮洛交会处亦曰龙首川按此不过沮水之枝津至近世下流壅塞不由富平入洛则此遂为二水交会之通川耳【禹贡锥指详见图考】
　　葡萄河【即华池水一名直罗川一名葫芦河】在县东北三十里源出北地郡名黑水又合华池水经三川至交口与洛水合【县志】一名葫芦河即鄜州之华池水南流为直罗川又南流经县之葡萄寨为葡萄河【县册】
　　沮水【一名檀台川一名子午水】在县西又南流入宜君县界【县图】漆沮既从【书经禹贡】漆沮二水名亦曰洛水出冯翊北【孔传】漆沮在泾水东故孔以为洛水一名漆沮水志云出冯翊懐徳县东南入渭以水土验之与古公自土沮漆者别【孔疏　懐徳县今属富平】直路县沮水出县西东入洛【汉书地理志直路故城在县西北】沮水出直路县东南迳燋石山东南流歴檀台川俗谓之檀台水屈而夹山西流又西南迳宜君川【水经注】沮水一名石川水自富平县东南入栎阳【括地志　栎阳县今属临潼】自升平县北子午岭出俗号子午水下合榆谷慈乌等川遂为沮水至耀州华原县合漆水至同州朝邑县东南入渭【寰宇记　升平县今属宜君按慈乌水今合于东沮水】沮水自子午岭东南流二百里至县东三十里杨家庄东南顺流入洛【元一綂志】自子午岭来至三河口纳常川葛家川东流十余里绕城又东流十里与泥水会又东流十余里入洛【县册　按沮水在本境入洛者禹贡锥指以为沮水之枝津见洛水下】
　　葛家川　在县西十余里【县册】源出宜君县西孟家河东流纳常川河与沮水会于三河口山水纡回林木葱郁【县志】水经注云香川水出中部县北香山在县西南三十七里自宜君界来南香水在县南三十五里出遗谷【寰宇记　按香山在宜君县西北则香川当即纒带谷水而葛家川即玉华川水也】
　　东移泉水【一名飞来泉】在县东五里相传轩辕帝思得扬子江水因得此泉其味如之古有石碣今无存其水细流入沮【县志】
　　阳武泉水　在县东十里细流入沮【县志】
　　上善泉水　在县东北二里【府志】州郭无水东北七里有上善泉开成二年刺史张怡架水入城以纾逺汲刺史崔骈复增修之民获其利【唐书地理志】在桥山东县北门外沮水岸侧其水流入于沮【县志】
　　泥峪河【一名淤泥河】在县北十五里自土门村隋后岭发源东南至龙首川入沮水【县志】水经注云泥水出翟道县泥谷浅石川出翟道山【寰宇记】浅石川与泥峪水合流入沮【贾志】
　　长生沟　在县东十七里【雍胜畧】
　　虎圏潭　在县西北七十里【县册】
　　白马潭　在县东南十里【延安府志】
　　普照泉　在县北一里又寒泉在县西一里鹫峰阁下又滴珠泉在县西南一里黄花峪口岩下滴水如珠旧名黄花泉御史唐琦改今名又一线泉在县南一里山腰涌出四时甘冽【县志】泉垂如线可以疗疾【延安府志】
　　栁窟泉　在县西五里山顶沸出悬溜而下如素练然【县志】旁多丛栁秋风叶落随流飘荡故名【延安府志】
　　寒氿泉　在县西十里水从地涌渊深渟静大树重阴夏日生寒故名【延安府志】在山寺傍祷雨有应【县志】
　　东义泉　在县东南二十里中产水族颇异【延安府志】暖泉　在县东三里【县志】泉流涌出隆冬不冻味亦甘美【延安府志】
　　【附考】蒲水水经注云源出中部县蒲谷原【寰宇记】中部县有蒲谷水【金史地理志按此水无考】
　　宜君县
　　玉华山　在县西南四十里有唐建玉华宫宋雍熙初于此获一角兽时以为麟金于此置玉华镇又野火山在县西南七十里【元一綂志】玉华山南曰野火谷望之若防烟而莫知所自谷之西曰凤凰谷唐置宫故地其西曰珊瑚谷尝有别殿珊瑚之北曰兰芝谷太宗诏沙门元奘译经于此中有石崖崭然天成下有凿室可容数十人有悬泉势若飞雨有松十八环其侧其西南曰驻銮崖其始入也双壁屹然如削石而成既至其处若视瓮侧有泉飞防而下名曰水【宋张珉玉华山记】兰芝谷在县西五十里尝产兰芝故名凤凰谷在县西南五十里昔有五色雀见于此【县志】玉华山西有仙人洞又纒带谷在县西二十里近艾蒿凹水流如带又石龙崖在县西三十里【县册】
　　山　在县西形似县城半跨其上又龙头山在城南其北有官泉又县西五里为龙尾山【延安府志】
　　香山　在县西北十里多产香草【贾志】
　　太白山　在县西北六十里上有太白庙庙前有湫旱祷辄应山之东有仙宫崖【县册】
　　真人洞　在县西北七十里石径幽折崖壑竒古【县志】髙脊岭　在县西南七十里【延安府志】
　　三井岭　在县东南五里又相近有烽火原【延安府志】太子山　在县东南四十里【贾志】相传秦太子扶苏筑长城憩此【潜确书】
　　秦山　在县东南九十里山势绵亘相传唐太宗为秦王时畋猎于此【延安府志】山接白水县界【县册　详见白水县】
　　洛水　在县东北八十里自中部界流入又南与洛川接界又东南入白水界【县图】洛水自中部界纳沮水又有党家沟范家沟梁家河水又贺家河源出县之东山下李家河源出县北十里合而为五交河东流入之又南纳冯家河水入白水界【县册　详见图考】
　　石盘川　在县东五十里源出同官县大石盘山东流入县界【寰宇记】
　　暖泉水　在县东七十五里文兴村冬温夏凉喷涌如珠【延安府志　按图其水入洛】
　　沮水【一名宜君水】在县西又南流入耀州界【县册】沮水西南迳宜君川世又谓之宜君水又得黄嵚水口东南流迳祋祤县【水经注　祋祤县今属耀州】宜君县有宜君水【魏书地形志】宜君县有沮水【金史地理志】子午水在今县西北百三十五里即沮水也【明一綂志】沮水自征宁界来分二流其一南流迳马栏镇乱石滩合姚渠川南流入耀州界其一东流合冦家河水又合慈乌水又合玉华川仙人沟纒带谷诸水流迳中部界合于洛【县图　按县图最为明晣向因未知沮水分东南二流故不免聚讼也】
　　姚渠川　在县西七十里【延安府志】源出姚渠村北三十里核桃沟南流至乱石滩入沮【县图】
　　慈乌水　在县西北四十里源自升平县分水岭东流入县界【寰宇记　升平故城在县西北】东流合杜村河入沮【县志】
　　玉华川【一名瀑布泉又名醽醁泉】在县西五十里源出驻銮坡之瀑布泉一名醽醁泉流而成川又有仙人沟水在玉华山北流合玉华川又纒带谷水在县西二十里源出艾蒿凹亦迳彭村与玉华川仙人沟水合流至杜村合于东沮水至中部入洛【县册】
　　雷声沟　在县东三十里【延安府志】
　　灵湫　在县西百里【县册】
　　石油井　在县西二十里姚曲村有石井汲水澄而取之气味虽臭可疗牛羊疥癣【县册】
　　哭泉　在县南三十里接同官界【县图】
　　绥徳州
　　疏属山【一名雕阴山一名嵯峨山】在州城内【州册】贰负之臣曰危与贰负杀窫窳帝乃梏之疏属之山【山海经】汉宣帝使人发上郡疏属山于盘石中得一人徒裸被髪反缚械一足羣臣莫能晓刘向按此言对之帝惊异【郭璞注】龙泉县有疏属山亦名雕阴山【元和志　唐龙泉县本西魏雕阴郡即今治】山连城横峙其形望之如雕刻城在山北故曰雕阴【雍大记】一名嵯峨山【贾志】自文屏逾玉枕冈西兀然髙耸城外者为雕山【州志　按州志则疏属雕阴为二山与元和志异盖山脉本相联属也】
　　文屏山【一名二郎山】在州城南峰峦环列如屏又名二郎山【延安府志】
　　五虎峰　在州城西北大理河西五峯聨络如羣虎【县册】环城西北潆理水抱云岩为五虎峰【县志】
　　月宫山　在州北二里有月崖建月宫寺【州册】少师晋溪王公谪戍绥徳月宫山有石洞公恒憩其中或登眺崖际当大理无定二水之交前直龙湾村烟树郁葱望之如画佥事桑溥与游因更治洞图公像于洞中而刻其上曰晋溪洞【明康海晋溪洞记】
　　合龙山　在州西南五里【州图】肤施县有五龙山【汉书地理志】奢延水东入五龙山【水经注　按秦肤施故城在州西北则合龙山疑即五龙山也】上郡肤施县五龙山盖出治之所也故宣帝立五龙仙人祠于肤施有帝原水黄帝祠【路史】
　　双湖峪　在州西南有窰砦六十余所明季皆为贼薮官军处处堵截贼走关山岭官军追殱之【州册】
　　香炉峰　在州东南十五里【州志】
　　定仙岭　在州东南七十里【州志】延福县有定仙岭【寰宇记延福故城在州东】行兵为往来要路金大定中置堡于此【延安府志】
　　圣佛崖　在州东十五里石佛铺【州图】延福县有圣佛崖【寰宇记】
　　凤凰山【一名凤宿岭】在州东四十里古屯戍处【州志】人传郎在凤凰山【唐张潮诗】凤宿岭相传有凤集此【贾志】
　　虎儿墕　在州东八十里【府志】
　　【附考】废大斌县有柱天山大力山小力山延福县有青龙山洛阳山甬子山【寰宇记　按大斌延福故城并在州境而山皆无考】
　　黄河　在州东百二十里自呉堡界流入与山西永宁州宁乡县分界又南入清涧界【禹贡锥指】河水又南迳离石县西奢延水注之【水经注　离石县今属永宁州】绥州延福县有黄河自抚宁县流入州东至石州界黄河一百三十里河上有孟门关在石州西九十五里又州东南至隰州石楼县西北黄河为界一百五十里【寰宇记详见图考抚宁县今属米脂石州今亦属永宁州】
　　无定河【即奢延水】在州东门外自米脂界入境又东南入清涧界【雍胜畧】奢延水自经肤施县又东入五龙山帝原水自下亦为通称歴长城东出于赤翟白翟之中又有平水入之又东走马水注之【水经注】龙泉县有无定河一名奢延水自抚宁县界流入【元和志】尝过无定河活沙履之百步皆动如行幕上或陷则人马车驼无遗或以为即古之流沙【沈括笔谈】无定河即古圁水以溃沙急流深浅不定故名【明一綂志】无定河经米脂绥徳而势益大积沙惊浪行人苦之为古战守要地【州志】
　　大理川【理一作力即平水】在州西北城下自米脂县流入迳州西北东流入无定河【县图】平水西北出平溪东南入奢延水【水经注】大斌县有平水【隋书地理志】龙泉县有大力川在西又废大斌县有小力川【寰宇记】大中祥符三年赵徳明出大理河筑栅苍耳坪又治平四年种谔复绥州夜渡大理水即此【县志】大理河源出龙州堡双城儿又小理河源出懐逺县之威武堡迳艾蒿峁巡检司沟合大理河入州境【州册】
　　懐宁河【即走马水】在州东南十里自清涧县流入又迳州东南入无定河【州图】走马水自阳周东北流入长城又东北流入奢延水【水经注　阳周今属安定】
　　满堂川　在州东五十里其水南流入无定河世传宋将杨满堂屯兵于此【雍大记】流七十里至魏家峁入无定河【州册】
　　大河川　在州东南【州图】废延福县有大河川【寰宇记按延福故城在州东南接清涧界则大河川当即清涧之清涧水俗名大河者也】
　　石井　在州北十里铺前自石山下流出【州册】
　　龙泉　在州东三里【州册】唐龙泉县以龙泉名【寰宇记】在无定河东岸泉从石龙口中出故名【延安府志】在龙儿湾渊静侯庙内昔有流觞亭为冶游胜地今废【州志】
　　呜咽泉　在州东五里【州志】相传即秦太子扶苏赐死处【名山记】至今谷口声呜咽犹似当年恨李斯【唐胡曾诗】
　　神井　在州东五里石中泉出因凿为池冬夏不竭【州册附考】废延福县有横水【寰宇记　按此水无考】
　　米脂县
　　烟洞山　在县城东北【县图】
　　文屏山　在县南门外罗列如屏【县志】
　　白云山　在县北二里环抱县城又冯家山在县北三里其西甚峻有泉涌出峰顶又髙家山在县北五里下有石洞可容数万人【县志】
　　柴胡岭　在县西北【县图】
　　峰子山　在县西十里【贾志】南连髙梁东抵县城其相近有鹿鸣山貂蝉洞在无定河西【县册】
　　马湖峪　在县西五十里【延安府志】峪接榆林界【县册】
</div>
    <div class="pagination">
<a href="陕西通志_page57.html">上一页</a><span>...</span><a href="陕西通志_page53.html">53</a><a href="陕西通志_page54.html">54</a><a href="陕西通志_page55.html">55</a><a href="陕西通志_page56.html">56</a><a href="陕西通志_page57.html">57</a><span class="current-page">58</span><a href="陕西通志_page59.html">59</a><a href="陕西通志_page60.html">60</a><a href="陕西通志_page61.html">61</a><a href="陕西通志_page62.html">62</a><a href="陕西通志_page63.html">63</a><span>...</span><a href="陕西通志_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
