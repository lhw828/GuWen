<!DOCTYPE html>
<html>
<head>
    <meta charset="UTF-8">
    <title>咸淳毗陵志 - 第 30 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳毗陵志 - 第 30 页/共 54 页</h1>
    <div class="content">　　　　递铺
营在金斗门外
　　　　牢城
营在雄节营东
　　　　奔牛镇闸兵
额管百人
　　　　诸县弓兵
建隆三年　诏诸县以户口数定弓兵额多寡满万户者五十人余以次降杀今四尉司之额率加羡盖后尝增募也
　　　　晋陵
营无定所额旧管一百人
　　　　武进
营无定所额旧管九十人
　　　　无锡
营无定所额旧管一百二十人
　　　　宜兴
营无定所额旧管一百一十人
　　　　诸寨土兵
郡傅城置巡检司而属县亦置山水寨盖有警辄补豫备之意也
　　　　管界
寨在西水门外南岸额旧管一百五十人
　　　　马迹〔晋陵〕
寨在县南百里太湖马迹山额旧管一百七十五人
　　　　小河〔武进〕
寨在县北六十里郑港滨大江额旧管一百九十五人
　　　　香兰〔宜兴〕
寨在县东南五十里太湖侧香兰山接安吉州长兴县境额旧管百八十五人
　　　　分界
寨在县西南九十里接广德军广德县界额旧管百人
　　　　沿江民兵
　　　教场
教场在郡治东北隅广十有四丈袤八十丈轩厅各三楹翼屋七楹东西庑同 【又小教场在郡圃有阅武亭今废】
　　　外县废置
　　　　水军
寨旧在宜兴县南境南唐宋延鲁以检校官银青光禄大夫为义兴君山十寨水军都虞候盖李氏于此备吴越也
国朝废
　　　　牧马
寨旧有二一在宜兴县法藏寺前一在潼渚村　中兴后为殿司牧放之所　干道间徙苏湖等郡
重修毗陵志卷第十三
　风土
禹贡载土地之产周官稽生齿之数皆重事也毗陵在唐贡物有　我
朝俾庶邦惟正之供示不扰也于是地不爱宝户版日繁咸得以食其土之所有囿于
帝力而不知焉
　　户口
按晋太康地志毗陵郡统县七户一万二千宋郡国志晋陵太守领县六户一万五千三百八十二口八万一百一十三隋地理志常州统县四户一万七千五百九十九唐郡国十道志常州旧领县四户二万一千一百八十二口十一万一千六百有六天宝中领县五户十万二千六百三十一口六十九万四千七百六十七元和中户五万四千七百六十七周显德中户三万七千七百八十九
皇朝景德中户六万四千七百六十九丁八万四千九百九十三祥符中主户九万三百六十九客户五万五千四百四十四熙宁中主户九万八百五十三客户四万五千五百有八
今主户
客户
主丁
客丁
　　风俗
有吴之开国也建自泰伯宣于延陵高节所兴由克逊以立风俗 【左太赋】
毗陵川泽沃衍有海陆之饶珍异所聚故南
其人君子尚义庸庶敦庞
永嘉之后衣冠避难多所萃止艺文儒术斯之为盛 【杜佑通典】
　　土贡
纱十匹 【郡下市令司买充】
纻布十匹 【郡下武进县买充】
按通典唐晋陵郡贡细青纻布十匹潘洞图经贡蓣药产无锡胶山九域志岁贡席三千领支系省钱市草于横林镇织于　阙下又唐贡茶事见古迹门茶舍注 【以上皆旧贡】
　　土产
　　　谷之属
稻　　 【尔雅稌稻注沛国呼为稌说文谓稻为（去车改禾）稌属也（去车改禾）之名秫字林云（去车改禾）粘稻而稻不粘此其异耳今夏熟者曰早禾冬熟者晚禾品色不一难以枚数】
粟　　 【尔雅云稷有禾（禾奂）二种江东呼为粢】
麦　　 【广雅云大麰也小（禾来）也又有荍麦尔雅云蟭蜉秋花冬实】
麻　　 【有二种一曰胡麻广雅云巨胜膏可压油一日大麻尔雅云枲皮可绩布其实为黂用以为奶酪】
豆　　 【诗云菽大者紫青黄黑四色小者赤菉二色又有虎爪羊角刀鞘及黑白稨豆亦名鹊豆可药可食一种名蚕豆四月间有之】
　　　帛之属
罗
绫
纱
紬
绢　　 【曩有机户善织号晋陵绢今绝郡之民户岁输租绢皆先期于溧阳诸处售以充赋】
布　　 【有苎麻二种】
　　　货之属
茶　　 【诗云茶尔雅云槚苦茶陆羽茶经云浙西以湖州为上常州次之产宜兴】
炭　　 【出宜兴】
　　　花之属
牡丹　 【多种唐人呼为木芍药苏东坡尝赋太平寺牡丹】
芍药　 【多种韩诗注云离草言将离别赠此草也王元之谓见毛郑诗百花之中其名最古】
海棠　 【花如紫锦又有垂丝海棠色淡红多叶而枝下白】
山茶　 【色红东坡诗云叶厚有棱犀甲健花深少态鹤头丹又有白山茶山谷尝有赋】
岩桂　 【一名木犀有丹黄白三色及四时开者】
棣棠　 【诗云棠棣梅圣俞所谓（革华）鄂芸黄殿后花是也】
紫薇　 【俗谓怕痒花以其木肤时自脱也杨诚斋诗云谁道花无红十日紫薇长放半年花】
酴（酉縻）　 【蔓生承之以架春晚盛甚黄山谷诗云风流彻骨成春酒梦寐宜人入枕囊旧传洛京贡酒其色如之江西人采以为枕衣】
木香　 【花似酴（酉縻）而小有黄白二种而白者香】
蔷薇　 【有五色枝上多剌东坡词云笑怕蔷薇看又有黄蔷薇香亦清洌】
瑞香　 【一名锦熏笼张祠部以瑞为睡故云曾庐山睡里闻东坡词云领中飘下瑞香惊起谪仙春梦其意甚婉】
丁香　 【一名百结香杜少陵诗云细叶带浮毛疏枝披素艳】
秋香　 【干弱花柔香甚清远】
菊　　 【尔雅云治墙其种不一夏已开而秋浸盛东坡与朱逊之论菊多接花逊之曰菊当以黄为正东坡遂赋之曰坤裳有正色鞠衣亦令名一从人伪胜遂与天力争】
栀子　 【一作支子上林赋云鲜支黄砾注鲜支支子也谢灵运赋云林兰迎雪而扬猗注林兰亦支子也佛书呼为薝卜故东坡有花开薝卜人间佛之句】
木芙蓉 【一名拒霜有夏秋二种宋景文诗云木末芙蓉语当时不是真今来木末见愁杀拟骚人自注楚词搴芙蓉兮木末盖假之为喻尔】
水仙　 【一名雅蒜有二种而多叶者佳山谷有山矾是弟梅是兄之句】
锦带　 【一名海仙王元之谓其种得于海州山谷故云枝长花密若锦带然少陵诗云香闻锦带羹言可茹也】
金沙　 【似红蔷薇山谷诗云紫绵揉色似金沙】
长春　 【一名月季东坡诗云幽芳本长春暂碎如蚀月】
玉簪　 【一名白鹤质素而香其状类之古诗云燕罢瑶池阿母家飞琼扶上紫云车玉簪堕地无人拾化作东南第一花】
紫鹤　 【似白鹤而小色浅紫初夏先开】
玫瑰　 【一名徘徊花有紫白二色】
辛夷　 【一名木笔初发似之白乐天诗云紫粉笔　尖火焰红胭脂染小莲花】
</div>
    <div class="pagination">
<a href="咸淳毗陵志_page29.html">上一页</a><span>...</span><a href="咸淳毗陵志_page25.html">25</a><a href="咸淳毗陵志_page26.html">26</a><a href="咸淳毗陵志_page27.html">27</a><a href="咸淳毗陵志_page28.html">28</a><a href="咸淳毗陵志_page29.html">29</a><span class="current-page">30</span><a href="咸淳毗陵志_page31.html">31</a><a href="咸淳毗陵志_page32.html">32</a><a href="咸淳毗陵志_page33.html">33</a><a href="咸淳毗陵志_page34.html">34</a><a href="咸淳毗陵志_page35.html">35</a><span>...</span><a href="咸淳毗陵志_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
