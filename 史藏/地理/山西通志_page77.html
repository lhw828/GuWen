<!DOCTYPE html>
<html>
<head>
    <meta charset="UTF-8">
    <title>山西通志 - 第 77 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 77 页/共 700 页</h1>
    <div class="content">　　歴山在县东南三十里上有舜庙山下二泉名妫汭即尧厘降二女地也　雄河东赋登歴观而遥望兮聊浮游以经营乐徃昔之遗风兮喜虞氏之所耕师古曰歴山上有观也晋灼曰在河东蒲阪县　郑康成曰歴山在河东　水经注郡南有歴山谓之歴观舜所耕处也有舜井妫汭二水出焉　正义括地志歴山南有舜井又云越州余姚县有歴山舜井二所又有姚墟云生舜处也及妫州歴山舜井亦云舜所耕处未详也　唐志河东有歴山　张守节曰妫州涿鹿城在山侧黄帝尧舜之所都也皇甫谧曰舜所都或曰潘今上谷也此胥疑辞不足据　唐显庆三年太尉长孙无忌议仍隋制祭舜于河东以臯陶配永泰二年从刺史元结请诏道州舜庙宜蠲近庙佃户充埽除是歴山祠在前而九嶷祠在后也桂林府尧山虞山唐帝虞帝祠碑刻亦系大厯以后舆地碑目虞帝庙在永州学西唐元结作舜庙状
　　及舜祠表俱江华令瞿令问篆刻石上是永州舜庙无唐以前碑也永州舜庙诗旧志谓汉载侯熊渠作而诗乃唐体或汉有其诗而逸之　魏地形志济南郡歴城有舜山祠娥皇祠　曾巩齐州二堂记史记五帝纪谓舜耕歴山渔雷泽陶河濵作什器于寿丘就时于负夏郑康成释歴山在河东雷泽在济隂负夏卫地皇甫谧释寿丘在鲁东门之北河濵济隂定陶西南陶丘亭是也以予考之耕稼陶渔皆舜之初宜同时则其地不宜相逺二家所释雷泽河濵寿丘负夏皆在鲁卫之间地相望则歴山不宜独在河东也孟子又谓舜东夷之人则陶渔在济阴作什器在鲁东门就时在卫耕歴山在齐皆东方之地合于孟子按图记皆谓禹贡所称雷首山在河东妫水出焉而此山有九号歴山其一号也予观虞书及五帝纪盖舜娶尧之二女乃居妫汭则耕歴山盖不同时而地亦当异世之好事者乃因妫水出于雷首迁就附益谓歴山为雷首之别号不考其实矣由是言之则图记皆谓齐之南山为歴山舜所耕处故其城名歴城为信然也【按曾子固记但可备一説】九域志歴山有三济南濮阳河中池阳沣阳潘城始宁等处皆有之　舜居安原名妫墟亦名姚墟在汉中西城县西北杜甫赠李八秘书诗万骑略姚墟　无锡九龙山一名歴山唐湛贲伏览吕侍郎渭丘员外丹旧题十三代祖歴山草堂诗因书记事曰识曲遇周郎知音荷宗伯以渭居永乐尝仕礼部侍郎也贲又有题歴山司徒右长史祖宅诗　鲁连子舜耕歴山而交益陶河濵而交禹　史记舜耕歴山歴山之人皆让畔　琴操舜耕歴山思慕父母见鸠与母俱飞相哺益以感思因而作歌　晋干寳曰舜耕歴山获玉厯于河际之岩
　　九峰在县东南六十里纯阳宫上山峰有九形势秀拔髙下列序道院名为玉椅上有纯阳洞吕祖修真于此
　　方山在县东南百二十里纯阳宫后岚郁溪萦首阳山一名方山指中条全体而言也方山最髙峻五老峰亦俯其下是指东南百二十里之方山而言也
　　玉峰在县东百里名山记第五十一福地侯道华证果处也　玉峰在河中
　　书院坡在县东五里北穿峨嵋原东通解州上有河中书院
　　瓦窰坡在县东五里路入东乡
　　普救坡在县东五里南临深沟北有普救寺路通猗氏临晋等地
　　云盖峰在县东三十里壁立插云中条北最髙峰也土龟原在古城外东南
　　谷口在县东南十五里中条山隂之西麓
　　介谷在县东南
　　苍龙谷在县东南十五里中条山隂之中麓名山记作苍龙旧志作苍陵非　刘致孙氏先茔碑殿试君携家违难中条山之苍龙谷
　　大谷口在县东南十五里中条山隂之东麓
　　昙延洞在县东南十五里栖岩寺东隋时昙延讲经于此昙延栖岩寺僧也今墓祠在临晋县北十五里躭子村　李端游栖岩寺诗晚上昙延洞通霄兴莫穷高明千嶂月清爽一岩风
　　寳玉峰在县东南二十里山势起伏一名抱榆峰焦岭在县东南六十里焦卢里以地名岭
　　猫耳山在县东南百二十里纯阳宫上以形似名玉簪山在县东南百二十里永乐镇纯阳宫侧松竹交列桃李争芳人拟为武陵源
　　玉洞在县东南百二十里中条之阳
　　玉皇原在县东南百二十里永乐镇东　何志渊柏台记左顾玉皇之原【按玉涧水南出玉溪北流迳皇天原西周固记开山东首上平博方可里余三面壁立髙千许仞汉世祭天于其上名之为皇天原玉皇原盖因河南皇天原而名也】
　　姚岭在县东南
　　水峪口在县东南
　　峨嵋原在县南五里高十余丈南北绵亘东西盘折跨临晋猗氏万泉荣河解州安邑夏县境
　　东盘山在县南十五里中条山之隂　明三边总督杨南涧览而悦之曰是将休我乃诛茅葺屋凿池疏圃以偃息吟啸于中
　　笔架山在县南十五里中条之北数峰罗列中高末下拱对郡城
　　栖岩在县南十五里中条山内有栖岩寺
　　八盘山在县南二十里中条之北峰也八折至巅转南即为歴山
　　尧山在县南二十八里上有尧城水经以为唐尧所理虞原在县南三十里歴山之东段干木隠此
　　麻谷山在县南三十里中条之迤北峰也数峰竞秀羣壑争流
　　放马坡在县南歴山前昔戍军牧马于此今犹名东草坪西草坪
　　神岭在县南歴山之东两水夹注
　　独头坡在县南四十里雷首一丘也突兀当道外临大河内穿峻坂东入夷齐祠南达潼关　河东有独头山多青檀可为良弓　乐史太真外传徙居蒲州永乐之独头村此其地也
　　风陵坡在县南六十里黄河北岸
　　凤凰山在县南七十里中条南麓尽处对明潼关卫吴雯诗凤嘴三春麦龙头六月冰【凤嘴即凤凰龙头即首阳】许国张文毅墓志铭尝读书中条之凤鸣山学者称凤磐先生
　　青台原在县北二十里
　　舜原在县北二十里相传虞舜生此
　　白道坡在县东北五里上枕峨嵋原路通临晋土人名古官道即驿路也河东旧驿在县北一里黄河防岸上
　　吉安坡在县东北十五里跨峨嵋原路入北乡
　　苏村坡在县东北二十里路通荣河
　　草坪山张四维鸯浆泉诗序予览山海水经诸编所述中条经山冇鸯浆者谓其水居山顶渟滙不流冬夏常满骤用之不加损也亦不以水旱盈涸予甚喜之乃为诗以纪其胜俾来者有考焉
　　黄河在蒲津门外自龙门经河津荣河临晋南流入县境又南至风陵渡折而东经芮城平陆垣曲入河南渑池县境明隆庆四年水涨溢入城西门及南北古城门是年河西徙万厯八年复决而东甃石岸以障之自后西去城十余里今复东徙　水经河水又南过蒲坂县西又南涑水注之又南至华隂潼关渭水从西来注之河水歴船司空与渭水防河水又东北玉涧水注之河水又东迳阌乡侯河东与全节鸠涧水合又东过河北县南　水经注地理志曰县故蒲也王莽更名蒲城应劭曰秦始皇东巡见有长坂故加坂也孟康曰晋文公以赂秦秦人还蒲于魏魏人喜曰蒲反矣故曰蒲反也薛瓒注汉书曰秦世家以垣为蒲反然则本非蒲也皇甫谧曰舜所都也或言蒲坂或言平阳及瀵者也今城中有舜庙魏秦州刺史治太平迁都罢州置河东郡郡多流离谓之徙民郡南有歴山妫汭二水出焉尚书所谓厘降二女于妫汭也西注入于河【雷首山临大河北去蒲坂三十里　洓水出河北县雷首山之东】河在关内南流潼激关山因谓之潼关河水自潼关东北流水侧有长坂谓之黄卷坂傍絶涧涉此坂以升潼关所谓泝黄卷以济潼关矣关之直北隔河有层阜巍然独秀孤峙河阳世谓之风陵戴延之所谓风塠者也南则河濵姚氏之营与晋对岸　汲冢竹书纪年曰晋恵公十五年秦穆公帅师送公子重耳涉自河曲　船司空汉书地理志曰旧京兆郡之属县也左丘明国语曰华岳本一山当河河水过而曲行河神巨灵手荡脚蹋而为两今掌足之迹仍存华岩开山图曰有巨灵胡者偏得神元之道能造山川出河所谓巨灵赑屭首冠灵山者也【河北县与湖县分河蓼水出襄山蓼谷西南流于河　河北县城南西二面并去大河可二十余里　永乐溪水南入于河】唐天寳六载诏河渎为灵源公十载封西海为广润王西渎大河祝版文惟神上通云汉光启图书分道九枝旁润千里素秋戒序用率典常　宋干德六年祭西海河渎并于河中府　大中祥符元年十一月进号河渎曰显圣灵源公遣官徃河中府祭告四年亲祀汾阴后土还至河中亲谒奠河渎庙　康定二年増封西海为通圣广润王河渎为灵源王　宋李莹祷河祠而生渎故名渎字河神　舜南风操有黄龙兮自出于河负书图兮委蛇罗沙　潘岳关中诗绛阳之粟浮于渭濵
　　妫汭泉在县东南五十里歴山之中南流者为妫北流者为汭东西相距二里合流入黄河　孔安国马季长吕忱王肃杜预皇甫谧以为妫水之曲非也　水经注歴山有舜井妫汭二水出焉南曰妫水北曰汭水乃经歴山上有舜庙尚书所谓厘降二女于妫汭也孔安国曰居妫水之内王肃曰妫汭虞地名皇甫谧曰纳二女于妫水之汭马季长曰水所出曰汭然则汭似非水名而今见有二水异源同归浑流西注入于河【尔雅水北曰汭】五朝志河东有首山有妫汭水　寰宇记出河东县南三十里首山南流妫北流汭　路史妫本作沩嬴也舜所都蒲坂今之河东有妫水迳首山下复一水曰汭沩南汭北西注河有帝庙然潘城饶汭皆有妫名而泗水亦有妫亭长沙有妫水皆有祠去都逺矣　金志河东有中条山五老山黄河沩水汭水　河东舜庙记二泉在首山东北山中通典妫汭水今有舜庙在焉其庙周宇文防所造【通考同】唐天祐二年封帝二妃祠为懿节祠
　　舜井在东关古城二井东西相对有舜祠　皇甫谧曰河东有舜井　宋真宗祠汾隂幸舜泉下诏曰朕以省巡蒲坂歴览舜泉钦孝德以升闻考遗迹而尚在宜加表称用表淳风乃赐名广孝泉周其垣墉新其堂奥广其里衖谨其扄鐍复汲泉水徧颁着位大中祥符五年命王钦若撰广孝泉记　蒲濒河地卤水咸泉独甘美中山记蒲阴昌安郭东舜氏甘泉即此
　　鸦儿沟在县东五里峨嵋原两崖多穴寒鸦
　　竹溪在县东十里石庄有竹溪寺溪后湮
　　五姓湖在县东三十里五姓村临晋县界受涑水防姚暹渠之水即古张扬池也又西流经孟盟桥入于河一名五姓滩
　　龙潭在县东四十里孙李村龙祥观后北流五里入姚暹渠上有龙神庙
　　鸯浆泉在县东五十里草坪山不流而止土人名止渇泉明张文毅有碑一云在芮城【按鸯浆泉以芮城为正】
　　古井在城内东南隅白塔寺大旱不涸
　　桑落泉在县东南五里古城外土原　水经注郡多流离谓之徙民民有姓刘名堕者宿擅工酿采挹河流酝成芳酎县食同枯枝之年排于桑落之辰故酒得其名矣然香醑之色清白若浆焉别调氛氲不与它同兰薰麝越自成馨逸方土之贡选最佳酌矣自王公庶友牵拂相招者每云索郎有顾思同旅语索郎反语为桑落也更为籍征之隽句中书之英谈　唐志河东有芳酝监汲河以酿武德三年置贞观十年废　唐国史补河中桑落坊有井每至桑落时取其寒暄得所以井水酿酒甚佳故庾信从蒲州刺史乞酒诗蒲城桑叶落灞岸菊花秋许乞酒一车未送诗秋桑几过落春蚁未曾开谓此也　永济泉胥发源中条山惟广孝桑落二泉出平地　明崇祯四年八月总督洪承畴兵大败延安贼赵四儿于山西桑落镇赵四儿即防灯子也
　　神龙潭在县东南十五里太谷村乃中条山水谷口也其旁有谷口泉苍龙谷口泉胥入黄河
　　玉龙潭在县东南十五里赞叹寺下
　　苍陵泉在县东南十五里王庄即谷口水源也
　　栁沟泉在县东南十五里栖岩寺东
　　大黄泉在县东南十五里中条山北麓
　　观音泉在县东南十五里鹿谷上有白石寺
　　棃花泉　龙母泉胥在县东南十五里中条山大谷中大谷口泉在县东南二十五里大谷口水源也
　　水谷潭在县东南二十五里水谷村瀑布飞挂
　　永乐涧在县东南百二十里纯阳故宅与山海经东则渠猪之水亦合旧志以水经注河水又东北玉涧注之遂谓即玉泉涧而引皇天原玉溪诸迹今永乐东相传有玉皇原又李商隠寓永乐自称玉溪生终涉傅防　水经注水北出于薄山南流迳河北县故城西故魏国也晋献公灭魏以封毕万卜偃曰魏大名也万后其昌乎后乃县之在河之北故曰河北县也今城南西二面并去大河可二十余里北去首山一十余里处河山之间土地迫隘故魏风着十亩之诗也城内有龙泉南流出城又南防而不流永乐溪水又南入于河予按中经即渠猪之水也太史封禅书称华山以西名山七薄山有其一焉薄山即襄山也徐广曰蒲坂县有襄山山海经曰蒲山之首曰甘桑之山共水出焉而南流注于河东则渠猪之山渠猪之水出焉而南流注于河如准封禅书二水无西南流河之理今诊蓼水川流所趋与共水相扶永乐溪水导源注于河又与渠猪势合蒲山统目总称亦与襄山不殊故雄河东赋曰河灵玃踢掌华蹈襄注云襄山在潼关北十余里以是推之知襄山在蒲坂蓼水即渠猪之水也
　　寒谷涧在永乐纯阳故宅西【疑即共水】
　　通济沟在县南十里铁炉铺前
　　栁沟在县南十五里栖岩寺东南石门侧
　　显明泉在县南十七里歴山村东
　　饮马泉在县南五十里胡营隋代王遣屈突通守河东战久不下唐高祖留兵围之遂济河破其将桑显和于饮马泉通大惧乃留尧君素守蒲而率兵趋潼关
　　大凹西沟在县南六十里歴山舜祠侧古祭地在焉临山泉在县南六十里中庄
　　老陈沟在县南六十里中条山古有陈姓牧马于此大杨沟在县南七十里大杨村
　　涧口沟在县南七十里基城通大杨沟
　　诸老沟在县南百里观后
　　玉洞泉　寒谷泉胥在县南百里观后二泉相邻胥入黄河
　　涑川左传伐我涑川　水经河水又南涑水注之　水经注水出河北县雷首山西南流亦曰雷水穆天子传曰壬戌至于雷首戎觞于雷首之阿乃献良马四六使孔牙受之于雷水之干是也涑水又西南流注于河春秋左传谓之涑川者也俗谓之阳安涧水【按府志不载岂以溷夏县涑水故耶】
　　南涧唐敬括羡鱼赋序闰正月旬有八日李翟二侯命予于邑之南涧以求鱼也
　　蓝水在河中
　　显应潭在城内西南隅通化坊其水不盈后废
　　雷泽在县西南首阳山下南流入河相传舜渔此古北滩在县北一里黄河退水地出没不常
　　铧嘴沟在县东北四十里西下村
　　洗肠泉在白石寺佛图澄出肠浴于泉号洗肠菩萨至今泉上有血丝痕
　　石笋溪卢纶奉陪侍中游石笋溪诗双壁防天河一峰吐莲萼潭心乱雪巻岩腹繁珠落【侍中浑瑊也时镇河中辟纶元帅判官】
　　临晋县
　　蛾眉原在县北五里自闻喜之岭口迤逦连夏县猗氏又连县境西抵黄河
　　大嶷山在县东北三十五里
　　小嶷山在县东北三十五里大嶷小嶷二山南北并列故志曰二嶷【按五朝志桑泉有三嶷山通考桑泉有三嶷山金志临晋有三嶷山黄河而明一统志止书大嶷小嶷邑志又彚书二嶷晋郡县旧志之阙畧率类此】
　　东亭谷在谷口村
　　朔坂水经注瀵水西南流歴朔坂西流注于河【按朔坂当即蛾眉原之别名也】
　　黄河在县西三十里北自荣河南流绕县之右又南入永济县境　水经河水又南迳陶城西　水经注舜陶河濵皇甫士安以为定陶不在此也然陶城在蒲坂城北即舜所都也南去歴山不逺或耕或陶所在则可何必定陶方得为陶也舜之陶也斯或一焉孟津有陶河之称盖从此始之南对蒲津关汲冢竹书纪年魏襄王七年秦王来见于蒲坂关四月越王使公孙隅来献乘舟始罔及舟三百箭五百万犀角象齿焉
　　涑水东南二十里自猗氏西流入县境又西入五姓湖逹孟盟桥入黄河　盐法志源出绛县横岭山干洞伏流盘束地中而复出西流闻喜县南经夏县界西之水头镇又西至安邑县北经猗氏县崔家湾稍西经智光底胥村城子埓勃落头诸村直入五姓湖其旧道则自猗氏入临晋之坈头镇西南合姚暹渠水入湖若水经注则云洓水出河东闻喜县东山黍葭谷又西过周阳邑南又西过其县南又西南过安邑县西又南过解县又西注于张阳池称述又与旧道异　永济民多壅孟盟桥侧滩为田湖时溢东没鸭子池杨赵申刘诸营胥浸　周建德五年春正月辛卯行幸河东涑水集关中河东诸军校猎
　　瀵泉在县西三十里吴王渡黄河岸侧　尔雅泉根云瀵水出尾下　郭璞山海经注河东汾隂县有瀵水源在地底濆沸涌出其深无限名之曰瀵冯翊郤阳县复有瀵亦如之相去数里而夹河河中渚上又有一瀵瀵源皆潜通在汾阴者人壅其流以为陂种稻呼其本出处为瀵魁　明一统志泉有五郤阳有四此有其一异出同源故曰瀵大似车轮时恒沸涌里人因立神渊庙又云瀵泉水有三一在临晋一在同州一在郤阳而县志则云瀵泉在郤阳者为王村为鲤为东鲤为勃池为夏阳凡五驳一统志二说为矛盾【按乔潭双瀵泉赋曰始开双凤发辉于汾魏之郊岂荣河临晋二瀵魁即双凤耶又曰虽一河有隔终阴隙以相连故数眼分开涵碧虚而共洁则明一统志之説未为无稽县志不宜驳】
　　五姓湖在县西南三十里村有五姓即古张阳池也涑水姚暹渠胥注于此　水经注涑水又西南迳张阳城东竹书纪年齐师逐郑太子齿奔城张阳南郑者也汉书之所谓东张矣髙祖二年曹参假左丞相别与韩信东攻魏将孙林遫军东张大破之蘓林曰属河东即斯城也涑水又西南属于陂陂分为二城南面两陂左右泽渚东陂世谓之晋兴泽东西二十五里南北八里南对盐道山西陂即张泽也西北去蒲坂十五里东西二十里南北四五里冬夏积水亦时有盈耗也
　　汤井在县西北四十里程樊村相传汤始凿挠之不浊汲之不竭
　　囘龙沟在县东北十五里相传晋文公距秦兵见蛾眉原有王气防之得芦根盈握血出王气遂消
　　桑泉在县东北十五里今带村里泉村北社村古桑泉地也泉久湮
　　国朝康熙十二年知县潘士瑞尝于东北沟得甘泉虞乡县
　　中条山在县南七里西自永济之草坪头东至解州之红脸沟静林寺东西凡四十里即临晋中条山旧境也　五朝志虞乡有石锥山百梯山百径山是古之虞乡疆域越五老峰也　金志虞乡有雷首山中条山檀道山　胡濙五老峰访张赤脚诗分明记得经由处只在中条第一峰
　　方山在县治西南一名檀道山山海经名檀首山水经注云盐道山又名百梯山其巅方坦又云方山岧嶤插汉为中条之首五老峰亦俯其下巅有灵峰寺及宋废永乐元废虞乡址寖荒　宋司马光栢梯寺诗众壑如翻浪羣州似列棋　陈奕禧诗鸯浆顶上无人迹谁识铜芸与女疎　明张佳孕望方山诗石鼓鸣深洞鸯浆灌紫芝　檀道之高与二华争雄水经注曰石壁千寻璠溪万仞即今之青石掌洪流崖也方岭云厥顶方平此方山所由名也缁服鹿裘之游谓灵峰塔院也连木乃陟百梯方降今之百梯村其遗名也张文毅之屐至蒲州草坪而止记鸯浆泉似误若明一统志檀道山在解州南五里中有鸯浆泉此耳食之误不足置辨　王禹偁诗店荒檀道絶寺古栢梯悬
　　五老山在方山东城西南十里峭壁千寻危磴削立援铁絙而上其南最高曰玉峰一名灵峰　山有雷公洞上洞在归云岩下洞在北峰有东西锦屏峰峰之阴有张果老洞洞东西有白驴行迹又韩君隠此号韩峰峰东南有韩君洞罗通微隠此号真人洞又有青城太乙玉峰苍龙太白王母白沙武保德诸洞洞之阳有弃瓢岩嵩山羽士李皮囊尝弃酒瓢以奠山神又号皮囊洞旁有龙井祷雨辄应唐宗勅玉真公主投金龙其中号玉真洞山麓又有饮鹿金金沙玉女诸泉　论语备考尧率舜游首山观河渚有五老游河渚一曰河图将来告帝期二曰河图将来告帝谋三曰河图将来告帝书四曰河图将来告帝图五曰河图将来告帝符有顷赤龙衔玉苞舒图刻版题命可卷金泥玉检封盛书威曰知我者重童也五老乃为流星上入昴山以此名【任昉述异记同】寰宇记今河东县故永乐东北十三里有五老山又河西县西十七里有五老仙人祠　晋张僧鉴浔阳记五老峰横隠苍空其形势如河中虞乡县五老山王汾书王禹偁五老峰诗后先公翰林尚书淳化中谪官解梁作是诗后八十余年汾出守蒲津刻石于王官谷元丰二年二月十一日曽孙尚书祠部郎中充集贤校理权知河中军府事汾谨记　舜南风操反彼三山兮商岳嵯峨天降五老兮迎我来歌　杨巨源酬裴舍人诗二妃楼下宜临水五老祠西好看山
　　栢梯山在栢梯村即檀山半也峦巘悬絶连木乃陟百梯方降凿石辟蹊凭崖标閤　刘行忠幡竿铭百梯山寺之西南岑南临峻峤北负崒原峥嵘万仭萧条千里风生牝谷韵清响于禅林涧入猴池静涓流于定水长萝絓日层岩拥云幽溪不春还壑无景殊形诡状不可殚论　宋司马光诗笑谈空谷应步武白云随众壑如翻浪邻州若布碁
　　灵峰在县南二十里即五老峰之南峰也峰最高一名玉峰一名灵角峰　宋陈协用方山灵峰寺记寺之元守内界从下方西天门外至青石□从青石□至洪流崖从洪流崖至西北隅从西北隅至十八盘并是上寺元守相继分畔　洞天福地记五十二福地玉峰在河中府　张维重刋王元之二诗序中条山上方灵峰寺旧立三石刋模解梁薛王二公中条山及五峰诗后歴年所许昌之诗石一冺焉而没求之弗可得黄州之诗石二偃仆阶所苔封雨驳文字缺落亥豕相资读之而弗克通者殆将半矣大夫江公命僧崇緖治平无名之石一重照旧本刋模黄州之二诗庶几永埀于后尔
　　王官谷在县东南十里石楼峪西峪南为芮城界峪北为临晋界有唐司空图别墅　谷内有天柱峰峰东西胥有瀑布水东注者行山中百里有竒出夏县王峪口其北流者为贻溪　司空图山居记中条蹴蒲津东顾虞乡才百里亦犹人之秀发必见于眉宇之间故五峰頍然为其冠珥是谿蔚然涵其浓英之气左右函洛乃涤烦济赏之境会昌中诏毁佛宫因为我有谷之名本以王官废垒在其侧今司空氏易之为征陵谿亦曰征贻云愚以家世储善之祐集于厥躬乃刻像大悲跂新构于西北隅其亭曰证因证因之右其亭曰拟纶志其所着也拟纶之左其亭曰修史朂其所职也西南之亭曰濯缨濯缨之牕曰一鸣皆有所警堂曰三诏之堂室曰九籥之室皜其壁以模玉川于其间备列国朝至行清节文学英特之士庶存耸激耳其上方之亭曰览照悬瀑之亭曰莹心皆归于释氏以栖其徒愚虽不佞犹幸处于乡里不侵不侮处于山林物我夭伐亦足少庇子孙且讵知他日复覩睟容访陈迹者非今兹誓愿之证哉久于斯石庶几不昧有唐光启三年丁未嵗记又有休休亭记　宋俞充王官谷十咏　竹迳　贻溪　休休亭　表圣影堂　天柱峰　瀑布　双人石　司空氏旧居　石砚【表圣云西谷路有石如砚人谓之秦王砚】机硙　贻溪懐古十咏又有挂鹤台东渠亭　水硙院宋时僧寺迹莫考谷中存数机硙行山麓密林三里水声乍大乍细曲绕而上亭耸似梁其下转旋喷涌如积雪迎风自是纡数折乃见瀑布滙流焉　休休亭始名濯缨西名一鸣亭居谷中特高西北有证因亭亭右曰拟纶左曰修史灵台架搆峭石叠东西二岩距里许山雨涨发声似雷飞流注壑盛暑阴寒北面平台兴兼旷奥宋虞乡令乐沆重修上有白云洞元李孤云构了了亭于下明御史张仲修建观泉亭后废　东渠亭对峙西岩时见玉峡双白龙西渠西一里径通芮城繇此陟东渠巅可南望黄河纡叠邃瀑来似缓势弥峻响弥宏泉亦差甘冽昔临晋令凿平棱峭乃减西渠之胜云　三诏堂在天柱峰下其室名九籥丹崖垩壁四周环映栁州所云幽幽可以处休窅窅可以观妙者殆奄有之　览照亭髙出诸亭对谷中有北岩众峰倒影空翠有无孤松环屈不着根殊竒　莹心亭当瀑布中流轩牕飞雨纤翳不生后亭废　了了亭北有聚仙堂堂南白云洞孤云子栖此今止存石泉桥桥在石泉洞西望天柱峰高入霞表与五老峰遥峙云　秦王砚在谷西岭大如碾底尖如硙天行雨辄润　闫使君宅在王官谷上方旧志使君名寀唐贞观十四年为河东太守后隠谷中罗通微贸薪事之十九年拜吉州刺史通微偕徃遂冲举于玉笥山使君表上其事【按国史补闫吉州寀表请入道赐名遗荣戎昱赠诗曰庐陵太守近隳官月帔初朝五帝坛】钱希白南部新书司空图旧隠三峰天祐末移居中条山王官谷周回十余里泉石之美冠于一山北岩之上有瀑泉流注谷中溉良田数十顷至今子孙犹存为司空之庄耳中州集晁洗马防虞乡县斋云宦况薄于重榨酒
　　瓜期近似欲残棋王官谷云烟藏芳树逺云补防山齐乡人至今传之　吴防诗危磴千峰翠飞泉万仭氷
　　天柱峰在王官谷南瀑布经其西乐沆司空先生隠居记有墓俯天柱峰下　双人石在天柱峰东怪伟参差形似拱揖又峰西石二似人直秦砚或曰此谷中四友也表圣诗双人依木立　挂鹤台在天柱峰下东南隅表圣时五月生子辄去二月复来台下多灵草异卉葳蕤摇飏　藏云洞在芦苇泉南昔曹仙姑栖此泉殊甘孤云子塔秦无隅塔错列上为八仙洞北望峨嵋两嶷空蒙灭没　吴雯诗转忘千径曲陡见一峰高峻欲卑三诏尊将俯六鼇
　　锦屏峰在五老山东西列绣
　　张果洞在五老山锦屏峰之隂石上有白驴行迹太乙峰在五老山
　　步虚坪在太乙峰南唐罗通微遇闫使君寀授以幻养之术遂冠褐于五老峰之游仙观学步虚絶粒太乙峰南步虚坪其遗迹也后改降生之罗村为莲台村王朔村为仙鹤村受业观为灵峰观
</div>
    <div class="pagination">
<a href="山西通志_page76.html">上一页</a><span>...</span><a href="山西通志_page72.html">72</a><a href="山西通志_page73.html">73</a><a href="山西通志_page74.html">74</a><a href="山西通志_page75.html">75</a><a href="山西通志_page76.html">76</a><span class="current-page">77</span><a href="山西通志_page78.html">78</a><a href="山西通志_page79.html">79</a><a href="山西通志_page80.html">80</a><a href="山西通志_page81.html">81</a><a href="山西通志_page82.html">82</a><span>...</span><a href="山西通志_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
