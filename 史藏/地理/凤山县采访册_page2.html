<!DOCTYPE html>
<html>
<head>
    <meta charset="UTF-8">
    <title>凤山县采访册 - 第 2 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>凤山县采访册 - 第 2 页/共 75 页</h1>
    <div class="content">　　八月十八日，奉到台湾纂修通志总局司道为饬催赶办事：『照得本总局纂修通志，迭经通饬所属各厅县釆访事实，送局备纂。嗣因延未送到，复经行催各在案。兹查本总局开办以来，已届一年，而各属缴到釆访册，尚属寥寥。本总局无所取材，凭何编纂？现在濡笔以待，不容再事因循，亟应严催赶办缴送，以备纂辑。除分行札饬外，合行札催。为此，札仰该县立即遵照，迅将釆访事实陆续造送，仍不得草率塞责，总期黾勉趋公，早日蒇事，勿再挨延，切速。此札。光绪十九年八月初七日札』（又于三十日，蒙台南府唐照札饬催，九月初一日到县）。

　　光绪十九年九月初八日，奉到台藩司唐为饬催事：『照得台湾设省，举办省志，设局已及一年，为费甚属不赀。而各县釆访，到者寥寥，编纂无从着手。似此耽延时日，固属不成事体，即经费亦难乎为继。迭经通志总局公牍频催，无如各厅县置若罔闻。须知此事万难住手，各属釆访不到，则总局经费虚靡；应勒限三个月内，一律釆访竣事，详送通志总局备纂。此系特饬之件，勿再视为具文，任意逾延，致干咎戾。除移台湾道一体饬催并分饬遵办外，合行札饬。为此，仰〔该〕县官吏即便遵照办理。毋违，速速。此札。光绪十九年八月二十八日札』。

　　（右札旋奉李邑侯于九月十五日照会到局遵办；十七日奉台南府唐照前札饬催，十九日到县；二十六日，再奉台南府唐札奉臬道宪顾照前札饬催，二十九日到县）

　　十月初二日，奉特授台北府淡水县调署凤山县正堂奉旨嘉奖加十级纪录十次李为谕饬遵办事：『照得前奉通志总局司道宪札开：「为照台湾修纂通志，各府厅州县疆域、乡堡、村镇、山川、道里、险隘、田园、沟洫、城池、廨署、营汛、仓廒、桥梁、津渡、坛庙、祠宇、书院、义庄、善举、人丁、户口、钱粮、税课、文武、职官、兵制、选举、学校、人物、古迹、名宦、流寓、列女、番社、风俗、物产、典礼、政事、艺文、灾祥、兵事、中外交涉并一切地方建置兴废沿革，均关记载，相应叙具修志事宜及釆访册式，饬发各属先行按条釆访，各自纂辑成书，一面将釆访各项随时禀送本总局汇核纂办。该县即就地遴选品端学粹绅士，酌延数人，俾膺釆访之任。务宜查照现发册式事宜，逐条切实搜罗，详慎考核，毋任罣漏稽延，是为至要。至釆访不无费用，应由本总局各给银一百两，以资津贴。如有不敷，由该县自行筹办。其分省前后，所有地方事宜奏咨案据有关征考之件，随时查访；所在衙门，由局分别申详移行钞取核办。除呈报两院宪暨分别移行外，合行钞发。为此，札仰该县即便遵照办理。毋违。此札」等因。计札发釆访册式下县。业经分发各乡绅董据实釆访，并照会卢绅德祥、陆绅日翔为釆访总绅，以专责成。嗣蒙本府宪唐来函，以奉委邱仙根工部为全台釆访总绅，饬即赶速釆访汇报等因，迭经转催赶办在案。兹查：由局查造各册，转报者固属不少；而釆访事宜，势难再事因循，是非设立主稿之人，不足以资专责而冀速成。现查该廪生品学兼优，堪以委任在局主稿，合行谕饬。为此，谕仰该廪生即便遵照，务将釆访事宜妥为主稿办理。每月由局给发薪水六八洋银十六元，以资津贴。此系奉饬要件，该廪生务须实力举办，毋负委任。切切！特谕。右谕仰廪生卢尔德嘉。光绪十九年十月初一日谕』。

　　先是，九月二十九日，奉到台湾纂修通志总局司道为札饬事：『为照本总局纂修通志，前经刊发釆访册式，饬令各属将地方应纂事宜，按册釆访，送局备纂，并准各支经费银一百两在案。现计开局一年之久，仅据澎湖厅采辑送局，其余各属迭经饬催，未据采送。推原其故，无非因经费太薄，不敷开销；各该地又无可筹，以致日久观望。除埔里社厅、恒春县、台东州三属，均系新辟地方，釆访较易，仍令遵照前檄赶紧采送、无庸议加经费外，台湾、彰化、安平、凤山、嘉义、淡水六县，缺分较优，应予酌加经费银各三百两，先由各该厅、县自行垫支。自此次文到三日起，勒限半年，一律釆访完竣；仍随时送局备纂，不准再有迟逾。一面先将奉文日期报查，并俟依限办竣，赴局将应领经费请领归垫；如有迟延逾限之处，即将所加经费银两扣发，以示劝惩。除详请总裁抚宪暨分移通饬外，合行札饬。为此，札仰该县立即遵照办理。勿违。速速。此札。光绪十九年九月二十二日札』（又于十月初八日，由台南府唐照札行知，初十日到县）。

　　又于本日奉到台南府唐为行知事：『本年九月二十八日，蒙通志总局司道宪札开：「为照本总局总纂蒋明经师辙，前据请假回籍，经委纂修王令国瑞代办在案。现在蒋明经日久不来，王令又兼办提调，查有纂修薛孝廉绍元，堪以改订总纂，以便主持一切纂辑事宜。自十月初一日起，每月致送修银一百元，王令仍以纂修兼办提调，照旧月支薪水共银七十元。除详明总裁抚宪暨分移关订札知外，合就行知。为此，仰该府即便知照。此札」等因。蒙此，除移行外，合就行知。为此，仰〔该〕县官吏立即查照。此札。光绪十九年十月初八日札』。

　　十二月二十五日，造报山川清册一本；二十六日，由李邑侯具文申送。

　　光绪二十年元月初七日，奉到特授台北府淡水县调署凤山县正堂奉旨嘉奖加十级纪录十次李为遵札照会事：『去年十二月二十七日，奉通志总局司道宪札开：「照得本总局纂修通志，前经札发釆访册式，并迭催造册送缴备纂在案。昨据宜兰县首先缴到各册，一律完竣，洵属急公。惟册内称引旧志居多，于近事转多缺略。查台省旧志，现存者如台湾府志、诸罗、凤山、彰化县志，噶玛兰、淡水、澎湖厅志，早经檄取存局备纂，无庸釆访诸绅再事援引。惟于旧志以后事迹，釆访宜详，方足以资纂辑。除分饬外，合行札饬。为此，札仰该县即便遵照谕饬釆访各绅，查照前发釆访册式，逐条详细参订，从速造册，陆续送缴本局，以凭集纂。其与旧志同者，无庸援引胪列。惟旧志舛误、今经考订改正者，不妨并引，声明旧志新辑，以订舛讹；庶免缴册到局，致烦驳诘，展转需时，是为至要。切切，此札」等因。奉此，合就备文照会。为此，照请贵总局请烦查照，赶速办理，望切望切，须至照会者。右照会釆访总局。光绪二十年元月初六日照会』。

　　二月二十七日，奉到台湾纂修通志总局司道为特札催缴事：『照得本总局纂修通志，须待各属釆访册籍缴齐，方可纂辑成书。屡经札催造送，并于去年九月间，酌加釆访经费，勒限半年缴齐，乃仅据澎湖厅、苗栗县釆访齐全，考订成书送局；又据埔里社厅、宜兰县备造釆访册送缴。此外如台东州、凤山、安平、台湾、恒春等县，亦经陆续造送。惟嘉义、彰化、云林、新竹、淡水五县暨基隆一厅，未据缴送。现将届限满，本总局立待造缴齐全，以资编辑。合行札催。札到，该县即便遵照督饬釆访各绅，迅速赶办，一律造齐送局，不得再行宕延。切切，此札。光绪二十年二月十八日札』（又于三月十一日奉台南府唐照札转饬，十三日到县）。

　　五月初一日，造报水利清册上下二本。十二日，由俞邑侯具文申送。

　　九月十七日，奉台湾纂修通志总局司道为特催赶送事：『为照本总局纂修通志，早经通饬各属举办釆访，以便纂辑，嗣因延未采送到局，复经迭次分催，酌加经费，勒限造送去后；续据各属先后釆访完竣，造册送局各在案。所有该县应造前项册籍，迄今阅时已久，仅据送到疆域、田园、山川、水利等项釆访册，其余所缺尚多，迄未采送完竣，殊属延缓。本总局亟待集纂，未便再事因循，合亟特札严催。为此，札仰该县立即遵照迅将釆访册籍赶紧造送齐全，以备核纂。该县现值办理海防，不无兼顾，然釆访事仍须一面督催各绅并行不悖，毋得藉词挨延。切切，此札。光绪二十年九月初九日札』。

　　附录釆访贞孝节烈妇女旌表事例

　　一、孝子。凡实行昭彰，乡邻共喻，无间人言者，可采其平日事亲若何？奉养若何？终丧若何？详为纪载。间有割股疗疾、出于至性者，亦须叙明。

　　一、孝子割股伤生及烈妇夫死并无逼嫁情形而遽殉节者，奉旨不准给旌。此自圣朝广大好生之德；然有出自至性、割臂割股疗病至愈、两无伤损者，伉俪情重、不因逼迫而慷慨以殉夫者，由六部九卿科道疆臣奏请旌表，候旨遵行。此足见我朝典例，仁之至、义之尽。凡我士民，当仰体朝廷德意，遇有此等，一体开报。

　　一、列女分贞、孝、节、烈四种名目。女曰贞，妇曰节。孝者，妇女善事其父母、翁姑也。烈者，妇女惨遭不幸、奋不顾身也。此须分晰明白。

　　一、女未字在母家守贞者，曰贞女。已字未嫁而夫死，遂赴夫家守贞者，曰贞妇。女家无男子，女自誓在家守贞、奉养父母终老者，曰孝女。出嫁孝养舅姑代替危难者、妇代夫危难者，均曰孝妇。夫死守节、孝养舅姑、抚孤成立者，或无子而守节终养者，均曰节孝。凡节未有不孝者也。不论妻妾，但年三十以前夫死而守节至五十岁者，或年未五十身故、其守节已及六年者，均曰节妇。

　　一、夫死以身殉夫者，曰烈妇。遭遇盗贼强暴捐躯殉难者，妇曰烈妇，女曰烈女。力不能拒、羞愤实时自尽者，亦合旌表例建坊。凡妇女贞而兼孝者，曰贞孝；兼节者，曰贞节；兼烈者，曰贞烈；节而兼孝者，日节孝；兼烈者，日节烈。各随其事实变通办理可也。

　　一、女许字未嫁而夫死、女往夫家守贞身故及未符年例而身故者，一体旌表。

　　一、妇女遭寇守节致死，虽事历年久，准补行请旌建坊。

　　一、节妇夫死毁容自誓、如令（？）女割鼻之类，近年新例不俟年限即行给旌；如遇此等，亦应开报。

　　一、本省府厅州县开报贞孝节烈妇女，请注明某里、某乡及里乡户首姓名、举贡生监保认姓名，以备查核。

　　一、贞女、孝女，请载父母名氏，云某人之女某贞姬、贞娥、贞姑，称谓各随乡俗可也。已许字者曰字某姓，未字则云未字。

　　一、贞节烈妇，请载夫名，云某人之妻某氏；孝妇兼载舅姑名氏。

　　一、贞节妇某年于归、某年夫卒，计守贞、守节若干年，现存年若干岁；其未五十而身故者，载某年身故，计生前守贞、守节若干年。

　　一、节妇有子几人，或抚子、或无子，均请分析载明。凡妇人守贞砥节，其志至苦而其神至清，故子孙多致贵显，非独天之报施不爽，亦其平日之懿行淑德所以感之者有渐也。如贞节之子孙，有得科名仕官者，均应详载。

　　一、烈妇、烈女，请载某年月日遭寇贼强暴自尽。其贞、孝、节三等妇女卒之年月日及葬地，有可考者，亦应载明。

　　一、贞、孝、节、烈妇女已请旌表者，应书明某年月日、某官某题请旌表。其未旌表者，亦应书明尚未奉旌表。

　　一、贞、孝、节、烈业经题奏，奉旨予旌，而通志遗漏未载者，亦请开明补刊不误。

　　十二月初二日，奉到台湾纂修通志总局司道为严催速送事：『照得本总局纂修通志，早经通饬各属举办釆访，以便纂辑。嗣因延未采送到局，复经迭次分催，酌加经费，勒限造送去后；续据各属先后釆访完竣，造册送局各在案。惟有该县应造前项册籍，所阙尚多，阅时已久；早经逾限，未据造送完竣，复于本年二月、九月迭经檄催，迄今又阅数月，仍然任催罔应，实属挨延，不成事体。本总局需费甚巨，因该县釆访未完，搁笔以待，以致虚縻经费，势难再任宕延。合再严催。为此，札仰该县着于札到之日，立将何时釆访完竣，先行禀复，一面迅将未完釆访各条，查造齐全，星飞递送，不得再行挨延，致干未便。懔之，慎之。切速，特札。光绪二十年十一月二十三日札』。  
　 

旧志纪略

　　凤山旧志十二卷，创于康熙五十八年李邑侯丕煜；又重修于乾隆二十九年王邑侯瑛曾，距今已一百三十年。旧有刻本，兵燹之后，散失无存，惟兴隆谢姓家藏一部。光绪三年，凤仪书院前董事蔡垂芳曾向其借钞，全部订作十本，编十干为次第；计縻钞写、装订工资银十四元。其中字多舛讹，殊非善本。近闻谢姓一部业经遗失，不知流落谁何之手？现在釆访必需，固犹赖有此钞本，以资考证。物罕见珍，亦足贵矣。今录其目如左：

　　卷首

　　序（三篇）

　　旧序（五篇）

　　重修职名（十人）

　　旧志职名（十一人）

　　凡例（计十二例）

　　图（六幅）

　　卷一

　　舆地志（星野、建置沿革、疆界附形胜八景、山川附海道）

　　卷二

　　规制志（城池附街市、公署附行署养济院义冢、水利附潭港桥梁津渡、仓廒）

　　卷三

　　风土志（气候附岁时、坊里、风俗、番俗、番社风俗附抚番余论番语番曲）

　　卷四

　　田赋志（田园、租赋、户口即人丁、番饷附鹿皮价、杂饷附官庄盐课当税、经费、耗羡附养廉）

　　卷五

　　典礼志（公式、坛庙）

　　卷六

　　学校志（学宫附入学额数、书院即义学附土番社学学田）
</div>
    <div class="pagination">
<a href="凤山县采访册.html">上一页</a><a href="凤山县采访册.html">1</a><span class="current-page">2</span><a href="凤山县采访册_page3.html">3</a><a href="凤山县采访册_page4.html">4</a><a href="凤山县采访册_page5.html">5</a><a href="凤山县采访册_page6.html">6</a><a href="凤山县采访册_page7.html">7</a><span>...</span><a href="凤山县采访册_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
