<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 35 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 35 页/共 77 页
  </h1>
  <div class="content">
   盘庚徙都殷，始改商曰殷。按《洹水注》既以盘庚所迁之殷在邺南，此复云在河南，盖据旧说两存之。班固《汉志》偃师县下。曰：尸乡，故殷汤所都者也，守敬按：《续汉志 注》引《帝王世纪》，尸乡在偃师县西二十里。《括地志》，亳邑故城在偃师县西十四里，商汤之都。《偃师县志》，今县西十里新塞铺，即古尸乡。故亦曰汤亭。守敬按：《书 序》孔《疏》引郑玄曰，亳今河南偃师县，有汤亭。《续汉志 注》引《皇览》，亦云有汤亭。薛瓒《汉书 注》、皇甫谧《帝王世纪》并以为非，以为帝喾都矣。守敬按：《汉志》偃师颜《注》引臣瓒云，汤居亳，今济阴县是也。而无驳汤都在此之说，亦不言帝喾都，盖皆师古删之。皇甫驳汤都说，详《获水注》，其言帝喾都，见下。《晋太康记》、《地道记》朱讹作《晋太康地理记》，赵增改云：兼引二书，故曰并言也。并言田横死于是亭，守敬按：《史记 田儋传》，横乘传诣洛阳，未至三十里，至尸乡廐置，自刭。故改曰尸乡，非也。余按司马彪《郡国志》，偃师县下。以为《春秋》之尸氏也。守敬按：见《左传 昭二十六年》。其泽野负原，夹郭多坟陇焉，即陆士衡会王辅嗣处也。袁氏《王陆诗叙》守敬按：《隋志》不著录。机初入洛，次河南之偃师，时忽结阴，望道左若有民居者，朱若作右，《笺》曰：《异苑》作左右若有民居，无者字。全、赵改若，增有字。戴改若。守敬按：《类聚》七十九、《御览》八百八十四、《广记》三百一十八引《异苑》，并作道左若有民居。因往逗宿，朱逗作退，《笺》曰：宋本作逗。《异苑》作投。
戴、赵作逗。守敬按：[三四]《大典》本、残宋本作逗。见一少年，姿神端远，与机言玄，机服其能，而无以酬折，朱《笺》曰：《异苑》作抗。前致一辩，朱作前至一辩文。守敬按：今本《异苑》脱此句及下机字，全、戴改至作致，删文字。机题纬古今，朱《笺》曰：《异苑》机下有乃字。守敬按：《类聚》、《御览》、《广记》引《异苑》，并无乃字。题作提。综检名实，守敬按：《类聚》、《御览》、《广记》，检并作验。此少年不甚欣解。将晓去，税驾逆旅，朱无逆旅二字，赵据黄本增，戴有。守敬按：《大典》本、残宋本并有逆旅二字。妪曰：君何宿而来？自东数十里无村落，止有山阳王家墓。朱止讹作上，赵据孙潜校改，戴作止。守敬按：[三五]《大典》本、残宋本并作止。王弼，《魏志》附《锺会传》，称山阳人。《寰宇记》，弼墓在偃师县南三里。元陈思忠撰《弼墓碑记》，则谓在县东三里，《一统志》从其说。机乃怪怅，还睇昨路，空野昏霾，朱《笺》曰：《异苑》衍昏字，同赵亦有，全、戴删。云攒蔽日，朱《笺》曰：《异苑》攒下有木字。全、戴增。守敬按：原本此二句上作空野昏霾，下作云攒蔽日。朱所见《异苑》有昏字，而以为衍，失之。又云，《异苑》攒下有木字。今《类聚》、《御览》、《广记》引《异苑》，上句并无昏字，以云字断句下，句有木字，攒作拱。盖皆后人率意删增改易。其攒作拱，当以云攒为不经见，故改作拱，然拱木安能蔽日？考《汉书》，《上林赋》，攒立丛倚，《注》，攒，聚也。则疑云攒当倒互。知所遇者，审王弼也。会贞按：《晋书 陆云传》以为云事。此山即祝鸡翁之故居也。《搜神
记》曰：守敬按：今本《搜神记》不载祝鸡翁事。惟《列仙传》详载之。又《类聚》九十一、《御览》九百一十八、《广记》四百六十一、《事类赋》八，并引作《列仙传》。祝鸡翁者，朱脱祝字，全、赵、戴增。洛阳人也，居尸乡北山下，养鸡百年余，守敬按：《列仙传》及《类聚》、《御览》、《广记》、《事类赋》引，并作百余年。《寰宇记》引刘澄之《永初山川记》同，则此年余二字当倒转。鸡至千余头，皆有名字，欲取，呼之名，则种别而至。守敬按：《广记》引《列仙传》无之字。后之吴山，莫知所去矣。全云：此下不叙阳渠水入谷之处，疑有脱文，且原流分合，多有错误，无从考正。赵云：按《洛水》篇，《经》云，又东至偃师城南。《注》云，洛水又北，阳渠水注之，则阳渠水于偃师城南，由谷入洛。会贞按：《注》叙城内外之水，正流枝流，分合秩然，解详各条，按图可索。其称分流东出南出之水，谷渠互见，至城东合流，同为一川，亦忽称阳渠，忽称谷水，盖以谷水兼有阳渠之名，但言谷水，则失阳渠，但言阳渠，则失谷水，故错出以见一水而二名。观此篇末惟云，谷水入洛，《洛水注》惟云，阳渠水注之，一水二名之意显然。全未窥见郦旨，故谓有脱误。赵言阳渠由谷入洛，似矣，然犹未免歧而二之也。
谷水又东，径偃师城南。守敬按：两汉、魏、晋[上引袁氏《王陆诗叙》称陆机初入洛，次河南之偃师。考机入洛在太康末，则晋初有此县，《晋志》脱。]县属河南，晋省，即今县治。皇甫谧曰：帝喾作都于亳，偃师是也。守敬按：《史记 五帝本纪 集解》引皇甫说，《御览》一百五十五亦引。王莽之
所谓师氏者也。孙星衍曰：今《地理志》作师城，钱坫以作师成为误刻，是也。
谷水又东流，注于洛水矣。会贞按：今谷水合涧水，于洛阳县西南入洛，即《禹贡》涧水入洛之道，详见《洛水》篇。
　甘水
甘水出宏农宜阳县守敬按：县详《洛水注》。鹿蹄山。守敬按：《中次四经》，鹿蹄之山，甘水出焉，北流注于洛。为此《经》所本。
山在河南陆浑县故城守敬按：县详《洛水注》。西北，守敬按：山互见《洛水注》。《隋志》，兴泰县有鹿蹄山，在今宜阳县东南五十里。俗谓之纵山。水之所导，发于山曲之中，守敬按：水出今宜阳县东南。故世人目其所为甘掌焉。朱掌讹作棠，赵据黄本改云：如华掌鸾掌之类。《元和志》寿安县下，后魏分新安，置甘掌县，是也。戴作掌。守敬按：《大典》本、明抄本并作掌。
东北至河南县南，北入洛。[三六]
甘水发源东北流，北屈，径一故城东，在非山上，非山详下。世谓之石城也。京相璠曰：或云，甘水西山上，夷污而平。朱夷污作梦汁，《笺》曰：孙云，梦汁疑作广阔。全云：先
司空本是夷污二字。赵、戴并依改。守敬按：朱作梦汁，不可解。孙汝澄疑作广阔，在人意中。全司空作夷污，语新而奇，并无典据。戴亦依改，此亦戴袭全、赵之证。有故甘城，在河南城西二十五里，守敬按：《括地志》，故甘城在河南县西南二十五里，盖本京说，而西下增南字，非也。[三七]指谓是城也。余按甘水东一十许里，洛城南有故甘城焉。北对河南故城，守敬按：在今洛阳县西南。世谓之鉴洛城，朱鉴作凿，《笺》曰：谢云，凿一作鉴，下同。戴、赵改鉴。守敬按：《大典》本、残宋本并作鉴。鉴、甘声相近，守敬按：《洛水注》作甘洛城，此言世谓之鉴洛城，正以鉴甘声近通称也。即故甘城也。守敬按：郦意谓京误以石城为甘城，而实指鉴洛城以当之。石城在甘水西，鉴洛城在甘水东，《注》文自明。而《春秋地名考略》称，郦《注》河南城西二十五里，有故甘城，俗曰鉴洛城，在甘水东十里。混京说、郦说为一，失之。为王子带之故邑矣，是以昭叔有甘公之称焉。全云：按王子带称太叔，死后称甘昭公，不称昭叔。会贞按：《左传 僖二十四年》，甘昭公有宠于惠后。杜《注》，甘昭公，王子带也，食邑于甘。《晋语》，文公元年，襄王避昭叔之难。郦称昭叔所本，全氏失检。
甘水又与非山水会，水出非山东谷，孙星衍曰：非山即鹿蹄山。会贞按：《通鉴》，唐高宗龙朔元年十月，畋于非山，即此。《隋书 食货志》作飞山，山在鹿蹄山西北，非一山也。而《括地志》引《洛阳记》，河南县西南二十五里，甘水出焉，山上有甘城。所云甘城，即京氏所指之城在非山上者，则所云甘水，即此注之非山水也。《方舆纪要》，鹿蹄山或谓之非山，盖本此。不知甘水出鹿蹄山，郦氏明云甘水与
非山水会，则鹿蹄山非非山可知。今本《洛水注》，鹿蹄山，世谓之非也，据此篇非也上当脱纵山二字。全、赵、戴俱改也作山，孙星衍遂谓非山即鹿蹄山矣。是《括地志》为《洛阳记》所误，顾祖禹为《括地志》所误，孙星衍又为全、赵、戴妄改《洛水》篇所误，皆由不细读郦《注》，参校洛、甘水二篇，展转武断所致。东流入于甘水。
甘水又于河南城西，句。北入洛，《经》言县南，非也。故京相璠曰：戴删故字。今河南河南县戴删上河南二字。守敬按：谓河南郡河南县也，二字非衍文。西有甘水，朱脱西字。赵增西南二字，云：《郡国志》，河南县有甘城。刘《注》，杜预曰，县西南有甘泉，即此水也。戴增同。守敬按：《大典》本、残宋本、黄本并作西，与上合。京不必与杜同也。戴不从《大典》作西而作西南，盖为赵说所误，今订。北入洛，斯得之矣。
　漆水
漆水出扶风杜阳县俞山，东北入于渭。守敬按：漆水在三代时最着，读《诗》、《书》皆称之。自秦、汉已多变迁。故《汉志》但言在漆县西。《说文》云，出杜阳岐山者，当得之古《尚书》家旧说。郑笺《毛诗》，已不能详，盖堙灭殆尽矣。作《水经》者，其时已无漆水，但杂采《山海经》、《说文》成之。其云出扶风杜阳者，本《说文》也。其云俞山者，即《山海经》羭次之山也。其云东北入于渭者，东据《说文》，北据《山海经》
也。然二说水地皆异，不可合为一。且杜阳在渭北，安得漆水东北入渭？至郦道元时更无从实验，故篇末以漆渠当之，仍不敢自信。惜其所引旧说，亦未能分明，又多错简，今为疏之如左。
《山海经》曰：羭次之山，漆水出焉，北流注于渭。守敬按：此《西山经》文。其上文曰浮山，即《水经 渭水注》之浮肺山，与丽山连麓而异名者。今在临潼县南。又西七十里曰羭次之山，漆水出焉，北流注于渭。郭《注》，今漆水出岐山，郭盖不敢以岐山当羭次，知华山符禺之西，不得即至岐山也，故引岐山之漆水以着其异。案临潼之西七十里，正当杜陵鄠县之间，即此《注》后文引《关中记》所云，漆沮在鄠县者，又即后文引《开山图》岐川在杜陵北者，故云，北注于渭。盖自北而南矣。守敬按：郦氏未得《山海经》之旨，不能类次于《关中记》之前。又以漆水在渭北，不得北注于渭，故以自北而南释之。其曲附之迹，几可一噱。下文引《开山图》、《关中记》，是明明释《山海经》北流入渭之证，何以有自北而南之记，此必浅人只知漆水南入渭，无北入渭之理，又见《大辽水》篇有自北而南之文，遂窜入之此下。各本有《尚书 禹贡》至入于河二十六字，又有孔安国曰至是符《禹贡》《本纪》之说六十二字，是泾东之漆沮，错简于此，今移于《沮水》篇。《开山图》曰：丽山西北有温池，朱《笺》云：古本作地，吴本改作池。戴云：《大典》本作池。《三秦记》及《汉武故事》并云，骊山汤泉，又称温泉，不言温池。守敬按：谓泉为池，亦无不可。温池西南八十里，岐川在杜陵北。戴、赵改岐川作岐山，又朱作在杜陵埤，《笺》曰：宋本作北。赵误移许慎《说文》句下，《笺》语孙云，杜陵当作杜阳八字，于宋本上合
为一条，改作在杜阳北。守敬按：此即《关中记》漆在鄠之说也。温池西八十里，直杜陵北原不误，岐川即谓漆水也。岐、漆音近，故《渭水注》大道川东南流入漆，即故岐水也，是其证。戴、赵改岐川为岐山，又改杜陵为杜阳，盖不知此别一岐川，在杜陵，不在杜阳。温池去岐山杜阳何止三百里，乃八十里乎？长安西有渠，谓之漆渠。守敬按：《开山图》以下三十三字，各本错入潘岳《关中记》云云下，今移此。潘岳《关中记》曰：关中有泾、渭、灞、浐、酆、鄗、漆、沮之水。守敬按：《文选 上林赋》李善《注》引潘岳《关中记》，泾、渭、灞、浐、酆、鄗、漆、潏，凡八川。《初学记》引同。是郦氏所见《关中记》与李善、徐坚所见本异。《初学记》又引《关中记》云，泾与渭、洛为关中三川。又引《关中记》云，洛水一名漆沮水，出冯翊。是《关中记》泾东渭南皆有漆沮。酆、鄗、漆、沮四水，在长安西南鄠县，皆（注酆鄗水）北注渭。戴氏增作漆沮皆南注，酆、鄗水皆北注，删渭字。守敬按：既云四水皆在鄠县，则皆当北流入渭，何得改漆沮为南注？删渭字则漆沮注于何水？余谓注酆鄗水四字是衍文，自潘岳《关中记》以下各本错入《开山图》云云上，今移此。以上皆释《山海经》北流注渭之文，以下方释泾西之水。周太王去邠度漆，踰梁山，止岐下。故《诗》曰：民之初生，自土沮漆。朱讹作漆沮，戴作沮漆，赵依《经》文乙。会贞按：黄本作沮漆。又曰：率西水浒，至于岐下。守敬按：此泾西之漆沮也。《括地志》，梁山在好畤县西北十八里。在今干州北十里。岐山在今岐山县东北五十里，在杜水之南，故《诗》言自土沮漆，由北而南也。以地望准之，自应先踰梁山，后度
沮漆。而《史记》乃先渡沮漆，后踰梁山，则漆水当在杜水之北，东南流径梁山之东而后可，显与《诗》文不合。按《孟子》只言踰梁山至于岐山之下，《吴越春秋》亦言踰梁山而处岐，不及度漆沮事。疑史公即据《诗》自土沮漆之文而增入之，未遑计其道理，遂尔先后倒置也。自周太王以下各本错入许慎《说文》之上，今移此。班固《地理志》云，漆水在漆县西。守敬按：《郡国志》，漆县有漆水。《注》引《地道记》，水在县西，皆本《汉志》。阚骃《十三州志》又云：漆水出漆县西北岐山，东入渭。守敬按：《书 正义》引同，然有驳文。岐山安得在漆县之西北？故王伯厚《诗地理考》于岐山上，增至字，赵、戴并从之。不知漆县为今之邠州，其西北则在泾水北矣。且《汉志》凡言至者，必其入相近之地。岐山在漆县西南，何得便云东入渭乎？此当云，漆水出漆县岐山西北，东入渭，依《汉志》例立文，方合，晋已无杜阳县，并入漆县，故阚骃可云漆县岐山。许慎《说文》称：漆水出右扶风杜阳县朱讹作杜陵，《笺》曰：孙云，当作杜阳。赵、戴改。岐山，东入渭，从水，桼声。一曰，漆城池也。守敬按：今本《说文》作杜陵，误，当以此订之。大徐本作一曰入洛，误，此同小徐本。自许慎以下，各本错入潘岳《关中记》之上，今移此，与下水出杜阳县相接。今有水出杜阳县岐山北漆溪，谓之漆渠，西南流注岐水。守敬按：此郦氏语。胡东樵误认为阚骃说。下流入雍水以入渭，互详《渭水注》。但川土奇异，守敬按：作变迁解。今说互出，考之经史，各有所据，识浅
见浮，无以辨之矣。守敬按：今本《漆水》篇昧《诗》、《书》之辨，既有错简，又无伦次。《山海经》、《关中记》、《开山图》皆不可以说杜阳之水，今为订正，差有条理。所拟漆渠之水出于杜阳岐山，不差远意。而其流太短，且与《汉志》漆西之义，不甚符合。至《元和志》、《寰宇记》以邠州西白土川东北入泾者当之，且驳斥南流之漆溪非汉水，此盖欲附合《汉志》在漆西之文，又为《水经》东北流所惑。不知《说文》明云入渭，《山海经》亦云入渭，安得以入泾之水冒之？《隋志》于普润下，言有漆水。普润在今麟游之西百余里，与《汉志》在漆西适合，又不背出杜阳岐山之文，此当必有所受。惜今无他籍为详证之耳。或曰，普润本汉杜阳县地，故云有漆水，非必别有本也。
守敬按：漆沮本双声字，言漆可该沮，言沮可该漆。而《汉志》、《说文》并有漆沮者，以《尚书》过漆沮在泾东，《汉志》、《说文》之沮水，是泾东之水，故有沮水而漆水无闻，《诗》之漆沮在泾西，《汉志》、《说文》之漆水是泾西之水，故有漆水而沮水无闻；是各举一字之证也。孔颖达、司马贞、程大昌、王应麟不知此，故纷纷致疑。
　浐水
浐水出京兆蓝田谷，北入于灞。守敬按：浐水入灞，则灞大于浐，而《水经》不立《灞水》篇，灞水但附见于渭水，是亦一闲。
《地理志》曰：浐水守敬按：今本《汉志》作沂水，误，详下。出南陵县之蓝田谷，守敬按：两
汉县属京兆尹，后汉废，在今咸宁县东南。水出蓝田县西南秦岭，今名对家河者是也，而无浐水之目。今别有浐水，在郦氏所指浐水之西。郦氏于《渭水》篇载之云，俗谓之浐水，非也。二水俱北流入霸，西边之水较东边之水为长，故当时已有浐水之称。郦氏以为俗而驳之，乃以东边之水为浐水主名，必别有所据，而今不可考矣。西北流与一水合，水出西南莽谷，守敬按：此水亦出今蓝田县西南秦岭。东北流，注浐水。孙星衍云：浐水出蓝谷，则今所称蓝水是也。莽谷水即辋川矣。会贞按：非也。今之蓝水即霸水，辋川即辋谷水，并见《渭水注》，安得又以之当此二水？
浐水又北历蓝田川，会贞按：《渭水注》叙霸水，亦有历蓝田川之文。盖霸水在蓝田县东，浐水在蓝田县西，两水径蓝田，皆有蓝田川之名，故并称历蓝田川也。北流注于灞水。《地理志》曰：浐水北至灞陵，戴改灞作霸，下同。霸陵县详《渭水注》。入灞水。全氏《鲒埼亭集》曰：《汉志》京兆尹南陵下，沂水出蓝田谷，北至霸陵，入霸水。霸水亦出蓝田谷，入渭。师古曰，沂，先历翻，则沂字而涅声。历考诸书，未闻霸上有沂水也，因质之为地理之学者，亦莫能证其目。或曰，沂者， 之通也， 水亦出藍田，西逕嶢關而復會於霸。今世多以省文作泥，其音之转为涅。是说也，迂回曲折以求之，予未之敢信。且《汉志》泥水出北地郡郁郅县北蛮中，则其来远矣。而于六书又绝无据。乃近以解《水经》之故，取其《浐水》篇读之，则再引《地理志》之文，直曰浐水，而非沂水。乃知六朝旧本固浐水也。夫玄霸素浐，古以二水齐称，而汉家列之命祀，所谓长水者也。是在《地志》例必並書，而 水之以青 軍得
名于史，其出稍晚矣。况善长生于师古之前，专门治《水经》之学，其引《汉志》最审，宁复有可疑哉？守敬按：《说文》，浐水出京兆蓝田谷入霸。而无此沂水。又《三辅黄图》、《上林赋》张揖《注》，产水出蓝田谷，北至霸陵入霸。段氏《说文 注》亦以《汉志》沂为浐之误。故钱坫、洪颐 、汪远孙、陈澧并同此说。而徐松据段氏手迹札记云，按《水经 渭水》篇，泥水、浐水皆出蓝田谷入霸，《汉志》作沂，沂盖泥之声误也。沂又误析，故师古音先历反。此当云，泥水、浐水皆出蓝田谷，北至霸陵入霸。今本脱浐水，郦所据脱沂水，故叙泥水不引《志》文，而《浐水》篇引《志》文也。然据宋敏求《长安志》，则郦《注》述泥水所脱多矣，安知不在所脱中也？今正沂作泥，又补浐水，庶合。泥水小于浐水，故《汉志》、《说文》有浐水，无泥水。且霸水西北流，泥水入霸在蓝田之东，与霸陵不相涉。浐水于霸陵入霸，在蓝田之西北，何得并为一谈。谓泥水、浐水皆北至霸陵入霸乎？段氏此说殊谬。趙氏迴護師古說，又謂沂字亦作 ，見《渭水注》。今《渭水注》具在，何曾有沂亦作泥之文？歧之又歧矣。
　沮水
沮水出北地直路县，东过冯翊祋祤县北，东入于洛。赵沮改，下同，云：按古本《水经》水，今俗误作沮。《史记 索隐》曰，沮水，《地理志》无文。而《水经》以水出北地直路县，东过冯翊祋祤县入洛。《说文》，水出北地直路西，东入洛，从水，●声，侧加切。沮水出汉中房陵东入江。 水，且声，子余切。今北地之，与汉中之沮，更无分别。观小司马所引，犹见唐时《水经》之善，与许
氏《字说》合也。守敬按：《禹贡》作沮，《汉志》亦作沮，惟《说文》作，盖沮字承用已久，故此《经》、《注》仍之。亦如济水，《说文》作泲，而《水经注》仍作济。《索隐》盖据《说文》，改沮作，非唐时《水经》作也。会贞按：《经》云，沮水东过祋祤县北，东入洛。《注》则云，径祋祤县故城西，下循郑渠东北入洛，是径祋祤县南，而《注》不驳《经》之误，知《经》必作县南，传钞讹南，非北也。
《尚书 禹贡》、太史公《禹本纪》云：导渭水东北至泾，又东过漆沮入于河。守敬按：此二十六字各本错入《漆水》篇盖自北而南矣下，今移此。朱过讹作径，戴改过。河讹作洛，黄省曾、吴管本，原作河。此泾东之漆沮也。郦氏合钞《尚书》、《史记 夏本纪》文，而称为《禹本纪》，即《夏本纪》也。《地理志》曰：沮出直路县西，东入洛。朱直路讹作畿县，戴改。守敬按：今本《汉志》作沮水出东，西入洛。王念孙曰，洛在沮东，不得言西入洛。《说文》，水出北地直路西，东入洛。《水经》亦言东入于洛，则《汉志》本作出西东入洛，明矣。是正当据《说文》、《水经》以订《汉志》之误。按《禹贡》，漆沮本入渭，不入洛，自郑国引沮水循郑渠之道，遂不入渭而入洛。胡渭云，《汉志》沮入洛，据郑渠既开后言之，其说是也。孔安国曰：漆、沮，一水名，[三八]亦曰洛水也，出冯翊北，守敬按：此十八字，各本错入《漆水》篇周太王去邠上，今移此。朱一作二。戴改。《史记 夏本纪 索隐》曰，《说文》以漆沮各是一水，孔安国独以为一。是司马贞所见《书 传》本作一，后人据《毛传》改之也。《渭水注》，洛水入焉，阚骃以为漆沮之水也。漆沮本非洛水，自沮水循郑渠之道，下
流入洛，故以洛水当漆沮。是符《禹贡》、《本纪》之说。守敬按：此八字各本错入《漆水》篇引诗至于岐下之下。按《毛诗》是言泾西之漆沮，与《禹贡》、《本纪》何涉？今移此。古有泾东之漆沮，见《禹贡》，有泾西之漆沮，见《毛诗》，原不相混。后世不惟泾东之漆沮，自郑国引沮循郑渠之道，与洛水混，泾西之漆水故迹已湮。郦氏虽引《汉志》、《说文》等书，不能实指其地。杂采异说，惝恍游移。又加以错简，遂使孔颖达、司马贞、程大昌、王应麟皆不能明了。赵氏引《书 疏》、《索隐》、《雍录》、《诗地理考》，不能剖别，徒乱人意，今置不录。今水自直路县会贞按：直路在今中部县西北二百里，已废于后汉。《经》犹称沮水出直路县，盖据旧籍为说，舍此无可指名也。郦氏亦称直路县，足知《注》中于前代之县，但称其县，不称故城者，不必其县尽存也。今沮水出中部县西南山。东南径燋石山，戴改燋作谯。守敬按：《说文》，燋，所以然持火也。此燋字不误。戴改反误。《一统志》，石堂山在中部县西北七十里。《水经注》燋石山，疑即石堂别名。石堂山见赵补《洛水》篇，去燋石山颇远，非一山也。东南流，历檀台川，俗谓之檀台水。屈而夹山西流，又西南径宜君川，世又谓之宜君水。会贞按：《地形志》，宜君县有宜君水。县在今宜君县西南。盖沮水径宜君县境，又谓之宜君水也。
又得黄嵚水口，水西北出云阳县石门山黄嵚谷，守敬按：两汉故县属左冯翊，在今淳化县西北，魏废县，置抚夷护军，晋罢，后魏复置县，属北地郡，在今泾阳县北。《通鉴》，周显王五年，秦献公败三晋之师于石门，即此。《元和志》，石门山在三水县东五十里，峯岩相对，望之似门。据《渭水注》，
五丈渠水出石门山，东南流径黄嵚山西，则黄嵚山在石门山东南。水出其谷，即以黄嵚为名也。东南流，注宜君水。
又东南流，径祋祤县故城西，县以汉景帝二年置。朱《笺》曰：宋本以字下有溪名二字。赵云：按于文不当有此二字。守敬按：残宋本此行缺十一字，以上下文推之，盖无溪名二字。《史记 孝景本纪》，二年置祋祤县。《汉志》同。县属左冯翊，后汉因之。《寰宇记》，汉末废，[三九]在今耀州东北一里。其水南合铜官水。水出县东北，朱无县字，又此句下衍而字，赵据孙潜校增删，戴同。西南径铜官川，谓之铜官水。守敬按：《通鉴》，晋太元九年，秦王坚击后秦军于赵氏坞，后秦军中无井，秦人塞安公谷，堰同官水以困之。又云，后秦王苌使宁北将军姚穆守同官川。《长安志》，同官川水在同官县北五十里，自宜君县界来。今同官川出铜官县东北。又西南流，径祲祤县东，西南流，径其城南原下，而西南注宜君水。
宜君水又南，出土门山西，会贞按：《地形志》，土门县有土门山。《元和志》，土门山在华原县东南四里。在今耀州东南，接富平县界。又谓之沮水。又东南，历土门南原下，东径怀德城南，城在北原上。赵云：按《寰宇记》，怀德故城在今富平县西南十一里，非汉怀德县也。盖后汉末及三国时，因汉旧名，于此立县，今有废城存。《括地志》，怀德故城在同州朝邑县西南四十三
里。据此则是汉县，与此城有别。守敬按：《汉志》左冯翊怀德下，《禹贡》北条荆山在南，下有疆梁原。洛水东南入渭。自是朝邑之怀德，阎百诗言之审矣。自《隋志》误系荆山于富平县，《元和志》、《长安志》遂沿其误。《水经注》叙疆梁于洛水，又于渭水言怀德在渭水之北，沙苑之南，其于汉怀德，确指不误，不特《括地志》、《寰宇记》可证也。又东径汉太上皇陵北，陵在南原上。守敬按：汉高帝葬皇考，起坟陵，见下。《元和志》，汉太上皇陵在栎阳县东北二十五里。《明一统志》，在临潼县东北七十五里。
沮水东注郑渠。昔韩欲令秦无东伐，使水工郑国间秦，凿泾引水，谓之郑渠。渠首上承泾水于中山西中山详下。瓠口，赵西下依《河渠书》增邸字。全、戴增同。会贞按：《汉书 沟洫志》亦言，凿泾水，自中山西邸瓠口为渠。然师古云，邸，至也。《史诠》云，邸当作抵。则不得以邸连瓠口为名，全、赵、戴增邸字，非。《通鉴》晋永和八年，《注》[四〇]引此文亦无邸字。郑渠故道自今泾阳县西北分泾水。所谓瓠中也。《尔雅》《释地》以为周焦获矣。朱获作护，《笺》曰：宋本作获。守敬按：《文选 班叔皮＜北征赋＞ 注》，引《尔雅》作获，今本《尔雅》作护。郭《注》，焦获，今扶风池阳县瓠中是也。《括地志》，焦获在泾阳县城北十数里。在今县西北六十里谷口下。为渠并北山，朱无为字，全同，赵据《史记 河渠书》、《汉书 沟洫志》增。东注洛，三百余里，欲以溉田，中作而觉。秦欲杀郑国，郑国曰：朱脱而字、秦字，不 郑国二字。《笺》曰：《史记》作中以溉田，中作而觉，欲杀郑国，郑国曰。全、赵、戴依增。始臣为闲，然渠成，亦秦之利。戴删成字。卒使就
渠，渠成而用，注填阏之水，溉泽卤之地四万余顷，朱脱之地二字。赵据《史记 河渠书》增，全、戴增同。皆 一锺。朱《笺》曰：皆上史有收字。赵依增。关中沃野，无复凶年，秦以富强，卒并诸侯，命曰郑渠。守敬按：自昔韩欲令秦无东伐至此，本《史记 河渠书》，惟所谓瓠中也二句，参以《尔雅》及郭《注》文。渠渎东径宜秋城北，守敬按：称渠渎者，以无水之故也。《通鉴》晋永和八年，杜洪、张琚据宜秋，即此，在今泾阳县西北。又东径中山南。《河渠书》曰：凿泾水自中山西。朱西讹作而。赵云：《史记》，凿泾水自中山，西邸瓠口为渠，道元盖割裂引之。全依《史记》增邸瓠口为渠五字。守敬按：《史记 封禅书 集解》，徐广曰，《河渠书》曰，凿泾水自中山西，与此正同。况上文暗用《河渠书》，已见瓠口字，故此明引无妨节去。《封禅书》：汉武帝获宝鼎于汾阴，将荐之甘泉。鼎至中山，氤氲，有黄云盖焉。守敬按：原书氤氲作燕。徐广《史记音义》曰：关中有中山，非冀州者也。会贞按：《封禅书 集解》，徐广曰，关中亦复有中山也，非鲁中山。鲁为冀之误，当以此正之。指证此山，俗谓之仲山，非也。赵云：顾祖禹曰，《图经》，中山北接嵯峨，西距冶谷，南并九，泾河自中而出，故名中山。一云，以山在冶谷水西，泾水东也。俗讹仲山，云汉高祖兄仲居此。道元以为非，得之矣。守敬按：《汉书 沟洫志》颜《注》，中读曰仲。《括地志》，中山一名仲山，在云阳县西十五里。《金史 地理志》，淳化县有仲山，皆沿俗说。
今亦名仲山，在泾阳县西北，接淳化县界。郑渠又东，径舍车宫南，会贞按：宫无考。绝冶谷水。朱绝讹作纪，冶讹作治。《笺》曰，纪当作绝。赵改治作冶。冶谷水详《渭水注》。郑渠故渎又东，径 嶭山南，会贞按：司马相如《上林赋》，九嵕 嶭。《汉志》，池阳 嶭山在北。师古曰， 嶭即今俗呼嵯峨山是也。《元和志》，嵯峨山在云阳县东北十里，东西二十五里，南北二十里，山上有云必雨，常以为候。在今泾阳县北。东接三原县，西接淳化县界。池阳县故城北，守敬按：两汉县属左冯翊，魏属冯翊，晋为扶风郡治，后魏属咸阳郡，在今泾阳县西北二里。又东绝清水，清水详《渭水注》。又东径北原下，浊水注焉。赵云：按孔氏《尚书 正义》引《注》作濯水。自浊水以上，今无水。朱无今字、水字。全、赵并云：此处有脱文。戴增。会贞按：谓郑渠自承泾水至会浊水已湮也。浊水上承云阳县县详上文。东大黑泉，东南流，谓之浊谷水。孙星衍云：《长安志》，华原浊谷河水，自县西北孝义乡大海村来，经县四十五里，南流入三原县界。守敬按：《通鉴》，齐永明十一年，魏北地贼支酉进至咸阳北浊谷，即此。今浊谷河出耀州西北甲池堡南马鞍口。又东南，出原注郑渠，又东，历原，径曲梁城北，守敬按：曲梁城即黄白城，盖以城有曲梁宫，故又称曲梁城也。黄白城本曲梁宫，见《渭水注》。又东径太上陵南原下，北屈，径原东，与沮水合，分为二水。一水东南出，即浊水也，至白渠白渠详《渭水注》。与泽泉合，泽泉详下。会贞按：浊水与泽泉合，在
沮水与泽泉合之南。俗谓之漆水，又谓之为漆沮水。孙星衍云：《地形志》，万年有漆沮水。守敬按：下云故浊水得漆沮之名，应此文，则二句指浊水言也。绝白渠，东径万年县故城北，为栎阳[四一]渠，城即栎阳宫也。守敬按：《括地志》，秦栎阳故宫在雍州栎阳县北三十五里，秦献公所造。《三辅黄图》云，高祖都长安，未有宫室，居栎阳宫也。汉高帝葬皇考于是县，起坟陵，署邑号，改曰万年也。守敬按：《史记 高祖纪》，十年，太上皇崩栎阳宫。《汉书》，太上皇崩，葬万年。师古曰，《三辅黄图》云，高祖初居栎阳，故太上皇因在栎阳。十年，太上皇崩，葬其北原，起万年邑，置长、丞也。《地理志》曰：冯翊万年县，高祖置。王莽曰异赤也。故徐广《史记音义》《秦本纪 集解》曰：栎阳，今万年矣。守敬按：秦置栎阳县，汉高帝分置万年县，治栎阳城中，并属左冯翊。后汉省栎阳入万年，仍属左冯翊。魏、晋属京兆，后魏复属冯翊。在今临潼县东北七十五里。阚骃曰：县西有泾渭，北有小河，守敬按：《史记 夏本纪 正义》引《十三州志》，西作南。谓此水也。朱谓讹作渭，《笺》曰：渭此一作此渭。赵云：按非也，渭当作谓，改作谓。全、戴改同。其水又南屈，更名石川水。守敬按：《括地志》，沮水一名石川水。又西南，径郭 城西，守敬按：郭 无考。《史记 赵世家》，武灵王曰，我先王取郭狼，盖别一地。《汉志》，西河郡有皋狼县。《通鉴地理通释》疑是一地。岂秦徙郭狼之人于此，而城因以名欤？ 即狼之俗体。会贞按：此白渠枝
渠，即《渭水注》所谓白渠枝渠东南，径高陵县故城北，又东径栎阳城北者也。与白渠枝渠合，又南，入于渭水也。[四二]
其一水东出，即沮水也。守敬按：自此以下是郦氏据旧籍沮水循郑渠之道。其实沮水已不与郑渠通流，亦如郦氏叙南济、北济，俱是道古，非当时之水也。观《渭水》篇白渠今无水，此篇上叙郑渠自浊水以上今无水，则此为道古明矣。东与泽泉合，会贞按：沮水与泽泉合，在浊水与泽泉合之北。水出沮东泽中，会贞按：《长安志》，泽多泉在富平县西一十三里永润乡温泉 ，东入薄台川三十里，东南入漆沮河，溉民田。毕氏沅谓即《水经注》之泽泉出沮东泽中者。与沮水隔原，相去十五里，俗谓是水为漆水也。朱作渠，赵改柒，全、戴改漆。东流，径薄昭墓南，冢在北原上。会贞按：《寰宇记》，薄昭墓在富平县西十三里，薄太后之弟，封轵侯。宋县即今县。又径怀德城北，城详前。东南注郑渠，合沮水。又自沮直绝，注浊水，至白渠合焉，会贞按：泽泉绝沮，即上所谓沮水东与泽泉合，其至白渠合浊水，即上所谓浊水至白渠与泽泉合也。故浊水得漆沮之名也。朱作柒沮，《笺》曰：当作漆沮。守敬按：《注》上言俗谓泽泉为漆水，至浊水合泽泉，俗谓之漆水，又谓之漆沮水，此复申言之曰，故浊水得漆沮之名。本属之泽泉，浊水无此名，因浊水下流会泽泉，乃有漆水之名，又有漆沮之名。《注》意自明，胡渭乃谓道元以浊水为漆水，不知道元叙浊水上
流不名漆水也。
沮循郑渠，东径当道城南。会贞按：城当在今富平县东北。城在频阳县故城南，频阳宫也，秦厉公置。朱《笺》曰：古本脱秦厉二字，吴本增入。会贞按：《汉志》，频阳，秦厉公置。《史记 秦本纪》，厉公二十一年，初县频阳，又《汉志》所本。两汉县属左冯翊，魏、晋属冯翊，后魏废。在今富平县东北五十里。城北有频山，会贞按：《隋志》，华原有频山。《通典》，美原有平阳山，平、频音同。《元和志》，美原西北十一里有频山。《金志》，美原有频阳山。在今富平县东北七十里。山有汉武帝殿，以石架之。县在山南，故曰频阳也。朱《笺》曰：古本作颍阳，误。孙星衍云：频阳者，滨阳也，古字如此。守敬按：郦氏明言县在频山南，故曰频阳，是主山言。《元和志》亦云，秦厉公于山南立县，盖以《注》为据。而应劭谓县在频水之阳，郦氏虽以郑渠沮水迁就其说，显有不以为然之意。考《史记 河渠书》，叙郑国于西门豹后。豹在魏文侯时，秦厉公则当魏献子时，是置县时尚无郑渠。沮水径县南，安得云在频水之阳？或者应劭本作频山，传钞作频水乎？而《汉志》颜《注》存应说。《史记 王翦传 索隐》亦引之。《晋志》、《通典》并本应说，皆未深考耳。至孙星衍以频阳者滨阳也解，更无谓矣。应劭曰：县在频水之阳。今县之左右无水以应之，所可当者，惟郑渠与沮水。
又东径莲芍县故城北，守敬按：两《汉志》作勺，《晋志 地形志》作芍。赵于此从朱作芍，而《渭水注》又改作勺，失于不照。两汉县属左冯翊，魏、晋、后魏属冯翊，在今渭南县北七十里。《十三州
志》曰：县以草受名也。
沮水又东，径光武故城北，朱光上有汉字，全、赵、戴同。守敬按：《地形志》，频阳有广武城。广、光音近，即此城。如《济水注》广里又作光里，是也。盖因广武变作光武，浅人又加汉字也，今删。城当在今白水县西南。又东，径粟邑县故城北，守敬按：两汉县属左冯翊，魏、晋属冯翊，后废。《地形志》，白水有粟邑城，在白水县北二十八里。王莽更名粟城也。后汉封骑都尉耿夔为侯国。守敬按：《后汉书 耿弇传》，和帝永元三年封。[四三]其水又东北流，注于洛水也。朱也作矣。赵据黄省曾本改。会贞按：沮水下流有二道，石川水入渭，沮水正流入洛。自郑渠湮废，沮水不复入洛，乃与石川水合为一。故今惟石川河于临潼东北入渭。
校记
[一]　「宋本《御览》六十二亦作珚，明本作●，误」　按：此是杨《疏》文，当排双行小字，钞手误作大字，混入《注》文，当改排。
[二]　「徙万户为县」　按：标点本万户作「万家」。《寰宇记》五「渑池县」下云「景帝中二年初城，徙万家为县。」标点本同。王氏《补注》亦作「家」，惟引《水经》作「户」。
[三]　「《御览》一百九十四引潘岳《伤弱子序》」　按：影宋本《御览》百九十四，九三七页此条有脱
文。底本原第五页与班固《西都赋》混为一，班文仅一行，次行引潘文从「子生五月」起，仍有脱字。《疏》实引严可均辑《全晋文》。沈氏《疏证》云：按今为千秋铺。
[四]　「自干注巽」　按：郦《注》有此辞例，犹以离坎代南北也。
[五]　「从宛人陈兆」　按：《类聚》六关下作「陈洮」。
[六]　「朱讹作合桑爽之水」　按：朱本有《笺》，以为后人误读，赵氏本之，《疏》未录《笺》。
[七]　「《通鉴》，唐武德三年，秦王世民进军慈涧」　按：秦王进军在其年七月，其前《通鉴》有四月罗士信围慈涧，胡《注》引《隋志》及此《注》，《疏》宜改用四月事。
[八]　「其阳多●琈之玉」　按：今本《山海经》「阳」作「阴」，郝懿行《笺疏》云：《水经注》及《御览》六十三引此作「其阳」。
[九]　「何得言枯涸也」　按：朱本脱「何」字，沈本同，全、赵、戴校增，《疏》漏记。
[一〇]「何休曰……则何本有此《注》」　按：何休《解诂》云：「名为成周者，本成王所定名，天下初号之云尔。」「成」属下读为「成王」。
[一一]「《河南十二县境簿》」　按：此下钞脱「曰：河南县城」五字，下接东十五里，今补。
[一二]「守敬按亦见《晋书 邵续传》　按：《续传》无此事。《晋书》邵续与《李矩传》同卷，故杨氏误记。今删。（此十字，今台北本亦删，今据删。）
[一三]「雒阳城有夏门」　按：刘昭《注》引李尤铭曰：「夏门值孟，位月在亥。故《寰宇记》曰：正在亥
上。」铭文不宜不录，否则《寰宇记》语费解。
[一四]「抠坐……磨石不动」　按：杨氏云：「岂《大典》本耶？」今检《大典》本，杨所测是也。又赵氏以作「匡坐」为误，但《书钞》百六十（石篇）引正作「匡坐磨石」。朱《笺》当据之。
[一五]「裴司空彦季」　按：据《要删补遗》卷十六云：《魏志 裴潜传》附《秀传》，注引《文章叙录》「秀字季彦」，《晋书》本传亦作「字季彦」，当乙。
[一六]「侍臣当以作侍中为是」　按：《晋书 职官志》，东宫官有中庶子四人，职如侍中。据此则不当作「侍中」。
[一七]「盖郦氏意在存古」　按：郦《注》引《续汉书 百官志》，原文作「十二」，非关元魏之制。
[一八]「《河南志》引华延儁《洛阳记》，阳市作南市」　按：《御览》一百九十一引《洛阳记》作「南市」，当是华延儁《洛阳记》，非陆机《洛阳记》。
[一九]「嵇公临刑处也」　按：原「稽」当作「嵇」，今订。《洛阳伽蓝记》卷二「城东崇真寺」下云：「桥南有中朝时牛马市，刑嵇康之所也。」
[二〇]「以丹漆镂之」　按：原「丹」下脱「漆」字，《续汉志》同。标点本已校补，《寰宇记》、《名胜志》河南八有之，可证。今补。
[二一]「通引谷水过九龙前殿」　按：《魏志 注》作「九龙殿」，杨氏所据本似脱「殿」字，故云「九龙谓九龙殿」。今补「殿」字。
[二二]「以上六句见《管子 桓公问》篇」　按：郦氏钞变其文，「见」字当改作「出」字。
[二三]「沈炳巽曰：是拓跋魏之太和」　按：四库珍本沈氏《集释》无此语，全氏本有之。
[二四]「铜马徙于建始殿东阶下」　按：钞手误脱六十五字，当补，其文曰：「胡军丧乱，此像遂沦。谷水又南径西明门，故广阳门也。门左枝渠东流入城，径太社前，又东径大庙南，又东，于青阳门右，下注明渠。谷水又南，东屈，径津阳门南，故津门也。」
[二五]「《通鉴》魏嘉平元年《注》引此，桁作桥」　按：《疏》误。《通鉴》作「桥」，胡《注》引《水经注》作「桁」。
[二六]「《窦氏家传》」　按：此据周婴《卮林》所考，《疏》不及《卮林》，何也？
[二七]「杨赐，杨震孙，《后汉书》有传，称尝迁少府、光禄勋」　按：据《杨赐传》，熹平二年拜光禄大夫，五年为司徒。郦《注》云光禄大夫杨赐，正二年后五年前，熹平四年时赐所居官，《疏》漏引光禄大夫，疏矣。
[二八]「此石经即卫敬侯书无疑」　熙仲按：《疏》误也。卫觊卒时，子瓘年十岁（《晋书 瓘传》）。永平元年，瓘卒时年七十二（元康元年六月，公元二九一年），十岁时为黄初元年（公元二二〇年），下距正始之元已二十年。《三体石经》为正始中立，敬侯安得书之？杨氏失考。卫恒所谓转失淳法者，指正始中书碑者言之，岂谓卫敬侯耶？杨氏云从未经人道破者，出于误会《卫恒传》语意。《传》所以叙敬侯写淳《尚书》后以示淳而淳不别者，意谓使敬侯在则书碑当由敬侯，
深惜其已死。而叙「至正始中立《三字石经》转失淳法」，则斥正始中书碑之失淳法也。杨氏云「明明谓卫敬侯初学古文于邯郸淳，及书石经乃转失淳法，怪其不遵师法也」，厚诬敬侯以自圆其说，惜哉！章太炎《新出三体石经考》，已考定淳黄初之元已八十九岁，正始书丹绝非淳，或受业于淳者所为，时淳弟子存者有曹霖、韦诞。觊弟子有江统兄弟。
[二九]「接上魏事，叙魏石经」　按：言此下「树之于堂西」等语乃上接前文「魏正始中又立古篆隶《三字石经》」句也。前文之「古文出于黄帝之世」以下至「石经古文转失淳法」句止，则分别释古文、篆书、隶书，亦《注》中之《注》也。
[三〇]「碑石四十八枚……广三十丈」　按：熊氏按云，「此二句补叙《汉石经》，碑上当有汉字乃分明。」此言非是，据洪适《隶释》、《隶续》所考定，一字为汉石经，三字为魏石经，近人王国维亦续考，已成定论。郦氏注「碑石四十八枚广三十丈」在上文「树之于堂西」之下，实误以汉石经之石数为魏石经之石数，《疏》但当说明其误，不必曲护。若如熊氏所言碑石上加汉字，沿讹袭谬，转滋纠纷。且上文方言「魏正始中又立古篆隶《三字石经》，树之于堂西，石长八尺广四尺」，下接「魏明帝又刊《典论》六碑附于其次」，横阑入「汉碑石四十八枚广三十丈」十一字，不成文理矣。《御览》五八九引《西征记》国子堂前碑三十五枚为《三字石经》，太学堂前碑四十枚为《一字石经》。郦《注》明谓《汉石经》碑立于太学讲堂东侧，而《魏石经》碑则树之于堂西，碑石四十八枚岂得列于堂西？
[三一]「《论语》三碑下脱存字……《论语》本五碑」　按：熊氏谓《后汉书 蔡邕传》引《洛阳记》东行《论语》三碑二碑毁，例以上文它经记存毁之例，《论语》本五碑，此句当作「三碑存二碑毁」，合计汉碑共四十八枚，《西征记》脱「八」字，则卓见也。王国维《魏石经考》一以为为石数莫确于《洛阳记》，犹隔一间。《洛阳伽蓝记》云：石碑四十八枚，亦表里隶书，其与郦《注》数同，皆确数也。
[三二]「今云文帝刊附，亦误也」　按：指前《注》文「魏明帝」，朱《笺》本讹作「文帝」。
[三三]「汉曰东中门」　按：周祖谟校《伽蓝记》改曰中东门是也。
[三四]「《类聚》引《异苑》作投」　按：汪绍楹校本仍作「逗」。（此句守敬按语，今据台北本删改为「《大典》本、残宋本作逗。」）
[三五]「《御览》引《异苑》作止」　按：影宋本作「正」，依晋人语，作「正」为有意味。（此九字，今据台北本删改。）
[三六]「东北至河南县南，北入洛」　按：沈炳巽云：「河南废县在府城唐苑内。」
[三七]「而西下增南字，非也」　按：《括地志》六引《洛阳记》云河南县西南二十五里，乃所本也。
[三八]「孔安国曰：漆、沮，一水名」　按：戴改《书 传 正义》之「二」作「一」，但仍《注》曰今《书 传》作「二水名」。
[三九]「《寰宇记》，汉末废」　按：《寰宇记》三十一，华原县本汉祋祤县地，无汉末废文，同官县亦无
此语。云阳县则有之。
[四〇]「《通鉴》晋永和八年，《注》」　按：胡《注》无「邸」字，标点本误以「西」字属下作「西瓠」。
[四一]「东径万年县故城北，为栎阳」　按：此下钞脱「渠城即栎阳」五字，当补。
[四二]「又南，入于渭水也」　按：此上钞脱「与白渠枝渠合」六字，当补。
[四三]「和帝永初三年封」　按：杨氏误记「和」为「安」字。《夔传》以和帝永元三年封，时以骑都尉随窦宪击匈奴有功，今订。
《水经注疏》卷十七
　　后魏郦道元注
  </div>
  <div class="pagination">
   <a href="水经注疏_page34.html">
    上一页
   </a>
   <span>
    ...
   </span>
   <a href="水经注疏_page30.html">
    30
   </a>
   <a href="水经注疏_page31.html">
    31
   </a>
   <a href="水经注疏_page32.html">
    32
   </a>
   <a href="水经注疏_page33.html">
    33
   </a>
   <a href="水经注疏_page34.html">
    34
   </a>
   <span class="current-page">
    35
   </span>
   <a href="水经注疏_page36.html">
    36
   </a>
   <a href="水经注疏_page37.html">
    37
   </a>
   <a href="水经注疏_page38.html">
    38
   </a>
   <a href="水经注疏_page39.html">
    39
   </a>
   <a href="水经注疏_page40.html">
    40
   </a>
   <span>
    ...
   </span>
   <a href="水经注疏_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
