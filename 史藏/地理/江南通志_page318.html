<!DOCTYPE html>
<html>
<head>
    <meta charset="UTF-8">
    <title>江南通志 - 第 318 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 318 页/共 731 页</h1>
    <div class="content">　　韩原善万歴中知长洲执法不挠而和气蔼如力请均役诡寄悉清【长洲县志】
　　胡士容知长洲有经济才尝以沙湖之险爲行旅患筑至和塘五十里以达昆山人称爲胡公塘【长洲县志】
　　江盈科字进之湖广人万歴间知长洲常戴星出入不辞劳瘁【长洲县志】
　　邓云霄字元度东莞人万歴中莅长洲诸事科条画一可垂永久【长洲县志】
　　萧景腆晋江人万歴中授长洲县丞太监张志聪过郡横索不遂缚知县郭波于车后景腆率所部弓手直前夺波手披志聪市民皆梯屋飞瓦助之事闻逮诏狱得免死吴人立碑纪其事【长洲县志】祁承防字尔光浙江人万歴中知长洲县歳大荒承防议赈议蠲民免于灾又悯邑田半入官户细民所余无几条议更张不果行而去民思之【广舆记】叶成章字慕同同安人万歴间长洲令甫至漫不省事人呼之爲叶木头既而判决如流钱谷利弊洞若观火吏胥屏息以最擢御史【长洲县志】傅光宅字伯俊聊城人万歴八年知吴县精心吏治案无积牍时有丈量之令里胥互爲奸诡光宅摘发如神征拜御史【吴县志】
　　袁宏道字中郎公安人万歴二十三年知吴县轻刑省讼然一干法立惩艾不少贷尝自闭门六曹吏任其别营生业有所命则呼之定惩赋法命里长分儹五甲以恤经催之劳民便之永遵爲制【吴县志】
　　江桂馥字尔馨泰宁人任吴县丞不携家累性刚守洁虽强御莫能挠人呼爲江铁头【吴县志】刘时俊字勿所隆昌人万歴中知吴江下车即令民具沿门册就册摘大憝歴举其隐罪人以爲神征输先分缓急赋办而民不困公余每微服轻舆讲道学舍雅好琴瑟声彻公廨【吴江县志】
　　耿橘沈阳人万歴中知常熟首复子游书院濬福山盐铁梅李诸塘工毕而民不扰着有常熟水利兴革实政二书【常熟县志】
　　聂云翰字羽曲周人万歴间知昆山以抑豪强祛蠧弊爲主而才术足以相副将编赋役以爲非户清则田不出非田出则役不均乃总户履畆而校之造爲虎头鼠尾册按上中下三等以定之修城陴所度丈尺工费屈指可得人以爲神【昆山县志】樊玉衡字元之黄冈人万歴中爲昆山令甫至即取前令聂君政牍视之喜曰我愿爲曹参防当编审隐覆万状玉衡以三日毕毫髪无爽时方责逋赋恻然曰民逋赋时吾数龄耳今其人少者壮壮者老老者死吾何爱吾官而穷此不可诘之逋哉其缓之然民愿输负恐后体素羸自奉至薄尝乘小艇视水灾与饥民相对噉菜粥甘之后以父疾告归祠于马鞍山巅至今有祷辄应【昆山县志】陈祖苞字令威海宁人万歴中知昆山赋役蠧力加厘剔尝一署太仓再署常熟两邑交颂【昆山县志】杨涟字大洪应山人万歴三十六年知常熟初至与城隍神约所不秉公而狥绅豪者有如日请嘱遂絶久之政声籍甚举天下清官第一内擢给事中毁所束带以办行装【常熟县志】
　　李三省字思曽郧阳人万歴中昆山县丞邑频潦丞职水利三省乘小艇自携米粟循行阡陌便宜修救未尝受民一鲑一菜已而病卒邑令刘应龙视含殓见其牀无帏爲出涕【昆山县志】
　　杨姜天启间苏州同知督造漕艘及军器有能声摄浒墅钞关商民便之时织造内监李实骄横姜不爲屈实怒诬劾去官【苏州府志】
　　陈文瑞字应萃同安人天启间知吴县按狱必持法推情豪贵莫敢挠于防独尤加惠焉【吴县志】陈洪谧字龙甫晋江人崇祯时除苏州知府郡多逋赋考成严切或劝其亟催科洪谧笑曰吾宁以民命博一官哉歳饥谷涌贵羣不逞聚党入豪家劫粟密捕渠魁三人杖杀之于是发积谷劝富家出粟不三日价平乱遂息流寇犯安庆督抚檄苏撤阊门傍城民居万家爲防御计洪谧曰撤恐扰民即有变愿以百口保之卒不奉檄人服其镇定【苏州府志】
　　倪长玗字伯屏平湖人崇祯时授苏州府推官抑豪强锄奸猾一郡皆惮其威时郡守陈洪谧性慈和然遇事辄相诹度无龃龉郡人爲立双清书院【苏州府志】
　　牛若麟字鹤沙黄州人崇祯时知吴县饥民蜂起若麟先赈而后治其首难变遂息【吴县志】
　　熊开元字元年嘉鱼人崇祯时知吴江县性机警决狱多平反以南北粮运役法不均乃以南配北定爲例民困得苏【吴江县志】
　　李实字如石遂宁人崇祯末知长洲县每遇征输但以至诚劝谕不加敲扑而国课无缺【长洲县志】
　　国朝丁允元字右海日照人顺治二年知苏州府时庻务草创允元练习典故因事厘正纲纪秩然山泽间余寇未靖大兵驻郡者盈万一切军资器械皆区处合宜民不知扰尤加意人材所识拔多知名士
　　郭文雄字鸣上文水人顺治十六年以拔贡授昆山令簿书皆自钩校不假手胥吏催科尽革耗羡摘欠之尤者掲之县门不遣一役而民皆趋令昆俗多借假命恐喝取财文雄着令凡殴杀者必里邻公举得实而坐毋许一人首告时军旗肆横文雄奉行官兑之令力禁约之以疾卒官贫不能归葬士民醵金葬于马鞍山之南立祠墓前
　　吴道煌字瑶如宛平人顺治已丑进士康熙二年知苏州郡故烦剧前守治事日不暇给道煌性寛厚以清静爲理上官多疑其废弛及察其政无不举有投牒者辄缓其勾稽或悔而不愿终讼辄听之后以事报罢积案有未结者令吏抱牍至悉焚之曰吾不留此爲虐民地也去后民思之立祠于虎邱山麓
　　师佐字靖公河南永宁人顺治壬辰进士由福宁知州迁苏郡督粮同知贫不能就道士民醵金助之及莅苏不擅受一词董理漕兑厘弊端却规例每谕粮户尔等省一分旁费则完一分正务民咸感悦三督漕白解饷江广复疏濬吴淞水利勘荒履亩皆尽厥职督抚交荐之防卒
　　沈恩举字谦能汀州人顺治丁酉举人康熙初年知长洲县吴中大水恩举加意抚绥催输不事鞭扑课亦及额邑素横恶乃立需索单于里甲每月填报有无舆皂敛迹又旱蝗爲灾斋沐步祷蝗不害稼雨亦随降民祀之前令叶成章祠题爲双清书院
　　于宗尭字二巍广宁人年十九以父廕除常熟知县勇于爲治兴利剔虽老吏弗及邑素有漕蠧爲民害视事三月即痛除之性孤介屏絶馈遗搏击豪强而待良民慈恕三年如一日卒于官邑中罢市巷哭醵金治其防将北归百姓道留之遂葬虞山南麓题其阡曰万民留葬【以上旧通志】刘定国字奠万奉天人康熙三年爲吴江令邑当南北孔道师行所过绎骚定国具舟车待境上至则犒劳将士即导之出境民以无扰听讼明敏两造至庭立时决遣尝阅视狱囚止三人当遣戍者明日即令就道囹圄一空
　　霍勳字立清苑人康熙十四年知吴江县洁已爱民随宜抚辑催科不遣胥听讼不尚击鸷以事繋狱者月给米冬给衣絮置草鞯以借之未期月丁内艰去官各项赔垫缺额三千余两邑民争先输助一月而完
　　郭琇字华野即墨人康熙庚戌进士知吴江县材力强干屡断疑狱民惊爲神征输行版串法分爲十限俾民依限完纳又置戥县门使民自称投柜胥吏无所假手总督于成龙尝赠之以诗廵抚汤斌称其清而能以卓异特荐












　　江南通志卷一百十三
<史部,地理类,都会郡县之属,江南通志>
　　钦定四库全书
　　江南通志卷一百十四
　　职官志
　　名宦【三　松常镇三府】
　　松江府
　　唐苏籥宰华亭简惠公正【南畿志】
　　张聿琅琊人宰华亭政治凛然民吏有犯书之于籍许以自新再犯则勘籍杖之府吏有所需则榜邑门曰府以某事下县索某物若干期某日齐足民感其诚供输无敢后尝有以干乞爲业者入其界曰此政不可挠遂抵他境【南畿志】
　　宋钱贻范彭城人庆歴间知华亭县时歳旱频仍贻范讲求利病开顾防浦盘龙塘诸水以时蓄泄万民赖之【南畿志】
　　吴及字几道静海人皇祐间知华亭县时旱蝗及祷于横山之神得雨蝗亦避境至秋大稔乃敎民预修水利以待淫潦明年大水阡陌坚完沟洫通利复稔如初比三年家给人足【宋史本传】
　　刘鹏彭城人元祐四年爲华亭令下车即修庠序立敎诫簿书期防各有条理不数月一境大治【南畿志】
　　刘颖字公硕衢州人提举浙西常平疏淀山湖泄吴淞江水民田赖之【宋史本传】
　　王珏字德全临川人提举浙西茶盐开华亭濒海支河二百余里自是盐得流通田资灌溉【南畿志】黄瑀字徳操闽县人绍兴中权华亭县歳凶瑀请常平使者发廪以赈使者谓须俟奏报瑀曰民命在旦夕茍可生之虽重得罪不悔退即发粟赈给全活者万计【华亭县志】
　　刘俣字硕翁绍兴间知华亭县防催输急俣谒台府愿寛假三月乃治酒政损关征不三月课入自倍逋赋以偿滨海有秦山盐铁蚌港三堰不治俣作堤成灌田六万亩【华亭县志】
　　李□字叔周监华亭税被檄视潦舟行民田中有监司圭田吏不敢以潦闻□曰水潦爲患上供且应复况圭田乎尽复其租常平使者闻而竒之【宋史本传】
　　杨樗年字茂良丹徒人知华亭县歳饥乃悉蠲赋之无艺者以私帑代输提刑狱司檄繋平民十余爲盗樗年廉得其情即释之吏请须报曰民以盗系少稽则生理荡然矣宁以故纵获戾不忍见民之殆也【华亭县志】
　　邱崈江隂人乾道中知秀州时华亭捍海堰废潮坏并海田苏湖被其害崈剙筑三月而成寻知平江【宋史本传】
　　杨瑾字廷润余姚人绍定间摄华亭蠲胥吏白纳钱寛民户积逋弛酒税无艺之征吏民大悦守以闻于朝遂使即真于是修经界立义役迁庙学凡前令所不能办者处之沛然有余【华亭县志】孙子秀字元实余姚人开庆初爲浙西提举奏省华亭茶盐分司蠲其非法多取者于是流散复业【宋史本传】
　　施退翁山隂人淳祐间知华亭县以风化爲已任兴学校建讲堂创斋庐以敎学者【南畿志】
　　孟文龙字震翁亚圣公裔监华亭船场时贾似道柄国百僚悉隳法守文龙尽职不少怠【华亭县志】
　　元吕谦字和之亳人从丞相巴延南征拜将军镇守上海当春劝农召父老谓曰善牧羊者先去败羣善治民者先除民病由是里胥畏惮境内肃然【南畿志】
　　赵知章字伯常睢阳人松江运盐使分司至元间两浙盐税计引四万后松江一郡至十万有竒民大困知章以廉律已谕富者出财贫者佣力财力相资课以大集【松江府志】
　　布萨翰文字行之至元末知松江府奏析华亭为上海在任爱民如子秩满归郡民拥道嗟涕【南畿志】张之翰字周卿邯郸人至元末以侍讲学士知松江府民苦荒租额以十万计翰力陈其弊悉奏除之【南畿志】
　　石从愿大德间以翰林知松江府明防郡无寃民及代去儿童连袂歌好知府云【松江府志】
　　吉噜尔至大间知松江府性廉贞豪民有怀金贽见者悉送为官物【松江府志】
　　张国英字世禄延祐间尹华亭时郡将陵轹有司其苍头庐儿日游街曲谑浪民妇国英一制之以法民借以安【华亭县志】
　　张如砥字周道歴城人延祐初知上海县洁已爱民有民负寺僧租适婴儿病死遂讼僧索租殴死如砥曰不殴尔而殴婴儿诈也叱使去丙辰秋浙西大水坏禾稼行省诘县征赋如常如砥力争得减【上海县志】
　　邓巨川字百川真定人至治初为上海丞尝建言以苖粮改科为豆麦民被其利【上海县志】
　　何防字叔正泰定间知上海县家累十余口屑蔆作粥了无愠叹【南畿志】
　　刘辉字文大汴人至正间知上海县县以宋季公田虚征加税额数倍往往破产辉设法劝富民出粟为常平本赋役乃均濒海民相挺为暴乱有司莫敢诘辉取痛惩之抚其孱弱谕以礼义众皆帖服创置社学百六十余所举乡约日课民种桑枣【上海县志】
　　张德昭字彦明邢台人至正七年尹华亭歳涝都水使者勒取有秋状德昭固争至投所授勅求去使者悟乃止钱衮为八字颂刻之郭门曰公平廉明勤俭慈让时谓实录【南畿志】
　　郑铢字彦平浦江人至正中授松江等处稻田提领所大使先是征民无艺歳有羡粮万余斛铢至即命还民吏以无主名爲解乃计家口数分之稻田所素号米谷府铢日籴于市犹窭人然【松江府志】王艮字止善诸暨人爲江浙行省检校官有诣中书诉松江富民包隐田土爲粮沙荡为钞宜纠察追收之艮至松江条陈曲折以破其诳妄言不过欲竦朝廷之听以报宿怨万一民心动摇患生不测岂国家培养根本之策哉艮言上事遂寝【元史良吏传】
　　王至和乐安人至正间爲松江知府兴学校订释奠礼刻栽桑图以敎民歳饥发常平粟同僚以爲疑叹曰民少需则死矣有罪吾当之遂尽发所积活饥民八万有竒【松江府志】
　　鲁渊字道源建德人元季为华亭县丞佐治公廉以道学自重郡之学春秋者多出其门【南畿志】胡存道字师善诸暨人至正末仕松江府学训导苗寇至将焚学宫存道曰吾为学守当与俱亡叱贼曰若宁杀吾学不可毁也兵怒杀之【南畿志】
　　明祝挺字正夫鄱阳人洪武初知上海县时钱鹤臯倡乱挺怀印走府谋讨逆爲贼所得廹使见僞帅挺毅然不屈贼释之乃密遣人谕巨室聚义兵斩伪帅于西沟时右相国徐达遣偏帅破钱鹤臯将移兵县境挺星驰诣帅曰民已定矣无烦大军帅捕余党甚急挺潜使报状于达达为上闻按问得释【南畿志】
　　冯荣和州人洪武三年授华亭知县钱鹤臯爲乱荣被执不屈缚置狱中及乱定总兵葛俊怒从乱者欲尽杀之荣固争得止全活者数万口【南畿志】王文贞洪武六年以府同知署华亭县事时兵后敎弛文贞复学故址筑射圃建观德堂举行乡射礼又时临讲堂以训诸生议者方之文翁【华亭县志】蒋惠鄱阳人洪武十一年知华亭县先是县繋平民三十人指为大盗惠察其无辜立贳之乃密授方略得真盗十八人正其罪【南畿志】
　　萧九万南昌人洪武间华亭知县尝书容忍思虑四字疏其义揭门屏间以诲讼者疏陈民弊五事忤防被逮临刑齧指血録诗报母云微臣斩首丹心在尚有英魂返故乡【旧通志】
　　周继瑜松江同知建文时勤王诏下即榜募义勇入援极言大义指斥靖难兵成祖立死尤烈【松江府志】黄子威名辂以字行进贤人永乐二年知松江府时郡罹水患子威跋履乡邑抚绥赈赉民頼存活以母忧去其后郡更三守而民犹讴思不置朝廷知之俾令复任【南畿志】
　　魏骥字仲房萧山人永乐初授松江府学训导汲汲成就人材诸生读书学宫或夜携茶粥劳问诸生益感激自奋满九载杨珙等诣阙乞留【郑晓名臣记】侯端字敬庄盱眙人永乐间授金山衞指挥同知倭寇逼城端与同知衞事郤某分兵出战郤出南门全军皆覆贼遂入据城断桥端孤军在东门自分必死跃马入西门与贼巷战身被箭如猬复驰出东门鸣鼓招散军得百人令曰今潮退舟胶人持草一束与炮俱进至海滩焚贼船十余艘贼不得归遂殱之【南畿志】
　　王源字啓津龙岩人洪熙间爲松江同知奏罢重额粮二十四万余石逋负粮三十九万余石而苏州亦得例减七十余万有奸民褚路等诬陷平民二百余家源悉平反其狱【南畿志】
　　赵豫字定素安肃人宣德中知松江府轻徭役节冗费减吏员什伍尤重儒术待学官必以宾礼至要途显宦不能逢迎焉【南畿志】
　　叶冕字拱辰浮梁人景泰二年知松江府时连歳饥馑悉力赈救淀山湖半属昆山界堤坏相推诿冕独爲修筑苏人愧之【南畿志】
　　杨昕瑞安人景泰三年知上海县兴学劝农平徭简讼以母忧去赙赠皆不受起知华亭清操益励【南畿志】
　　甯祥章邱人景泰中松江同知尝浚蒲汇塘建盘龙塘诸桥歳旱奏免两邑税粮十九万石【南畿志】吴则宣平人天顺间华亭主簿明察善断巡抚滕昭遣署上海清负租一万八千石设防赈饥全活甚众海溢爲灾复请蠲租六千余石士民为作借贤育民诗【华亭县志】
　　郭纶字理之长寿人成化中知华亭县明察严整未明即出视事逮暮始休盛暑不去衣冠诸吏行文书外无敢出一语时中贵人至县仆从多横索纶按驿券无名者叱左右收缚之中贵人皇恐谢过自是豪强屏迹【南畿志】
　　王衡字宗铨稷山人成化中由御史知松江府方正清严人不敢干以私止息嚚讼非重犯未尝繋狱囹圄数空民运至洲淮安交兑者苦官军摧剥衡具奏其弊得免【南畿志】
　　樊莹字廷璧常山人成化中知府事时运夫折阅逋欠积累莹昼夜讲画乃革夫役之扰定长税之人于是运粮者关系切身无敢轻费掌计者出入有限无可蔽藏而积弊十去八九矣【南畿志】汪宣字德卿江陵人成化间知华亭县通练明察庭无留事兴学校礼师儒奬励人材多所造就【南畿志】
　　徐潭字惟静定海人治间知上海县故事区里之长歳有例输官潭斥不取先是讼者苦遣役潭造木人付讼者令持置所诉之家人抱木人自诣无敢后者【上海县志】
　　路迎字宾旸汶上人正德间知松江府俗尚师巫而困于盗贼迎严督巡司申保甲有擒贼至者赃证具即与众共弃之令民五家爲伍十家爲邻有以左道惑众及祈赛淫祀者各自首发不举者坐以其罪由是悉得盗魁邪术亦息【旧通志】
　　王卿字良佐太原人正德十二年知上海县敦重质实不为赫赫名或干以私即面赪直视不答武宗南巡诸邀索一不应第曰车驾至日供不供有令在何先事自扰为【上海县志】
　　聂豹字文蔚永丰人正德间知华亭县县大水饥民流徙豹劳来安集发诸奸侵盗银万六千两用代逋赋濬塘港三万丈复塘之废者万二千丈民不苦水逃亡复业者三千余户【华亭县志】
　　郑洛书字啓范莆田人正德中知上海县慈惠明敏凡讼听其自息不息者始召而折之以理建社学凡十六区准常平法建仓积谷以备赈以赋法久弊议均田爲三则后巡抚林润定爲三乡本洛书议也【上海县志】
　　方钝字子铦巴陵人嘉靖初知华亭县始至值歳饥大书榜县门敎民省费忍事其有讼者辄谆谕止之自奉俭约菜羮脱粟清节矫然【华亭县志】熊宇字元性长沙人嘉靖八年以御史出知松江府去苛剔蠧与民休息工诗有郡斋赏牡丹诗曰正忆桑麻沾细雨更添珠玉对名花人争诵之【松江府志】
　　黄润晋江人嘉靖十五年知松江府以八事定赋役九事攷里甲二事正均徭至今守其法【松江府志】许拱字宏庄南安人嘉靖中授华亭训导端轨正仪不严而肃与知府黄润乡里同学拱从诸寮旅见公庭外未尝私谒即润召之弗往也【华亭县志】黄防遂宁人嘉靖十九年知松江府时同知李蓁通判张叔宣推官黄洪毗皆称良吏防每晨必与蓁等同升公座画卯毕俾各还署视事即封东西两夹道及未申间复聚郡堂问所施行共议可否听讼则邀僚佐县官共鞫之黠猾无敢以游词进士大夫亦无从干请也临去惟来时敝箧不置锁键令吏民简视始发【松江府志】
　　何继之字善甫顺德人嘉靖二十年知松江府时当灾馑发赈平粜安集流亡不遗余力自奉俭约卧敝榻服澣衣五年如一日【松江府志】
　　刘存德字志仁同安人嘉靖中知松江府时苦旱六载逋赋至二百余万特设叅政督之存德拊循安防请于使者寛期以俟秋成是歳大穰使者欲尽征及额存德又请分三载其后浃歳大熟遂补积逋什之五六【松江府志】
　　方廉字以清新城人嘉靖三十二年知松江府时倭寇入犯廉増陴浚濠爲守御计冦至弗能克条上便宜使民间得自募乡勇保聚杀贼立赏格爲劝减客兵十七故被寇五年民犹得休息云【松江府志】俞大猷字志辅泉州人嘉靖三十三年以副总兵驻金山尝击倭于平望又战于六金垻皆大防斩首三千级【松江府志】
　　刘东阳四川人嘉靖中任上海丞萧显入冦东阳击之众皆溃走东阳挺身独战遂遇害先是上海未城镇海卫指挥武尚文同建平县丞宋鳌统所部驻焉贼至尚文击败之追贼遇伏死鳌亦力战死之与东阳并祀羣忠祠【上海县志】
　　郜光先字子孝长冶人嘉靖中知上海县深沈有才干听讼明简时运官多横索一日率数十人持梃露刃入县门光先手执卫弁叱舆尽缚其从卒趣吏具状申制府弁请罪数四乃释之下令驱漕艘出浦外鱼贯而兑官军唯唯无敢哗不三日事竣【上海县志】
　　臧继芳字元实长兴人嘉靖四十年知松江府每日以规条揭屏上循防而行盗丁彪聚众数百贩盐湖海间巡抚将议继芳请谕令自归诸胁从竟缚彪驰献【松江府志】
　　韩崇福字君祉密云人嘉靖间松江教授以师道自居与郡邑礼貎微不合浩然竟去诸生驰过江追还之倭寇薄城崇福登陴分守发二矢皆殪其魁贼乃引却寻奉檄出浦守御所统不满数百人寇矢集如雨崇福弗动徐还射之无不命中斩馘而旋【松江府志】
　　陈邦颜字献祉晋江人嘉靖间华亭知县县方大水邦顔尽心抚字每过丙夜不寝或劝之少逸曰吾身逸矣如吾民何歳兑漕米故多丛奸邦顔廉得主名尽寘之法催科不遣胥卒第出片纸署数字传告里长缓急如期至【华亭县志】
　　黄文炜字德华南城人嘉靖间知上海县抚弱锄强置学田百余亩建羣忠祠以祀死事者政教翕然以劳瘁卒于任廉无以敛诸丞簿爲贷金治木【上海县志】
</div>
    <div class="pagination">
<a href="江南通志_page317.html">上一页</a><span>...</span><a href="江南通志_page313.html">313</a><a href="江南通志_page314.html">314</a><a href="江南通志_page315.html">315</a><a href="江南通志_page316.html">316</a><a href="江南通志_page317.html">317</a><span class="current-page">318</span><a href="江南通志_page319.html">319</a><a href="江南通志_page320.html">320</a><a href="江南通志_page321.html">321</a><a href="江南通志_page322.html">322</a><a href="江南通志_page323.html">323</a><span>...</span><a href="江南通志_page319.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
