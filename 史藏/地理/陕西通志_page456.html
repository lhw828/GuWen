<!DOCTYPE html>
<html>
 <head>
  <meta charset="utf-8"/>
  <title>
   陕西通志 - 第 456 页/共 490 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   陕西通志 - 第 456 页/共 490 页
  </h1>
  <div class="content">
   西平王李晟东渭桥纪功碑【有铭】　　同前
　　天有柱以正其倾地有维以纽其絶皇王有辅佐以济其艰难非命厯所归不得生良弼非君臣相合不能集大勲非暴乱多不足表忠节非奸猾炽熖不克展雄才天与事肆防然后功臣着而王业兴焉髙祖太宗拓迹垂统扫乾坤之沴气拯生灵之涂炭其受命也正其布泽也寛六宗丕承克广前烈虽遇屯否化危成安二百年间五夷大难由内以正宸极者再自外而复都邑者三山岳降神云龙叶契继生贤哲保定邦家神龙中诸武擅权甚间王室则有若扶阳王彦范等推戴中宗绍复业景龙末嬖韦窥国渎紊乾纲则有若徐国公幽求等左右宗扫除凶秽天寳之季盗起幽陵翠华南征潼关不守广徳之际戎轶邠郊皇舆东巡酆宫罢警则有若尚父子仪等殄殪丑逆册肃宗于岐攘却蕃夷翊代宗于陜建中四祀冦发上京暴灭人神僣称名器则有若西平王晟等剪灭大憝廓清中区惟兹数公异时同道徳济于社稷勲书于鼎彞唐之得人于斯为盛东渭桥抵王城东北四十里而国之廪积在焉始晟于此驻孤军纠羣帅俟时而动一举成功予用是扬其美而纪其功以明事之有因谋之有素也粤若菲徳嗣膺大寳化乖柔逺明不烛幽淮右贼臣提兵犯顺凭凌汝服震压洛师朕悯将吏之受污哀蒸黎之无诉罔思卫已姑务靖人亟发禁师东征不轨犹虑胜敌之未勇乃征泾师以继之贼泚畜奸觑隙乘便饵诱贪卒扇结暴徒伺其不虞噪聚犯阙朕引咎出次薄伐二畿封豕长虵穴处宫庙磨牙喷毒噬螫害人晟时总偏师逺戍河朔曾不俟召闻难骏奔鼓义勇仗顺之师吞败亡稔恶之防雄威胜势疾若飚驰属贼帅昏迷恃众贪乱诱我蟊贼连谋内逼朝廷载迁闗河长扰豺狼塞路羿浇争驱人烟絶于井邑隂燐交于田野物情大骇荡然靡依晟乃设位军门哭而誓众国讐不灭无以身为遂发感激呜咽流涕天地为之变色将帅为之动心军中较然知有逆顺晟乃度公积计私课程赏典定刑章行令自身録功先下由是勇者奋力智者効谋其气倍增其心如一屹立坚壁于渭之阳奸逆畏威而震慴忠义奋气而耸慕分羣凶之势不敢相附为诸鎭之援俾得自坚晟之力也二月守暨乎夏五月晟知众心可用乃拣日飨士乙未陈师于东郊如虎如豹如熊如罴凶徒接战累合皆北倒戈弃甲罔敌我师乘而殪之摩垒而止戊戌方旭连营进攻贼众相惊股战魄骇登陴而不敢拒阖门而不敢窥晟仗钺启行执桴亲鼓敛隍堑排墙垣胜气兆于风云威声振于原野指顾摧靡荡无孑遗布朝防以寛胁从励臣节以诛同恶干轴倾而复纽皇维弛而更张迁枭声为好音变祅祲为和气然后闲戎律厘军容不諠不哗有严有翼搜苑圃殄遗冦清宫门授彼有司宣言于众曰龚行天讨将以遏乱畧去人害王师所至歌舞从之其或矜勇恃勲作威肆掠是则以暴易暴夫何赖焉懋功有恒赏违禁有常罚惟国之令典不得以赎论敢犯令者杀之无赦爰择便地引军出屯马无错羣士必成列尅敌弥日都人莫知徐命有地之官周谕里士庶闻巨猾之殱殄而我师壶觞犒军如恐不及者若赤子之保慈母涸鳞之起洪波或欣而呼或感而泣吾是以知列祖积徳人懐其深贤臣佐时功济斯美晟有兴运之畧有匪躬之忱有定乱之勲有禁暴之德俾予从乂垂拱仰成乃册拜司徒兼中书令加实封一千户录功第一叙位居首事业编乎史册徳辉流乎颂声入为防龙出作方召賛贺徽烈中外具瞻而晟居髙牧卑辞满守约崇让而勲阀弥耀恶盈而福禄攸归斯又明哲之规愼终如始者也夫制敌在谋不在众感人以义不以威当天地屯防邦家离析援孤者踣党盛者强羣心嚣嚣靡所止戾若风动中野波腾沧从而拯之岂易为力于时马不满百驷兵不盈万人无郡邑土田之资无城池险阻之固独立不惧气吞羣凶以尽忠誓心以必死励已以大顺率众以至诚动天众心攸同天意允答故措军散地而不可拔致讨勍冦而力有余国危能安军胜能整古所谓卫社稷者晟其当之播扬休风篆刻贞石俾厥后嗣无忘乃功铭曰赫矣我唐受天眷命祖功宗德浸泽储庆穷海请吏遐荒禀令宁一九服惠康万姓三五以还莫之与盛迨予不辱守丕图烛理匪时立诚未孚蠢尔逆臣扇兹溃徒震惊朕师黩秽皇都宇宙沸腾人神睢盱重以统戎诱奸同贯播迁斯载岁聿云半天既悔祸人胥厌乱乃锡元臣夷凶剪叛昏祲茫茫横流汤汤挺然孤军在渭之阳我城非完恃顺为防我旅非众同心为强由义率人人皆向方万事如一争先启行抝愤求逞畜威斯张力足势全时维鹰扬以战则克以谋则臧指挥之间羣丑潜亡鲸鲵既平宫室既清军伍无声都人不惊成功禁暴自昔稀有实天生徳彰于厥后洋洋令名兹为不朽
　　九成宫碑【有铭】　　　　　　　　　　魏征
　　维贞观六年孟夏之月皇帝避暑乎九成之宫此则隋之仁夀宫也冠山抗殿絶壑为池跨水架楹分岩竦阙髙阁周建长廊四起栋宇胶葛台榭参差仰视则□百寻下临则峥嵘千仞珠璧交暎金碧相辉照灼云霞蔽亏日月观其移山回涧穷泰极侈以人从欲良足深尤至于炎景流金无郁蒸之气防风徐动有凄清之凉信安体之佳所诚养身之胜地汉之甘泉不能尚也皇帝爰在弱冠经营四方逮乎立年抚临亿兆始以武功壹海内终以文德怀逺人东越青丘南逾丹徼皆献琛奉贽重译来王西暨轮台北距阙并地列州县人充编戸气淑年和迩安逺肃羣生咸遂灵贶毕臻虽借二仪之功终资一人之虑遗身利物栉风沐雨百姓为心忧劳成疾同尧肌之如腊甚禹足之胼胝针石屡加腠理犹滞爰居京室每弊炎暑羣下请建离宫庶可怡神养性圣上爱一夫之力惜十家之产深闭固拒未肻俯从以为隋氏旧宫营于曩代弃之则可惜毁之则重劳事贵因循何必改作于是斵雕为朴损之又损去其太甚葺其颓坏杂丹墀以砂砾间粉壁以涂泥玉砌接于土阶茅茨续于琼室仰观壮丽可作鉴于既往俯察卑俭足垂训于后昆此所谓至人无为大圣不作彼竭其力我享其功者也然昔之池沼咸引谷涧宫城之内本乏水源求而无之在乎一物既非人力所致圣心怀之不忘粤以四月甲申朔旬有六日己亥上及中宫厯览台观闲步西城之隂踌躇髙阁之下俯察厥土防觉有润因而以杖导之有泉随而涌出乃承以石槛引为一渠其淸若镜味甘如醴南注丹霄之右东流度于双阙贯穿靑琐萦带紫房激扬淸波涤荡瑕秽可以导养正性可以澂莹心神鉴暎羣形润生万物同湛恩之不竭将元泽之常流匪惟乾象之精盖亦坤灵之寳谨案礼纬云王者刑杀当罪赏锡当功得礼之宜则醴泉出于阙庭鹖冠子曰圣人之德上及太清下及太宁中及万灵则醴泉出瑞应图曰王者纯和饮食不贡献则醴泉出饮之令人夀东观汉记曰光武中元元年醴泉出于京师饮之者痼疾皆愈然则神物之来实扶明圣既可蠲兹沈痼又将延彼遐龄是以百辟卿士相趋动色我后固怀防挹推而弗有虽休勿休不徒闻于往昔以祥为惧实取验于当今斯乃上帝符天子令徳岂臣之末学所能丕显但职在记言属兹书事不可使国之盛美有遗典防敢陈实录爰勒斯铭其词曰惟皇抚运奄壹寰宇千载膺期万物斯覩功髙大舜勤深伯禹絶后光前登三迈五握机蹈矩乃圣乃神武克祸乱文怀逺人书契未纪开辟不臣冠冕并袭琛贽咸陈大道无名上徳不徳元功潜运几深莫测凿井而饮耕田而食靡谢天功安知帝力上天之载无臭无声万物资始品物流形随感变质从徳效灵介焉如响赫赫明明杂遝景福葳蕤繁祉云氏龙官龟图凤纪日五色乌呈三趾颂不辍工笔无停史上善降祥上知斯悦流谦润下潺湲皎洁萍防醴甘冰凝镜澈用之日新挹之无竭道随时泰庆与泉流我后夕惕虽休勿休居崇茅宇乐不般游黄屋非贵天下为忧人玩其华我取其实还淳反本代文以质居髙思坠持满戒溢念兹在兹永保贞吉
　　河渎神灵源公祠庙碑　　　　　王延昌
　　中国经渎河为长上应析木下朝扶桑演昆仑逾积石缭大漠经龙门灌注九州之间经营万里之外鳞介所宅神灵所都总之以命官凭之以为伯唐尧观诸龙图肇见周公沈璧荣光发祥元符之末彪炳彰灼古先哲后罔不钦崇奠封居之仪修坛墠之制存乎祀典代以为常则班固序汉书所谓河祠临晋是也伟其南直太华左临中条渭水过其旁汾脽揭其后风云相荡精气交驰于以礼神事之宜也不然发源自逺地则多漫胡为不昭晰于他邦独受享于兹土前贤经始抑有其由至于春以泮冻秋以涸流初以岁祷终以报祈尝醪有加駵驹是荐盖以在雍州之域通天子之都地既称雄礼云异数与夫淮流桐柏江出岷山僻在遐方莫我京也幽賛之力实赖河公以洁为清澜至于数四息昏垫之苦絶羡溢之忧濵河之人濶无大害此灵长之德上善之功也祈以正直享以精诚未尝不诱其衷而降之吉也或进以便佞言以矫诬未尝不夺其魄而贻之祸也岁大旱而作霖雨时大札以惠嘉生依仁而行惟徳是辅天寳歳安禄山称兵朔裔肆逆东夏熖烻扇燥烝人爇焉宗社有缀旒之危士庶畜阽原之惧太上南幸肃宗北巡贼相张儒据有长安贼将崔干祐固守蒲坂今闗内河东副元帅中书令汾阳郡王郭公时为兵部尚书门下平章事朔方节度使训兵誓众超百二之险谓此邦底定则京师可图防祷于河潜军以往金鼓掩夜渠魁出奔遂收蒲城神所导也及师次渭汭隂雾晦宴公假寝之际梦河神谓曰永丰仓侧将有急变不如速退姑以避之比全军及郊虏已云合克违冦难神所扶也其后李国贞之遇祸公复总戎故绛仆固怀恩之逆命公又出镇河东大君日旰食中外骚扰公独奋无前之勇驰不测之深始按节而来终奠醑其迈所谋必克无往不平再安畔涣神所相也爰自兵乱以迄于今时更十年代歴二圣国之氛霾惟河公荡涤国之土宇惟河公廓开国之忠良惟河公保佑国之奸慝惟河公殄摧诚靡幽而不应泽罔防而不该得一以灵不其宜哉汾阳王深维据我屡崇昭报奉牲玉莫敢爱也致精意未尝怠也每蠲吉歴选自郊徂宫奠于堂户之间则神之昆弟具在酧于屋漏之内则神之伉俪攸居文墨相望男女无别公曰神人之主也礼政之源也人有上下则礼有内外之制人所谓否神具可考盍筑馆于后以安灵匹乃谘于副元帅副使太子賔客御史大夫知河中府事崔公寓量功命日而后役于河西县大夫李开不征货财不殚日力曾不逾月克复于成大厦耽耽郁其特起内寝既立神仪穆然于是齿危髪秃之老王端等进而称曰大河浩荡敝邑之望也自公仗钺三至我里灵应肸蠁未尝或欺国之克复实始于此安天步于臲卼定人心于驿骚大君成汤武之功贤相保桓文之业皆神之由也矧内寝翼今兹有成此而无述何以示后愿刻乐石以彰厥庸公教曰诸公之辞固不可抑颂祗则可无推美于子墨客闻敢系辞曰浩浩长河中国之纪洪流激射横致地理蒸云吐雾荐图効祉是曰经渎斯为徳水圣唐六叶巨猾挻灾搟邑靡城如霆如雷汾阳矫矫仗钺而来乃临蒲坂神实先导乃乱渭水一一胥告嗟我上相神之所劳汾阳之德温恭正直柔嘉维则忠勤是力秉心泉塞不测不克东西南北絶奸慝入登九命一人是毗出统三军四方是维维言祐之河公降禧众神在列曾未区别公为之节内寝攸设寝庙亭亭中外有经濯濯厥灵妃耦攸宁于戏祠宇焜耀中土在河之浒在城之下刋兹片石昭灼千古
　　郭子仪家庙碑　　　　　　　　颜眞卿
　　昔申伯翰周降神于维岳仲父匡晋演庆于筮淮而犹见美诗人腾芳史册岂比夫神明积高之壤百二悬隔之都三峯发地而削成九派浮天而喷激炳灵毓粹奕叶生贤括宇宙而禀和总河山而蕴秀莫与京者其唯郭宗乎其先盖出周之虢叔虢或为郭因而氏焉代为太原著姓汉有光禄大夫广意生孟儒为冯翊太守子孙始自太原家焉后转徙于华山之下故一族今为华州郑县人夫其筑台见师瘗子致养家承金穴之贵政有露晃之高或哲或谋或肃或乂皆海有珠而鸟有鳯也阀阅之盛其流益光隋有金州司仓讳球府君懋其徳辉不憎下位克己复礼州邦化焉笃生唐凉州司法讳昶府君能世其业以伸其道逺近宗之不陨厥问生美原县主簿赠兵部尚书通府君清识彻照博综羣言始登王畿郁有佳称道悠运促靡及贵仕垂于后昆没而见尊是生我讳敬之府君幼而好仁长有全徳身长八尺二寸行中絜矩声如洪钟河目电照虬须猬磔进退闲雅望之若神以仲由之政事兼翁归之文武始自涪州录事参军转瓜州司仓雍北府右果毅加游击将军申王府典军金吾府折冲兼左卫长上原州别驾迁扶州刺史未上除左威衞左郎将兼监牧南使渭吉二州刺史侍中牛仙客韪君清节奏授绥州迁夀州累加中大夫防勲上柱国以天寳三载春正月十日遘疾终于京师常乐坊之私第春秋七十有八乾元元年春二月以公之寳开府仪同三司司徒兼中书令上柱国汾阳郡王曰子仪有大勲于王室乃下诏曰故中大夫夀州刺史郭敬之累君子之行毓达人之徳才光文武政美中和生此大贤为我良弼顷以孽胡作乱黔首罹殃朕于是郁兴神武之师克扫欃枪之气而子仪率彼劲卒赫然先驱取京洛如拾遗剪凶残犹振槁功存社稷泽润生人是用宠洽哀荣义申存殁累追赠太保于戏府君体之素秉冲邈之高烈言必主于忠信行不违于直方清白为吏者之师死生敦交友之分端一之操不以夷险槩其怀坚明之姿不以雪霜易其令用情不间于疎逺泛爱莫遗于贱贫拳拳服膺终始靡二故所至则化所去见思人到于今称之斯不朽矣传曰盛徳必百代祀其有后也宜哉恭惟令公先皇之佐命臣也少而美秀长而瓌伟姿性质直天然孝弟寛仁无比骑射絶伦所莅以清白见称居常以经济自命弱冠以邦乡之赋骤膺将帅之举四擢高第有声前朝三为将军再守大郡累典兵要必闻休绩天寳末安禄山反于范阳令公以节度使拥朔方之众围髙秀岩于云中破史思明于嘉山先皇帝之幸朔方赴行在于灵武击同罗于河曲走崔干祐于蒲坂今上之为元帅也首副旄钺防囘纥于扶风摧羯胡于渭水追余孽于陜服长驱河洛弼成睿图再造生灵克清天步乂函夏之未乂安天下之不安一年之间区宇大定丕休哉徒观其元和降精间气生徳感星辰而作辅应期运以济时忠于国而孝于家威可畏而仪可象盛徳繄物寛身厚下用人由已从善如流沈谋秘于鬼神精义贯于天地推赤诚而许国冒白刃以率先霆击于雷雨之初鹰扬乎庙堂之上凡二歴鼎司两升都座四作元帅九年中书歴事三圣厥徳惟懋易相二十而受遇益深盖尅复上都者再戡定东京者一其余麾城搟邑得隽摧锋亦非遽数之所周也信可谓王国之虓虎生人之庥者欤非太保之迈种不孤则何以钟美若是况乎友于着睦□龙虎者十人贻厥有光纡青紫者八士勲庸举集今古莫俦昔奋号尊荣红粟才霑于万石恽家全盛朱轮不出于十人繇我观之事不侔焉于戏清庙之典所以仁祖考鸿伐之刻亦以垂子孙爰剏制于旧居将永图而观徳中唐有侐丕构克崇感霜露而怵惕以増叙昭穆而敬恭斯在庶乎观盥颙若既无斁于永怀入室僾然必有觌乎其位哀荣既极情礼用申仁人之所及逺哉孝子之事亲终矣岂唯温温孔父逺称谗鼎之铭穆穆鲁侯独美龙旂之祀其词曰郭之皇祖肇允虢土逮乎后昆实守左辅徙华隂兮源长流光施于司仓凉州兵部克炽而昌载徳深兮笃生太保允懋厥道神之听之永锡难老式如金兮于穆令公汾阳启封文经武纬训徒陟空简帝心兮含一不二格于天地恺悌君子邦之攸塈貊徳音兮芝馥兰芳羽仪公堂子子孙孙为龙为光锵璆琳兮乃立新庙肃雍允邵神保是听孝思孔炤亶居歆兮乃立髙碑盛美奚防日月有既徽猷永垂映来今兮
　　诸葛武侯庙碑【有铭】　　　　　　　沈迥
　　皇帝御极贞元三祀时乘盛秋府主左仆射冯翊严氏总帅文武将佐洎防轮突鬓之旅疆理西鄙营军阳先声驰于种落伐谋息其狂狡于时威武震叠敌骑收迹塞垣萧条烽爟灭熖士无保障之役马无服辕之劳重闗弛邉毂栖野我师惟扬则有余力乃升髙访古周览原隰敬修兹庙式荐馨香光灵若存年祀寖逺虽箫鼓忻奏邑里祈禳而风雨飘飖祠堂落构土堦莫数尺之崇庭除无袤丈之隙登举不能成礼牲玉不得备陈頽墉露肩灌木翳景樵苏满径麋鹿走集冯翊曰丞相以命世令徳功存季汉遗风余烈显赫南方丘陇南山实在兹地荒祠偏欹庙貌诡裂非所以式先贤崇祀典也乃发泉府征役徒撤编菅芟薙丛薄是营是葺众工羣至缭以髙墉隔阂刍牧増以峻宇昭示威神灵英昔贤像设如在翼翼新庙日至而毕顾谓小子扬防前烈铭于庙门曰在昔君臣合徳兴造功业有若伊尹相汤吕望兴周夷吾覇齐乐毅昌燕是数君子皆风云感垂裕来世尝以为阿衡则尊立圣主天下乐推尚父则上讐独夫诸侯同举管氏借强齐之力以宗周周无令主乐生因建国之资賛燕昭为奥主君臣同道仅能成功惟武侯遭时昏乱羣雄竞起髙光之泽已竭桓灵之虐在人遇先主之短促値曹魏之雄富能以区区一州介在山谷驱羸卒辅孱主衡击中原撑拒强敌论时则辛癸恶稔语地则燕齐势胜迁夏殷者未可校功覇桓昭者不足侔力向使天假之年理兵渭汭其将席巻西邑底绥东周祀汉配天不失旧物矣洪伐彰彰宜冠古今卓轶前烈其谁曰不然武侯名迹存乎国志今之羣书姑务统论大畧叙我新意至于备载爵位追述史传非作者至徳也今则不书其铭曰桓灵济虐云海横流羣雄猬起毒蠚九州天既厌汉人思代刘沸渭交争存亡之秋其谁存之时惟武侯伊昔武侯踠足南阳退藏于密不曜其光有时有君将排垢氛鱼脱溪泉龙跃风云先主纉绪天下三分馥馥徳馨悠悠青尘前哲后贤心迹暗沦建兹新庙式是梁氓
　　姜嫄公刘庙碑　　　　　　　　　髙郢
　　姜嫄者炎帝之后有邰氏之女姓姜字嫄帝喾之元妃后稷之母也公刘者后稷之曽孙周文王十一代之祖也姜嫄尝出游见巨人迹而履之载震载夙时维后稷以居然生子心所不康初寘之隘巷再寘之平林三寘之寒冰皆有以全度者既而收之遂名之曰弃生有赫灵之异长有躬稼之勤法施于人以济粒食尧乃命为农师而封诸邰农师实后稷也古初造物首出羣理事必生成之本言必天地之际当虞舜之时称禹平水土契布五教稷播百谷咎繇明五刑地平天成万世永赖舜以奋庸乃命禹禹让于稷契暨咎繇及以元后命禹禹独让于咎繇曰朕徳弗克人不依咎繇迈种徳徳乃降黎民怀之兹大禹所以言天意永命之所归也夏有天下载祀四百禹之祚也商有天下载祀六百契之祚也周有天下载祀八百后稷之所祚也自时厥后百王浇季而咎繇之积累在天天祚永归有所底止乃以无疆之厯命我盛唐盛徳大业与天地凖追视三代犹指掌矣昔者周文武之烈本于后稷后稷之生本于姜嫄故诗曰厥初生民时维姜嫄后稷之子曰不窋失官而奔于外土不窋之孙曰公刘往迁于邠居以平西土以笃前烈故诗曰笃公刘于邠斯馆是知姜嫄有徳于周公刘有徳于邠先贤所出立祠旧矣我国家称秩元祀咸秩无文山川鬼神亦莫不宁而姜嫄公刘之庙旧制卑陋湫隘在市非所以崇明祀敬鬼神也贞元四年邠宁节度观察使检校刑部尚书兼御史夫邠宁郡王张公献甫外阃是膺授钺而至肃肃王命维公将之烈烈征士维公成之畧地千里亭鄣严于外启行一战弓矢槖于内卒乘睦而知礼风俗康而狎野覩此二庙独为匪安公曰嘻精洁莫重于神明喧嚣莫甚于市奈何杂处乎夫小人者知鼔舞之事神而不知防狎之慢神知事神之求佑而不知慢神之贾祸茂草一去遗尘万祀使神而无知则已若曰有知喧嚣渎易之义札瘥夭昏之患者得非长吏慈惠之不足耶乃以不忍人之心行不忍人之政且为神告既而卜迁粤以贞元六年十一月九日作新庙于南郭焉地则郊野之闲左水右山有清谧之胜材则贸迁之至上栋下宇非征敛之烦择农之隙量功计日无妨夺之弊移嘉木而树之考良辰而落之神于是严威而蠲乎所处人于是祗惧而逺乎所渎是惠人于无过之地而宁神于不怒之境仁为己任不亦厚乎夫神聪明正直者也惟忠肃恭懿乃能承之顺此而祭不必多品故虽涧谿之毛潢污之水而君子率是四徳陈于二簋行之以礼奉之以慤洁之以齐逹之以和神可得而事焉祜可得而致焉孔夫子曰丘之祷久矣抑为尚书张公以文武之宪纯一之良知无不为忠也正色率下肃也执事有恪恭也择善而从懿也自先邠州大夫以来一门四人义方继踵勲绩为时心膂所资非他忠肃恭懿而已用能承天之宠获神之劳以屏王室以扬家声也宜哉祠成二岁矣而铭记尚阙将恐寖逺失其所由乃陈梗槩爰此刋刻词曰何贤乎姜嫄曰克生后稷何贤乎后稷曰克降农殖后稷之道至今赖之姜嫄之徳如何勿思何贤乎公刘曰肇宅邠土何乐乎邠土曰平西之所乃今乃古有庙有宇宇亦既卑庙亦既摧阛阓朝合嚣尘暮开蚩蚩羣甿屑屑徘徊渎礼非敬祀神有灾明宁戾止理化咸集财丰众和暴禁兵戢惟此墙屋公私必葺矧伊明祠风雨所及是度是筑乃迁乃立奉我皇亲达于有神扬彼神威静乎氛尘亦惟正直克賛忠纯勒铭兹庭永示邑人
　　周武王庙碑【有铭　　　　　　　宋】卢多逊
　　古者圣人体乾坤树道徳功济天下法施民生歴代咸欲称其名美其事或乐章以歌之或画像以讃之亦以为宣扬前烈敦摩王化其有济黔首倒悬之命成域中太平之绩盛徳洪业垂光典坟传万代而不朽者其惟周武王乎尝观乐音大武将阕其歌云于皇武王无竞维烈又观画讃黄初旧文其词云桓桓武王救世济民皆谓追美褒扬遗徳歴被千祀止闻虚词曾未若崇一时之典章振列圣之耿光访陵寝以奉之祈户人以守之乃建祠庙乃崇祀典先王不能有其制前代未能行其事出自我应天广运圣文神武明道至徳仁孝皇帝冠絶古今之圣徳也将以事实刋于贞珉乃命防臣对敭休烈谨再拜而称曰伊昔皇风肇兴西土磻溪协徳时雨降而山川出云孟津会盟天机发而龙蛇起陆既而威加四海化成天下武王之徳可得言焉若乃戎车虎贲右旄左钺赤乌止屋表天命也白鱼入舟象人事也仗大义而平定依纯诚而临御旌贤人而示来者所以表商容之闾重烈士而悼云亡所以封比干之墓先济民而后国用所以散鹿台之财轻积廪而重物情所以发钜桥之粟暴敛残毒自我而息遂致羣心翕然义道斯应海内黎庶舍涂炭而登春台寰中歌谣释丰蔀而见白日及乎敦治本澄化源封五帝之后嗣削五虐之弊政命周公旦营成周而卜洛命太公望授赐履而封齐分治西陜委召伯之共功保厘东郊有毕公之继徳宇内由是安泰民风所以和畅岂直放牛归马但美于偃兵保泰建功空歌于成徳者哉扬积世之大业成后嗣之丕基生民以来鲜能逾者我皇所以览虎观之史籍披职方之图志酆邑故地得其旧陵因命守臣躬往省视乃曰陵寝如故而荒榛之地弗禁于樵采庙宇甚陋而牲牢之奠无闻于俎馔上言至止帝曰吁哉以为修废寝园无以褒圣王之徳教守无人戸无以奉古陵之封植既而封植有所守奉有戸必严肃于庙貌何崇重于瞻仰于是下明诏命有司梗楠杞梓集其材公输匠石规其制将作图画永锡宸扆临观而命使廷臣受诏轺车载驰揆程鸠功不日而就徒观其殿宇巍巍丹楹赤墀瑶轩藻井金堦寳砌回廊环周彤亭对飞朱栏绮疏交错光辉何修奉之所至而轮奂之若是则知武王以大圣之徳恩济于人民我皇以不刋之典光扬于祭享使彼功不昧而我徳愈盛大牢致奠极崇重也二时行礼立典制也呜呼天本无亲惟有徳而能亲之神非常享惟克诚而能享之足使隂助景福而明埀令典岂止牺象元酒江文通称荐徳之辞簠簋香萁陈叔达动八齐之作征诸旧典谨为铭云卜世其昌卜年其长以徳嗣徳天钟武王景祚无疆神智无方以圣观圣时惟我皇褒盛徳而振起追遗风而载扬读武成于周书兮其功未彰歌下武于周颂兮其道未光不若因我朝崇庙享亿万世与国史而同芳
　　四皓庙碑　　　　　　　　　　　王禹偁
　　易称知进退存亡而不失其正者其惟圣人乎先生避秦知亡也安刘知存也应孝惠之聘知进也拒髙祖之命知退也四者俱备而正在其中矣先生非圣而孰为圣乎若其秦乱而不避则焚书坑儒髙斯之流也汉危而不出则索隠行怪巢由之徒也应髙祖之命则溺其冠而骑其项矣拒孝惠之聘则功不立而名不称矣引而伸之先生可谓全徳矣尝试论之曰古称周公圣人也鞭伯禽教孺子居摄六年明辟未复而召公不悦于内三叔流言于外盛徳大业几于坠地其辅幼君秉大政之难也有如是哉观乎戚姬之嬖如意之宠以妾并后以孽代宗本根一摇社稷将坠咸谓扶苏之赐死胡亥之亡国可翘足而待也何止炎灵之不祀抑亦黔首之罹祸岂无留侯陈八难罢六国则可议主鬯则以水而投石也岂无曲逆谏强楚解长平则可言立嫡则圆凿而方柄也先生一出而助之一言而定之汉廷公卿皆出其下而能锱铢钟鼎桎梏衣冠安万乘而不有其功抗匹夫而不食其禄此非至人达识孰与于此乎向使先生定汉嗣为汉臣报徳崇功必在平勃之右当以左辅右弼前凝后承而处之居是时也以四钜贤事一少帝挟震主之威负不赏之功又何止流言不悦之事哉欲望其茹紫芝卧商顔其可得乎是知先生之出非独谋汉也实将救时也先生之退非独全身也亦将矫世也危而防之不晏安于独善可谓救乎时矣定而去之不乘时以糜禄可谓矫乎世矣用是警民犹有建桓立顺之徒也呜呼世为人臣议废立者可胜道哉或因定防而专国或因援立而无君戕杀凶残何莫由此其后滔天于莽卓盗国于曹马移徙龟鼎于奕棋累累简编可为太息是以先生危则助之安则去之其来也至公于万民其往也无私乎一身此所谓知进退存亡而不失其正者千古四人而已辛卯岁余坐事解制诰职翌日有商于二使之命下车拜庙于西山之侧退立廊庑古碑在焉自唐御史大夫賛皇李公而下作者若干人因歴览之美则美矣叙先生之道似有未尽就馆濡笔申之以碑其辞曰猗与先生时行则行髙眠商顔辟难抗秦知秦之祚亡于子婴知汉之祚存于惠盈一言悟主万邦以祯不有其功不食其禄逺害全身矫世厉俗清泉洗耳紫芝充腹猎犬自烹鸿不复矫矫髙节悠悠从来汉之戾园晋之愍怀江充厚诬贾后雄猜先生不至孰为来哉昏乱之世废立不已操欺孤儿莽抱孺子成既自我权亦归已先生不来大事去矣苍野峩峩祠荒薜萝遗像在斯徳音可歌清风凛凛素髪皤皤永怀贞遯刻石山阿
　　西岳庙碑【有铭】　　　　　　　　杨昭俭
　　惟天惠民五岳分其职辨方正位太华鎭乎西所以四象平兴金徳应收成之令八卦迭代兑宫开润泽之门太白明而寰海烟收凉风至而乾坤气爽观其三峯如画羣山若拱峭壁直立仰之者不觉神惊秀气下望之者惟知目髙掌逺蹠出函谷之东闗少隂用事祐全秦之大野膏腴具而三川绮错润泽流而八水星驰云霞喷薄而垂隂金石晶荧而发彩仲秋出狩明标乎舜典四望展祀光扬乎周礼西成告瑞生民系造化之权一祷防诚歴代重馨香之荐荷我应天广运圣文神武明道至徳仁孝皇帝以文明清四海以勤俭示天下仁如爱日其恩煦妪焉惠如甘露其泽普济焉百揆无拥而振举五刑不挠而钦防授民以时令神实助之劝民以农耕神得佑之太平之基不劳而致然后举坠典秩无文首议庙貌特加修建阐旧规而从新制起卑陋而为显敞土木之制尽其壮丽帝曰以人民受赐而推谢于神贶为人民祈福而严奉于神府乃益罇罍乃盛俎馔豆笾之品加其等脯之列増其数荐奠之诚古无与比将命实録掲于丰碑夫何防臣防应上命但欲使徳垂圣主岸为谷以无迁祀贵明神海为壑以不变硕言柔翰徒用厚顔为铭曰明星之下太华之疆耸跃万仞神明一方兑曰丽泽秩为白藏奠我西夏实流耿光爰有神明宅于岳惟正直兮斯在故蒸黎兮所托我后所以搜坠典秩无文撒卑陋之旧制兮缭垣匝野构显敞之新规兮髙楹云神兮神兮所当扬厥职而显吾君御灾捍患兮福吾生民
　　重兴岐山文宪王庙碑【有铭】　　　　　游淑
　　乾道储精星辰阐其耀坤元孕秀岳渎成其形禀其精钟其秀不星辰不岳渎化而为人是为圣者则宪王其人也王徳巍巍道恢恢周流乎百行范围乎众善如其圣如其圣方其为子笃仁而孝突而弁兮冠冕诸子近事武王乃清王室谓天讨不得不行大钺一麾则诸侯争先馘纣矣谓寳命不得不救植璧昭告则王疾翼日乃瘳矣至其后武考既崩而鼎业未安旌摇斾赘王乃慨然为忧摄政践祚而治奈何谗飘山谤薫天谓弗利孺子而四国流言市虎之疑既成东山之征莫返桃虫肇而集于蓼防鸮悲而毁我室然忠赤在己不厄不昭天变俄彰朝廷尽弁金滕既启王泣赐还岂嵗寒然后知松柏之后雕也至如伊挚圣臣也殊勲丕业格于皇天而王与之比肩故世称伊周伊周在嗣君与在社稷亡伊周先亡既周既伊变乱潜襄不伊不周奸逆横流孔子圣人也金声玉振集厥大成而王与之齐名故世称周孔周而孔作之述之孔而周王道诞章周孔道行天下文明周孔道谢万古如夜吁大哉之至于斯也子则孝弟则悌臣则忠道隆乎一代言楷乎万世天下之能事毕矣圣人之人伦至矣记曰后世虽有作者虞舜弗可及矣淑请续其説曰后世虽有人臣文宪弗可及矣信夫岐山太王邑周之地也以其故邦为建王庙旁按凤鸣之岗中穴润徳之泉地幽势阻万木森列凭高纵观寸寸古色其神宇之所宜处也往年安定御史李公守节尝宰是邑公龙游学海虎守圣门嫉诞説若探汤尊王道比轲愈先是有赡庙田十余顷久之耕者侵之既公患之未有以觉举适有黄冠者私诣上府市斯庙以作道观行且以牓公闻之大怒曰吾可以并按若属矣呼黄冠至责曰若敢唐突底柱耶叱吏防冠系于岳言状闻府府以闻按察司按察是公下其事令理决之公即正冠之罪而褫其牓并赡田一为改正其具存焉今县令岐阳侯兖心先圣学胸良吏才三辅蔼仁化之称朝廷属表选之望矣下车之初悉闻其事乃叹曰王之庙日月也不幸而为冠所毁日月之蚀也幸而为公所复蚀而更明也使他日复有毁之若冠者则县令之责也县令之责而不先刻之石终无以为质也于是录其本末咸刻诸碑将使膺是责者以李公去邦为己任以黄冠肆欺为常诫三军之帅可夺也去邦之志不可夺八佾之僣可忍也肆欺之罪不可忍斯张侯之心欤遂得新庙貌缉殿庑构三门而隆威严建碑亭而萃众作俾淑铺辞以垂不朽淑也才防识浅敢辱斯述伏顾谀鬼神以空文佞佛老而曲笔较其所取犹无媿焉则何敢辞铭曰曲阜旧宅鲁王欲毁一闻天音惊悸而止文宪庙貌黄冠潜移李公力拯扑而植之莫耶指日物不可蚀飞防决氛复见太极猗欤张侯克大芳猷着于贞石何千万秋凡百为令勿忘翼圣尚监兹文以为龟镜毋使庙汚毋容冠欺李公之志张侯之规岐山苍苍渭流洋洋神宇俨然岐渭之阳
　　吴岳庙碑　　　　　　　　　　阎仲卿
　　惟汧陇之南极有山曰吴岳五峯削成屏列环异云霞韬映秀气中出且咸秦奥邑西望益都羣阜交立形势多殊噫混元融结之意于兹而拔乎其萃也其下东设岩祠古今常享符幽賛诚非溢语而又尊岳之号显诸方志故畧而不述在昔李唐天寳中封成徳公淸泰二年备册命升灵应王至今文简存焉洎乎圣朝毎岁立秋降服次方岳之礼以三献祭之仲卿景徳四年冬罢太华守奉诏复理于是邦来年秋躬诣庙宇蹑阶之际四顾萧条堂殿倾摧风雨不蔽况人寰之内绰有嘉名水旱之患民所翳赖何斯陋矣岂弗钦哉歴代相承但因循而已兴替之道谅偶时焉仲卿敢不潜启精诚覼缕事状奏发闻上寻乃允俞众选摄州司马范秀兼庙令以专掌之及诸工云集月无虚日凿山就平累土成室惟新制度经营倍力数邑供用余方毕自大殿周于廊庑等别创一百五十三间无大无小以丹以雘飞甍架空牖如织至于奇花异草之栽珍禽怪石之率非旧物亦自逺而致盖规模于金天氏之下馆耶而后瞻仰之徒俱骇心目聪明之贵不染风埃俨如在之容助鸿钧之化重楼向日与金碧以兼高防帐凝烟对风光而永固足使清风凛然徽音不坠虽陵谷亦云变勒贞珉之可观仲卿遂操觚染翰恭而书之庶知来者表一时之事耳
　　修太史公祠碑　　　　　　　　　尹阳
　　太史公为记录之宗表表而矜文辞者皆不能出其囿吾得观其书矣至于庙像冢藏之古吾弗得而见之宣和七年秋予始官韩城寻遗访古乃在少梁之南芝川之西得太史公之遗像焉予咨嗟而致式之因低徊周览则栋宇其倾頽阶戺其卑坏埏隧其荒茀惟是享尝缺然不至予乃愀然发喟属其耆老而告之曰司马公文为百世之英而所居不能蔽风雨学为继述之源而所藏不能去荆榛今洪河汩流漾乎前也中条崛起峙乎东也河岳深崇气象雄浑公文实似之而冢庙卑庳如此其不称公之辞与学也甚矣犹不为邦人之耻与予乃率芝川之民择其淑韪而好事者凡一楹一桷至于瓦甓门疏之用悉以资之即公墓为五架四楹之室又为复屋以崇之既宏既完矣于是直荣光之奥觇禹凿之山面汾隂之脽纵望遐观岂不快哉呜呼惟公之文大肆于炎汉之间驰骋于千世之前其力赑屭实斡造物欲举而悉之吾所不敢动吾喙观其下葬于兹岂非洪河巨岳实称公之文也哉乃作述事享神之歌俾邦人习之岁时以乐公之神其词曰公词有如黄河流黄河吐溜昆仑丘上贯星躔经斗牛下连地轴横九州崩崖抟石转洑流腾烟跐雾飞蛟虬迩来宏放三千秋班沿范袭非公俦公凿混沌开双眸力敌造化穷搜公祠惨淡连古坵甍摧瓦落风萧飕我独来兮为公愁新公祠兮去榛杞殽甚丰兮酒甚防民髣髴兮公燕喜韩之原兮山之趾云亭亭兮河弥弥公之来兮岁丰美云为车兮飚为辔公之来兮福滂被云灭没兮风不留公曷往兮俾我忧
　　鄠县明道先生庙碑【有铭　　　　明】王鏊
　　圣贤道被天下万世而深于过化之地鄠为县介京兆西南宋嘉祐间明道程先生尝主其簿其南山白云紫阁高冠谷长啸岩凌霄峰皆尝徧览题咏遗刻往往犹在庭有巨槐相传为先生手植其辨藏钱止佛怪兴水利诸政犹赫赫在人自今而言先生之道在万世不独行于鄠自当时而言先生之道不得行于天下犹幸行于鄠鄠固先生过化之地哉自宋理宗朝从祀之典徧天下亦非独鄠也而其流风余惠在鄠尤深迄今三百余年鄠之一草树一禽鱼一泉石犹起敬生爱诗云蔽芾甘棠勿翦勿伐而庙无专祀人奚以慰治二年沁水李君瀚以监察御史按陜行县至鄠则命所司治之八年复莅兹邑顾瞻庙宇庳隘桷朴弗称初意时邑陵杨君一清以宪副董学正于陜议以克合命知鄠县事房嵩撤文昌旧祠以拓其址作祠五室周垣外缭重门中伉黝垩圭洁像设孔肖宪副谓予文其事于碑以示来者盖自孟子没而斯道絶先生兄弟起千四百岁之后独得不传之妙至于今虽遐荒絶徼咸知诵程氏之书而先生所得之妙则有不在言语者矣固非鏊之所能賛述也独二君协心一力表尚正学激起頽俗使鄠之人穆然如复覩卿云霁月之度被和风甘雨之泽其无异于亲临而炙之者乎二君可谓知所重矣故附书之铭曰有严学宫祀事孔时新庙再登维鄠之思伊昔夫子莅我鄠人辨奸折狱唯诚与仁孔孟既没道坠何启天续斯文生两夫子唯两夫子尊自遐方岂伊鄠人俾也可忘南山岩岩白云在天夫子逺矣何日来还修周文武陵寝及周公太公墓祠碑【有铭】　孔天
　　咸阳之北毕原之上周文王武王之陵在焉而周公太公之墓亦在于是盖自歴代以来世世崇祀载在典册举莫敢废元季弗纮典礼堙昧兵燹之后畧存遗迹而已明兴统天范世咸五登三惇礼右文鉴周为烈故洪武之初于天地帝王山川岳渎贤圣功勲之祀咸事表章升中告望百神允怀维是陵寝实创构兼置守冢四家爰勅有司奉守勿替宪臣省览务时脩葺所以昭当代礼乐之光而保先王本源之旧洪熙中尝葺寝庙增建殿门斋宫歴成化治正徳之间累有修増而祠祀周公则成化十六年始祠祀太公则正徳九年始云嗣时厥后有司因循成事渐致倾圮嘉靖二十八年监察御史桐城盛公汝谦令县吏补治明年监察御史濡须刘公仑代至饬兴茶马宣阐风猷访丰镐之故墟追雅颂之遐业展礼陵墓徘徊屋垣谓颓檐坏壁逼陋被野甚非所以幽妥神灵明肃禋祀内之周旋骏奔外之禁防樵牧乃自发公府之藏若干金檄分巡道行县悉修蒇之于是文陵丕显之殿武陵丕承之殿及门庑坊牌咸撒易旧敝加饰新美二陵周围缭以广垣比旧增廓通计百余丈沿东故址建更衣亭三间西建庖防一所又因故斋坛建道院房九间其轩廊严静盖俨乎若二圣雝雝然肃肃然竞竞然之在其上也又表周公太公之墓各题一碑墓上周故有祠隘乃修广之而扁其堂曰太和宇宙其大门坊牌无弗整葺周围垣之计丈百有七十而鲁公伯禽之冢入焉太公祠圮矣乃更建堂三间而扁曰武成门垣之筑盖差简于周有俟于后云要之轩廊严静亦俨乎若二公几几然桓桓然之在其旁也功不干时财不损下经始落成无废多日尚亦灵台之意矣落成之辰七月初吉适公按节来县乃精意洁牲躬申祭告时分巡副使张涣方督视厥成及分守叅政天引咸以执事得附拜瞻郡县吏民学官弟子咸从乐嘉观知县孙湛砻石请铭用纪鸿造公以天引尝只文学之役遂令述之子贡有言文武之道在人贤者识其大者夫不识其大孰能修举之如斯其辞曰洪荒既判神圣有作遐哉莫考二帝维铄守道执中三王一之礼乐明备维周缉熙是为显承佑启无疆成以元圣翊以鹰扬开世淑民以养以训正徳厚生大化大顺幽厉弗繇降于战国及无道秦礼器犹识文不丧天代纂其徽之纲之纪是冯是依我明时宪万邦作孚肇禋弗替奕寝勿渝敬恭侍史肃将有防省览缺乂用植埏门墉崇崇殿堂业业祀有攸容灵罔弗惬纯嘏况臻敷锡保和民用秩秩士也峩峩维毕之原维周之道君子式尊式修维好曰识其大典礼防焉纪载勒铭以启后贤梁敏壮公崇祀名臣祠碑　　【本朝】李因笃粤稽古褒徳酬庸之典荣哀备极庙朝而生有方莅官有地士大夫追叙生平遗烈祀之瞽宗曰乡贤曰名宦世世勿絶尤钜者则特陟名臣祠比隆
　　孔庭有堂上之豆合享宗功有配食之元佐也获与其列代止数人必身系安危任兼将相名徳至重为当代所景行捍患御灾奕永赖征诸祭义而不愧乃今得少保梁公焉公讳化鳯字翀天一字沣源吾陜西长安人弱冠补诸生声噪甚値有明末造流羽日张慷慨弃儒自请学使者改武籍随举于乡
　　大清受命肇科成顺治三年进士授山西大同府阳和髙山卫守备陞大同掌印都司加三级迁游击进副总兵都督佥事江南芜莱副将管叅将事迁宁国副将陞苏松总兵进左都督太子太保授三等阿达哈哈番世职陞提督进江南全省提督授三等阿思哈哈畨世袭八次公长身倜傥音吐甚宏雄鸷沈深好谋善断初繇禆校戮力戎行剪逆渠平逋防能以少击众所向无前南北并宜战攻互用积其功阀史不胜书畧载吴学士骏公所撰壮猷纪中姑不具述惟是云中姜瓖之叛値版图初定山西为京师右臂大同被边变起仓惶全晋皆摇公乘塞上一小障所将不过数百非有葭莩之契爪牙之足凭也而奋其孤忠披荆以从诸王防知旅谒遂叅宻画委前茅摧锋陷坚诸将咸出其后期年之内大憝就诛飚发电驰大小七十七战晋地悉定夫晋与秦唇齿之国河上扬氛矢逸及闗不逞之徒潜相扇诱贼垒去西安三百里防公即岳辅间伏莽堪虞卷西北以踞上游事尚可言哉故论公血战之勲着于山西而受庇在秦晋磐石在社稷矣比公建牙江表仍际海波郑成功张名振狡焉狂谋先后连数十万艘空巢穴入犯公初入苏特摄而换任淛东业奉
　　新纶既至崇明有高桥土城之捷已足谢三吴而去公则曰缓追佚获借口越之简书是便已自营也而搜勦平沙之防始决故舟山之内指不诡于浮言小洪之筑隄不谘于制府及鎭苏有命帅水师进阶横海一军屹然劲旅其后成功亲驱风鹢直闚江宁赖公鼓擢飞临用三千人破贼数十万成功仅以身免艍焚汤无遗嗟乎贼沮洳跳梁万分何虑然茍将牢弗击致倔彊江湖诖误吏民必多至于不获已而用兵则东南劳费巨亿肝脑涂地又不知几何故遡公之功方诸光弼中潬而识者谓崇明墨守永奠江淮不徒系一城也善乎吴学士之论曰公之渡桑干下句注扬武青陂白道之上张耳之禽夏説绛侯之斩陈豨也定西河平上党耀兵雀防之谷振旅天井之闗武安君之走冯亭淮隂侯之袭魏豹也大航救至东府城开白石镵其空屯赭圻扫其余烬陶士行之诛苏峻李药师之破辅公祏也龙江战气鸦浦军声穷冦逞五火之攻孤城保三沙之固杨越国之追髙智慧王少保之取邵靑也又称公智勇有余畧不世出而歴举古之名将若莫罄于名言予犹备考其勲猷观其所树立而推本于用心之独至曰忠曰诚夫忠者事君之先资而诚者臣子所以贯金石孚君亲洋溢乎智名勇功之间率是物也公为禆校声出大将之右为大将身在士卒之先良由自矢忠贞屡鬭毕胜而究其涉水不濡入火不焚冐礟石而不伤刀箭之瘢徧体犁犁若画汔于脱险而必济则一诚为之根柢缅仰公之徳音槩此矣至孝友端亮万钟之禄养渥二人五色之光
　　恩貤三世而公兄翀霄君优游泉石拊背暮年四子长
　　君鼎
　　御前侍衞
　　予告仲君鼐苏松水师总兵都督同知叔君鼒广东惠潮兵巡道按察司佥事季君鼑官防选诸孙长祚昌世袭三等阿思哈尼哈番仲祚晟长安庠生余俱幼庠序党塾之中彬彬矣极人世之遭逢擅天伦之乐事亦孰非积诚之效作忠之基哉公薨
　　皇上震悼辍朝赠少保赐諡敏壮山西江南两省祀名宦者数十区陜西祀乡贤士大夫谓未足酬公休烈也合词上请进主祏于名臣之楹万人歌泣相闻信稽之舆诵而孚征诸祭义而不爽者子叨长君宿契属记丰碑若公自盛壮登坛老于战阵干戈既靖轻裘缓带日与賔客饮酒赋诗著作等身又诸疏草条议禁令并已刋行世而崇儒重士月课观风咸有成书与前后所得
　　诰勅奬劳之文俱藏于家其筑平沙隄因得壖田千余顷资灌溉并收其薪刍佐军金山衞一带捐俸修堤数十里而遥农桑岁稔嗣悯淮扬水患捐米千余石赈饥各载贞珉不能备录也予更撮其大指赋古体以妥公灵其词曰于维少保世系吾秦三峰钟异乃降伟人涵辉东序衎国之賔遭时不造小绌大伸艰难用武敢庀其伦前繻可弃杂佩为亲遂掇乡射公车在旬
　　天眷初辑肇科俊民乃叱戎车髙山紫塞莅事崇朝隂云昼晦夫何狂且肆彼顽悖千里传烽蠢兹宵虿
　　帝赫斯怒诸王毕防俦奋顔行独公入对策险臣趋搴旗致艾羣目攸属迅飚扫介公戈所指电激星煌如哮猛虎骇束羊獐杀贼如草无声有光徐瞻公至渍血盈裳七十余战爰绥晋疆王朝行垒徧亲敌场称公之勇信不可当露布夕奏
　　恩纶是彰起骑都尉超迁督弁暨王军中频锡宠防赉之章服爰及锦帣寳马丽刀如金篦箭枢曹推毂未竟厥撰谓公壮畧南北皆擅济川须才卜诸众彦将舒培风歴试乃见海陬遗孽鼓浪跳澌张帆入冦震我嘉师公适改淛防逢其时拯危自任遑饰于辞敌舟雨集公曰驱之燎原何惧葭苇在兹艚立尽鹰防同江淮遐奠永系我思公贺贼平叠闻
　　优诏进公宫衔帅周南奥世掌虎旅亲居前导彤卢文
　　驷灿列七校殁为明神陪食
　　太庙遡初暨官宗祏同耀载叙肤功名臣肃告长修豆
　　不毁不祧
　　东山记　　　　　　　　　　　【唐】张説
　　兵部尚书同中书门下三品修文馆大学士韦公体贞静思叶幽旷虽翊亮廊庙而缅怀林薮东山之曲有别业焉岚气入野榛烟出谷石潭竹岸松斋药畹虹泉电射云木虚吟恍忽疑梦间闗忘术兹所谓丘壑防龙衣冠巢许幸温泉之歳皇上闻而赏之乃命掌舍设帟金吾划次太官载酒奉常抱乐停舆辇于靑霭伫翚防于紫氛百神朝于谷中千官饮乎池上缇骑环山朱斾焰野纵观空巷途歌传壑是日即席拜公逍遥公名其居曰淸虚原幽栖谷景移乐极天子赋诗王后帝女宫嫔邦媛歌焉和焉以宠徳也加以中宫敦序谓我诸兄引内子于重幄见儿童于行殿家人之礼优棠棣之诗作于是实其筐筥下以昭忠信之献贲其束帛上以示慈惠之恩朝野欢并君臣义洽夫飞翠华歴茨岭至道
　　之主也纡紫绶期赤松素履之辅也千载一时难乎此遇故两耀合舎众星聚徳雅道光华髙风允塞寒谷煦景窍崖润色猗欤盛事振古未有篆之元石贻代厥后
　　司徒岐公杜城郊居记　　　　　权徳舆
　　司徒岐国公以盛徳相三朝以大中敷五敎帝载叶龢太阶跻平既致用于方内亦宅心于事外神京善地启夏南出凡十有六里而仁智之居在焉萦回岩巘左右胜势径术委迤于木杪台亭嵼于山腹下崇冈冐青苍步履平夷以至于堂皇四敞賔榻中容宴豆孤斋闲馆幽槩随之乃开洞穴以导泉脉其流泠泠或决或渟激而杯行瀑为玉声初防于山下终汇于池际白波沦涟缭以方塘轻舻缓棹防上下见烟霞澄霁之状鱼鸟飞沈之适濯于潺湲风于碧鲜红葩火燃素英雪翻芊绵防蒨杳窱回合虚籁以四达遡清辉而交映故其休沐燕息盍簪投辖则有鸣佩拖绅宗公隽人金闺玉堂之賔淑姿修态流光睇回风遏云之艺中饮笑抃交欢击节不知公相之为贵适其适故也易坤之説曰君子以厚徳载物诗曰恺悌君子求福不囘惟公以徳受福故光明昌大毎温室宴见一人尊礼而不名故其代天工断国论卓尔以冠羣后暨夫暇日之戾止于斯也则畅天理栖颢气翛然以遗万物其无方欤其不器欤昔子房赤松子之游且非代教安石东山之赏僻在下国岂若公宻赞化育内谐恬旷如春之仁如乐之和以君臣之交感兼动静之极挚从古已还无公比焉公之华宗自汉建平侯徙杜陵三守本封几乎千祀故城南墟里多以杜为名逮今郊居不忘厥初又以见积厚流泽此焉囘复且公之心无町畦夀若冈陵昭融烜赫未始有极徳舆谬陪众君子升公之堂嘉招盛集靡间晦以众美之不可以不纪也承命遽书刻于岩石云
　　馆驿使壁记　　　　　　　　　　柳宗元
　　凡万国之防四方之来天下之道涂毕出于邦畿之内奉贡输赋修职于王都者入于近闗则皆重足错毂以听有司之命征令赐予布政于下国者出于甸服而后按行成列以就诸侯之馆故馆驿之制于千里之内尤重自万年至于渭南其驿六其蔽曰华州其闗曰潼闗自华而北界于栎阳其驿六其蔽曰同州其闗曰蒲津自灞而南至于蓝田其驿六其蔽曰商州其闗曰武闗自长安至于盩厔其驿十有一其蔽曰洋州其闗曰华阳自武功西至于好畤其驿三其蔽曰凤翔府其闗曰陇闗自渭而北至于华原其驿九其蔽曰坊州自咸阳而西至于奉天其驿六其蔽曰邠州由四海之内总而合之以至于闗由闗之内束而会之以至于王都华人夷人往复而授馆者旁午而至传吏奉符而阅其数县吏执牍而书其物告至告去之役不絶于道寓望迎劳之礼无旷于日而春秋朝陵之邑皆有传馆其饮饫饩馈咸出于丰给缮完筑复必归于整顿列其田租布其货利权其入而用其积于是有出纳奇赢之数勾防考校之政大厯十四年始命御史为之使俾考其成以质于尚书季月之晦必合其簿书以视其等列而校其信宿必称其制有不当者反之于官尸其事者有劳焉则复于天子而优升之劳大者増其官其次者降其调之数又其次犹异其考绩官有不职则以告而罪之故月受俸二万于太府吏五人承符者二人皆有食焉先是假废官之印而用之贞元十九年南阳韩泰告于上始铸使印而正其名然其嗣当斯职未尝有记之者追而求之盖数岁而往则失之矣今余为之记遂以韩氏为首且曰修其职故首之也
　　兴州江运记　　　　　　　　　　前人
　　御史大夫严公砺牧于梁五年嗣天子用周汉进律增秩之典以亲诸侯谓公有功徳理行就加礼部尚书是年四月使中谒者来锡公命賔僚吏属将校卒士黧老童孺塡溢公门舞跃欢呼愿建碑纪徳垂亿万祀公固不许而相与怨咨遑遑如不饮食于是西鄙之人密以刋山导江之事愿刻岩石曰维梁之西其蔽曰某山其守曰兴州兴州之西为戎居岁备亭障实以精卒以道之险隘兵困于食守用不固公患之曰吾尝为兴州凡其土地之故吾能知之自长举北至于青泥山又西抵于成州过栗亭川逾寳井堡崖谷峻隘十里百折负重而上若蹈利刃盛秋水潦穷冬雨雪深泥积水相辅为害顚踣腾借血流栈道糗粮刍藁塡谷委山牛马羣畜相借物故运夫毕力守卒延颈嗷嗷之声甚可哀也若是者绵三百里而余自长举而西可以导江而下二百里而至昔之人莫得知也吾受命于君而育斯人其可已乎乃出军府之币以备器用即山僦工由是转巨石仆大木焚以炎火沃以食醯摧其坚刚化为灰烬畚锸之下易甚朽壤乃辟乃垦乃宣乃理随山之曲直以休人力顺地之髙下以杀湍悍厥功既成咸如其素于是决去壅土疏导江涛万夫呼抃莫不如志雷腾云奔百里一瞬既防既逺澹为安流烝徒讴歌枕卧而至戍人无虞专力待防惟我公之功畴可侔也而无以酧徳致其大愿又不可得命矧公之始来属当恶岁府庾甚虚器备甚殚饥馑昏札死徙充路赖公节用爱人克安而生老穷有养幼乳以遂不问不使咸得其志公命鼓铸库有利兵公命屯田师有余粮选徒练旅有众孔武平刑议狱有众不黩増石为防膏我稻粱岁无凶灾家有积仓传馆是饰旅忘其归杠梁以成人不履危若是者皆以戎隙帅士而为之不出四人之力而百役以就且我西鄙之职官故不能具举惟公和恒直方防毅信让敦尚儒学挹损贵位率忠与仁以厚其诚有可以安利于人者行之坚勇不俟终日其兴功济物宜如此其大也昔之为国者惟水事为重故有障大泽勤其官而受封国者矣西门遗利史起兴叹白圭壑邻孟子不与公能平险休劳以惠万代其功烈尤章章焉不可盖也是用假辞碣工勒石存之用永宪于后祀
　　曲江池记　　　　　　　　　　欧阳詹
　　水不注川者在薮泽则曰陂曰湖在苑囿则为池为沼苑之沼囿之池力垦而成则多天然而有则寡兹池者其天然欤循原北峙冈北转圆环四帀中成坎□窙窌港洞生泉噏源东西三里而遥南北三里而近当天邑别卜缭垣未绕乃空山之泺旷野之湫然黄河作其左堑清渭为其后洫襃斜右走太一前横崇山濬川钩结蟠防不南不北湛然中渟西北有地平坦弥望五六十里而无洼防紫盖凝而不散黄旗郁以常在实陶钧之至造化之工沙汰一气之辰财成六合之日既以硗确外为寰宇敞无垠堮以居亿兆又选英精内为区城东以襟带用宅君长若人斯生支体具矣有心以系其神焉若堂斯考廊庑设矣有室以处其尊焉彼如紫盖黄旗之气盖陶钧造化者用宅君长英精之所耶夫物茍相表里制必同象泄夫外则廓以灵海导夫内则融乎此湫歴代帝王未得而有岂降巢室土之后联绵千百之代建卜都邑不欲合夫天意而居乎将天意尚同根深蔕固可与终毕者而命处乎故涸于有隋比我皇唐之存孕诏其季主营之以须焉揆北辰以正方度南端而制极墉隍划趾勾陈定位地帝室湫成厥池既由我署才成伊去眞主巍巍龙蟠虎踞爰自中而轨物取诸象以正名字曰曲江仪形也观夫妙用在人丰功及物则总天府之津液疏皇居之垫隘潢污入其洞澈销涎漦以下澄污防随其佳气荡郁攸而上灭万戸无重膇之患千门就爽垲之致其流恶含和厚生蠲疾有如此者皎皛如练清明若空俯睇冲融得渭北之飞雁斜窥澹泞见终南之片石珍木周庇奇花中缛重楼夭矫以萦映危榭巉岩以辉烛芬芳防潜滉瀁电烻凝烟吐霭泛羽游鳞斐郁郁以闲丽谧徽徽而清肃其涵虚抱景气象澄鲜有如此者皇皇后辟振振都人遇良辰于令月就妙赏乎胜趣九重绣毂翼六龙而毕降千门锦帐同五侯以偕至泛菊则因髙乎断防祓禊则就洁乎芳沚戯舟载酒或在中流清芬入襟沈昏以涤寒光目贞白以生丝竹骈罗缇绮交错五色结章于下地八音成文于上空砰鞫沸渭神仙奏钧天于赤水黤蔼敷俞天人曳云霓于都其洗虑延欢俾人怡怿有如此者至若嬉游以节宴赏有经则纎埃不动防波以宁荧荧渟渟瑞见祥形其或淫湎以情泛览无斁则飘风暴振洪涛喷射崩腾骆驿妖生祸觌其栖神育灵兴善惩恶有如此者某幸因受遣观光上国身不佞而自弃日无名以多暇訽奇览物得之于斯瞩太始之元造访前闻于硕老天生地成之理识之于性情物仪人事之端征之于耳目夫流恶含和厚生蠲疾则去隂之慝辅阳之徳也涵虚抱影气象澄鲜则藻饰神州芳荣帝宇也洗虑延欢俾人怡悦则致民乐土而安其志也栖神育灵兴善惩恶则俗知所劝而重其教也号惟天邑非可谬创一山一水拳石草树皆有所谓兹池者其有谓之雄焉意我皇唐须有此地以居之有此地须有此池以毗之佑不仁之亭毒賛无言之化育至矣哉以其广狭而方于大则小矣以其渊洞而论夫深则浅矣而有功如彼有徳若此代之君子盖有知之而不述令民无得而称焉辄粗陈其防刋诸石庶元元荷日用之力也贞元五年岁在己巳夏五月十五日记
　　邠州节度使院壁记　　　　　　李直方
　　自西汉始置幕府得颛辟士其聘举之盛与公府置吏王国命官为比于是有班固传毅崔骃蔡邕陈琳阮瑀之徒出焉大抵多巡御封畧经叅戎事居无恒处秩靡常品故命之曰賔国朝笃方岳之任愼求其佐班以职贡为之定制或辟自诸侯或降于朝廷皆命于天子其所司也调政教之和策军算之秘出入聘觐应对賔客其立署也行有戎次处有公堂与方伯周旅弥缝润色而已王畿之腋划为巨防外殿朝那作捍西疆中拱皇都以临诸夏漆沮之仁既逺华夷之俗相猾非瓌材英杰莫典封守非庄明纯固莫叅甿佐六年春皇帝劳韩侯牧圉之勤俾尹西夏申命御史中丞王君等九人为之使介既而师贞于律农勤其功惠和威武泽浸火烈孟秋述职耀兵河塞亭障萧条千里宴清然后用虎旗虵矛定功于蒲入觐皇都增秩受赐旋师旧服勲明徳举非元臣雄畧能贤嘉绩蔑用济此先是尚父郭公开府是邦搜贤勿贰骏乂咸集不十数年持枢衡治邦宪司诰命者咸布职于清朝今韩侯亦能详延端士辅相威徳是府将来宜为俊贤之郊薮荣达之阃阈卫多君子邠其有之夫敬其事则命始春秋之谊也是邦当征号朔方而以名师建为三郡肇基于我师事举徳宜始韩侯
　　【此记旧题于堂之北牖虑他日文字湮灭作者之文莫传遂刻石以纪之】
　　中渭桥记　　　　　　　　　　　乔潭
　　自鸟防穴者兹水广矣依凤凰城者兹桥壮矣水朝巨海而不竭桥通大路而居要不然岂自秦至我唐六千甲子而独存也稽厥道率兹帝圻天根之见当农务之隙司金司木鸠而积也水工木工速而至也挥刃落雪荷锸成云京兆尹紫绶而董之邑吏墨绶以临之逺迩子来结构勿亟无小无大咸称天休经之营之不愆于素丹柱揷于坎陷朱栏赩而电乃虹引成势犹雀塡就功连横门抵禁苑南驰终岭商洛北走滇池鄜畤济济有众憧憧往来车马载驰而不危水潦起涨而转固人思启者吾其能济赩赩赫赫轰轰阗阗且周穆之驾鼋鼍振千祀也东明之聚鱼鳖称一时也孰若我由之而必达凭之而必安若以匹敌夫何逺矣潭遂因行迈覩兹崇饰将刋石以表迹敢搦札以纪事赤奋岁流火之月也
　　重修汉未央宫记　　　　　　　　裴素
　　皇帝嗣位之年众灵悦附日月所照莫不砥砺是以逺夷慕义琛賮鼎来用文明以为理洞风露之所启草木茂畅山川景清击壤鼓腹莫识由乎帝力尝因胜日圣思闲逺倦大厦之讲习想鲜原之游衍乃命法驾备宫驭细草迎辇神飚引衣超然肆行造适自得视往昔之遗馆获汉京之余址邈风光以遐瞩眇思古以论都襟灵洋洋周视若感者久之于是召左防军中尉志指示之曰此汉遗宫也其金马石渠神池龙阙往往而在朕尝以古事况今亦欲顺考古道训齐天下也至是遐歴恍然深念且欲存列汉事悠扬古风耳昔人有思其人犹爱其树况悦其风登其址乎吾欲崇其頽基建斯余构勿使华丽爰举旧规而已庶得认其风烟时有以凝神于此也于是命工度材审曲面势裁成法度以就斯宫攅栌栱宻玉石碧瓦龙错层轩乌跂崇墉粉静璇题月照舒廊四注以云委隆台分据而山屹蟠虬蜿蜒鳞动梠桷蹲兽却骋姿雄栏槛宏袤乎豁达跨临乎泾渭绿竹凝逺繁松蔼深竒树流光丹墀绕于是辟戏马之广场开逺日之闲馆天地景新山川势重大华之秀气列终南之翠屏九而固防八水分流以萦带而又扬太液之波缭周帝之垣原隰成文丹素含华翼楼杳以分飞雄虹直而中跱神机一发廓若悬防祥烟瑞彩郁郁葱葱瞻途以下济抚璇玑而高视见秦川风物汉原逦迤感前王兴废稼穑艰难吾君用此镜是非阅思虑岂独恣耳目纵游翫也凡殿宇成构揔三百四十九间工徒役指万计武夫奋力将有成规然而材匪藻棁涂惟俭静经之营之不日而成也按汉史髙祖初定天下悦卜洛之邑为天地之中有周室遗风将都之娄敬谏曰陛下取天下与周室异不可居也夫洛阳四战之地岂若秦川天府之国山河形胜正百二之势乎髙祖是日驾如长安其后七年北击韩王信相国萧何居守营未央宫因龙首山作前殿建观阙街道周围七十里台殿四十所帝还见之怒曰何治宫室之过度也何曰天子以四海为家非壮丽无以重威徳帝悦而就居焉自汉元年乙未岁至圣唐防昌元年之辛酉凡一千四十有七年矣其倾颓毁圮悠然邈然竟无有存焉者我后缅慕古昔之兴时即其旧而新是图筑摧基而绳修木不侈不约巍然嶷然时以通览无方周视有截则有若志奉圣君之防也明年上亲见祖考郊天神雪洒川原尘清城阙阳和风扇緑野烟澹是月也三辰承初以表无事上乃顾新宫玉辇列骑云动彩仗天旋造于未央俯仰周视肃威神而煌煌游焉息焉容与説怿晴山屏开以四达故城巉然而隠嶙鲜风美景薰然入座上从容言曰吾今建是殿且锡之以嘉名名其殿曰通光其东曰韶芳亭其西曰凝思亭乃立臯门曰端门其应门题曰未央宫不忘好古也乃命侍臣曰尔为我记之刻以贞石传示乎不朽臣素任当承防不敢固让拜舞而文之时防昌元祀濡大泽之明月也
　　新开白水路记　　　　　　　【宋】雷简夫
　　至和二年冬利州路转运使主客郎中李虞卿以蜀道靑泥岭旧路髙峻请开白水路自凤州河池驿至长举驿五十里有半以便公私之行具上未报即预画材费以待其可明年春乃与州巡辖马递铺殿直乔达领桥阁并邮兵五百余人因山伐木积于路处遂借其人用讫是役又请知兴州军州事虞部员外郎刘拱总防督作一切仰给悉令为长命签署兴州判官防公事太子中舍李良祜权知长举县事顺政令商应程度逺近按事险易同督斯众知凤州河池县事殿中丞王令图首建路议路古县地且十五余里部属陜西即移文令图通干其事至秋七月始可其奏然八月行者已走斯路矣十二月诸功告毕作阁二千三百九间邮亭营屋纲院三百八十三间减旧路三十三里废青泥一驿除邮兵驿马一百五十六人骑岁省驿廪铺粮五千石畜草一万束故事役夫三十余人路未成防李迁东川路今转运使工部郎中集贤校理田谅至审其续状可成故喜犹已出事益不懈于是斯役实肇于李而遂成于田也嘉祐二年三月田以状上且曰虞卿以至和二年仲春兴是役仲夏移去其经营建树之状本与令图同臣虽承乏在臣何力愿朝廷旌虞卿令图之劳用劝来者又拱之督役应用良祜应之按视修创达之采造监领皆有着效亦已陞擢至军士什长而下并望赐与以慰逺心朝廷议依其请初景徳元年尝通此路未几而复废者盖青泥土豪辈唧唧巧语以疑行路且驿废则客邸酒垆为弃物矣浮食游手安所仰耶小人居常尝争半分之利或睚眦抵死况望要路无有在家迟行人一切之急射一日十倍之资顾肻黙黙耶造作百端理当然尔向使愚者不怖其诞説贤者不惑其风闻则斯路初亦不废也大抵蜀道之难自昔青泥岭称首一旦避险即安寛民费斯利害断然易晓乌用听其悠悠之谈耶而后之人见已成之易不念始成之难茍念其难则斯路永期不废矣简夫之文虽磨崖镂石亦恐不足其请附于尚书职方之籍之图则将久其传也
　　游玉华山记　　　　　　　　　　张岷
　　宜君县西南四十里有夹道而来者玉华也其南曰野火谷望之如爨烟而莫知其所自也野火之西曰凤凰谷则唐置宫之故地也盖其初有九殿五门而可记其名与处者六其正殿为玉华其上为排云又其上为庆云其正门为南风南风之东为太子之居其殿曰耀和门曰嘉礼知其名失其处者一曰金飚门也过而览之惟野田荒草而已其西曰瑚谷盖尝有别殿在焉瑚之北兰芝谷昔唐太宗诏沙门装者译经于此其始曰肃成殿后废而为寺云中有石岩崭然天成下有凿室可容数十人有泉悬势若飞雨有松十八环其侧皆生石上髙可十寻端如植笔其西南有崖曰驻銮其始入也双壁屹然如削石而成既至其处若视瓮侧有泉飞而下如悬雨喷珠其名曰水帘稍北有崖与泉亦若是而差小治平三年夏余与六人者来游乃相与坐石防松听泉而饮之已而览故宫以徘徊问遗事于田老方嚣然不欲归而余与六人者各以事牵不可久留咸相视有不怿之色余为之言曰夫山林泉石竒伟之观常在乎穷僻之处而去人迹甚逺故必为野僧方士与夫幽潜之人所据而有也然幽潜之人知好之而力不足以营之惟佛老之説可以动人其徒常独力而危亭广厦之娱莫不为其所擅也夫以唐有天下之盛穷天下之富建宫于此随而废没而杜甫乃其时人过之且有悲伤之感至或形于歌诗独寺僧之徒更相传而不息迄于今而尚存则虽天下之力亦有屈于此与以太宗之贤致治之美宜其久而弥传也今诸遗老无所称道而彼装者不过一浮屠耳然説者至为荒怪难知之语以增大其事岂常人之情乐于放肆而易忘于中正哉岂物之盛衰废兴亦各有时而此特其盛也与斯可为之太息也已若夫太宗之贤天下之力犹不长有此也则吾曹可以一寓目而足矣又何必以不久为怅哉然荒崖穷谷﨑危废宫此之萧条虽累歳月未尝有一二人游焉而余与六人者同时而来亦可谓之盛哉
　　凌虚台记　　　　　　　　　　　苏轼
　　国于南山之下宜若起居饮食与山接也四方之山莫髙于终南而都邑之近于山者莫近于扶风以至近求最髙其势必得而太守之居未尝知有山焉虽非事之所以损益而物理有不当然者此凌虚之所为筑也方其未筑也太守陈公杖履逍遥于其下见山之出于林木之上者累累如人之旅行于墙外而见其髻也曰是必有异使工凿其前为方池以其土筑台髙出于屋之檐而止然后人之至于其上者恍然不知台之髙而以为山之踊跃奋迅而出也公曰是宜名凌虚以告其从事苏轼而求文以为记轼复于公曰物之兴废成毁皆不可得而知也昔者荒草野田霜露之所防翳狐虺之所窜伏方是时岂知有凌虚台邪废兴成毁相寻于无穷则台之复为荒草野田亦不可知也尝试与公登台而望其东则秦穆之祈年槖泉也其南则汉武之长杨五柞而其北则隋之仁夀唐之九成也计其一时之盛宏杰诡丽坚固而不可动者岂特百倍于台而已哉然而数世之后欲求其髣髴而破瓦颓垣无复存者既已化为荆棘禾黍丘墟垅亩矣而况于此台欤夫台犹不足恃以长久而况于人事之得丧忽往而忽来者欤而或者欲以夸世而自足则过矣盖世有足恃者而不在乎台之存亡也既以言于公退而为之记
　　文与可画筼筜谷偃竹记　　　　　前人
　　竹之始生一寸之萌耳而节叶具焉自蜩腹虵蚹以至于劒拔十寻者生而有之也今画者乃节节而为之叶叶而累之岂复有竹乎故画竹者必先得成竹于胸中执笔熟视乃见其所欲画者急起从之振笔直遂以追其所见如兔起鹘落少纵则逝矣与可之教予如此予不能然也而心识其所以然夫既心识其所以然而不能然者内外不一心手不相应不学之过也故凡有见于中而操之不熟者平居自视了然而临事忽焉丧之岂独竹乎子由为墨竹赋以遗与可曰庖丁解牛者也而养生者取之轮扁斵轮者也而读书者与之今夫夫子之托于斯竹也而以子为有道者则非耶子由未尝画也故得其意而已若予者岂独得其意并得其法与可画竹初不自贵重四方之人持缣素而请者足相蹑于其门与可厌之投诸地而骂曰吾将以为韈士大夫传之以为口实及与可自洋州还而余为徐州与可以书遗余曰幸语士大夫吾墨竹一近在彭城可往求之韈材当萃于子矣书尾复写一诗其畧曰拟将一段鵞谿绢埽取寒梢万尺长予谓与可竹长万尺当用绢二百五十匹知公倦于笔研愿得此绢而已与可无以答则曰吾言妄矣世岂有万尺竹哉余因而实之答其诗曰世间亦有千寻竹月落庭空影许长与可笑曰苏子辩则辩矣然二百五十匹吾将买田而归老焉因以所画筼筜谷偃竹遗余曰此竹数尺耳而有万尺之势筼筜谷在洋州与可尝令予作洋州三十咏筼筜谷其一也予诗云汉川修竹贱如蓬斤斧何曾赦箨龙料得清贫馋太守渭濵千亩在胸中与可是日与其妻游谷中烧笋晚食发函得诗失笑喷饭满案元丰二年正月二十日与可没于陈州是歳七月七日予在湖州曝书画见此竹废巻而哭失声昔曹孟徳祭桥公文有车过腹痛之语而予亦载与可畴昔戯笑之言者以见与可于予亲厚无间如此也
　　张横渠先生祠记　　　　　　【宋】文礼恺
　　延祐四年冬十有二月朔阳陵李中从政奉紫防檄赴郿文学掾道横渠进谒故宋张献公祠下盥荐毕礼徘徊瞻顾内则防穴雀穿榱栋霖毁寖危神位外则豕囿蛇薮蔓葛丛棘墙壁悉倾叹息良久乃诣县谂主簿刘公楫请重葺以副具瞻适广宣圣庙庑董役孔亟力不暇及越明年春始鸠工征材祠之故坏腐者咸易之防刘丁内艰旋复中画洎今尉杨侯粹至欣然协规僦力迄岁而功成甍楶扉牖焕然一新嘱记于走且曰是鎭之南先生故居今皆芜没疑为缁黄有欲髣髴一览不可得是祠元贞初所建陋复若此向非嗣葺日就废矣予居郿积年悉其事盍笔以诏永久窃惟先生以道学鸣于嘉祐熈宁间河南两程夫子从濂溪周子学而先生适相后先羽翼孔孟渊源洙泗著书立説垂范后世从祀清庙以来尚矣矧其一时徳业之盛则昔儒记述之详盖已备列简册而布之天下学者至今称闗中之横渠与舂陵之濂溪河南之伊洛拟圣贤邹鲁兹固可畧矣病夫俗学之士犹吝旧习或局于辞藻或驰鹜诡怪既自逺乎正大之域斯先生之书容有覆瓿之议者天相斯文无往不复今圣天子龙飞乾造恢崇儒雅科举定制摭实去华源本道学体用该具天下之学翕然向风则向之覆瓿者匪徒珍而诵之第将行其所知矣君等乃能上体国家崇儒复古之意一新是祠展乡曲之敬申岁时祀事郿人不徒擅其处吾儒亦以之而增辉焉若夫穷神化一天人立大本斥异端同志之士瞻拜遗像于以想见先生之丰采则其胸次兴起者又当何如也走不敢辞而辱为其记亦附管见方与君子共勉之云
　　游城南记　　　　　　　　　　　张礼
　　元祐改元季春戊申明防茂中同出京兆之东南门歴兴道务本二坊由务本西门入圣容院观荐福寺塔南行至永乐坊东南至慈恩寺少迟登塔观唐人留题倚塔下瞰曲江宫殿乐游燕喜之地皆为野草不觉有黍离麦秀之感出寺涉黄渠上杏园望芙蓉园西行过杜祁公家庙出启夏门览南郊百神灵星三坛次杜光村东南歴仇家庄过髙望西南行至萧灌墓读碑由赵村访章敬寺基经拨川王论弓仁墓下勲防坡入牛头寺登长老文公禅堂夜宿寺之南轩己酉谒龙堂循清明渠而西至皇子陂徘徊久之览韩郑郊居至韦曲扣尧夫门上逍遥公读书台寻所谓何将军山林而不可见因思唐人之居城南者往往旧迹湮没无所考求岂胜遗恨哉晚抵申店李氏园亭夜宿祁子虚书舎庚戌子虚邀饮韦氏防景堂及门主人出迓明防以为不足子虚道其景且诵其诗明防闻始入其奥复相率济潏水陟神禾原西望香积寺塔原下有樊川御宿之水交流谓之交水西合于丰北入于渭下原访刘希古过瓜洲村复涉潏水游范公五居东上朱坡憩华岩寺下瞰终南之胜雾岩玉案圭峰紫阁粲在目前不徒足履而尽也已而子虚希古开樽三门寺僧子齐出诗凡数百篇皆咏寺焉予赏苏子美诗明防吟唐僧子兰诗疎钟摇雨脚积雨浸云容之句及读相国陈公悔把吾庐寄杜城之言则又知华岩之为胜也酒阑过东阁阁以华岩有所蔽而登览胜之眞如塔在焉谓之东阁以西有华岩寺故也今为草堂别院下阁至澄襟院院引北岩泉水架竹落庭注石盆中莹彻可挹使人不觉顿忘俗意时子虚希古先归院之东元医之居也予与明防宿焉辛亥歴废延兴寺过夏侯村王白二庄林泉东次杜曲前瞻杜固盘桓移时越姜堡至兴教寺上玉峰轩南望龙池废寺过塔院抵韦赵览牛相公樊乡郊居乃登少陵原西过司马村穿三像院寻旧路暮归孙君中复之庐壬子渡潏水而南上原观干湫憩涂山寺望翠防百塔子虚约有五台而与仆夫负行李者相失遂饮于御宿川之王渠醉还申店几半夜矣癸丑诣张思道循原而来诣莲花洞经裴相旧居越幽州庄上道安洞抵炭谷既行小雨而还复寻防景堂清谈终日甲寅北归及内家桥子虚别焉予与明防自翠台庄由天门街上毕原西望三防寺定昆池迤逦入明徳门歴延祚光行道徳永达四坊之地至崇业坊览都观之遗基过冈论唐昌观故事既而北行数里入含光门而归焉实闰月十六也
　　京兆府学石经记　　　　　　　　黎持
　　汲郡吕公龙图领漕陜右之日持适承乏雍学一日谒公公喟然谓持曰京兆阛阓间有唐国子监存焉其间石经乃开成中防刻唐史载文宗时太学勒石而郑覃与周墀等校定九经文字上石及覃以宰相兼祭酒于是进石壁九经一百六十巻即今之石经是已旧在务本坊自天祐中韩建筑新城而六经石本委弃于野至朱梁时刘鄩守长安有幕吏尹玉羽者白鄩请辇入城鄩方备岐军之侵轶谓此非急务玉羽绐之曰一旦敌兵临城碎为矢石亦足以助贼为虐鄩然之乃迁置于此即唐尚书省之西隅也地襍民居其处洼下霖潦冲注随立辄仆埋没腐壤岁久折缺予欲徙置于府学之北墉子且伻图来视厥既视图则命徒役凡石刻偃仆者悉辇置于其地东西陈列明皇注孝经及建学碑则立之中央顔褚欧阳徐柳之书逮偏旁字源之则分布于庭之左右如入东序河图洛书大璧琬琰烂然盈目先是有兴平僧诞妄惑众取索无厌大尹刘公希道没入其赀有欲请于朝以修慈恩浮图者公即建言崇饰塔庙非古而兴建学校为急朝廷乃以五百千畀之经始于元祐二年初秋尽孟冬而落成门序旁启双亭中峙庙庑囘环不崇不卑诚故都之壮观翰墨之渊薮也窃惟六经大人之道备圣人所以遗天下来世之意尽在于是自周末至隋千余载之间已遭五厄道虽无穷而器则有敝唯镵之金石庶可以久有唐之君相知物之终始而忧后世之虑深故石经之立殆以此也然以洛阳蔡邕石经四十六碑观之其始立也观视摹冩者车乘日千余两塡塞街陌可谓盛矣乃范蔚宗所见其存者才有十六枚余皆毁坏磨灭然后知不得其人以防持虽金石之固亦难必其可久此吕公所以为有功于圣人之经而不可不书也元祐五年岁次庚午九月壬戌朔二十日记
　　骊山图记　　　　　　　　　　防师雄
　　骊山温泉自秦汉周隋相继崇饰唐贞观初始营御汤天寳六载筑罗城于汤所置百司公卿邸第治汤为池沼增起台殿环列山谷因改温泉宫为华清宫明皇岁幸焉殿曰九龙以待上浴曰飞霜以奉御寝曰长生以备斋祀其他殿阁楼观不可胜数维披图然后可尽述焉逮禄山乱天子游幸益鲜唐末遂废晋天福中改曰灵泉观以赐道士本朝因之盖百有余年矣府从事李彦博始谕邑宰王注刋故宫图于石盖欲后人知昔之全盛焉时元祐三年中秋日武功防景淑识
　　龙门洞记　　　　　　　　　　苏在廷
　　自蜀至京行四千余里几半天下山水之可喜者莫如利三泉兴自利至兴行五百里几半蜀道岩洞之可喜者莫如龙洞自三泉西行大道不能二里又自大道南行支径不能百步山舒水涌无他异少焉突有若观阙者当其前迫而视之则洞也其深七十三步广半之其两旁石壁之嵌空突怒者若耳目鼻口鳞甲跟跗甚具其下皆石为底水文其上若铺筦簟石堕其间若设俎豆其两岩皆瘦木翠蔓附石而生葳蕤下覆若缀缨络木蔓之间布水十道后先交映若垂冕旒水落石底其势跳泻与石相鬭若溅霜雪其声锵鸣与洞相应若响琴筑寒峭邃幽殆非人境予不能尽名其状盖造物者专为是瑰诡以耸世俗天地间一尤物循洞南升石断而山分弃奇为平有土田甚沃有竹箭桧柏松柟襍他卉木甚茂野人或居焉若世所谓桃花源者少西而升不能百步泉涌地中清泠滑甘委蛇东下及洞之额而落向之为布水者此也洞不知本所出相传以为往有蛰龙腾去擘岩掀麓而为此也故以云淳化中县令钱侯泳始开为游晏之所水自洞出北合嘉陵大江深不可涉桥于洞北阁于洞下馆于洞东又桥于洞南亭榭台圃于洞西以便游者又南而升能三里路益险山水益秀复得洞焉若重檐夏屋深不可穷有石牀甚古水出洞中既冽且清然以道恶故絶无游人岁大旱取湫水辄应疑龙之所家以前洞为门闾而此其堂奥也予蜀人去乡里生长道路往来京蜀凡十数过过未尝不游游未尝不饮酒赋诗而去洞中水石草木皆若旧识虽使予自有而赏之不若是数也予同年友李侯山父为令于此予弟防父又为尉于此书来告曰愿有记也子闻之山水之无知也以人为荣辱故岘山虽卑以叔子而显冉溪虽秀以子厚而愚今兹洞之奇冠天下非得奇文无以称之且文人之过其下者相蹑也而独以属愚何哉嗟夫灵壁之石天下奇翫也盖仅有岩穴处耳徒以其近于中都故取重当世甚至一拳之防价累千金而弥不可得其亦巧于效技也今此洞岂特百倍于灵壁惟苍然独秀于逺方不效技于王公贵人之前而独为田夫渔父之所简贱髙人逸士之所躭翫盖其拙有予者而予又与洞旧识则虽辱之以予文可也予之拙滋甚终若洞之不可变迁当归老于故山过洞而留益饮酒赋诗将水石草木一一而辱之不知山灵尚许之乎





　　陜西通志巻九十一
&lt;史部,地理类,都会郡县之属,陕西通志&gt;
　　钦定四库全书
　　陜西通志巻九十二
　　艺文八【记二】
　　増修华清宫记　　　　　　　　【元】商挺
　　始余从先大夫宦游长安道过华清因读古今名贤石刻其兴废沿革之迹毕陈于目前重楼延阁层台邃沼虽不逮承平盛时防模制度宛然固在迨兵燹之余居民播迁所在宫观例随灰刼华清亦不免莽为薉区矣嵗癸丑复过故宫意谓荡然无复向日及见屋宇修整阶序廓大为殿者八曰三清曰紫防曰御容曰四圣曰三官曰列祖曰真武曰玉女为阁者二曰朝元曰冲明为汤者二曰九龙曰芙蓉钟鼓有楼灵官有台星坛云室蔬圃水轮以次而具丹垩藻绘灿然一新若初未毁而又有加焉者诘其故主防赵志古辈合辞言曰先师清平老人赵志渊自洛川还过骊山西顾彷徨悯宫室之雕废慨然以修复为事乃命其徒剪榛棘砻柱础陶瓴甓勤垣墉于是四方道侣各执其艺来防宫下鼓舞欣跃咸愿荐力土木之功以时竟举斜倾者起之腐败者易之破缺者完之漫漶者饰之又得太傅伊喇公总管田公输赀助役相与翼成稍稍兴葺仅见伦叙事未竟不幸厌世志古等才谫力绵大惧不任以坠宗绪自是胁不霑席食不甘味饥寒疾苦不以累业者逾十五年始克有成敢以记请庶征石书辞俾永传焉余谓秦中名山水多矣可取者惟华清为最辟门可以瞰清渭登髙可以临商于髙甍钜栋绵亘盘郁寒藤老树防络揺缀而汉唐之离宫别馆咸在焉斯则华清之竒观也又况东西奔走实当冲要而往来大小毕慰其意此诚与时迁徙应物变化无所往而不宜者也向非清平应感人何能新宫宇还旧观非志古竭力尽悴曷能勤堂构绍宗风而喑无一言是使师弟之功泯然而不传也聊推次营造始末刻诸石用纪嵗月云时中统二年九月念五日商挺记
　　重修奉元路庙学记　　　　　　　虞集
　　集闻之兹土也昔者周公尝治而教之矣礼乐其具也出之于宗庙朝廷之上行之乎学校井田之间因其秉彛好德之懿而咏叹夫天命之不已因夫卦画示人之蕴而发挥乎变通之无穷致严于闺门袵席之防而推至乎天地神明之着致察乎时物衣食之末而究极乎辅成化育之功耕禄之均施之四海而无不准也祭祀之达传之子孙而无不保也三代以降人文莫过焉世降俗易仲尼犹有不复梦见之叹而况于千载之下乎汉唐之遗迹无复有者又何有于教之可言耶昔者程子得周子之传而起于洛邵子在焉横渠张子特起于关中其学一原也而尤有意于制作之事焉程子之言有关雎麟趾之意而后可以行周官之法度此周公之遗意而张子之志也与正防之书学者受读订顽之铭推极乎事亲事天之诚而程子以为其修辞之不可及其智勇之所造非振古之豪杰孰能与于此而其言曰贫富不均教养无法虽欲言治皆茍而已议与学者买田画井正其疆界不失公家之赋而立敛法广储蓄救灾恤患厚本抑末以见先王之遗意而当今可行也又曰今欲以正经为事自古圣贤莫不由此而始逺者大者有所未及而可于家庭见之又曰学者且须识礼可以滋养德性集义养气盖有所据依即有常业可以见诸行事其端绪可见如此方是时关洛相望表里经纬孟子以来亦未有盛于此时者其为言曰衣被天下后世至于今赖之咏歌周南者不亦归而求之有余师乎世祖皇帝初年覃懐文学许文正公上书与师友讲明于斯文矣儒者之效遂大见于当时而至元大德之间犹有守志励操之士髙蹈深隠于其乡朝廷不爱尊爵显位以延致之以表式于四方闻其风而及其门者亦多矣未必其寂然也夫其风气四塞之地土厚而水深其生人也质直而忠厚是以文王周公之教易行焉仲尼所以賛诸易咏诸诗载之于书者莫究其事至于关洛诸君子而大明焉舍此无以为教矣学于斯者思周公之为治以极于孔子之道因横渠之学而博通乎濓洛之原则化行俗美贤才众多岂不于吾雍学而见之乎诗曰南山有台北山有莱乐只君子邦家之基不有圣贤之遗训则斯焉取斯请以诸大夫君子而与其都人士讲焉
　　始入华山至西峯记　　　　　　【明】王履
　　寓长安之逾年新丰丘丈来偶谈登华山所得且怂惥余遂诺焉时暑溽期秋初偕余再登七月十有八日至丘丈所而丈适病余尚困命其外孙沈生相余骑驴行并以日夜越二日暮抵华隂递运所托宿焉大使黄某具酒肴待因以所登难易为问曰官此六年去山仅数里惧弗胜兴作随止闻游者及青柯坪仰瞻多自沮而退以故卒不敢往遣其仆惯登者二人导余翌日早食毕行近山口泉声琅然稍入殿角出灌木中仆曰此玉泉院也至院外观希夷先生塑像熟睡如生立清樾中风泠泠来鬓须动揺而尘垢之面如濯诸道士出迎具茶果言缘险难甚草木交防不可以礼服赠余一杖谓扶到青柯坪而止以上则不可杖矣于是冠履外服等悉留院中唯幅巾短衣行縢草履而已沈生健善步跣以行二仆前道旁山对开神意飞动未遽行且览其槩于时宿云在岭羣峭未出余烟自旁山上骞朝阳射其端壁立之妙荏苒可得风触壁一鸣翏翏焉而往调调焉而不知其所穷余善画相契时深遂凝立四人已及逺呼予且趣急登而安知予之所得不在急也地多樲棘且蘙荟不见路二仆予离辄误岐之他□相错稍不谨视则触面髪局且蹐杖攀以进予素不善步骤登累息不能制必竢定始行予时以纸笔自随遇胜则貌故行视四人愈迟四人常先若犹豫然然沈生知予见予防亦防予憩亦憩予僮虽不解画颇解吾癖遇竒树竒石即报亦颇慧貌不能尽者俾记之及涧而斧斤声杂蝉鸣鸟哢中出辍防听之謌伐木丁丁鸟鸣嘤嘤诗以过泉淙淙然如琴如筑如佩环不少休其停滙处澄澈如镜防涟动揺日影上壁中多红白砾予盥颒清寒透骨试尝焉甚甘美忆向年饮吾乡阳山泉不知去此几十倍涧北絶径处实如柚者下垂僮以为橘越险而撷之蜇口畧不可食弃去峛崺西转至小石洞洞外平石如枰中可防坐恨不携本道辈弦琴于兹以写幽抱既而坐枰上书所赋诗而东岩方洞适与之对意灵诡内遂相率以入仆曰此希夷匣耳盖其处也棘梗道不得近因疑匣为函恐指所盛蜕者而俗谓之匣与辰巳许及上方峯峯直立铁锁下垂望峯端漫不辨何似但峯腰杂树倒悬斜倚而幽意可人鏁两畔多小坎从下达上深可二寸仅容履端盖登则缘鏁以托足者仆曰上有道士王友岩居之不下峯唯玉泉一二道士时裹粮往食之鏁尽处乃石罅号西天门北峯盖唐宗妹金仙公主驾鹤升仙之地而门则宗觅金仙以凿焉者也从门入屈曲以上盘折数峯顶始及友岩所居南望连山不知止于何所上无杂草唯细辛一方不多产予虽揺中而惮险弗敢进坐峯根娑罗树下瞻怅者久之由峯根北折度狭径容仅一人径外则壑谷类也地不生草皆败叶所覆行叶上不知窊隆蹑空辄仆予误蹑径侧一失脚几堕厓下偶旅迹幽翳中古藤郁屈可畏正蹑树根进叶卒然鸣疑以为蛇也注视者久樵人适从上来予问青柯坪逺近不对唯放謌倡答而去出树外石突突立中豁若斧劈然仆曰此第一关也乡兵乱时民逃入山垒石絶此遂全予视关内尚乱石旁聚无数关右二黒石虎踞因坐摹之忽不知四人所在厉声呼不应迹之半里所则皆坐涧边投石于涧中以戯此处水深路絶当蓦涧赖涧石防错不逺躐过既过回视其澴瀯衍漾砯冲之态而吾意适永不能以遽释几失吾主涧外瀑布正悬南崖端下激树干飞沫成雨防因风容与久而后坠又百余步则第二关也类天作亦似人为视第一关壮虽不逮而险则过之关中隂风劲甚不可留促步出返顾所来则一青霭尔复登顿冥宻以行诘屈数百折见平绿霭然林端既至青柯坪也山恰半从入山来悉﨑崟侧塞夷者唯此草长过人冈之上有神祠焉础余瓦缺像设多壊祠旁小室中敝灶犹存知旧有所主也日正午少饥初拟假爨于此不意荒寂若是幸持果饼脯分食之汲祠畔井止渇日渐热足软不可支卧祠前石阶上适二道士自上下问焉盖玉泉之侣从西峯还也与之语虽无所竒亦善遗世者自山口至此其石之奔突倚伏出林翳树者殊形诡观殆不能以物拟祠西南则始攀锁处也置杖草间闻松风飗然此以下皆杂木无松以上则纯松矣蝉鸟遂絶诗人谓山深无鸟声信然鏁曳危石上仆先进予亦攀过路萦纡并石根极隘瑟缩以行路断接以木行则揺少选一峯前障不甚峻上大下小所谓巘也无草树黒黄白相间上有赤白二圆形仆曰日月岩也岂生成者欤复行余二百步直岩崭立有短橛阁崖罅为级如梯锁旁垂问之乃百尺橦也【橦直绛切自下突上之义盖闻之山中道士云】级每腐或缺掇级以上先轻蹑试之然后置足过此又有类是而愈长者千尺橦也缺腐亦然纵仆辈欲援何以为力既上凡石之如峤如扈如岿如岊者视不可数抵前崖迳忽断崖峻削无可为径者即崖腹缀小木如杓当絶谷之上凡三接始及径锁亦横缀崖腹余目焉迹未及而先痿矣遣四人前度虑逼吾后以振也余趦趄握鏁寸进之闭听壹视步歇半木伊轧鸣东野登阁尚称脚脚踏坠魂吾今何称哉因自咎以亲肢履此险其孝安在昌黎恸哭遗书以诀者即此非与半时许乃得过问诸仆仆曰老君离垢也信仙凡之隔如是复斗折道松林中翳不见日毛髪为之耸然沈生谒山神祠有祷惧苍龙岭之迅风也既至老木赤立惟东南一枝仅存防有叶根乱布石上若万小蛇攅缀蝡动余骇焉貌其大较因思平日画树虽搜竒猎怪致巧宁得似此所谓画不神于所仿而神于所遇也然而望蜿蜒入云势未知何以处此尝闻登者言度岭慎勿旁视视则恶风至危不可度岭凡两折中突旁杀如背色正黒鏁当背上并鏁皆小坎亦犹上方峯所托足者二仆先示所以登余匍匐踵其后以式大喘不自禁四面布伏岭背窃窥其旁则深不见底安知其几千仞但松头濈濈出没苍烟中万峯罗拱向背髙低斜正起伏若翠浪汹涌相后先秀不可状风防尔有声众籁齐作沓荡奔激逺近胥应忆登者言遂胆掉股栗不能动去上折无几视若天渊然风稍止寻进而仆已过上折矣余强勉尽一折日少昃愈热余裸上体犹流汗不止行上折觉稍便渐熟故也自岭下仰观将谓顶絶无复过此及岭端则峯头挿云尚不知有几里由是筋骨如蜕喘促弗暇出一语倚树息四人则相语角健若贾勇于余者时云方滃然进退开合若相与相背往来四峯端悠飏不已余神凝其间忘所以事事者仆辈弗是喻促以西峯尚逺勿稽遂作以行至此则少土皆径于石鏁纵横罕无鏁者又越五六险始及镇岳宫宫在西峯顶东诸神列坐不辨谁何松罅间金壁参差与日争炫者岳帝庙也庙后松极森邃风一振之掩苒之形纡徐之韵由松端倐尔东骛接之既泯忽又如在余行迟常殿四人已及庙笑语未竟而曼声速余至则烹茶熟矣道士王老师欵坐庙之前则其居也四壁萧然余意其以一身而处于荒冷僻絶之区无所畏无所悔者非有得其能尔耶茶罢徐叩所有则平平焉耳乃知其不得于见道而得于寡欲也牕在西壁隙有光啓牕而其居则庋之悬崖之上俯瞰峻谷不见所极唯松顶麻萃斜距牕二丈许峯壁峻拔自峻谷直上霄外畧无突陷真所谓削成者壁上一松寄之璺间根直下如悬死蛇枝稍正拂牕手可接松实累累余投以断甓弗中坠下触石且坠且触声如从瓮中来良久始息至是则颓阳向防霞彩渐发倚牕望西北平田无际荒烟莽然中有渭水委蛇如龙日光射水中金闪烁不敢正视居之南乃大冈颇类龟背色墨殊粗冈之下羣峯如攅劒如束笋无一浑然者予将摹之而岚霭迷漫弗果东望玉女峯殿正在峯顶雪壁烁日殿旁有物似人非人往还松树间逺不可辨冈稍南大迹一冈上深可三寸长四尺余旁镌巨灵足三字窃谓力能擘山其足迹仅如此得防不能载其形乎且东峯掌形自峯端达峯底假使所传果然则如彼之大手而配以如此之小足有是理耶东则东峯玉女峯昆季相倚唯南峯嶻焉独出侄视三峯薄暮不及往遂宿焉风怒号御裌犹冷视苍龙岭裸体其寒暑之异乃尔哉
　　南峯记　　　　　　　　　　　　前人
　　拂旦起王道士出华山记相示自峰厓洞谷池潭外其宫观古迹等不可计道士虽老而兵余湮毁不甚识又龙钟弗能余偕故无以攷食已纎云不痕旭日初吐露未晞具行縢草屦以适南冈外皆松林也裁入笙簧盈耳既不见天宁复有露但叶声随足悉屑可听屈盘行林中迤逦渐髙境意交至弗暇接将谓地升恍不记自西峯来也松皆合抱森若笋擢盖以险而存非如他木之得全于拥肿也寒不生陵苕唯萝薜青青以与松永神则有之而樵斤不及余感其得所栖焉于吾中永依依不能去行二三里稍疲坐松根养力而四人已在石梁外髙唱曰南峯至矣起而前仆曰此希夷避诏岩也余凡行以目昏不敢流盼竟不知已达岩底因仰首怪状可愕岩上覆如屋似蜂窠然颇类太湖石或类涛波荡潏所为淡黒津津焉余坐观不厌自谓不世竒逢细貌之仅得髣髴西南角一罅明透可侧身入余命僮掖入之及罅半见罅外树梢动揺日影流罅中明闇稍分上滴沥如雨隂气挟罅风扑人巾服皆润下湿不敢进僮曰壁有镌字四行不识字不辨余眊亦不之识俄罅外喧声意游者相与僮曰吾之伴三人也僮因呼其名答在朝元洞待由是自岩底北旋峣兀中度小又度架枝代者三若波舟之所揺荡古松一根扳卧壑上阏道勃窣逾松上过得真武祠遂入谒龟蛇在前记晦翁谓其本北方武宿非实有此神盖其教中设为形像以神之耳余谓干鱼朽木题以大王居士便能威福此何足怪从祠畔上磴扶石防转峯角皆石版布道防外临絶谷试防瞰怵然神噤防不可当闭目低首倚壁始定峯南面上下壁削亘东西皆防也异焉伏石版下觇盖镵壁成堮以叠石置防面之中窽石以入则所谓朝元洞也深可四丈广近之髙又倍焉纯白如雪中设三清像诸神旁防凡供奉之具咸备余问故于主者岳师师曰昔贺老师营此四十年虽凿焉而不敢碎石下坠坠则雷动龙故也自尔且凿且运不胜其劳功未就而师亡继以其徒甫就洞外西数步师又穴石版鏁以下达西折则师之避静处也沈生等跃然往观予不敢从倚防待二时许还生曰穴之下则鏁双垂鏁尽则版道也穴道相距不知几十丈石杙挿壁以当其中锤鏁下至石杙少息复缒至版道又少息然后攀鏁西行数十步始及避静处回视版道则载之铜杙之上而铜杙则挿之峻壁之中外虽有防木久多腐以鏁是赖掩其振揺石杙一铜杙十七竟不知作时于何所置足防之外下见松顶如灌莽在沓冥中师去此几时其室其爨所犹在然非慿土慿于块石之突崖耳室畔石洼亦不深水则满岂师借是以食饮者与室之西则别岩也岩类俛首形遥覆室上上镌全真岩三大字赤色以实之虽知人所为然上不可下下不可上其履虚而作之耶何其神也吾版道之初蹑也知有版道而已奚暇他及既至而得其所以危是心也始不知止于何地我辈壮年恃力不少怯今精夺于此矣去洞沿故路东行降八九折缘磴复升巨石错峙石分处如甈下视类井底黝不见物然两木倚石可下问之仆仆曰安真人肉身所沈生率三人下观余坐石上及还谈真人坐石龛不壊具衣履如生人抑坐逝处耶跻石以望见峯巅羣松如沃峯背类覆盂麄散如砺可纵步四人争先若飞余至此已疲甚足不吾许殆及巅憩龙潭旁掬潭水颒面潭有三深者不过二三尺仆言虽大旱此弗枯窃意龙渊深恐未必在此然神物故不可以常理推也志虽称顶有池生千叶莲觅之不见不知当时骑茅龙天飞者其由此非欤最髙处一松孑立余倚松望信乎诸峯罗列似儿孙矣云适生从玉女峯东峯两间出倚风作嬾态欻突然北涌似巅崖状既而复还渐幔于松巅不动如憩而山北所见皆漫漶不可识意彼或仰瞻吾固在云表也青莲居士谓呼吸气想通帝座非此而何既下又东行至龙神祠祠之外小碑一辞翰具美有道涣而为气气运而为精精变而为神神化而为灵等语因爱而再诵忽祠畔二小鸟下上峯壁不鸣青灰色颇类鹡鸰尾稍短不知其何名岳师曰此鸟相与久矣饭熟则乞食于我食已即去或置粟掌中亦跃以就啄师年八十五矣两目俱昩然往来祠洞两间陟降如睹非有道者与不然安得人鸟相忘如此
　　东峯记　　　　　　　　　　　　前人
　　由祠北降而东取道松间忽有物行松上大如鼠尾芃芃然闻人声矍视不复动仆辈拊掌激之越树去行二里所至山祠入观焉山水画满壁颇似范寛家法而浑不及范余笑曰此中着此画作者固无足责命之者谁欤老君殿中居杨师迓余余谒之再拜因思吾夫子谓见之犹龙口张而不能嗋吾安敢不拜师出果茗松花粉供余并以万年松数十本为赠盖巻栢之属而不屈者虽有松栢名不过石上小草耳巻栢亦以万嵗见称于本草则知二物固皆槁而不死大松蔽峯顶清悄幽闲殆不可为情然过青柯坪来松弗他杂唯白杨一二间之毎风韵松林杨叶作防防声如按如节彼吹竹弹丝敲金击石者其近欤余偃仰是间意风味未减贞白殿之东则东峯尽处也下望平野襟懐洒然逺近诸山相闯于烟芜云树之表黄河隠显东迤如带潼关冈垄积苏于河濵遐览未周云倐隂渐黒平野皆晦予疑雨东向立风飒然自西南来万松皆鸣松实交坠日斜透云罅出云影渐北逝遂散余与沈生磔松实啖之索苦茗于师以助其胜俄林中有声若陨物然予怪而觇之仆辈乃在松杪摘实以乱掷也于是俾沈生囊顿以备骑驴疲困之用稍南一炀突出松底下磴迹之得石室焉旷朗可容四五十人都灶湢所等举不敝乃知居者固盛于昔今唯一人者荒凉无养故尔禽声不上青柯坪虽因于髙寒而亦因于无养也闻是峯可翫日于天未明之际而粮少不敢居唯问师仙掌何在师指在峯侧而玉女峯可迫观于是别去
　　玉女峯记　　　　　　　　　　　前人
  </div>
  <div class="pagination">
   <a href="陕西通志_page455.html">
    上一页
   </a>
   <span>
    ...
   </span>
   <a href="陕西通志_page451.html">
    451
   </a>
   <a href="陕西通志_page452.html">
    452
   </a>
   <a href="陕西通志_page453.html">
    453
   </a>
   <a href="陕西通志_page454.html">
    454
   </a>
   <a href="陕西通志_page455.html">
    455
   </a>
   <span class="current-page">
    456
   </span>
   <a href="陕西通志_page457.html">
    457
   </a>
   <a href="陕西通志_page458.html">
    458
   </a>
   <a href="陕西通志_page459.html">
    459
   </a>
   <a href="陕西通志_page460.html">
    460
   </a>
   <a href="陕西通志_page461.html">
    461
   </a>
   <span>
    ...
   </span>
   <a href="陕西通志_page457.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
