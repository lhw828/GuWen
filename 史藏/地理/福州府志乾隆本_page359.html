<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 359 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 359 页/共 388 页</h1>
    <div class="content">　　方祥使，许字张光斆。夫死，绝粒不食，适夫家，投缳以殉。雍正五年旌，祀节孝祠。
　　柯秀使，许字张大俨。大俨卒，氏闻讣，奔丧，守贞五十二年。乾隆十六年旌。
　　何氏，谢钦长妻。钦长死，无子，族戚劝其抚嗣孤，氏曰：“已许夫以死，奈何背之?”卒自经死，乾隆九年旌。
　　柯望使，适林文宪。夫死，氏不食五日，自经死。
　　陈氏，诸生张愚妻。愚卒，氏自经死。
　　游廷官，鄢锵妻。夫卒，奉姑，抚嗣子成立，曰：“吾事已毕。”即绝食卒。
　　柯旺使，林士章妻。夫卒五日，氏治殓毕，从容投缳死。
　　刘月姐，年十六，遇贼被执，欲污之，不从，詈不绝口，遂遇害。
　　张送使，适林在雍，甫半载，夫卒，氏投缳以殉。
　　黄寿使，陈允礼妻。年十七归陈，八阅月，夫卒，氏葬夫毕，不食九日，卒。
　　黄显使，适福州詹周士。三载，夫死，氏自缢柩旁。
　　张氏，莆田人，适邑人陈子仪。夫卒，遗腹生女，氏愤痛，弃于河，扼吭而卒。
　　黄氏，张磻公妻。磻公死，氏从容就烈。
　　林雍使，许字程克继。克继卒，女归程贞守。
　　余氏，名金柳，汪世合妾。世合卒，投缳以殉。
　　某氏，陈宜子妻。夫卒，从容自缢而死。
　　陈扶姐，适罗某。里有艳其色，逼胁之，氏自缢死。乾隆六年，旌祀节孝祠。
　　黄士韫，林在劼妻。夫早卒，氏矢志殉烈，姑劝阻。至期年，咏绝命诗一章，从容自经死。
　　黄淑贞，何世辐妻。夫病笃，适山寇猝至，氏守夫不去，遂被执，义不受辱，骂贼以死，年二十六。
　　庄车使，邱启受妻。年十九，夫卒，舅姑欲夺其志，受某氏聘。及期，氏拜舅姑及夫灵，入室自缢死。
　　林玉缵，许字黄士拔。未聘，士拔卒，归黄，贞守。


　
卷之六十九
　列女五
　　

　　　　福清县
　　宋以下贞节
　　赵氏，安僖王郡主，嫁进士方涣子以宁，才器超迈，与秦桧不合，假归终养，早卒。郡主抚训三孤，举克有成，迄今子姓绳绳不绝。
　　李素娥，翁仲潜妻。仲潜病笃，与李诀。李引刀断指以誓。既而，以指投棺中。遗腹生男，抚教成立，诏旌之。
　　赵氏名秀，宋宗室女，适王宗武，二十一而寡。子士达甫二岁，赵抚教之。长，娶潘氏，年二十六亦寡。子良甫五岁，姑媳共抚一孤，知州吴涛表其门曰“双节”。
　　王懋宋，守愚女，适连江进士陈爚，爚授县尹，丁内外艰，哀毁卒，懋宋年二十五，子遇，甫生十月。氏从父迁于福清，及元初，疾革，谓遇曰：“汝父为宋代臣，吾为宋代嫠妇。吾死，当勒墓石曰：‘宋孺人王氏’”。遇，依其遗命。
　　元以下贞节
　　林氏名佛奴，郭德明妻。年二十七而寡，抚二子一女。姑老且贫，时寇入境，姑适卧病，或劝之避，林曰：“姑在，谁与守?”及贼溃，幸无恙。至正丙午，乱兵执其孙惠，氏冒白刃持孙不舍，兵欲断其手，氏曰：“手可断，孙不可夺。”兵怒斮之，执愈固，兵乃舍去。孀居四十六年。
　　明以下贞节
　　林氏，宋林希逸女孙，年十九，适莆田陈安生。安生死，子迪甫二岁，氏年二十有二，抚育成立，见四孙冠婚。洪武初旌。
　　张氏，名金，张希善女。少读书，通大义，长，适郑山长孙。夫早丧，归父家孀居。其弟世英病笃，以子嘱氏抚之。世英殁，氏抚其孤成立，以存宗祀，历三十年如一日。孤宏远成立，张后克昌，氏之力也，张之子孙为立“义姑祠”以祀。
　　陈敦宋，张环中妻。环中少习文艺，早丧，氏矢志孀居。天顺间，束力选天下节妇知书史者，入禁掖，教授内宫，氏与其选。分守经史局，加四品秩，历二十九年。至弘治改元，悯其老，优礼赐归。
　　王氏，陈和妻。和早卒，氏奉舅姑以孝闻。舅姑卒，家贫不能葬，日夜号恸，乡人怜之，助举三丧。
　　廉氏，林榔妻。榔卒于金坛，氏抚二子泾、渭，矢节五十七年。渭妻莫氏亦早寡。孤铨四岁，事氏极孝。抚孤成立。孙域，天顺己卯领乡荐，任邑尹。莫氏守节四十五年，寿七十。
　　周氏，翁盈妻。盈早卒，生二子，家贫，不能自给，氏携二子至，欲投水死，以苦节终身。至五代孙世经，登嘉靖乙未进士，官方伯，叶向高旌其坊曰：“完节格天”。祀节孝祠。
　　刘端宋，陈文昊妻。年二十四，夫卒，孀守。姑病，割肝和药以进。年九十三终。曾孙一贯登嘉靖乙丑进士。
　　王氏，诸生林岫妻。岫卒，遗二孤公恩、公惠，氏方妙年，誓矢志，守节三十七年，诏旌其闾。
　　何氏，诸生郭世治妻。世治早卒，家贫甚，或难其守，氏矢志不二，后孤万程成进士。嘉靖十九年旌。
　　方惠女，年十八适林愈，甫一载而愈卒。葬愈日，营两竁为同穴。计翁姑早亡，无期功之亲，惠女依父母以居。未几，父母卒，弟锳甫四岁，惠女抚之成立。年六十三卒。锳后奉其柩与愈合葬焉。
　　郑六娘，适杨体著。年二十五，夫卒，遗腹一子匝月而夭，父欲夺其志，郑以死拒之，屏迹不之母家。嘉靖辛卯，火焚其庐，郑氏抱夫柩号哭，俄，反风转焰，得无恙。年八十终。
　　李氏，何音妻。音死，氏年二十三，或劝改适，氏断一指自誓，守节育孤。有司旌其门曰“孝节”。
　　刘氏，陈敏妻。年二十四，敏卒，子绪犹未生。及绪长，娶妇生孙选三岁，绪夫妇又夭，刘抚选成人。
　　林氏，邵舜民妻。年二十五而寡，子德洪甫一岁，抚养成立。德洪又卒，妇陈氏年二十七亦寡，遗二孙，陈亦守志抚嗣事姑，历三十年。
　　谢氏，林晚翠妻。晚翠早卒，遗孤廷植，氏忍死抚养，家故贫，纺绩佐读。廷植登隆庆辛未进士，奉诏旌表。
　　卫氏，吏科给事中薛廷宠继室。年十八，廷宠卒京师，氏扶丧归葬，杜门纺绩五十年。子妇何舜英，亦二十余而寡。廷宠前室有女名端，适镇东指挥吴世章，生子继祖，四十日世章卒，端年二十二，挈子归薛。妇姑母子俱以节终，大司徒马森称之曰：“天下失道，道在妇人，观于薛给谏一门尤信。”
　　卢氏，郭万程妻，事姑至孝。姑病肺，家贫无被，夫妇共抱，温以背。后万程成进士，为刑部主事，卒于官，卢恸绝，扶榇归，孀居六十载，子遇卿、造卿俱知名。万历六年奏旌。
　　欧氏，适陈彩。彩卒，男时八岁，氏勖时力学，娶妇黄氏，时年三十六，又卒，遗孤二，欧与妇黄，食贫相守，垂五十年。
　　薛氏，年十三，许字林以聪。以聪染恶疾，当婚期，中外劝毋行，氏不可。归林十年，举一子，奉夫惟谨。夫卒，氏年二十八，抚孤成立，以寿终。仍得诏旌。
　　林珠小，年二十适李彦祥，三载，彦祥卒，子该，甫二岁。珠小事太姑林及姑陈，无违礼教，训该，不坠其家世。彦祥兄亦早卒，珠小视其子犹己子焉。
　　林懋娘，郑钅宏妻也。二十而嫁，逾年，夫死，力贫养舅姑，以寿终。
　　陈氏，翁务妻。年二十九而寡，抚幼子坦。坦妻林氏二十七亦寡。林事姑极孝，抚三子锐、铣、鉴，俱成立。
　　何定卿，甘心怀妻。年二十四寡，孝事翁姑，抚孤谨成立，力女红以自给，凡四十九年。
　　夏氏，赠御史林尚坦妻。年二十五而坦卒，氏哀毁，欲殉夫，弟尚量泣劝，以次子汝翥为继后。汝翥官御史，立朝忠梗。卒年六十五。
　　王氏，归翁其良，逾一年，夫死，氏苦志孀守，督嗣孤成立。姑病，割肝和药以进，姑立愈。后十余年，姑始卒，氏寿八十二而终。
　　石玉英，林雍妻。年二十一，雍卒，以死自誓，姑力谕之，乃止。遗腹生子尚琛，氏事姑抚子，备历艰辛。及尚琛既婚，复夭，无嗣，氏大恸几绝。亲从子姓，请为尚琛立后以奉，卒年五十有八。
　　王氏，赠光禄大夫张埙妻。夫卒，舅姑在堂，孤甫稚龄。翁卒，柩毁于火，氏殓遗骸，偕弟其蕴至山，将葬，风雨大作，仓卒伤足，不能步，厝骸山丘。越七日，足瘳，往视之，骸失所在，忽见新土隆然，亟掘之，则入土三尺矣。其蕴曰：“此天意也，不可动。”从之。后氏以曾孙可立贵，赠一品夫人。
　　王节妹，林公道妻。公道幼失怙，母陈氏矢志抚孤，为娶。氏无出，侧室生子德宏，六岁而公道亡，氏抚宏如己出，事姑至孝。姑病，割股以进。迨宏长，娶妇毛氏，二年，宏复夭，毛氏方二十，诞遗腹女。陈氏时年八十九，王氏与妇毛氏相守，同以寿终。邑令许某匾其门曰：“三代节孝”。
　　孝妇，陈朝琼妻黄细金。
　　林纯妹，刘以能妻。夫早卒，矢节三十年，抚孤成立。复为夫营葬乃卒。
　　郑氏，名英，林秩玉妻。夫卒，氏事翁姑以礼。翁病笃，吁天请代，后翁以上寿终。邑令奖曰“贤孝”。
　　林应光，邑诸生陈全妻。年二十六寡，抚孤轼，成进士，年七十卒。
　　翁基使，林霄妻。夫没，守节四十年终。
　　施贵英，适郑宏毅。生子尔聪三岁，宏毅卒。氏抚孤，年七十三卒。后孙女锦宋适陈志濂，年十九而寡，遗腹甫弥月，亦苦节以终。
　　林氏，适诸生蔡肇利。年二十八，夫亡，氏孝养舅姑。舅疾革，氏吁天割左臂杂药以进。姑病，氏复割右臂，方二寸许，姑遂愈。后，氏先姑卒，年四十四，子其聪登进士。
　　詹氏，卓朝雄妻。年二十，朝雄官都督，驻水军，移镇桐山，难死。氏闻变即投缳，缳绝不死，赴井者四，皆遇救而止，七日不食。时孤甫三岁，茹荼养育之。曾孙道异登国朝乾隆壬戌进士。
　　郑尾玉，适郑道禄。三年，道禄卒，遗孤未晬，辛勤抚育。翁姑殁，丧葬尽礼。年六十七卒。
　　翁氏，莆田人，林尚莹副室。年二十五，莹卒，孤炳奎生甫六月，氏矢志孀守，课孤诵读。后炳奎弱冠补诸生，食饩于庠，以孝行闻。
　　已经旌表贞节
　　王氏，龚孟旸妻，守节四十九年。
　　王氏，县学生林日休妻。守节三十年，子偕春，隆庆庚午举人。
　　林氏，郭应璧妻。
　　莫氏，林渭妻，守节四十五年。
　　郑兰宋，郑栻妻。
　　林氏，杨世英妻，守节四十余年。
　　翁氏，何朝元妻。
　　王氏，杨叔英妻，守节六十六年。
　　吴恭采，何仪凤妻。
　　严氏，张景遐妻。
　　林细静，叶益宸妻。
　　林氏，何尚友妻。
　　未经旌表贞节
　　余氏，举人许绅妻。
　　庄翠娘，张孟坚妻。
　　郑氏，林厚妻。
　　郭采藻，林泮妻。
　　陈氏，萧天禋妻，守节五十余年，孙妇陈氏亦守节。
　　何氏，举人薛一和妻，守节二十余年。
　　郑氏，何天福妻。
　　蔡氏，陈昌龄妻。
　　张玉宋，翁岳妻。
　　薛氏，举人林宜祥妻。
　　陈聪宋，林一焕妻，守节五十余年。
</div>
    <div class="pagination">
<a href="福州府志乾隆本_page358.html">上一页</a><span>...</span><a href="福州府志乾隆本_page354.html">354</a><a href="福州府志乾隆本_page355.html">355</a><a href="福州府志乾隆本_page356.html">356</a><a href="福州府志乾隆本_page357.html">357</a><a href="福州府志乾隆本_page358.html">358</a><span class="current-page">359</span><a href="福州府志乾隆本_page360.html">360</a><a href="福州府志乾隆本_page361.html">361</a><a href="福州府志乾隆本_page362.html">362</a><a href="福州府志乾隆本_page363.html">363</a><a href="福州府志乾隆本_page364.html">364</a><span>...</span><a href="福州府志乾隆本_page360.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
