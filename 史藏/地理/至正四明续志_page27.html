<!DOCTYPE html>
<html>
<head>
    <meta charset="UTF-8">
    <title>至正四明续志 - 第 27 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至正四明续志 - 第 27 页/共 35 页</h1>
    <div class="content">学旧在州北狭隘宋景佑中邑令于房废石夫人庙以立学宫治平初令裴士尧迁于州东久而圯宣和初重建毁于建炎绍兴己未复建寻圯庆元闲邑士汪伋汪份刱大成殿仪门两廊彝训堂东西六斋至元乙酉堂以飓风仆而复建至元壬辰县尹丁济创建天寿殿在大成殿西又刱养正堂觉后亭延佑庚申知州马称德盖尊经阁及讲堂后轩两庑六斋仓廒庖溷咸备江东道廉访佥事邓文原记 【广平马侯致远守奉化之明年以书来曰奉化邑隶庆元升州于元贞丙申溪山萦带风物靓深距治所二百武为学莅事之始谒于庙庭周视室堂褊弊不葺予惕焉乃询诸耆艾曰学故有田岁输谷为石者四百宋嘉定闲邑宰冯君季膺益以亩入七百石有奇名曰义廪俾群居者无宿舂而乐鼓箧焉自碑仆籍去于贪猾征为私藏而赡士无赢储尝直于有司而不果复也于是剔抉隐陋钻鉏穴蠹汰冗积羡悉复其初而又捐已餐钱以表急义者得田余三百亩出入会计严为式程期永久勿坏前是御史宋君节来守是州为买书具祭器而庋置无所乃今建尊经阁五闲即其南彝训堂之后为敞轩五以容多士左右泮水为垣而易行道于门外若庑廪湢庖甃筑涂垩之工毕备垦地余十亩在阁北莳桑若麻苎而规其赀以给师及童冠者之羹胾稍采儒先教术以帅厉之凡吾为是者匪干誉也幸先生识其成且以儆夫士予为言曰古之为士者耕有恒产学有定制教有定业非必珍羞腴肉以饫其腹华堂广厦以适其体至于考成之法则又非词章呫毕矜能衒藻之谓也然而士皆殖德励行竞趋于善而不自知后世崇饰庙貌俾学道者知所宗丰其屋庐优其廪稍日肄月稽择其艺精者举于有司视古若甚周悉而其才乃不逮则亦教与学者俱有责焉耳夫道莫先于经先王之典则万世之范防具在诸子百氏书则阐明乎此而醇疵杂焉者也从经则治拂经则乱历代隆污则史臣笔之以为世监者也士之蒙瞀庸琐者既不通经而负英特者又多好异书之观其为失则均世有乐尊经之名而求其实者乎朝廷设科以选士而士不敢以进取累其心建学以养士而士则曰吾岂志安饱者此土所以自重而教化所由兴在易鼎之象大亨以养圣贤而颐自求口实观其自养也异时甬东多高门右族接武卿相势利声华文学行义其不朽者固有在学者审此则可进于道矧复尚友古之人哉今马侯之来奉化首以兴学为务庶几汉文翁意也蜀子弟被文翁之化能为其所难奉化之士渐濡于诗书也久顾不能为其易乎而忍负马侯乎侯名称德为政未期月而百废具兴又复建三皇殿于故址皆有关于风化之大是宜为记州长贰协赞于成者达鲁花赤沙邦同知殷真州判许迪吉将侯命谒予文者范文亨张与权延佑七年六月己酉朔记】 至顺二年同知赫德尔重修程端礼记 【元统三年奉化州修学成耆职舒奔口以状来请记曰唐创孔子庙在县治东北宋因之立学宣和闲迁县东二百步元贞闲县升州学因其旧自立学修创不一具着石刻其屋远者阅百三十年近亦一二十年久弗葺至顺二年秋同知赫德尔由乙科为今任既至览学宇弊教养弛进诸生问故咸曰儒困于役前教官偷堕寖坏公为恻然日以兴学为己任元统三年诏蠲儒役州适檄公提学喜曰吾志遂矣是究是图同知项公棣孙与公为同年议克合即征逋储用协志董事判官薛彻兀儿公又赞成之而宣城贡君清之来为学正克（口十）上下作而行之公首致币迎儒师教大小学弟子员捐俸倡绘先圣先师十哲像群士乐趋大役焉殿堂轩祠阁斋庑亭庵庖湢为一百有二楹垣墙三百八十堵其梁柱榱桷瓦石瓴甓黝垩丹漆一葺新之纤悉不苟坚致完好视创有加书籍讲鼓百尔器用毕备始二年十月凡三越月而成知州史公煓至由元勋世冑益以兴学为心州之人士谓不刻石纪成绩久将湮来者罔劝余不得以不文让窃惟自孔子设教集尧舜群圣以为经谓不读书贼夫人之子自朱子集濂洛诸儒之成以释经一洗汉儒传注之弊六经之教千载之下如日行天自先正许文正公以朱子学光辅世祖皇帝肇开文运天下学校自髫龀经非朱子说不讲自圣朝取士科目革前代涉猎剽窃之弊明经主朱子说使经术理学举业毕贯于一以便志道之士其一道德以同风俗岂一日之力猗欤盛哉然则士之读书于今日者可不自知其幸而思所以异于前日之读哉朱子诲人读书之法门人会萃其要有六曰居敬持志曰循序渐进曰熟读精思曰虚心涵泳曰切己体察曰着紧用力其言具存凡学者果确守而不遗其一焉则尊闻行知深造自得成人小子有德有造庶不负仰体国家敷教作人大修黉宇之意矣世之学者非不知读其书也而其读之之法或不之守故见小欲速曾未开卷己思窃语言资弄笔虽日诵正谊明道之书无以胜其计功谋利之私此儒之君子小人所由以分其有害士习非特失本末轻重先后缓急之宜以诒老而无成之悔而已也昔胡文定于程学盛行之时有不绝如线之叹良以是也学者可不屡省而深戒之哉奉化州山川清淑居郡上游人才为盛昔宋大比贡士常居郡之半出而仕者知名当世今余之所言其子弟闻诸父兄盖已熟矣第因记其修学岁月敢推公嘉惠多士之意明士之幸生今日得以确守朱子读书法而无所不便者以为之劝故不自知其言之渎且僭焉耳公廉明为政有惠爱其可纪非特修学也教官亦世宦学为江东名族云是为记】 
　　　赡学田土
田壹阡贰伯壹拾玖亩贰角贰拾伍步半
地壹伯伍拾三亩三角柒步半
山肆阡陆伯伍拾三亩伍拾柒步半
　　　　岁收
夏租
钞壹拾玖锭肆拾两柒钱伍分
丝壹伯肆拾两重
小麦捌石贰斗捌升
乌豆伍斗
秋租
米三拾伍石肆斗柒升玖合
谷壹阡伍伯玖拾贰石肆斗壹升玖合伍勺
　　　　岁办解有司送纳
夏税
中统钞壹锭肆拾柒两柒钱柒分伍厘
秋粮
正米三拾贰石捌升贰合陆勺
　　　　元管免粮田土
田三伯柒拾壹亩贰拾三步半
谷三伯伍拾壹石贰斗陆升
白米壹拾捌石伍斗贰升
糙米壹拾肆石壹斗三升玖合
钞壹两伍钱
丝陆两伍钱重
小麦三石捌斗壹升
地壹伯贰拾柒亩壹角壹拾肆步
钞贰锭壹拾壹两柒钱伍分
丝陆拾捌两柒钱伍分重
糙米贰斗伍升
小麦陆斗
乌豆伍斗
山贰阡三伯玖拾肆亩壹角伍拾肆步半
钞三锭壹拾肆两贰钱伍分
丝陆拾肆两柒钱伍分重
　　　　前宋冯知县嘉定年闲劝率助到汪伋等田系义廪
田三伯壹拾三亩贰角伍拾壹步因硗瘠量收谷肆伯肆拾石贰斗三升陆合
地三拾陆亩贰角壹拾捌步半
谷壹石贰斗捌升
钞壹锭壹拾肆
小麦壹石
山贰阡壹伯玖拾捌亩三角三步
钞壹拾贰锭肆拾壹两伍钱伍分
小麦壹石伍斗
　　　　元续置田土
田贰拾贰亩壹角肆拾三步
谷三拾捌石伍斗伍升贰合伍勺
地壹拾肆亩贰角三拾陆步半
小麦壹石三斗
山伍拾亩
钞伍两
　　　　前知州马奉议续置田土
一项延佑七年儒人董湛等舍助到田三伯壹拾肆亩玖步
谷肆伯陆拾柒石玖斗玖升玖合
糙米壹石壹斗贰升
山壹拾亩
钞贰两伍钱
一项至治元年将本学钞买到郭坊沈了翁田壹伯三拾壹亩贰角贰步
谷贰伯肆石玖斗捌升柒合
米壹石肆斗伍升
一项学基地元计捌亩三角伍拾三步续置到叶成之等学东地壹拾三亩贰角延佑七年增筑墙围将续置地陆拾步换到告成寺地伍拾步作墙基
前知州李奉议至治三年将本学钞置到鄞县甬东隅谢彦文坐落本州岛三拾三都田肆拾玖亩三拾柒步谷伍拾捌石贰斗伍合
前知州苏奉训泰定四年将本学钞买到三拾贰都李文八等田壹拾柒亩壹角肆拾步谷贰拾肆石玖斗
　　　屋宇 【见前志】 
增设知州马称德任内起造
书楼五闲
六斋增建一十二闲
祠堂六闲
松亭三闲
跨鳌桥
　　　祭器
铜器
爵　　　　　　　坫
象尊　　　　　　牺尊
簠　　　　　　　簋
罍　　　　　　　洗
勺
木器
豆　　　　　　　俎
竹器
笾　　　　　　　篚
从祀廊帘
（上□下瓦）器
香炉花瓶一副 【青（上□下瓦）器】 　大香炉花瓶一副
廊炉八个 【并石器】 
　　　乐器 【见前志】 
　　　书板
知州马称德任内置到活板□万字
　　　书籍知州宋节任内置到
周易毛诗尚书周礼春秋四书韩柳文通鉴集韵通计壹伯伍拾三册活字板印到大学衍义一部计二十册
　　昌国州蒙古学
　　昌国州儒学
学在州治东一百四十步宋熙宁闲建学则自令张懿文始绍兴闲置田养士则自令韩晦始嘉定闲葺治增益则自令赵大忠始袁正献公燮有记淳佑闲重建者令沈壑也深宁王先生应麟记入国朝泰定闲重修者知州韩抟也清容袁先生桷记并见前志
　　　赡学田土
旧管见前志
新置
水田贰拾三亩坐属蓬三四都地名东岙旧被豪民占据赵知州任内追还
神前沙岸坐属蓬五都被林巡检占据干同知任内追还复业
　　　屋宇 【见前志】 
</div>
    <div class="pagination">
<a href="至正四明续志_page26.html">上一页</a><span>...</span><a href="至正四明续志_page22.html">22</a><a href="至正四明续志_page23.html">23</a><a href="至正四明续志_page24.html">24</a><a href="至正四明续志_page25.html">25</a><a href="至正四明续志_page26.html">26</a><span class="current-page">27</span><a href="至正四明续志_page28.html">28</a><a href="至正四明续志_page29.html">29</a><a href="至正四明续志_page30.html">30</a><a href="至正四明续志_page31.html">31</a><a href="至正四明续志_page32.html">32</a><span>...</span><a href="至正四明续志_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
