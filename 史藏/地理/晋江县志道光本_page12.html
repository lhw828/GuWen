<!DOCTYPE html>
<html>
 <head>
  <meta charset="utf-8"/>
  <title>
   晋江县志道光本 - 第 12 页/共 196 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晋江县志道光本 - 第 12 页/共 196 页
  </h1>
  <div class="content">
   叙城，先子城而后罗城、翼城，溯所始也。叙池，先罗城外濠，而后子城外濠，重所归也。而于城中支沟，先子城以内，而后罗城以内，则又自源而委顺水性也。详见下。
　　罗城外濠　环绕罗城，广六丈，深二丈余。三面通流，潆洄如带。独东北一隅，磐石十余丈。地势高仰，潮不能通。南罗城旧在镇南桥内。即今南门桥头近泮宫处。桥跨南濠，直东抵通淮门。直西抵临漳门。元大德间，宣慰司札刺立丁重浚。〔庄弥邵记〕泉本海隅偏藩，世祖皇帝混一区宇，梯航万国。此其都会，始为东南巨镇，或建省，或立宣慰司，所以重其镇也。一城要地，莫盛于南关。四海舶商，诸番琛贡，皆于是乎集。旧有镇南门，门之外有河，跨河为桥。流东西，贯直南，并受潮汐，岁久湮阏。有力者占为园池亭榭，以便娱乐。前太守真西山，虽尝开修利，未尽而中辍，今又八十年矣。皇帝飞龙之六载，省并江浙，立宣慰司，行省右丞札刺立丁公领使司帅府。视事以来，曾未逾时，政通人和，百废俱兴。既重修泮宫，因慨其地之卑湿，盖由城河之不通；且薪米之负运良艰，粪壤之邱积无所。每值淫潦，深厉浅揭，连以旬浃，非惟有妨生理，亦致湫底之疾，邦人患之。公乃忧民之忧，锐意疏浚，军民官董其工，始事于二月初八日，至于二十九迄成。材售直，工给资，农不夺时，民不知役，皆公之指授有方也。河面阔如旧，深视昔更三尺余。南门桥鼎建崇楼，仍匾“镇南”。潮流参错其冲要，渔歌响答于闤阓。吞吐溟渤，雄视东南。望之如垂虹，登之如骑鲸。云栋飞辇，星河影转。非公器宇襟度，畴克臻兹？邦人士大夫请记之。弥邵载惟典谟九叙，无先于平水，故曰：万世永赖，正恃乃功。然则公今日之伯禹也。我泉亦永有利赖，当与禹功相并不朽，勒之坚珉，宜矣。至正间监郡偰玉立南拓罗城，而镇南桥壕东西相抵者，悉砌以石，遂为城内壕矣。今惟漳门外，遶西而北，而东，而南，抵通淮门为旧外壕。其自通准门，南遶德济门，过南薰门之半，乃拓罗城而浚之濠也。又自南薰门之半，西距临漳门，则濒江无濠。嘉靖三十八年，守熊汝达重浚外濠。四十二年，兵备佥事万民英又浚之。深阔可通舟楫，潆洄汪洋，殊增形胜。惟仁风门抵朝天门桥下，当拓城时，首尾筑剑脊坝。以堤内水并无版闸启闭之设，濠水时溢，然蓄泄有节，可不为灾。万历二十四年，有请决剑脊坝引濠水以溉田者，壕始涸。此条只依旧志。以工三条改订。盖旧志叙子城外濠桥名不备，而语多错。叙子城内支沟五、外支沟六，亦有遗漏。其言坊者，犹今之言境。如通淮坊、师模坊、中和坊、聚奎坊、帅节坊、熙春坊、文光坊、执节坊、宣明坊、画锦坊、忠厚坊，多街里之名，非如今石坊也。至所云埔尾、坑头、五塔庵、新睦宗院、旧睦宗院、泗洲塔、素景门等，迹无可验，名亦失传。胪列纸上，直似画饼。今据现时桥宫街巷之名叙之，而以旧志古名附辨条下，较易寻省，并补其所未及。
　　子城外濠　改订。环遶子城，广深丈余，濠皆有桥。北曰泉山。据在泉山铺示现庵前，桥存濠塞。按过东水路从庵内后壁穿出，经白狗庙后出弥勒宫左，再伏其势，从府城隍照墙外接梅花桥，但水路已断矣。迤而东北，曰梅花。此桥旧志失载。在广平仓口，桥畔有小宫两：面向北，祀佛祖；向南，祀泗洲佛。向南数百步，从小涵透至霞田池下河乃接迎春桥。其正东，曰迎春。在行春门外，近里美巷口，桥濠俱不存。按此桥向北水关，现在相公巷中，营守备署门路内。向南水关，在鹦鹉山窟。嘉庆九年浚沟，向窟水关尚存。又迤而东南，曰登瀛。在桂檀巷尾，伯府庭头，佛祖宫前。宫直跨沟上，水从鹦鹉山窟穿承天菜园，乃至此桥。下用横版？上用小版直铺，行者不悟，然宫后沟甚显明。迤而西北，曰坂仓。“坂”俗作“板”。非。在裴巷东，新街西。(旧作驿巷西，非。)清军驿前，桥存，濠塞。按：自泉山桥至此，沟路已失，居人谓水势从花山涂窟而来也。其正西，曰肃清。在肃清门外，井亭巷口。桥、濠俱存，但为民居压塞。又迤而西南，曰放生。在梦果巷尾，真济宫前。宫直跨沟上。旧志谓自此遶东，过崇阳门外，人通淮坊，当是出梦果巷口，下入小泉涧巷，过登贤桥宫后，宫直跨沟上，宫口有双塔。由傅池亭出。今清源书院口下一桥，入书院，池透至登瀛桥，而后由登仙桥即离井桥。出通淮门也。但旧志注遶东之道己失。放生桥水，直趋罗城外濠，指镇南桥濠。则自西南放生桥至东南登瀛桥一带，遶东过崇阳门外之濠，已不可考矣。若自临漳门至通淮门一带，大沟则旧罗城外之濠，非子城外之濠也。想既有旧罗城之濠，则子城外之濠可省耳。万历志有东南曰通淮句，固误。乾隆府、县志已辨之。然尚云放生桥水遶东折南趋府学池，又东过光孝寺，亦错。盖崇阳门外去府学池尚远。既遶东不应折南，且光孝寺自明嘉靖间已移在承天寺内，西偏两进皆实地无濠也。
　　子城内支沟　改订。威远楼前，东西有两大井。一在生韩古庙边被围店内，一在对面。双门前外，东西又有两大井。一在四科亭前，一在多士坊北。外两大井之旁，两沟夹行而南。旧志有直趋崇阳门外句，误。东沟从东街头四科桥起，集南街左坊诸巷之水，如玉屏巷是。凡南街左右诸巷口内数步，皆有小桥。到镇抚巷，折东入洋下沟尾，今镇抚南及沟尾、下沟俱存。折南为登贤桥，在承天巷。又东经傅池亭，出书院口桥，注登瀛桥。西沟从西街头文锦桥起，桥在造士坊西，多士坊东。集南街右坊诸巷之水，如奎章巷、通政巷、圆石巷是。到奎霞巷口镇抚桥，桥跨崇阳门内大街之中。旧志小注云“在良二千石坊北”，是也。东折与沟尾下水会，同归登贤、书院，登瀛三桥。旧志于东沟云：折洋下沟尾，越承天菜园，则西沟既会于沟尾下，亦当越承天菜园矣。皆误。盖越承天菜园者，乃自鹦鹉山窟至登瀛桥直下之水。非自登贤、书院二桥至登瀛桥横过之水也。又北詹厝巷口、南邱厝巷口相对之西，有桥，南循元妙观之西，至观前外横巷，与县前东沟相会。此条即旧志所云，又中和坊东之车坊沟，循开元观旁(开元观即元妙观)，经豆腐巷，趋沟尾桥是也。今车坊已无迹。小注云“即今前田巷口”，亦误。盖前田巷无桥。桥在詹厝、邱厝两巷口相对之西。其云“经豆腐巷”，又误。盖经此巷者，乃县前东沟也。又县前东沟自观东巷、辑和、五邑坊内桥起，循巷左而南，折观口东偏，一桥经豆腐巷，此巷无路，今名无尾巷。至观前外横巷，与观西之水相会，乃同注于登贤桥。此条即旧志所云，县前东沟，自帅节坊南循元妙观而西折，南经登贤桥，与沟尾会，是也。然此条至观前外横巷，即与观西水相会，不待经登贤桥。以后且于观西水之趋沟尾桥；于观东水云经登贤桥，似有两桥矣。实沟尾桥即登贤桥也。又西街帽巷口有桥，在会魁坊内。南入帽巷，由奎章巷北会南街之右沟。此条即旧志所云，谯楼内沟折而西，入贡院，南经帽巷，转员石巷、熙春、坊尾，折而西南，经仕曹巷至放生桥，与子城西濠之水会，是也。然小注云贡院在晋安驿，驿内巷所谓水折辛兑者是。今直出双门前，不西折矣。是源已不从谯楼内来。居人谓水从新街出，半入帽巷，半入仕曹巷。入帽巷者，出奎章巷北；入仕曹巷者，乃直至放生桥也。但入仕曹巷者，肃清门内大街中无桥耳。又按子城内支沟，志云五条。据今皆注于桂檀巷尾登瀛桥。虽古帽巷一条注子城西南外濠之放生桥，亦终归此桥。而旧志皆云入府学池，及复云其道已塞，恐误。盖本无其道，非后始塞也。乾隆府志：子城内沟即八卦沟也。《闽书》：古时以八卦瓶埋置于先天方位，至明弘治十一年，御史张敏开城中沟，于西南隅掘得大磁瓶。上陶巽字，盖取其方位之相配，非凿沟如八卦形也。按万历府志及《闽书》，皆何镜山所纂。再查《闽书》，明言此瓶得于西南先天方位。惟万历志既言西南，又言后天，则后字错耳。县志古迹不知其误，因有后字竟改为东南，则与《闽书》及乾隆府志相反矣。然云在惠民局东邻之家。查公署部医学，旧在谯楼西偏，为惠民药局。洪武十八年改为学，寻移于崇阳门大街右。既云崇阳门大街之右，则在西南先天无疑。后万正色《浚沟记》亦作西南先天，与《闽书》符。第不知四子城门之中以何处定罗经耳。
　　罗城内支沟　旧作子城外支沟六。尚有遗漏，今改订。一东北隅本厅街，及湖坝顶等水，经一峯书院桥注杜厝池，出北门水关。此条新增。一前营庭广平仓水心亭内、中营街后，营前导水，或从大沟墘或从东门沟墘，同注于十一版、七版，六版三桥，出东门水关。一行春门前、县学前之水，直趋东门内桥在戊子元魁坊内。转北注十一版等桥，出东门水关。以上二条即旧志所云东北隅之水，经执节坊，会左右诸沟之水，出大街，与县学前之水，并趋埔尾、坑头，转五塔庵，南连通淮门是也。然左右诸沟，不知指何左右；而东北隅之水，亦无出大街至浦尾、坑头。五塔庵无有知其迹者，惟水至东门兜，向北出水关。其稍南者，则随地势散人通淮耳。一西北隅之水，随地势注何厝池，即巡按何承都之池，俗呼护厝池。出义成门北水关，或出西门内桥，南注于田。此条即旧志所云北部以西，新睦宗院诸水迤西南行，经泗洲塔入素景门，旧壕出城下水闸是也。然新睦宗院已无其迹。志中小注谓塔亦废。素景门疑即义成门。旧濠则西门内桥是。但西北水既入西门内桥，已是南行，何以又向北出水闸？盖此水闸，在义成门北，不在义成门南也。抑古之水关在南乎？一奉圣宫前大街，有桥从奉圣宫边南行注于田。此条新增。一旧志云奇士界，小注在开元寺西北。宋太宗称刘昌言曰“卿东南奇士”，因名。又分奇士东西界。东西二沟，连宣明坊诸水，小注坊在五塔巷。悉趋西池亭。小注在今西门菜园下。池旧为留从効洗马池。后留正筑亭池上，水之故道已塞。今诸水皆归西门桥沟，经五通庙，绕至临漳门，出水闸。按：今奇士宫在台魁巷，居开元寺之东，不在西北。开元正北大寺后称华仕铺，开元寺西北称曾井铺。出至大街为孝感坊，巷皆不称奇士界。所云东西二沟，亦无其迹。其去五塔巷、宣明坊尚远，至洗马池、西池亭、通庙，皆无知者。惟甘棠巷尾菜园内有丈余小池，俗呼师姑池，不称洗马池。甘棠、五塔两巷之尾，有应魁宫，无五通庙。且五塔巷之水，亦不悉趋此池。按旧志所言，不可考。今若以台魁巷、孝感坊巷为奇士之东西界，则大势台魁巷水归旧馆驿巷口。大街桥、孝感坊巷水，折西归奉圣宫边。大街桥其自孝感坊内起，至开元寺口。大街南北两沟，则东流至开元寺口井，南折入新巷。若甘棠、五塔两巷水或注菜园，或出水闸，随其地势，不可定矣。一甲第巷内宫前左畔小沟，折北出大街，会东流水，至开元寺口宫前右畔。以下经西牛、望月、赵厝、园前，即旧志所云旧睦宗院沟，在傅忠简居第之西者是。折塔仔下，经玉霄、绛宫，会龙头山、崎头庙等水，或出铺仔巷桥，或出留先生巷桥，皆注旧罗城外濠，出临漳门水关。此条即旧志所云旧睦宗院沟，分为二，一南流与积善院西诸水合；出城下者，是今积善院，已无迹。而万历志积善院作积善崎，或即今之崎头庙乎？一开元寺口大街井前有沟，从新巷右穿入居下，经古榕宫后，至桥仔头傅府。稍北之水，从新路庭来会，同趋古树下石狮王水来会，过金鱼巷尾，注旧罗城外濠。注濠处近叠芳桥。一旧舘驿巷口大街有桥，从驿巷右穿入居下，经古榕宫前，至许厝庭尾，与新巷水会古树下，同注旧罗城外濠。此二条即旧志所云旧睦宗院沟，一北流，会画锦坊东诸水，趋上防沟，与西郭开元寺前及忠厚坊沟，皆趋古树下，经城南菜园折东，入府学池。及小注谓画锦坊在三朝元老坊边，忠厚坊在水陆寺两旁。左旁即井亭巷及旧馆驿之水，至古榕宫前与右旁会是也。然画锦坊、忠厚坊，今亦无知者，而水陆寺已废。但有池在新港之左，旧馆驿巷之右，从驿巷小船亭内观之，可见与井亭巷无涉。井亭巷之水直趋放生桥。此二条皆于近叠芳桥处，注旧罗城外濠也。一崇阳门外东沟，又集南街左坊巷之水，如小泉涧、大泉涧各巷口内小桥者是。过泮宫门内，出镇南桥。一崇阳门内外西沟，又集南街右坊巷之水，如梦果巷、壮府巷、金鱼巷各巷口内小桥者是。直注于镇南桥。二条旧志不裁，新增。一府学泮池，通明伦堂池，从尊经阁前，过百源川，注璐霞沟而止。一田中央水，过田中央桥，注舍人宫桥，及兵马司桥。一南薰门水关，潮水从鹊鸟桥旧名通粜桥。入过马坂巷八兴桥，转亭前街花桥，真人宫直跨其上，保生大帝宫在其旁。折北过通淮桥，通淮桥即通远桥，在涂山街头。胭脂巷口。入府学前桥。此条旧志不载，新增。一义全宫前有沟；广三尺余，深丈余，向西出五堡城头，向东注南教场铳池，向北注花桥，但向东向北水路已塞。此条旧志不载，新增。义全宫内有《浚沟记》附载部末。又排铺街有文相桥。桥左有文相宫。即祀文天祥，桥以此得名。桥之东西，皆无水路。居人谓，两边皆筑石如城。其地称溪亭铺。想未拓罗城时，有溪水经其下，今则为陆地矣。此桥既无水路，城池图不载。旧志谓：子城内支沟五，是矣。谓子城外支沟六，则未备。且当云罗城内支沟，不可但云子城外支沟。故补订如右，凡十六条。至各街巷多有沟须，随其近处大沟归注，不可殚述也。
　　万历府志：罗城、子城内外濠沟，如人之一身，血脉流贯，通则俱通，滞则俱滞。唐太和中，刺史赵棨于郡城东南，开天水淮，以肥沃南洋之田，与郡城外濠相距。乃民家傍濠沟而居者多填委粪壤，以致湮阏，而跨沟为屋者尤甚。宋治平三年夏六月大雨时，通淮濠塞水无所泄，坏民屋数千百家。越二年，郡守丁竦穴城为门，以通天水淮，疏东南潢污，纳之外河，自河而注之江。郡城诸水，皆趋巽方，吸潮汐，环学宫而东之，与光孝塘塘即今田中央，其寺移在承天寺西偏。合注于通淮水门。未几，而填阏不可间。光孝塘半鞠为蔬场，与通淮隔，潮汐弗通。支沟滥溢，多趋承天菜园甕门。余或潜窦城下以出，不复循故道矣。绍兴十八年，守叶廷珪仍辟通淮门引巽水入。语人曰，今通此水，十年后当出大魁。至期，梁文靖公克家果魁天下。后复塞。淳熙间，守林枅尝浚之，又复塞。嘉定间，守真德秀命五厢居民开浚，打量官沟共五千二十有九丈，民沟三千丈。凡沟在官地者官任之；在民内屋者自浚。虽民居寝室庖溷搜剔不留，仍弛民房租而惩其不率者。郡人王君显为作《决渠颂》。越三祀，又湮塞如故。明弘治十一年，御史张敏重清沟之可见者，仅三千余丈。嘉靖四年，知府高越复大浚之，潮复入通淮门，而临漳之潮亦通。嘉靖三十二年，知府童汉臣浚内外沟河。〔蔡克廉记〕按志：郡河二支，一自临漳门循之通淮门，一自南薰门达于通籴、通远、镇南诸桥。故通淮河塞，宋守丁竦疏凿，以通江潮，便于舟楫。绍兴十六年，守叶廷珪再辟治之，通淮之舟可抵州学前。曰：此门之水，当后天巽方之位，十年后必有大魁。至期，梁文靖公克家果状元入相。其郡城四门桥六：曰迎春、肃清、泉山、通淮、坂仓、放生，(止叙六桥，尚未完备。通淮二字，亦误。当云：东迎春、西肃清、北泉山、东北梅花、西北坂仓、西南放生、东南登瀛，共七桥。其正南内河桥已无迹。至镇南桥，在内河之外；通淮桥，又在镇南桥之外矣。)皆为内河。而环子城者，子城内支沟五，相传为八卦沟。城之外支沟六，循趋于罗城外濠。而宋志谓诸沟率皆锺州学池。淳熙，守林枅尝浚之。嘉定守真文忠公又浚之。大抵沟河、池濠相为表里，而要于庠校人文有关。或谓郡清源山嵯峨，属火，在得诸水制之。夫凿诸水以制山，引巽水而入城，固皆堪舆家语。然水火五行之理，阴阳八卦之位，儒者之学，亦不若是。河沟于郡城，犹人身之血脉，文忠不云乎：宣畅则安，阻滞则疾。古之明王，务谨沟洫坊墉之制，非无以也。人文之先，以魁天下，其止于甲第簪缨而已哉。文者，经天纬地，必有孔孟之儒术，必有伊周之相功，然后谓之经纬文章。而设诸水道，经纬不明，脉络不通，何以成人之文乎？嘉靖乙酉，高守越尝复开浚，一时潮汐引吸。亡何，有戊子辛卯之盛，彬彬然至今荐以文魁，显非地利人文之徵欤？岁久，填阏如故。癸丑，童汉臣由南京刑部郎中来守兹郡，予适承乏南院，以是告侯。侯至，首以兴复为己任，诸贰属各分董责之劳，疏导搜剔。居民人人自力，豪强不敢不率令。于是通淮临漳之潮，支沟河内之水，津津然纳之学池。所谓文明之应，状元宰相知必有复出者，又安知无孔孟伊周之道德事业，与吾郡山川并辉千古。其于人文，不亦徵乎？往者故道陻噎，支渠滥溢淫潦，数为民患。自斯工成，而折转市巷，无顷刻停注之水，商买士女不病蹇裳，即是而思侯之利民岂浅浅欤！文忠公经画条具，犹尝慨曰，沟浚而河未治，以俟后之君子。历数百年，乃童侯一旦兼浚而并兴，非文忠之后君子耶！载考郡乘，外濠之水环罗城而会于江，潆洄如带。自昔陆徽学、曾元枢诸公，盖拳拳焉。承平二百有余年，晏然无警。迩来海氛不靖，声摇闽峤，设险之防，斯不容缓。然则金城汤池之固，其尚在郡侯哉！郡侯函请予记，诸校官又来请。予寡陋何以答诸君，而山川人文不得辞者，遂次其本末如左。后之君子兴起斯文，庶几有考于斯。隆庆二年，知府万庆又大浚之。创临漳、通津、迎春三水门，置板闸启闭，设夫看守，听小舟往来。〔黄养蒙记〕郡城之南为大江。上接属邑诸溪，下通巨海。城内澌凿长河，股引海潮。一自临漳门而入，一自南薰门而入，一自通淮门而入。潮水时至，皆逢于郡学之前，而通淮之潮，其入尤为最先。皆可以通舟楫，民称利焉。按郡志，河旧在郡城之外，为城外濠。元至正间，监郡偰玉立南拓罗城，今遂为内河。约沟砌石，东西相距数里许，夹河皆民居矣。城之内，又有八卦沟，以泄市巷泛溢之水。有放生、肃清、坂仓、泉山、行春诸桥，势相联络，疏沟水以入河。大率城郭诸水，与长河皆相为委注，而会归于通淮，以出于江。通淮之水，则自东南入，与临漳南薰水会。说者谓，当后天巽位，巽东南也，万物洁齐之方也。宋绍兴中，郡守刘子羽尝于学宫凿河浚池，以通巽流；叶廷珪仍辟通淮水门，引巽水入城。尝语人曰，今通此水，后必有大魁天下。已而梁文靖公克家果应其期，以状元拜相。则此河之浚，于科第人文尤有关，非徒为民利已也。嘉靖间，郡守高侯越、童侯汉臣，尝再浚之。然止疏内沟停蓄之水，而外潮竟淤不入。先是河于关外断以积石，盖昔人为防御之备，后遂无开之者。而居民日稠，汗淖日积，以故外水不入，内水不出，雨水时至，沟濠衍溢，民咸病之。隆庆戊辰，适灵湖万侯治郡之三年，民既大治，乃致郡坠典，锐意修复。而尤究心于是河，以白于兵宪心泉苏公。于是苏公方练兵抚民，留意封疆，深然其议。而郡丞丁侯一中、别驾潘侯璘、晋江令罗侯名士实相与赞助之。于是，撤积石以通江，决壅土以入潮，而各于门内设水关，置闸板，以便防守时蓄泄。于是临漳、南薰、通淮之水，复其故迹而潮之抵于郡学者如昔矣。侯乃定为启闭之期：自初三至初五，自十八至二十，皆海潮盛长之候。每是日，皆辰启未闭，以通舟楫。盖月开关者二，为日者六，余不得擅启。而扃钥守视，则以属于卫所之官。复于关内聚石级，置小舟，以便民间转运。或遇有警，则仍以所撤之石坚塞如故。其于兴利防虞之意，亦既周且悉矣。大工既就，侯以三月十八日，乘潮放舟。是岁适天子龙飞首科，是日又为传胪之旦，而黄君凤翔殿擢第二人。远近嗟叹，以为符于梁文靖公故事云。夫川泽之灌注，犹血脉之周流于一身，勿使有所壅闭湫底，其理一也。自三门之河既辟，而旧水可消，新水可入；以锺其美，以出其恶。清气磅礴，人文宣朗，理有固然，而事又有适然者，宜乎人之喜谈而嘉颂也。然余又谓，为政有本，兴事有机。自昔贤人君子，莫不以水事为重，而致谨于沟洫坊墉之制。然其忠厚之心，皆有所以本之者。侯自莅郡以来，直方廉毅，慈惠恻怛，凡可以安和乎人者，行之坚勇，不俟终日。则其于兴工济物，固宜若此其汲汲也。向当侯之未至也，上下五六年间，海氛不靖，震动闽峤，即侯欲从事于此，其可得耶？自侯之来，年岁丰登，海波不扬，谷米充羡，士民晏堵。此又天时地利人事之机，参合符会，而其微渺未易以究诘者。他日道德行谊之士，彬彬然以科第显出，而为山川人物之光者，余固知其自今日始矣。署晋江邑事德化令何君谦，偕邑学博余君采、董君秩辈。诣余徵文，以纪侯功，因为记之。俾勒诸石，永宪于后祀。侯名庆，字子余。和州人。己未进士，由刑部郎中出为今官。灵湖其别号也。后水关虽存，闭不复开，濠亦多淤者。按：子城内外支沟，宋明以来，屡浚屡堙。国朝康熙二十一年，提督万正色重浚之。〔正色自为记〕泉自王氏创筑子城，留鄂公踵恢其旧，制度斯立。辟迎春门，为通注渟潴之道。今郭东上下淮乃其汇也。逮元广罗城再拓，而南故隍遂在城中。因更开水门于德济、临漳之界，由是，城中所称八卦沟水，半归于是。当日打量官沟，凡五千余丈。时加疏泻，民不病潦。其后，人烟鳞错，架屋其上，历久而陻。至明弘治十一年，御史张公敏重浚淤塞，而沟之可见者仅三十丈。役将即功，于城西南隅惠民局东得大磁瓶，上陶巽宇，而后知古以八卦瓶置于先天方位，用此得名，非谓凿沟如八卦形而云尔也。弘治距今又经三百载，其间修治者屡，然旋修旋淤，不尽复故迹，岂举事者之未力哉？盖缘居室稠叠，时势使然。苟不悉扩填塞，不穷置楗，则数年之间，亦随之而闭。其于急病让夷之意，远矣。夫流泉阴阳，时观特相，诗人之所以咏奠层奠处也。兹者潢污久遏，盈溢街衢，窳下之区，几成巨浸。是汨陈之愆，向背之宜，两俱失之。顾官斯土者，讵能漠然际之乎！余以两岛既定，提师驻此，念乡邦之多艰，闵龟灶之无告，爰捐俸赀佣启工作。自夏徂冬，阅百若干日，縻金钱若干千，而渠洫通行，支流无滞。爰居爱处之乐，庶与桑梓共焉。报竣之顷，因书数语，授诸董役者，以告郡人。董役为提标中军朱佳麟。乃不逾纪，阏塞如故，视宋时不能十之一矣。乾隆年间，郡守许日炽、王廷诤相继倡浚，以用功过锐，事反中止。虽三年两开，勒为定例，然子城外沟，究为陻塞。夫物郁则思通，要必遭时而后济，剔蕴疏滞，洞为流波，而脉于大川，是在举废复古之君子耳。乾隆三十五年，溪亭铺、义全宫前浚沟。〔里人林元辅等记〕南门，古德济门。溪亭即南门孔道。粤自唐天祐，建子城支沟五，南唐保大中，建罗城支沟六。(此句尚沿旧志之误，实罗城支沟不止六也。)逮元至正，拓内河绕德济门。明嘉靖，浚内外河，此沟之所由防也。按溪亭地势最卑，屡遭水浸，居行俱艰。因览泉志稽河源。(三字亦混，所浚者不是河源也。)得沟址于义全宫前。广三尺余，深丈有奇。两旁叠砌，上盖石坂。遂鸠金疏浚，从西畔市廛下，逶迤而折。锄净泥粪，巩以板闸。仍由伍堡城头穴门流出，此则西畔沟道也。若夫此接泮宫，(泮宫二字当作花桥。)出通淮门，东接铳池，出德济门。年久堙阏，跨沟为屋，难于举行矣。倘后有起而董任其责者，按是略而究其详，尤所深望也。碑在义全宫内。乾隆四十七年，登贤铺浚沟。〔邑令王隽记〕地之有水也，犹人之血脉然。一方壅滞，必有受其病者，故尊之宜亟亟也。泉郡濠沟之设，唐宋迄明，修废不一。国朝太守粤潮许公、全椒王公，相继倡浚，积四十余年，日就湮塞，所在涉履多病。登贤铺纳东西北三面之水，尤其甚者。镇抚巷、承天巷、小泉涧巷、沟尾下、后巷等处，疑从鱼鳖游者。即崇朝之雨尚然，而噎阴淋漓之宛在水中者，无论也。余奉简命，调烦为泉之晋邑宰，过斯地而恻然焉，方期与里之绅士父老共谋疏瀹。岁庚子夏，适诸生郭汇文等商之里人，于饶益之家及稍稍有力者，各捐白镪为疏瀹资，先后陈请于余，并具起讫情形，不妨碍市廛民居图说。余谓是实获余心者，因允其请，给以示谕。冬十月，水涸时兴工。铺中约保练暨老成敏干者廿余人，帮仝督理。起于三教铺、水尾、田中央，俾得流注涂门水关。因蜿蜒上泝，从登仙桥、伯府庭前，过集贤铺、桂檀巷北面一带，然后入登贤铺、清源书院池、承天巷、小泉涧、沟尾下、镇抚巷、后巷各处。阅辛丑春三月告成。水无滞积，居行便利，共费白金若干两。是役也，里人之趋事恐后，谋者和衷，役者竭力，市廛无伤，民居不害，事莫善于此矣。夫有举无废，先王之政也；于物有济，君子之仁也。诸生处斯里，而能使四十年来之渐淤湮塞者，一旦而积水无忧，所谓急病拯溺一隅，为四方之推者，其在斯乎！余荷荐卓异，入觐，思授台郡，理番同知，道经旧治，顾而乐之。而生等复以落成之序，请爰记其略。俾勒诸贞珉，以为后之踵修者劝。碑在承天寺内，四天王壁堵。又嘉庆八年癸亥，守徐汝澜浚全城沟，分东西南北四局。然未成功，无碑记可录。
　　安海城　即石井镇。在八都，濒海，人烟辏集，古名“湾海”。唐安金藏之后连济居此，因易湾为安。宋为安海市。东曰旧市，西曰新市。客舟自海到者，州遣吏榷税于此，号石井津。建炎四年，创石井镇，以迪功郎任之。绍兴二十六年，海寇奄至，镇官方玺筑土城，垒石为五门备之。明为安平镇。嘉靖三十六年，“六”，府县志作“七”。倭入寇，知府熊汝达檄知县卢仲佃筑城。及半，贼猝至。邑绅柯实卿自造一百丈，又拆东洋桥石筑成之。周一千二十七丈，高一丈三尺。为门四，各有楼。窝舍二十八，水关八。岁遣千户或县佐防守，仍拨民兵二十名协守。〔林希元记〕泉南之安平镇，民居万户。其地滨海，山川风气之所锺，文物衣冠之所都，不特财宝金帛之所聚而已也。自倭奴入寇，识者有破斧之虑。戊午岁，士夫各捐赀。告于郡侯北潭熊公，以城请。公曰：是城不可缓也。乃自以为功，以晋江卢尹董其役。功未就而寇至。生民之糜烂，庐舍之灰烬者，不堪举目。寇退。公曰：信哉！城不可以已也。乃督成厥功。功成，又选武臣之能者戍之。已而，寇复至。吾人提兵凭城以守，遂尸贼于城下者凡数百。贼大创，由是来往泉地者无敢近城，民恃为金汤之固。己未岁，城复圮于雨。公又选幕吏董筑之，城复完。士民感公之功，以“海天保障”命题，各为文致赠。或诗、或歌、或颂、或词赋，体制不一，要皆以颂公之德于无穷云尔。隆庆元年，知府万庆增建东北二敌楼。〔吴德宪记〕安平去府治五十里，阻山襟海，屹为东南钜镇。闤比阓联，万有余家。然生齿既繁，而其民益逸欲柔靡，一闻有警，咸相率委离其乡。寇至，则恣其焚掠，满意而后去。卒莫能捍御格斗之者，以无垣墉画之足恃也。晋江令东阳卢公仲佃来莅兹邑，始为民度地，砌城垣周围若干丈。自是安平之民，始重还其土而安其居。但是岁鸠工始建起于兵役之后，一时苟就，甬道之广，仅得数尺，垣垛之高，不能二丈。嘉靖甲子春，寇贼大至，直抵城下，以木梯攀缘，窥瞰城堞，几危者数矣。城中居民与村聚逃负者不下数万。皆籲天祷神，涕泣相顾，无复人色。至期必死，罔敢与贼为抗，何者？以虽有城而处势卑隘，用兵拒敌，不得其便利故也。我郡侯万灵湖公，治郡三载，开诚布惠。凡可以兴利批患而有恩德于民者，莫不竭志为之。一日巡历安平，谘访耆旧，劳民疾苦，周视封疆，踌躇却顾。凡墉堞之颓圮，濠堑之湮壅，皆葺治而更新之。复谋于乡缙绅先生，及召父老而告之曰：安平之有城，实泉郡之保障也。顾城垣太卑，且东南一带外势高而内城下，最易受敌。归具以白于兵宪苏心泉公。公壮其议。侯即捐俸戒期为石台三座。高二丈四尺，左右阔二丈五尺，其前后之广则三丈也。台之上为楼屋，高丈有五尺，广阔之制，一如其台。檐角翼映，雉堞崇峙，雄丽壮峻，非特为东南之伟观也。由是，其高可以觇敌，其广足以容众。兵革器械之用，可以攻刺击夺，进退伸缩，而无不得其便。在我既据其形，而在敌有所不能窥，势胜万全，真无出于此。始建于丁卯十月，以戊辰三月告成。翊助厥功者，贰守丁公一中也。万历二十四年，以督粮厅通判驻镇三十五年，议割晋、南、同三邑地置安平县，不果。国朝顺治初年，郑芝龙乱。十二年，郑鸿逵拆安海城石，造东石寨，城遂废。计安海城筑于嘉靖三十六年丁巳十月十六日卯时，毁于顺治十二年乙未四月二十八日丑时。始终计九十九年。十三年丙申，贝子屯兵安平，战马被盗，欲奏剿之。知县王承祖力保良民，乃免。十八年辛丑，以民通海寇，迁都，沿海十里俱属界外。安海迁至六都内坑止，官廨民居一尽毁平。康熙十九年，海氛荡平。二十三年甲子复界。以龟湖浦边巡检司带管，又移古陵把总驻汛，雍正七年，仍以泉州粮捕通判驻镇总督高其倬，请添设守备一员，至十年始设都司协防。乾隆三十一年，移通判于马家巷。三十五年，以石狮县丞移驻安平，今仍其旧。兼采柯希九《安平纪略》。
　　永宁城　在三十都。宋为水寨。明洪武二十七年，江夏侯周德兴改为卫。遣指挥童鼎，筑城周八百七十五丈，基广一丈五尺，高二丈一尺，窝铺三十有二。为门五：南曰金鳌，北曰玉泉，东曰海宁、曰东瀛，西曰永清。各建楼其上。城外濠广一丈六尺，间碍大石，深浅不同。永乐十五年，都指挥谷祥增高城垣三尺，门各增筑月城。正统八年，都指挥刘亮、指挥同知钱辂，于各门增置敌台。成化六年，门楼圮，指挥使杨晟重建。国朝康熙间，总督觉罗满保、巡抚陈瑸修，令移驻提标右营游击于此。互见海防。
　　福全城　在十五都。明洪武二十年，江夏侯周德兴造为所城。周六百五十丈，基广一丈三尺，高二丈一尺，窝铺十有六，为门四，建楼其上。永乐十五年，都指挥谷祥增高城垣四尺，并筑东西北三月城。正统八年，都指挥刘亮、千户蒋勇，增筑四门敌楼。国朝康熙十六年，总督觉罗满保、巡抚陈瑸修。互见海防。
　　祥芝城　在二十一都。明江夏侯周德兴造为司城。周一百五十丈，高二丈，窝铺六，有南北二门。国朝康熙五十六年修。
　　乌浔城　在十六都。明江夏侯周德兴造为司城。周一百五十丈，高一丈八尺，窝铺四。有东西二门，各建楼。
　　深沪城　在十六都。明江夏侯周德兴建为司城。周一百五十丈，高二丈，窝铺七。有南北二门，各建楼。国朝康熙五十六年修。
　　围头城　在十四都。明江夏侯周德兴造为司城。周一百六十丈，高一丈八尺，窝铺四。有南北二门，各建楼。国朝康熙五十六年修。

　　●卷之十　关隘志

　　王公设险，大为城池，小为关隘。城池以固于内，关隘以备于外。得其道而守之，以保城池，而庇民人，安邦国，皆系乎此。晋邑陆地，关隘甚少，其宜防者多在水口。盖大路坦荡，无山岭之峻削。惟东南据海，澳港纡回，匪船可以停泊。共当未雨绸缪者不一，要之山川邱陵皆自有险，善为国者，相其宜，度其势，而扼其吭，以静制动，以逸待劳，以寡胜众。所谓一夫当关，万夫莫开者在乎此矣。志关隘。
　　石湖即日湖。砦　在二十二都。宋熙宁初建。明洪武初，置巡检司，后移于祥芝。万历间，徙浯屿水寨于此。把总沈有容重建。周五十二丈，基广一丈四寸，高一丈四尺，门一。〔黄凤翔记略〕泉故海国，吾邑石湖，则海滨要害处也。宋熙宁初，特建水寨与小兜、石井诸戍，声援相闻，控制联络。迄于乾道、嘉定，增戍卒，拓营垒，郡守真文忠公所区画，条议特详。国初，设巡司以备扞掫，寻徙置祥芝村。而兹地之寝备日久。其以浯屿水寨移建于兹也，则始自万历壬寅。而钦依把总宣城沈将军有容实董其事。将军经始虑终，殚心力营之。规构宏敞，屹然为郡城巨镇。〔叶向高记略〕浯屿，故在大担南大武山外。后徙于中左所之厦门所辖地。北至崇武，南至料罗。料罗稍近，其去崇武且四百里，缓急无以应。而厦门自有游兵，地亦割隶，不相摄也。太守清江程公，建议徙寨于石湖，曰：是在崇武、料罗之小，可左右援。又海舶之所经也，外可以扞掫非常，内可以扃钥全部，于计便。中丞滇南朱公下其议于巡海四明徐公如程，公议疏闻，报可。其事属把总，宛陵沈将军乃度地、宜料、徒役、庀材具，先为监司署，次防海署，次寨署，次徙建元武祠，次阅武场，咸宏壮嵦敞，屹然为海上巨镇。
　　万安砦　在三十八都洛阳桥南。周六十八丈八尺，基广一丈，高一丈六尺，门二，按桥渡部称。明嘉靖三十七年，倭入寇，桥亭改为砦隘。崇桢十一年，邑令汤有庆，署令李沾于砦中建镜虹阁。蒋德璟记略云：自嘉靖末，倭寇阑入，陷莆掠泉，连破永宁、崇武，故万佥宪就小屿筑城，即三十七事。为兵备行营。且门其北为万胜，南为万全，以为闽南第一关。计垛口仅四十有七，而巨石崇墉，稳若天堑。今以城扼桥，以门凭城，城取诸豫，阁取诸大，壮而合之。桥有习坎重险之象。是凡关隘，皆在山岭陆地，或在澳港水口，而此独在江中小屿。因屿而桥之，因桥而城之，而阁之，而即以为关隘，真奇观也，故称万关第一。又洛阳未桥时，避舟险者，出北门，经朋山岭隔，迤白虹山，左入仙游，而至省城。于朋山岭隔顶，亦立关。盖岭高而南陡绝，人马未易猝下，故颜其前后门石，一曰“天分南北”，一曰“地储祯祥”。今大路无从此者，故关废而二石尚在焉。
　　鹧鸪口铳台　在三十六都，临海。明天启七年，知府王猷建。周二十四丈，高一丈八尺。〔史继偕记〕王使君以丁卯莅泉，即泉属邑无弗治也。以间巡行四封，则亟议城鹧鸪口，曰：是郡东南一大要害哉。郡三面阻山，北枕清源，西连清溪、桃源诸邑，延袤数百里，叠嶂千里，若削壁然。独递东而南，一望茫茫，巨浸中无关门结草之限，又无旁邑辅车之势。海上之峨岢，恣所出入；天堑之险，寇与我共。先是虽曾设两游一寨，而势分力单，卒有警，不相为应，即犄角奚赖也？询之荐绅先生，若父老佥谓：车桥之下，浯屿之上，地名鹧鸪口，有海门焉。外从兹入，实阖郡东南门户。海洋多暗礁伏石，非潮涨，巨舟不得行。仅龟屿前一线，舴艋可通。宜宿一军为咽喉阨塞。而战守之具无逾火器，若创筑城台，备列铳炮，寇至港门，列炮齐发，一夫之守，雄于百人。使贼不得向迩，欲战不得。伺其困怠，出锐兵歼之，此百全之势也。无奈今徵发四应，缮械庀舟时诎，谓何耳？使君曰：是在不谷。乃上之备兵方伯吴兴蔡公。蔡公谓然，且臾之诹吉鸠工画址董作。港故有石，崒突起海中，而旁逼左岸，据势乘便，台定于此，功可迄立。资石于山，累之，崇丈有寻，纵广之为丈二十有四，中建房五，安大将军铳九，重各八千觔，人猝不能举移。旁为火房三，以列百子铳、神飞炮之属。凡用中金四百有奇，皆使君自捐俸赀为经费，司理宣城唐侯稍营佐之。嗣而直指山右张公协助三十镪，则以为今筑营房之用。是役也，靡借于公帑，亦弗渔闾右一钱。举大役而民不知，若自天成地出焉者。登台左右顾，岱坠如鼓，紫帽如旗，石湖、溜石二浮图如干天马奔踏而来，如金鞍宝盖。山川之气脉，关锁益增而固。合形家者言，无论要害，以报成，中丞公洎直指公崱叹使君备豫也。余庇君宇下，值海氛告警，不无戒心。若客岁冬，抚计未就，内外居民，日惴恐。礮声震于郊闉，讹言四起。驺人帕首、靺鞈将事，干掫达夜不得休。即向裨将云霄之战，捷声颇振，再合镇口，抵死拒敌，创重而却，资械随以散亡。此无他，角力波涛，呼吸转盼，难逆睹也。如城台据势乘便，立于不败，以制寇之入，可不谓远算长策乎哉！台募兵二百人，领兵哨官一员，监督把总官一员，月给之饩云。君名猷，字某，别号壮其，丙辰进士，粤之东莞人。
　　溜石铳台　在三十都。明崇祯二年，知府蔡善继建。周二十余丈，高一丈四尺。〔史继偕记〕海于天地间，为物最钜。滉洋灏渺之势，乘潮而至，不知经几万里。郡东南隅，适直其方。灵秀之所锺孕，郡实受之，以故清源文献名天下。然水口势亦似稍泄，人材时升而时骤诎。或者曰，是安得巨灵一丸墐之？今方伯吴兴蔡公，方守泉时，精究堪舆家言，始与兵使者韩公议，崇厥巽方于所谓溜石也者，创筑浮图，卓然成屹立之势，逝波若障而仍留。縻金钱九百有奇，蔡公实为之董成。韩仍议于塔畔设营房以宿守望之士，会迁秩不果，自是气脉之关锁乃固。鼎甲大元相踵辈出，而一时孤卿加玉者若干人。印予不敏，亦获滥竽。谁谓天工不可人力补也？夫文事武备，原相经纬。闽固娴于文学，而亦非不竞于武备。前是推毂得人，遇警辄扑。迩乃窳不然间者，畔寇鸱张，躏逼车桥，焚舟掠货，关门几无结草矣。维时郡守王侯，甫筑铳城鹧鸪口才就绪，而贼掩我未备，居民惴恐。蔡公乃申令募壮士分伏要害，以邀其归，贼骇遁去。公复躬诣溜石，指授文武吏，谓此地郡城出水第一关，较鹧鸪口防尤得力。捐赎锾三百银，畀弁周斌者，于溜石山下，重筑铳台，诸属吏输助有差。周遭二十余丈，崇之丈有四尺，下为铳眼十八，配以大发熕、大神飞炮十八门，上层设铳眼二十，配百子铳佛郎机四十门，据高而发，势无所不靡。塔畔列营房，宿军士三百员名。向之议而未果者，迨今始备。移无所缓急之兵，扼要守险，事半而功倍。则公文武之略，有以经之。每登台四望，三台、双阳、葵山诸峰屏其北；溟渤堑其南。塔影浮江，并紫阳、东西二塔，辏为六秀；而据势乘便，又与鹧鸪及草埕二屯，可互为犄角，胜算了然目中。昔宋蔡忠惠公构万安桥，为东南千百年利涉。公建塔筑台以资扞城并创所，未有说者，谓公为忠惠后身，不诬也。公名善继，字伯达，别号五岳，辛丑进士。由作县作府，以洊历今官，绩皆自闽起，若于闽有宿因焉者。台成，总戎张君以荐绅耆硕意，徵言垂后。余因次其事，并前建塔之始末纪之。崇祯己巳十月吉日。以上皆明旧设。
　　新桥砦　在南门外浯渡。周二十二丈，基广五尺，高一丈三尺，门二。
　　桥尾砦　在三十四都。周三十九丈五尺，基广一丈，高一丈五尺，门二。
　　溪边砦　在二十九都。周四十丈五尺，基广八尺四寸，高一丈三尺，门一。
　　浯埭砦　在二十都。崩塌多处。
　　安海西塔砦　在八都。周一十九丈，基广三尺四寸，高一丈一尺，门一。
　　东石鳖头砦　在十都。周一百二十一丈三尺，基广一丈，高一丈五尺，门二。
　　狮尾砦　在十都。周六十丈，基广一丈，高一丈五尺，门一。
　　上冲砦　在十四都。周八十九丈六尺，基广九尺，高一丈五尺，门二。
　　浔尾砦　在三十七都。周四十九丈七尺，基广一丈，高一丈八尺，门二。
　　永宁新城砦　在永宁城内。周五十九丈七尺，基广一丈三尺，高一丈六尺五寸，门一。
　　竿头砦　在十九都。周一百七十丈四尺，基广一丈一尺五寸，高一丈三尺，门三。
　　沿山砦　在九都。周九十丈四尺，基广九尺，高一丈五尺，门二。
　　青石营砦　在九都。周九十一丈，基广五尺五寸，高一丈五尺，门二。
　　前埔砦　在七都。周九十九丈，基广一丈一尺七寸，高一丈六尺五寸，门二。
　　灵水砦　在五都。周一百一十八丈八尺，门二。
　　水头砦　在二十三都。周八十五丈三尺，基广八尺五寸，高一丈二尺，门一。
　　后渚砦　在三十六都。周二十六丈，基广七尺，高一丈四尺七寸，门一。
　　后湖砦　在十都。周一百一十八丈，门二。以上皆国朝增造。
　　安平墩台、龙坡墩台、古云墩台　俱在二十都。
　　坑山墩台　在十六都。
　　东门外墩台、洋下墩台　俱在十五都。
　　陈坑墩台、石菌墩台、潘径墩台、隘埔墩台、石头墩台、萧下墩台　俱在十都。以上皆万历志所载，今莫详其处。
　　以上惟万安砦增十四行。其余皆本乾隆府志。又安平一条录于左：
　　安平鸿江澳　在县治西南八都安平市。濒海潮汐，南由东石、石井直通金厦大海。虾蟹蛎房湿生甚盛。宋时客舟南来，州榷税于此。历代皆然。国朝康熙年间，外洋大航时泊于此。靖海侯施琅克复金、厦、台、澎，奏设户部税馆，在安海关榷。

　　●卷之十一　津梁志

　　古不称桥，梁即桥也。文王造舟为梁，后世遂有比舟以渡之法。然近者以多舟联之，远者仍以孤舟泛之。以舟联者，不若徒杠舆梁之便而成；以岁戍亥月，又不若石桥之久而坚。我晋洛阳一桥为宇内推，而安平西桥虽居其亚，长且过之。他如笋江、顺济，皆能于洪波巨浪之中，截险阻而奠康庄。车马安驱，蛟龙退避，真雄观也。计全邑之桥，无但用木以致毁。昔人艰难成之，后人修举废坠，功勿让于古人，德且与石而并寿。至于远济之津，约举其处，不患欲问而迷矣。志津梁。
　　子城外濠桥当与城池部叙池参看。无名者以其地及宫巷之名标之。旧志失其次序，且或举古名，或举铺名，又不尽详其原委。更有遗漏，有差错，故改订之。
　　泉山桥　在北泉山门外，今北门街示现庵前。
　　梅花桥　在子城外东北，水心亭顶，广平仓口。桥畔有小宫，两面，分南北向。
　　迎春桥　在东行春门外。近里美巷口，桥已不存。水关尚在其下。
　　坂仓桥　“坂”作“板”。非。在于城外西北、新街顶西、清军驿东。
　　肃清桥　在西肃清门外，北裴巷口、南井亭巷口。
　　放生桥　在子城外西南，梦果巷尾，真济宫前。
　　登瀛桥　在子城外东南，桂檀巷尾，伯府庭头，佛祖宫前。因上横铺小版，行者不悟。然宫后沟自明。现子城中水，及以上六桥之水，皆归此桥。县志不载，大错。又崇阳门外西，梦果巷口东，小泉涧巷口大街中，当有一桥。盖收坂仓、肃清、放生三桥之水，以归登瀛者。时未拓罗城，至镇南桥当如此。后拓至镇南。(近泮宫处。)则坂仓、肃清、放生三桥水，可由西南直注镇南桥。而崇阳门前之桥，可省矣。故城池图于放生桥至登瀛桥用一黑线，以其迹已失也。后拓罗城至翼城，而为今之德济门并镇南门亦可省矣。故镇南门亦无其迹也。

　　子城中支沟桥

　　四科桥　在东街头四科亭前。今亭已废。从粜籴庙西数十跬步观之，可见领南街右坊巷口内之水以注沟尾下者。左坊巷口内就玉犀巷口内数步观之自悟。
　　文锦桥　在西街头造士、多士两坊中间，(多士坊，匾已失。)领南街右坊巷口之水，以注崇阳门内大街中镇抚桥而入沟尾下者。右坊巷口内就奎章巷、通政巷、员石巷、奎霞巷口内数步观之自悟。
　　镇抚桥　在崇阳门内，大街中西奎霞东，镇抚两巷相对处。盖收南街右巷坊之水入镇抚巷，与左坊巷之水相会，以归承天巷内之登贤矫。
　　观东巷口桥　在府署前大街辑和五邑坊内。即旧志城池部所云：县前东沟者是。循观巷东注观口桥。
　　观口桥　在元妙观前左畔。收观东巷口桥水入豆腐巷，由观前外横巷以注于登贤桥。
　　詹厝巷口桥　在詹厝、邱厝西巷相对之西数十跬步，即旧志城池部所云中和坊东之车坊沟并小注，即今前田巷口者是。然车坊已无迹，而去前田巷口更远矣。故曰詹厝巷口此桥水，经前田巷尾由观前外横巷以同注于登贤桥。
　　帽巷口桥　在肃清门内，黄养蒙会魁前水，今止由奎章巷北注南街右坊巷支沟。按以上四科、文锦、观东巷口、詹厝巷口、帽巷口五桥，即所云子城内支沟五是也。观口桥则县署东水所经镇抚桥，则凡西水皆会。
　　登贤桥　在承天巷内，登贤宫前。即旧士所云沟尾桥也。收五支沟水，由清源书院口桥，注子城外登瀛桥。
　　书院口桥　在今清源书院口下，入书院内，出子城外登瀛桥。

　　子城外支沟桥

　　一峯书桥　以近罗一峯梅石书院，故名。此只收湖坝顶等水，注杜厝池出北门水关。
　　十一版桥　在东门内沟墘古井处。收前营庭、广平仓、水心亭、中营街、后营前等水。
　　七版桥、六版桥　二桥相近，在城边收十一版桥水，出东门水关。
　　东城门兜桥　收行春楼、县学口东流之水，北向注沟墘十一版桥，以出东门水关，不南流矣。
　　西城门兜桥　收西城街水，南流注于城边田。
　　奉圣宫桥　在奉圣宫口，亦收西街水南流注田。
　　甲第巷口桥　在恩荣坊下。收半巷及大街水，东流注于开元寺口井前桥。
　　开元口桥　在寺口井前。收西塔前大街水，经新巷古榕宫后及古树下，注镇南门外大濠。注处近叠芳桥。
　　旧馆驿口桥　在巷口大街。收西街水，经古榕宫前，至古树下。与上条同流。
　　官园桥　在庄府巷内，凤春宫前。收放生桥水以南注。
　　又：官园桥　此在金鱼巷内。收放生桥及上官园桥水，南注镇南门外大濠。按：镇南门外大濠，从西而东，由临漳门(即新门。)水关至通淮门(即涂门。)水关，共十四桥间列于后。
　　临漳桥　在临漳门北水关处。
　　留先生巷桥　在留先生巷中。收龙头山以下之水。
　　铺仔巷桥　在铺仔巷内。收赵厝园、塔仔下、玉霄、绛宫、崎头庙等水。
　　通津桥　在傅府前之东，状元坊之西。折南，将出新门街处，与师公宫相对，收傅府前之水。府志谓，临漳门内四桥联络：一水关贴城，一留先生巷，一铺仔巷，一状元坊西。此桥正在状元坊西而居第四桥。桥碑明镌“通津”。县志补一句云：上四桥皆为临漳桥。而下条别载一通津桥，似误。
　　叠芳桥　在金鱼巷尾，折南，将出新门街处；尚在井巷之西。
　　井巷桥　在金鱼巷中，折南，将出新门街处，北在叠芳桥之东。巷口有井，故曰井巷。
　　镇南桥　在旧镇南门前。今府学之西，一名“南门桥”。又以蓝贞烈名“蓝桥”。详见烈女。崇阳门外。南街左右坊巷口内。东小泉涧、大泉涧，西梦果巷、庄府巷、金鱼巷又各有小沟之水，同注此桥。
　　府学内桥　在府学门内，棂星门外。
　　洙泗桥　在海滨邹鲁亭前。
　　祖师巷桥　在祖师巷内，将出涂门街处。
　　礼拜寺桥　一名清净寺桥，在寺内。
　　隐居桥　在后城街中。折南，将出涂门街处。城中桥版皆平，惟比穹窿而上，如瘻痀然。易以美名，故曰隐居。非因名人隐此也。
　　舍人宫桥　在舍人宫巷。将出涂门街处。
　　兵马司桥　在通淮门北水关处。自临漳桥至此凡十有四，皆镇南门外大濠也。依序自西而东焉。
　　登仙桥　一名离井桥，在登仙宫前西北。收登瀛桥水，东南注兵马司桥，以出涂门水关。
　　田中央桥　在田中央。水出舍人宫桥，注涂门水关。
  </div>
  <div class="pagination">
   <a href="晋江县志道光本_page11.html">
    上一页
   </a>
   <span>
    ...
   </span>
   <a href="晋江县志道光本_page7.html">
    7
   </a>
   <a href="晋江县志道光本_page8.html">
    8
   </a>
   <a href="晋江县志道光本_page9.html">
    9
   </a>
   <a href="晋江县志道光本_page10.html">
    10
   </a>
   <a href="晋江县志道光本_page11.html">
    11
   </a>
   <span class="current-page">
    12
   </span>
   <a href="晋江县志道光本_page13.html">
    13
   </a>
   <a href="晋江县志道光本_page14.html">
    14
   </a>
   <a href="晋江县志道光本_page15.html">
    15
   </a>
   <a href="晋江县志道光本_page16.html">
    16
   </a>
   <a href="晋江县志道光本_page17.html">
    17
   </a>
   <span>
    ...
   </span>
   <a href="晋江县志道光本_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
