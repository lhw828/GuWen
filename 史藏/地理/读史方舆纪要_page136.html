<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 136 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 136 页/共 479 页</h1>
    <div class="content">　　○滑口镇县西三十里，有巡司戍守。又县有陈弘递运所，今皆革。

　　阳县州西北百四十里。北至东昌府八十里。春秋时齐阳邑。汉为须昌县地。隋开皇十六年，析置阳县，属济州。唐初因之。天宝十三载，改属郓州。今编户三十九里。

　　○阳旧城《志》云：在县北五十里，春秋时齐邑也。僖三年，齐侯、宋公、江人、黄人，会于阳。十一年，公会齐侯于阳。文十六年，季孙行父会齐侯于阳。宣十六年，晋、卫伐齐，至阳。昭二十九年，齐侯与公衍阳。又《齐语》：桓公大朝诸侯于阳。皆此地也。隋因置阳县。宋开宝六年，县为河水垫没。太平兴国八年，徙县于上巡镇，亦谓之孟店，即今治也。又古阿城。《志》云：在县东北五十里，盖与东阿县接界。今为阿城镇，会通河所经也，有阿城上下二闸。

　　薛陵城在县西南。战国时齐邑。《史记·齐世家》：威王七年，卫伐我，取薛陵。又威王语阿大夫：卫取薛陵，子不知。盖其地与阿近。

　　○山在县治东北，小阜也，县以此名。又南土山，在县北二十里，北土山在县东北十五里。《志》云：皆昔时战垒遗址。

　　○会通河县东四十里。河之东岸，即安平镇，与东阿、阳二县接界，荆门上下二闸置于此，又北入东昌府界。○旧黄河，在县东南六十里。旧《志》：县境河岸西南至东平州鱼护口，浅长六十里，今堙废。

　　沙河县东二十五里。由范县、寿张流入境，雨潦则会群川北流，至东昌龙湾，入于运河。《志》云：县南五十里有清水河，亦自寿张县流入境，或以为即故马颊河也，自县而东，经安平镇，入东阿县界。

　　阿泽在县东。春秋时卫地。襄十四年，卫献公出奔齐，孙林父追之，败公徒于河泽。杜预曰：东阿西南有大泽，即阿泽也。《水经注》：河水历柯泽，有七级渡。今运河经县东北六十里，有七级上下二闸，或以为古阿泽是其处。又西湖陂，在县西十五里，亦名黑龙潭，长三十余里。又县北二十五里曰鹅鸭陂，周二十余里，其北即沙镇也，运河所经。○阿胶井，在县东阿城镇，水清冽而甘。《水经注》：阿城北门内西侧皋上有井，巨若轮，深六尺，岁尝煮胶，以贡天府，所谓阿胶也。今水不盈数尺，色正绿而重，周为垣，掌之于官。

　　○会盟台《志》云：在县治南，即齐桓公会江黄时所筑。又鲁将曹沫挟匕首劫齐桓公处，亦名阳亭。○小韩寨，在县东北二十里，元知院官韩志所修筑，亦曰小韩寨城，遗址犹存。

　　寿张县州西百二十里。西北至阳县三十里。春秋时，齐之良邑。战国时，谓之寿邑。后置寿良县，属东郡。后汉改曰寿张，属东平国。应劭曰：光武叔父名良，讳良曰张也。晋亦曰寿张县，刘宋改曰寿昌，后魏复曰寿张，俱属东平郡。隋属济州。唐武德四年，置寿州于此。五年，州废，仍属郓州。宋因之。明朝洪武三年，省入须城、阳二县。十四年，复置，仍属东平州。编户十五里。

　　○寿张故城《志》云：在今县东南五十里。《史记》：齐昭襄三十七年，客卿灶攻齐，取刚寿。此即寿邑也。《水经注》：故城北有寿聚。汉置县，后汉光武十二年，封樊弘为寿张侯。初平三年，曹操击黄巾于寿张东，济北相鲍信战死。刘宋曰寿昌县，后魏复故。唐武德四年，又分置寿良县，属寿州，明年，仍废入寿张。金大定七年，河水坏城，乃迁于今县西十五里之竹口镇。十九年，复还旧治。明朝洪武初，又移治梁山之东。十四年，复移置于王陵店，即今治也。

　　张城旧《志》：在县南。《史记》：周勃袭取临济，攻张。又汉高封毛释之为张侯，邑于此。后汉因改寿良为寿张也。临济见河南陈留县。或曰：县境旧有临济亭，秦置。

　　○梁山县南三十五里，以梁孝王游猎于此而名。其东北即东平州界，今有梁山巡司。又西南十七里有土山。又南有戏狗山，亦梁孝王游猎处。

　　○会通河在县东三十里。河东岸即安平镇也。《元史》：至元二十六年，从寿张尹韩仲晖言，开河以通运道，起须城县安山渠西南，由寿张西北至东昌，又西北至临清，引汶水以达御河，长二百五十余里，建闸三十有一，以时蓄泄。河成，河渠官张礼孙言：开魏博之渠，通江淮之运，古所未闻，赐名会通。延六年，又复开浚，即今运渠也。

　　梁山泺在梁山南。汶水西南流，与济水会于梁山，东北回合而成泺。《水经注》：济水北经梁山东。袁宏《北征赋》所云背梁山截汶波者也。又为大野泽之下流水，尝汇于此。石晋开运初，滑州河决，浸汴、曹、单、濮、郓五州之境，环梁山而合于汶，与南旺蜀山湖相连，弥漫数百里。宋天禧三年，滑州之河复决，历澶、濮、曹、郓，注梁山泺。咸平五年，诏漕臣按行梁山泺，开渠疏水，入于淮。天圣六年，阎贻庆言：广济河出济州合蔡镇，逼梁山泊，请治夹黄河，引水注之。元丰初，议者复以梁山等泺淀淤，易于泛浸，乞行疏浚。政和中，剧贼宋江结寨于此。《金史》：赤盏晖破贼众于梁山泺，获舟千余。又斜卯阿里亦破贼船万余于梁山泊，盖津流浩衍，易以凭阻也。既而河益南徙，梁山泺渐淤。金明昌中，言者谓黄河已移故道，梁山泺水退地甚广，于是遣使安置屯田，自是益成平陆。今州境积水诸湖即其余流矣。《志》云：县南五十里至南旺湖。

　　沙湾县东北三十里，北去安平镇十二里。《志》云：国家疏凿会通河，一循元人故道，惟于开河闸至沙湾北，故河道北徙，几二十余里。又引黄河支流自河南封丘县荆隆口，东至于沙湾，以达临清之卫河。弘治中，河决于此，自是筑塞黄陵冈，而沙湾之流渐涸矣。《河漕考》：旧黄河在县东南二十五里，所管河岸，南自郓城县黄亮口，北至东平州鱼护口，长三十里，今堙。又野猪脑堰，旧在县南六十里，萦纡三十里，用土石修筑，塞以潴水，使不冲决沙河河堤岸。又师家坝，在县西南二十五里，旧导黄河水使入安平镇通源闸，以分沙湾之势，今亦堙废。

　　○微乡在县南。京相曰：微乡在寿张西北三十里。盖在故城西北也。《水经注》：济水北经梁山东，又经微乡东。《春秋》：庄二十八年，筑。《公羊传》以为微盖鲁邑也。

　　高梁亭在县东北。宋元嘉八年，檀道济自清水救毛修之于滑台，至寿张，转战至高梁亭，斩魏济州刺史悉烦库结，即此亭。盖近安平镇。

　　曹州府西南三百里。东南至河南归德府二百四十里，西南至河南开封府三百里，西北至直隶开州百二十里，北至东昌府濮州百里。

　　《禹贡》豫州地。周为曹国地武王封弟振铎于曹，即此。战国属宋，后属齐。秦属砀郡。汉初，属梁国。景帝中〔元〕六年，分置济阴国。建元三年，改为郡。甘露二年，更为定陶国。明年，复为济阴郡。河平二年，又为定陶国。建平二年，复为济阴郡。后汉因之。晋曰济阳郡。刘宋复曰济阴郡。后魏因之，后又兼置西兖州。后周改曰曹州。隋因之。大业初，复曰济阴郡。唐初，亦曰曹州。天宝初，又为济阴郡。乾元初，复故。五代晋开运二年，置威信军节度。周广顺二年，改置彰信军。宋仍曰曹州亦曰济阴郡彰信军。建中靖国初，赐军额曰兴仁。崇宁初，升为兴仁府。金复曰曹州。元因之。明朝洪武四年，州废，属济宁府。正统十一年，复置曹州编户七十四里，属兖州府，领县二。

　　州为四达之冲。春秋时，曹最为多事，会盟征伐，几于无岁不与也。既而侵逼日至，卒以先亡。自战国以来，河、济有难，曹辄先受之。朱黼曰：曹南临淮、泗，北走相、魏，当济、兖之道，控汴、宋之郊，自古四战用武之地也。

　　○曹城今州治。即曹叔振铎所都。鲁哀公八年，为宋所灭，遂为宋邑。十四年，向入于曹以叛。是也。汉置济阴郡，治定陶，后皆因之。隋曹州治济阴县。唐宋因之。金大定二十七年，河决曹、濮，乃改筑城于州之北原，徙州治焉。明初，以水患再徙，遂废州为县。正统十年，复置州于河北岸。旧土城，即金人故址也。城周四里有奇。

　　冤句城州西南四十里。汉县，属济阴郡。冤，一作宛；句，音朐。景帝封楚元王子为宛朐侯，是也。后汉仍属济阴郡。隋属曹州。唐因之。乾符初，黄巢倡乱于此。中和四年，李克用击黄巢，追至冤句而还。宋仍属曹州。大观二年，改为宛亭县。金时圮于河。《九域志》：冤句城，在州西四十五里。○都关城，亦在州东北，秦县。汉初周勃攻都关、定陶，袭取冤句，是也。汉亦为都关县，属山阳郡，后汉省。

　　成阳城州东北六十里。战国时齐邑。成亦作籰。《秦纪》：昭襄十七年，成阳君入朝，秦因置籰阳县。亦曰城阳。二世二年，项梁使沛公及项羽别攻城阳，屠之。汉二年，项羽北至城阳，田荣将兵会战，不胜，走至平原，为平原民所杀。《汉纪》：沛公西略地，道砀至城阳与杠里，攻秦壁，破其二军。《曹参世家》：参击王离于城阳南，复及之杠里，破之。又樊哙从击秦河间守军于杠里，破之。杠里在城阳西，皆此成阳也。汉曰成阳县，属济阴郡，高祖封功臣奚意为侯邑。后汉仍为成阳县。晋属济阳郡。后魏属濮阳郡。后齐省。隋开皇十六年，改置雷泽县，属郓州。今在濮州境内。

　　吕都城在州西南二十里。汉县，属济阴郡。或曰：高后割济南郡为吕国，封吕台为吕王，此其所都也，后因置吕都县。后汉省为吕都亭。延熹二年，以诛梁冀功，封尚书令虞放为吕都亭侯，即此。○煮枣城，在州西。《史记》：苏秦说魏，东有淮、颍、煮枣。又苏代说田轸，魏王谓韩冯、张仪曰：煮枣将拔，齐兵又进。是也。刘昭曰：冤句有煮枣城，汉高封功臣革朱为侯邑。又《水经注》：北济水自济阳县北，东北经煮枣城南。今亦见直隶枣强县。又离狐城，《志》云：在州西四十里，汉县，唐曰南华，金时县治于此，寻省，今为李二庄。似误。详见前单县。

　　○清丘山州西南四十里。《志》云：春秋时，晋、宋盟于清丘，即此。又荷山在州东南三十里，以近荷泽而名。旧《志》云：荷水源出于此。○历山，在州东六十里。《志》云：舜耕于历山，渔于雷泽。州北境有雷夏泽，因以此山为舜所耕之历山云。

　　○旧黄河州东五里。南自定陶县彭家浅，北至郓城县红船口，中间除巨野县河岸十二里，所管河岸一百有五里。《志》云：河至州东双河口分支，东流经嘉祥及济宁州西，东南至鱼台县塌场口，入于运河，即洪武初徐达引河入泗以通运处也。永乐中，亦尝修浚，今俱堙废。

　　氵河在州南二十五里。《志》云：旧自黄河分流。正统中，河自黄陵决入氵，为河所夺，今河去而氵存，雨潦时，可通舟楫。○水，在州西南三十里。《尔雅》：济别为氵楚。吕忱曰：水决复入为，汉高即位于水之阳。张晏曰：水在济阴界，取泛爱宏大而润下也，有受命坛在焉。《志》云：坛在今曹县定陶之间，为水所圮。又孔氏曰：，敷剑反。又大祢沟，在州西。《志》云：《诗·卫风》：出宿于[1111]，饮饯于祢。谓此水也。一名冤水，汉冤句县以此名。今堙。

　　荷泽州东南三十里。即《禹贡》之荷泽也。《水经注》：济水又东，荷水出焉。旧《志》：济水西自河南考城县界来，会于荷水，东入城武县界，今涸。○雷泽，在成阳故城西北。《禹贡》：雷夏既泽。《史记》：舜渔于雷泽。郑玄曰：泽在城阳西北十余里，其陂东西二十余里，南北十五里，与濮州接界，今涸。《志》云：州西南三十里有饿虎牢池，四壁突起如城，内有深渊，广三顷余，大旱不竭。又州南四十五里有灵圣湖。

　　○文台《括地志》：在冤句西北六十五里。《史记》：隐陵君施酒文台。又信陵说魏安王所云文台堕，垂都焚者。又灵台，在故成阳县西。尧冢也。《吕氏春秋》：尧葬林。《后汉志》：成阳有尧冢灵台。元和二年，东巡狩，遣使祀尧于成阳灵台。又延光三年，复使使者祀焉。皇甫谧曰：林即成阳也。郑玄云：班固谓尧作游成阳，盖尧游成阳而死，遂葬焉。《水经注》：成阳西二里有尧陵，陵南一里，有尧母庆都陵，于城为西南，称曰灵都，乡曰崇仁，邑号修义，皆立庙。四周列水潭而不流，水泽通泉，泉不耗竭至丰，鱼、笋、栝、柏成林，二陵南北列，驰道径通，阶墀修整，盖宋时尚存。金末，黄河决溢，故迹遂堙。

　　曹县州东南百二十里。东南至河南归德府百二十里，西南至河南仪封县百里。汉定陶县地，隋析置济阴县，为曹州治。唐、宋因之。金人徙州治乘氏故县，仍置济阴为附郭。元因之。明初，以水患，徙治安陵镇。二年，又徙盘石镇，即今治也。四年，改州为县，属济宁府。正统十一年，复置曹州，以县属焉。今编户四十八里。

　　○济阴城县西北六十里。本定陶县地。或曰：汉济阴郡亦治此，世谓之左城，以在左山南也。哀帝葬其父定陶恭王，并置陵邑，因谓之葬城。后魏谓之孝昌城。魏收《志》：孝昌二年，置西兖州，治定陶，寻徙左城。兴和二年，侨置沛郡，治孝昌城，领考城、己氏、新安三县，孝昌亦即左城矣。后齐郡废。隋改置济阴县，为曹州治。唐因之。《通典》：汉济阴郡治即今县治。误也。自隋以后，州郡始皆治此。城西去黄河十里，金大定二十八年，圮于水。

　　乘氏城县东北五十里。春秋时乘丘地。庄十年，公败晋师于乘丘。《战国策》：张仪谓魏王，齐伐赵，取乘丘，收侵地，虚顿丘危。《史记》：周安王二年，三晋伐楚，至乘丘而还。是也。汉置乘氏县，属济阴郡，景帝封梁孝王子买为侯邑。应劭曰；乘氏，故乘丘也。后汉亦为乘氏县，和帝封梁商为乘氏侯邑于此。兴平初，吕布入濮阳，与曹操争兖州，引兵至乘氏，寻为曹所败。晋属济阳郡，后魏仍属济阴郡。隋属曹州。唐、宋因之。金大定六年，县废。二十八年，移州治于此，改置济阴。西南去故州城二十八里。明初省县入州，州治再徙，故城遂墟。虚顿丘，见直隶县及清丰县。○大乡城，在县北。魏收《志》：乘氏县有大乡城。宋永初末，北魏将刁雍寇青州，为州兵所败，收散卒保大乡山。或曰：即大乡城，似误。

　　楚丘城县东南四十里。春秋时，戎州己氏之邑。《左传》：隐七年，戎执凡伯于楚丘。又襄十年，宋享晋侯于楚丘。楚丘盖在曹，宋间。汉置己氏县，属梁国。后汉改属济阴郡。晋属济阳郡。后魏亦属济阴郡。魏末改属沛郡。隋开皇六年，改为楚丘县，属宋州。唐初属戴州。贞观十七年，又改属宋州。宋因之。金初属曹州。寻属归德府，后又改属单州。元属曹州。明初省。《志》云：春秋时楚丘有二，此为曹伯境内之楚丘，非卫地之楚丘也。

　　句阳城县北三十里。汉县，属济阴郡。后魏因之。晋属济阳郡，后省。句，读钩。杜预曰：句阳县北有垂地，亦名犬丘。隐八年，宋公、卫侯遇于垂。《传》云：遇于犬丘。是也。又桓元年，公会郑伯于垂。《战国策》：无忌说魏王，文台堕，垂都焚。谓此也。○安阳城，在县东。宋裒曰：楚丘县西北四十里有安阳故城。秦二世二年，楚宋义救赵，行至安阳，留四十六日不进。又沛公将傅宽从攻安阳，即此城也。魏收《志》：己氏县有安阳城。

　　桂陵城在县西北五十里。本齐邑。《史记》齐威王二十六年，以田忌为将，大破梁军于桂陵。其后秦穰侯葬此，世谓之安平陵，亦曰安陵镇。明初移曹州治焉。今为安陵集，有安陵巡司。孔颖达曰：桂陵在乘氏县东北二十一里。似误。○葭密城，在县西北三十里。《竹书》：鲁季孙会晋文公于楚丘，取葭密，遂城之。即此。汉置葭密县，属济阴郡。后汉省。

　　莘城县北十八里。《元和志》：古莘仲国也，在济阴县东南三十里。《夏本纪》：鲧纳有莘氏女，生禹。又伊尹耕于有莘之野。《春秋》：僖二十八年，晋侯次于城濮，登有莘氏之墟以观师。杜预曰：古莘国城。是也。今为莘仲集。又有莘城，见陕西阳县。○济阳城，《志》云：在县西南七十里。旧《志》云：在冤句西南五十里。误也。汉县，今与河南兰阳县接界，详见兰阳。又有武父城，杜预曰：在济阳东北，春秋时为郑地。桓十二年，公会郑伯盟于武父。又有戎城，在济阳东南。《春秋》：隐二年，公会戎于潜。此即潜地也。《水经注》：济渎旧自济阳故城南，东径戎城北。其地皆属县境。

　　阳晋城在县北。故卫邑。《战国策》：张仪说楚曰，秦劫卫，取阳晋，则赵不南。赵不南，则魏不北。魏不北，则从道绝。又说楚曰，秦下甲攻卫阳晋，必关扃天下之胸，又韩攻宋。秦王怒曰：我爱宋，与新城、阳晋同。《史记·魏世家》：哀王十六年，秦拔阳晋。《括地志》：阳晋在乘氏县西北三十七里。司马贞曰：阳晋魏邑，盖适齐之道，在卫国之西南。《水经注》：阳晋在廪丘城东南十余里，与都关为左右云。新城，今见河南洛阳。廪丘，见濮州。

　　蒙泽城在县西十里。古贳国。春秋时，为宋之贳邑。僖二年，齐侯、宋公、江人、黄人，盟于贳。杜预曰：贳，与贯相似，今梁国蒙县西北有贳城。《史记》：齐宣公四十九年，与郑人会西城，伐卫取丘。贳作世，又讹世为也。时贳邑盖属卫。汉为蒙县地，元帝封梁敬王子宣为贳乡侯。晋仍属蒙县。隋初为济阴县地。开皇六年，置黄县于此。十八年，改为蒙泽县，属曹州。大业初废。唐武德四年，复置蒙泽县，仍属曹州。《括地志》：贳城今蒙泽城。是也。贞观初县废。旧《志》：蒙泽城在济阴县南六十五里。今亦见河南商丘县。○亳城，在县南二十里曹南山之阳，旁有蒙城。又漆园城，《一统志》：在今县西北五十里。《括地志》：漆园故城在冤句县北十七里，庄周尝为漆园吏。是也。今与蒙、亳等城俱见河南商丘县。

　　○曹南山在县南八十里。《诗》：荟兮蔚兮，南山朝齐。《春秋》：僖十九年，盟于曹南。是也。俗谓之土山。又有景山，在县东南四十里。《志》以为卫《诗》所咏之景山，误也。○左山，在县西北六十五里。《水经注》谓之左冈。冈西南去济阴城五里，所谓左城也。冈阜连属，林木交映，盖即陶丘之别阜矣。今山与曹州及定陶县接界。

　　黄陵冈县西南六十里。黄河经其下。宋嘉定十三年，蒙古陷济南，金兵二十万屯黄陵冈，分兵袭济南，为蒙古将木华黎所败，遂进薄黄陵冈。金兵陈河南岸，蒙古兵下马接战，金兵败，溺死者甚众。木华黎遂陷楚丘，由单州趣东平，围之。又绍定五年，金主以汴京危急，帅诸军东行，进次黄陵冈，谋入开州，不果。元至正十一年，贾鲁开黄河故道，自黄陵冈南达白茅，放于黄固、哈只等口，又自黄陵西至杨青村，合于故道，凡二百八十里有奇。冈之下，即黄陵渡也。二十一年，察罕图复汴梁，使舟师出汴，东略曹南，据黄陵渡。即大河津渡矣。明朝弘治十年，河决黄陵冈，坏张秋运道，刘大夏乃筑太行堤于曹、单二县南，以护漕河，嗣后以时修治。今亦见河南仪封县。

　　○黄河县南五十里。自河南仪封县流入县界，又东入单县界，所管河岸，长九十里。《志》云：黄河旧流自河南祥符县荆隆口，径兰阳、仪封入县境，分为二支：其一东南流，由贾鲁河径单、丰、沛、砀山、萧，至徐州入泗，此近时河道也。其一东北流，经定陶及曹州界之高二庄，由郓城、寿张，至张秋之沙湾，入会通河，此故道也。弘治中，河水大决，冲会通河，自黄陵冈筑东北一支，河流遂尽出于南。今县北三十里曰旧黄河。自仪封东北至定陶县界，旧时所管河岸长四十里，今淤。《河渠考》：县西南有梁靖口，黄河冲要也。成化六年，刘大夏疏贾鲁河，自梁靖口出徐州。嘉靖七年，大河复决于此。又有武家、王家二坝，隆庆六年筑，迎溜扫湾，逼近老堤，最为险要，而武家坝尤甚，此坝溃决，则城武、金乡皆成沮洳。且东邻闸河，防遏最要。万历十七年，武家坝外渐成滩淤矣。又黄水，在县西十里，盖即故黄河之支流，今亦淤。○贾鲁河，在县西四十里，元至正中，贾鲁所开也。由黄陵冈至杨青村，弘治以前，犹为运道。自塞黄陵冈，而此河遂淤。稍南即大河洪流矣。

　　济水县北三十里。《水经注》：济水自荥泽东流，经济阴乘氏县西，分为二渎，其南渎为菏水，东南流，至山阳湖、陆县，与泗水合。其东北流入巨野泽，又东北过东郡寿良县西界，北径须昌、城，至临邑县四渎津口，与河水会，此济水旧道也。今县北及定陶县境，犹有故济堤，而济渎堙废。

　　五丈沟县西南五十里。《水经注》：南济又东北合菏水，水渎上承济水于济阳县东，世谓之五丈沟。又县北有新沟。《水经注》：瓠子河自濮阳南出，至济阴句阳县南为新沟。是也。今皆涸。

　　○鹿城乡在县东北。刘昭曰：乘氏有鹿城乡。《水经注》：僖二十一年，宋人、齐人、楚人，盟于鹿上。盖此地也。杜氏以原鹿为鹿上。原鹿，见江南太和县。

　　周桥在县东北。隋大业九年，济阴孟海公作乱，保据周桥，众至数万，寻据曹、戴二州。唐武德四年，窦建德克周桥，擒孟海公。戴州，今城武县也。

　　定陶县州东南五十里。东至城武县五十里。春秋时曹地。秦置定陶县。汉初，封彭越为梁王，都定陶。后为济阴郡治。甘露中，为定陶国治。后汉济阴郡亦治此。晋改为济阳郡治。刘宋为北济阴郡治。后魏仍置济阳郡，寻为西兖州治。隋属曹州。唐初因之。贞观初，省入济阴县，曰定陶镇。宋乾德初，置发运务于此。开宝九年，改转运司。太平兴国二年，建康济军。四年，置定陶县隶焉。熙宁四年，军废，县属曹州。元初，复置广济军于此。金军废，县仍属曹州。元因之。明朝洪武初，省。四年，复置县，属济宁府。正统十一年，改今属。编户十九里。

　　○陶城在县西。《志》云：尧初居此，故曰陶唐。春秋时为曹地，范蠡以陶为天下之中，诸侯四通，货物所交易，乃居陶，为陶朱公。《战国策》：楚人说顷襄王，外击定陶，则魏之东外弃。又秦穰侯邑于此，所谓侵刚寿以广其陶邑者。《史记·齐世家》：苏代曰，有陶平陆，梁门不开。《韩非子》：魏安王攻尽陶、卫之地。《吕氏春秋》：举陶削卫，地方六百里。秦置定陶县，二世二年，沛公、项羽攻定陶。又章邯击楚军，大破之于定陶，项梁死。汉五年，军灭项羽，还至定陶。既而封彭越于此，都定陶，自是常为郡国治。后汉元和二年，东巡，耕于定陶。兴平二年，曹操败吕布于定陶，拔其城。《通释》：济阴县东北三十七里，即定陶故城，曹所都也。平陆，见汶上县。

　　三城在县北。亦曰三亭。《尚书·大传》：汤伐桀，桀败走三，汤并伐之，俘厥宝玉。孔安国曰：即今定陶。杜佑以为在济阴也。《寰宇记》云：在今县西南十里。，亦作。○荆城，在县东北二十里。《皇览》曰：战国时，庞涓与孙膑相持处。又十里为海城，相传隋末贼帅孟海公陷曹州时所筑。

　　○仿山县北十五里。《志》云：曹国十五世皆葬此，积壤之高，仿佛如山，因名。

</div>
    <div class="pagination">
<a href="读史方舆纪要_page135.html">上一页</a><span>...</span><a href="读史方舆纪要_page131.html">131</a><a href="读史方舆纪要_page132.html">132</a><a href="读史方舆纪要_page133.html">133</a><a href="读史方舆纪要_page134.html">134</a><a href="读史方舆纪要_page135.html">135</a><span class="current-page">136</span><a href="读史方舆纪要_page137.html">137</a><a href="读史方舆纪要_page138.html">138</a><a href="读史方舆纪要_page139.html">139</a><a href="读史方舆纪要_page140.html">140</a><a href="读史方舆纪要_page141.html">141</a><span>...</span><a href="读史方舆纪要_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
