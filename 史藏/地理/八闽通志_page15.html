<!DOCTYPE html>
<html>
 <head>
  <meta charset="utf-8"/>
  <title>
   八闽通志 - 第 15 页/共 184 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   八闽通志 - 第 15 页/共 184 页
  </h1>
  <div class="content">
   地理
　　　　山川
　　　　　　建宁府

 浦城县
　　皇华山宋时建皇华馆于其侧，因名。　油果山“油”一本作“游”。唐末占星者云：“山有异气。”凿之，经宿复合。已而用方士术，以油果祀之，遂不复合。宋时有周霞者尝修炼于此，丹灶犹存。　渔梁山旧志：“天下十大名山，渔梁其一也。”山之水源：南流为建溪，北流为保溪1。　百向山俯临大溪，共势挺拔，四面皆见之，故名。(上三山在长乐里。)　盖仙山在毕岭里。一名“浮盖山”。界衢信处三府之间，周围三十里。失名氏诗：“涵澄泉泻东西涧，矹2山蟠南北州。”　仙坛。　石洞。洞口有石如龙口，出泉甚甘美，深处有窍可以窥天。　卧牛石。　水精石。　双笋石。宋汪藻诗；“生来双笋几经春，直上云霄无藓痕：若使坚根解成竹，人应唤作两龙孙。”　石人峰。汪藻诗：“擎天不老岁长在，捧日无言形独尊。”(已上俱在盖仙山中。)　船山在官田里。3山势高平如船状。前有玉女峰，相传闽平昌王避乱，有女死于此，因名。(已上六山俱县北。)　回隆山圆峰秀拔，俯临南浦溪，乃县治前山也。　将军山山势耸立，雄伟，如将军然。(上二山在登云里。)　株林山在孝弟里。峰峦起伏，林木森秀。山有却笠岭，相传汉华子期既得道，至此却笠而坐，遂仙去。(已上三山俱县南。)　越王山自横山蜿蜒而来，融结为县治，其势独出于众山。相传越王于此筑台为烽堠，遗址尚存。其左有金鸡岩，石状如鸡，故名。又有金鸡岭，通处4之龙泉。国朝永乐间，知县陈潼建亭其上，以为行人憩息之所。成化十年，又筑城门于其上，匾曰“金凤”。　吴山在慕泰里。山四面奇秀，为邑之望，居民多吴姓。汉兴，有吴氏六十户，列屯大泽，即此姓也。上有岩洞，俗号“燕窠岩”。岩半有石穴瀑布，故又名“石窦山”。唐时有僧尝结庵其上。　太姥山5在忠信里。太姥即魏夫人。道家谓魏夫人栖真于洞宫，此山其邻也。上建太姥寺，故名。山下又有徐渊书斋，故址俱存。(已上三山俱县东。)　梦笔山在县西上相里。相传梁江淹为吴兴令6，梦神人授笔于此，故名。又以山在环嶂之间，挺然孤立，名孤山。　横山峰峦横亘如屏，山阴有井，上有马仙祠。邑人祷雨多应。　泉山在永康里。山顶有泉，《汉书 朱买臣传》云“故东越王居保泉山7”，疑即此也。(上二山俱县东北。)　百丈山尖峰嵯峨，高耸千仞。旧记云：“东岭有钟离亭，已废。上有积石像人，俗谓之马大仙。中有九井，盖龙湫也。宋邑宰谢邦彦遇旱，以诗投之，即雨。”　温山旧记云：“山有泉，夏冷冬温，故名。”(上二山在招贤里。)　铜钵山山极高峻，南界崇安县。昔有道人创基其上，因开基而得铜钵，故名。中有泉井，乡人遇旱疫祷之辄应。按崇安县《山川志》云：“钵”作“钹”。　石龙山界崇安、浦城二县间。俗传有樵者砺斧于石脊，血随沁出，因名。山有三峰，中一峰名“鹅儿”，下有巨石如龙首，其上有井，井有石如珠，井畔有龙堂。(上二山在通德里。已上四山俱县西北。)　子期山在县东南孝弟里。相传华子期师角里先生，得道后居此山，尝修炼于溪浒之台。有神人语之曰：“台前石鼓鸣，汝功成矣。”子期一日扣之，果有声，遂却笠仙去。　西阳山在清湖里，相传西阳太守全景文居此，因名。　大同山唐会昌中，萧、袁二禅师修行其上。时梁国公丘良居山下，一日，遇二师，有虎骤至，师曰：“无惊地主”。良遂舍水源建寺，名“大蛊”，后更名“大同”。绝壁穷崖之上有龙湫。又有虎跑泉，相传虎穴地得泉，故名。　嵩山上有龙井，祷雨多应。　大湖山在靖安里。一名“圣湖山”，巅有湖澄澈无底。俗传采药者见芙蕖满湖，涉而取之，乃石也。(已上四山俱县西南。)　王归峰在县北官田里。昔平昌王避乱隐居于此，今有平昌王庙。　致孝岭在太平里。旧号“章家岭”。相传章得象未贵时，婿于练氏，外舅姑颇不为礼，得象偕练氏归，誓不再登此岭。及外舅姑殁，练氏陟岭上瞻望挥涕。人以是名之。　梨岭路通衢之江山县。其土宜梨，故又名“梨关”。宋杨亿《谈苑》云：“天下之水皆东，梨岭之水独北流入广信溪。”欧阳詹诗：“南北风烟即异方，连峰危栈倚苍苍；哀猿烟水偏高处，谁不沾衣望故乡。”按《方舆胜览》载入福州，盖误。　折桂岭唐林藻与弟蕴登第，经此岭题诗云：“长记岭头题姓字，不穿杨叶不言归；而今折得两枝桂，又向岭头连影飞。”故名。一名“桂枝岭”，一名“泗洲岭”。宋元绛诗：“路盘云雨际，人在斗牛间。”(上二岭在安乐里。已上三岭俱县北。)　西岩岭岩岭巑岏，势欲凌空。宋章得象少时尝读书此山下。　密岭8梁江淹尝游其地。(上二岭在上相里。)　驻岭在新兴里。岭极高峻，路通崇安县。(已上三岭俱县西。)　柘岭在县西北雁塘里。界处州丽水县，以地多柘树得名。　白花岩在县北通德里。上有坐禅石，昔净空大士尝栖于此。　白马岩在大石里。峰峦秀拔，□出群山9。旧传尝有仙人乘白马至此，故名。旁有傅竹岩，宋祖秀实故居。(上二岩俱县东。)　七房岩在县东北大石里。岩有七层，泉一穴，形圆如镜，名“镜泉”。旧传泉与九石潭通。岁旱，祷之即雨。　查源洞在县西北新兴里，查溪之源也。绝壁悬岩，界崇安县。宋绍兴初设西安临江二寨于其地，以备寇盗。罗汉洞在县西南登云里。洞幽深平敞，旧有双石寺，废址犹存。　伏水石在县北安乐里。其形如狮，首尾爪距皆具，故又名“狮子石”。　石牛冈在县西南总章里。其石状如牛。　南浦溪在县南。源出渔梁山及柘岭，自县北折而东南，汇为大溪；复西绕学宫及县治前，至新溪合流；复转东南，萦纡环抱，堪舆家谓为之“玄水”。由是下接崇安、建阳大溪，合流以达于瓯宁西溪。　新溪在县西，源出百丈山。　江村溪在县北雁塘里。源出柘岭，转流与渔梁水会。　东源溪在县南孝弟里。源出西阳山，流至登云下沙桥。　南溪在县东大石里。自高泉流至锦江10。　前源溪在县西上相里。源出接登云里11下沙桥，至于古湫。　洪源溪在县西北招贤里。源出上相里梦笔山前。　石陂溪在仁和里。自大湖山流至总章里两岸。　临江溪在清湖里。源出新兴澄湖桥，流至观前。(上二溪俱县西南。已上八溪俱流入于大溪中。)　九曲沟在县东南。源出越王台侧，迤逦九曲，入日月池。　古湫潭在县南登云里。水极深，虽渔人亦不敢游泳于此。　白云潭在县东，即下陂渡。飞湍奔濑，至此深沉净莹。古有白云寺，石塔尚存。　凫绿潭在县西。当南浦、新溪二水合流处，以其色名。　龙背潭潭有巨石如龙形，高五丈，广十丈。一本云：“东有巨石数十余丈。”二说不同。　巴兽潭左右皆石壁，北有石板，长三丈，高八尺。旧传尝有恶兽潜于潭中。(上二潭在总章里。)　九石潭在孝弟里西洋渡。深不可测，上列九石如狮子状。(已上三潭俱县西南。)　县溪诸滩将军山下滩。在登云里，滩势最险。　第洲滩。在孝弟里九石渡下，溪石低昂曲折，颇奇胜可观。(上二滩俱县东南。)　丘源滩。下抵巴兽潭。　塔岭滩。邑之水源悉会于此。(上二滩俱在县西南总章里。)　凤池在儒学后。相传尝有凤集于此。一本谓“在崇安县学后”。考之《崇安县志》不载此池，而《浦城县志》载之，盖记载之误也。　日月池在县南临溪二池，今名“湖塘”。以潴越王山泉，并九曲沟之水。旧传南方火位，凿此所以制火也。　瀑布泉在县北乐平里万叶寺后。自山顶泻下数百尺，飞溅寻丈外，若珠帘窣地，天下号为第三瀑布。　七星井在县四隅。相传晋郭璞所凿。　状元井在儒学明伦堂之西。相传宋章衡未第时所凿，后衡状元及第，因以名之。　天池井在乐平里焦山。清冽甘美。　石井在安乐里詹溪。　钵盂井在雁塘里小福罗山。(已上五井俱县北。)　岩谷井在大石溪渡。深不可测，内有龙湫。岁旱，乡人祷之即雨。　龙岭井水甚清冽。(上二井在县南孝弟里。)　双门井在高泉里双门山。　东山井在泰宁里。(上二井俱县东。)

 建阳县
　　太平山在崇泰里。峰峦秀伟，峭拔万仞，县之主山也。　阑干山在崇文里，与武夷山相连属。山之半有石室，可居五、六十人。其下古木周列，如阑干然。(上二山俱县北。)　勒马山在三桂里，以形似名。下有洑洲，溪流回洑，沙聚而成洲。古有谶云：“睡龙金马出公卿。”睡龙谓洑洲，惊马即勒马山也。又谶云：“山之足，有溪田，水推去，出状元。”后洲田为水所推，邑人丁显登洪武乙丑状元，人以为应。　莲台山群峰环立，中有小山，突然如莲叶状。山足有井，水甚清冽，患眼病者汲洗之即愈。下有莲台、水月庵。12　庵山界建阳、瓯宁二县间。山高万仞，若云生其巅即雨，土人以为候。后唐时，处士石湖结庵其上，因名。今山麓灵济庙，盖祠湖也，其神像乃就山石刻成。山北峰有石，号“狮子岩”。岩之巅有灵泉，出石罅中，一脉甚微，旱不涸，潦不盈，病者饮之多愈。乡人往往扪石攀萝而上，架竹引之以代汲。南峰有石平整，号“龙坛”。坛上迭石为龛，中藏仙骨。　时山高五百余丈，凡十三折始造其巅。相传唐末有虎衔小佛像置其上。天降甘露，双松连理，朱道人因结庵居焉。山之阳小山排列无数，堪舆家谓之“罗汉出洞”形。(上三山俱在均亭里。)　浮石山在兴贤下里。此山实溪中巨石。相传昔尝洪水，此山独不没，因名。(已上五山俱县南。)　东山雄壮秀丽。中一峰高出群山，名曰“妙高峰”。　横山与妙高峰相联属，下有灵应庙。(上二山在县东三桂里。)　赫曦台山云谷之东。山高万仞，四周峭峭13，绝顶平坦，云涛采翠，昏旦万状。宋朱文公游此，因命以今名。　西山宋蔡元定结庐山中，后理宗御书“西山”二大字表之，石刻尚存。昔人避兵，尝为寨于山顶。(上二山在崇泰里。)　龙湖山又名“湖峰”，山顶有石庵、石门、柴扉映带，前后又有双井，号“龙湖”。　高仰山山之巅若仰掌然。(上二山在崇化里。)　白塔山山巅有石，特立如塔状。相传尝夜有火明其上，故又名“天灯山”。下有龙岩洞，洞口有试心石，下有棋盘石，相传唐时有三女炼丹于此仙去。今龙济院所祀即此三女也。又有飞来石，在龙济院前。相传唐贞观六年，一石自空飞来，国朝洪武二十四年又有一石飞来，因名。　公裳山山色青润，巍然峙立，远望若人着公服状，故名。　廌山山形如獬豸，下有廌山书院。(上三山在禾平里。)　五龙山在□□里14。山五脉分峙，中有小山如五龙捧珠之状。　大潭山在县西隅。旧志，越王筑城其上以拒汉。史称吴王六千户屯大潭，即此地也。山势蟠屈，亦名“卧牛山”。重九日，邑人多游其上，又名“登高山”。　瑶峰山上有三济大师庵，水旱，祷之有应。　灵泉山其山高耸，下有泉水绕之，故名。(上二山在永忠里。)　翠屏山在三桂里。又名“罗汉山”。山势蜿蜒，下有芳洲远注15，考亭书院之前山也。(已上十二山俱县西。)　鼓角山在三衢里。三峰巍然鼎峙，状如鼓角，上有龙池。相传唐时一日雷雨大作，双龙堕池中，因大雨弥漫，乡人惧，禳之始退。县以闻，命立观祀之。后改为龙隐寺，雨旸祈祷辄应。　童子山相传宋绍兴间重修拱辰桥，落成之日，有仙童七人游戏桥上，寻飞升山顶，故名。　凤凰山山势如凤翔。(上二山在同由里。)　砚山在洛田里。其西有石，端平如案，上有二处微黑，隐隐若砚状，旁立方石，号书厨，相传汉仙人华子期师角里先生于此。一名“孔夫子案山”。山有泉，凡七穴，每穴之水，一掬则尽；既而复出，但盈坎而止，亦不溢也。　蕉源山在崇任德里。相传晋尹真人尝炼丹于此。道书谓此山为十三福地。《事林广记》谓为三十一福地。(已上五山俱县东北。)　武仙山山巅有石笋峰，高千余丈。旧传有仙人武装跨于其上，今足迹尚存，深可寸许。石笋之北，有楼台石，层迭磊磈，望之如重楼复阁，故名。山之阳又有白塔岩，石岩如塔，故名。　九峰山其山九峰联峙。宋时有异人语朱文公曰：“龙居后塘，其先生归藏之所乎。”后文公卒葬于此。　毛虚漈山秀拔冠群山，登其巅者非扪石攀萝不能至。国朝永乐大水，山之源推一石16，宽平可坐五十人。(上三山俱在嘉禾里。)　集公山宋江侧尝结屋聚徒读书于此，忽有梧叶堕梁下，书“集公山”三字，侧笑曰：“此何义？”俄复堕一叶，书云“集诸贤于此，”故云；既又堕数叶，皆书“官”字。后侧与群弟相继登科，如叶祖洽、游酢、施述其尤显者。有小斋题名石刻，今不存。　龟山宋范元觊、江灏读书于此。按郡志：“二人读书时忽遇山神告之曰：‘江君当有官职，泽流后裔；范君名虽成，未免于难。’后元觊登科竟殒于兵；灏历守三郡，享有寿考，子孙俱登科，世禄悉如神言。”山腰有泉脉如一线。(上二山在北洛里。已上五山俱府城西北。)　九台山在县东南均亭里。层峦迭嶂，如楼台状。　三峰山在书坊之前。　苍峰山一名“龟岭”。根盘绝壁，苍翠摩空。上有庵祀龚、刘、王三圣者，雨旸祈祷辄应。(上二山在崇化里。)　葛源仙山在兴贤中里。其巅有方石如截。相传元时，乡人葛兰翁樵于此，遇二叟奕棋石上，至晚，叟曰：“子盍归乎！”言既不知所之。兰翁抵家已三载矣。　洪山在兴贤下里。下即洪滩。　大同山其山雄峙，高千余丈，上有瀑布泉。　画山高百余丈，层峦峭翠，远观如画，因名。(上二山在崇政里。已上六山俱县西南。)　玉田峰在县西南兴贤上里。尖如削玉，高出云表。又名“美女山”。山之阳，宋魏掞之旧居在焉。峰下有龟山，山旧有寺，宋陈轩读书于此，及第后重游，有诗云：“山树似添新喜色，野猿犹听旧吟声。”　狮子岩在兴贤上里凌云寺后。山顶有石嘴悬出，类狮子状。下有龙洞，洞中有物，状类泥鳅，有四足，号曰小龙。岁旱，或得一、二迎以下山，即雨，俗因名其处曰龙湫。　白水岩上有流泉百余尺，因名。　天湖岩上有井，其水清而莹。四时不竭，因以“天湖”名岩。(上二岩在兴贤中里。已上三岩俱县南。)　象岩在县西永忠里。以形似名。　桃源洞在县西三桂里。四面皆山，由小径入百步许，旧有小庵，植桃种竹，前后映带，俗号为“桃源洞”。洞口有井，泉清冽而甘。　松冈在县西永忠里。其上皆松树，风撼之若波涛声。　仁义石在县西崇泰里。二石对立涧旁。古木蔽亏，苍藤蒙络，奇峭可爱。乡人名其左曰“仁”，右曰“义”，岁时祀之。仙架石石方三四丈，厚五尺，平整如截。下有三小石鼎足架之，中虚可容十数人，相传唐罗仙架为游息之所。每风雨骤至，即闻石有鼓声。宋时因名其里曰“唐石”。去三步许，又有一石卓立端直，长五尺余，人谓之“笏石”。　龙石石壁上有龙形，脊胁间有纹如火焰，长二百余尺，非假镌刻，自然天成。(上二石在县西北嘉禾里。)　床石在县西南崇政里，溪涧中有石，平坦如床。　云谷在县西北崇泰里芦峰之巅。翠峦环绕，内宽外密，地气高寒。上多飞云，登者缘崖攀葛，崎岖数里，始到其上。宋朱文公爱其幽邃，因号“云谷”，构草堂名“晦庵”，以为讲道之所，自作记。庵今尚存。　宝盖洲在县北崇文里。按旧志：“王审知筑城立寨于此。一叛将据之，既而败亡，以其所窃宝盖弃溪中。后复为洲，入夜或发光彩。”　米洲在县东三桂里东山观前。俗传洲之沙高与路平，米谷必贱；低则必贵，因名。　油洲在县西三桂里。去考亭西十里许，名“瀛洲”。　龙舌洲在考亭溪中，沙汀涌现如龙舌状。宋立社坛于上。朱文公号沧洲即此。　洗马窟在朝天桥下沙洲中。邑人洗马于此。　交溪在县东南。其源有二：一出县之嘉禾里毛虚漈，经崇泰里而下，一出崇安县分水关合武夷九曲之水而下。交注于东山下，为一大溪。　油溪源出油岭。　锦溪与刘源坑水合。古有锦江17常于此濯锦，故名。国朝永乐间，洪水壅塞；景泰间，知县龙韬始浚通之。(上二溪在梁东同油里。)　武溪在县西嘉禾里。源出毛虚漈下，经崇泰里。　考亭溪在考亭书院前。源出麻沙、莒口二水，至是弯环五里，无滩濑声。　双溪在水南朝天桥下。源出嘉禾里，达于考亭，至此分为二支，会于交溪。永乐间，洪水右支壅塞。(上二溪在三桂里。)　徐墩溪在兴贤下里。源出五峰山，至此始通舟楫。(已上三溪俱县南。)　芹溪“芹”一作“勤”。在县东北乐田里。源自砚山而下，九曲缭绕，世传为第二十八福地也。　南溪在兴贤上里。穿岩渡壑，弯环而流，达于长湍。　玉溪在兴贤中里。源出陈源，达于长湍。昔溪尝有怪，陈胜以玉环投之，怪遂息，因名。(上二溪俱县西南。已上九溪其水皆入于交溪，南流以达建溪。)　莲湖在永忠里。方百丈，旧多产莲，永乐间淤塞。　赘湖在崇化里。乃溪之别派，因以赘名。　天湖朱文公母祝氏葬于湖之阳。(上三湖俱县西。)　水东潭一名“浮桥潭”。在东山观前，深不可测。相传潭之浒有天机洞，今莫详其所在。　九石潭在县东□□里18，上列九石，故名。　龙潭在县东北乐田里。相传昔有二龙潜其中，一夕见梦里之丘氏曰：“此地人众，当辞去。”翌日阴云四合，果有二龙飞升而去。　放生池在县治西隅双溪阁下，宋时凿。　大障山泉在永忠里。泉出山顶，清冽可疗病。宋绍兴间，太守虞翔有宿疾，饮之遂痊。　匙涧泉在三桂里资化寺前。一穴甚圆，田畦屈曲，辏之如匙。宋朱文公尝憩此，命以今名。(上二泉俱县西。)　汲古井在考亭书院西，其名乃朱文公所命也。

 松溪县
　　尊师山在县治北。由县西北万山而来，盘回起伏，屹立县后，为县治主山也。旧传有何尊师者，修真于此，因名19。　石壁山石峭立如壁，高数十丈，县治前山也。下有龙潭，潭之上下皆石滩，甚浅；潭居其中，弥漫停蓄，深不可测。旧传尝有龙出没其间，岁旱祷雨多应，又谓之“龙井”。　湛卢山连亘东关、杉溪二里及政和县界。山形峭峻，常有云雾凝其上。唐《拾遗记》20、《九域志》并云：“昔湛王铸剑于此。”或云，欧冶子铸剑有号湛卢者，因以名山。　剑池。相传铸剑时凿石为池，以淬其锋。今山上有石井，恢廓如池，疑即此也。又有炉冶遗迹，及唐贞观中石刻尚存。　桃花洞，宋祥符间，县尹周公才祷雨获应，立祠其上；或云凿趾之日，有石洞发于西南隅，冽泉随涌流出，有桃花数片，因以名洞。　妙峰山峻拔霄汉，冠出群山。　七峰山七峰连亘回峦迭，上摩青苍。(上二山在东关里。)　东山在遂应场五里许。亦名“五家山”21。自趾至顶皆石，少树木，旧产银矿，有穿穴十余，深邃盘曲，莫究深浅，取矿者必举火以入。　圆珠山在遂应场中。山高数丈，其顶圆净如珠，亦名“珠林山”。　南屏山在遂应场南一里许。峰峦横亘，乔木蓊郁，如屏嶂然。上有石狗，下有石龟，旁有石佛、石僧诸像。又名“石林山”。　石马山在遂应场北。山有巨石如马。(已上八山俱县南。)　中峰山众山之中，一峰卓然秀拔。唐景福中，有高僧曰行儒者，创庵其上。山有伏虎坛及塔，或时见祥光。　万山山周回五十余里。或谓山所产之物万种，或谓山尝有万氏居之，故名。宋元丰初，有僧海照者结庵其上，故址犹存。(上二山在县东皈伏里。)　亭山在东关里。山势秀耸，下有石矼，旧立亭其上，因名。世传有头陀柯善者坐化于此，又名“柯亭山”。上有石矼，空洞深邃，中有流泉，大旱不涸，旁有修身岩。　皆望山在杉溪里。其山岿然高峻，登其巅，则环邑诸山皆在目睫，故名。　王认山在皈伏里。其山秀拔屹立诸山之上。宋益王昱22，由浙入闽，道经此山，识其奇胜而叹赏之，邑人因以名山。(上三山俱县西。)　鸾峰山在县东北永和里。山势峻拔，南接龙泉，北接南浦，周回三百余里，旧传尝有仙人乘白鸾翱游其间，故名。上有古坛，东有龙井，乡中人祷雨多应。　筋竹山在县西北豪田里。上有石室，可容数十人。旁有古井，相传尝有异人于此修道，后仙去，今遗坛尚存。东岩有窍常干，岁旱祷之则泉出，以瓶盛之，俄而泉竭即雨。　南峰山在县西南杉溪里。其山耸出群峰之表。相传武夷魏、虞二仙尝憩于此。山旧有南峰亭，岁久而圮。天顺四年，道士章清源重建台宇于亭之旧址，名曰“瑞幡”。蕊花峰在东关里。峦峰稠迭，状如花蕊。石牛峰在遂应场西，有巨石如牛。(上二峰俱县南。)　化岩23在县北东关里。岩石五采纹相间，故名。旧传乡人祀马氏仙女于岩罅，俄而岩合，因立祠其上。前有三井及龙湫瀑布，祷雨常应。后有石鼓、石磨二岩，皆以形似名之。　宝胜岩岩有石室，前后有门，常有云气。相传吴道者尝居之，辟谷数年，一旦化去，不知所在。　瑞岩下有石室，可容三四十人。石上有黑纹如画丛篁之状。西边有泉迸出，下有石窦，昔僧西洲结庵其上。(上二岩在县南遂应场)。　灵应岩在遂应场东南。旧传有柴、胡二仙于此羽化。上有石棋盘，东有龙颈山，西有虎头石，前有飞泉三级。山之巅有小窍，常枯。岁旱，乡人祷之得泉，即雨。　百丈岩在皈伏里。旧传马氏女仙于此得道上升，峭壁间有马蹄剪尺痕。上有三圣井，又有石岗如陶成者，中不容一物。乡人祷雨或弗应，以木石投之随滚出，雷雨立至。(上二岩俱在县东。)　狮子岩在县西庆元里。以形似名。前有石室，其中一窍可三里许，仅容一人侧行。　史君岩旧记云：昔刺史王汝休尝收复此地，因以名岩。　香婆岩宋嘉定间，里人陈翁女，名大仙，自幼不醮，日以鬻香为业，有剩香辄焚之岩下；或依岩宿，数日不食，人视为痴，惟李五郎者独礼遇之。一日鬻香还，呼五郎，亟追至岩，已化去矣。因食其所遗饭，亦随以化。邑人遂名其岩曰“香婆”。(上二岩在县东北豪田里。)　回沙在放生池上。相传溪潭中回沙成坂，必有士人居首荐。宋时沙回者四，而吴岩天、李扶、李谧24、叶元皆领乡荐首选，人以为验。　松源溪在县南。一名“大溪”，源出浙之庆元县松源乡，经梓亭寨迤逦而下，出关口渡，合流抵政和县西津，接七星溪下建安东溪。　新坑溪源出庆元梓亭寨，经县皈伏里至新坑桥。　直源溪源出皈伏里花岩，东流至县南。(上二溪俱会松源溪。)　松峡溪源出东关里铁岭，至关口渡，会松源溪；又有乐平溪，源出遂应场，随入松峡溪。　杉溪源出庆元里上亓，南流至杉溪桥。　白石溪源出皆望山，西流出官桥。　渡头溪源出筋竹山，经永宁里，南过瓦墩。(上三溪俱县西。)　云溪在县北。源出狮子岩，南流至政和县界。　清泉溪25在县西北。源出筋竹山，东北经永和里，出波塘桥。(已上八溪其流俱入松源溪。)　放生池在县市南惠政桥东大溪之旁。宋时凿，今沦入于溪。

 崇安县
　　黄石山县之背山也。　石龙山界崇安、浦城二县间。俗呼“石龙冈”。宋赵抃尹县时，尝于此祷雨赋诗，有云：“直上更无容足地，速回犹在夕阳天。”余见浦城《山川志》。　济拔山其山有石坛如琢，飞瀑如玉帘，又有龙湫凡九穴，水极清，可鉴须眉。(上三山在白田里。)　银山在石臼、大浑两里之界，又名“金鸡峰”。　白石山在大浑里。山皆迭石，若楼台状。山巅有雷坛、石室及三井，旧传武夷白石先生居之。(已上五山俱县北。)　武夷山周回百余里，其峰峦大者三十六，道书谓为“第十六洞天”。相传尝有神仙降此，自称武夷君。又《列仙传》：“篯铿二子，长曰武，次曰夷。”因以为名。二说不同。朱文公序26有云：“武夷之名著自汉世。祀以干鱼，不知果何神也。山有枯查插石罅间，以庋舟船、棺柩之属。柩中遗骸，外列陶器，尚皆未坏。颇疑前世道阻未通、川壅未决时，蛮俗所居27，而汉祀者，即其君长；盖亦避世之士，为众所臣服，没而传以为仙也。今山之群峰最高且正者，犹以‘大王’为号。半顶有小丘焉，岂其君长所居耶？”有小溪缭绕群岫之间，凡九曲。李左史诗：“溪流玉雪三三曲，山锁烟霞六六峰。”洪迈诗：“一溪穿空无澎湃，九曲度尽方盘纡。”　大王峰。一名“天柱峰”。昔有张真人坐逝于此山，亦号“仙蜕岩”。峰南一隅棱层三出，可编梯级而上。旧志：“昔魏王子骞与张湛等十二人隐于此山得道。峰之巅有古木、仙果、异竹、奇花、芝草之类。”李纲诗：“孤峰拔地与天通，为问仙人羽化踪，鸾鹤不知何去也，玉楼金锁白云封。”刘子翚诗：“隔竹斜阳泛小舟，朅来天柱访仙游，风声树杪栖笙鹤，云气峰头涌玉虬。”　幔亭峰。一名“铁佛嶂”。旧志：“秦始皇二年八月十五日，武夷君置酒肴会乡人于此。建幔亭彩屋，设宝座，施红云、紫霞褥，呼乡人为曾孙。”宋白玉蟾诗：“人间几度曾孙老，惟有青山自古今。”辛弃疾诗：“山上风吹笙鹤声，山前人望翠云屏。蓬莱枉觅瑶池路，不道人间有幔亭。”陈梦庚诗：“山中别是一桃源，彩屋虹桥影不存。山下人痴犹自说，排檐原是武夷孙。”　仙鹤岩。峭壁上有绘鹤，霜翎朱顶，千古不渝。禅岩。又名“望鹤台”。昔有老僧坐禅于此，故名。　山羊岩。在大王峰之西，大小凡六七峰，时有仙羊见，又三曲亦有仙羊岩。　虎鼻岩。水中石有两窍仰吸如虎鼻。　狮子岩。其形蹲踞昂首，状若狮子。徐进斋诗：“山中弹压无豺虎，留得孤猿半夜啼。”　升真洞。在大王峰之东石壁上。谺一室中，雷文瓷缸五，盛仙蜕；其一置石窑中，窑口狭束不可出。洞前悉以黄心木纵横为栈，若可通往来者。其上又一穴，横插双木为桥。桥之西壁别开一罅，中有香炉、药瓿之属，可望而不可即也。洞下直裂一隙，其旁有鼎炉，号“丹炉石”。白玉蟾诗：“得得来寻仙子家，升真洞口正蜂衙。一溪春水漾寒碧，流出红桃几片花。　投龙洞。在大王峰绝顶。洞门小而直下，垂绠百尺，乃可至水。宋朝屡遣中使投金龙玉简祈雨于此。旁有天鉴池。　大小观音石。二石对耸。其巅草木苍翠，有宝冠螺髻之状。　兜担石。一名“赌妇岩”。古记云：“昔有娶妇者，与仙人赌而随其去，遗下兜担，化而为石。”下有常庵及蔡杭书堂。　水光石。在溪头。(已上俱在一曲。)　铁板嶂。在大王峰之右。　三峰。其峰森秀，中者尤高。　玉女峰。亦名“三娘石”。三石差肩而立，其色红润，望之有姝丽之态。下有妆镜台、仙冠石。宋辛弃疾诗：“玉女峰前一棹歌，云鬟雾髻动清波。”蒲心泉诗：“玉女亭亭拥雾鬟，此心如雪照清湾，愿将一曲秋溪水，洗却人间脂粉颜。”　马头岩。状如勒马。　凌霄岩。　仙猿岩。　虎啸岩。在玉女峰侧，草木丛茂，上有崇真庵，后有南山书堂。宋蔡渊并弟沉祠堂在焉。宋李纲诗：“昔年老虎啸幽岩，千里清风皱碧潭。岩上如今无虎迹，一林花雨落毵毵。”　题诗岩。在溪畔，诸名贤多留题。又四曲亦有题诗岩。蔡沉诗：“四曲游人欸乃歌，旧矶千古老渔簑。题诗岩下人来往，春雨年年长绿莎。”(已上俱在二曲。)　张真君上升峰。一名“紫岩峰”。　车钱峰。古记云：“圣姥常鞭牛，以车载钱于此。”因名。上有白玉蟾丹炉。　升日岩。下有金光石。　小藏岩。下临深潭，上亘绝壁，半岩数处谺断，其间或插木架板，望之如栈，中开数室，内有器，圆者如斛，方者如笥，又有如盘，如杵之状者。古记云：“昔有仙鸡栖鸣其间”，故又名“仙鸡岩”。其侧有船，架于岩之半壁，亦名“仙船岩”。翁彦约诗：“西溪缥缈接明河，鼓棹仙人泛玉波。却御长风天上去，虚舟千古插嵯峨。”　仙馆岩。半岩有石室，其间几案具在，盖仙家翰墨之馆。一名“仙学堂”。李仲光诗：“天人异所禀，事物皆生知。强名仙学堂，此语将谁欺？我欲借尺地，虚檐敞茅茨，琅琅诵玉章，勉力探希夷。”　水乐石。有琴瑟之韵。　试剑石。旧志云：控鹤仙人试剑于此。石分为二。　会仙石。方平可坐二三十人。(已上俱在三曲。)　宴仙岩。与钓鱼台相对。　李仙岩。　大藏岩。下际深渊，岩石罅中有仙骨数函。乡民遇旱则就船以为梯，连属而上，取仙函奉以祈雨。鸡窠岩。在大藏岩之半壁，有洞穴外狭内宽，木纵横其间，如鸡窠然。古记云：“有仙鸡鸣于此岩之上。”翁彦约诗：“仙人清磬读黄庭，长听金鸡半夜声。一夕都随黄鹤去，满窠明月白云生。”　云岩。岩之半有石室，可坐百人，匾曰“云岩庵。”　仙机岩。半岩有石室，机杼犹存。白玉蟾诗：“织就霓裳御冷风，玉梭随手化成龙。天孙归去星河畔，满洞白云机杼空。”翁彦约诗：“辛苦支机耐寂寥，肯同嬴女只吹箫。金梭昨夜成龙去，上与天孙织绛绡。”　钓鱼台。国朝苏伯厚诗：“仙子何年把钓竿。古台依旧势岏。严陵老去能游此，不住桐江七里滩。”　拜章台。上平坦，有香炉，浑然天成。(已上俱在四曲。)　大隐屏峰。其峰夷上锐下，拔地峭立如屏，武夷精舍在其下。陈梦庚诗：“大隐屏前风月闲，何人手种万琅玕，深深五曲东流水，合作千年洙泗看。”　接笋岩。一名“仙接石”。状如笋立，其半有痕，如断面复续。　玉华岩。　罗汉石。以其顶髡骨露，故名。　天桂石。尖秀如琢成。旧志云：“昔魏王于此上升。”下有更衣台，平正如几。(已上俱在五曲。)　三层峰。三峰鳞迭，斜依云汉。每旱暵欲雨、则先出阴霾，欲霁则开豁，远近视以为候。仙掌岩。岩面三处石纹红润如掌，有瀑流，界于仙掌、仙馆二山，直下千尺。顶有崇真馆，下有仙浴堂。白玉蟾诗：“仙子扪萝上翠崖，岩头旧有炼丹台。至今石上留仙掌，十指春葱渍绿苔。林君用诗：“汉武升遐几度春，金茎事迹总无闻。悬崖更不承朝露，空印纤纤十指纹。”陈梦庚《仙浴堂诗》：“神仙无垢骨犹香，底用山间开浴堂？我欲从之三洗髓，骑鲸散发水云乡。”　石堂院岩。亦名“陷石堂”。宋天圣间，一夜大雷雨，院东白面岩开剥，一巨石飞下，覆压院宇五十余间，陷没成潭，人罹其害，惟僧居仁及行者得免，云有人掖之以去。今石崖横绝，仅可容足，转千余步，则地势平旷，种桃满原，人号“小桃源”。后有刘炝祠堂。白玉蟾诗：“高僧参透赵州禅，拔寺移归兜率天。天圣四年二月朔，一宵雷雨撼山川。”　响声岩。其中空洞，人笑语则谷应。　仙迹石。与仙掌岩相对，有脚膝痕。李左史诗：“当时天姥立溪边，石上遗踪见宛然。笑杀茂陵缑氏迹，只凭方士口中传。”(已上俱在六曲。)比廊岩。广袤连属，如廊庑然。　猴藏岩。　铸钱岩。有石梯棱层。　城高岩。山形高峙，长亘五十余丈，若城壁然。　上水龟石。(已上俱在七曲。)　鼓楼岩。岩间有楼，其下四楹，有路可以攀援而上。旧记云是仙家鼓楼。旁有鼎灶。叶梦鼎诗：“鼓楼岩下鼓楼开，举世邯郸梦未回。安得老鳖俱唤起，万人醒眼上山来。”　天壶岩。在鼓楼岩之侧，中有道院。　下水龟石。　猫儿石。伏于山巅若猫然。　鼓子石。两峰屹起，一峰旁有石如鼓。　絪縩石。石纹缕络如卷丝状。　大小面石。两石相向如人面。　鱼磕石。　将湖石。(已上俱在八曲。)　灵峰下有玄都观。　灵岩。又名“风洞”。两石相倚，长数十丈，中一罅窥见天光，隐隐如线，谓之“一线天”。石洞中可坐十数人，谷口创门，朱文公题匾曰“灵岩”。徐进斋《一线天诗》：“石上烟消绿藓斑，几人车马此盘桓。谁知一线通天处，照见人心万古寒。”　白云岩。半壁如有白云之状。　钟模石。隐然如钟。　三教石。　香石。　大小廪二石。卓立如仓廪。元詹先野隐其下，名“廪江之滨”，即此地也。宋陈梦庚诗：“白石青霞为岁计，佳肴旨酒出仙壶。侵天有廪无支遣，岁恶还能赈贷28无？”　鸟石。紫清真人尝炼丹其下。(已上俱在九曲。)　换骨岩。在幔亭峰北，中一岩室。平广可六、七丈。室前路断数尺，旧有黄心木为桥。迄今不坏。室中有四柱楼一所，如世俗庋阁。上列置蜕函，函中仙蜕皆质小而红色。世传方外之士得道尸解者，皆于此换骨云。元萨天锡诗：“千丈丹梯万丈岩，天开地辟鬼神劖，夜光玉气横溪过，多是神仙换骨函。”　唐刻石。在换骨石下。唐明皇遣使封名山大川，登仕郎颜行之刻石以记。三姑石。三峰并峙。相传秦时有三女游于此，因化为石。李纲诗：“风舞芳林鬓脚垂，朝云行雨湿仙衣，不知当日缘何事，化石峰头更不归。”安麖诗：“雾鬓烟鬟彷佛梳，老翁指点说三姑。娉婷不嫁非无意，谁是人间大丈夫？”(已上俱在山之北)。　齐云峰。高出霄汉。顶有圣者庵，时见灯光。　水帘洞。在县南九曲上流。一崖高插，有瀑布状如垂帘，高可七、八十丈。又名“唐曜夫岩”。　毛竹洞。亦在九曲上流，遍生毛竹。唐李义山诗：“只得流霞泛一杯，空中箫鼓几时回，武夷洞里生毛竹，老尽曾孙更不来。”翁彦约诗：“毛竹连云路欲迷。洞门深锁落花迟。曾孙几度春风老，未了仙人一局棋。”(已上俱在山之南。)　峡山溪回石东29，堪舆家谓为县之水口山。(上二山在会仙里。)　竹湖山在丰阳里。下有天湖及慈惠庙。(已上三山县南。)　登高山在县治水东之左山。重九邑人登高于此。山之南有官山，前巨石临溪，其首左顾如龟形，右有铁砧山。　席帽山在官山数里，县之前山也。其侧有金鸡山，一名鸡笼山。山半石上有巨人迹及马蹄、拄杖迹。　起贤山仙洲山之支陇也。起于平村，有茂林修竹。刘屏山、朱文公尝集于此。　屏山三峰森立，中一峰最大如翠屏然。宋刘子翚世居其下，因号“屏山先生”。　拱辰山三峰雄伟，宋少保刘民先常讲学于此。　仙洲山山有两峰，一尖一方，山顶有棋抨石。旧传：尝有仙奕棋于此，樵者过而观之，及奕终而斧已空矣。因名“斧空石”。　仙亭山旧传有仙居焉，下有天湖。　啸天山一陇横亘平远。　大王山　龟山以山形似名。宋胡定国30世居其旁。(上七山在外五夫里。)　薰山31　寨山上有石马。五季及宋皆尝立寨于此。(上二山在从政里。)　寂历山在上梅里。　百丈山在建平里中庵，乃马氏三女修真之地。刘屏山、朱文公、蔡西山每登临于此。　石磴。文公诗：“层岩俯深幽，微径忽中断。努力一跻攀，前行有奇观。　石台。文公诗：“出谷转石棱，俯身窥木末；夕眺岚翠分，朝跻云海阔。”　瀑布。文公记：“东南望见瀑布自前岩穴瀵涌而出，投空下数十尺，其沫如散珠喷雾，日光烛之，璀璨夺目。”又诗：“岩巅出飞泉，百尺散风雨。空质丽睛晖，龙鸾共掀舞。”　小涧。文公诗：“两岩交翠阴，一水自清泻，俯仰契幽情，神襟顿潇洒。”　山门。文公诗：“置屋两三间，巧当奇绝处。峡束百泉倾，涧激回风度。”　西阁。文公诗：“借此芸窗眠，静夜心独苦。安得枕下泉，去作人间雨。”(已上俱在百丈山，号为最胜。通上十四山俱县东。)　西山县治之右山也。山上有庵，庵内有井，其泉盛暑愈甘冽。白塔山其山高插云表，陟其巅，则闽之山川皆隐约在指顾间。中有云岩洞，洞前有试心石，下有棋盘石，又有龙济道院，乡民祈祷颇著灵响。山之左有笔架山，三峰秀耸，如笔架状。　回龙山中有了空禅师所建佛寺。(上二山在周村里。已上三山俱在县西。)　马鞍山以形似名。　金笼山(上二山在吴屯里。)　铜钹山见浦城县《山川志》。　岑阳山(上二山在石臼里。已上四山俱县东北。)三髻山三峰鼎峙，状如螺髻，巍然为万山之宗。相传有神仙居焉。　金印铜鱼山(上二山在县西北石雄里。)　寿鹤峰在会仙里石门院之右，俗呼“寿鹤尖”。　灵龟峰与寿鹤峰对峙。　芦峰在丰阳里。其山最高。朱文公、蔡西山、江德动每游其间。　青鸾峰在芦峰之西北。其旁有白马峰，又有油幢峰。(上四峰俱县南。)　五峰曰金鹅。形如双屏，绝顶有仙坛、仙井、棋盘、插剑迹，又有石室，中存仙蜕。此峰绝顶，人迹罕到，曰莲花，以形似名；曰清湖，在诸峰之中，山顶有雩坛，为乡民祈祷之所，有石洞，风出其中，名曰“风洞”；曰石畲，势亦雄秀；曰廪，圆耸如廪，古谶云：“山前却是宰臣家。”宋翁挺居其下。因号五峰。　双峰两山并立，夜或有光见其上。　隐屏峰方正如屏，上有隐仙岩，其顶一峰樵采所不至；岩之上有仙坛，平广可十余丈，宋刘书堂在焉。(上三峰在五夫里。)白石峰在从政里。(已上四峰俱县东。)　文笔峰在儒学前之右，尖耸如卓笔。　马顶峰在黄柏里。古谶云：“马顶峰前宰相家。”　超峰在黄村里。(上三峰俱县西。)　状元峰俗呼“插破天”。　腾云峰旧有三女仙居此，俗呼“三姑峰”。　白云峰在大安水口。山旁一石如人形。(上三峰在县西北石雄里。)　小源岭　柯岭　檀香岭昔邵、汀寇作，乡人立寨于此。　枯树岭　蕉岭抵上饶界。昔尝置寨于此。(上五岭在县北大浑里。)　南源岭在县南□□里32。　梅岭岭极高峻，行者病之。邑人丁希作亭于其上，以便憩息。朱文公诗：“去路霜威劲，归程雪意深，往还无几日，景物变千林。晓磴初移履，寒云欲满襟。玉梅疏半路，犹足慰幽寻。”　崇岭(上二岭在籍溪里。)　中峰岭在上梅里。清泉岭在下梅里　黎岭刘子翚《双峡桥记》云：“溪之东屹然而高者曰‘黎岭’。建之望山也。”即此。岭之路旧为通衢，依山而险隘，行者病之。元延祐五年，县尹夹谷山寿，命工火其石而凿之，遂为坦途，建安翁植为记。又半里许亦依山为路，久而圮于水。国朝正统三年，邑人暨孟舟捐资修甃，人以为便。　紫岭以土色名。(上二岭在五夫里。)　西坑岭界内、外五夫二里之间。(已上七岭俱县东。)棠岭在黄柏里。昔尝置寨于此。　温岭即今营岭。延亘数里，五代时立镇于此。郭璞《行程记》谓：“此处山水极奇，六百年后当为锦绣地，且出状元。”　牛轭岭(上三岭俱县西。)　东岭在县东北吴屯里。　佛岭相传五季时，有水藏菩萨托称徐氏，以钓隐于此。因名。　小浆岭　大浆岭33左有萼司徒庙，右有定光佛庵。　黄泥岭　南岭　查木岭　梨木岭　分水岭界于江闽之间，乃八闽第一山也。二水发源其下，一入江西界，一入福建界。岭有铭镌于岩石上。有五显祠及大安关。朱文公诗：“水流无彼此，地势有西东。若识分时异，方知合处同。”(已上八岭在县西北石雄里。)　百花岩在德星桥之左。旧多亭台花卉，为邑人游赏之地。　瑞岩在吴屯里。有扣冰古佛庵。刘子翚诗：“古侠风雷双剑在，夜龛钟梵一灯明。他时净社如容我，竹几蒲团寄此生。”　百丈漈新井祷雨多应，俱在瑞岩。　将军岩。在瑞岩绝顶，旧有三神人隐于此，即今义武庙所祀是也。又有石室，旧传有双剑藏其间。　伏虎岩。在瑞岩院侧，扣冰古佛尝于此驱驰猛虎34。黄洋岩在石臼里。有龙井，乡人祈雨诣焉。又有万丈漈　桧岩在□□里35。上有三峰，苍桧郁然弥望。　白花岩在大浑里。岩半一石屹然当道　登者扪之，则其石如欲坠然，俗呼“试心石”。又有龙井，相传中有神物，祷雨多应。　望仙岩与白石山相对。(已上六岩俱县北。)　九井岩岩有九井，其泉下注，如更漏然。紫云岩上有庵曰“天然”。　陶真岩昔仙人李陶真尝于此修炼，丹灶尚存。(上三岩在县南建平里。)　将军岩相传南唐二将既克闽，弃官隐于此，故名。上有将军井。　北岩上有庵，每静夜，雷声隐隐出于岩穴中，平地殊未闻有此。(上二岩在五夫里)。　西岩在从籍里。岩间有瀑布，旁有观泉亭。(已上三岩俱县东。)白叶岩在县西五里。昂首蹲足，堪舆家谓之“朝天狮子”。　石龙云虚二洞在县东下梅里。岩穴幽邃，旧传有神仙居之36。　金鸡石旧记云：“宋崇宁间，有二金鸡翔集其上。上有瀑布，下有龙井。相传井物居之，祷雨多应。”　张原石宋宝元、康定间有二蛇见，身若松鳞，人见其异，相与立龙祠于其处，祷雨多应。(上二石在石臼里。)　笏石在大浑里寺溪。　腰带石在吴屯里溪中。石长三丈，萦绕山腰，水涸则见。上有纹斑驳，隐然若腰带。(已上四石俱县北。)　试剑石在县南建平里。石有剑痕，相传尝有异人斩蛟，试剑于此。　鹅笼石在县东五夫里。　仙人石在县西黄柏里。石东北隅有窍绕石而出，攀拿而上，方可至其顶，有石室隐仙骨数函。　师姑洲在黄柏里。古有尼寺，因名。　浯洲在将村里。(上二洲俱县南。)　压衙洲在县东。其洲高于县治，故名。　黄龙洲在县西黄柏里黄龙溪中。　天湖在县东五夫里仙亭山下。又丰阳里竹湖山亦有天湖。　大溪在县西四隅里。其源有二：一出于石臼里岑阳瓯岭上，寮竹、同历、济拔等处，至吴屯里纳新丰、浴冰二溪，至大浑里纳寺溪，直抵林渡，是为东溪；一出于分水岭，经大安村至第四渡，会温林寨、竹山观音寨之水，至石雄里，支分入陈湾陂，由县西而下，其正流直抵林渡，是为西溪。二溪会于林渡桥下，过压衙洲，歧而为二，复合于洲尾，绕县治之左流出继贤桥，至望仙桥纳下源溪，又下纳潺溪；经赤石，则西纳高苏陂诸水，东合梅溪渡之水；经武夷，纳九曲溪及陈石二溪，出峡潭至黄亭，又东纳岑陂之水，西纳下陂之水；由是下抵建阳，以达于瓯宁西溪。　新丰溪源出金井坑，经吴屯下旸谷。　浴冰溪源出瑞岩下旸谷。旧传古佛尝扣冰浴于此，故名。　寺溪源出吴屯里小东岭，下会小寺水，经寺口会旸谷水。　东溪　西溪其源俱来自县之西北。　下源溪源出到水坑，至此入大溪。　潺溪源出上梅里冯源，由东坡桥下入大溪。　高苏陂源出黄柏里，由长滩下纳浆溪；至黄龙溪又纳棠岭之水，出赤石尾入大溪。　浆溪源出石雄里陈仔洋，接长滩。　梅溪源出五夫里西坑岭，别为内外白水，过白鹇岩而复合，经上梅而接下梅牛皮滩之水，至梅溪渡，入大溪。　九曲溪源出周村里大源山，出曹墩，合周、杉二溪，至黄村溪，达武夷九曲；出石鼓渡入大溪。又有柘溪，源出西坑，下左衢十里许，入九曲溪。　岑陂凡四源。曰籍溪，源出梨岭下；曰潭溪，源出拱辰山，合籍溪；曰瞿溪，源出梅岭，合众流至此，始与籍溪、潭溪合而西，过聚洲转而西南，又与黄石等溪合；曰黄石溪，源出柳源下游畋等溪，经岑陂而至于黄亭也。　下陂源出黄沙桃枝，而合于下陂，由黄亭西溪而入大溪。　萍潭在县北石臼里，两畔岩石相薄，水由岩口斗泻而下，激为盘涡，工师泛木至此，多没潭底，莫能出。　澄波湾潭在县治之左。　碧潭在县东北吴屯里，又名“镜潭”。天将雨则潭先涌波，人以为候。　马审潭在县东南五夫里金鹅峰之阴。　龙潭在武夷东南，二溪合流汇而为潭。旧传有神物潜其中。　百丈漈在县四隅里双溪。　飞鹅漈有巨石裂为三岩。又有九井，其圆如斧，岁旱乡人祷焉。　大小二漈并飞鹅漈俱在大浑里。(上三漈在县北。)　白鹇漈在县东五夫里之白水。　金斗源瀑布在县东从籍里。　密庵瀑布在县东南外五夫里。　县溪诸滩压衙洲滩。在县治左澄波湾潭上。　师姑洲滩。在黄柏里。　磨滩。其流浚急而旋绕，有若磨之转然。　马敞滩。　界福滩。(上二滩在新阳。)　赤石滩。以地名。　三姑滩。　双门滩。(上二滩在三姑石前。)　曹峰滩。在曹峰溪口。　洋淙滩。在程村。(上八滩在会仙里。)　大滩。在丰阳里铁山。溪狭而浚急，石露而岏。(已上十滩俱在县南。)　放生池在县治东。自澄波湾至溪光亭下，禁捕鱼。　瑞应泉在瑞岩寺殿后。澄澈可爱。　白圭泉在县治西贞节坊之西。清寒可鉴。　甘泉在县东北吴屯里。味甘而冽，冬夏不涸。　欧岭井井有数眼，中广外狭，深不计寻丈。　西漈井(上二井在石臼里。)　许塘井在大潭里高山之巅。井不甚深广，而不以旱涝为盈涸，上有龙君祠，乡人遇旱则祷之。祠左右多蜂，有不敬者辄遭毒螫，殆神守也。(已上三井俱在县北。)　西井在县治西。　西坡井在仁义坊。　丁公井在贞节坊。　营岭古井在兴贤坊。泉冽而盛。(已上三井俱县西。)　高禽龙井在县西北石雄里。源谷清辽，其上恒雾气氤氲，祷雨辄应。　葡萄井在县治西南美俗坊。

 政和县
　　黄熊山在县北，县治主山也。相传山尝有熊见，故名。堪舆家谓：“此山形如展旗，而无奇峰峭壁，是无剑戟森布，非武也，特文人之旗耳。”故又名“文旗山”。上有白云精舍，下百步许有福庆堂。　文笔山在县南□里37。奇峰秀拔，如笔架状。　铜盘山在县东感化里。高数千仞，非攀萝扪石不可得而升。相传胡仙姬尝炼丹于此，丹成上升，遗铜盘山上，人有欲持去者，遂化为石。山之上有飞升岩，下有龙井。　望浙山在县西长城里。一名浙山。其势拔地摩天，常有云气冒其上。世传古有大鱼姬者，授控鹤仙人丹诀，修道于此，望见白鹤从括苍飞来，喜曰：“浙仙来矣。”遂乘鹤升。山上有池，遇旱不涸。宋季范汝为作乱，元季红巾寇乱，邑人避居其上，全活甚众。　筹坑山有天柱峰、狮子岩、罗汉岩、将军岩、屏风石、葫芦石、石室、龙井。又有岭亦名“筹坑”。又有圆照庵，庵前有圣水，凡三石井，中一井外狭内广，深不可测，旧传神龙所居，遇旱以铁石投之，雷雨立至。旁有泉一穴，清甘可饮。昔有双牛斗其畔，见者以石击之，牛奔入穴，雷雨遂大作。　池栋山岩壁峭耸，横截溪流，如屋栋然。下有两穴，以泄东池之水。(上二山在县东北政和南里。)　佛字山一石上有纹成“佛”字。　九蓬山其最高一峰曰“龙马”，宋孝、光二朝间，龙马生马38。(上二山在东衢里。)　南禅山在□□里。峦峰奇秀，上有龙井。　奖山在东平里。其山峭拔入云，山顶凹处，有田百余亩。唐僧玄奖创庵其上，元僧惠空复创庵于其东。又东梅有女子，因旱凿山引水，以溉东梅之田，乡人亦创庵祠之。山有观音岩、石柱岩、白牛岩、石龙洞、双门洞、葫芦潭、七圣潭，皆称奇胜。(已上四山俱县西北。)　洞宫山道家谓为三十七福地。其山重迭九峰，状如莲叶，又谓之“九莲峰”。相传古有魏、虞二真人于此修炼，丹成上升，因号“魏虞洞天”。　翠屏峰。在洞宫山。石壁峭立，草树蓊郁，若屏障然。东西二宝台峰。在翠屏峰之南，其西有魏、虞二真人宫，旁有洞宫禅院；院前有飞升坛、香炉峰、巨幕岩、观音岩、罗汉岩、狮子岩、莲花石、石笋、石龟、丹室，世号十奇。　芝山岩间有石如龙，下有会仙庵。(上二山在政和西里。)　大风山在感化里。岩峦秀拨，绝类庐山五老峰。山有石室，相传古有赵元琦者，授控鹤仙人丹诀修道于此。尝云不畏大风则大山可登，故名。其左为观音岩，右为罗汉洞。又有宝剑庵。庵前有石井，灵物居焉，岁旱，则乡人往祷之。(上三山俱县东南)　满月山在县西南□□里39。山峰圆莹，若满月然。上有石坛，世传顾思远炼丹于此，飞升而去。　飞凤山一名“正拜山”，一名“皇华山”。元至元间，建宁路管军总管黄华叛，号“头陀军”40尝立营于山之上。　莲花峰在县东感化里。峰峦高峻，紫翠重迭。下有护国禅师院。院西庑外有宋朱良材墓熹之祖也。元季邑人张以仁、魏伯坚卜筑峰下，而谢坤、孙蕴余应皆从之游，人称“山中五凤”。　虾蟆峰在县西东衢里。宋淳熙初，人闻其上有仙乐音。祷雨多应。　釜銎岭　虎啸岭(上二岭在县南东衢里。)　黄岭　俞岭　石豹岭(上三岭在县东政和南里。)　山表岭　姥岭　逃奴岭岭之名，不知何义。旧传诗云：“忆昔炎刘法网疏，季生当醢却佣逋。至今犹号逃奴岭，簇簇人家谁姓朱。”盖借用汉季布之事也。(上三岭在东平里。)　常思岭在长城里。(已上四岭俱县西。)　西门岭　金竹岭　秋竹岭(上三岭在政和里)　鹤都岭在感化上里。　和尚岭在感化下里。(已上五岭俱县东南。)　白鹤、　白狗二岩与松溪县湛卢山联属。相传魏、虞二真人尝携鹤与犬游此山，故名。今岩之南有万松庵，北有会龙庵，皆在山顶，极为清绝。　南安岩在县西长城里。有石室方广数丈，中有马仙祠。　硘坑洞41在县西长城里。洞据岩崖石壁之间，其中宽广可容百余人，邑民遇寇乱，多避于此。　天柱石在县东政和南里。方广数丈，高数十丈，上下大小如一，望之若柱焉。　七星溪在县治前。发源铜盘山下，经感化、东衢、长城三里，迤逦西流，南会浴龙溪，西会东平溪，自是三溪合为一大溪，下接建安东溪。　浴龙溪发源九蓬山下出考口。　东平溪发源奖山，出常口，受松溪之水，至西津，会七星溪。又有东梅溪，源出师姑圳，入松溪。　山表溪其源有六，分为二水，西流入瓯宁县界。　苦竹溪在县北。源出苦竹岭，自北而南有十里滩。　下元溪在县西南。源出筹岭，至蛟龙潭与李洋水合流，入双涧溪。　双涧溪在县东。源出西门岭，自东而西，至赤岩寨口折而东流。　和溪源出西表岭，至放生潭桥，折而东流。　淳江溪源出峡头，东流。(已上五溪俱东流入宁德县界。)　放生池在水南考口溪侧，其上有亭。　定漏泉在县治东南下药山下，一穴涌出，冬温下冽42，色清而味甘。阴阳家取以定铜壶刻数，毫厘不爽。

 寿宁县
　　镇武山在县治北。　翠屏山在县治南。　丛珠山在县治东。　天马山在县治西。　板仙山祷雨多应。　香炉山　高山　小托山　大蜀山(上五山在县坊隅。)　官台山　渐山　孤长山(上三山在福安里。)牧童山　紫翠岩山　白岩仙山　基德八仙山　仙人迹山　佛漈山　古鼎山　百里林山　东山　立茂山(上十山在政和里。)　溪头岭　弹子岭　章坑岭　杨梅岭　黄客岭　清源青竹岭　车岭　九岭　东门岭(上十岭在县坊隅。)　石虎岭　新峰岭　花岭　大同岭(上十岭在福安里。)　西表岭　俞岭　虎阱岭　芹洋岭　尤溪岭　小东古鼎岭　官田岭　立茂岭　黄奇岭(上九岭在政和里。)　蟾溪在县治南。发源大蜀山，下经县东流至福安县以入于海。　茗溪源出高山。北流入蟾溪。　源底溪源出青竹岭下，北流，会祭头入蟾溪。　南溪在县南。源出紫翠岩，迤逦流至福安县入于海。　平溪在县北。源出西表岭，东流。　尤溪在县东。源出虎阱岭，东流。　丹溪在县东。源出芹洋岭，东流。　九岭溪在县三图。源出大所，东流。(上四溪俱入南溪。)　铁梗溪在县东。源出东山下，会杨梅洲溪，经东溪头双港，至福安县入于海。　上地溪在县北。源出百里林山下，入杨梅洲溪。　渔溪在县东。源出立茂山下，南流绕花岭至福安县入海。　犀溪在县东南。源出佛漈山，东流入官田场、龙潭溪，至福安县入于海。　龙潭溪与犀溪同源。　禾溪在县西。源出牧童坂山下，至溪口，经福宁州入于海。
　　校　注
　　1　嘉靖《建宁府志 山川》作“信溪”。
　　2　“矹”为“矹硉”之误。
　　3　《浦城县志 山川》作“船山在永康里，距城四十五里”。
　　4　“处”指“处州”。嘉靖《建宁府志 山川》：“通处州之龙泉。”
　　5　嘉靖《建宁府志 山川》作“大姥山”。
　　6　梁普通六年，江淹任吴兴令，时属东扬州。改浦城为唐天宝年间事，江之《赤虹赋》及《青苔赋》均在邑时所作。见嘉庆《浦城县志》。
　　7　《汉书 朱买臣传》颜师古注：“泉山即今泉州之山也。”按颜师古时所谓泉州，指今福州。景云二年改名闽州，而于晋江县置泉州。今之泉州及福州均有泉山，它处亦有以泉名山者，未知孰是东越王所保之泉山。
　　8　嘉靖《建宁府志 山川》作“蜜岭”。
　　9　嘉靖《建宁府志 山川》作“夐出群山”。
　　10　嘉靖《建宁府志 山川》作“自高泉里流至锦江”。
　　11　嘉靖《建宁府志 山川》作“登云里”。
　　12　嘉靖《建宁府志 山川》作“上有莲台、水月庵”。
　　13　嘉靖《建宁府志 山川》作“四围劖削”。
　　14　嘉靖《建宁府志 山川》作“在崇泰里”。
　　15　据嘉靖《建宁府志 山川》，“注”应作“诸”
　　16　嘉靖《建宁府志 山川》作“山之源推出一石”。宜补“出”字。
　　17　嘉靖《建宁府志 山川》，“锦江”作“锦工”，应据改。
　　18　嘉靖《建宁府志 山川》作“九石滩在县东”，亦不详何里。
　　19　嘉靖《建宁府志 山川》：蹲狮山“形似狮子之蹲足而坐，故名。旧传元索翁者修真于此，俗又谓之尊师山”。
　　20　《拾遗记》为晋人王嘉所撰，非唐时书。
　　21　嘉靖《建宁府志 山川》作“吴家山”。
　　22　南宋德祐二年正月，文天祥尹临安(今杭州)，请以二王镇闽，不从，及元兵迫至临安，徙封昰为益王，判福州、福建安抚大使。本志“昱”为“昰”之误。
　　23　嘉靖《建宁府志 山川》及康熙《松溪县志 山川》均作“花岩”。
　　24　嘉靖《建宁府志 山川》作“李怿”。
　　25　康熙《松溪县志 山川》则作“清泉溪”。
　　26　朱嘉原题为《武夷山图序》。
　　27　一本作“夷落所居”。
　　28　嘉靖《建宁府志 山川》作“赈贷”。
　　29　嘉靖《建宁府志 山川》作“溪回石束”。
　　30　“胡定国”应为“胡安国”之误。
　　31　嘉靖《建宁府志 山川》作“董山”，而雍正《崇安县志》不载。
　　32　按嘉靖《建宁府志 山川》于南源岭、崇岭、梅岭下注：“上三岭俱籍溪里。”
　　33　按嘉靖《建宁府志 山川》与雍正《崇安县志》俱有小浆岭，无大浆岭。
　　34　嘉靖《建宁府志 山川》作“驱役猛虎”。应改“驰”为“役”。
　　35　嘉靖《建宁府志 山川》作“去县二十五里”。
　　36　嘉靖《建宁府志 山川》作“相传有神物居之”。
　　37　嘉靖《建宁府志 山川》作“在县南八里许”。
　　38　据嘉靖《建宁府志 山川》、道光《政和县志 山川》应作“龙马生焉”。
　　39　嘉靖《建宁府志》作“在县南十五里”。
　　40　道光《政和县志 山川》：“黄华于元至元十五年冬，集建宁括苍盐夫及畲民妇(自称许夫人)抗元，众三万侵建宁，旋由完都招降，以平陈吊眼功授建宁路管军总管。至是复叛，众十万，剪发文面，号‘头陀军’。”
　　41　道光《政和县志 山川》作“坑洞”。
　　42　嘉靖《建宁府志 山川》作“冬温夏冽”，“下”应改为“夏”。

卷之七

　　地理
　　　　山川
　　　　　　泉州府

 晋江县
　　泉山一名北山，一名齐云山。在棠阴里三十九都。周环四十里，为郡之主山。颜师古注《汉书 朱买臣》所谓越王所保之泉山是也。宋钱熙诗：“巍峨堆压郡城阴，秀出天涯几万寻，翠影倒时吞半郭，岚光凝处滴疏林。”　龟岩。在泉山之半，巨石如龟，中空可居。唐林藻、林蕴、欧阳詹皆尝读书于此。有石砚见存。又有崇秀坞、醉月石。　狮子岩。在龟岩之畔，有石然，如狮子状。　清源洞。在泉山，有上、下二洞。上洞名纯阳，在山巅，乃东瓯王避汉兵处。后有石室，宋裴道人仙蜕之所，号蜕骨岩。下洞名紫泽，去上洞半里许，有蔡如金真人祠及丹灶。上有百大石。山阴有梵刹四区，峻峰迭，寓目登眺，如在天上。郡人多游焉。　杖藜泉。在清源洞侧，若坎井然，相传蔡如玉手握藜杖，拄地而泉出，故名。　清源泉。在清源上、下二洞间，深不过五六尺，甘洁无比，山以泉名，盖本于此云。　双阳山在爱育里四十一都。状如双髻，名大阳、小阳，在南安为朋山，在永春为双髻山，盖三县接界山也。　白虹山在常建里四十七都。自仙游县九座山迤逦至郡境十余里。(上三山俱在府城北。)　宝盖山在永宁里二十都。上有石塔甚宏壮，商舶自海还者，指为抵岸之期。　石城山在沙塘里三十一都。山势逶迤，连续如城。　龙首山在常泰里三十三都。蜿蜒盘礴有龙翔之势。俗又呼为龙头岭，相传欧阳詹别墅在焉。　吴明山在仁孝里五都，又名吴山。蜿蜒数十里，连跨数郡，郡治前山也。旧传吴氏昆季隐其上，后著灵迹，乡人立庙于其麓，曰吴明宫。山之巅有灵源泉出石罅，大旱不竭。　横山在仁和里十二都。山势长数里许，横于郡治之南，故名。　罗裳山在永福里二十八都。山之东有五髻峰，前有石，高寻丈。相传尝有异人画马于石，每天阴，乡人见马驰骤，复入于石，旧迹尚存。又有龙湫六井，其井各相去半里许，有在高原者，有在平田者，泉脉贯通，汲一井而五井皆动。若岁旱，井鸣有声，不三日即大雨。往往有龙出没井旁，树木时有龙爪痕。(上六山俱府城南。)万岁山宋陈洪进为节度时，筑坛山上，以效嵩呼，因名。　回龙山山势遇海而止，有回顾州治之状，因名。(上二山在鸾歌里三十七都。)　楞伽山在棠阴里三十九都。(上三山俱府城东。)　鼓雷山在府城西兴贤里三十四都。上有雩坛，或云石鸣如鼓，故名。　皇绩山按伪闽王审邽墓碑云：“皇者天皇，绩者勋绩。”或云皇当作黄。山多黄石堆积，故名。碑所言盖夸辞也。　梁相山宋梁克家墓在其麓，故名。(上二山在鸾歌里三十七都。)　大旗山在棠阴里三十九都。其峰高耸如旗，故名。山面为龟岩，下有石镜。(上三山俱府城东北。)　丰山在仙溪里四十五六都。每水旱，乡人祷于是山，即有丰年之应，故名。　花山在常建里四十七都。(上二山俱府城西北。)　盖辅山缭绕永宁卫治之后。　仙人山其山巨石盘绕，上有仙人迹。　象山形如伏象。(上三山在永宁里二十都永宁卫城内。)金钗山在永宁里二十二都。两峰延袤数百丈，若钗股然。其凹处有塔，号“六胜”。旁有魁星堂，宋梁克家读书之处也。上有石狮岩。　石头山在临江里三十六都。与赤城山相连，有三山石杰出，故名。下有石头市，南瞰江亭，昔郡守望祭海神于此。(上五山俱府城东南。)　龟山在兴贤里三十四都。三峰高耸，其状类龟，今为山川坛。　紫帽山在常泰里三十三都。为峰凡十有二，常有紫云覆其巅。　甘泉。在山中，味甚甘。按《方舆胜览》：“山椒有泉眼，相传有龙蟠其间，故名龙池。”疑即此泉也。　金粟洞。在山之阴。其东有凌霄塔，西有石鼓、丹炉、试剑、棋局、仙堂诸峰。相传唐元德真人郑文叔居之，时泉人有客洛阳者，邂逅一羽衣寄书与文叔，既归，授书，遗以粟米半升，还家视之金粟也。宋宁宗御书“金粟之洞”四字刻于石上。(上二山俱在府城西南。)　云盖峰在府城北常建里四十七都花山院后。宋林外诗：“一峰特立出尘寰，自昔相传云盖山，不是云来盖山顶，却缘峰峭入云间。”　灵秀峰在府城南絃歌里十九都。挺拔千仞，烟云出没，林木苍蒨，为一郡之胜。上有小岩，其石潮上则润，潮退则燥。　瞻迹岭在府城东鸾歌里三十七都。一名斟酌岭，旧传五代时，留从效尝于此斟酌军事。　观音岩相传宋元祐间，乡人尝夜见岩上有光，因凿之，得白衣观音像，故名。　瑞像岩相传宋元祐中有林道者，诛茅是山，夜梦神人使镌佛像于石，时镌者魏周梦亦如之。遂镌其像。其石面平如砥；而屹立参天，亦名天柱峰。又一峰对峙，危石排列其上，名罗汉峰，陈谠题“北山胜概”四字。　一线泉。在岩之下，其出如线，故名。(上二岩俱府城北鸾歌里三十七都。)　陈君岩在府城南聚仁里二十五都。邑人陈珏尝庐墓于此，乡党孝之，因以名山也。　四恩岩相传五代时，僧守息安禅于此，有虎狼驯伏之异。　梅岩石高数尺，中可容人坐，前有古梅，因名。　云根漱玉泉。在梅岩之下。有双石对峙，泉出其旁。(上二岩在府城东北棠阴里三十九都也。)　龙角石在府城西南常泰里三十三都，旁有龙爪迹。　岱屿在府城南永宁里二十二都。突起海中，介于石湖、北镇两山之间。自州东海行二日至高华屿，又二日至鼊1屿，又一日至琉球国。　乌屿在鸾歌里三十八都。四面潮水环绕，居民辐辏。旧有石路，潮至则没，行者病之；宋宝祐中始作桥以通往来。　澎湖屿出海门舟行三日始至2，屹立巨浸之中。环岛三十六，居民苫茅为舍，皆业耕鱼。施肩吾诗：“腥臊海边多鬼市，岛夷居处无乡里，黑皮年少学采珠，手把生犀照咸水。”国朝洪武间，徙其民于近郭，其地遂墟。(上二屿俱府城东。)　洋屿在府城西南常泰里三十三都。突起平田之间。　晋江在府城南登瀛里三十五都。其水入于海。晋南渡，衣冠士族避地者多沿江以居，故名。　洛阳江在府城东北鸾歌里三十八都。源出惠安县界，至县境入于海。唐宣宗尝微行览山水胜概，有类吴洛阳3之语，因名。　龙湖在府城南。相传湖与海通，中为涌沙所隔，遂别为湖。尝有龙出入其中，故名。　绿潭在棠阴里三十九都。有“绿潭瀑布”四字镌于石。　龙潭一在善政里四十二、三、四都，有岩曰龙兴，祷雨多应；一在常建里四十七都，相传祷雨者投简于潭，逆流不沉；一在四十四都，潭前有凌云阁。　白云漈龙岩在常建里四十七都。旧传龙自此飞起，岁旱祷之，或有雾气升潭中如虹，三日必雨。(上五潭俱府城北。)　芙蓉池在府治南，府学东偏。地连光孝寺，旧见侵于人，今复之。内产芙蓉。　放生池在肃清门外。唐天宝六年凿。　镇西池在义城门4内。俗名七丈潭，池阔数亩，深七丈。中有小山阜，圆如星，水环绕四面，岁旱不竭。旧与木塔对峙。世传城西居民富庶，以此为镇星。(上二池俱府治西。)　蔡公泉在常泰里三十三都。曾公济记：“宋皇祐中，蔡襄知泉州，与僚属登山求水，有泉自石罅出，后人作亭其上，因名。”　樟木泉在永福里二十七都。旧传五代周显□中，岁旱，祷于庙，一夕雷震古樟木，有泉自木中出，因而成井，汲之不竭。(上二泉俱府城南。)　清玉泉井在织染局内。其水用以染练，胜于他井。　玉泉井在师帅坊内。其味清美。　圣泉井在崇阳门外。相传旧泉脉屡竭，唐涌泉尊者以杖扣之，自是虽极旱不竭，因名。　溥泉井在集贤坊内。味甘。　炼丹井在玄妙观内。或云昔通元先生吴崇岳练丹之井。(上五井俱府治南。)　大井在卫署内。相传留从效所凿，又名留公井。　会通井在会通坊内。泉冽。　义泉井在义泉坊内。其水清冽。　赵公井在奉圣坊内。宋郡守赵令衿凿。　城中三井宋淳祐间凿，泉甘洁。　状元井在晋安驿内。宋为贡院，故井以状元名，今石盖刻“状元”二字尚存。(上六井俱府治西。)　旃檀林井在府治东南承天寺旃檀林之南。泉甚甘寒，土人以炼糖霜。　石眠井在十六都西壁山之麓濒海石堆中。天然如甃，潮长则没，潮退则味甘琼5异他井。　鼓雷山龙井在十九都。宋庆历间，有龙蟠绕于井，因名。(上二井在府城南弦歌里6。)　涅槃井在棠阴里三十九都。唐僧黄涅槃以卯位忌风，凿此井以镇之。　真涌泉井在护安院前，水清而甘。(上二井俱府城东边。)　卫井在永宁卫仪门内之左。其泉清冽，酿酒、煮茗尤佳。　龙坡井在永宁卫育贤坊，其泉甘冽，冬夏汲之不涸。　巽水按《建安志》云：“叶廷珪知泉州，尝通巽水，云后十年当出大魁。后梁克家果魁天下。”

 南安县
　　葵山在三都。山有叠石如葵，号叠经石。　鹏山在四都。谓其形如鹏之张翼，故名。　四瑞山在五都。其上多产芝、兰、梅、竹，人以四瑞名之，亦名瑞峰山。　明心山在六、七都。其山高大明秀。　卓云山山势极高，云雾腾滃，竟日不散。　乐山上有福祐真君祠，乡人岁以鼓乐赛祷，故名7。(上二山在八都。)　胡洋山在九都山下。皆胡氏田塘，故名。　高盖山在十一都。山顶方平如盖，唐欧阳詹母葬其下，詹拜墓有诗云：“高盖山前日影微，黄昏归鸟傍林飞；坟前滴酒空垂泪，不见丁宁道早归。”后人因詹诗，又呼此山为诗山。按韩愈《欧阳生哀辞》，詹殁时其父母俱在，而郡志载詹哀母诗，殊不合。窃详愈与詹为友，而哀辞作于詹初殁时，其言必可信无疑也。哀母之诗岂好事者假托而为之欤？　郭山在十二都。上有威镇庙，其神郭姓，故名。　天竺山在十四都。　洪岩山十五都。岩石嵯峨而大。　城山在十六都。山势环抱如城。　卧龙山状如龙之偃伏。　香炉山以形似名。(上二山在十七都。)　龙源山在十九都。下有泉自石而出。(以上十五山俱县北。)　半月山在三十五都。其形如半月，下有巨石，涌泉尊者尝祷雨其上。　晏然山山势巍然，时有云雾拥其上。　三绢山三峰并立，奇秀可观。　留旆山双麓如旆之带。　丽碧山峰峦秀丽，而其山之后，多洁白可爱。(上四山在三十七都。)　桂山旧多产桂故名。山畔古有郑氏居之，又名郑山。雄山山甚高，邑诸山皆出其下，一名大雄山。(上二山在三十八都。)　大半山山势丰隆，下临大溪，又名太湖山。　留相山旧传尝有杨肃者，遇仙对奕于此山。　鸡暮山(上三山在三十九都。)　覆鼎山在四十都。山四围平坦，如鼎之覆。　杨山在四十三都。昔杨肃尝游此山，因名。又名杨子峰。　华表山在四十四都。双峰夹拱如华表状，山之麓旧尝产芝，亦名灵瑞山8。　黄渐山界于同安、南安二县间。山土脉枯瘠，草木不甚荣茂。其麓多产黄菊，又名黄菊山。　象陷山山势如象之隐伏，因名。(上二山在四十五都。以上十五山俱县南。)　武荣山唐尝改县为武荣州，疑因此山得名。　吴亭山上有吴氏墓亭，因名。其下为县学。佛迹山唐光启中，忽夜有光现山上，刺史王潮，令踪迹之，得石，上有巨人迹，长二尺四寸，广半之，今见存山之旁。又有灵秀山，屹然特立，秀丽可爱。其后又有灵秀岩，中有石室，祀宾头卢尊者；岁旱，祷雨多应。　龙山其势如龙，伏而复起者凡九，又名九跃山。按同安县亦有九跃山，其所记形势与此相似，盖二县接界山也。　狮子山状如狮子。(上五山俱在县东三都。)　九日山连跨晋江县界。重九日，邑人多登高于此。　无等岩。高丈许，镌“泉南佛国”四大字，唐僧无等建庵其侧，趺座四十年。庵今废。　石佛岩。在高土峰之巅，陈洪进镌佛像于大石上，建庵以覆之。　翻经石。梁普通中，僧拘那罗陀尝翻译《金刚经》于其上。　一眺石。在莲花峰之巅。高广皆丈余，登其上，则四方万境举在目中。故名。　小清凉石。方广丈余，古木数株掩映其上，登者必先憩于此。　石灶、石盆、石碾、石砚四石。皆在秦君亭侧。相传唐隐士秦系遗物也。　自然磉石。圆如弹丸，周围丈余，出于天成。碧玉峡。二石相并，如玉之立。　放生池。在寺前，上有翠光亭。　惠泉。宋郡从事表闻一重浚之，陈知柔为铭。　白云井。泉味甘冽，相传，唐进士傅荀尝旦汲井，见云覆水涌，有龙跃其中，又名钓龙井。(已上皆九日山、延福寺三十六奇中景也。)姜相峰。在九日山之东。唐丞相姜公辅贬为州别驾，卒葬于此，因名。　高士峰。在九日山之西，唐秦系隐于此。上有石，篆刻曰“高士峰”。元张光道诗：“淡淡梨花寂寞春，一声啼鸟隔花闻。高峰影射金鸡月，渤海晴横碧峤云。”　莲花峰。在九日山之北。上开八石若莲花然。宋朱文公诗：“八石天开势绝攀，算来未似此心顽。已吞缭白紫青外，依旧个中云梦宽。”　金鸡山俗传尝有金鸡栖其上。上下有渡。(上二山在一都。)　西山在三都。与佛迹、灵秀诸山相连属，去府城仅有十五里，以其在府城之西，故曰西山。有佛刹十六区，为郡郊胜概。　齐云山在二十都。高与云齐，故名。　双溪山在二十二都。下有双溪夹流。　凤凰山以形似名。　武城山山势矗立环抱，其状如城。一名京峰。(上二山在二十三都。)　御看山在二十四都。其山高下环拱，林木苍翠可爱。　大宇山在二十六都。下有大禹铺，今改禹为宇。　九仰山在二十七都。众山九面环仰，故名。下有石泉院，邑人多于此祈保佑其父母，又名报恩山。　大罗山山高而险，下有小溪，西南与同安县接界，又名灵水山。　象运山以形似名。按同安县亦有此山，盖二县接界山也。(上二山在二十六都。)　囷山山势峭拔秀锐，其状如囷，每风雨雷声多出其下。昔留从效刺郡时，航海者率以此山为标准。岁大旱，祷于山下，雨随至。其坛尚存。　荣第山附山居民子弟多业儒，故名。　蟹坑山山下有坑，产鱼蟹，因名。(上三山在二十九都。)　小郡山山旧多人烟，四民辐辏，如郡邑然，故名。　蔡岭山山之西与安溪县接界。昔有蔡翁者庐于此，常以汤茗给行人，人德之，因其姓名山。　鹅眼山其麓有阜，如累石而成者。宋庆元春，道人陈大受刳其下为洞，名曰开化。　大帽山延袤十余里，山顶巨石九层，亦有如帽者，故名。按同安县东大帽所记形势，与此大同小异，盖亦二县接界山也。　梅花山山多产梅。(上五山在三十都。)　平洋山山下田畴宽衍，俗呼平洋，因以名山。　四马山势若马之奔骤，故名。(上二山在三十一都。)　云台山五代时，刺史王延彬构别馆于此。延彬尝为云台侍中，故名。山形如二象出林，又名双象峰。　堆美山上有数石堆迭，秀丽可观。　罗水山下有罗水渡。　福泉山中有流泉，又名龙泉山。(上四山在三十二都。)　乌石山与晋江紫帽山对峙，有石光黑如漆，因以为名。其绝顶有三石列峙，号三公石。山下有石高三丈余。中有石室，像观音于其内，号观音石。又有一石如香炉，高二丈余，号香炉石。山之东有龙水岩，相传有龙潜其下。岩有三峰，多石穴，为虎豹所宅。旁有石室，可容二百余人。其西有九州岩。　宝盖山山形如张盖然。(上二山在三十三都。)　凤栖山在三十四都。上有石柱，端方秀拔，百里之外四望皆见。天欲雨，其石辄水出如泉。　柏峰山在三十七都。山多产柏树，又名云秀山。(已上三十山俱县西。)　朋山两山并立如朋字，故名。余见《晋江县 双阳山》下。　九峰山其山九峰突起。(上二山在县东北三都。)　高田山山最高，其顶有田数十亩。　梁山昔有梁姓者种松于其上，阴森可爱，因以为名。(上二山在十三都。)　白龟山在十六都。上有怪石如龟，其色白。一名白蒙山，又呼白岩山。　文笔山在十八都。尖秀如笔，故名。(上四山俱县西北。)　琼山在二十一都。中有龙潭，祷雨多应。又名龙潭山。　三公山旧传江、杨、林三姓卜筑于此。　谢墓山有谢氏墓，因名。(上二山在三十四都。)　谷口山在三十五都。众山森列其中，盘邃如谷。　壶公山在三十六都。形如倒壶，又名太平山。(上五山俱县西南。)　金石峰在二十都。山上迭石有赤痕，类丹书。又有石刻“金石峰”三字。　石鼓峰在三十一都。山之阴有石状如鼓，旧传有鹳巢其上，乡人以其鸣卜水旱，故又名鹳石峰。(上二峰俱县西。)　高镇峰9在县西北二十六都。一名鸡髻山。蔡真人祖父夔尝居其下。又有翠峰屏大成洞。昔詹道者尝居洞中，俗号詹道岩。东有小穴，宋僧法盛居之。吕夏卿尝与之游，题其室曰“晏默”。法盛道行高洁，出入或骑虎，今见祀岩中。　天柱岩在县北十都天柱峰上。极高峻，有石佛长丈余，云烟常覆于其上。　栖真岩在二十二都大安山下。有大石穴，可容数百人，泉一脉自石窦中出，岁旱不竭。　龙须岩在二十八都翔云山下，石罅有泉。　池溪岩在翔云山之西南。宋蔡襄尝游此山。山背有石若碑状，长二丈余，面平如削，下有石趺，浑然天成。　北阳岩在十三都。巨石嵌空，横广而深，旧名鬼岩。有徐道人者，为农家饲牛，夜栖其中，乡人始未信之，授之以鼓，约以声闻为证，已而果然。乃披荆棘，攀石磴，从至其地，架屋宇以居，更其名曰阳岩。　阳调岩在三十四都松崎山。山有坦平地，可三百余丈，气常温和，其上有岩，乡人祷雨多应。(上五岩俱县西)　虎厅岩在县西北十九都杨梅山下。岩中有石如虎形。　五峰岩在三十五都。上有石室，色如银，俗号一片瓦，其中可容三百余人，唐僧道岑居之。宋祥符间，尝建石塔其上，世传山多灵怪，非有道行者不能久居。其后又有狮子岩，大石突起，状如狮子。石下有穴，可容数人。　白云岩上有盘石，中虚如屋，时有白云栖其上。下又有小身瑞迹岩。石室天成，下有三小石搘之，上一石长二丈余，室中一石长丈余，各镌佛像于其上，长略与石称。(上四岩在县西南三十五里。)　乌石在县北二里许。其石高大突出平地，群乌常集其上，因名。　秀才堤在县西。唐黄晔有文声，郡守乌仲儒以女妻之，为筑沙堤十里，直抵其庐，号秀才堤。　黄龙溪在县南半里许。源出永春、安溪二县界，合两为一，自是渐大，南流经金溪桥，入晋江县界。宋王十朋诗：“清源太守鬓蓬松，未遂归农又劝农；农事正兴天不雨，谁能唤起老黄龙。”　金溪在县西一都。古谚云：“金溪通人行，状元方始生。”宋建炎初，县令江慎置小桥，是年梁克家生，即今金溪桥。　寿溪在县南四十都。源出覆釜山，萦纡二十余里，溉田三十余亩。昔有王氏居其旁，人多寿考，故名。　九溪在县西南三十七都。源出柏峰山，逶迤而东，分为九派，汇龙潭，经通济桥、大盈桥，达安海镇，过安平桥。(上三溪俱入于海。)一本又有桃林溪，在县西二十里，考之旧志不载，此溪询诸邑人，亦未之识，姑记于此，以俟知者。　洋平龙潭在县北四都平洋中10。其水深黑，俗呼龙潭。　赤井龙潭在县南三十八都山边赤石罅间。其深如井，祷雨多应。　石硿龙潭在二十一都山下溪旁。深不可测。山顶又有小潭。时或龙现。　吴潭在十三都。两山夹峙流注石壁间。其泉湛深，里人目为海眼。时有龙现。　乌石山龙潭在三十三都。有水一泓，出石罅间，虽旱不竭。相传有龙潜于其下。　剑潭在三十四都。相传宋元符间有两剑从空飞下至潭化为龙，故名。　留旆山下龙潭在三十五都。其深无底，疑有龙潜其中。(上五潭俱在县西。)　溪潭在县西北七都。上中下三函如窦，三泓如瓮，水各入泓中，其声如钟，又名弓潭。　囷山龙窟在县西二十九都。其中泉冷如冰，或云有龙居焉。　龙泉在五台龙泉庵。石窟深二尺余，泉出其中，汲之不竭。　温泉在城山前。凡四池，三热而一温。(上二泉俱县北。)　泊泉在黄渐山，出石罅间。祷雨多应。山腰又有石窟，其水盈缩与潮相应。　清水泉在扬山之顶。泉自石罅中出，祷雨多应。(上二泉俱县南。)　圣泉在御看山之巅。水自高石凹处出，能疗眼疾。上有圣泉庵。菩提泉在延福寺后山。泉出大盘石中，其源莫测，湍流奔激有声。(上二泉俱县西。)　周井在三清宫之侧。深不及数尺，虽亢旱不竭，相传周氏所凿。　仙人石井在高盖山下大盘石中。相传渔人尝以石引线数两试之，其深无极。　仙人井在仙人漈侧。石窟天成，深不可测。　小石井岁旱，乡人祷雨有小蛇见水面，则雨立至。　昆仑井在道旁。虽旱其泉常溢。(上二井在十五都)　隔头井在县西四十三都。深不及二尺，取之不竭，其地临海，随潮消长，而味独淡。　六龙井在县东甘棠顶侧。井甃六角，旧有巨榕蟠井上，其根下垂如龙状，故名。　夜光井在三十一都。宋绍兴间有夜汲者，见井中有光如半月状，投以汲器，光彩焕发，因名。　龙井在报岩院内。天将旱则水溢，将雨则水涸。(上二井俱县西。)　圣井在县西北二十六都。相传蔡如玉所凿。

 同安县
　　大轮山在长兴里三、四都。群峰环列如异人奇鬼；或乘车张盖，或露冕峨冠，或如带甲，或如跃马，或如奔轮。　九跃山在同禾里五都。自大轮分脉而来，九起九伏，如龙之跃。余见《南安县志 山川》。　三秀山在长兴里三都。三峰秀拔，邑之北镇也。又名仙人亭12，山上有石榻、禅床及仙人迹。　斗拱山其势上摩星斗，故名。上有石岩，西有高齐山，重岗迭翠，山之涧出九节菖蒲。　应城山旧有寺钟，声与闽王城钟相应，故名。(上二山在感化里七八都。已上五山俱县北。)　昆山上有石如盘，盘有巨人迹，祈雨多应。　金鞍山形若马鞍，上有泉自石罅出，虽大旱不竭。(上二山在从顺里一、二都。)　宝伞山在感化里七、八都。形若伞盖，又名宝盖山。(上三山俱县南。)　卧龙山以形似名。　孤卿山宋少卿林裴居其下，故名。　东大帽山其形端圆，广袤十余里，上有巨石，如阶九级。(上三山在同禾里六都。)　黄渐山《大明一统志》作“峰”，在民安里十一都。卓然秀出，冠于群山。　象运山在长兴里三都。旱岁：此山若带云气，必先得雨。(上三山各详见《南安县志 山川》。)　三魁山在民安里十二都。三峰奇秀可爱，故名。(上六山俱县东。)　夕阳山在安仁里十五都。以其常带落日，故名。山之上有遁迹岩。相传唐宣宗微时，以武宗忌之，遁迹为僧于此，尝与黄蘖同观瀑布13，黄蘖云：“穿云越壑不辞劳，到底方知出处高。”宣宗续之曰：“溪涧岂能留得住，终归大海作波涛”云。　天柱山危峰屹立，若擎天之柱，因名。　西大帽山以形似名。(上二山在从顺里二都。已上三山俱县西。)　北辰山在县东北长兴里三都。高拱北辰，故名。　莲花山在归德里九十都。峰峦秀茸，状若莲花，又名金冠山。　三重山在安仁里十五都。复岭重岗，高耸千仞。　万石山在西安里十六都。其山众石错综。　大凤山形如凤之展翼。　龟洋山其状如龟。　吴淮山高耸霄汉。(上三山在感化里七八都。)　洪岩山顶有石岩极高大，相传邑士洪姓者尝隐于此。　大尖山界安溪县。(上二山在归德里九、十都。已上八山俱在县西北。)　文圃山在县西南积善里十九都。上有花圃，唐文士谢翛与其弟脩尝读书于此。　烈屿在县北积善里二十都。居民有鱼盐之利。　丙洲屿在仁德里十一都。居民二千余家，以其地当县之丙方，故名。　嘉禾屿在嘉禾里二十二都。延袤五十余里，居民二千余家，上有场老山，唐文士陈黯累科不第，遂隐居读书于此，故名。　古浪屿14在嘉禾里二十四都。居民二千余家，洪武间尝徙其居民，成化六年仍复其旧。(上三屿俱县南。)　白屿在仁德里十三都。　大担小担二屿在积善里二十都。　浯洲屿十七都至二十都之民，皆处其上，凡二千余家，多产鱼盐。上有海印岩，一名太武山。岩有十二奇，曰太武岩，曰玉几峰，曰醮月池，曰眠云石，曰偃盖松，曰跨鳌石，曰石门关，曰古石室，曰蟹眼泉，曰倒影塔，曰千丈壁，曰一览亭。士大夫多题咏。有曰：“要知海印分明处，一点青山下大江。”　夹屿在浯洲、小登二屿之间。　小登屿在翔风里十六都。丘宋葵居其上。　大登屿在翔风里十五都。(上二屿，洪武间尝徙其居民，成化六年仍复其旧。)涪州屿在翔风里，居民千余家。(已上八屿俱县东南。)　东溪在朝天门外。源出长兴里三、四都罗山，流过大师桥与西溪会。　莲溪源出黄渐山。自萧村外经蔡塘村，一源出大帽山，与蔡塘溪水会流，至董水村，过通济桥。(上二溪俱县东。)　西溪在县西厚德门外。源出安溪县界，流与东溪会至丙洲。　曾溪在县东北。源出同禾里六都曾溪岭下，流入第一溪，与东溪合。　苎溪源出莲花山。流过苎溪桥，与小同溪会。　沙溪源出长泰县界，流至安仁里林埭村。(上二溪俱县西北，已上六溪俱入于海。)　石马潭　漈坑潭(上二潭在县西归化里。)　北山龙潭　广济岩龙潭(上二潭在县东北长兴里。)　侯山龙潭(在县东南同禾里)　龙湫潭在县西南嘉禾里。　兴福岩泉一人汲，则足供一人；百人汲则足供百人。　西源温泉在平田中。(上二泉在感化里六、七、八都。)　圣泉在长兴里一、二、三都白云山上。宋绍兴中乡人因山为岩，忽一童子披缁衣，蓬首危坐石上，有泉涌出，所坐石下尤清甘可饮。(上三泉俱在县北。)　董塘温泉在长兴里一、二，三都溪水中。　洪前盐泉在仁德里十三都东山浮洋中，海潮所不到，但风日睛明，辄有小盐自沙土中出，乡人取而淋之，可煎成盐。(上二泉俱县东。)　汤兜温泉在县西积善里十八都。　小崎温泉在民安里十一都。泉有二所，俱涌出石孔中，石池天成，不假修砌。　瑞泉在翔风里十六都海岸。有石如臼，宋隆兴中泉始涌出，适有久病者饮之即愈。邑士陈彦先因屋而覆之，名曰瑞泉。(上二泉俱县东南。)　含光井在县北梵天寺内，相传尝有红光现其上，故名。　南门井在铜鱼门内。　城边井在登龙坊内。(上二井俱县南。)　东井在东市。　前街井在名卿坊内。　临溪石井较他水最重，俗传能愈瘴疠。　岭下井在岭下。(上四井俱县东。)　西井在西市。　市曹井在桂林坊内。　蛟井在积善里道旁。有穴横穿极深。　豪山龙井在仁德里豪山之巅，每天将雨，辄闻龙击水声如钟磬，有五色蟹出焉。宋朱熹，真德秀祷雨于此，其应如响。(上四井俱县西。)　仙人井在小登屿。有三石如品字，泉涌其中，潮来则没，潮退则清甘如旧。　虹井在县西南嘉禾里小山上。有石盘，自然成穴。相传虹尝饮之。

 德化县
　　龙浔山在坊隅。突起数仞15，状如龙蟠，县之主山也。　绣屏山在新化里阔层崖峭壁，若巨屏然，上有仙人迹。　九坐山在□□里，重峦迭嶂中有石龛，广阔数丈，唐正觉禅师由九仙山来，宴坐其间。(上三山俱县北。)　琼山一名囷山，为县之前山也。上有石堂、石灶焉。　双鱼山自琼山发脉，两峰并趋如双鱼然。　凤翥山秀出诸峰，如凤之翥。一名鹞山。(上三山在县南永丰里。)　灵山奇峰峭壁，常兴云气。岁旱，祷雨辄应。　石牛山上有石如牛。(上二山在县东清泰里。　五华山在永丰里。旧名根山。五峰并峙，状如莲花。上有五峰寺。唐咸通间，无晦禅师凿石为室，与虎同居。室前有虎蹲之迹，故又号虎蹲岩。　太湖山四面崔嵬，其顶平广数丈，上有池，阔丈许，影涵太空。　金鸡山以形似名。(上二山在小尤中团。以上三山俱县西。)　九仙山在东西团。《大明一统志》云：“九峰耸起如笔。”《郡志》：“昔有隐士九人经此，后皆仙去。”山势高广，甲于诸峰。上有仙洞、龙池、石井、石棋盘、仙人迹，及有丹炉、丹灶之类。　笔架山　石鼓山上有石如鼓。(上二山在汤泉上团。)　钟山其山四面皆石壁，形如覆钟。相传有僧道徽者跌逝于此，因即其身塑像祠之。　莲花山16攒峰峻拔，如并蒂之莲，故名。(上二山在杨梅上团。)　戴云山在新化里。山顶峭拔，雄跨十里许，其上常有云气。(已上六山俱县西北。)　南台山一名台阁山。其势高耸，上平如掌，下有巨石如盘，石上有仙人迹。　微阳山山之上有岩曰像山。昔有僧刘姓者化于此，因像而祠之。凡雨旸、疾病祷之多应。(上二山在县西南黄认团。)　汤岭在下涌团汤头村，有温泉出焉。　姑恓岭在杨梅上团，与钟山对峙。(上二岭俱县西北。)　伏虎岭在县东清泰里。状如伏虎。　大尖岩在□□里。昔有崔法兴者结庵居此，戒行精勤，后化去，乡人祠之，凡有祷辄应。　龙湖岩在小尤上团。昔有僧林自起者居此，后化去，祈祷多应。(上二岩县西。)　灵馨岩在县东北□□里。相传昔有樵人于此采杉，获异者，故名。　狮子岩在汤泉上团。昔有黄头陀者化于此，乡人祠之，颇有灵应。　金鸡岩在新化里。(上二岩俱县西北。)　金液洞在纯阳雪山中，深仅丈许。洪武初，有吴、徐二道士羽化于此。洞前有真武祠。　紫云洞洪武初吴隐山学道于此。每旭日初升，辄有紫云覆其上。石上有仙人迹，长二尺许。(上二洞在县西南坊隅。)　丁溪在县南。俗云“水出丁，罗簪缨17。”宋时一夕雷雨决流，一纵一横宛然丁字，程扬休果登高第。林应龙诗：“水从鳌顶分丁派，人向蟾宫占甲科。”又邑人传颂一联云：“水向丁溪分地脉，人从甲第破天荒。”大意与此相似，而句差胜，因并志之。　丘店溪在县西北新化里。源出戴溪□云寺18，流至涂坂头，并入本县大溪。　大云溪在县东南坊隅。源出双髻山，至此迤逦达于平埔下仑，与县下溪合流。　下岼溪在县南小尤中团。源发小三峰寺，流至尤溪县姜口，并入大溪。　佐溪龙潭在县东清泰里。　石山龙潭在县西北新化里。

 永春县
　　　高镇山在十九、二十都。高出群峰，为一邑之镇。　三贯山在十八、九都。三峰秀拔，若贯云表。　羊岭山地名黄羊，故岭以羊名。　武极山形如步武。火焰山数峰耸立，形如火焰。(上三山在十八、九、二十都。)　双髻山自龟龙洋迤逦而来，巨石排立，形如烈焰，耸结二峰，若双髻然。上有水一泓，名仙人池。余见《晋江县 双阳山下》。　浮空山一峰突耸，若浮空然。(上二山在二十都。)　向龙山起伏屈曲，若龙蛇之拱向。　悬钟山界德化县。峭峻如悬钟，人有声则谷应。　御兰山其山产兰，或一茎三十花，异于常植，故名。(上三山在二十一二都。)　大鹏山突起万状，形如鸟翼。　康山顿伏而起，为县之障卫。　高田山其山夷平，泉水四时流注。昔有高姓者，田于其上，故名。(上三山在二十四、五都。已上一十三山俱县北。)　朝拜山县治前山也。峰峦苍翠，若人之朝拜然。又名应龙山。　马岭山势若马之奔驰。下有龙潭庙。　塔口山界南安县。旧名大姑山。　笔架山三峰并立，形如笔架。(上四山在十三都。)　灵山在四十一、二都。山外一呼，崖谷响应，人谓神灵，故名。(已上五山俱县南。)　白马山势若奔趋，过汤洋，耸立一峰为留湾，南唐留从效故居也。　留安山留从效尝居此，因名。　水口山县治水口山也。　龙卧山山势回环，若龙之卧。　石谷山迭石峥嵘，而中盘回幽辽，故名。　谷平山山势平夷，上有田数亩，半衍宜谷，故名。(上六山在十四都。)　乐山周回数十里，时有音乐之声。　昆仑山山势峻拔，盘踞数里，人以拟于昆仑仙山焉。(上二山在十五都。)　万岁山在十五、六都太平寺后。上有一石，刻“万岁山”三大字，磨之不动。　蓬莱山山势回环秀丽，与锦绣山对峙，有金龟桥横截于外，人以拟于蓬莱仙境焉。　马德山旧传有马仙者尝采药于此。(上二山在十八、九都。)　齐云山在十九都。峭拔高耸，时与云接。　翰文山东接仙游县，亘数十里，岗峦回伏，如禽鸟飞舞之状，故名。　谷山界南安县。下有腴田数亩，宜谷，因名。　玉柱山一峰突起，状如玉柱。　石鼓山其山有声如鼓，鸣则天降霖雨。(上四山在十八、九、二十都。以上十六山俱县东。)　贵湖山与德化县贵湖相邻。　文章山宋陈光读书于此，后登进士第，有文章，因以名山。(上二山在一都。)　白岩山在二、三都，山势峻拔，下有白石岩。　雪山在四都，界德化县。岭极险峻，穷冬积雪，连月不消。　陈岩山在六、七都。中峰尖耸，东西二峰屹立，名曰二台，东台之半，有棋局文。又有瀑布泉，飞落数百丈。昔有萧姓者，开路于左，通龙岩、尤溪，凭虚架石，下瞰深涧。过者股栗。　达里山在八都。与马德山相接。峰峦苍翠，障于县学之西，又号笔架山，下有达理仙祠。　碧溪山在十都。下有清溪澄碧，与山相映。　大羽山在十九、二十都。重岗迭障，若鸟张翼。下趋平夷处，始为县治。盖县之主山也。　东平山邑诸山皆险峻，惟此独夷平。故名。　洪步山与陈岩山相接。高耸凌空，巍然独秀，若步武状。　周山在达里山之东北。形势雄壮，绵亘三十余里。(上三山在九、十都。已上十一三俱县西。)　吴田山山顶平处有四十余亩，昔有吴姓者，耕隐于此，因名。　石狮山上有石如伏狮之状。(上二山在十五、六都。)　锦绣山在十八、九、二十都。旧名鬼岫山，宋侍郎庄夏筑墓山麓，光宗更今名。　高岭山在二十都。山顶平夷，超于众山之上。(已上四山俱县东北。)　文笔山在九、十都县学之西。三峰峙立，圆尖如笔。　大湖山在二、三都。峭拔摩空，苍翠可爱。　陈田山在二十一、二都。昔有陈姓者耕于山麓，因名。(上三山俱县西北。)　长安山在县东南十三都。今名小姑。　瑞云岩石屋天成，其形如船。　大池岩山势屈曲。凡九十九峰，前向大池。(上二岩在县西二、三都。)　泰山岩在县东南十三都。宋显应普济大师祖居之地。淳祐间，无为道人辟为岩室。　魁星岩在县西南十一都，与县学相对。宋乾道中，僧觉圆庵于此。次年登进士第者二人。因名。　桃溪在县西四、五都。其源自县西北，南流与山踝水合，过漈溪桥。又有一水由登瀛桥来会，名肥潮溪。又过逵口村，有桥名芳桂，其下为卓埔溪；复有白象坑、达理山、龙堀、马氏山、石漈山，凡五水来会，溪流始大。自是而往，又有苦竹、竭漈头、徐流三水来会，至县东知政桥，流入南安县水江村，历经双溪口，以达于泉州大海。　龙潭在县东十四都。旁有雩坛。　三清潭在县西一都。澄澈，深数丈。　龙窟潭在县西南二都。潭形如龙，不时云腾水涌。(已上三潭，岁旱，祷雨辄应。)　钟山滩滩势险阻，浪涌冲突，日夜水声如雷，即桃源咽喉之处。　山门滩亦名石门滩。(上二滩俱县东十五都。)　汤泉一在县东十四都龙洋桥下，一在县西二十五都真武殿后，一在县西南七都登瀛桥之北。其汤较热，泉源始出，可熟生物。

 安溪县
　　凤山在坊，乃县治之镇山。又名凤髻山。　双髻山　雪山(上二山在感化里。)　覆鼎山以形似名。　高盖山形如张盖。　高旗山形如旗。(上三山在常乐里。)　鲎山在来苏里。其状如鲎。(已上七山俱县北。)　黄龙山在□□里。又名登高山。上有石如帽、如床几，下为黄龙渡。其东又有三公山，中峰差低如公字，故名。　象山在永安里，界南安县。又名象运山，盖山形如象，故名。(上二山俱县南。)　高田山在长泰里，界南安县。　宫山山腰有□石可坐数十人，石中空如宫室。　旗山山势逶迤，若旗之掩映。(上二山在永安里。)　北观山距县五里。　罗汉山在长泰里，下为罗汉渡。(已上五山俱县东。)　白菊山山多白石，望之如菊。故名。　荷叶山以形似名。(上二山在依仁里。)　龙踪山在新溪里。石有龙迹，故名。　石鼓山在龙涓里。旧传有仙人抱一石如鼓置石盘上。下有穴广丈余，又有石如兔，仰首望如鼓，俗谓玉兔望月。鼓上有仙人手抱迹及脐迹。　南斗山在还集里。上有六小山，布列如南斗。(已上五山俱县西。)　大眉小眉山在县东北长泰里。与南安县连界。　大帽山上有岩其形如帽。　铁山山产铁。(上二山在还集里。)　驷马山在崇善里。其势若驷马奔腾。　佛天山在□□里19。五代詹君泽因爱佛耳山，来监小溪场。至请置县。县成，遂隐此山。以山形如佛，故名。(以上四山俱县西北。)　金龟山其状如龟，县之水口山也。　牝牡山在罗渡之西。俗呼公母林。(上二山在县东西永安里。)　黄檗山在□□里20。一名南山，一名午山，堪舆家目为廉贞山。　龙塘山在新溪里。下有龙祠。　阆山在□□里21。俗名浪来山，以其山势之来似浪然。(上三山俱县西南。)　月峰岩在县北来苏里，旧名东林岩。　达摩岩在还集里。一名玳瑁岩。　泰山岩在感化里。　慈济岩在依仁里。一名铁砧岩。　阆苑岩在永安里。其下有月娘潭，或曰形如半月，故名。相传下有大钟，阴雨则浮。(上五岩俱县西。)　五峰岩在黄檗山之半。五峰尖秀，因名。　仙姑岩在阆山、五峰二岩之间。　虎跳石在县北崇善里蓬溪中。有石四，俱高丈余，一石有巨人迹及虎迹，俗名仙人跳。　蓝溪在县治南。即龙津渡。发源万山中，环绕一邑，水清而碧。　白濑龙潭在县北来苏、感化二里界。旧传潭或时鸣，声闻二、三十里，旱鸣则雨，雨鸣则晴。　龙塘庙潭在依仁里。潭上悬瀑数十尺。相传昔尝祷雨，有龙现焉。今遇岁旱，祷之辄应。　龙纵庙潭在新康里。潭侧巨石上有龙迹。(上三潭俱县西。)　龙潭在县东北长泰里参洋村。水流为三潭，上有龙祠，岁旱祷之，鱼蛇现则雨，龟鳌现则旱。　放生池在县南永安里。旧名陈塘。　横山汤在感化里。石砌有亭。　小横汤在常乐里。(上二汤俱县北。)　金汤　华汤(上二汤在县西依仁里。)　蓬溪汤在县西北崇善里。旧名便材汤。　井泉在县南□□里。泉极甘冽，异他井。　甘泉在永安里折柳亭前。味绝甘，邑人多汲以煮茗。　圣泉在隘门外。泉涌道旁，砌小池潴之，刻石曰“圣泉”。(上二泉俱县东。)　瀑布泉在永安里。雨后奔泻如瀑布状。　汤泉在龙兴里。(上二泉俱县西。)　欧宅林井在县北凤山之麓，旧云主山之井，又名后田井。　县庭前井在县治中东廊下。宋绍兴中，县令龚□□凿22以资民汲。　县内井在东廊。天顺间知县杨纪凿以资民汲。　下市井在县南路傍。湮塞已久，成化八年里人共浚之，味清甘。　曹主簿井在下尾。石阑上有“主簿曹公”四字，故名。　县前井在兴贤坊外，味甚清冽。(上二井俱县东。)　佛泉井在县西新溪里。相传昭应禅师尝过此，天暑渴甚，无井可汲，一老妪汲涧饮之，师感其意，以杖锡卓地，泉出，民随甓为井。

 惠安县
　　螺山县治后山也。旧名罗峰23，相传唐罗隐尝寓于此，后以山形如螺髻，故更今名。　卧龙山自东平山分一脉，东行二、三里，凡十盘九曲，中一峰昂然如龙首，故名。(上二山在三都。)　三髻山在十四都。山势连亘，中起三峰，若三髻然。傍有灵湫，岁旱祷雨多应。　大帽山在四都。屹立千仞，其巅平地百丈余，中有龙井，县诸山皆祖于此。　大圣山在九都，崖壑幽绝，东临大海，堪舆家谓之大象卷湖，亦邑中之胜也。(已上五山俱县北。)　楼山在二都。自登科山发脉，回拱县治。　龙泉山在二十八都。下有龙窟，深尺许，泉水涌出，居人时见龙出之状。　九峰山在二十九都。山势蟠踞翔伏，其峰有九。　文笔山在二十八都24。秀耸如卓笔，县之前山也。　香炉山在二十九都。以形似名。　马山在二十都。其形若马饮泉，又若眠牛，故山之左曰牛坑，右曰马坂。　陈平山在二十九都。相传唐时有陈平者，精地理术，乘牛过此，遂暝目而化。从者至，见其土自涌，尚留一峰示之，后人因谓山曰陈平，墓曰牛客。　獭窟山盖海岛也。上有巡检司。　杨崎山东汉末，将军杨大眼居山之阳，故名。(上二山在二十五都。已上九山俱县南。)　螺蚽山在二十八都。上有盘石，大十丈许，圆如螺蚽。按《韵书》“蚽，薄碑切。虫名。”此云螺蚽，则音如否塞之否，盖泉人呼螺掩为螺蚽，而借用其字也。　尖山在三十一都，其山尖圆秀净，又名净山。　香山上三山俱县东。　登科山在三都。旧名登高。宋卢瞻读书于此，乾道间举八行科，三山郑青子为书“登科山”三大字勒于石25。　鹤堂山在二十一都。旧传留从效葬时，有二鹤来止于此26，因名。　覆船山在十九都。以形似名。常有异云覆其上，岁旱祷雨辄应。(上三山俱县西。)　五公山山石壁立，上刻“五公山”三大字，及五公符五道。相传梁时有唐公、宝公、至公、化公，朗公居于此。　龙盘山山势逶迤，如龙之盘。(上二山在三都。)　东平山在十三都。一名北山。群山联属，东有平原，三四里许复突起一峰，因名。(以上三山俱县东北。)　锦田山在二十五都。山前有田数顷，相传唐张西湖居此27，后任漳州刺史，还乡，乡人以为昼锦，山因以名。　嘶山在二十六都。相传五季时，其山忽嘶，声闻十余里。山之巅有石如笠，上有巨人迹，入石六七寸许。　大蚱山在二十七都。特出海中，有洞可容数百人。　小蚱山28在三十都。山之阳，多怪石，中穿一洞。洞之中，豁然明朗，可容四五百人。旁有小石门，仅可单人而入。门内丈许，折而右转，有巨石如屏风，以蔽内外。一人持戟守之，虽千百人莫敢犯。永乐间，海倭入寇，民多匿洞中，倭寇百计攻之不克，遂舍而去。　黄崎山在三十二都。旧名宁崎山。三面濒海，风涛卤气之所浸蚀，草木不茂，土色微黄。因呼今名。　峰崎山在三十四都。以地名。(上六山俱县东南。)　盘龙山在一都东北。七峰相属而来，其势蜿蜒，若龙之盘。　危石山在十七都盘石。　上有危石崭然，高三丈余。　城山在二十八都。东连大海，西接长江，延袤如城。(上三山俱县西南。)　登龙峰在县北十六都。宋崔拱偕二子正则、丽则读书于此，后父子相继登第，因名。　美女峰在县南二十五都。旧名龙秀山。唐末锦田黄氏立有容色，闽王审知纳为妃，人谓美女峰之应。后妃卒，葬于此。　太白峰在县西北十六都。一名莲花峰，有石方直如碑碣，宋蔡襄大书“太白峰”三字于其上。　陈店岭在县西十七都鹤堂山之东北。东属惠安，西属晋江。唐末晋安陈转运使居此。　曾师岭在县东北四都。五代时有巫师曾姓者居此　因名。　三台岭在□□都。山势连延万迭，三峰耸起，峭绝不可攀，上有云湫仙迹。　天开岩在□□都。初没蓁莽间，人莫知者。宋熙宁中，县令吴克见其顶，烟萝蓊郁，疑有异境，攀缘而上，遥望山海，历历如指掌，因名曰天开。宋王献臣诗：“小石大石皆罗列，造化安排非力设：覆者如轩深者洞，方者如屏平者席，可以安尊罍，可以横琴瑟。天边乌兔眼前飞，海上波澜掌中白。”　伏虎岩在□□都。相传宋祥符中，僧道养庵于此，与一虎同寝处甚驯，因名。(上三岩俱县北。)　清水岩在县南二十二都29。有泉一泓，澄澈不涸。　赤石岩在县东□□都。峭立如赤壁。　白马岩在县西□□都。相传天色晦冥之时，樵牧者见时有白马出于林下。　虎岩在县西北□□都。上有石窦，可容三十人。相传尝有虎处其内，人莫敢窥，后有佺道者居于此，虎随遁去。　白云岩在县东南□□都。昔有高人道渊者庵于岩下，白云常覆其巅。因名。　松洋洞在县东南□□都。洞有石门，仅容一人，侧身而入，中极宽广，唐宋间里人，多避寇于此。洞门石缝自有藤根，直三丈许，入洞时执以缒下。故老相传云：自古有之，不枯亦不萌。　乐屿在县北十都。　竿屿在县东三十三都。(上二屿在海中。)　龙湫沟在雷山之左畔。其水迤逦至学宫前，注于凤池，岁久湮塞，或侵为田圃。成化十八年，知县张桓命工浚之，以复其旧。　县后溪发源东平山，出南岭桥，过草马埭。　茭布溪源出柯溪岭，过居仁浦前桥。(上二溪在三都。)　驿坂溪发源禅静寺后，出驿坂桥。　李林溪发源竹林寺后，出旧铺桥。　下田坑溪源出山半坑，过王孙埭。(上三溪在四都。)　玉田溪在十三都。源出悬钟岭，折而东流，过茭溪桥。(已上六溪俱流入峰崎港以达于海。)　西充溪在十二都。发源角山前，过白水铺桥，入布埭、庄埭以达于海。　白岩溪在十四都。其源有二：一自三髻山后大山坑出；一自柯岭山出，为澳溪，西过谷口桥，达洛阳港，以注于海。　澄果东溪发源定光寺后，过无量桥。　真如溪一本作真女溪。发源横溪岭，历涂岭，官桥会于柳青宫前，过林田。(上二溪在十二都。已上十溪俱县北。)　南坑溪在县西十六都。发源马陇坑，过陈公桥，会于上林溪。(以上三溪俱流入添崎港以达于海。)　黄坑溪在十八都。发源鹤岭坑，过九斗丘桥。　下曾溪在二十都。其源有二：一出上曾溪，过上田小桥，一出上范溪，过上田大桥，会于充口溪。(上二溪在县南，俱由马山埭以入于海。)　左潭在县东二十四都。潭侧有五龙庙。　济龙潭在县西北十七都报劬山下。　放生池一在县北七都大湖岩前，一在县治南门内旧学前。　金莲池在县南十九都。产花茗莲，其色如金。　凤池在县治东南。宋县令赵汝□禀以县治有龙蟠凤舞之势，故凿池于此，浚龙湫沟水灌之。
　　校　注
　　1　“鼊”系“(权俱切)鼊(比激切)”之误。鼊，异种龟。
　　2　万历《泉州府志 山川》作“舟行二日始至”。
　　3　乾隆《晋江县志 舆地》作“唐宣宗叹曰‘大类吴洛阳’”。
　　4　乾隆《晋江县志 舆地》作“在义成门内”。
　　5　乾隆《泉州府志 山川》：“泉甚甘冽，潮长则没，退则味甘如故。”“琼”字应为“冽”字之误。
　　6　乾隆《泉州府志 山川》、《晋江县志 舆地》均作“在仁风门外”。
　　7　乾隆《泉州府志 山川》：“上有通远王庙，以神来自永春乐山，故沿其名。”
  </div>
  <div class="pagination">
   <a href="八闽通志_page14.html">
    上一页
   </a>
   <span>
    ...
   </span>
   <a href="八闽通志_page10.html">
    10
   </a>
   <a href="八闽通志_page11.html">
    11
   </a>
   <a href="八闽通志_page12.html">
    12
   </a>
   <a href="八闽通志_page13.html">
    13
   </a>
   <a href="八闽通志_page14.html">
    14
   </a>
   <span class="current-page">
    15
   </span>
   <a href="八闽通志_page16.html">
    16
   </a>
   <a href="八闽通志_page17.html">
    17
   </a>
   <a href="八闽通志_page18.html">
    18
   </a>
   <a href="八闽通志_page19.html">
    19
   </a>
   <a href="八闽通志_page20.html">
    20
   </a>
   <span>
    ...
   </span>
   <a href="八闽通志_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
