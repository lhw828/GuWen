<!DOCTYPE html>
<html>
 <head>
  <meta charset="utf-8"/>
  <title>
   南平县志 - 第 173 页/共 188 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南平县志 - 第 173 页/共 188 页
  </h1>
  <div class="content">
   3.十：原本作“四觔”，当误，今补。
　　　　　4.疾：原本作“族”字，今据改。

儒林传第二十四

　　以道得民曰儒，古之儒者，以道为己任。故尼山述六经，明帝王之治。子舆作七篇，叙见闻之知。皆以统绪所寄，有待於后儒也乎。汉兴、六经始立学官，贾、董、许、郑㈠诸儒，类能本其师说，守其家法。虽裒残诂遗，未遑折衷，亦一代之师资也。濂溪生宋，挺继孔门，二程讲学河南，渊源始大。於是龟山立雪，得程正宗。仲素、愿中并起剑津，紫阳执业，亲接讲坛。全体备於平实，综幽微於日中。道无津涯，由四贤求之，则有其舟航矣。间尝考其生之先后，不过数十年。地之相去，百里而近。师弟亲承，四嬗一脉。流风馀韵，迄於明清之季而未湮。后之有志於儒者，要当法乡先生之为学，身体而力行之，则庶无愧於儒矣。故统叙其本始，及其流衍，以列传首。
　　【注】㈠　贾、董、许、郑诸儒：汉贾谊、董仲舒、许慎、郑玄诸人，皆汉朝大儒。

	

宋

	

　　杨时，字中立，五世祖自宏农避地居将乐。时生即颖异，幼能属文。稍长，潜心经史。熙宁九年登进士第。时河南程颢与弟颐，讲孔孟绝学於熙丰之际。河洛之士，翕然师之。时调官不赴，以师礼见颢於颍昌，相得甚欢。其归也，颢目送之曰：“吾道南矣。”四年而颢卒，时闻之，设位哭於寝门，而以书讣告同学。至是又见程颐於洛，时年四十矣。一日，见颐，颐偶暝坐，时与游酢，侍立不去。颐既觉，则门外雪深一尺矣。关西张载尝著西铭，二程深推服之。时疑其近於兼爱，与其师颐辩论往复，闻理一分殊之说，始豁然无疑。杜门不仕者十年。久之，历知浏阳、馀杭、萧山三县，皆有惠政，民思之不忘。张舜民往谏垣荐之，得荆州教授。时安於州县，未尝求闻达，而德望日重。四方之士，不远千里从之游，号曰：龟山先生。时天下多故，有言於蔡京者，以为事至此必败，宜引旧德老成，置诸左右，庶几犹可及。京是之。会有使高丽者，国王问：“龟山安在？”使回以闻，召为秘书郎，迁著作郎，及面对，奏曰：“尧舜曰：‘允执厥中。’孟子曰：‘汤执中。’洪范曰：‘皇建其有极㈠。’历世圣人由斯道也。熙宁初，大臣文六艺之言，以行其私，祖宗之法，纷更殆尽。元祐继之，尽复祖宗之旧。熙宁之法，一切废革。至绍圣，崇宁，抑又甚焉。凡元祐之政事，著在令甲皆焚之，以灭其迹。自是分为二党，缙绅之祸，至今未殄。臣愿明召有司，条具祖宗之法，著为纲目。有宜於今者，举而行之。当损益者，损益之。元祐熙丰，姑置勿问，一趋於中而已。”朝廷方图燕云，虚内事外。时遂陈时政之弊，且谓燕云之师，宜退守内地，以省转输之劳。募边民为弓弩手，以杀常胜军之势。又言：“都城居四达之衢，无高山巨浸以为阻卫。土1人怀异心，缓急不可倚仗。”执政不能用。登对，力陈君臣警戒，正在无虞之时，乞为宣和会计录，以周知天下之财物，出入之数。徽宗首肯之。除迩英殿说书，闻金人入攻、谓执政曰： “今日事势，如积薪已燃，当自奋励，以竦动观听。若示以怯懦之形，委靡不振，则事去矣。昔汲黯在朝，淮南寝谋。论黯之才，未必能过公孙宏辈也，特其直气可以镇压奸雄之心尔。朝廷威望不振，使奸雄一以宏辈视之，则无复可为也。要害之地，当严为守备，比至都城，尚何及哉。近边州军宜坚壁清野，勿与之战，使之自困。若攻城略地，当遣援兵追袭，使之腹背受敌，则可以制胜矣”。且谓：“今日之事，当以收人心为先。人心不附，虽有高城深池，坚甲利兵不足恃也。免夫之役㈡，毒被海内。京城聚敛东南花石，其害尤甚。前此盖尝罢之，诏墨未乾，而花石供奉之舟，已衔尾矣。今虽复申前令，而祸根不除，人谁信之？欲致人和，去此三者，正今日之先务也。”金人围京城，勤王之兵四集，而莫相统一。时言：“唐九节度师，不立统帅。虽李、郭之善用兵，犹不免败衄。今诸路乌合之众，臣谓当立统帅，一号令，示纪律，而后士卒始用命。”又言：“童贯为三路大帅，敌人侵疆，弃军而归。孥戮之有馀罪，朝廷置之不问。故梁方平、何灌皆相继而遁。当正典刑，以为臣子不忠者戒。童贯握兵二十馀年，覆军杀将，驯至今日。比闻防城，仍用阉人，覆车之辙，不可复蹈。”疏上，除右谏议大夫，兼侍讲。敌兵初退，议者欲割三镇以讲和。时极言不可，曰：“河朔朝廷重地，而三镇又河朔之要藩也。自周世宗迄太祖太宗，百战而后得之。一旦弃之北廷，使敌骑疾驱，贯吾腹心，不数日可至京城。今闻三镇之民，以死拒之。三镇拒其前，吾以重兵蹑其后，尚可为也。若种师道、刘安世皆一时名将，始至而未用，乞召问方略。”疏上，钦宗诏出师，而议者多执两端。时抗疏曰：“闻金人驻磁相破大名，劫掳驱掠，无有纪极。誓墨未乾，而背不旋踵。吾虽欲守和议，不可得也。夫越数千里之远，犯人国都，危道也。彼见勤王之师四集，是惧而归，非爱我而不攻也。朝廷割三镇二十州之地与之，是欲助寇而自攻耳。闻肃王初与之约，及河而返，今挟之以往，此败盟之大者。臣窃谓朝廷宜以肃王为问，责其败盟，必得肃王而后已。”时太原围闭数月，而姚古拥兵逗留不进。时上疏：“乞诛古以肃军政，拔偏裨之可将者代之。”不报。李纲之罢，太学生伏阙上书，乞留纲。种师道军民聚者数十万，朝廷欲禁防之。吴敏乞用时，以靖太学。时得召对，言：“诸生伏阙纷纷，忠於朝廷，非有他意。但择老成有行谊者为之长贰，则将自定。”钦宗曰：“无逾於卿。”遂以时兼国子祭酒。首言：“三省政事所出，六曹分治，各有攸司。今乃别辞官属，新进少年，未必贤於六曹长贰。”又言：“蔡京用事二十馀年，蠹国害民，几危宗社，人所切齿，而论其罪者，莫知其所本也。盖京以继述神宗为名，实挟王安石以图身利。故推尊安石加以王爵，配飨孔子庙廷。今日之祸，实安石有以启之。谨按，安石挟管、商之术，饰六艺以文。奸言变乱祖宗法度。当时司马光已言其害，当见於数十年之后，今日之事，若合符契。其著为邪说，以涂学者耳目，而败坏其心术者，不可缕数，姑即一二事明之。昔神宗尝称美汉文，惜百金，以罢露台。安石乃言，陛下若能以尧舜之道治天下，虽竭天下以自奉不为过。守财之言非正理。曾不知尧舜茅茨土阶，禹曰克俭於家。则竭天下以自奉者，必非尧舜之道。其后王黼以应奉花石之事，竭天下之力，号为享上，实安石有以倡之也。其释凫鹭守成之诗，於末章，则谓以道守成者，役使群众，泰而不为骄。宰制万物，费而不为侈，孰弊焉。以爱为事，诗之所言，正谓能持盈，则神祇祖考安乐之，而无后艰尔。自古释之者，未有泰而不骄，费而不为侈之说也。安石独倡为此说，以启人主之侈心。后蔡京辈轻费妄用，以侈靡为事。安石邪说之害如此。伏望追夺王爵。明诏中外，毁去配享之像。使邪说淫辞，不为学者之惑。”疏上，安石遂降从祀之列。士之习王氏学，取科第者，已数十年，不复知其非。忽闻以为邪说，议论纷然。谏官冯懈立主王氏，上疏，诋时。会学官中有忿争者，有旨学官并罢，时亦罢祭酒。时又言： “元祐党籍中，惟司马光一人独褒显。而未及吕公著、韩维、范纯仁、吕大防、安焘辈。建中初，言官陈瓘已褒赠，而未及邹浩。”於是元祐诸臣，皆次第牵复。寻四上章，乞罢谏省，除给事中，辞。乞致仕，除徽猷阁直学士，提举嵩山崇福宫。时力辞直学士之命，改除徽猷阁待制，提举崇福宫。陛辞，犹上书，乞选将练兵，为战守之备。高宗即位，除工部侍郎。陛对，言：“自古圣贤之君，未有不以兴学为务。”除兼侍读，乞修建炎会计录，乞恤勤王之兵，乞宽假言者。连章丐外，以龙图阁直学士，提举杭州洞霄宫。己而告老，以本官致仕。优游林泉，以著书讲学为事。卒年八十三，谥文靖。时在东都2：所交皆天下士，先达陈瓘、邹浩皆以师礼事时，暨渡江，东南学者，推时为程氏正宗。与胡安国往来讲论尤多。时浮沈州县四十七年，晚居谏省，仅九十日。凡所论列，皆切於世道。而其大者，则辟王氏，排和议，论三镇不可弃。其学自立雪程门，载道而南。一传而罗豫章，再传而李延平，又再传3而朱晦翁。理学大明，有功往圣。其源委脉络，皆出於时。所著有：《学庸论语解》、《易诗书礼记解》、《周礼解》、《经筵讲义》、《易春秋孟子义》、《较正伊川易三经义》、《辨字论说》、《列子解》、《庄子解》、《日录论》、《奏议诗文等集》子五、迪、迥、遹、适、造俱登进士。迪字遵道，亦从学伊川先生之门，伊川先生深器重之，称其好学质美。诸经皆通，於易春秋尤精。惜早卒，有遗文，朱文公为之跋。诸孙登科第者数十人。支裔昔有迁住南邑城乡。族属数百家，代有举报，祠孙奉祀。宋绍兴五年，诰赠左中大夫，赐赙葬。十二年追赠少师，谥文靖。咸淳三年敕建书院，御笔赐龟山书院额。仍照郡县拨田，以优其后，有司春秋致祭。元至正二十七年加赠太师，追封吴国公，明成化元年敕建道南祠。宏治九年从国子监博士杨廷用之请，赐爵将乐伯，从祀孔子庙廷。清康熙四十五年允督学臣沈涵请，御赐书祠额曰：“程氏正宗”。
　　【注】㈠　皇建其有极：善于抓国家大事，且处理得当。
　　　　　㈡　免夫之役：宋王安石新法之一，出金钱归官而免去赋役。
　　【校】1.土：原本作“士”字，今据改。
　　　　　2.都：原本作“郡”字，今据改。
　　　　　3.传：原本作“傅”字，今据改。
　　罗从彦字仲素，先世自豫章避地南剑，因家剑浦，后徙沙县。曾祖文弼，祖世南，父神继。宋神宗熙宁五年生从彦。幼颖悟，不为语言文字之学。及长，严毅清苦，笃志求道。初从吴仪游，已而闻同郡杨时得河南程氏学，慨然慕之。时为萧山令，徒步往见，三日惊汗浃背曰：“不至是，几虚过一生。”时亦许其可与言道。常讲易至乾九四爻云：“曩闻伊川说甚好。”彦即走洛见而问之，颐反覆以告彦，谢曰：“闻之龟山具是矣。”乃归卒业，尽得不传之秘。时常语：“今之学者，只为不知为学之方；又不知学成要何用？此须是著力来实见圣贤所得之道。若只要博古通今为文章，作忠信愿悫，不为非义之事。则古来如此等人不少，且如东汉处士名节有闻者多，责以古圣贤之道，则略无毫发相似。以彼於道，初未有闻故也。方今学者，平居则曰：吾当为古人之所为。才有事到，便措置不得。由是观之，学而不闻，犹不学也。”又尝教：“学者读书之法，以身体之，以心验之。从容默会於幽闲静一之中，超然自得於书言象意之表。”盖其所得者如此。时之婿，沙县陈渊尝诣之，必竟日乃返，语人曰：“自吾交仲素，日闻所不闻。其奥学清节，真南州冠冕。”既而筑室罗源山中，绝意仕进，终日端坐，闲谒时将溪上，吟咏而归，恒充然自得焉。尝采祖宗故事，为《遵尧录》，靖康中拟献阙下，不果。尝与学者论治曰：“祖宗法度不可废，德泽不可恃。如废法度，则变乱之事起，恃德泽，则骄佚之心生。自古德泽最厚，莫如尧舜，向使子孙可恃，则尧舜必传其子。法度之明莫如周，向使子孙世守文、武、成、康之遗绪，虽至今存可也。”又曰：“君子在朝，则天下必治。盖君子进，则常有乱世之言㈠，使人主多忧，而善心生，故治。小人在朝，则天下乱。盖小人进，则常有治世之言，使人主多乐，而怠心生，故乱。”又曰：“天下之变，不起於四方，而起於朝廷。譬如人之伤气，则寒暑易侵。木之伤心，则风雨易折。故内有林甫之奸，则外必有禄山之乱，内有卢杞之奸，则外必有朱泚之叛。”其论士行，曰：“周孔之心，使人明道。学者果能明道，则周孔之心，深自得之。三代人才，得周孔之心而明道者多。故视死生去就，如寒暑昼夜之移，而忠义行之者易。至汉董仲舒、公孙弘倡言经术。唐韩愈、柳宗元夸尚古文。二者渐失周孔之心，於是明道者寡。视死生去就如万钧九鼎之重，而忠义行之者难。”又曰：“士之立朝，要以忠厚正直为本。正直则朝廷无过失，忠厚则天下无怨嗟。一於正直，而不忠厚，则渐入於刻。一於忠厚，而不正直，则流入於懦。”其议论醇正类此。朱熹谓龟山倡道东南，游其门者甚众。然深思力行，任重诣极者，仲素一人而已。绍兴二年特科，授博罗主簿。未几卒，年六十四。世称豫章先生。一子敦叙。其遗书有：《诗解》、《春秋解》、《春秋指归》、《语孟师说》、《中庸说》、《遵尧录》、《台衡录》、《议论要语》、《二程龟山语录》。理宗淳祐七年谥文质1。万历间，从督学熊尚文之请，从祀孔子庙庭。清康熙四十五年赐御书祠额，曰：“奥学清节”。
　　李侗，字愿中，世居闽之南剑州，剑浦县，崇仁里，樟林乡。侗祖、父皆以儒学起家。宋元祐八年，侗始生。侗幼警悟，弱冠游乡校有声。政和六年，侗年二十四，始受学於郡人罗从彦。从彦学於杨时，时学於河南程灏程颐。两程之传，则於濂溪周敦颐辟始之。敦颐接千五百年已绝之统，以主静为学要。黄庭坚称其胸中洒落，如光风霁月，侗私淑焉。侗初见从彦书曰：“侗闻之，天下有三本焉。父生之，师教之，君治之，阙其一，则本不立。古之圣贤莫不有师，其肄业之勤惰，涉道之浅深，求益之先后，若存若亡，其详不可得而考。惟洙泗之门，七十二弟子之徒，议论问答。具在方册，有足稽焉，是得夫子而益明也。孟氏之后，道失所传。枝分派别，自立门户。天下真儒，不复见於世。其聚徒成群，所以相传授者，句读文义而已耳，谓之熄焉可也。夫巫医乐师百工之人，其术贱，其能小，犹且莫不有师。儒者之道，可以善一身，可以理天下，可以配神明，而参变化。一失其传，而无所师，可不为之大哀耶！恭惟先生乡丈，服膺龟山之讲席有年矣。况尝及伊川先生之门，得不传於千五百岁之后。性明而修，行完而洁。扩之以广大，体之以仁恕。精深微妙，各极其至。汉唐诸儒，无近似者。至於不言，而饮人以和。与人并立，而使人化。如春风发物，盖亦莫知其所以然也。凡读圣贤书，粗有识见者，孰不愿授经门下，以质所疑。至於异端之人，固当置而勿论也。侗之愚鄙，欲操祓彗，以供扫除，几年於兹矣。徒以习举子业，不得服役於门下，先生想不谓其可弃也。且侗之不肖，今日拳拳欲求教於先生者，以谓所求有大於利禄也。抑侗闻之，道之可以治心，犹食之充饥，衣之御寒也。人有迫於饥寒之患者，遑遑焉为衣食之谋，造次颠沛未始忘也。至於心之不治，有没世而不知虑者，岂爱心不若口体哉？弗思甚矣！然饥而思食，不过菽粟之甘。寒而求衣，不过绨布之温，道之所可贵者，亦不过君臣、父子、夫妇、长幼、朋友之间，行之以仁义忠信而已耳。舍此之不务，而必求夫诬诡谲怪，可以骇人耳目者而学之。是犹饥寒切身者，不知菽粟绨布之为美，而必期乎珍异侈美之奉焉。求之难得，享之难安，终亦必亡而已矣。侗不量资质之陋，妄意於此。徒以祖父以儒学起家，不忍坠箕裘之业。孳孳矻矻，为利禄之学，两终星纪，虽知真儒有作，闻风而起，固不若先生。亲炙之得於动静语默之间，目击而意会也。身为男子，生在中华，又幸而得闻先生长者之风十年，於今二十有四岁矣。茫乎未有所止，烛理不明，而是非无以辨，宅心不广，而喜怒易以摇。操履不完，而悔吝多。精神不充，而智巧袭。拣焉而不净。守焉而不敷。朝夕恐惧，不啻犹饥寒之切身者，求充饥御寒之具也。不然，安敢以不肖之身，为先生长者之累哉！圣学未有见处，在佛子中：有绝嗜欲，捐想念，即无住以生身者，特相与游，亦足以澄汰滓秽，洗涤垢坌，忘情乾慧，得所休歇，言踪义路，有依倚处，日用之中，不无益也。若曰儒者之道，可会为一。所以穷理尽性，治国平天下者，举积於此，非自愚则欺也，众人皆坐侗以此，而不知侗暂引此，以为入道之门也。仰惟先生，不言而饮人以和，接物而与之为春。未占而孚，无有远迩。此侗所以愿受业於门下，以求安身之要，故吾可舍今我，尚存昔之所趋，无涂辙之可留。今之所受，无关键之能碍。气质之偏者，将随学而变。染习之久者，将随释而融。启之迪之辅之翼之，使由正路行，而心有所舍，则俯焉日有孳孳，死而后已。侗当守此，不敢自弃於门下也。”侗书，意精语粹，醇乎其醇。盖未见从彦，已能体道之融若此。既从从彦，得河洛之学，春秋、中庸、语、孟之说。从彦好静坐，侗退入室中亦静坐。从彦令於静中看喜怒哀乐未发前气象，而求所谓中者。久之，而於天下之理，该摄洞贯，以次融释，各有条序。从彦称曰：“愿中求道甚锐，趋向大抵近正。”亟许焉！作诗勉其意。从彦清介绝俗，虽里人鲜克知之，见侗从游受业，或颇非笑。侗若不闻，从之数年，尽得其所传之奥。退而屏居山田，结茅水竹间，谢绝世故。一志於圣人绝学，体验四十馀年，皆诣乎极。绍兴二十三年癸酉，侗六十一岁。是年夏、朱熹来受学於门。熹初师刘屏山、胡籍溪、自以为於道未有所得，乃见侗。熹强志博见，凌高厉空。初见侗，即与论禅。侗正其误曰：悬空理会面前事，郤理会不得道。亦无玄妙，只在日用间，著实做工夫处理会，便自见也。教熹看圣贤言语，熹将圣贤书读之，渐渐有味，顿悟异学之失。乃返博归约，就平实处为学，於道日进，侗喜之，尝与罗博文书曰：“元晦进学甚力，乐善畏义，吾党鲜有，晚得此人，商量所疑，甚慰！”又曰：“此人极颖悟，力行可畏！讲学极造其微处。某因追求有所省，渠所论难处，皆是操戈入室。俱从原头体认来，所以好说话，某昔於罗先生得入处，后无朋友，几放倒了。得渠如此，极有益，渠初从谦，开善处下工夫来，故皆就里面体认。今既论难，见儒者络脉，极能指其差误之处，自见罗先生来，未见有如此者。”又云：“此人别无他事，一味潜心於此。初讲学时，颇为道理所缚，今渐能融释於日用处，一意下工夫，若於此渐熟，则体用合矣。此道理全在日用处熟，若静处有，而动处无，即非矣。”戊寅春熹见侗於延平。庚辰冬，又见侗於延平，寓居舍傍，西林院者阅月。壬午春，迎谒侗於建安，遂与俱归延平，复离西林者数月。答问论难，及往来书甚夥。熹之能承圣道者，皆得之於侗。侗之论易曰：“尹和靖谓：伊川易传所称、体用一源，显微无间，为最切要。然须看得六十四卦，三百八十四爻，都有下落处，方可语此。若学者未曾子细理会，与之如此说，是误之也。”其论诗曰：“诗人兴剌，虽亦曲折达心之精微，然必止乎礼义，夫子删而取之以此尔。若不止於礼义，即邪也。故诗三百，一言以蔽之，思无邪而已。颂鲁侯者偶於形容盛德如此於马，言之者又有秉心塞渊，然后牝三千之意。”其论春秋曰： “鲁桓公二年，滕子来朝，考之《春秋》，夫子凡所书诸侯来朝者，皆不与其朝也。胡文定谓诸侯之朝，无有合於先王之时世朝之礼者，故书皆讥之也。滕本称侯，此来朝称子者，以讨乱贼之党，於义为精。若以为滕，自此终春秋之世，不复称侯，为其祖世有罪，而并贬其子孙。非春秋与人改过迁善，又善善长，恶恶短之意。观夫子所书，讨乱之法甚严，滕不以桓之不义而朝之，只在於合党缔交，此夷狄也，既已贬矣。后世子孙，碌碌无闻，无以自见於时。又壤地褊小，本一子男之国。宋之盟，《左传》有宋人请滕，欲以为私属，则不自强，而碌碌於时者久矣。自宜贬也。若纪侯来朝，志不在於朝，桓则非滕子之类也。列国有急难，以义而动，又何贬乎纪侯。左氏作杞后有入杞之事传皆有说，胡氏因公谷作纪字如齐子纠左传作纳纠。伊川以二传为证，又尝有看春秋之法云：以传考经之事迹，以经别传之真伪。参考理义之长，求圣人所书之意，庶或得之。”又曰：“春秋一事，各是发明一例。如看风水，移步换形，但以今人之心，求圣人之意，未到圣人洒然处，不能无失耳。”又论公孙敖事曰：“公孙敖如京师不至而复，便是大不恭。鲁亦不再使人往，便是罪。盖经初无从己氏之说，胡文定有色出於性，淫出於气之说失之。” 又曰：“看左氏要见曲折。”又曰：“看春秋玩味久，必自有会心处。卒看不得，惟考其事，又玩味所书。抑扬予夺之处，看如何积道理多，庶渐见之。”其解论语曰：“孔子言，三年无改於父之道。所谓道者，是犹可以通行者也。三年之中，日月易迈。若稍稍有不惬意处，即率意改之，则孝子之心何在？如说春秋者，不忍遽变左氏有官命未改之类。有孝子之心者，自有所不忍耳。非斯须不忘，极体孝道者能如是乎？”论颜子足发，子夏起予曰：“颜子气象与子夏不同，先玩味二人气象於胸中，然后体会夫子之心，亦足以发与。起予者商也之语气，便自不同。颜子深潜纯粹，於圣人体段已具，故闻夫子之言，即默识心融，触处洞然，自有条理。故终日但见其不违如愚。退省其私，则於语默日用动容之间，皆足以发明夫子之道，坦然由之而无疑也。子夏因问诗如不得绘事后素之言，即礼后之意，未必到因问此一事，而夫子即可之，与颜子不同类也。”论志学章曰：“圣人之道，中庸立言，常以中人为说，必十年乃一进者。若使困而知学，积十年之久，日孳孳而不倦，是亦可以变化气质，而必一进也。若以卤莽灭裂之，学不用心焉，虽十年亦只是如此，则是自暴自弃之人尔。言十年之渐次所警乎学者，虽中才於夫子之道，皆可积习勉力而至焉，圣人非不可及也。”论忠恕一贯曰：“孟子称尧舜之道，孝弟而已，人皆足知之。但合内外之道，使之体用一原，显微无间，精粗不二，统同尽是此理，则非圣人不能是也。中庸曰：‘忠恕违道不远’，特起此以示人相近处。然不能贯之，则忠恕自是一忠恕耳。”论殷有三仁曰：“三人者，各以力量，竭力而为之，非有所择，此求仁得仁者也。微子义当去，箕子囚奴，偶不死耳。比干即以死谏，庶几感悟存祀。九畴皆后来事，初无此念也。仁只是理，初无彼此之辨。当理而无私心，即仁矣。”其解中庸曰：“鬼神章，发明微显之理，昭然易见。令学者有入头处。但看此理，须於四方八面，尽皆收入体究来，令有会心处方是。”又曰：“肫肫其仁，渊渊其渊，浩浩其天，乃体认到此，达天德之效处。就喜怒哀乐未发处，存养至此，气象尽有地位也。”其解孟子曰：“夜气之学，所以於学者有力者，须是兼旦昼存养之功，不至牿亡。即夜气清若旦昼间不能存养，即夜气何有？”又曰：“孟子言仁，人心也。心体通有无，贯幽明，无不包括，与人指示於发用处求之也。大抵学者多为私欲所分，故用力不精，不见其效。若欲於此进步，须把断诸路头，静坐默认，使之泥滓渐渐消去方可。”又曰：“孟子养气，大概是要得心与气合。不然心是心，气是气，不见所谓集义，终不能合一也。此心气合一之象，更用体察，令分晓路陌，方是。某寻常觉得於畔援歆羡之时，未必皆是正理。亦心与气合，到此若仿佛有此气象。一差则所失多矣。岂所谓浩然之气耶？某窃谓孟子所谓养气者，自是一端绪，须从知言处养来乃不差，先於此体认，令精审认取心与气合之时，不倚不偏气象，是如何方可看。易中所谓直方大不习无不利。然后不疑其所行皆沛然矣。”又曰：“心与气合者，不见所谓气，所谓心，浑然一理流浃也。到此田地，若更分别那个是心，那个是气，即劳攘耳。”又曰：“孟子对齐王，每遇一事，便有以处置将去。如说好货好色，便如是说此尽心道理。”又曰： “孟子言象忧亦忧，象喜亦喜，兄弟之亲，天理人伦，盖有本然之爱矣。虽有不令之人，傲狠斗阋於其间，而亲爱之本心，则有不可得而磨灭者，惟圣人尽性，故能全体此理。虽遭横逆之变，几杀其身，而此心湛然不可摇动。”其论学曰：“人之念虑，若是於显然过恶萌动，此却易见易除。却怕於猝然间底事，爆起来缠绕思念，将去不能除，此尤害事。”又曰：“道理须是日中体会，夜里却去静处坐地思量，方始有得。”又曰：“凡蹈危者虑深而获全，居安者患生於所忽。”又曰： “古之德人，言句皆自胸襟流出，非从颔颊拾来。如人平居谈话，不虑而发。今之学者，譬如鹦鹉，学人语言，所不学者，则不能耳。”又曰：“受形天地，各有定数。治乱穷通，断非人力。惟当守吾之正而已。然而爱身明道，修己俟时，则不可一日忘於心。此圣贤传心之要法，或者放肆自佚，惟责之人，不责之己，非也。” 又曰“阴阳之精散，而万物得之。凡丽於天，附於地，列於天地之两间，聚有类，分有群，生者形者色者，莫不分系於阴阳。阳以燥为性，以奇为数，以刚为体，其为气炎，其为形圆。浮而明，动而吐，皆物於阳者也。阴以湿为性，以耦为数，以柔为体。其为气凉，其为形方。沈而晦，静而翕，皆物於阴者也。”又曰：“动静真伪善恶，惟求静於未始有动之先，而性之静可见矣。求真於未始有伪之先，而性之真可见矣。求善於未始有恶之先，而性之善可见矣。”又曰：“虚一而静，心方实，则物乘之，物乘之则动，心方动，则气乘之，气乘之则惑，惑则斯不一矣。则喜怒哀乐皆不中节矣。”又曰：“思索义理，到纷乱窒塞处，须是一切扫去，放教胸中空荡荡地了郤。举起一看，便自觉得有下落处。”又曰“理会文字，须令一件融释了后，方更理会一件。凡遇一事，即当且就此事，反覆推寻，以究其理。待此一事融释脱落，然后循序有进，而别穷一事。如此既久，积累之多，胸中自当有洒然处，非文字言语之所及也。”又曰：“凡遇事大段排遣不去，只思古人所遭患难，有大不可堪者。持以自比，则亦可以少安矣。”又尝与熹书曰：“吾人大率坐此窘窭，百事驱遣不行。唯於稍易处，处之，为庶几尔。某村居兀坐，一无所为，亦以窘迫遇事窒塞处多，每以古人贫甚，极难堪处自体，即啜菽饮水，亦自馀矣。”又曰：“今学者之病，所患在於未有洒然冰解冻释处，纵有力持守，不过只是苛免，显然尤悔而已。”又曰：“吾辈立志已定，若看文字，心虑一澄然之时，略绰一见，心与理会，便是正理。若更生疑，即恐滞碍。”又曰：“遇事若能无毫发固滞，便是洒落，即此廓然大公，无彼己之偏倚，庶几於理道一贯。”又曰：“某自少时，从罗先生学问，四五十年。每遇情意不可堪处，即猛省提掇，以故初心未尝忘废。非不用力，而迄於今，更无进步处，常切静坐思之。疑於持守及日用尽有未合处，或更有关键未能融释也。大率今人与古人学殊不同，如孔门弟子，群居终日相切摩。又有夫子为依归，日用间相观感而化者甚多。恐於融释而脱落处，非言说可及也。不然，子贡何以谓性与天道不可得而闻耶？”又曰：“今之学者，虽能存养，知有此理。然旦昼之间，一有懈焉，遇事接物处，不觉打发机械，即离间而差矣。唯存养熟，理道明，习气渐尔消铄，道理油然而生，然后可进亦不易也。”又曰：“学者须见到心广体胖，遇事一一洒落处，方是道理。”又曰：“某寻常处事，每值情意迫切处，即以轻重本末处之，似少悔吝。愿於出处间更体此意。”又曰：“问学有未惬适处，只求诸心，若反身而诚，清通和乐之象见，即是自得处”。又曰：“论文字切在深潜缜密，然后蹊径不差。”又曰：“欲进学，须是尽放弃平日习气。更鞭饬所不及处，使之脱然，有自得处，始是道理。”又曰：“处事扰扰，便似内外离绝，不相该贯，此病可於静坐时收摄，将来看是如何？便如此，就偏著处理会。久之，知觉即渐渐可就道理矣。”又曰：“学者须自见得病痛窒碍处，然后可进。因此而修治之，推测自可见。”又曰：“有失处，罪已责躬，固不可无。然过此以往，又将奈何？常留此愧悔之念在胸中，郤是积下一团私意也。到此境界，须推求其所以愧悔不去，为何而来？且留意神化二字，所存者神，便能所过者化。私吝尽无，即浑是道理，即所过自然化矣。”又曰：“学问之道不在多言。但默坐澄心，体认天理。若见虽一毫私欲之发，亦自退听矣。”又曰：“大率有疑处，须静坐，体究人伦必明，天理必察。於日用处著力，可见端绪。”其论古人曰：“孔明不如子房之从容，子房不如孔明之正大。”其解《通书》、《西铭》皆挹其精。凡答问，多得之《程氏语录》及往往引重谢上蔡。侗拙於语言，然其讲道奥，析极秋毫。於无可语言处，以不言为言，具能得时行物生之妙！当时士大夫惑於王氏之学，南渡后，彝伦多，时论又牵於和议。侗尝与熹书曰：“以今日事势观之，处此时惟俭德避难，更加韬晦为得所。他皆不敢以姑息自恕之事奉闻也。”又曰当今之时，苟有修饬之士，须大段涵养韬晦始得。若一旦龃龉，有所去就，去流俗远矣。然以全体论之，得失未免相半也。”又曰：“韬晦二字，尝验之极难。非大段涵养深潜，定不能如此，遇事辄发矣。” 时熹将上封事，商之於侗。侗答云：“封事熟读数过，立意甚佳！今日所以不振，立志事功不成，正坐此以和议为名尔。书中所论甚善。见前此赦文中有和议处一条，又有事迫，许便宜从事之语，盖皆持两端，使人心疑也。要之断然不可和。自整顿纲纪，以大义断之，以示天下向背，立为国是可尔。明道语云：治道在於修已，责任求贤，封事中此意皆有之矣。甚善！甚善！吾侪虽在山野，忧世之心，但无所伸尔。亦可早发去为佳。”又答书曰：“今日之事，只为不曾於原本处理会。末流虽是，亦何益不共戴天。正今日第一义，举此不知其他，即宏上下之道而气正矣。”又答书云：“今日三纲不振，义利不分。缘三纲不振，故人心邪僻不堪用。致上下之气间隔，而中国之道衰。义利不分，自王安石用事，陷溺人心，今不知觉。如前日召旨有升擢差遣之类，缘有此利诱，故人只趋利，而不顾义，而主势孤。此二事皆今日之急者，欲於此留意二者。苟不尔，则是虽有粟，吾得而食诸也。”侗虽不用世，而议论侃正，盖能体用一原者，熹首用其说，以为对，世韪之！侗少年豪勇，夜醉，驰马数里而归。后养成徐缓，虽行二三里路，常委蛇缓步，如从容室中。寻常人唤人，唤之不至，声必厉。侗唤之不至，声不加於前。其居处有常，不作费力事。所居狭隘，屋宇卑小。然甚整齐潇洒，安物皆有常处。其制行不异於人。亦常为任希纯教授延入学作职事。居常无甚异同，颓如也。不好著书作文，若一田夫野老，乡曲子以善人称之。每终日危坐，神彩精朗。无隤堕气。侗於熹父松为同门友，雅重侗，沙县邓迪以“冰壶秋月”似之。侗生平得於周敦颐之洒落。熹称为依乎中庸，遁世不见知而不悔之君子，非谀也。侗子友直、信甫皆举进士。试吏傍郡，更请迎养。隆兴元年癸未，侗就养。自建安如铅山，访外家兄弟於昭武。既归，道出武彝，福唐守汪应辰以书礼来迎，求质所疑。十月侗应聘至福唐。方三日疾作，卒於府治之馆舍，年七十有一。侗孙护丧以归，葬於剑浦之瓦口乡。门人朱熹来会葬，为词以诔之，并志行状。熹竹林精舍成，行释菜礼。祀孔子以颜、曾、思、孟、周敦颐、程颢、程颐、邵雍、司马光、张载、并侗配享。熹述侗延平答问为一书，行於世。淳祐六年，提刑杨栋为请谥。七年赐谥“文靖”。元至正二十二年，以胡瑜请，赠太师，封越国公。明万历四十二年，从学臣熊尚文请，从祀孔庙。清康熙四十五年，允学臣沈涵疏，御书赐额曰：“静中气象”。
　　【注】㈠　常有乱世之言：指君子忧国忧民，劝人主多察看社会存在问题，而不骄傲自是。
　　【校】1.质：原本作“明”字，今据改。
　　朱熹，字元晦，一字仲晦，徽州婺源人。父松，谪尤溪尉，寓溪南郑氏而生熹。少有求道之志，家素贫。初依刘子羽居崇安。晚迁建阳之考亭。绍兴中第进士，待次同安簿。徒步来延平，从李侗游累年，所传河洛之学。孝宗立，应召上封事，言：“帝王之学，不可以不熟讲，修攘之计，不可以不早定，本原之地，不可以不加重。帝王之学，必先格物致知，以极事物之变，使义理之所存，纤悉毕照。则自然意诚心正，而可以应天下之务。”又曰：“今日之计，不过修政事，攘盗贼。然计不时定者，讲和之说误之也。”又曰：“四海利病，系斯民休戚。斯民休戚，系守令贤否。监司者，守令之纲。朝廷者，监司之本。本原之地，亦在朝廷而已。”隆兴初，复召入对，申言封事之意，而加剀切。时汤思退方倡和议，除武学博士待次。已而大臣相继论荐，皆不至。起知南康军。疏言：“天下之务，莫大於恤民。而恤民之本，在人君正心术以立纲纪。”反复千百言，极陈近习蒙蔽之状。以疾请辞，不报。陈俊卿等力荐，除江西常平茶盐使者，改浙东。入对，首陈灾异之由，与修德任人之说。所奏凡七事，上览奏，嘉纳之。下其“社仓法”於诸路。郑丙上疏，诋程氏之学，且以阻熹。熹入奏，终篇有曰：“愿陛下自今以往，一念之顷，必谨而察之。果天理耶，则敬以充之，而不使少有壅阏。果人欲耶，则敬以克之，而不使少有凝滞。推而至於言语动作之间，用人处事之际，无不以是裁之，则圣心洞然，中外融澈，而天下事将惟陛下所欲为，无不如志矣。”除崇政殿说书，以足疾辞。又投匦进封事，以天下大本，与今日急务为言。大本者，陛下之心志。急务者，则辅翼太子，选任大臣，振举纲维，变化风俗，爱养民力，修明军政是已。斯六者皆不可缓，而本在陛下一心，光宗朝，除知潭州，乞行经界从之，其后除命屡及门，皆不拜。宁宗即位，赵汝愚首荐，召赴行在奏事，除焕章阁待制侍讲，辞不获，入对。首劝宁宗尽负怼引慝之诚，致温定晨省之礼。又愿陛下日用之间，以求放心为之本，而於玩观经史，亲近儒学，益用力焉。数召大臣切劘治道。群臣进对，亦赐温颜，反覆访以求政事之得失，民情之休戚。而又因以察人之邪正短长，庶於天下之事，各得其理。又乞行孝宗通丧之礼，及议僖祖不当祧。韩侂胄自谓有定策功，居中用事。熹上疏，斥言左右窃柄之失。在讲筵，复申言之。未几，以宝文阁待制补郡。已而籍伪学诏落职罢祠。己未寝疾，辛酉，改大学诚意章。甲子，卒於正寝，是日大风拔木。洪水崩山。门人近者奔赴，远者为位而哭。其后学禁既解，追复原官，累赠宝谟阁直学士，谥曰：文。熹登第五十年，仕於外者九考。立朝仅四十六日，山林之日长，讲学之功深。其学大抵穷理以致其知，反躬以践其实。而以居敬为主。所著有：《易本义》、《启蒙蓍卦考误》、《诗集传》、《大学中庸章句》、《或问论语》、《孟子集注》、《太极图》、《通书》、《西铭解》、《楚辞集注辨证》、《韩文考异》。所编次有：《论孟集注》、《孟子指要》、《中庸辑略》、《孝经刊误》、《小学》、《通鉴纲目》、《宋名臣言行录》、《家礼》、《近思录》、《程氏遗书》、《伊洛渊源录》又有：《仪礼经传通解》未脱藁没。理宗朝，赠太师徽国公，从祀孔子庙廷，清朝康熙五十一年升“十哲”后，配享。
　　案：汉书，儒林传，传经家数，师弟备载，以见渊源一线。延平杨、罗、李、朱四先生生宋，后先相距不过数十年，师友过从，授受亲承、一脉联贯，皆属延郡人。南平为延负郭邑，昔附郡志，故前为立四贤合传，以志理学源流之所缘起也。今仍其旧，非敢摭他邑贤以为敝邑光也。且查杨龟山四子适之裔孙，居延之玉地、鸠源乡者，聚族数百馀户。朱子次子野之裔孙居延城乡者亦夥。现有遗像刻石，奉祀祠龛。宋人题赞，并勒清康熙颁赐程氏正宗御书，犹在玉地家祠，至今宝守。杨朱二贤裔，前代累以祠孙入邑庠，民国八年玉地全乡遭匪焚烧，而龟山祠，岿然独存，是亦龟山神灵所呵护也。故不敢以杨朱二贤，登诸流寓，使其贤裔自外於先人，窃有所未安也。

	

明

	

　　朱成文，字希纯，嘉靖壬子举人，授於潜令，究心理学，与田一庵、王龙溪、钱绪山，讲学天真书院。著《读书会要》、《越闽议略》、《天目剑津会语》、《锺台问答》、《续壤琐吟》、《艺林枝语》等集。子廷献字荩卿，万历癸酉乡荐，丁丑副榜。著有《启庄文稿》。

	

清
	

　　林昌麟，字尼臣，号青莲，又号北山，靖安令，松涛公次子也。祖居南邑西溪茶坑，发源天台。乃祖茶子公，讳就日，游楚黄，授麟经真诠。遂家府治北山，筑瑞雀楼为读书处。先生幼颖慧过人，见书即能悉记。茶子公初授以孝经，继授以春秋，便孜孜不辍，喜而不寐。茶子公指而谓之曰：“麟经家学，其始於予，而昌於子乎？先生遂以此命名焉。陈锺文公奇其才，以女妻之，及长，不从他师，随仲叔直庵公讳笔癸卯贤书游。咿唔瑞雀楼中，慨然曰：“人生岁月不可恃，壮盛智慧不吾来，不於此时有所著述，寂寂人间，徒湮没老耳，不几负此日月也哉？”因自朝至昃不遑，夜以继日，凡五经旨趣，圣贤微言，以及诗词歌赋，无不洞然於胸中，故其为文也，幽古离奇，无一语寄人篱下。顺治已亥松涛公出宰新城，先生天性孝友，随亲之任。督粮京师，同勷靡盐舟过镇江，有相者曰：“公福德俱佳，惜犹有未尽处。”从者呵之！先生敛容，肃然起敬，问故。相者曰：“天与君以才，不与君以寿。己运当有一津，过此应在古稀之外。”先生心焉藏之，遂绝意仕进。笃嗜诗书，虽仆仆风尘之下，终不以彼易此。道义之气，一发於诗歌。濡毫染纸，百韵俱落，倏忽淋漓其上矣。丁未松涛公再补丰城，丰，古饶邑也，车毂击人肩摩，车马辐辏，商贾奔驰，号为名胜区，且人文辈出，如丁澹园先生讳蕙，雷君讳曾，舒君讳其琯辈，皆玉堂伟望，积学有声，产於其地者。知先生湛深理学，爱之慕之，无不折节请教，游金焦二山，诸僚佐毕集，相与刻烛，以纪一时之胜。先生援笔立就，不假思维，在座者无不心异其才，咸庆公得有令子焉。癸丑春始回延，省萱亲。赴试补郡弟子员，卓有声名。然以耿逆之故，未及咨部。维时邦家多难，绸缪外侮，无有休息。亲族避难，踵至其门。先生於日用饮食，无不款纳如平时。未尝以时艰辞之，其豪侠如此。甲寅秋，元配陈孺人仙逝。高堂甘旨乏供，承亲命继室蔡孺人。乙卯松涛公又为督抚董公讳安国题请，旋调靖安。夫靖固山僻之区，经残破之后，一时盗贼充斥，人民多流亡。当事之题请也，亦谓公能致身报国，智勇兼全耳。先生闻之，寝不安席，食不甘味。思维此方，非可安坐而理，急辞萱堂。而数日至西江，兼程而进，人非不自惜也。顾以先生孝心纯笃，欲以勷父劳耳。始至之日，请於其父，布大公以招徕，开至诚以安抚其民。去而为盗者，咸投忱待命，不啻如晋悼公服郑焉。佐靖数年，钱谷簿书，代亲维持，绝不假手幕宾。常叹曰：“衙门吏役，作弊甚多。若明察不至，虽有爱民如子之心，亦终为人所蒙蔽矣。”因力请於其父，去大害，革积弊，除奸宄，而惠良民。催科之中，寓以抚字。正供之外，不索秤头。布政施教，境内肃然。所以松涛公在邑，有慈母神明之号。凡靖之绅衿士民，知先生能相父，以致君泽民。於其来也，欢欣载道。感靖邑有贤令，犹感令之有贤子，无不以望见颜色为幸。岁届戊午，海内承平，人心乐业。先生瞿然思曰：“父兮生我，母兮育我。欲报之恩，昊天罔极。今天各一方，两地暌违，不得竟其温清定省之职。且为人子者，朝西暮东，仆仆道涂，何日得尽其志乎！”於是与其兄讳起麟计，遂奉亲抵靖。然是岁八月而萱堂告讣矣，先生哀痛尽礼，枕块寝苫，三年未尝见齿。己未松涛公以招抚有方，题请适有内召之命。当时先生以父年老，跪请曰：“宦海无涯，知几其神。昔人云：知足不辱，知止不殆。功成身退，天之道也。吾父历任西江数十年，仕途甘苦，已备尝矣，曷若致政归田，为休息天年计乎？”松涛公於是决意解组，出境之日，公卿大夫老稚邑民，皆设祖道，供帐城门外，攀辕不舍。佥曰：“此真从来未有父母也。”叹息泣下，如二疏归田云。庚申抵家园，先生遂杜门谢客，静坐楼中，课训子侄门人。慕李白高风，自号为青莲逸士。辛酉岁辑《四书庭训》及《孝经麟旨秘拟古今文章》。壬戌辑《诗经庭训》、《自娱集》，是岁之夏，丁澹园夫子督学闽南，衡文事竣，登其堂，造其庐。见其著作之富，不禁肃然与松涛公言曰：“世兄洵一代理学名儒也。”流连竟日者，久之，因劝之仕。不应曰：“士各有志，勿相强也。吾将见圣贤於羹墙矣。”自书楼联句云： “骨傲难逢世，才疏仅著书。”训子以文艺，则曰：“作文无别法，昔人云，多读多作。老苏当日取孟子、韩子、经、史诸书，读之七八年，后来便做出许多好文字。今人资质不能及此，读之不必取其多，惟求其精。平日宜将经书旨趣，烂熟於胸中。后取古今佳文，而口诵心维。久之自有得心应手之乐。读书须严立课程，毋或作或辍。苟口诵书而意杂，身对书而心驰，工夫无由而纯熟也”。训子以交游，则曰：“君子小人，以类而聚。昔人云：君子之徒同德，小人之徒同恶。外甚类，中实远。谚云：结交须胜己，似我不如无，况小人乎”。训以诗词歌赋，则曰：“当今以制艺取士，待博得金紫，后及诗词歌赋，未为晚也。昔人云：荆山之璞虽美，不琢不成其器。颜冉之才虽茂，不学不宏其量。汝既具有用之才，自当营心举业，远绳祖武。若悠悠忽忽，是美玉未琢，无异於碔砆也。”居恒屏黜浮图，曰： “仙佛何必远求，家有二亲，即活佛也。兄弟聚首，即真仙也。士子得官如得道，寒儒登第便登天矣。裴晋公云，鸡猪鱼蒜。逢著便吃；生老病死，时至则行。卓哉斯言也。”癸亥辑《礼记麟文考古纂要》，甲子辑《易经性理纂要》诸书，至丙寅春告成。夏辑《书经医学纂要》，丁卯，辑《春秋庭训》一书，以成祖父之志，是时尚未告竣，而先生疾作矣。其子侄门人请辍笔。先生喟然曰：“四书庭训等书已告成矣，而春秋不获竣事，可乎？此书上系先人之传，下启后人之绪。倘不加意，小子何述，安敢以疾而废家学也。且予亦乐此不为疲。”抱病著书，戊辰之莫春月。而疾不复起矣。卧床讲书，亲朋毕集，欲为请祷。先生哂曰：“生死命也，祷何为哉？夫子云：朝闻道，夕死可矣；假使神无知，则不能降福。有知固不可私已，而媚说之也。且人年至五十不为夭，但以亲老不能终养为恨耳。手书戒其子曰：勉之勉之！昔人云：积金以遗子孙，子孙未必能守；积书以遗子孙，子孙未必能读。吾虽无经遗汝，承祖父福荫，家今差於昔，无恤饥寒。菲饮食，薄衣服、节夫一者，亦可读书。凡此手辑经传，述先圣精意，整百家纷言。庶几竭吾才，女唯时其玩味，寻绎研钻不替。敬慎威仪，以近有德，可以不辱於所生。若忽焉不识，亦已焉哉。”是月也念二日夜半在子，犹谈古今书史，论鬼神之为德章意，且曰：“鬼神之理，幽渺难知。昔人云：独行不愧影，独处不愧衾。吾自念生平无一不可对人言者，而今而后庶几免夫。”辰刻，东首披衣冠辞亲，至已刻，而先生卒於正寝，年正五十也。先生天性孝友，然诺不欺。襟怀洒落，不妄交游。视轩冕如草芥，屏嗜欲若沙泥。淡泊明志，宁静致远。勤以力学，俭以足用。饭一盂，蔬一盘。冬一棉，夏一葛。凡人有求，辄应与之。未尝以故辞。策事后当否，若烛照龟卜。亦能山水，酷类云林笔意。尝於严寒冰冻之夜，手抱一编，吟哦达旦。觉时惟见雪深三尺矣。隐居北山，著书瑞雀楼。不求闻达，以理学著名於当时。后进私谥文渊。因其所居之地，称曰：北山先生。
　　论曰：父在晨昏定省，母没寝茨枕块，先生之孝也。身为诸生、随亲行役，先生之忠也。负志气不欺然诺，能为人通有无，先生之仁也。处亲族间恂恂自下，始终无间言，先生之恭也。刚决似乃考，文艺似仲叔。离奇幽古，绝不读汉魏以后书。虽止於博士弟子员，不获大展其用，天非故抑之也；天正欲以理学劳其衷，自不以纷华累其志。凡所以历试诸艰者，正使之深其养，精其业，开后进於无穷耳。噫若先生者，洵当代名儒；而非仅一乡一国之彦也乎。
　　黄俊苑，字清美，又号止斋，居邑城西角。父孤苦，以商起家。颇积资产。好敬礼贤士，遂开后人之绪。先生年方就傅，失怙恃。伯兄仍父业。始从陈掞亭先生学，性聪颖，沈静好读书。弱冠入邑庠。越九年，始食饩。适侯官谢退谷先生为南庠教谕，讲明理学，训诸生以笃实为已工夫。先生闻之，喜愿为弟子。得闻所以力学为人之道，不沾沾於时文。博涉经史，及先贤语录，而学益进。年四十，登嘉庆戊寅科贤书。五上公车，两赴大挑，皆报罢。绝意仕进。感友人张繁露学博之言，乙未暑月归家，遂立簿起草，日书数条，以诏学徒子侄。自省身克已，迁善寡过；以及处世观人，因感触发，而於人心风俗，惓惓三致意焉。其语简而纯，其理精以切。皆人生日用所不可废者。晚年涵养益邃，与将乐梁月山先生移书讲学，反复切磋，具见书内。自幼与伯兄友爱敦笃，白首同居。训侄语出至诚。设帐数十年，束修悉归於兄，以济家用。游其门者，绳趋矩步，循循有先生之风。先后入庠者廿馀人。犹隽者二人。远近争挈子弟来学，至馆不能容。先生遭家多难，生计益艰，处之晏如也。平居辄好静坐，手不释卷。常戒学者以傲，而勉以立志知耻知悔。作文以读书明理为先，皆切要之语也。若先生者，庶几言行相顾。学不厌，而教不倦之君子欤。先生殁后三十年，闽刘存仁山长，掌教道南书院。与先生有旧、访於先生高弟陈国玙叶新榆二孝廉，得先生手记遗书十六卷而刊之。观察张启煊公，郡守张国正公，据邑人士合词呈请，崇祀乡贤，得旨俞允。信乎先生隐德不耀，虽厄於生前，终显於身后。而理学之绪，犹未坠云。
文苑传第二十五

　　自书契之制聿兴，金石之文斯广。扬玉駃而并驰，总金羁而齐骛。脔虎握蛇，轨躅竞尚矣。夫言本心声，而文为道券。名贤规学，祗在敦伦饬纪之中，硕儒修词，不越型仁教孝之旨。撷其华则伪，体乎实则真。轮辕之饰，信弗庸也。然皆根柢六经，综贯百家。班马同俦，欧苏并驾。词骚仿楚，吟咏宗唐。渊瞻矞皇，为邦家光。於是登著作之堂，而总其菁英，详其藻绚。用克经纬天地，弥纶区宇。埒清美於前修，芳誉於来叶。文名之成，岂偶然哉。吾邑自宋人文鹊起，代有名儒，匪词章之可传，亦文行之并美，故述其人，以为之传。

	

宋

	

　　王端，字道源，嘉祐八年进士。讲学最为范祖禹所重。
　　胡璞，字器之，熙宁三年进士。博学工诗，尝经采石渡，题诗吊李白云：“抗议金蛮反见仇。一坯蝉蜕此江头。当时醉弄波间月，今作寒江万里流。”苏轼见之，疑唐人所作，叹赏不置！
　　黄卓，字德美。博学能文，尤长於诗，时称骚坛元、白。朱熹尝为题其“延平春望图”。
　　张显甫，字敬之。十岁通九经传记。淳熙十四年成进士。尝受业於朱子，与游敬仲为同门友。朱子嘉其笃志。

	

元

	

　　张本，字在中。元统元年会试，以“蒲轮赋”得高选，登进士第。官至宁都州判官。

	

明

	

　　吴恭，字敬昭。天性孝友，笃志尚学，淡於世务。家业悉让二兄。永乐丁酉举於乡，考选才学举人，赐冠带，读中秘书。戊戌成进士，官翰林院庶吉士。延人入翰林自恭始。与修《宣宗实录》，以疾归，授馀干教谕，致仕卒。有《学古斋集》。
　　林应芳，字茂实。甘贫力学。父缙岁贡，以文学称。任安化训导，卒於官。应芳方弱冠，扶父柩，遇飓风忽作，抱棺溺湖中，俄触沙畔得起，归葬如礼。由选贡训温州，修《雁荡山志》。迁吉安教谕，教授南安。所在以讲明道学为己任。后以老，乞归，犹教诱不倦。
　　张体中，字居静。赋性简澹，淹贯经史。由岁荐，历香山，宣城，福宁学正。学博行端，著有：《经书讲意》、《洪庵诗集》、《溟螺集》，藏於家。
　　黄起莘，字思衡。为诸生屡试高等，乡试辄中副车。壮年失偶，不再娶。弟亡，遗以二女，皆厚奁遣之。当岁荐，让友者再，始就贡。司训莆田，所取皆知名士。他庠问奇者云集。迁泰宁谕，以肮脏解组归。著有：《书经正说》、《说铃》、《四书诗经讲义》及诗文集。
　　赵弼，字辅之，自号雪航。博学多识，尤邃易学。学者称为雪航先生。有《雪航肤见》等集。今《通鉴》有雪航赵氏史评，即其人也。
　　郭显，字如晦。由岁贡授处州司训，未几乞归。聚徒讲学，郡守邹雅重之。一日闻讲圣门一贯之旨，及动以天论，恍然有得，贻以诗曰：“圣道原来本自天。曾参一唯悟天然。那知发论千年后，郤羡心孚万古先。冉冉文华妍似锦，滔滔笔势动如泉。好将此妙传新进，忠恕都希动以天。”

	

清

	

　　林就日，邑庠生。姿性聪颖，好学洽闻。著有：《太极图说》、《元祐党人碑赞》、《胡传删补》、《春秋讲义》若干卷。
　　邱三捷，字子升，顺治丁酉举人。知宿迁县，受事初，值黄河冲溃蔡家楼地方，五口横决。三捷身先众役，一夜塞五决口，以能吏，加一级。岁饥，分厂赈给，男女不紊，人沾实惠。复以宿地，宜粟不稻。徵漕易米维艰，详请改粟，部覆允行，遂为成例。以抗直忤上官归，杜门读书，著述自娱。有：《闲吟》、《杂著》、《文艺作述》、《仕学说》等编。
　　萧泳，号柳溪，康熙癸巳举人，任溧水知县，六年致仕归。善诗古文，著有：《柳溪集》、《游武夷草》。
　　官志涵，字静夫。少豪迈不羁。辛酉选拔入京师，乃敛饬，恂恂为儒者。由教习谕连江。庚辰乡荐，联取进士第，授翰林院检讨。大学士刘公，尚书观公，保举御史，已引见记名，未几假归，聚徒讲学於蓬莱。谕学者以立品为先，未尝私干当道。甲辰建溪暴涨，漂流男妇无数，积尸遍河干，公为买山於城之东郊，置义冢，收掩以数百计，自为文以祭之。生平工书。善属文，不再脱稿。乙酉同邑请修邑志，有怀金求录者。公正色曰：“名岂可买耶”？其人惭而去。志1成，未及付梓，今藏其稿於家。
　　【校】1.志：原本作“誌”字，今据改。
　　冯上琼，字元璞。由岁贡，选福宁府宁德县学训导。勤於课士，不问修脯。及老告归，囊底萧然。回梓后，仍设馆授徒，来学者甚众。为人忠厚正直，步趋不苛，乡间咸推重焉！年九十一岁，以寿考终。
　　陈国玙，字聘卿，晚号雪樵。幼聪颖，与长兄国琦同学。琦天才英纵。中道光壬辰科举人，长於文艺，昆季切磋。后十年癸卯，玙亦获隽。而长兄中道捐弃，玙亦屡上春官未第，遂绝意进取。潜心性理之学，沈静渊默，性1耽吟咏。以大挑，铨授侯官教谕。历任长乐诏安学，升福州府学教授。在学，友接士类，引掖不倦。所得束修，散给诸侄。澹泊自甘，一如诸生。暇辄以诗自娱，多清微澹远之作，尤长於古体。勖后进为学。当求实践，无徒竞功名。其言论颇宗庄老，而有心得。故能保精啬神，年逾七旬，晚生三子，能世其业。若先生，其可谓有道之士欤。
　　【校】1.性：原本作“情”，字今据改。
　　王世醇，字朴堂，咸丰壬子亚元。是科墨出，脍炙人口，得名大家神髓。尝授徒沙邑之涌溪，造就多材，后掌教梅冈道南两书院，士声翕然。所得修脯，族中有不能婚娶丧葬者，均分助之。为人厚重寡言，历办公益，为当道所重。知邑缺粮食，尤兢兢於保存义谷，嘱之后人，未可漠视焉。
　　欧立元，号抡轩，世居城西。家贫授徒於乡，肆力经史，好古文词。中道光丁酉副榜。留学京师数年，而学日进。主司倭相国仁深器重之，延训其子。而运蹇不遇，至同治元年壬戌恩科，复赴乡闱，邑令杜公世铭为监试，搜遗得先生卷，读之古奥刻峭，荐上获隽，盖知之有素也。赴京，倭1相一见喜甚曰：“吾误抑子，迟子二十年科第矣。及春闱不第，倭相寻逝，遂绝意仕进。居家耻於干谒，日以论文为事。游其门者，多知名士。品评得失，不爽秋毫。引掖后进，谆谆不倦。暇辄批改文艺，笔不停挥。窜易数语，出人意表。其著作遗篇率多散失。而咸，同间孝廉，皆以先生为称首云。
　　【校】1.倭：原本作“佞”字，今据改。
　　高序东，镛，余西里人。少颖悟，读书过目成诵。曾游省鳌峰书院，每月考，必列超等。其为诗，一主性情，深得风人之旨，长於古体。由廪生，中丁酉拔贡。入都朝考，著有《北游吟草》，一时传诵。其过温州界云：“天低疑是岸，海阔欲无洲。”过黑水洋云：“健笔落教三岛动，壮怀高欲十洲凌。”等句，意气豪迈，逼真盛唐。自连城教谕，任满返籍。主讲道南书院及屏山书院，门弟子乃日益众。课暇辄与徐乃秋(兆丰)观察酬和。晚年尤耽吟咏，至漏下三鼓，犹声琅琅不辍。而几席间，纵横陈列，皆名人诗集也。泊洪山桥，得“江花无主可怜红”之句，悱惻缠绵，大为乃秋观察所叹赏！谓不可及。以邑乘日久不修，遗编散佚。乃广为摉罗，严加甄别。自唐迄本朝，得诗六十九家，计二百三十馀首，名曰：《剑浦诗编》，付之手民。先民遗墨，赖以不坠。科举停之二年，充师范学堂讲席。又著《紫云山人诗钞》二卷。所得俸金，辄散诸弟侄，家无私储，乡党称孝友焉。卒於宣统元年，寿五十有二。
独行传第二十六

　　伯夷之清，柳下惠之介尚矣。后世特立独行之士，虽未能从容中道，然其苦心孤诣，足以动天地，而质鬼神。富贵不能淫，贫贱不能移，威武不能屈。故孔子曰：“匹夫不可夺志”也。若夫巢父一枝，壶公一壶，芝兰不与萧艾争芳，贞女不与粉黛竞美，邻二仲之蓬蒿，寻三径之松菊。修至乐之道，全独善之身，夫亦各行其志而已。南平自嵩伯避招，韬辉陈季，仪、熙棣华，匿采宋代。元明以来，岩穴销沈者，不传其人，岂略之耶？抑逃名者之故秘之耶？故因前志之所载者，列之於篇。
  </div>
  <div class="pagination">
   <a href="南平县志_page172.html">
    上一页
   </a>
   <span>
    ...
   </span>
   <a href="南平县志_page168.html">
    168
   </a>
   <a href="南平县志_page169.html">
    169
   </a>
   <a href="南平县志_page170.html">
    170
   </a>
   <a href="南平县志_page171.html">
    171
   </a>
   <a href="南平县志_page172.html">
    172
   </a>
   <span class="current-page">
    173
   </span>
   <a href="南平县志_page174.html">
    174
   </a>
   <a href="南平县志_page175.html">
    175
   </a>
   <a href="南平县志_page176.html">
    176
   </a>
   <a href="南平县志_page177.html">
    177
   </a>
   <a href="南平县志_page178.html">
    178
   </a>
   <span>
    ...
   </span>
   <a href="南平县志_page174.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
