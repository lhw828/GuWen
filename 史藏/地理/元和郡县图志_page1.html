<!DOCTYPE html>
<html>
<head>
    <meta charset="UTF-8">
    <title>元和郡县图志 - 第 1 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县图志 - 第 1 页/共 68 页</h1>
    <div class="content">元和郡县图志
唐 李吉甫
●卷第一
◎关内道一
【京兆府】雍州。开元户三十六万二千九百九。元和户二十四万一千二百二。
《禹贡》雍州之地，舜置十二牧，雍其一也。周武王都丰、镐，平王东迁，以岐、丰之地赐秦襄公，至孝公始都咸阳。秦兼天下，置内史以领关中。项籍灭秦，分其地为三：以章邯为雍王，都废丘；（今兴平县是也。）司马欣为塞王，都栎阳；董翳为翟王，都高奴，（今延州金明县是也。）谓之三秦。高祖入关定三秦，复并为内史。景帝分置左、右内史。武帝太初元年改内史为京兆尹，後与左冯翊、右扶风谓之三辅，其理俱在长安城中，又置司隶校尉以总之。光武都洛阳，以关中地置雍州，寻复立三辅。魏分河西为凉州，分陇右为秦州，三辅仍旧属司隶。
晋初省司隶，复置雍州。愍帝之後，刘聪、石勒、苻健、姚苌相继窃据之，苌孙泓为刘裕所灭。东晋复置雍州及京兆郡，寻为赫连勃勃所破，遣子贵镇长安，号曰“南台”。後魏太武破赫连昌，复於长安置雍州，孝武自洛阳迁长安，改为京兆尹。隋开皇三年，自长安故城迁都龙首川，即今都城是也。初，隋氏营都，宇文恺以朱雀街南北有六条高坡，为乾卦之象，故以九二置宫殿以当帝王之居，九三立百司以应君子之数，九五贵位，不欲常人居之，故置玄都观及兴善寺以镇之。大明宫即圣唐龙朔二年所置。高宗尝染风  ，以大内湫湿，置宫於斯。其地即龙首山之东麓，北据高原，南俯城邑，每晴天霁景，下视终南如指掌，含元殿所居高明，尤得地势。大明东南曰兴庆宫，玄宗藩邸宅也。废京兆尹，又置雍州，炀帝改为京兆郡。武德元年，复为雍州。开元元年，改为京兆府。谨按：汉五年，高祖在洛阳，娄敬说曰：“陛下都洛阳，岂欲与周室比隆哉？周之都洛，以为此天下中，丁仲反。四方纳贡职，道里均，有德则易以王，无德则易以亡。凡居此者，欲令务以德致人，不欲阻险，令後世骄奢也。今陛下而欲比隆成、康之时，为不侔矣。且夫秦地被山带河，四塞以为固，猝然有急，百万众可具。因秦之故，资甚美膏腴之地，此所谓天府。陛下入关而都之，山东虽乱，秦故地，可全而有也。夫与人斗，不扼其吭拊其背，未能全胜。今陛下入关而都，按秦之故“地”，此亦扼天下之吭而拊其背也。”高帝问群臣，群臣皆山东人，争言周王数百年，秦二世则亡，不如都周。高祖疑未能决。及留侯明言入关便，即日驾西都关中。
六年，擒韩信，田{冖月}贺高祖曰：“甚善。陛下得韩信，又理秦中。秦形胜之国，带河阻山，持戟百万，秦得百二焉。地势便利，其以下兵於诸侯，辟犹居高屋之上建瓴水也。”自汉至今，常为王者奥区。
府境：东西三百一十里。南北四百七十里。
八到：东至东都八百三十五里。东南至商州二百六十五里。西南至洋州六百三十里。东至华州一百八十里。南取库谷路至金州六百八十里。正西微北至凤翔三百一十里。西北至州三百里。东北至坊州三百五十里。正东微北至同州二百五十里。
贡、赋：开元贡：葵草席，地骨白皮，酸枣仁。赋：绵，绢。
管县十二，又十一：万年，长安，昭应，三原，醴泉，奉天，奉先，富平，阳，咸阳，渭南，蓝田。
万年县，赤。本汉旧县，属冯翊，在今栎阳县东北三十五里。周明帝二年，分长安、霸城、山北等三县，始於长安城中置万年县。隋开皇三年迁都，改为大兴县，理宣阳坊。武德元年，复为万年。乾封元年，分置明堂县，理永乐坊，长安三年废。天宝七年，改为咸宁，乾元元年复为万年县。
终南山，在县南五十里。按经传所说，终南山一名太一，亦名中南。据张衡《西京赋》云“终南、太一，隆崛崔”。潘岳《西征赋》云“九{山截}，太一あだ，面终南而背阳，跨平原而连れ冢”。然则终南、太一，非一山也。
毕原，在县西南二十八里。《诗》注云“毕，终南之道名也。”《书序》云“周公薨，成王葬於毕”，是也。
白鹿原，在县东二十里。亦谓之霸上，汉文帝葬其上，谓之霸陵。王仲宣诗曰“南登霸陵岸，回首望长安”，即此也。
长乐坡，在县东北十二里。即川之西岸，旧名坂，隋文帝恶其名，改曰长乐坡。故轵道，在县东北一十六里，即秦王子婴降沛公之处也。
细柳营，在县东北三十里。相传云周亚夫屯军处。今按亚夫所屯，在咸阳县西南二十里，言在此，非也。
杜陵，在县东南二十里，汉宣帝陵也。
渭水，在县北五十里。旧云北去县五十里。
霸水，在县东二十里。霸桥，隋开皇三年造，唐隆二年仍在旧所创制为南北二桥。
樊川，一名後宽川，在县南三十五里。本杜陵之樊乡，汉高祖赐樊哙食邑於此。
御宿川，在县南三十七里。汉为离宫别馆，禁御人不得往来游观，止宿其中，故曰“御宿”。
长安县，赤。本秦旧县。初，楚怀王封项羽为长安侯，则长安久矣，非始於汉，但未详所在耳。及高帝五年入关，复置长安县，乃取旧名以名县也。至隋开皇三年，迁都长安，移至长寿坊西南隅。乾封元年，分置乾封县，理怀直坊，长安三年废。
龙首山，在县北一十里，长六十里，头入渭水，尾达樊川。秦时有黑龙从南山出饮水，其行道因成土山。疏山为台殿，不假版筑，高出长安城。《西京赋》所云“疏龙首以抗殿”也。《三辅黄图》曰“营未央宫，因龙首制前殿也。”
细柳原，在县西南三十三里。别是一细柳，非亚夫屯军之所。
长安故城，在县西北十三里。汉旧都，惠帝修筑，本秦离宫也。按惠帝元年正月，城长安。三年春，发长安六百里内男女十四万六千人，三十日罢。六月，发徒隶二万人常役。至五年正月，复发十四万五千人，三十日罢。九月而城成。
城南为南斗形，城北为北斗形，周回六十五里。
太和宫，在县南五十五里终南山太和谷。武德八年造，贞观十年废。二十一年，以时热，公卿重请修筑，於是使将作大匠阎立德缮理焉，改为翠微宫。今废为寺。
周武王宫，即镐京也，在县西北十八里。自汉武帝穿昆明池於此，镐京遗址沦陷焉。
秦阿房宫，在县西北十四里。殿东西五百步，南北五十丈，上可坐万人，下可建五丈旗。表南山之巅以为阙。为复道，自阿房渡渭，属之咸阳。庭中可受十万人，又置铜人十二於宫前。
汉长乐宫，在县西北十四里。
汉未央宫，在县西北十五里。并在长安故城中。
汉建章宫，在县西二十里，长安故城西。太初元年，柏梁台灾，越巫以厌胜之术请作建章宫，为千门万户。
桂宫，在县北十三里长安故城中，汉武帝所造。
柏梁台，在长安故城中，未央宫北。
渐台，在未央宫西，王莽死於此。
神明台，在县西北二十里，长安故城西，上有承露盘。
汉博望苑，在县北五里，武帝为太子据所立，使通宾客。
上林苑，在县西北一十四里，周匝二百四十里，相如所赋也。
酒池，在长乐宫中，汉武帝所作，以夸羌胡。饮以铁杯，重不能举，皆低头牛饮。《西征赋》云“酒池监於商辛，追覆车而不悟。”
子午关，在县南百里。王莽通子午道，因置此关。魏遣锺会统十万馀众，分从斜谷、骆谷、子午谷趋汉中。晋桓温伐秦，命司马勋出子午道。今洋州东二十里曰龙亭，此入子午谷之路，梁将军王神念以旧道缘山避水，桥梁多坏，乃别开乾路，更名子午道，即此路是也。
昭应县。缺新丰故城，在县东十八里，汉新丰县城也。汉七年，高祖以太上皇思东归，於此置县，徙丰人以实之，故曰新丰。并移榆旧社，街衢栋宇，一如旧制，男女老幼，各知其室，虽鸡犬混放，亦识其家焉。
古戏亭，在县东北三十里。周幽王为犬戎所逐，死於戏，即此也。周章军西至戏，秦将章邯拒破之，亦此地也。
周幽王陵，在县东北二十五里。
秦始皇陵，在县东八里。始皇即位，治骊山陵，役徒七十万人。今按其陵高大，亦不足役七十万人积年之功，盖以骊山水泉本北流者，陂障使东西流，又此土无石，取大石於渭北诸山，其费功力由此也。
华清宫，在骊山上。开元十一年，初置温泉宫，天宝六年改为华清宫。又造长生殿，名为集灵台，以祀神也。
三原县，次赤。西南至府一百一十里。本汉池阳县。{山截}山在今县西北六十里，苻秦於此山北置三原护军，以其地西有孟侯原，南曰丰原，北曰白鹿原。
後魏太武七年罢，改置三原县，属北地郡。明帝孝昌三年，萧宝（寅）〔夤〕逆乱，毛洪宾立义栅捍贼，永安元年於此置北雍州，洪宾为刺史，亦谓之洪宾栅，其故城在县北五十五里。又割北地郡之三原县於此置建忠郡，以旌其功。隋开皇三年，罢郡，以县属雍州。
高祖献陵，在县东十五里。
尧门山，在县西北三十二里。
天齐原，在县西北二十五里，上有天齐祠。
黄白城，在县西南十五里。後汉李亻乱政，天子东迁，三辅饥歉，乃移保黄白城，即其地也。
秦曲梁宫，在县西南十五里黄白城内。
于谨墓，在县北十八里。
醴泉县，次赤。东南至府一百二十里。本汉谷口县地，在九山东仲山西，当泾水出山之处，故谓之谷口。《沟洫志》云：“白渠首起谷口，尾入栎阳，袤二百里，溉田四千五百馀顷。人得其饶，歌曰：‘田于何所？池阳谷口。郑国在前，白渠起後。举成，决渠为雨。泾水一石，其泥数斗。且溉且粪，长我禾黍。衣食京师，亿万之口。’”谓此也。後汉及晋，又为池阳县。後魏改为宁夷县。隋开皇十八年改为醴泉县，以县界有周醴泉宫，因以为名。
太宗昭陵，在县东北二十五里九山。
肃宗建陵，在县东北十八里武将山。
奉天县，次赤。东南至府一百六十里。光宅元年，割醴泉、始平、好、武功、新平郡之永寿五县置。
梁山，高宗天皇大帝乾陵所在，因名曰奉天。其山即《禹贡》所云“壶口理梁及岐”，又古公父逾梁山至于岐下，及秦立梁山宫，皆此山也。
奉先县，次赤。西南至府二百四十里。本秦重泉县，後魏省，至孝文帝分白水县置南曰水县，西魏改为蒲城县。本属同州，开元四年以县西北三十里有丰山，於此置睿宗桥陵，改为奉先县，隶京兆。
玄宗泰陵，在县东北二十里。
惠庄太子陵，在桥陵东南三里。
惠宣太子陵，在桥陵东六里。
惠文太子陵，在桥陵东三里。并在柏城内。
富平县，次赤。西南至府一百五十里。本汉旧县，属北地郡。後魏文帝自怀德城移於今理，周闵帝於县置中华郡，武帝省郡，以县属冯翊，隋开皇三年改属雍州。
中宗定陵，在县西北十五里龙泉山。
代宗元陵，在县西北四十里檀山。
顺宗丰陵，在县东北三十三里瓮金山。
节愍太子陵，在县西北十五里。
荆山，在县西南二十五里岐山东，《禹贡》云“荆、岐既旅”，是也。
盐池泽，在县东南二十五里，周回二十里。
後周文帝成陵，在县西北十五里。
王翦墓，在县东北三里。
司马欣墓，在县西二十五里。章邯长史，降项羽，封为塞王。
阳县，次赤。西南至府一百二十里。本汉旧县，属左冯翊，魏司马宣王抚慰关中，罢县，置抚夷护军，及赵王伦镇长安，复罢护军。刘、石、苻、姚因之。
魏罢护军，更於今理别置阳县，隋因之。武德元年，分置石门县。三年，於石门县置泉州。贞观元年废州，改石门县为阳县。
德宗崇陵，在县东二十里。
嵯峨山，一名{山截}山，在县东北十里，东西二十五里，南北二十里。山上有必雨，常以为候。
甘泉山，一名磨石岭，在县西北九十里，周回六十里。
车箱阪，在县西北三十八里。萦纡曲折，单轨才通，上阪即平原宏敞，楼观相属，即趋甘泉宫道也。
泾水，在县西南二十五里。初，郑国分泾水置郑渠，後倪宽又穿六辅渠，今此县与三原界六道小渠，犹有存者。谨按：秦始皇元年，韩闻秦好兴事，欲疲之，乃使水工郑国说，令凿泾水自仲山西邸瓠口为渠，东注洛，三百馀里，欲以溉田。中作而宽，秦欲杀国。国曰：“始臣为，然渠成亦秦之利。”秦以为然，卒使就渠。既成，溉舄卤之地四万馀顷，收皆亩一锺。关中无凶年，命为郑国渠。
後至汉武帝元鼎六年，一百三十六岁，倪宽为左内史，又奏请穿六辅渠，以益溉郑渠旁高之田。後十六岁，赵中大夫白公又奏穿泾水注渭中，溉田四千馀顷，人得其饶而歌之。大唐永徽六年，雍州长史长孙祥奏言：“往日郑白渠溉田四万馀顷，今为富僧大贾，竞造碾，止溉一万许顷。”於是高宗令分检渠上碾，皆毁撤之。未几，所毁皆复。广德二年，臣吉甫先臣文献公为工部侍郎，复陈其弊，代宗亦命先臣拆去私碾七十馀所。岁馀，先臣出牧常州，私制如初。至大历中，利所及才六千二百馀顷。
汉阳故县，在县西北八十里。
阳宫，即秦之林光宫，汉之甘泉宫，在县西北八十里甘泉山上。周回十馀里，去长安三百里，望见长安城。黄帝已来祭天圜丘处也。齐人少翁谓武帝曰：“上即欲与神通，宫室被服，非像神，神物不至。”乃於甘泉宫中为台，画天、地、泰一诸鬼神而祭之。又作柏梁、铜柱、承露盘、仙人掌之属。帝以五月避暑於此，八月乃还。
通天台，在县西北八十一里甘泉宫中。高三十五丈，望雷雨悉在下。
咸阳县，畿。正东微南至府四十里。本秦旧县也，孝公十二年於渭北城咸阳，自、陇徙都焉。秦自孝公、惠文、悼武、昭襄、庄襄王、始皇、胡亥并都之。
始皇二十六年，初并天下，收天下兵聚之咸阳，铸以为锺钅，金人十二，重各千石，置庭中。徙天下豪富於咸阳十二万户。每破诸侯，仿其宫室，作之〔咸阳〕北坂上，以所得诸侯美人钟鼓充之。咸阳之旁二百里内，宫观二百七十，土木皆被绨绣，宫人不移乐，不改悬，穷年忘归，犹不能遍至。胡亥时，天下叛秦。汉元年，秦王子婴降汉。项羽引兵西屠咸阳，杀子婴，烧秦宫室，火三月不灭。及汉兴，以为渭城县，属右持风。按秦咸阳在今县东二十二里，汉渭城县亦理於此，苻坚时改为咸阳郡。後魏又移咸阳县於泾水北，今咸阳县理是也。隋开皇九年，改泾阳为咸阳，大业三年废入泾阳县。城本杜邮也，武德元年置白起堡，二年置县，又加营筑焉。山南曰阳，水北曰阳，县在北山之南，渭水之北，故曰咸阳。
毕原，即县所理也。《左传》曰“毕、原、丰阝、郇，文之昭也”，即谓此地。原南北数十里，东西二三百里，无山川陂湖，井深五十丈。亦谓之毕陌，汉氏诸陵并在其上。
短阴原，在县西南二十里。
渭水，南去县三里。
临皋驿，在县东南二十里。
长陵故城，在县东北三十里。初，汉徙关东豪族以奉陵邑，长陵、茂陵各万户，其馀五陵各千户，皆属太常，不隶於郡。
秦兰池宫，在县东二十五里。
秦慈石门，在县东南十五里。东南有阁道，即阿房宫之北门也，累慈石为之，著铁甲入者慈石吸之不得过，羌、胡以为神。
细柳仓，在县西南二十里，汉旧仓也。周亚夫军次细柳，即此是也。张揖云在昆明池南，恐为疏远。
棘门，在县东北十八里。本秦阙门也，汉文帝使将军徐厉屯棘门，谓此也。
兰池阪，即秦之兰池也，在县东二十五里。初，始皇引渭水为池，东西二百里，南北二十里，筑为蓬莱山，刻石为鲸鱼，长二百丈。始皇尝微行，遇盗於兰池，见窘，使武士击杀盗，关中大索二十日。
中渭桥，在县东南二十二里。本名横桥，驾渭水上。始皇都咸阳，渭水贯都，以像天汉。横桥南渡，以法牵牛。渭水南有长乐宫，渭水北有咸阳宫，欲通二宫之，故造此桥。汉未董卓烧之，魏文帝更造，刘裕入关又毁之，後魏重造，贞观十年移於今所。
便桥，在县西南十里，驾渭水上。武帝建元三年，初作便门，桥在长安北茂陵东，去长安二十里。长安城西门曰便门，此桥与门相对，因号便桥。
</div>
    <div class="pagination">
<span class="current-page">1</span><a href="元和郡县图志_page2.html">2</a><a href="元和郡县图志_page3.html">3</a><a href="元和郡县图志_page4.html">4</a><a href="元和郡县图志_page5.html">5</a><a href="元和郡县图志_page6.html">6</a><span>...</span><a href="元和郡县图志_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
