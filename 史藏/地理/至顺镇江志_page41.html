<!DOCTYPE html>
<html>
<head>
    <meta charset="UTF-8">
    <title>至顺镇江志 - 第 41 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至顺镇江志 - 第 41 页/共 91 页</h1>
    <div class="content">　　　石楠
【经霜叶红如染】 
　　　黄荆
【叶可染色条可为棰】 
　　　椶榈
【木高一二丈傍无枝条叶岐生有皮相重被于四旁每皮一匝为一节又名栟榈花黄白色未出时剖皮得之状如鱼子东坡所谓木鱼也】 
　　　皂荚
【类槐而有刺树极有高大者】 
　　　槲
【与栎相类亦有实名橡斗一种小而丛生土人呼为孛落以之充薪】 
　　畜
　　　牛
【水黄二种】 
　　　羊
【山羊毛色多白间亦有黑色褐色者】 
　　　猪
【纯黑无白者方言燕朝鲜之间谓之猳关东西谓之彘或谓豕南楚谓狶其子谓之貕吴扬之间谓之猪子】 
　　　狗
【有数种短足者名海狗长毛名猱狮狗眼鼻赤者名獾狗短毛者名鹿尾狗】 
　　　猫
【毛色不一本草谓之家狸佩韦集有义猫说其文曰俞子之居猫之孳乳者三狸而黑者缘墙越屋人窃之夜击缶呼莫能得遗二子乌乌箱箧间蹒跚彳亍如有望而弗至余甚怜之忽斓斑类虎纹者即而视悲鸣顾眄衔其一与己之子俱已复如之煦妪餔乳惟均惟一其白质黑章者感焉亦衔其子就之出入相覆迄于成更相母子见者莫之能辨吁亦异矣夫天地之间至贵者人至贱者物至有识者人至无知者物也往岁里人饲猫每产子辄亲啖之余闻之尝掩耳弗忍听及读韩愈氏文说二猫相乳因疑而未之信及今乃亲见之岂物之性亦有具人之性者欤然而尺布斗粟之谣既形于汉然箕煮豆叔季之世往往有之是何人而反不兽若也兵燹十年东南黔首半为鱼肉一二寡妻穉子依草木幸存者兄弟亲戚视之不啻路人饥寒困苦藐不胥顾室庐田囿犹有余者至设陷穽夺而有之抑亦何心哉昔李义府柔而害物史拟之以猫今视斯猫殆有类于世之所谓义士者而岂义府比哉吾因为之说使览者或愧焉是亦禆风教之壹端也】 
　　　鸡
【有大小数种】 
　　　鹅
【金坛县子鹅肥美特异他处初生无百日即可食罗隐京口送杨子蒙东归诗云东吴逸客楼船后抛掷子鹅离京口刁景纯怀南徐所居寄二弟诗云京口子鹅宜荐俎坝头醇酿好飞觞　见京口集】 
　　　鸭
【土人罕畜之尔雅疏凫鹜李巡曰野曰凫家曰鹜】 
　　禽
　　　鹰
【一岁为黄鹰二岁为鵧鹰谓其苍黄也三岁为苍鹰】 
　　　鹞
【鹰类西京杂记世传鹘生三子则一为鹞师旷禽经骨曰鹘瞭曰鹞张华注瞭能远视也】 
　　　鹯
【鹞类尔雅晨风鹯陆玑云燕颔勾喙(燕颔勾喙○钞本喙作琢　案琢字义不可通今据诗晨风正义所引陆玑疏改正)向风摇翅击鴈鸽燕雀食之】 
　　　鹘
【雄小而雌大土人谓之呀鹘金山之东有石山鹘常栖息其上因名鹘山】 
　　　（戎鸟）
【似鹘而小能击燕雀】 
　　　乌
【纯黑而反哺者名慈乌腹颈白者名燕乌尔雅燕白脰乌小尔雅云白项而羣飞者谓之燕乌喙大而声厉者曰老鸦又一种名寒鸦师旷禽经慈乌反哺白脰乌不祥巨喙乌善警】 
　　　鹊
【俗呼喜鹊谓喜事将至能先知鸣以报人也淮南子鹊知风之所起太阴所建鹊巢乡而为户金坛张恪居母丧致白鹊来巢见人材门孝友类】 
　　　鸢
【俗呼为饿老鸱以其善攫也尔雅鸢其飞也翔注谓其布翅翱翔曲礼注鸢鸣则将风禽经鸢不击有贪注不善搏击贪于攫肉也】 
　　　燕
【一名元鸟月令仲春之月元鸟至以其色元故谓之元鸟又名鳦诗天命元鸟降而生商而纬候皆言简狄吞鳦卵而生契是元鸟又名鳦也又有白者宋志元嘉十八年六月白燕产丹徒二十七年五月甲戌白燕产京口梁马枢传枢隐于茅山有白燕一双巢其庭树驯狎櫩庑时至几案春来秋去几三十年】 
　　　雀
【说文依人小鸟也字或作爵】 
　　　鹳
【水鸟也将阴雨则鸣诗鹳鸣于垤禽经伏卵则鹳入水注伏卵时数入水冷则毈取矾石周卵以助暖气故方术者以鹳巢矾石为真也】 
　　　鸥
【字亦作沤禽经鸥信鸟也注鸥水鸟如鸧鹒而小潮至则翔】 
　　　鹭
【尔雅鹭舂鉏注头翅背上皆有长翰毛今江东人取以为睫攡名之曰白鹭缞也】 
　　　莺
【土人谓之黄鸟尔雅皇黄鸟陆玑疏黄鸟黄鹂留也幽州人谓之黄莺一名鸧鹒一名商庚一名鵹黄一名楚雀齐人谓之搏黍尝以葚熟时来】 
　　　雉
【俗呼野鸡尔雅雉类不一有曰江淮而南青质五采皆备成章曰鹞则润之所产乃鹞雉也汉吕后名雉故呼野鸡唐高宗名治小字雉奴故相承讳至今】 
　　　鸠
【其羽斑俗呼斑鸠方言蜀谓之拙鸟禽经鸠拙而安注不善营巢取鸟巢居之虽拙而安处也又一种惟颈间有斑毛者土人呼为鹁鸪即布谷也语讹耳尔雅鸤鸠鴶鸲注今之布谷也江东人呼为获谷】 
　　　鸽
【土人呼家畜者为鹁鸽毛采不一各有其名又一种野生者名野鸽梁张僧繇吴人润州兴国寺苦鸠鸽栖梁上秽污尊容僧繇乃东壁上画一鹰西壁上画一鹞皆侧首向檐外看自是鸠鸽等不敢复来　见太平广记】 
　　　鸲鹆
【土人呼为哵哥说文似鶪而有帻淮南子寒皋鸲鹆也断舌可使言语禽经鸲鹆剔舌而语今俗以五月五日者用蒲酒捻其舌则能如百舌语】 
　　　郭公
【身赤而头尾黑人以其声为名】 
　　　百舌
【一名反舌月令反舌无声易通卦验能反复其舌随百鸟之音又名桑遇】 
　　　鹘鸼
【尔雅鶌鸠鹘鸼注似山鹊而小短尾青黑色多声今江东亦呼为鹘鸼音骨朝左氏传鹘鸠氏司事也杜注云鹘鸼也春来秋去故为司事】 
　　　鸦舅
【状如（戎鸟）黑色长尾鸦甚畏之故名鸦舅张祜丹阳闲居杂兴诗落日啼乌舅空林露寄生】 
　　　饿乌
【云自海上来嗉中有砂石如黍粒亦名金刚钻唐元稹和浙西大夫述梦诗云金刚锥透玉】 
　　　竹鸡
【鸣则泥滑滑蓄之久则鸣声数愈多】 
　　　姑恶
【其名自呼终夜不息俗传妇被姑虐而死化为此鸟东坡有姑恶诗】 
　　　画眉
【褐羽眉白如画能鸣而好鬬】 
　　　雪姑
【毛羽黑白相错飞则鸣行则摇岂所谓脊令者耶】 
　　　练带
【土人谓之拖白练似鹊而小尾长如曳带亦名喜相逢又有赤色者】 
　　　斲木
【雌者色褐雄者色斑舌端有勾能食木蠹尔雅鴷斲木注口如锥长如寸尝斲树食虫因名】 
　　　山鹧
【长尾而碧色觜距皆红】 
　　　芦（扎鸟）
【雀属也飞鸣芦苇中其声扎扎然尔雅所谓鳭鹩剖苇恐是此鸟其注云好剖苇皮食其中虫因名云江东呼为芦虎】 
　　　巧妇
【形甚渺其巢如织唐张祜丹阳闲居杂兴诗悬巢巧妇子拂水翦刀花】 
　　　黄头
【似雀而小性剽疾而善鬬】 
　　　青菜
【背绿腹黄善鸣】 
　　　伯劳
【一名鶪又名博劳左氏传伯赵氏司至杜注云伯赵伯劳也以夏至鸣冬至止】 
　　　噪天
【又名告天似雀而稍大愈鸣则飞愈高力乏则自空投地伏于草中尔雅鹨天鸙注大如鷃雀色似鹑好高飞作声江东呼为天鹨岂谓是与鹨亡侯功切音药】 
</div>
    <div class="pagination">
<a href="至顺镇江志_page40.html">上一页</a><span>...</span><a href="至顺镇江志_page36.html">36</a><a href="至顺镇江志_page37.html">37</a><a href="至顺镇江志_page38.html">38</a><a href="至顺镇江志_page39.html">39</a><a href="至顺镇江志_page40.html">40</a><span class="current-page">41</span><a href="至顺镇江志_page42.html">42</a><a href="至顺镇江志_page43.html">43</a><a href="至顺镇江志_page44.html">44</a><a href="至顺镇江志_page45.html">45</a><a href="至顺镇江志_page46.html">46</a><span>...</span><a href="至顺镇江志_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
