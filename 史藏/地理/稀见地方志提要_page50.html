<!DOCTYPE html>
<html>
<head>
    <meta charset="UTF-8">
    <title>稀见地方志提要 - 第 50 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稀见地方志提要 - 第 50 页/共 61 页</h1>
    <div class="content">　　长兴　陈光贻学

　　○湖　　北

　　湖广总志九十八卷明万历四年刊本(上海图书馆藏)

　　明徐学谟纂修。学谟字叔明，嘉定人，嘉靖二十九年进士，历官郧阳等处巡抚，湖广左右两藩，官至礼部尚书，著有《春秋亿》六卷、《世庙识余录》二十六卷。此志继嘉靖元年薛纲《湖广总志》重修，成于万历初。其书体例分为三十二门，上无总纲，下无子目，体裁简括。其凡例云：“作志体裁，有絜以大纲，而中分群目者，有概括大略，而行事阙如者。故凡一篇总标纲领，即疏析事词，于下为目，不复于大纲之下又列小纲，惧嫌于复也。”明代通志体例简该者甚少，此志凡九十八卷，仅分三十二门，一省之事物通记无遗，其编例之简严，胜于诸省通志。湖广之名，始自元置湖广等处行中书省，治武昌路，领武昌等路三十，归州等州十三，汉阳等府二，安抚司十五，南宁等军三、属州十七，自湖广至广西、贵州及四川南境皆属焉。至明分为湖广、广东、广西三布政使司，湖广始专指两湖之地。《明一统志》湖广一省不分南北，万历间始分置荆、湘巡抚，而统于湖广总督，称为左右两藩。湖广为楚中之地，舆地之书见于前史者，据《四库全书提要·地理类》都会郡邑之属《湖广通志》条云：“如盛宏《荆州记》(《笺经堂丛书》收)，庾仲雍《湘州志》、《汉水记》，梁元帝《荆南地记》，郭仲彦《湘州记》、《湘副图记》，陶岳《零陵总记》，韦宙《零陵录》，范致明《巴陵古今记》，吴从政《襄沔记》，类多湮没不传，即传者亦残缺失次。”此皆荆、湘古志也，而统记湖广总志之书，始见有明正德间《湖广图经志书》，厥后有嘉靖元年薛纲之《通志》，吴廷举又为续修，所记皆不分南北，又往往阙漏冗杂，不足依据。此志则统记湖广两藩，合而有分；体裁卷帙，大增于前志者逾倍，为明总记两湖最备之书也。

　　嘉鱼县志三卷明正统十四年刊本(北京图书馆藏)

　　明莫震修，孙允恭纂。震字霆威，吴江县人，正统六年进士，授嘉鱼知县，升福建延平府同知去。允恭事迹未详。《嘉鱼志》据本志莫震序有云：“《嘉鱼图志》，洪武、永乐中尝奉文修纂，正统丙辰教谕卢陵刘池蕴尝为订校，江西金豁教谕李沧(朝宗)捐赀锓梓，可谓备矣。然其叙事，既不能无详略之殊，记载亦不能无遗漏之失，览者重有慨焉。”按其序语，知《嘉鱼志》创修于洪武、永乐间，迄正统元年而始刻成焉。此志重修于正统己巳，为震官嘉鱼时嘱允恭所纂；以去旧志刻成未久，故其书旨重于补订旧志缺讹。若水利、储积，旧志阙如，则补之，职役、公署，旧志疏略，则增详之。其体裁亦仍旧《图志》例，自建置沿革，迄杂志诗文，凡二十六门，各以小序弁诸篇首。按其沿革篇所述，嘉鱼古荆州属地，汉入沙羡，至晋太康元年始名沙阳县。梁升为沙州，隋废入蒲圻为鲇渎镇。五代、唐保大十一年始复置县，名曰嘉鱼；以邑境有嘉鱼口、鱼嶽山取义。嘉鱼口即鱼山驿江口，为一大港，近有鱼嶽山、太平湖，为邑之胜景。太平湖中，宋时大旱，尝掘得镈钟；邑令施群献之太常未果，乃输之武昌库中。会其守解秩，佐摄事者，投于冶，以铸兵器；时诗人秦观闻之，尝为文以弔。本志诗文类载秦少游《吊镈钟文》一篇。

　　新修蒲圻县志十五卷清康熙十二年刊本(北京图书馆藏)

　　清张圻隆修，龚逢烈纂。圻隆号禹服，河南西华县人，顺治八年进士，康熙八年任蒲圻知县。逢烈字无竞，蒲圻县人，贡生，官蒲圻教谕。据本志沿革：“蒲圻属鄂，秦分楚为三郡，属南郡；汉分楚为七郡，置沙羡县，属江夏郡。沙羡境内有蒲圻湖，一名西良湖，产蒲草故名。吴赤乌二年乃建县于西良湖侧，名曰蒲圻。”《蒲志》原委，据本志凡例载：“明以前无考，自明宣德三年，邑令杜绅，邑人黄煜实始草创。越四十六年，为成化十三年，邑令葛凤仪，崇阳教谕俞绘，邑人游志续修。又五十六年，为嘉靖十二年，邑令吴本固，邑人太史廖道南复修，较前为备。又历百年，为崇祯四年，邑令升编修林增志，郡学生黄图南，县庠生魏方振、何冲然重修。明三百年纂修凡四，其文其事其义备矣。”案以上所叙明修志书四种，今皆佚不传。此志为清修蒲志之始，其书体例，一曰建邦志，凡九目；二曰山川志，凡十目；三曰田赋志，凡八目；四曰学校志，凡七目；五日职官志，不分目，附年表一，六日师儒志，不分目，附年表一，七曰科贡志，列贡科、武科二目，附年表一；八曰辟举志，不分目，附年表一；九曰诰敕志，不分目，附年表一；十曰宦绩志，不分目；十一曰秩官志，分列传、镇牧、令长、丞尉四目；十二曰人物志，分目十二，十三曰崇祀志，分名宦、乡贤二目，十四曰风俗志，凡八目，十五日纪异志，分祥瑞、灾祲二目；十六日艺文志，凡六目。按其分门析目，冗沓复出，绪次亦不确当，非体例之佳。查此志刻本仅见此本，蒲圻张国淦无倦斋写本，系据此本传抄，今藏于上海图书馆。　　

　　咸宁县志十二卷清康熙四年刊本(北京图书馆藏)

　　清何廷韬修，王禹锡、郑邦相纂。廷韬字毅庵，沈阳人，康熙三年由官生以祖荫授任咸宁知县。禹锡咸宁人，事迹未详。邦相字又侨，顺治辛卯科举人，戊戌进士；授江西鄱阳知县，升滁州知州，著有《芝罘诗草》。据沿革谓：“咸宁于南唐时，割江夏地置县；至宋元祐间，又益蒲圻县地十六里，为其领域。”又据廷韬志序云：“县志在宋时已有之，至明天顺时教谕伍福始为创修，万历乙巳知县王元柄延孟养浩续为编辑。”考咸宁明志今皆不传，此志为最古之本。其书体例凡十二类，以纪山川、物产、风土为详，且皆可为今日取用之资料也。

　　兴国州志十卷首一卷清雍正十三年刊本(徐家汇藏书楼藏)

　　清魏钿修，顾星繁。钿字理斋，山东东阿县人，雍正元年进士，任兴国知州。星字右邨，公安县人，举人，雍正间任兴国州学正。兴国宋置兴国军，治永宁县；元为路，明改为州，省永兴县入之，清因之，属武昌府。明嘉靖三十三年知州唐宁修州志七卷，清康熙四年知州王之宾纂州志二卷，十四年杨宾又为增补。此志为踵《王志》后七十年之事，编成于雍正十三年。全书凡十卷，分五十门，无总纲，序次纭纷，一无条贯。

　　大冶县志十二卷首一卷清康熙二十二年刊本(徐家汇藏书楼藏)

　　清陈邦寄修，胡绳祖纂。邦寄字震庵，辽东辽阳人，顺治五年贡生，康熙十八年由浙江石门知县调大冶知县。绳祖字畏思，号剩岩，大冶县人，明崇祯九年举人，入清官江南潜山知县。按本志序，《大冶志》创于明永乐十五年；宣德、嘉靖皆有增补，万历十二年邑令吴仁又为重修。康熙十一年邑令谢■〈釒榮〉续增八十余年之事，延绳祖为之编纂，成县志九卷，未之梓。十八年邦寄仕大冶，复延绳祖编缀，继成于康熙二十二年。其书体例，分地理、建置、田赋、治忽、秩官、宦迹、选举、人物、艺文、逸事十门，义例严谨。按治忽志，分灾异、兵寇二目，小序云：“治道之忽，而致灾祸。”此语虽非志例，而有惩戒寓焉。又以物产列入地舆志，载县北狮子、铁门坎诸山产铁，唐、宋时已设冶铁场，大冶因此得名。而记冶铁场之兴废始末，未臻详备，其书纪载之简略于此可见。

　　汉阳府志十卷明嘉靖二十五年刊本(天一阁藏)

　　明刘本用、贾应春修，朱衣纂。本用字汶松，江西安福县人，正德进士，嘉靖九年任汉阳府知府。应春字东阳，号樵村，直隶真定人，嘉靖二年进士，历官南京刑部郎中，潞安、开封知府，升陕西副都御史，嘉靖二十四年谪调汉阳知府。衣字子宜，号别山，汉阳县人，正德十六年进士，官至江西道监察御史、提督直隶学校。按此志沿革：“汉阳，汉江夏郡安陆县地，隋开皇间置汉津县，大业初改曰汉阳。五代周置汉阳军，宋初仍之，统领汉阳、汉川二县，熙宁四年废军存汉阳县。元初复为军，至元十四年升为散府，明仍之，属湖广布政使司。”汉阳郡志，据此志戴金序谓：元以前罔有存者，宣德中郡守王静，属教授赵弼修梓，乃有传词。”《赵志》久佚，今存以此志最旧。按此志创修于嘉靖九年，本用修而未成，其后十三年，应春复为继茸，乃克成书。先后纂辑皆为朱衣一人，访求综核，历十数年之久，故能考据精当，咸足征信。其书体例，分沿革志、方域志、创置志、庙祀志、食货志、宦迹志、选举志、人物志、封守志、方外志十类，类各一卷；所定例则约而该，叙事记言，皆能尽举核要。

　　孝感县志十六卷清康熙十二年刊本(北京图书馆藏)

　　清胡国佐纂修。国佐字仲梁，辽东人，荫生，康熙十一年任孝感知县。考《孝感县志》，修于明者，有嘉靖、万历二志，久佚不传；本志录存有嘉靖乙卯陈士元，及万历癸卯知府张惟方二志序。今存者，有清顺治乙亥知县张擢士重修县志二十二卷，分十八类，九十八目，孝感志书体裁始备，惜其书传本已缺。此志则仍《张志》体例为之，约为十六类，子目亦有删合，体例尤为核备。孝感建置，据本志沿革载：“汉初为江夏郡安陆、■〈黽阝〉二县地，后汉为安陆、■〈黽阝〉、南新市三县地。刘宋孝建元年，以安陆升郡，因汉末孝子董永遗迹所在，又析安陆县地置孝感县，属江夏郡。宋曾改曰孝昌，寻复旧名，元以来其名未更。”按此志山川载；县境河流以澴河为主，水利交通之所系焉，且又为邑之名胜。澴源出自信阳，经天磨池而达孝境；池中有石高数丈如磨，巍然奇观焉。再经九里关、黄茅岭，南流遶三里城，汇新店、清风涧诸水，注为双河口，流入詹家河、二郎河，通入方家河、塔儿潭分散于诸港。塔儿潭上有山背临潭浒，有塔七级，宋时所建，为邑之古迹。澴流孝感经六十余里，沿河多名胜，故孝感又称曰环。人物志列《孝子传》，首载董永，永为汉青州千乘县人，汉灵帝时黄巾起，渤海骚动，永奉父来此，家贫，永佣耕以养父，父殁不能为葬，自鬻为奴，以资营葬。为织女所感而嫁永，一日织布三百缣，弥月得缣，如约偿归。其说虽为无据之谈，但于东汉、六朝之际，以表彰孝道，凡在有孝子事迹之地，皆建县以为名，如浙江之义乌、慈溪，亦皆以孝子事迹以名其县，与孝感之名县同其时也。后来之志乘遂为附会无据之说，以昭扬其事；此非志乘核实之道，而实为志乘之一大病耳。艺文志，录李湘撰《孝感宋时两朝所得古鼎考》云：“万历二年九月，孝感以议拓城地，即湖为隍，而得古鼎，蟠腹奓口，三足两耳，周圆端岩，体被五色，上有款识，皆古颉籀文，大小凡六十字。据款识，始知为商末周初南宫仲父方鼎也。”又云：“《一统志》云，宋徽宗时，孝感县东湖村农人掘地得周九鼎贡于朝。以余读《宋史》，宣和元年己亥三月庚戌，安州进所得商六鼎，计方鼎三，圆鼎二，甗一。薛尚功纂历代钟鼎彝欵识云，六器皆得于安陆之孝感县。”按李湘得古鼎考，考述虽未明详，但此文犹可资考索铜器出土处者。

　　沔阳志十八卷明嘉靖十年刊本(天一阁藏)

　　明童承叙纂。承叙字士畴，一字汉臣，号内方，沔阳人，正德十六年进士，改庶吉士授编修，历官至左春坊左庶子，著有《内方集》。按沔阳沿革，据本志郡记篇所载：“秦始皇郡县天下，置沔阳县，为南郡地；汉时为景陵、云杜二县地，梁始置沔阳郡。隋大业中改为复州，五代、晋为景陵郡，宋、元如之，洪武九年改置沔阳州，直隶湖广布政司，领县一，曰景陵。”按其所叙沿革，以郡县俱述于郡记，混淆不分。此志为州志首创，其体例，为纪一，曰郡纪。表四，曰郡县表、曰封爵表、曰秩官表、曰人物表。志七，曰提封志、曰创设志、曰河防志、曰食货志、曰秩祀志、曰儒学志、曰兵戎志。传九，曰秩官列传、曰人物列传、曰良牧传、曰名将传、曰死事传、曰逸士传、曰侨寓传、曰孝义传、曰外传。按其编例，与明代其他志乘体裁有异，以河川、水利，入于提封志，以建置、古迹，入于创设志，明人修志鲜见有如此体裁者也。据近人卢弼重刊此志跋有云：“童承叙所撰《沔志》，当时与康海《武功志》，王九思《鄂云县志》，称海内三名志。李本宁言《沔志》有《两京》程度，胡可泉言童太史志沔阳犹存体例。”按此志体裁，与康、王二志，皆各有别派，又观其叙述，亦各有繁简也。此志所纪元末明初事迹，采摭甚富。如其《外传》之《陈友谅传》云：“友谅为沔阳人，本姓谢，祖千一赘于陈，遂从其姓，父普才，黄蓬渔子也。友谅初尝为县吏，其时徐寿祥与倪文俊起兵反元，遂往从之。后文俊欲谋杀寿祥不果，奔黄州；友谅因乘机袭杀文俊，并夺其军，自称平章军。攻安庆，乃佯使人诣寿祥前；令壮士持铁鎚随入，自后击碎寿祥首骨。寿祥死，友谅遂据采石五道庙为行殿，称皇帝，国号曰汉。”传后又为赞论有云：“友谅奋臂黄蓬，提戈荆楚，屡破坚城，固为一世之雄焉。然其之戕主帅，弑天完，凶戾罕俦，残虐无厌，终至于亡。”按此传所记载友谅事迹，为最备之文字，且为最早之文献耳。　　

　　黄州府志十卷明弘治间刊本(天一阁藏存卷一至五。上海图书馆藏存卷六至十)

　　明卢濬纂修。濬字希哲，浙江天台人，成化二十三年进士，授刑部主事，弘治中出知黄州府，调南安、邵武。以耿介忤上官去职，著有《古黄遗迹集》《渺粟稿》《黄州集》。隋开皇三年废西阳、齐安、定城诸郡，并废弋亭、北江诸州，改衡州曰黄州，黄州之名所自昉也。府治南安县，十八年改南安曰黄冈，大业初改为永安郡；唐武德三年复为黄州，属淮南道。五代属南唐，后入周，宋属淮南西路，元为黄州路，属河南等处行中书省。明为黄州府，属湖广省，领州一县八。郡有志创始于宋李谔撰《黄州图经》，其后历有纂修，而今传者，则此为古。此书分藏二处，上海古籍出版社影本合为全帙。

　　黄冈县志二十卷首一卷清乾隆五十四年刊本(徐家汇藏书楼藏)

　　清王正常纂修。正常号方山，泸州人，举人，乾隆五十一年由咸宁知县调任黄冈，在官七年升山西郡丞去。后复莅楚，历守郧、襄二郡，年八十解组归。《黄冈县志》自明万历三十六年知县茅瑞征修县志十卷，清康熙十二年知县董元俊又修县志六卷。此志增补乾隆二十年知县刘熤所修县志，而仅增官师、科名、节孝、建署、祥异五门，全书凡二十卷，实大半仍录刘熤旧志原文。按黄冈沿革，自战国楚迁邾国于此，汉置邾县，南宋废，南齐改置齐安，隋改黄冈，为荆州永安郡治。故城在今治西北百二十里，唐徙今治，改郡曰黄州，县仍曰黄冈，为淮南道黄州治，五代因之。宋为淮南西路黄州治，元为河南等处行中书省、黄州路治，明清为黄州府治。

　　蕲水县志四卷明嘉靖二十六年刊本(天一阁藏)

　　明萧璞纂。璞四川大足县人，选贡，嘉靖二十三年任蕲水县教谕。按此志为璞官蕲水学官时与庠生佘俸、周绍尧、周中、何瑞编成；继嘉靖壬午修旧志，增补二十余年之事。其书编次，卷一图考、建置沿革、星野、邑名、城池、疆域、关梁、形胜、山川、名迹、风俗、物产、户口、田赋、徭役、秩官、公署、铺舍、水利惠政，卷二学校、社学、书院、选举、荐举、恩荫、兵防、秩祀、祠庙、名宦、宦迹、乡贤、人物、孝义、贞节、逸士、侨寓、灾祥、方外，卷三文艺上，卷四文艺下。建置沿革云：“蕲水县隶湖广布政司，为黄州府属县也。春秋战国属楚，汉为江夏郡蕲春县地；刘宋于此建浠水县及永安郡。萧梁又析置蕲水县，隋郡废，以二县属蕲州。唐初改浠水为兰溪，而省蕲水，后又改兰溪为蕲水，复迁今治，宋、元仍旧。明甲辰间仍隶蕲州，洪武己未改属黄州。”叙沿革文简事详。其书卷二，选举附医术一条，独载庞安常一人，安常名时来，安常字焉；宋元祐间人，自号蕲水道人，以医术闻淮、甸间，尝著《伤寒卒病论》及《■〈月來〉法》。弟子以邑人李百全及歙人张子充最有医名。

　　蕲水县志二十六卷首一卷清顺治十四年刊本(北京图书馆藏)

　　清刘佑修，杨继经纂。佑字云麓，曲周县人，拔贡，顺治十三年任蕲水知县，升泰州知州去。继经字治易，一字傅人，蕲水县人，顺治五年举人，十二年进士，授大理寺评事，迁刑部员外，殁于京，著有《菊庐快书》《菊庐诗文集》。蕲水沿革，据本志刘佑序谓：“蕲在秦为南郡地，在汉为蕲春邑；隋以后或称浠水，或名兰溪，称名不一。”按《蕲水县志》始于明，以本志所录旧志序考之，正德间知县胡奎创修，弘治间知县程昌重修，嘉靖间知县萧璞三修，万历间知县阎士选四修。此志增纂《阎志》后六十年事，其书于沿革、山水、建置、秩官、选举、风俗、艺文、物产诸门，搜罗甚富，补正《阎志》所缺略讹谬者多矣。

　　罗田县志八卷清康熙五十七年刊本(北京图书馆藏)

　　清张琳修，刘青震纂。琳字昆璧，镶红旗人，生员，康熙五十二年任罗田知县。青震事迹未详。据本志沿革，罗田为汉蕲春县地；梁时始名罗田县，唐废。迄元至元十二年复立，属蕲州路，明洪武九年改属黄州府。考《罗田县志》，明有嘉靖、崇祯二志，久佚。清康熙初蔡容远始为创修，体裁犹未尽备，琳仕罗田复延青震重纂，而成此志。其书志类分为八纲，曰地舆志、曰建置志、曰秩官志、曰政典志、曰选举志、曰人物志、曰艺文志、曰杂志。阅其书纪载，不免冗杂，敷辞空语过多，失之兹蔓。如山水篇，则胪列山脉之原委，水势之循迥，可谓详备矣。而秩官选举，则缺漏者多。其后乾隆间知县姜廷铭又为增补，将原书八类扩成十纲，体例乃备。

　　黄安初乘二卷明万历十三年刊本，清康熙四年增刊(北京图书馆藏)

　　明耿定向纂。定向字在伦，一字楚侗，号天台，黄安县人；按黄安为今红安县，县建于明嘉靖四十二年；后三十年定向与弟定学纂成是编，为邑志之始，故日初乘。书前有湖广督学使上海王圻序，有云：“卷目条理，血脉贯串，颇为得体。”按其书编次，分创划、规建、封域、山川、物产、赋役、牧秩、学校、选举、风俗、景贤、壶懿、文征十三门；又附古迹于山川，体裁简洽。创划，纪邑所由置，始于嘉靖时分黄冈、麻城、黄陂三县地置县；为周时之黄国地也，故曰黄安。规建，纪县城建于嘉靖四十二年，为郡二守袁福所经营，城筑四门。四十四年又建县署，隆庆三年建圣庙学宫。封域，纪隆庆三年郡二守王可大率黄冈令贾应璧，麻城令穆炜，黄陂令熊炜，勘定黄安县界，编户四十里。山川，纪黄安环山，而平原无千亩；山以仙居、先君、天台、双门、王龚为著；川有紫潭河源出沙关，松溪源出鹿皮冲，灄河一出金局关，一出黄陂站。后附古迹，记邑东二里有杏花村，西北四十四里有金局关产黄金，北三十里有圣人湖、双城塔，南八十里有天台石刻。物产，纪谷类、蔬果、禽兽、虫鱼等，而无特产。赋役，据万历间档册登载，较为可靠之资料也。牧秩，有职官表，自建县迄康熙四年止，中无遗缺一人。学校，有师儒表，分教谕、训导二项，分散职官，殊非体例。选举，则仅寥寥数页，惟纪定向之九叔乡荐庆礼。风俗，惟引《隋书》云：“黄俗尚淳质，多俭约。”数语而已。景贤，列吴应封、吴琳、詹同、邹来学等数人，以下则辑录墓志、传纪，与文征门似有混淆。壶懿，即列女传，诸传皆以贞节为重。文征选录洪武初诰勅，及邑人焦竑、耿汝愚等诗文。书后附纪邑一篇，叙建邑事，与创画有重复焉。观此志体裁文辞，尚为简核，而挂漏遗缺甚多，似为未竟之稿，清康熙四年增补本，则增补本亦未完善。

　　蕲州志八卷传抄明嘉靖八年刊本(徐家汇藏书楼藏)

　　明甘泽纂。泽字仁夫，号贞庵，蕲州人，成化丙午科举人，授苏州吴县训导，升太仓州学正。既又迁镇江府学，官至四川渠县知县，即告归里居。蕲州北周置，隋改为蕲春郡，唐复置为州，治蕲春县。宋曰蕲州蕲春郡，元为蕲州路，省蕲春县入之，明降为州。此志为泽里居时，采唐、宋以来故事辑成，时知州周美为之刻行。其书分门五十，无大纲，叙事各以类聚，不讲编例。其凡例曰：“纂编事迹，贵各从其类；如有土者皆山类，有水者，皆川类。名宦即历官之优，人物即科贡之最，隐逸者即人物之臧修，恩封者即人物所自出，武勋节孝，亦人物所崇重，悉各以类而载之。”按其议例皆为私臆，全无史法；然其采摭故实甚多，以类相从聚者，总为五十门，物以类聚，理所当然耳。而其凡例所谓：有土皆山，有水皆川；但山有胳脉，川有源流，则不可以台阜为山，陂塘为川矣；泾，渭自分，於可强耶。余观宋人所为图经体例，其分门虽多，而排次尽当，如赵抃《成都古今记》，晁公武谓其书摭故实类分百门，皆有条贯也。而泽此志自序称步趋宋人编例，今观其书则与宋人相距远矣。

　　黄梅县志九卷清顺治十七年刊本(北京图书馆藏)

　　清徐昱修，萧蕴枢纂。昱直隶永平县人，拔贡，顺治间黄梅知县。蕴枢孝感县人，举人，黄梅县教谕。按徐昱序谓：“此志告成于顺治庚子，为蕴枢总纂；分校受事者，有黄景恒、张洪纲、沈文珂、王献臣、汪流恒诸人。”其书体例，分表、志、传三纲，中析条目，颇具伦次；文辞亦严正典雅，皆出诸蕴枢手笔。按《黄梅县志》，据光绪《黄梅志》凡例云：“邑志明以前无考，嘉靖朝陈孝廉华平一帙递传，曹副使麟钞稿未梓；万历时署县曾维伦成书六卷，毁于兵。国朝顺治庚子知县徐昱访得残编于邑人吴履学(博)，萧蕴枢补苴润色，始有刊本。”则《黄梅志》刻本，实自此志始。黄梅为汉寻阳县地，刘宋时改置永兴县，隋开皇间始更今名，属蕲州。

　　湖北下荆南道志二十八卷清乾隆五年刊本(南京图书馆藏)

　　清鲁之裕修，靖道谟纂。之裕太湖县人，举人；雍正十一年以户部贵州司员外郎升授湖北布政使，分守下荆南道，兼理水利按察使司佥事。道谟号果园，黄冈县人，康熙六十年进士，授翰林院庶吉士，官至太史。下荆南道辖襄阳、郧阳、安陆三府，道治于襄阳。下荆南为湖北保障要地，历代设道于此。据本志沿革所载：“自西魏始置山南道于此处，其后唐置山南东道设节度使，领襄、泌、随、邓、均、房、复、郢、金九州；宋置京西南路安抚使于襄阳，亦犹如道也。元置江北河南道于此，属河南行中书省；明置下荆南道，领襄阳、郧阳二府，属湖广省，乾隆二年又以安陆府益之。”按道志此志始创，其书开纂于乾隆三年，越年梓成，襄、郧、安三郡之因革要害物土之宜，始汇叙于一书。其体例，首叙一道事物之大要，次分三郡纪述；总列天文志、舆地志、建设志、食货志、爵秩志、选举志、人物志、艺文志八类，凡六十四目。书首列安、襄、郧总图一，次列府州县图凡二十七，又有汉江图等十二；书图皆备，体裁庞大。其书原本，今极罕有，另有嘉庆二十一年补刻本。

　　兴都志二十四卷明嘉靖二十年修，朱丝栏抄本(上海图书馆藏)

　　明方远宜纂修。远宜修《山东通志》已著录。兴都为今钟祥县地，明睿皇懿亲出就外藩于此，厥号曰兴。武宗(正德)崩无嗣，遗诏迎世宗(嘉靖)于兴邸，嗣皇帝位。嘉靖十年升安陆为承天府，十八年世宗至承天谒显陵，定名兴都。此志纂成于嘉靖二十年，为工部尚书兼都察院右副都御史顾璘，饬湖广布政使方远宜等纂修。其书重在侈陈山川形势，陵园规制；分典制、郡邑二篇，典制篇，列府邸图三，显陵坟墓图八，分皇言、陵墓、规制、宫邸、城池诸门。郡邑篇，列图十，分开郡、登民、制用、建规、分职、征献、征文、外志、杂志九门，各系子目。此书前为蒲圻张氏无倦斋所藏，考此书当时未有付刻，惟以抄本流传。据归有光撰《震川先生集》卷五《题兴都志后》有云：“《兴都志》工部尚书顾璘奉进，圣旨以体例不合；皇考妣圣迹，有国史实录备，宝藏金匮，有不当赞书者。太仓潘德元为承天府同知，以志抄本见示。云：此志后复进呈，上以手拨去礼部，遂不敢刻行。按志止宜载陵邸殿宇，献王事不当续书；既得旨复不能改，宜见却也。”按此则原无刻本，张氏所藏此书系依抄本传抄也。按此志始见于《北京人文科学研究所藏书简目》著录为嘉靖二十一年抄本，其后《台湾公藏方志联合目录》著录为嘉靖二十一年刊本；然据归有光《题兴都志后》与《人文所简目》之著录，《台湾方志联合目录》或著录有误。

　　潜江县志二十卷首一卷清康熙三十三年刊本(北京图书馆藏)

　　清刘焕修，朱载震纂。焕陕西清涧县人，监生，康熙二十九年任潜江知县。载震字悔人，潜江县人，选贡，名士朱士尊之子，幼承家学，工文章，由选贡考取正黄旗教习，升四川石泉县知县，尝参修《四川通志》。潜江宋始置县，明始修志，据本志刘焕序云：“潜建县自宋乾德，迄今六百年矣。志之修辑，才三见焉；成化则平城崔广文，万历则邑令潘公伯和，本朝则前令王公黄湄。崔、潘二志其词略，其义简；质胜之弊，难为两贤无讥焉。王公之志，讨论详矣，辞采赡矣。”按崔、潘二志久佚无考，《王志》为知县王又旦(黄湄)创修，书未成而去；继任知县何大观复延朱士尊继纂，成于康熙壬子。及焕仕潜江　又延载震重纂；载震初尝从其父士尊纂辑前志，故此志仍用前志义例。其所叙向祀、学校、科名、职官诸门，较前志尤备。纪田赋亦精详，盖曩时纳粮名色多出，民咸病之，此志则直笔无忌。考清初赋税制度者，极可参鉴焉。查《潜江县志》，康熙壬子志，北京图书馆藏有残本，此志原本全存，久已稀少，光绪五年知县史致谟又为《续志》二十卷。

　　荆门州志三十上八卷清乾隆十九年刊本(上海图书馆藏)

　　清舒成龙纂修。成龙直隶任邱县人，乾隆八年任荆门知州，十五年升广西平乐府同知去。按本志沿革，唐始置荆门县，属荆州。明嘉靖十年升安陆为承天府，荆门为州，迄未更。荆门形势，有内方、上泉、仙居、崇惠、龙顺之胜；为楚险厄之区，历来累遭兵火，志乘累罹摧毁，传者甚稀。考县志始成于明洪武二十五年知县叶广文，有邑人李克俭为之序；再修于弘治十六年，邑人刘春为之序。万历间徐天祐创修州志十四卷，清康熙初又重修，而未梓。此志继康熙《志稿》重纂，其书所定志例，自沿革迄文苑，凡五十四门；自开纂至成书，其间颇经艰难。据成龙自序云：“始延黄冈孝廉周茂，建州进士李光泗，及明经陈鉴、胡克柔共任；又延州明经魏光辉续之，魏君素悉地理，凡山川之脉络，古迹之昭重，身历亲绘，不惮证订之劳。其后汉阳王君履泰，及其弟王君右玉一再续之，三贤均以先后下世而止。阅二年庚午，州进士古君澧许任其事，成其稿。人凡八易，岁且五更，卒蒙吾乡前达西林宰李公法，汰其冗芜，核真剔伪，始刊成书。”观其书为出诸于众手，惟每门小序为出于成龙手笔。

　　德安府志十二卷明正德十二年刊本(天一阁藏存卷一至卷三、卷八至十二)

　　明马龠纂修。龠字汝载，西充县人，正德初任德安府知府。此志龠官德安时所修，卷前有李梦阳序，称其书曰：“谱古备今，名实兼公，去取衷宏，易劝易惩。”按其序语，此志公正核实为其修志之旨，亦康海《武功志》之流焉。惜此书缺四至七卷，又无序目，无从窥其全编格例矣。考德安郡志，据《光绪府志》所录明成化间张瓒旧序有云：“郡故有志，世远莫可征；前守天台范理，正统间访故志而续之，盖四十年于兹矣。成化乙未长垣王侯玺，又为重修。”观其序语，德安正德以前已有志矣。按德安为周初郧子国地，春秋时楚分郧公阙辛，乃为楚地。秦灭楚，得郧地属南郡。其后汉、晋、唐均置州府，称江夏、安陆、安州、郧州、隋州，代各不同。宋始置德安府，元因之；明初降为州，洪武十二年复升为府，隶荆州道，领县五州一，曰安陆，曰云梦，曰孝感，曰应山，曰应城，曰隋州。

　　云梦县志十二卷清康熙七年刊本(北京图书馆藏)

　　清陈梦舟修，张奎华纂。梦舟汉军旗籍，原为福建漳州人，荫生，康熙五年任云梦知县。奎华字密庵，云梦县人，顺治甲午贡生，工文章，学宗程、朱，尝与杨宏才讲学黄州，从者甚众，著有《辟邪订讹集》诸书。云梦志乘，首自邑人邹观光(孚如)著《云梦十书》十二卷；明万历十六年邑令危以平为之刊行。此志录载其序，序云：“为文十篇，其不曰县志，而曰十书者，谓记十室之邑之事焉。”奎华之为此志，乃本十书体裁，所载云梦故实甚多，词无夸耀，行文核实。按云梦为古泽名，观古书记载，言其所在地不一，以致后世学者纷纭争论，历数千年而无定说。据《尚书》有“土梦作入”一语。《左传》云：“定公四年，楚子涉雎济江，入于云中。”又云：“宣公四年，郑夫人弃子文于梦中。”又云：“楚子与郑伯，田江南之梦。”汉司马相如谓：“楚之薮泽不一，所在薮泽，皆为云梦。”《尔雅》郭朴注云：“华容巴邱为云梦。”杜预注谓：“枝江、安陆二县皆有云梦。”本志征引以上有关云梦之记载甚繁，但无辨证。沿革谓县创始于西魏大统十六年，为汉西陵县地，以县北二十余里有西陵县废址为证。又引《汉书·地理志》载，江夏西陵县有云梦宫，汉时所建行宫以名县也。艺文志载应城程拳时《大中云梦考》，援引诸书颇富，直以今之云梦县当之。又载无名氏撰《云梦古今同异辨》，及邑人戴致庵(亨远)《云梦考》；致庵之考云梦，尤精博，而以县名云梦与《尚书》“土梦作入”一语，参差考证，则更渺不可求矣。然云梦是否确在今之县境，则如同三江之考据，数千年以来学者徒为争论，而终无以断定者也。且古书之真伪，自汉迄今，犹无全为考定，而遑论其所载三江云梦之所在者哉。

　　应城县志十二卷清雍正四年刊本(徐家汇藏书楼藏)

　　清李可宷纂修。可宷字和阳，长山县人，举人，康熙五十九年任应城知县。应城南朝宋置县，隋改曰应阳；唐复故名，清时为湖北德安府属县。邑志今传者，有康熙十年知县樊司泽修县志八卷。可宷所编此志，则事倍于《樊志》。全编凡二十一类，子目六十。所纪应城事迹，多务从实录，如纪张献忠入应城，及李自成到县设宫等事，载于沿革。而物产、山川、风俗、古迹诸门，则脱漏尚多，不若后修县志之详也。

</div>
    <div class="pagination">
<a href="稀见地方志提要_page49.html">上一页</a><span>...</span><a href="稀见地方志提要_page45.html">45</a><a href="稀见地方志提要_page46.html">46</a><a href="稀见地方志提要_page47.html">47</a><a href="稀见地方志提要_page48.html">48</a><a href="稀见地方志提要_page49.html">49</a><span class="current-page">50</span><a href="稀见地方志提要_page51.html">51</a><a href="稀见地方志提要_page52.html">52</a><a href="稀见地方志提要_page53.html">53</a><a href="稀见地方志提要_page54.html">54</a><a href="稀见地方志提要_page55.html">55</a><span>...</span><a href="稀见地方志提要_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
