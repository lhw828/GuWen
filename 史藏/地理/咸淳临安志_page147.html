<!DOCTYPE html>
<html>
<head>
    <meta charset="UTF-8">
    <title>咸淳临安志 - 第 147 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳临安志 - 第 147 页/共 177 页</h1>
    <div class="content">建隆三年吴越王建旧名广福　治平二年改今额　建炎四年改刱
　　　　　定明院
建隆三年吴越王建旧名界石　治平二年改今额
　　　　　澄寂院
清泰二年建旧名龙池　治平二年改今额自方家峪至慈云岭
　　　　　褒亲崇寿寺
在凤皇山后　绍兴十八年建十九年　赐褒亲崇寿额为刘贵妃家功德院有凤凰泉瑞应泉松云亭观音洞笔架池
题咏【吴钢诗云坳径石（齿查）齖梅枝碍竹斜旧封妃子墓残照觉王家亭砌旋风叶岩流出洞花饱参尘世味得似野僧茶】
　　　　　西莲瑞相院
显德元年吴越王建旧名西莲以本院尝产青莲华又有观间现瑞至今尚存身不惹尘钱氏造宝幢二于殿前　绍熙闲贵妃黄氏葬焉
　　　　　广慈院
干德四年吴越王建旧名广福　治平二年改今额
　　　　　宝藏院
长兴元年吴越王建有武肃王祠及碑后有古井俗名乌龙井【今五王皆祠焉】
　　　　　宁亲广福院
绍熙三年拨宝藏院前地建旧名报恩广福为淑妃陈氏香火院　绍熙四年正月改今额
　　　　　广严院
天福二年建旧名妙严　治平二年赐今额
　　　　　广恩院
开禧二年八月建赐今额
　　　　　净教院
乾道中僧如净建赐今额充贵妃蔡氏攒所
　　　　　安福禅院
淳熙四年内侍陈子常请充香火院
　　　　　西林法惠院
干德元年吴越忠懿王建旧名兴庆　大中祥符中改今额
记文【秦少游雪斋记雪斋者杭州法惠院言师之所居室之东轩也始言师开此轩汲水以为池累石以为小山又洒粉于峰峦草木之上以象飞雪之集州倅太史苏公过而爱之以为事虽类儿戏而意趣湛妙有可以发人佳兴者为名曰雪斋而去后四年公为彭城复命郡从事毕君景儒篆其名并自作诗以记之于是雪斋之名浸有闻于时士大夫喜幽寻乐胜选者过杭而不至则以为恨焉杭大州也外带涛江涨海之险内抱湖山竹林之胜其俗工巧羞质朴而尚靡丽事佛为最勤故佛宫室棋布于境中者殆千有余区其登览从游之地不可胜记然独不至雪斋则人以为恨何也苏公之才高于天下斥其弃余以为词章字画者亦皆妙绝一时读而翫之使人超然有孤举远擢之意是斋虽褊小无足取称于人而公所书诗实在其壁士大夫过杭而不能一至其地以寓目焉是岂所谓喜幽寻而乐胜选者哉以为恨焉宜矣昔李约得萧子云飞白大书萧字持归东洛遂号所寘亭为萧斋余谓后之君子将有闻雪斋之风不可得而见者矣岂特为今日之贵耶言师名法言字无择泊然潇洒人也盖能作雪斋从苏太史游则不问可知其为人　元丰三年四月十五日记】 
题咏【东坡雪斋诗君不见峨眉山西雪千里北望成都如井底春风百日吹不消五月行人如冻蚁纷纷市人争夺中谁信言公似赞公人闲热恼无处洗故向西斋作雪峰我梦扁舟适吴越长廊净院灯如月开门不见人与牛惟见空庭满山雪】
咸淳临安志卷之七十八
　志〔六十三〕
　　寺观四
　　　寺院〔城外二〕
　　　　自南山净慈至龙井
　　　　　报恩光孝禅寺【即净慈】 
显德元年建号慧日永明院
太宗皇帝赐寿宁院额　绍兴十九年改今额中毁
孝宗皇帝赐金讫成之既而　翠华临幸　嘉泰四年又毁　朝廷仍给钱重建　嘉定十三年始成闳胜甲湖山独病远汲　绍定四年主僧法熏于佛殿前凿双井　淳佑十年建千佛阁
理宗皇帝御书华严法界正遍之阁八大字　景定五年有　旨增赐田寺有慧日阁五百罗汉堂　正明二年大铁锅旧有慧日峰法华台铜迦毗罗神像铜深沙神像皆不存
记文【程内翰珌撰重建寺记西方有异域宫殿皆天化鹫岭布金园则以人力故唯以人力故则有易与艰然而愿力坚虽艰亦成就崔嵬净慈山东南推甲乙鉏荒不计年吴越号慧日道潜与延寿相仍坐教席　皇皇　太宗更号寿宁　绍兴有制追严　佑陵载易今名厄度中更佛智道容再堂应真昙密法进宝殿经营　孝皇御历赐金趣成既成　临幸震动山林　嘉泰之四埃于郁攸退谷义云载吼龙虬杰阁层空天画云浮河沙真谛辍赐　龙楼惟是罗汉之林大雄之殿费大莫兴星霜几换　嘉定庚午起禅老崧一顾慨然就振祖风尔议择材尔谦程工规置坚定一朝屹立都人骇叹谓出神力无碍广修尢奉尊者五百巨人耽耽广厦功绪方延合而未全乃以小嫌引去翩翩自尔八年住牒四传桼丹金碧迄未之圆辛巳有命以崧再至至不期年始克竣事于是湿红映地飞翠侵霄檐转鸾翎阶排雁齿星垂珠网宝殿洞于琉璃口耀璇题金椽耸乎玳瑁良由千秋纪节　召入阙庭赐号紫衣殊渥无伦椒殿邃严天赉亦均风动八表欢喜见闻施以金缯川委云蒸佛行有橐亦复自倾嗟此突兀其工匪易凡二十年始终乃备睠言佛行传佛照衣有行有法声倾一时昔去今来了无滞碍以未了故故复重来今既了故所说未了一日杖锡求我说之顾惟天赋寂蔑兴堕清幽往来钱塘诸山渺然不记岁月凡刘道真之所记顾野王之所书鸿渐之所经坤元之所志莫不披宿岚而挹爽玩夕照以含和或偕释子道人俱度风篁之岭或与高人胜士同登月桂之峰或赋归而屡宿石桥或乘兴而独瓢泠涧或遇葛翁于北坞或逢仙许于南泉或赓遵式之留题或听智僧之长笑或近见法真之张宝帐或遥詹释遇之上骊峰盖由前世曾游所愧今生失脚已而又循赤岭过慈云乃见宝盖威仪队仗云行雨布再生弥勒之峰势就形全双踞石龙之首更分余脉复过穿珠一结雷峰穹窿宝塔耸熏炉于前应护一气以中涵三阜横陈双龙后伏勿轻加于营筑庶永閟于灵奇虽然六一居士更有偈言东南地秀绝山水澄清光余杭几万家日夕闻清香烟霏四面起云雾杂芬芳其俗事宫室佛屋拟侯王五采莹丹漆四壁金焜煌上垂百宝盖宴坐以胡床南方精饮食玉粒甘露浆晨兴未饭僧日昃不敢尝惟今净慈林壑之幽宫室之盛群心之归视此偈言了无一异但未知云堂千众坐卧食息何所解入三世诸佛数千罗汉受此供养果报云何若能以了义度无边以圆教垂无穷证无生忍造不二门食息自如坐卧何歉至若诸佛以及罗汉能坚初誓化度众生消一切声利断一切疾苦满一切愿欲昆虫水旱永绝灾异山河大地悉得安宁则持畣国王大臣是名果报虽然如上庄严如上功役犹为有底禅未是离世法须于光明藏中化出白银地现七宝楼阁如光明如来方为实相一弹指顷遍满十方如山巍巍永劫不坏以此功德是为净慈邻峰唤起辩才今日同闻知见禅师俗徐氏妙崧赐号佛行禅师云○郑丞相清之撰双井记水于天壤闲无所不通然有聚焉有会焉舍望洋向若则湖者水之聚江者水之会也钱塘左江右湖湖滨江岸湖之泉皆有所丽而不克以自立方雨盈于浍瀑飞于山濯烟岚而走尘陌汪洋衍肆可渊而潴可渎而注可沚而环也至于遥岑不云平畦断遂水之行乎地中者江湖实驱而有之或未旱而绠汲匮虽灵山福地不免焉净慈为寺甲于杭负山面湖出清泚而瞰渌净宜若不啬于泉也而铿鲸击鼍千衲颐哺斋盂茗碗（汀去丁改敕）风咽月搰搰乎晨夕之供水之畔湖而私于井者不给则取余于湖山君恧焉法熏之来驭禅以律而梵矩严约众以己而缁计裕增旧灈新无一或阙定余周视其庭慨然叹曰美哉山虖之有斯剎也而犹病于汲以锡叩地而祝曰井于斯泉于斯众粲然笑谓是信有泉耶熏弗为画亟召工具畚锸斸佛殿之前鄛为双井对峙未寻而液未丈而溜及泉而濆涌既甓而泓渟不与时亏溢胥异之噫斯泉之所以异者涵翠麓之寒清窍灵源而独出非假道于江而借资于湖也其潜也如遯其见也如期深以蓄其德高以下其施其犹特立之君子而能择其人者欤是可尚已熏复崇二亭以贲其上而谒记于余余辞曰孤山六一泉实欧苏惠勤之胜迹故以泉名于湖兹泉也固非偶然者若重以记无嫌自诡于先贤乎熏口天一生水而地以六成之盖未始无配吾将进双井而友六一则孤山之泉不孤矣否则欧苏笑人寂寂于记乎何逊余无以辞因识其颠末而系之以铭云水胎于干而育于坎凌高沃深不召而感彼悍如恭以血饮兵属鞬一呼枯甃儵盈相是幻泉为法之乳寂以心法如子得哺昔泉之閟蛰于九渊垢佛渴祖为熏出焉清夏燠冬蒸云化雨泽我大地洗众生苦我笑谓熏口吸西江一滴不咽付此井双○曹松隐勋撰五百罗汉记临安都会实据形胜东连巨浸揖溟渤之空阔西接天目孕由乳之宏秀而朝背负势兼吴越覆压千里利尽南服湖山在其右一水练静名岫环迭平碧十余里旁岸皆僧坊宝社净慈山报恩光孝禅寺实居其首在钱氏时为永明寺慈化定慧师道潜居之潜有行业一时推重尝请于忠懿王求塔下金铜罗汉像会王曾梦十六大士从师而行密符请意因如其求归于精舍是知多士一旦高临于风烟之上者光景固肇于此矣是后智觉寿禅师相继住持作宗镜录等数万言为衲子指南至　圣朝　神宗皇帝以圆照禅师宗本大通禅师善本相继法席英风义概声彻上都　诏对殿中名动海内丛林之盛号为南山之冠　建炎初寺遭回禄基址坦存缁褐萧然遂为荆榛之地住山者第办粥饭已为能事无复有一毫兴建意　绍兴初　翠华巡幸蹔驻此邦士大夫往往感今怀昔访寻曩所咸欲稍复旧观日以为念会有荐湖州佛智大师道容住持众请之容既至创辟堂宇挂搭禅徒鱼鼓声闻一新爽垲又念昔金铜像梦应殊胜且无碍神通有不思议力乃劳心募化罔惮寒暑能者效勤巧者献工富者输材辩者劝施以至行商坐贾田闲着性破悭舍有整平故基创建五百大士释迦中尊金碧相鲜丹雘有度行列拱对环向序居萧散契方广之名庄严等石桥之胜榱题焕丽绕以重楹应供之相觉颜闲俱有喜色逮及宝幢花幡帐坐供器凡作佛事者靡不毕举鸠工于癸酉之夏落成于戊寅之春讫岁五周始即厥绪四方观者莫不赞叹规制雄伟像与法称大江而南得未曾有宜为　行都道场之冠塑者一僧事竟即化原夫涅盘经义谓昔五百商人采宝出海值千盗攘去并剜其目商日夜号痛欲向无所人有告之曰灵鹫佛氏能救汝苦与我重宝引汝见之商且行且舍至大林精舍佛为说法为证阿罗汉果盖其因苦愿力普摄无边散处山林分形显化作人闲福田亦所以示人从生有贪因贪受苦因苦得报回向正念具大神通成就一切者时劝化有承宣使王公继先名重一时心存诸佛善缘所在无不导众心而称首故兹胜事助缘最于他人自治木塑造裴褫修供莫不身亲惟兴隆之意岂昔因中于俨然未散处自有一种法性不然何归依向道之切也佛智尝谓予曰物之成毁率系人念之善恶彼念之不善则寺之殿宇山立岳峙蔽亏日月者可使灰飞烟灭扫地无余至念之善者慷慨欲复则瓦砾之场化为莲宇荒秽弗治倏尔金碧不疾而速日就有成其于生灭成坏变现须臾于其中闲竟亦何有然所以为不灭计者毕竟不在念外也若止于观感而化自一乡至一国被于天下后世其利益可胜言哉心法悉系于念明矣佛智履践端粹皆在正受摄相归性信于诸方屡求文于予乃摭寺废兴罗汉因果檀那资助佛智竭力及总费千万余缗叙为梗概俾览者具详众事于予文施诚不唐捐】 
题咏【陈文惠公尧佐游永明寺诗附郭山光峭若悬倚空楼殿白云巅孤轩半出青松杪颢气疑游碧汉边惜别拟留风外燕伤秋因感雨中蝉人家掩映藏渔浦岛树扶疏没水天痛饮岂同莲社客狂歌聊许竹林贤忘形且尽樽前乐休忆栖岩与济川○东坡寄本长老诗并序仆去杭五年吴中仍岁大饥疫故人往往逝去闻湖上僧舍不复往日繁丽独净慈本长老学者益盛作诗云来往三吴一梦闲故人半作冢累然独依旧社传真法要与遗民度厄年赵叟近闻还印绶竺翁先已返林泉何时策杖相携去任性逍遥不学禅　又病中独游净慈谒本长老周长官以诗见寄和云卧闻禅老入南山净扫清风五百闲我与世疏宜独住君缘诗好不容攀自知乐事年年减难得高人日日间欲问云公觅心地要知何事是无还○周邠长官诗并序窃闻子瞻学士昨日飘然单乘独出南屏回至北山穷幽览胜真得物外自适之趣邠尝诵欧阳公诗云使君厌骑从车马留山前行歌招野叟共步清林闲然明公今日之乐正得于此因成诗一章上寄云放归驺骑独寻山直入青萝翠霭闲谢客杖藜方自适阮公蜡屐许谁攀□愁白发能添老须信黄金不买闲应向林泉真得趣徜徉终日未经还○郑丞相清之双井诗水神何时生六翮飞出双泉江练白平湖浸月渺无边一笑对之成揖客辘轳初动晓星横夜卷寒琼声湱湱千年佛殿础花干十亩空庭荫修柏问泉何事逞奇观故向庭前作真泽昔年何塞今何通泉岂有心犹拣择若云泉自井中来枯甃沿山有龟拆如信地中泉自见是年何须穿土脉幡风胥动两无凭细诠此证归禅伯我方饶舌为作记了不相干劳刻画寄诗更欲结茶缘付与宗风自锤拍】
　　　　　显严院
在雷峰塔开宝中吴越王创皇妃塔遂建院后有雷峰庵郡人雷氏故居　治平二年赐显严额　宣和闲兵毁惟塔存　乾道七年重建　庆元元年塔院与显严始合为一五年重修　咸淳二年于峰顶创通元亭望湖楼
题咏【赵清献公谒广慈师诗乞得邻州乐矣哉雪峰安静此徘徊浙江莫谓音书隔一日潮音两度来时新知越州也】
　　　　　普宁寺
在雷峰塔下广顺元年建号安吴寺　大中祥符初改今额奉
成肃皇后香火有铁塔一石塔二
　　　　　净相院
显德三年吴越王建旧名瑞相　太平兴国闲改今额　绍兴初重建佛殿有无尽意阁娱客轩一段奇轩
记文【倪文节公思撰重建佛殿记繇雷峰之阴并湖而行余里许有院曰净相背负山麓面瞰平湖松竹森蔚景趣幽雅庭有杜鹃花数本特盛东坡先生所为赋诗也始余在学馆遇胜日或休沐时时游焉盖院占湖山之胜而处地最僻又距城闉不远此余所以乐数往也当是时院之堂宇虽备而佛殿自　建炎毁于兵未克修建主僧师雅指其基谓余曰吾当募众助而鼎新之期以某年成果成也君为我记之言若无甚难者虽嘉其志许之然意其役费巨未必果如期能成也自是数年余娄膺迁擢事绪滋多无须臾闲不至净相者已久去年春师雅忽造门曰曩所欲建殿今成矣许我记文敢请余疑其成之敏则往观焉轮奂一新丹雘炳焕中塑像七又图画其两旁皆极严丽顾问所以能办此者则曰吾立志既定坚忍不移隆暑祁寒不辞劳丐谒檀施不惮烦锱铢而累之日月而积之是以役费虽巨而终获如吾志余又以（□几）未暇寘思迁延踰年师雅时一造门辄伸前请最后请尢坚余益信其真能有志也人苟有志其何事不立余于此有感焉夫以余昔所尝游之地又嘉师雅之志而有感且重于食言合是三者记虽欲不作得乎院始于周显德闲钱忠懿王所刱号瑞相院至　太平兴国三年改今额　宣和中大本禅师尝敷法席　隆兴初右街僧录彦观维持其徒甲乙相嗣三世而至师雅师雅永嘉人禀质纯实多与士大夫游有足嘉者殿成于　绍熙元年三月记之刻则二年二月也○龚颐正书东坡杜鹃花诗贻主僧跋云苏文忠公赋此诗逮今百余年虽菩提寺去此不远未知孰是然此花老干萧疏亦意当时物公在颍为诗有醉翁行乐处草木亦堪敬故余于此亦云且书以贻净相院主僧绍原】 
题咏【许参政及之娱客轩诗妙景非声亦非色非色不应容粉饰东坡妙用去虚空大地山河等儿剧简斋有句添蛇足雨抹晴妆要娱客皇妃塔边净相寺破屋荆榛十年事雅师办得一片心化出宝坊全体备杰阁巍巍尊大士我已名之无尽意更拈蛇足扁东偏与师饷客为客地东坡仙去可无诗客来了此一段奇未雨未晴还举似非鬼非仙竟是谁○袁参政说友一段奇轩诗清诗冷阁更佳名一段家风太瘦生东老悬知有余乐西湖今可问前盟年来倍觉青山好老去休惊白发更欲识个中无尽意挑包急急看吾行○许参政及之和云一段奇中无尽意西湖风月契三生只今扁榜成佳话他日寻诗有旧盟得失鸡豚随日了去来凫雁逐时更痴儿尚欠梅花句已拟长歌出塞行○傅公伯寿云门外红尘走利名庵中白发任浮生羡师法窟能深入猒我诗坛已娄盟渺渺水光帘万里离离梅影雪三更何人荐取真消息试鼓瑶琴一再行○张公抑云云山烂漫本难名收拾闲情付此生出处自知无上策往来聊欲试同盟门多贤辙人便静琴锁师堂岁几更六月岸巾来借榻频游应不禁船行○陈止斋傅良云齐年兄弟更齐名商略行藏共此生自昔从君瞻马首如今输我与鸥盟读书松竹交千载曳履星辰数五更为问塞翁谁得失请无一话到留行】
　　　　　宝德院
法慧禅师开山杨和王存中舍地刱建请今额充三衙建散
圣节道场
　　　　　正觉寺
在省马院内　干德二年钱氏建旧额罗汉院太平兴国元年改赐今额
　　　　　超化院
在省马院内显德六年钱氏建塔幢见存
　　　　　兴教寺
在南屏山　开宝五年吴越王建旧名善庆　太平兴国中改今额【详见南屏山】 旧有齐云亭清旷楼米元章琴台今皆废
题咏【东坡访南屏臻师诗我识南屏金鲫鱼重来抚槛散斋余还从旧社得心印似省前生觅手书葑合平湖久芜没人经丰岁尚凋疏谁怜寂寞高常侍老去狂歌忆孟诸○杨诚斋题清旷楼诗清旷楼中夕眺闲落晖残雨两生寒楼中看尽南山了更看西湖与北山】
　　　　　广果寺
在惠因桥北　开宝八年钱忠懿王建旧额香龛　大中祥符中改今额有古佛殿　绍圣二年造　绍兴闲分省试于两浙以惠因为大试院广果为别试院惠因藏殿柱刻尚存旧志有虚悦轩栖凤轩山龛罗汉
　　　　　六通慈德院
在长耳相巷里　干佑二年吴越王建旧名惠德塔 治平二年改今额　嘉泰四年充皇子保宁军节度使攒所
　　　　　法因院
长兴四年吴越文穆王建旧额报慈　大中祥符元年改今额古屋犹存殿内有古铁塔钱王古井其水至甘遇旱不竭　嘉定十三年充　景献太子攒所
　　　　　宝林院
开宝六年钱邓王建旧额总持　治平二年改今额　乾道三年充　庄文太子攒所香火院有可赋轩
题咏【张于湖孝祥诗风光猎猎上乌巾不那西湖烂漫春借我绳床对修竹为君一洗软红尘】
　　　　　修吉寺
天成二年吴越王建旧额瑞龙　大中祥符元年
改赐额今
安穆皇后
成恭皇后
慈懿皇后
恭淑皇后攒宫皆在其地寺内有西湖奇观
　　　　　南高峰荣国寺
天福闲建元系塔院奉白龙王祠　宝佑五年福王捐施重修请富阳废寺额　咸淳六年安抚潜说友创造华光宝阁门庑斋堂亭台等屋一切整备且拓径以便登陟又买官田二百亩为僧供有五显祠
　　　　　广教院
在南山方家峪口　太平兴国二年钱邓王建旧额香剎　治平二年改今额有小南屏山
　　　　　南山昭庆寺
长兴三年吴越王建
　　　　　惠照院
天成三年吴越王建旧名天王　大中祥符元年改今额　绍兴二年
旨充　朝廷祭祀斋宫别于西南隅建院
　　　　　正济院
干德二年吴越王建旧名普门　大中祥符元年改赐今额
　　　　　永庆禅院
庆元三年建
　　　　　延长真如院
正观元年建旧名延长　治平二年改今额
　　　　　净梵院
广运中吴越王建旧名瑞峰　大中祥符元年改今额
　　　　　清修院
广顺三年吴越王建旧额烟霞　治平二年改今额有烟霞洞大如屋窈深莫见其极后晋开运元年僧弥洪遇异人指示其处中有石刻罗汉六尊钱氏别刻十二尊足成之洞有岩曰象鼻有石垂下若手曰佛手岩
　　　　　满觉院
天福四年建旧额圆兴　治平二年改今额
　　　　　水乐净化院
在烟霞岭下开运闲吴越王建名曰西关净化禅院后废额徙于南山石坞
孝宗皇帝以其地赐李因重建佛宇发土中得钱氏时寺记龛置岩石闲　咸淳三年今　太傅平章魏国公修复水乐胜概乃为葺治寺宇还其院额之旧云【详见水乐洞】 
</div>
    <div class="pagination">
<a href="咸淳临安志_page146.html">上一页</a><span>...</span><a href="咸淳临安志_page142.html">142</a><a href="咸淳临安志_page143.html">143</a><a href="咸淳临安志_page144.html">144</a><a href="咸淳临安志_page145.html">145</a><a href="咸淳临安志_page146.html">146</a><span class="current-page">147</span><a href="咸淳临安志_page148.html">148</a><a href="咸淳临安志_page149.html">149</a><a href="咸淳临安志_page150.html">150</a><a href="咸淳临安志_page151.html">151</a><a href="咸淳临安志_page152.html">152</a><span>...</span><a href="咸淳临安志_page148.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
