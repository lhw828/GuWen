<!DOCTYPE html>
<html>
<head>
    <meta charset="UTF-8">
    <title>浙江通志 - 第 525 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 525 页/共 787 页</h1>
    <div class="content">　　范叔孙【宋书本传呉郡钱塘人少而仁厚固穷济急同里范法先父母兄弟七人同时疫死惟余法先病又危笃丧尸经月不収叔孙悉备棺器亲为殡埋又同里施渊夫疾病父母死不殡同里范苗父子并亡范敬宗家口六人俱得病二人丧没亲隣畏逺莫敢营视叔孙并殡葬躬防病者并皆得全乡曲贵其义行莫有呼其名者孝建初除竟陵王国中军不就】
　　范元琰【梁书本传字伯珪钱塘人家贫惟以园蔬为业尝出行见人盗其菜元琰遽退走母问其故以其实荅母问盗者为谁答曰向所以退畏其愧耻今启其名不泄也于是母子秘之或有涉沟盗其笋者元琰因伐木为桥以渡之自是盗者大惭一乡无复草窃天监九年县令管慧辨上言义行扬州刺史临川王安辟命不至十年王拜表荐焉竟未徴卒于家时年七十】
　　五代
　　褚雅【茅山志字元道钱塘人梁术隠句曲山中轻财重施拯物无厌营田若熟以乞贫者与人共居常早起洒扫取水徧以周给觅樵薪乞人夏月种任贫人来取不计也】
　　张俨【咸淳临安志余杭人好学有贤徳不乐荣利尝开圃种瓠以所贸钱造桥俗谓葫芦桥】宋
　　焦中山【海宁县志盐官人素好义自雍熙四年尸祝许睢阳至天圣九年遂舍地祠张许并塑其像时王可回曰中山一邑义士因名其坊曰忠义】
　　俞举善【成化杭州府志钱塘人异世同居号义门眀道二年旌表门闾】
　　叶曙【西湖防览志余字杲卿钱塘人授桂州司法家故饶财诸弟尽用之而求异籍曙喟然曰家事至此繇吾禄不足以聚亲族耳汝曹何咎在桂有呉谧为象州武仪令而死其妻挈二女归闽至桂而妻又死曙哀其无归娶为二子妇焉】
　　何押録【夷坚志余杭县吏自壮嵗为小胥驯至押録持心近恕畧无过愆前后县宰深所倚信又兼领开拆之职每遇受讼牒日拂旦先坐于门一一取阅之有挟诈奸欺者以忠言反覆劝晓之曰公门不可入所陈既失实空自贻悔何益也听其言去者甚众民犯罪丽于徒刑合解府问顾其情理非重必委曲白宰就县断治其当杖者又往往谏之使寛尝置二竹筒于堂时掷三两钱或一钱于筒中诸子竟不深晓迨谢役寿终始告之曰吾免一人徒罪则投一光钱于左筒免一杖罪及谕解一讼则投一糙钱于右筒剖之皆充满无余地遂卒后十年子铸登儒科绍兴中位至执政累赠其父太子少师】
　　蒋崇仁【西谿梵隠志杭郡人居兴徳坊喜赈施每秋成诸谷即涌贵如元值售之且听籴者自量或捐与饥者终时属二弟力行好事里人徳而祀之】
　　元
　　贾执中【海宁县志字希贤与弟用中并负侠好施承父志建义塾于家奉先圣像配列诸贤后立讲堂祔从祀主备礼器仓庾庖湢所储经史百家言割赡田八百亩聘名师之教其邑之子弟隣郡之士闻风而来相与讲义洽闻咸取具于此至正十八年事闻授执中山长栝苍刘基有义塾序】
　　贾用中【万厯杭州府志执中弟海宁州黄冈人舍田百亩入儒学州牧上其事于郡先是州之人士未始有与计偕者己亥贾二子祥麟祥鳯俱中式】
　　马宣教【海宁县志宣教以行称万十一其先汴人宋靖康间扈从南迁徙居盐官黄湾里煮海致富值嵗浸羣卤丁将散去宣教出粟赈贷犹不赡变产殖以活之已而家益饶与黄冈贾氏兄弟并以赀甲一郡复起楼聚书万卷延徐一夔贝琼诸名儒教其子弟亦同贾氏义塾云时元末兵起张氏据呉方氏据越所在残破而灵泉一乡独全则宣教保障之功居多】
　　何宗实【杨维桢何宗实墓志字诚甫其先由东平徒杭遂占籍为杭人仁孝慈爱所得俸奉母外以覃于族兄宗茂同居无间言妹一人适戴氏戴没给养其家子女为之嫁娶隣妇有哭甚哀者问之丧其良人贫无以治棺即赙之他日妇至请佣以偿直曰周汝急岂望报乎妇谢而去】
　　朱景仁【两浙名贤録海宁人事父母以孝闻待宗族煦然有恩外婣亦如之交友敦相恤之义元季四方衣冠之士避地海宁者景仁悉解衣推食与同甘苦屡徴不就自号贞白道人】
　　眀
　　朱燧【杭州府志字质夫海宁人父圭以明经起家尝捐腴田以益学廪宣城贡师泰知名当世至正末道居宁之北郭燧具舟迎归其家后贡卒燧为经纪其丧捐地以葬别置田供祭明初防诏兴学杭守辟之讲艺钱塘侍御史荐于朝除粤东宁逺令】
　　柴望【成化杭州府志字宗礼钱塘人为人朴茂见义辄为有友栝苍金观者前元某州学官退居钱塘母没病不能葬以哀毁没而其妻继殒望哭曰吾友之不幸至是哉且子孱弱三丧在前吾责也乃捐赀治葬事及告于观所常往来者因得举从其先兆葬焉人义之徐一夔为作义行记】
　　孙适【万厯钱塘县志字孟传博览羣集有诗名孝亲友弟弟迪官礼部少与翰林王洪善洪家贫亲老禄薄不给适周之始终弗渝善行草尤精于素问鍼炙之术隠居甘泉里有东岩老人集】
　　刘均美【西湖防览志号阅耕钱塘人世以医名读书通大义待异母弟如同母让产悉与之洪武间以闾右徙实京师仍以医行喜居善药售不二价又喜施故四方持重价走均美市药者日无算而贫无钱走丐药者亦无算均美旦起视丐者先之而后及市者郡人许昉逰国学贫无以自给均美延之家昉死为之殡敛归其棺年九十而卒】
　　盛濂【张允修盛濂传于潜人天性至孝亲病殁哀毁几絶兄弟五人濂居长教之耕读终其身不分析比闾族党间雍雍如也宣徳四年邑大荒濂出粟六百石赈济全活甚众输金筑黄泥堰溉田三千余亩建青檀桥济人徒涉复置田为修葺费以垂永久】
　　胡琼【杭州府志号静庵临安人正统间有皇木之役前此有以是役破家者时嵗大饥民不能完公费繋狱者众琼输已资五百金以完其役里民徳之】
　　呉思敬【余杭县志余杭人好周人之急正统六年发谷一千五百石赈济饥民奉勅旌表】夏诚【成化杭州府志字与诚鄞人徙居仁和勤俭喜施而尤敦于族隣姻故防嫁族孤子女殓葬亲友之贫者十余人遇嵗俭每罄所积以贷无所责偿复值大侵饥饿盈途诚计家所余米千余石叹曰岂忍一家独饱哉乃尽出以助官赈部使者以闻正统七年锡玺书羊酒复其家仍勅有司为树门湖州墅居人自其先已冐官河禁传之子孙无觉者后有觉而陈之官将悉逮理之诚一言释千数百家之离析信义行于乡为不善每有惧诚知而中辍者乡以司直称长子醇亦以义输粟授冠带官】
　　陈昊【万厯杭州府志字宏夫仁和人初赘顾氏生子鉴妻亡昊年二十五人劝其继娶昊曰吾实有子以承祀事忍复求偶以负吾妻耶有两女弟皆贫而嫠昊为周给之甚厚】
　　蒋晖【成化杭州府志字廷晖钱塘人重友道一时同事贫不给者居停周给其有殁者复为殓殡归其柩且为经纪其后而已与妻子不免饥寒弗恤也黄养正姚震咸有学行在谪戍中晖辨其寃后皆至显官晖平生惠利人未尝有所责报亦未尝以语诸人故咸以长者称之】
　　孙显宗【富阳县志字存义惠爱霄井村人成化甲午遭歉嵗殍夫塞途捐粟二千石以赈鬻子女者赎之称贷者赠之赖以存活者不可指数事闻召至阙下欲官之坚辞乃于光禄寺赐宴授正七品冠带遣还既而复命地方官咨送其孙景南以诸生入鸿词选显宗欲其子若孙自以勤劳致富贵率景南陛辞乃已于是降勅旌表为尚义之门树坊当道】
　　王斌【旧浙江通志临安人成化二十一年助谷八百石赈荒三院题请勅建尚义坊赐以冠带】呉定逺【万厯杭州府志钱塘人尝于湖州墅孔公铨家买客桕油五十石计直当百金立劵三日发油半月归直劵成次日客寓火呉率人往救之至则油室已在焰矣客哭曰油故假本于人今何以偿之有死耳踊跃欲赴火呉急抱止之曰油既有成劵即我货矣若何与半月后来取值耳客犹未信呉因与俱归数日即措银如劵归之客拜祝曰公生贵子以报徳泣谢而去呉后生子瓒登进士官至通州守】
　　董慧【海宁县志字如鲁富而好行其徳景泰甲戌嵗饥输谷四百石成化癸巳海决民流又输六百石丁酉大饥又输千石有司例授以承事郎强之冠带力辞又输千石以为备荒计其他置义田葺文庙掩骼建桥诸善事未易枚举】
　　程瑺【杭州府志号栗夫临安人性孝友崇理学捐已地为文庙寿九十三诏赐冠带】
　　冯悦【万厯杭州府志字景和钱塘人治中有缙云施三二者以谳讼于宪司桎梏抑归有所二百金惧为途人所侮托寄于悦家施归而卒其子不知也久之悦呼其子云还之封识如故云欲让其半悦不受】
　　翁钟【呉遵晦翁钟传字子声仁和人事继母如所生有族叔亡其室贫不能自存钟养之仍周旋其子女尤亲礼贫交急患难厚施而不责其报佣有窃钟金聘其妻者妻家悔婚愿归所窃钟恻然谢无有凡环钟里居者千余家饥取食寒取衣婚姻死葬取经费俱不置劵即有劵而人负之固不较也一时贤士大夫重之号为西泠君云】
　　俞鉷【临安县志好施与嘉靖初输粟二百石济荒助濬西湖银五百两抚按上其事赠承事郎】归潩　陈昱　丁仕卿【万厯杭州府志潩字源之钱塘县南良里人前仁钱两县额办马价计毎丁出银二钱有竒潩陈牒台司请均之各邑奔走经营冈恤劳费嘉靖癸巳杭守娄志徳为议丁只徴银一分七厘九邑均无羸缩民省重赋又钱塘陈昱西壁人以两邑佥报总甲之役扰民陈牒分巡康朗康下之邑议覈戸贫富定为上中下法多寡徴银雇募充役均称便焉又上虞人丁仕卿寓杭为东里坊之社教读见防城之民惫于夫宿亦投牒当路谓官夫百七十名足备拨遣夜巡之役既戸出间架钱以召募总甲火犬而复差及保甲俾民财力两敝请俱罢免事下诸司议徼巡员役以不便其私讦仕卿挠乱成法听者不加深察严行棰楚桎梏回越者三矣万厯二年仕卿仍来杭陈请再下两邑议咸是之自是前两役悉就蠲除又虑嵗久法弛更陈牒督府徐栻树石垂逺钱塘陈善合三人为之论赞】
　　沈璋【丁养浩沈璋传字廷器号存济仁和塘西人生平慷慨好施塘西为省防巨鎭水势直泻自宋元以来民居聚散不常堪舆家谓宜于鎭之东北隅建杰阁以当水之冲璋即捐赀就古清流亭旧址辟基构材建千佛阁髙二十余丈立殿宇禅堂鬱为丛林费赀以万计里中赖以安居正徳己卯嵗大侵璋煮粥饲饥民越两月全活无算又发廪米四千余石以贷贫者次年大熟人俱倍息来偿坚却之曰吾以周贫非以邀利也焉用偿于是乡人咸称为孝义沈家子哲合州司马孙修山东右布政】
　　徐江山【钱塘县志字六桥正徳辛巳进士官尚宝卿性耿直敢言夏言与曽铣受祸无敢白其寃者江山首上疏申救陶仲文段朝用以方术得幸江山力辨其奸虽数触上怒然心知其不阿勿为罪又冯恩系狱中子行可刺血写疏自缚阙下江山力赞通政为引奏得末减其好义如此】
　　应眀徳【杭州府志字养虚海宁人嘉靖癸丑进士授刑部主事时杨继盛奏劾严嵩十罪五奸有防先下鎭抚司搒问究主者嗣发缇帅杖一百送刑部拟罪杨濒死再苏提牢皆奸党也明徳独检汤药视饮食者十四日复説尚书出之老监迁于外库或訹以重祸勿慑也】
　　钱科【钱塘县志科敦行尚义嘉靖间连嵗洊饥当事设法劝赈入粟五十石者附学入监时科已出贡捐赈独多巡按舒汀提学孔天允特请照景泰例已冠带者陞其级授正六品职不支俸科又自设粥厰拯济里民所居近渡船埠后架木桥径曲险泞多溺者科特辟所居屋直衢达河且甃石为大桥行者徳之称南桥以别于横河东西二桥科后遂以南桥为号更名其桥曰万安】
　　呉元良【两浙名贤録字子匡钱塘人性乐施以节侠自喜父没遗劵数十中属杭人者计资可千余缗元良悉召其人语曰吾书生雅不习收责事诸君各取劵去有固郤者元良勉之曰无庸俟若盈时割余以佐我酒赀不后也皆感谢去其外属呉人者赀略称是元良不知其家特造呉市中焚之语市人曰传语乡闾有负杭呉长公责者吾已焚劵无烦归直也时华亭徐相国阶督学两浙独髙元良竒士厚礼之而元良裁谢外一不涉干请亦未尝以此矜于人】
　　傅升【旧浙江通志号竹亭钱塘人眀经授王官淮安马试无子娶妾嫡不容以赠升升辞不得有姊失眀不字升即以其妾与同寝处试妻亡升仍以其妾归试后生二子初胡给谏麟谪台幕其子将之台寄二笥于升子竟溺于湖后升取二笥还麟封识宛然如故】
　　郭文范【黄汝亨郭文范传号型伯海宁人与弟友爱族子有鬻身为人隶者赎还之迎养寡姑与继母同居者三十年邑之仓大使翁煌者亏粮坐法将鬻已女为妾文范辄输金与赎兼资给归之金陵更代偿徽人呉兆大百金及廪无告老叟陈郊五年而没曰于我殡凡里族故人之不能婚葬者时时给之虑弗逮晚年作生志自号蝶栩子】
　　董钦【余杭县志少敦孝友好施与祖父遗资悉公之族党万厯十五六年间嵗侵饥馑载道米价涌至一两八钱发米三千石以赈之全活甚众三院题旌立尚义坊于县治之东南又安乐塔闗一邑文运钦因頺圮特为改建増五层为七层称一邑壮观又建文昌阁桥于南渠河以聚秀气年八十五终子汝洲绍述父志干岭地僻往来尝患虎盗为建亭观俾人有依庇濬筑龙潭便一方取汲】
　　陈灼【杭州府志昌化人国子生豁达好施赴急困然诺无茍万厯庚戌有司议造饬学宫方捐俸倡助无应者灼慨然请于令一切身任之凡费二千七百有竒旬月告成及殁祀乡贤祠】
　　周棨【富阳县志号平斋少孤兄某主家政兄死始操家务见子钱契劵年稍逺者累数千金叹曰田园亦足自给何必营营为作三布囊束于卧楼之梁或持镪偿者告曰旧契已毁不取矣万厯戊子嵗大侵煮糜十数缸陈于恩波桥以食饿者数月不倦或毙于赈所即为棺殓之】
　　陈中渐【旧浙江通志字风山海宁人为名诸生喜周人急所贷予尝焚劵不责偿市有持膺银行哭甚哀问知为里侩所欺即自探懐中银如数与之有丁氏鬻房产既受价徙矣复据之中渐怜其贫为更授价及割他产予之有韩太史者尝负中渐债已死其妻赍钱币请偿中渐谢不受某氏女坐怨家诬蔑不能自眀中渐挺身御史前白其寃年五十五卒子与郊与相并中进士赠给事中】
　　周柯【杭州府志号一巢富阳人乐于为善遇嵗歉捐粟赈饥有疾疫舍医药棺柩寒即施衣纩人有急难多方周济间有鬻妻质子者必倾赀赎之里人共推为长者】
　　俞良谟【海宁县志字龙渊好陈民间利弊一议苏盐灶之困一议豁解役之繁为公事破家没齿无怨宁民利之】
　　闗大生【旧浙江通志字玉门钱塘人性任侠家致千金随散去戚党中多赖以举火里中贫儿负急债欲鬻其妻大生代偿之使复完聚有中年患瞽不能治已去为丐延至家疗之瞽旋复眀冬寒大雪亲煮粥分给全活无算】
　　呉宪【旧浙江通志钱塘人性谨厚喜义举初徽商子弟不得与杭州试宪力请于巡盐上疏报可乃立商籍得入泮于府仁钱三学如民籍之数】
　　徐季韶【杭州府志字鹿园海宁人父辂与归有尤陆树声为同年生季韶偕两弟维绘观肄业南雍时人目为三俊戊辰海啸漂没数十万家隔江浮棺若凫雁之集季韶斥腴田数十亩埋之辛巳嵗大侵沿塘设粥厰十五所日费米三十斛又开药局救瘟疫存活甚多】
　　呉元溟【钱塘县志字澄甫事继母以孝闻女弟少寡无依迎养于家终身无间言故人程生负课千金久系元溟即代偿之崇祯庚辰嵗大饥出槖金往江右籴米五百斛悉散于亲友与同郡王道琨华亭陈继儒嘉定黄淳耀交俱有终始授光禄丞年八十二卒】
　　沈起虬　王一竒【旧浙江通志起虬字幼良仁和人崇祯辛巳嵗大饥鬻产市谷以赈有负漕而鬻女者代输漕而还其女同里王一竒亦发谷三百石以赈饥隣家为官债所迫计鬻妻女将成劵矣王又代偿三百余金竟不责报】
　　王锡衮【乡贤留祀册昌化人天启七年官霍山知县念父乞归仁厚乐施尝捐金倡率族人立祠沙干以奉祖先嵗时烝祀无阙宗党姻戚时时有所赒予未尝与贫佃较铢息崇祯十二年遇大侵出谷百余石赈济又每石减粜如常嵗里中赖以存活者甚众又置义冢地于横溪桥】
　　【国朝康熙十一年入郷贤祠】
　　章希义【乡贤留祀册富阳人慷慨好施天启中浙东大饥尽发所储廪粟分给饥民赖以全活者甚众宗族有不能婚嫁者为之捐资择配不能就学者设义塾以教之代出修脯里中有争鬬者必曰宁为刑罚所加毋为章公所短国朝康熙十五年入乡贤祠】
　　严武顺【乡贤留祀册字讱公余杭人太常大纪次子明季辛巳嵗大防武顺力请当事劝里中大姓赈粟更经画赈法俾官不烦而民普济全活无算是时山寇蜂起户不安枕武顺谋于邑长督修武备富者出财壮者効力延智勇士以保疆圉或难之武顺曰富者出财非散储也正所以保其富强者出力非借捍也先令其不为盗巳而邑借以宁三世同居家庭雍睦】
　　【国朝顺治十六年祀乡贤祠】
　　陆竒【乡贤留祀册钱塘人崇祯壬午举人仁心为质输粟赈饥多所全活建议修筑海塘破产独捐千金重建鎭海楼尤多隠徳遇色不乱解寃狱却暮夜金赎人妇女有客寄资旅亡道梗阅三载后招其子付之封识如故国朝康熈二十四年入祠】
　　国朝
　　周之官【公举事实字待玉号纯卿世居仁和以孝义称父同气五人皆友爱不析产人谓之义行周氏之官性好施与乐善不倦前眀庚辰省防大侵之官出家赀赈粥活人数千人子七人同居共防者四十年咸称棣萼堂周】
　　王兆京【乡贤留祀册仁和人家素封与两兄析产尽以资财让其兄眀末贼缚其兄子去是时产已罄无资为赎即走贼巢以身代贼取火灼其体无完肤曽道拾遗金坐守俟失者至还之御史表其庐康熙六年入祠】
　　邵泰卿【旧浙江通志字九卿钱塘人经邦曾孙明崇祯辛巳浙大饥泰卿为粥以济全活甚众乡贤留祀册族人棺久暴者泰卿捐资购地瘗之顔所居曰乐善堂以子逺平贵封如其官康熙二十四年入祠】
　　童金焰【公举事实于潜人父病祷天祈以身代父病果愈弟早殀抚遗孤如已出性好施予崇祯间嵗饥馑输粟五百石全活甚众又邑中桥梁义渡凡所修建者三费皆不下数百金行人往来称便】
　　项大章【旧浙江通志字孟钱塘人眀崇祯辛巳浙大饥为粥以食饿者同里有负国租将鬻其妻大章捐赀代输无徳色以子景襄官封文院检讨康熙二十七年祀乡贤】
　　何尔彬【乡贤留祀册于潜人顺治三年拔贡厯陞礼部祠祭司主事潜邑处万山中自县南四十里七坑尤险窄峭壁五十余丈直矗溪中其下小径盘曲几二里许行人往往失足彬鸠工筑砌竟成坦道遇早灾蠲谷倡赈人赖以安有侄十余辈教育如已子亲族待以举火者数十家邑中重构学宫独建两庑】
　　顾景祚【乡贤留祀册钱塘人顺治丙戌拔贡任寿昌学博当兵燹之后宫墙倾圯捐赀修葺设立义学请増广额改小学为中学致仕归有乡人负债鬻妻者出赀代偿老友乏嗣赠妾续后凡善事靡不为之】
　　孙伯玉【乡贤留祀册字美之富阳庠生孝友婣睦轻财好施每逢饥嵗辄发粟赈济穷民赖以全活者无数顺治初年山贼窃发所在剽掠邑令朱陞臣素知其急公好义属以抚辑贼寇伯玉即持宪檄宣布徳意贼闻俱释甲倒戈投诚分散内有饥寒切身不能存活者请发公帑散给之并竭家赀相助】
　　陈之阊【海宁县志字希亮海宁人候选兵马司正指挥幼失怙恃持躬以礼虽燕居仆妾在御无惰容倨色遇有大兴革及调遣徴发当事谘询必抗言不阿并洞悉利弊切中机宜邑中频经荒旱指囷赈饥必首倡焉或躬亲散给毋令冐漏又寒者制絮袄施之流离者廪给之亡者给棺敛之嵗以为常复于西门外捐地为义塜】
　　毛应镐【旧浙江通志字叔成仁和人少孤母擕五百金挈应镐往依族之分尊者既而不归所母欲往询应镐以为尊行也且拊我久劝母勿言族有两寡嫂迎养终身有贫不克葬无居址者悉为经理年八十一卒杭州府志子先舒好学有文名】
　　高允中【乡贤留祀册钱塘人先籍余姚遇饥嵗立粥厰于里门全活甚众施棺掩骼交亲贫者有所乞无勿应】
　　呉炌【钱塘县志字睿思四嵗母病不食炌号呼亦不食及母病稍瘥始进食一时竞传为异年十五家遭诬炌奋身庭质巡抚萧起元韪之遂得白顺治庚子嵗饥炌条议令十里置一局局设数村且捐赀为侣民不告灾又尝上巡抚范承谟七郡水利书凡万余言又代偿疁民张佛鬻妻金皆义举也】
　　许日章【海宁县志字昆生海宁人幼至孝父与母病疫刲股以进皆立愈稍长鋭意读书经史无不成诵性好施予戚族中不能葬不能婚不能举火者赒恤无筭偶入城见桎梏而呼号者数百人问其故乃欠官粮者约三千金归即倾笥倒箧尽捐所有不足更转贷以输之买仆知衣冠后不责偿更赠资使归获胠箧者素识其人赠金劝使改过以子汝霖贵歴赠光禄大夫礼部尚书】
　　陈之闇【乡贤留祀册字始升海宁贡生封光禄大夫幼失怙哀毁尽礼奉母避乱盗掖之入巢委曲劝谕盗竟解散每遇歉嵗率先煮粥以赈流离乐善好施族戚里闾咸颂其徳与人交有终始遇失言愆仪辄面折之延师教子孙仪意兼至卒年八十八康熈四十九年入祠】
　　顾伯揆【公举事实号一斋海宁人少孤贫读书励行事继母防尽色养事兄恭敬垂老无间言体先人友爱之意分授堂弟田亩俾得耕读亲知不能自存推解无徳色晚年子悦履督学山左迎养官署适当歉嵗命捐俸施赈全活甚多以悦履贵封如其官】
　　童养防【乡贤留祀册昌化人持躬长厚处众谦和捐赀修理学宫建文昌阁嵗旱蝗救济贫人甚众乡里中死无所归者买棺敛之贫鬻妻者捐金止之亲友子弟有志诵读者给以膏火勿吝】
　　汪以澄【乡贤留祀册仁和人任刑部陜西司郎中居乡多义举尝捐置祭产周防亲党凡贫不能葬及壮未有室者悉资助之赈饥施棺修学宫补祭器夏施蚊帐冬给绵衣濬川渠葺桥梁砌道路善行种种姊贫困守节餽膳金五十载不废】
　　何嘉諌【乡贤留祀册富阳县庠生性尚义道得遗金系本邑蒋生鬻产完粮者立即还之至施棺木遗骸散谷赈贫善行不可胜计友人胡绍宗疫死无所归为殡殓其家数口族人有三世骸骨暴露者捐赀购地为合葬焉】
　　裘效诚【乡贤留祀册钱塘恩贡生性孝友母殁结素缦于柩侧题曰永思庐伯兄早逝抚其遗孤成立人有急难叩其门即素不相识者必竭力以济积逋数万缗悉焚其劵不责偿遇鳏寡困乏者嵗计所需给之至施药治病掩骼埋胔行之四十年不倦以子充美官赠御史】
　　姚殿岳【乡贤留祀册字鎭公仁和人家贫教授生徒事亲孝养备至亲卒独力完丧葬并葬亲族之不能葬者七棺两次拾遗金俱候之以还失者年三十丧偶义不再娶】
　　孙有威【乡贤留祀册余杭人务笃行每逢嵗侵出粟赈饥免租贷息取贫者劵悉焚之然诺千金
　　不易】
　　葛道眀【徐元正葛道明传字元亮仁和人幼倜傥善承先志厚待宗族七世祖后子孙蕃衍咸为堪舆所惑多浮厝未葬道眀毅然独任卜葬二十余柩同学江我正搆重狱道眀营解得释与人交然诺不茍见义必为子寅中武进士选侍卫康熙四十四年道眀年八十三恭逢】
　　【圣祖仁皇帝南巡跪迎道左赐元宝蟒縀卒年九十】
　　周麟【旧浙江通志字渭濵钱塘久年十五母得竒疾三月不卧目为之眚入山遇老翁授以药草疾始愈嵗饥经画赈济推解亲族甚众子禹吉博学能文】
　　张钟发【公举事实字防生钱塘人兄弟三人钟发以已身子女无多父遗产纤毫不受客游新昌遇郑逢可夫妇负债鬻身即解槖代偿更给赀令其谋生有故人子沈国器早年聘金氏女孤贫未能娶出五十金为之婚康熙四十七年客逰嵊县适嵗侵乡民乏食即输百金为倡更劝同逰及本邑富室捐赀煮粥饥民赖之施药施棺乐善不倦寿八十有五】
　　高鸣鹤【公举事实富阳人嵗贡生授乐清训导幼年自塾归道拾遗银十二两掲单招失银者随有浦江木工陈君徳至验明给还及长婶王氏无后欲继鸣鹤为嗣鸣鹤以非应继力辞及婶殁鸣鹤曰吾义不当继而婶氏厚意不可殁乃置田供祭祀捐修文庙购参连制药施病疫者全活以千计遇嵗歉贷穷民谷石及年丰谷贱止取原借斗石不讣其价力不能偿者即焚劵不复索邑有蔡某穷困借银经商日久亏折无抵鸣鹤鬻已产代偿之至施绵衣施棺木嵗以为常】
　　沈万祥【公举事实于潜人慕义好施里有贫不能婚丧者出赀相助有负债力不能偿者即焚其劵火延族人十余家撤已屋居之并膳给焉每遇嵗饥出粟助赈有客死于途者为具棺殓造义塔于排岭头马坞庵等处分别男女收蔵胔骼邑当江浙接壤行人往来不絶洪水泛溢桥梁尽圮重建新溪渡创木桥置田亩房屋以为久逺计重修马谿桥亭口桥观正桥鳯凰桥太平桥及天井潭之景坑桥双溪口之泥钟桥复于路口建亭施茶汤冬夏无缺前后邑令皆给匾以旌其义举乡饮大宾】
　　姚际晋【公举事实字锡蕃其先自休宁徙钱塘嵗贡生母疾刲股和药以进遭父丧哀毁骨立墓在新安嵗时展省往返千里率以为常让产于诸兄已僦屋而居后诸兄中落犹子婚丧悉为经纪抚其藐孤如已子性乐善好施凡成梁治途皆缩衣食为之而不喜近名如施药饵则托之医者施絮袄则托之友朋舍棺木则托之隣姓居乡谦抑年八十子孙皆登科第犹徒步出入以子之骃官封翰林院编修弟际恒字立方仁和诸生笃学有文名著九经通论百七十卷庸言録二十四卷】
　　周垣【公举事实字舆卫仁和人年十一山寇窃发随伯兄奉毋避居萧山之金家坞寇至与母兄相失垣独擕幼侄窜泽莽间昼伏夜行越数日得达母兄所侄赖以存及析产兄子四人各使倍已之半创建宗祠刊祖训家规于内俾子孙世守其法有贫士馆于家病不能归留疗之五年终不起乃厚为殓葬恤其孤而嵗给之家设药局施病者逺近悉至凡三十年无倦色戚党赖以举火者不可胜计比邻有以所居请售垣曰吾亲见其由址构以迄落成吾焉忍居之乃给其所请之值而还其产子雍正庚戌殿试第一官修撰】
　　陈克鉴【公举事实字于人海宁人工部屯田清吏司主事宁邑学宫肇自有宋虽代加修葺然阅嵗既久渐不能支克鉴慨然身任不惜重赀捐已产设义冢骨塔于本邑十八都收无主遗骸中表闵凯度物故无嗣为理葬事三丧并举族人陈亦堂客死都门医药殡殓悉为措置复归其旅榇陈泰交中年未有家室怜其宗攴欲絶力为婚娶孀妇殳金氏糊口无赀给还伊夫所鬻产至于嵗荒施粟冬月施衣病者施药死者施棺种种善事率以为常】
　　姚士章【公举事实字斐成钱塘国子生居家孝友好行其徳康熙甲寅乙卯间值闽变浙东妇女有被寇掠者士章为设法代赎使得完聚计二百余人仁钱两邑狱舍卑湿犯人易染疾病士章请于官独输金改造又施粥给絮屡嵗不絶当事稔其贤防建育婴堂令董其事士章经理歴十二年费不足辄解囊给之无少吝省城贡院大门外旧无篷厰诸生应试候唱名者咸集于此雨淋日炙无所憩息士章始捐赀创葢迄今遂循之不废】
　　呉维桢【公举事实字左廷钱塘人性孝友好施予人有缓急呼之辄应未尝有徳色于宗族尤加厚嵗装绵衣给贫者以为常康熙甲寅闽逆煽乱民间子女被掠多索金取赎穷民无赀者呼号载道维桢立捐千金为好义者倡俾得完聚事平制府李之芳特奬异焉生平立功过格日书以自警晩年作自述二篇遗诫子孙夀八十六以子炳官封国子监学正】
　　许颐龄【公举事实字友期钱塘国子生其宗族居新安迁杭者甚众颐龄多方提贫不能婚葬者助之家素业盐其友彭吉先许惠京负盐帑力不能完颐龄倡捐代输无吝色】
　　杨士雅【公举事实字晋彦钱塘人康熙戊午武举居家孝友亲族之贫者咸周之戊子秋禾中程生来杭应试卒于逆旅贫无以殓士雅捐赀治殓且归其丧尝买一婢系所知者女询得之即令其归不问值】
　　叶正荣【公举事实字仁则钱塘人性至孝父罹疯疾衣不解带药必亲尝数载如一日养母先意承志母丧年已五句哀毁骨立水浆不入口哀感行路兄弟五人同居共防正荣秉家政毫无所私四弟早逝抚孤侄如已子于里党亲族间周恤无倦张欧氏早孀无子正荣资其衣食者三十余年尝客逰开阳途遇钱吉甫负债鬻子即解囊代偿完其父子又亲故朱龙若年老无嗣买婢赠之龙若亡复抚育遗孤俾成立焉寿至八十一而终】
　　方予泰【公举事实于潜人好周急施予嵗大饥出粟以赈全活甚众甓塘路掩遗骸修桥渡收恤孤寡敦厚姻族至捐已资以释讼先完赋以急公尤为人所乐道有司给匾旌之】
　　章煜【公举事实新城人性好解推而无徳色于邑之周王庙侧贮棺给施者数十年康熈己卯钱江泛涨见溺骸暴露即闻家堰地置义冢募人殓埋复置义田数亩付琪树庵僧以为春秋祭费邑南津桥圯于水独捐工修葺之渌川母子岭居山隘间建唐张巡祠延僧居住施舍茶汤以济行人凡遇饥馑毎乐输为绅士倡】
　　冯鼎珵【公举事实于潜人慷慨好义乡民当青黄不接时鼎珵出谷八百石计口称贷不取子息嵗以为常遇饥出粟赈济恒至数百余石嵗徴钱粮必先限全完亲友逋负力不能偿者即焚其劵他若施棺木舍葬地靡善不为】
　　孙光哲【公举事实字喆臣仁和人性孝事亲能得其欢心居忧毁几灭性至耄耋犹思慕如孺子待昆季友爱推祖宅让之后被火又撤已屋重构以庇族人康熙甲寅闽变后光哲倡率同志赎还难民数千余口仳防完聚又尝赎故人之鬻子者兼为经画生理他若焚逋劵建桥梁拯贫济困力行善事通邑号为长者】
　　方擢【公举事实字书升钱塘人太学生家世业盐于鹾政利弊尤悉康熙三十八年春】
　　【圣驾南巡擢率众迎銮召问加増盐课始末擢具陈之乃荷】
</div>
    <div class="pagination">
<a href="浙江通志_page524.html">上一页</a><span>...</span><a href="浙江通志_page520.html">520</a><a href="浙江通志_page521.html">521</a><a href="浙江通志_page522.html">522</a><a href="浙江通志_page523.html">523</a><a href="浙江通志_page524.html">524</a><span class="current-page">525</span><a href="浙江通志_page526.html">526</a><a href="浙江通志_page527.html">527</a><a href="浙江通志_page528.html">528</a><a href="浙江通志_page529.html">529</a><a href="浙江通志_page530.html">530</a><span>...</span><a href="浙江通志_page526.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
