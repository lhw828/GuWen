<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 470 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 470 页/共 479 页</h1>
    <div class="content">　　关索岭守御千户所卫南五十里。洪武二十一年，置关索岭、鸡公背二堡，寻并鸡公背入焉。二十五年，置为所，建城，以石，有门三，城周三里。亦置关岭所。

　　○关索岭即所治，滇黔通道也。洪武十五年，谕吴复等取关索岭。既又敕曰：若通关索岭，慎勿与蛮人战于岭上，当分哨直捣其巢穴，以掩袭之，使彼各救其家，不暇纠合以抗我师。其旁土寨即未能下，合兵攻之，无不克也。继而诸将克关索岭，又取其旁土寨数十。《滇程记》：鸡公背与关索岭相对，两山之趾，界以溪涧。岭凡四十三盘，至巅，有香树坡、小箐口坡、白口东坡、安笼箐坡、胡椒凹、象鼻岭，左右皆崖箐万仞，中仅有道如梁。行者忄栗且汗矣。今亦见永宁州顶营长官司。

　　○马跑泉所北十里。相传关索领兵至此，马跑泉出，因名。

　　○阿咱寨在所南。洪武十五年，吴复等攻关索岭，别将顾成克阿咱等山寨。既而蛮攻安庄，成复击破之，进击阿咱寨及围鹿角、当硬诸寨，追破慕役诸蛮贼，是也。

　　◇安南卫指挥使司东北至安庄卫百十里，南至普安卫安笼所二百二十里，西南至普安州安南所百五十里，西至普安州百六十里，北至普安州界二百五十里。自卫治至布政司三百四十里，至江南江宁府四千六百五十里，至京师七千一十四里。

　　古西南夷地。蜀汉及晋俱属兴古郡。唐为国地。宋为罗甸国地。元为普安路地，隶云南行省。明洪武二十三年，置安南卫先是，洪武十七年，置尾洒驿，属普安军民府，至是改置今卫。隶贵州都司。今亦置安南卫。

　　卫据山川之胜，扼往来之冲，指臂滇、黔，恃为襟要。

　　○安南城今卫治。《志》云：洪武十七年置尾洒驿。二十年，置尾洒递运所。二十一年，置尾洒站及尾洒堡。二十三年，置卫治江西陂。二十五年，迁治尾洒堡，因筑卫城，以石。有门四，城周四里有奇。

　　○尾洒山卫南二里。山势高耸，其巅常有云雾，土人因名尾洒，犹华言水下也。又玉枕山，在卫南一里。独秀山，在卫东一里。又东一里，有飞凤山。卫东北五里，有龙翔山。○白基山，在卫西三十二里。巍峨挺秀，旁有削壁。《志》云：卫西南五十里有白石崖。崖壁峭绝，飞泉下垂。

　　盘江山卫东三十七里。东北与安庄卫为界，石路屈曲，降陟峻险。西南至普安州百八十里，山盖诸州之望也。○爆石岩，在卫东二十里。岩崖高峻挺出，山半有泉，出石窦中，流注深潭。又清源洞，在卫东十二里，洞深旷，有清泉流出，当官道傍，行旅资焉。又朝阳洞，在卫城西南一里，岩峦高耸，林箐茂密，日出则光先照，有泉出石隙中，澄澈如练。

　　江西坡卫西南三十里，高耸宽平。洪武中，置卫于此。后迁今治。坡旁有河。洪武十五年建桥跨其上，曰江西坡桥。又江西坡铺，亦置于此。商民辐辏，无异城市。

　　○盘江卫东四十里。自云南沾益州流入界，又南入安顺府境。其间崖壁隘束，林箐障阻，纡回隐见，广不过里许。至沙麓津则上下皆迫狭，岸广中深，其流尤细而瘴疠郁蒸，行旅艰阻。嘉靖初，尝疏涤之。未几壅滞如故。《志》云：盘江自乌撒过西堡诸溪，流经皮古、毛口诸屯，合规模小溪水，至下马坡转南，入岩穴，或见或隐，下通乌泥江。似误。今详大川盘江。

　　者卜河卫东南四十里。源出普安州杨那山，曲折二百余里，至永宁州界，入于盘江。又江西坡河，自江西坡东南流，亦入于盘江。

　　○乌鸣关卫南二里山巅。下入深箐，称为奇险。洪武中，置有戍兵，俗称老鸦关。又盘江关，在卫东盘江上。其下即盘江渡，为云贵孔道。两山陡夹，水势汹涌，行者惮之。○尾洒堡，在卫城东北，又尾洒驿、尾洒站及递运所俱置于此。

　　◇毕节卫指挥使司东北至赤水卫百七十里，南至水西奢香驿百六十里，西至四川乌撒府二百五十里，北至四川镇雄府二百四十里。自卫治至布政司四百五十里，至江南江宁府九千三百九十里，至京师九千六百六十里。

　　汉属西南夷地，后属郡地。唐宋为罗鬼国地。元为八番顺元等处军民宣慰司地。明初为贵州宣慰司地。洪武十六年，始置毕节卫《志》云：洪武十五年，傅友德平乌撒诸蛮，置乌蒙卫于乌蒙境内。明年，奏请徙置于此，因毕节驿为名。隶贵州都司，领守御千户所一。今仍置毕节卫。

　　卫通道滇、蜀，控扼苗蛮。洪武中傅友德驻此，以其地宽广，四面皆夷，路当冲要，因请置今卫以保障边隅，联络形势。其后群蛮蠢动，所藉以解散奸谋，振扬武略者，恒繇于此。天启初，水西安邦彦作乱时邦彦结永宁贼奢崇明、乌撒贼安效良寇掠川贵及滇南之境，而邦彦为最强，议者谓以重兵临毕节，扼其交通四出之路，而后可以奇兵四面俱进。由贵州抵大方大方，水西贼巢，路险，贼惟恃毕节一路外通。毕节至大方不及六十里，贼所必争者也。毕节守而贼四走之路断矣。既而水西克平，果繇毕节为我所扼也。唐凤仪言：毕节诸蛮出入之所，为川、贵藩篱。自四川之镇雄乌撒永宁以迄云南沾益，其安危之故，系于毕节而已。

　　○毕节城今卫治。洪武十六年，傅友德使别将汤昭立排栅为守。二十年，始筑卫城，以石。有门四，周三里有奇。

　　○木稀山卫东四十里。崖陡峻，石磴崎岖，仅容一马，设关以守其险。《志》云：卫东一里，有青螺山。二里，有东壁山。其相接者曰崧山。又卫南二里有南霁山。北一里，曰北镇山。又北一里，曰脱颖峰，亦曰笔峰。又云峰，在卫北五里，一名灵峰。卫北百里又有石笋峰，以孤峰独立而名。

　　翠屏山卫西九十里。四时苍翠，望之如屏，与四川乌撒府接界。又七星山在卫西九十里，七星关置于此。见前重险七星关。○鼍音洞，在卫南五十里。一名响鼓洞。又丰乐原，在卫西十里，平原沃野，丰乐铺置于此。

　　○响水河卫东二里。源出四川镇雄府。东南流经此，悬崖飞瀑有声如雷。《志》云：河源有三，合流为一。南入落析水河。○落析水河，在卫南八十里。经归化、鸽鸦二关间，流入水西境，为陆广河之上源。又南加河在卫南十里，源出卫西四十里之清水塘，流入落析水。

　　七星关河卫西九十里，即盘江也。自乌撒卫流经此，两岸壁立，有七星渡。嘉靖中，改建桥于其上。下流入云南沾益州境。○威镇河，在卫东十里，上有桥，路出赤水卫。又归化河，在卫南四十里，其下流皆入水西界，合于落析水。

　　○善欲关卫南五里。又老鸦关在卫西三十里，道出乌撒。○木稀关，在木稀山上，与赤水卫接界。又北镇关，在卫北二里北镇山下。《志》云：卫西北二十里，有罗罗关。卫南八十里，又有落析关，临落析河渡。又铁锁关，在卫西南。戴金云：由四川永宁赤水以至毕节，重冈巨箐，马不成列，间关百倍。由毕节铁锁关而入，则山箐益深，道路益险，部落有名，巢居非所矣。

　　层台驿卫北六十里，接赤水卫界，川贵之通道也。《志》云：层台驿，西去乌撒三百里。○周泥驿，在卫西六十里，周泥站亦置于此。有小城，设兵戍守。又西六十里为黑章驿。入乌撒府境，又西六十里为瓦甸驿。明初太祖谕傅友德曰：云南士卒粮食少，不宜分屯。止于赤水、毕节、七星关各置一卫，黑章之北，瓦甸之南，中置一卫，如此分守，则云南道路往来无碍。谓此地也。

　　毕节驿卫东一里，隶贵州宣慰司。又毕节站亦置于此。《志》云：卫东南三十里，有归化驿。又东南三十里，曰阁鸦驿。又五十里，曰金鸡驿。又五十里，即奢香驿也。为往来之孔道。

　　守御七星关后千户所卫西七星关山上。洪武二十一年置，属乌撒卫。永乐十二年，改今属。《城邑考》：所城，洪武中置，有四门，周二里有奇。

　　◇赤水卫指挥使司东至遵义府三百里，南至毕节卫百七十里，西至镇雄府三百里，西北至永宁卫百四十里，北至普市所九十五里。自卫治至布政司五百九十里，至江南江宁府六千三百九十里，至京师九千五百六十里。

　　《禹贡》梁州南裔。汉为地。唐为蔺州地。宋为疆州地。元为永宁路地。明洪武二十二年，分置今卫，隶贵州都司，领所四。今亦置赤水卫。

　　卫连络滇、黔，藩屏川蜀，山川环峙，亦控扼处也。

　　○赤水城今卫治。洪武二十二年筑，以石。有门五，周三里有奇。

　　○雪山卫北二十里。岩高峻，亘数十里。方冬积雪，春尽始消。中通一道，置关于此，有兵戍守。又落幔山，在卫北十里，峰峦高出群山之上，如悬幔然。又海洪山，在卫西北四十里。延袤高秀，林木深密。卫北四十五里又有摩泥山，亦高峻。

　　层台山卫西南百里。山高箐密，烟雾晦冥，接毕节卫界，层台驿置于此。《志》云：卫西有香炉山。西南五十里，又有相见坡。两山相对，道经其上。行者交相望见，故名。又倒马坡，在卫西南百十里。以升陟峻险而名。○东陵山，在卫城东。水石清幽，苍翠如挹。又猿窝山，在卫城东南。山势险阻，林木蓊郁，为猿猱窟宅。《志》云：卫东有东山。又卫东北五十里，有黑泥坡，官道所经，泥泞为甚。

　　石窦岭在卫城南，与卫北雪山对峙。又曰崖山。在卫南五十里。西崖在城西，皆高耸。○水脑洞，在卫西四十二里。成化四年，讨叙州都掌蛮。别将崔由普市水脑进，是也。又西接镇雄府界，又滑石洞，在卫东南百二十里。

　　○赤水河卫城南。源自四川镇雄府，经城西五十里之红土川。东流经此，每遇雨涨，水色深赤。下流至永宁界，入永宁河，一名赤虺河。《志》云：河当川贵驿道，初以舟济，寻为浮桥。其南北近岸处，水浅流阔，船不能及岸，人犹病涉。正统中，增造小舟相维，始与岸接。其后相继修葺，在今城南。

　　杉木河卫东南五十二里。土人伐木山中，皆繇此出。又白撒溪在卫东南白撒所旁，下流皆入赤水河。又龙溪，在卫北十二里。其源曰瀑布泉，飞流成溪，东南注于赤水河。○三渡水，在卫东北七十里。水流曲折，横截官道，行者三涉。南流入赤水河。又一碗水，在卫东北四十里，泉出石隙，氵亭泓仅如一碗，虽群聚饮不竭。

　　○雪山关在卫北雪山上。又赤水河关，在卫城南一里。○石关，在卫东北八十里。又木稀关，在卫西南七十里，与毕节卫接界。

　　白崖驿在卫南白崖旁。又西南六十里，为层台驿。《里道志》：卫城南关有赤水驿。城东南又有赤水站。又阿永站，在卫南四十里。又南二十里，为阿永驿。古阿永蛮部也。旧《志》云：永宁江出于此。又有落台站，在城南百里。摩泥站，在卫北四十里，又北去永宁卫九十里。四站俱洪武十四年傅友德所建。

　　红崖囤卫东南百里，水西贼巢也。天启初，川兵克永宁，进兵追奢崇明，连克红崖、天台二寨，贼数千人迎降，遂安抚红缭四十八寨。又天启三年，贵州总兵鲁钦自遵义直入贼巢，进营红崖。红崖与天台、水脚、娄石、牛酸草等囤，素称天险。至是多为官军所破。旧《志》：赤水卫至水西大方六十里，红崖盖在大方迤北。

　　赤水前千户所在卫南百里层台山下。《志》云：赤水五千户，四在城南，惟前所置于此。洪武二十七年，筑所城，有门三，周一里有奇。

　　摩尼千户所卫北四十五里。洪武二十二年建，有石城，周一里有奇。

　　阿落密千户所卫南四十里。洪武二十七年建。有石城，周一里有奇。

　　白撒千户所卫东南七十里。洪武二十二年建，有石城，周一里有奇。

　　◇乌撒卫在乌撒府治南。洪武十五年置，属云南都司。永乐十二年，属贵州都司，领千户所一。详见四川乌撒军民府。今仍设乌撒卫，属贵州都司。

　　乌撒后千户所卫南二百四十里，在云南沾益州治西北，永乐二年置。

　　◇永宁卫在永宁司治西南。洪武四年置，属贵州都司。今详见四川永宁宣抚司。

　　普市守御千户所北至永宁卫五十里，南至赤水卫摩尼所五十里，西南至毕节卫二百四十里，西至永宁九姓长官司百二十里。自所治至布政司七百二十里，至江南江宁府四千八百八十里，至京师八千二百五十里。

　　古西南夷地。汉为地。唐属蔺州，广德中州废。元为永宁路地。明初属四川永宁宣抚司。洪武二十二年置普市所，直隶贵州都司。

　　所四山围绕，峻险如壁。明初以地当滇贵要冲，设所以莅之。控扼群蛮，为边隅之襟带。

　　○普市城即所治。《志》云：洪武二十五年建，有门二，周二里有奇。

　　○木案山所东二里，茂林修竹，横亘青翠。下平如案。洪武中，以山当南北之道，乃置所于山下。又秀林山，在所南二里，山多竹树，郁然森秀，又所北有锦屏山。

</div>
    <div class="pagination">
<a href="读史方舆纪要_page469.html">上一页</a><span>...</span><a href="读史方舆纪要_page465.html">465</a><a href="读史方舆纪要_page466.html">466</a><a href="读史方舆纪要_page467.html">467</a><a href="读史方舆纪要_page468.html">468</a><a href="读史方舆纪要_page469.html">469</a><span class="current-page">470</span><a href="读史方舆纪要_page471.html">471</a><a href="读史方舆纪要_page472.html">472</a><a href="读史方舆纪要_page473.html">473</a><a href="读史方舆纪要_page474.html">474</a><a href="读史方舆纪要_page475.html">475</a><span>...</span><a href="读史方舆纪要_page471.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
