<!DOCTYPE html>
<html>
<head>
    <meta charset="UTF-8">
    <title>山西通志 - 第 632 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 632 页/共 700 页</h1>
    <div class="content">　　易有之天造草昧君子以经纶伏惟阁下辅佐王室奄有四方当天造草昧之时极君子经纶之道凡所以经造功业考定制度者本末次第宜有成防非门下贱士所敢与闻独有一事系斯文为甚重故不得不为阁下言之自汉唐以来言良相者在汉则有萧曹丙魏在唐则有房杜姚宋数公者固有致太平之功而当时百执事之人毗助赞益者亦不为不多传记具在盖可考也夫天下大器非一人之力可举而国家所以成就人材者亦非一日之事也从古以来士身立于世必借学校教育父兄渊源师友讲习三者备而后可喻如修明堂总章必得楩楠豫章节目磥砢万牛挽致之材预为储蓄数十年之间乃能备一旦之用非若起寻丈之屋欂栌椳楔楹栻甍桷杂出于榆栁槐柏可以朝求而暮足也窃见南中大夫士归河朔者在所有之圣者之后如衍圣孔公耆旧如冯内翰叔献梁都运斗南髙户部唐卿王延州从之时辈如平阳王状元纲东明王状元鹗滨人王贲临淄李浩秦人张徽杨奂李廷训河中李献卿武安乐防固安李天翼沛县刘汝翼齐人谢良弼郑人吕大鹏山西魏璠泽人李恒简李禹翼燕人张圣俞太原张纬李谦冀致君张徳辉髙鸣孟津李蔚真定李治相人胡徳珪易州敬云中李微中山杨果东平李防西华徐世隆济阳张辅之燕人曹居一王铸浑源刘祈及其弟郁李仝平定贾廷扬杨恕济南杜仁杰洛水张中经虞乡麻革东明商挺渔阳赵着平阳赵维道汝南杨鸿河中张肃河朔勾龙嬴东胜程思温及其从弟思忠凡此诸人虽其学业操行参差不齐要之皆天民之秀有用于世者也百年以来教育讲习非不至而其所成就者无几丧乱以来三四十人而止矣夫生之难成之又难乃今不死于兵不死于饥寒造物者挈而授之维新之朝其亦有意乎无意乎诚以阁下之力使脱指使之辱息奔走之役聚养之分处之学馆之奉不必尽具饘粥足以糊口布絮足以蔽体无甚大费然施之于诸家固已骨而肉之矣他日阁下求百执事之人随左右而取之衣冠礼乐纪纲文章尽在于是将不能少助阁下萧曹丙魏房杜姚宋之功乎假而不为世用此诸人者可以立言可以立节不能泯泯黙黙以与草木同腐其所以报阁下终始生成之赐者宜何如哉阁下主盟吾道且乐得贤才而教育之一言之利一引手之劳宜不为诸生惜也
　　明
　　上杨太宰书　　　　　　　　　王云凤
　　伏惟晋位太宰窃为天下庆而不敢奉问者非敢效刘元城不通司马公书之义也以时多事端每一把笔辄长太息而止又不欲琐琐作世俗寒暄语是以因循至今近于咨文中始见陞少保益庆位益崇而志可大行也山中屡闻忠谠之言近者留王昻一疏尤为人所传诵不闻唐介初贬之时潞公有此也执事于是乎加人一等矣然介虽贬数月之间两转未久而复其殿中侍御史今王昂既不获还之青琐则推荐超陞在执事笔端焉耳他日秉史笔者书此一行岂不足以照耀古今哉每恨李文达近称贤相然恶罗伦沦落以死摈斥岳正坎坷终身而极贪之陆布政反得峻擢今文达之富贵安在哉一时快意可略也前辈影様之多后人是非之公可畏也一人私情可略也天下指视之严史氏纪载之实可畏也一身极荣极贵极富可略也每日光隂之易去过者不可复补百年歳月之无多来者未必可追可畏也且用舍之间士风所繋扶持正人则善庆而士风振奬进邪人则善沮而士风颓窃恐有奔趋富贵舚舕利达之人相见之际非称功颂徳之词则乞怜求官之语未有以直谅之言达于徳聪以古人功业望执事者故云凤敢布其愚焉惟云凤于执事可以此言进故不复忌讳云凤迂陋孤踪叠辱荐稿今防委以巡抚重寄感激之余惭惧交至久病残喘岂堪任事不敢祗受只当耕田纳税为畎畆之余民养亲读书忘歳月之不我岂有梦寐更着衣冠束带耶惟俯垂怜念纵猿鹿于林莽之外投鱼虾于浩汗之中使各得其性焉则云凤未死之年皆执事之赐也倘执事他日而南云凤尚当竹杖跨驴候门下于待隠之园或随杖履登金山之巅把酒酹江以吊千古之豪岂不快哉官之崇卑有无何足挂之齿颊间也羣盗平天下苍生之庆此固诸君子之力而执事运谋发纵知人用贤之功首受上赏然释楚之惧平吴之忧古人盖有深意而外患既宁则有识者犹未可高枕而卧也
　　答孙白谷督师书　　　　　　刘理顺
　　治愚不知兵事兹数日内连读台台筹画知贼可计日而平如武穆之殪杨么也虽然人私忧亦有愿闻于左右者大凡兵未集患无兵饷未充患无饷兵集矣饷充矣患律不明而气不肃律明矣气肃矣患权不一而众不协权一矣众协矣又患发之猛而谋不宻前此之倐进倐退倐合倐散倐胜倐败而迄无成功者坐是失也今边兵续至骄将慑心三晋输运畿南拨留部署各营灿若三辰申严叅纠势成指臂数者俱可无患矣乃此举系天下安危非直豫楚两省如药之剏剂博之孤注断不可不动出万全而徼幸于不可知之两阵间也闯新并曹其部曲疑矣能必其真为我用与伪官徧布其党与分矣能必其不互相应援乎李申狡猾窜伏山中能必其不为后患乎荆襄水乡西北士马能必其耐彼沮洳乎左师桀骜狂逞无忌能必其不懐猜惧乎之数者皆长安缙绅苦心焦思而食不下咽者也谚云囊底智不令留异日此其时矣天下事非威不强非智不获非虚不益非慎不臧故不敢避冒昧之嫌而率臆附闻仰希台鉴嘻真过计矣
　　复邢知吾书　　　　　　　　　张四维
　　在前池盐不结即将盐课查豁嘉靖七八年间有盐院题疏可验于时部覆宣大歳额发帑金补之隆庆间池盐不生盐院具奏以帑藏空竭而边供甚棘本部乃创为预责商办待池盐甚生补给之说迄今为河东大害环中条数百里间富家无故破产者十室九矣其实非法也兹承明台恻然动念祈免逋课八万固为诸商大幸若求长便则帑金纵不能补发或如邱文庄所议解盐不生将河南汝南等处用解盐引暂行淮盐河北开封等处用解盐引暂行长芦盐陜西等处用解盐引暂行灵州盐令三处解银河东运司充课待盐生复旧此亦通变一术也今歳盐花未知此时何如商困既极若将来仍责预办不惟理有不通即力亦不敷而势亦不行矣
　　与韩文书　　　　　　　　　　章　懋
　　不奉笑谈载更裘葛倾企之私与日俱积曩承手教忧时忧民深以国计为虑足见大臣身任天下之重得大易由颐厉吉之义良用嘉叹某窃以为时方多故财用匮乏欲求足国之道别无竒术须是力劝圣明躬行俭约裁省冗费而量入为出则经常之赋自无不足若侈费无节则虽头防箕敛亦无益也其次莫若访求善理财之人修刘晏之法变通有无亦可以济一时之急宋人有用淮东一路之鹾息足沿边三十万之军饷而连年不烦朝廷调度者亦唯用得其人耳但今以资格用人岂能济事若求之资格之外未必无其人也又今天下之财取于民者锱铢不遗不可以万计名为官用实无分毫入于公府而悉归私室茍能得人而钩考之皆可以充国用但非其人则不足以革而反以病民区区未敢悉陈之也先生开诚布公广益集思以古人之心为心故敢布其愚虑如此不知尊见以为何如某具疏乞归之事其老病不堪与情之不得已者前书陈述已详兹不复赘万乞垂念同年之旧特以一言达之当道成全其归则知我之恩与生我者等矣瞻望门墙无由趋拜万为国家倍培崇重以永太平之基不胜愿望之至
　　与乔宇书
　　伏惟先生以天生鸿硕若时登庸而才猷徳望名于一世訏谋枢宥之廷増重留都之势朝廷之所倚毗四方之所具瞻永绥宗社钧候万福其夙钦令闻恒切倾企思欲一瞻容色一闻绪论以慰鄙懐而弗克如愿荷防盛徳防谦礼下时赐存问非好善而忘势者能若是乎昨歳门人董生归自南雍又辱钧翰下颁加以香帕防录之贶而奬与过情且谓不肖享平格之夀三肃拜赐曷胜惶汗但书所谓平格者盖指商之六臣能保乂有殷格于皇天而多歴年数故周公以勉召公而碌碌庸流曷足与语于此哉此某所以再拜顿首而循墙逺避也来教所言盖先生之自道耳方今大驾逺巡而前星未耀四方多故万姓惊惶咸谓苞桑不繋伏莽可忧惟恐变出不虞患生所忽中外所望以扶持世教而康济时艰者惟在于先生而已先生负有为之志当可为之时必将思所以广储蓄修武备为足食足兵之计求异材结民心为制治保邦之谋于以壮皇图于不拔绵国祚于无疆则商周诸公不得专美于前矣异时推保乂之勲而享平格之夀者岂不在于先生乎因便布此以拜来教之辱
　　与高平令衞子书　　　　　　　王维桢
　　客自晋中来者颇称髙平之政崇慈悲务寛大煦煦然有古恺悌君子之遗余甚嘉之顾独念近世人情竒黠獧巧故治随之变至治正徳相接人情尚未甚浇故政宜敦大迨于今阅五六十歳矣天道三年一小变三十年一大变则人情推移可知也故体貌之遇士夫恩惠之结善刑威之待邪慝斯三者从古善治莫之能易也若一槩量物不别等级不辨良恶则善人解体而凶人掉臂积久而名败即能改服振严百姓弗惮何者习故也世亦有主严治者君子又非之放意淫刑不当其罪小过而大惩甲怒而移之乙也诗云鱼网之设鸿则离之刺不当也张衡治河间下车宻先收捕大猾郡中豪侠皆逃去他境盗贼止息大体立而先声着也故茍当其罪荆朴不犯非我所致即斧质日事谁其惩焉吾子英年茂才于一邑何有第政体民情犹须裁察斯措置不谬而张弛中窽古人有言不刚不柔敷政优优以子通于诗故数举其词告之母谓余文墨者言之迂也泉南郭君独称子不辍口与余得之人言者殊异郭君忠厚如此待子更调颂声于京师当复为言以贺
　　与弟民书　　　　　　　　　　孔天
　　春阑客绪益复无聊临清觞而增闷伏高枕以长吁乃知为贫而仕诚不得已也百泉书院背青山面绿水图书湛采花竹含晖独不得兄弟同游携手共玩虽有佳境祗搅予思山中水次嘉菜细鳞种列竒分曾不得一奉母慈吾岂食而知味也
　　与霍思斋兵部书
　　明公鸿才骏徳为世鼎臣比者膺大廷之殊简综四镇之积弛曾不旬月绰已竟绪当奏凯还朝之日兼便道归省之荣推功能之选举忠孝之光至我公为甚盛矣鄙人斗瞻于停云之余雀跃于闻风之下然而自阻趋承者实以蓬累而行者无以与乎车马之观抢榆而处者无以与乎云海之运是故高盖之门无某之迹矣然鄙人刻意铭心尽是明公之谊固无间于形迹之遐迩也想公元通在宥必体谅之
　　与沁州张清源书
　　鄙生当离索之秋辱公千里命驾两歳再及感服高谊至今未能往谢惭负门墙何可胜罪防不鄙愚陋以大制四编见教兼令校叙缘宏词奥防未易窥测及生蓬心井鉴无一日静定之休是以丹铅虽具勘赞久稽日来病起觉有心绪遂擅恣评防僭为叙说中间有一字一句一韵碍涩可换者仍乞斟酌去留须选善书者另誊一册仔细看过方可付梓小叙诚不足为重但博笑耳
　　答萧岳峯督府书　　　　　　　王家屏
　　往闻荆翁特疏谬举固己预忧坐累妨其鱼水之欢为书止之词甚恳切以为荐我非所以全我而爱之或恐其害之也无何防疏上而诘责之防果下纷纷谴斥铨省几空矣不肖草土废人诛之殛之何足怜惜乃部院大老台省诸君并以不肖干连无端受咎不肖无乃为妖星厉鬼祸众殃人者耶闻状以来股栗心塞无顔可立人世恨不即死以絶株累之端也顾念不肖即愚戅冒上何至震怒不解若此人臣一身生之惟上杀之惟上威何所不行而不于其身于其举之者又何必曲求旁引而曰此防推堪用非防议起用至以上言徳政例之乎此其中簸弄枢纽造作机械不止毒不肖一人不肖死于君则死耳宁能死于此辈则不得不强顔茍活以待斧锧之及而后敢死也夫国之大政莫大于用舍刑赏某之以不才多罪放斥之可也诛殛之亦可也而荆翁以请告归矣太宰又不安其位去矣抚镇司道以画边事触忤强御者寻端罢之逮系之矣乃要功生事误国殃民与夫跋扈飞扬恣行胸臆者曾未尝出一言片语问焉用舍刑赏舛错如是宜老成忧国者所为感慨咨嗟也顾奈何轻言去哉幸为社稷计为三镇军民计非某敢以一人之私愿依依左右也
　　答张凤磐先生书
　　客歳获奉瑶札未及报命防忝制麻自惟经术行能无一可受知主上取重荐绅之间猥被登延畀非其任瞻望阁门逡巡而不能前者数矣既承诲牍与进惓惓亦思勉自雕琢以求不爽于先进之程度而性成质定譬之木駵胶舟用乃知其不适耳夙夜图维仅仅有一去可自遂而又值盈庭聚讼举国纷嚣沸鼎风林未尝有顷刻之静也惟时丛疑积诟忧危之状所不能言而犹腼顔在列隠忍茍容污乡国衣冠为三晋山川之辱不浅每念及此愤懑塞胸慙汗霑背恨所负于门墙者不独在音候疏节而已顾一念焦劳当谁可告语者乎复轩敬田两宪使皆某肝鬲交于其入贺也得稍稍披衷愫焉因附起居并布悃欵诸所不尽统容嗣陈
　　救时急着上守东道书　　　　　辛　全
　　闻之上兵伐谋不战而屈人之兵者上也故孙子以用间为第十三篇今以贼攻我于势属逆彼犹能使人作细探我虚实结为内应者彼能饵人以利诱人以术刼人以威故耳我若是用之宁必无留侯陈平武侯诸人善谋用间者乎宁必无苏张蒯彻诸人善于辞说者乎宁必无荆轲樊于期黄盖甘于困辱以殉国者乎诚得其人各随所长而用之或使之离间贼党或使之作我内应或示贼以祸福而使之散或引贼于死地而使之陷或扬我兵威或透贼消息欲用其人勿吝厚赏又须阳辱其身方可使贼不疑贼来奸细若有父母妻子在此阴养之或明托心腹而暗用机关或善结其心而使之诱众又使去之人宻与絶小印记使之暂且从贼混乱抢掠暗里为我用事万一大兵相遇令其自露不死于兵然须厚恤其家许以大赏方得其心可为此事我则或托为神语或编为謡言歌曲或贴贼经由处所宻射贼营又写宻书上云某欲率众归降杀某人以图免死或将数头目中一头目厚送金帛令众贼相疑或数路张兵一路伏兵伏火令用间者引之自投总之变化莫测阖辟由心临事而惧好谋而成贼未有难平者也
　　答曹真予论辛复元书　　　　　髙攀龙
　　复元公圣质也见在已是吴康斋先生等辈矣说者谓康斋不及白沙透悟盖白沙于性地上穷研极究以臻一旦豁然康斋只是行谊洁修心境静乐如享现成家当者快乐受用而已然其日渐月磨私欲浄尽原与豁然者一般即敬轩先生亦不见作此様工夫至其易箦之诗谓此心惟觉性天通原是此様境界不可谓其不悟复元公再肯进此一步大儒矣但恐其质妙行敦身心已定叠得去日用已洒落得去不信有此一步只有一试法须自知之有妄想否有倚靠否若有妄想即乐亦须假物如读书亦假借也若有倚靠即敬亦是倚靠如以敬直内便不是直也弟得其乐天集如饮沆瀣不忍释手故不能奉璧更望翁台再见赐其养心录千万千万
　　国朝
　　与裴侍御希度再书　　　　　　魏象枢
　　枢不揣愚昧妄与先生讲此道者屡矣今不敢再置一辞以滋渎扰惟区区讲道之心有不得不切陈于先生者先生之讲道也自性命以迄事功本末精粗条理毕贯彚先儒语录而参以独悟可谓理学到家矣即稍带禅语亦不过向内潜养之一助先生入手原自三宗心印来何足为病如明心则佛也而吾儒亦未尝不存心炼气则仙也而吾儒亦未尝不养气大抵同体而异用耳枢虽至愚颇能解此以此而病先生将谁欺乎凡此皆枢之知而不讲非枢之讲而不知也并非枢与先生讲而恐先生不知乃先生与枢讲而恐枢有不知也窃见人心之陷于私欲者甚众学者亦不免功令申于前而不知敬刑狱绳于后而不知畏上累父母中累兄弟下累妻孥而不知耻天亦可欺君亦可欺友亦可欺而不知悔大众惘惘如梦方酣岂无贤人各扫门前雪矣只有讲道一着以寡欲为工夫以尽人伦为体用可以佐朝廷功令之所不及可以挽人心廉耻之未尽丧枢愿大而行孤须得二三同心者各自检防共为补救欲立欲达岂伊异人任哉幸先生素究性命之学必有利人济物之志吾道其不孤矣不谓先生愈讲愈大愈大愈空似浑然有合于天者然却似漠然无意于人者然先生果有自得之趣断无遗人而学天之理孔子下学而上达谅先生身体力行久矣枢虽至愚颇能解此然非枢之所以求讲于先生者也先生赐讲者六总以不落言诠意中独防为主此种道理惟孔子与顔曽辈有之孟子之教门人则不然矣且诸儒阐发之书充栋何必纷纷聚讼说元说妙辨别毫发间做三五篇好文章流传后世只要把寡欲尽伦的道理见一人则与一人讲而一人或有转相讲者十人之中或有一二人发其敬心畏心耻心悔心者以千百计之所全不既多乎区区与先生讲道之心如此而已矣读先生静中调摄之说专贴在自己身上全我神气图个却病延年此段工夫原不可少至云诚中形外言之有本枢谓内不欺心便是诚中外不欺人便是形外实不知其元妙之防也若知而故秘即是欺矣昨言薛文清语录字字讲性命必有实用枢不必得其心法而理自在天地间先生一见当自了然其诸家一切讲学格套俱可废却止存阳明致良知一语足矣至龙谿之学近禅枢不甚喜夜来看到极合枢意处辄大呼龙谿先生为知己其一曰圣学之要以无欲为主以寡欲为功寡之又寡以至于无明通公溥而圣可几矣此实际也一曰人伦天下之达道不可须臾离也其一曰吾之一身不论出处潜见当以天下为己任方是不求温饱做人的勾当方是不愧屋漏配天地宰万物的工程噫何其句句脚踏实地也先生欲枢静心三四月必有可信处料不过兀坐一室且与人省些讲说枢将预信之矣枢心白矣言止矣再讲亦祗重理前说矣勿烦再答以重愚昧幸甚
　　柬毕亮四同年
　　长者仆之畏友严师也闻贤声与岱岳齐都下绅士大夫及儿童走卒之口无异说知非邀誉者昨卓异之选与固荣不与何辱哉仆尝问客某某做得官否曰做得又问做得人否客无敢答者做官做人是一是二耶高明聊当自慰仆之畏且严益不敢稍后矣
　　答翼城师清寰书略　　　　　　党　成
　　不尊徳性不可谓道问学不道问学不可谓尊徳性若曰用力居多此学便属偏曲项平父书虽出朱子亦阳明定论中所櫽括者何可据以为的实也朱子之学居敬穷理也存心致知也存养省察也的是博文约礼家法台教摘出格物穷理四字而谓其务节目而遗原本似乎于朱子面目尚有未肖也若就原本言之则彼家之学自是着力原本者第恐彼之所谓原本者非吾之所谓原本者耳教中所指先儒经书之语何语非该贯动静而敦笃夫原本者昔朱子幼时亦曾好禅比见延平先生每有论说先生只言不是朱子再三叩请先生曰只读圣贤书便见今存养主敬许多话头皆圣贤精防所在人茍虚其心平其气去其好竒之念忘其先主之言只于四书五经性理大全中将此等话头一一领防而不敢诬为我心注脚则此道不泯可指日而了然矣倘不屑务此而醉心于传习定论等书则彼家立论将此等字眼解注一齐换过如论语博文中庸博学皆不肯解作读书大学格物只解为为善去恶令人一见即为所惑兄台不知曾于此等处看破否也正道一路也邪蹊百干也凡百异学谁不髙言原本但正之与邪所差别处只在原本上毫厘之间总之彼家皆是养神吾儒独是尽性彼家话头亦有间似吾儒者吾儒话头亦有间似彼家者世之学人始若以非而混其是久将以是而斥其非矣是在精义君子虚其心平其气只细心于圣贤书籍久当有以见之非一时笔舌所能取辨也
　　唐
　　上裴晋公啓　　　　　　　　　栁宗元
　　伏以周汉二宣中兴之业歌于大雅载在史官然而申甫作辅方召专淮夷之功魏邴谋谟辛赵致防羌之绩文武所注中外莫同伏惟相公天授皇家圣贤克合谋叶徳一以致太平入有申甫魏邴之勤出兼方召辛赵之事东取淮右北服恒阳略不代出功无与让故天下文士皆愿秉笔牍勤思虑以赞述洪烈阐大勲宗元虽败辱斥逐守在蛮裔犹欲振发枯槁决疏潢污罄效蚩鄙少佐毫发谨撰平淮夷雅二篇恐惧不敢进献私愿彻声闻于下执事庶宥罪戾以明其心出位僭言惶战交积无任踊跃屏营之至
　　上西川武元衡相公谢抚问答啓
　　某啓某愚陋狂简不知周防失于夷途陷在大罪伏匿岭下于今七年追念往愆寒心飞魄幸防在宥得自巡省岂敢彻闻于廊庙之上见志于樽俎之际以求心于万一者哉相公以含光大之徳广博渊泉之量不遗垢污先赐荣示奉读流涕以惧以悲屏营舞跃不敢宁处是将收孟明于三败责曹沬于一举俾折脇膑脚之伦得自拂饰以期效命于鞭防之下此诚大君子并容广览弃瑕录用之道也自顾孱钝无以克堪祗受大赐岂任负戴精诚之至炯然如日拜伏无路不胜惶惕轻冒威重战汗交深
　　贺中书门下平泽潞啓　　　　　杜　牧
　　某啓伏以上党之地肘京洛而履蒲津倚太原而跨河朔战国时张仪以为天下之脊建中日田恱名曰腹中之眼带甲十万籍土五州太行夷仪为其扃关健马强兵为其羽翼自逆党专有仅及一世颇闻教育实曰精强昨者凶防专地之请初陈圣主整旅之诏将下中外逺迩皆疑难攻蜂虿螳蜋颇亦自负伏惟相公上符宸断潜运庙谋仗宗社威灵驱风云雷电掌上必取彀中难逃才逾周星果枭逆首周公东征之役捷至三年宪皇淮夷之师尅闻四歳较虏防之强弱曾不等伦攷攻取之败亡何至容易若非睿算英略借箸深谋比之前脩一何逺出自此鞭笞反侧洒扫河湟大开明堂再振儒校穷天尽地皆为夀域之人赤子秀眉共老止戈之代某谬分符竹实由恩知庆快欢忭之诚倍百常品不宣
　　宋
　　与薛舍人啓　　　　　　　　　杨　亿
　　伏自光奉天恩已伸拜贺伏以舍人汾阴令族稷下名流摛词掞天聚学成海千丈磊砢材实任于栋梁十徳瑰琦器自标于瑚琏早践扬于近署久薫灼于大名羣公懐居右之慙万乗恨相得之晚调两河之兵食遂辍輶轩裁五色之诏书爰升琐闼华星列位既上应于哀乌文石分班且日趋于翔凤固已给北宫之双笔判西掖之五花思若涌泉吏将脱腕盘石尚在念祖徳之不忘青纸逺颁见王言之诞布固汤诰禹谟之可复岂元和长庆之足云某品格非高资望素浅慕义不已徒愿于执鞭受宠若惊敢希于结绶附骐骥之尾或千里之可期草凤凰之书忧一时而不借北面永伸于师事东邱岂恡于诲人庶承善诱之恩少逭旷官之责特防殊念曲示长牋仰戴重知无任下恳
　　贺文参政啓　　　　　　　　　欧阳修
　　伏以元膺制命参秉国钧爰择令辰巳谐礼上伏惟庆慰恭以某人学通系表识照几先懿文为大国之光华伟望乃一时之柱石上心所简适符赉弼之祥舆颂载喧久渇为霖之望果膺宠数式副具瞻进退羣材运诚衡之轻重调和元气登至治于升平然后正台衮以代天工列功勲而铭庙器符为元志以重熙朝某幸在陶镕惟知庆忭商秋式序歳物方成伏请上为邦家精调寝膳
　　贺文相公拜相啓
　　伏审就降命书入持宰柄伏惟庆慰恭以某官际天蕴识名世标才以文章甲贤科以忠义挺臣节华要之选翺翔逮周素蕴内充所临必最化行右蜀政贰中枢属边冦之肆狂仗使威而殄灭暂形筹略已取荡平还居庙堂副圣主仰成之意坐调鼎鼐洽羣生咸遂之和凡被陶镕皆知忭颂矧居庶列实倍常情
　　黄州回还太守毕仲逺啓　　　　苏　轼
　　五年严谴已甘鱼鸟之乡一舸生还复与缙绅之末屡将通问辄复自疑方兹入境之初遽已诲音之辱披缄惊抚己汗惶恭惟某官师帅斯民表仪多士道徳龚黄之右牢圄坐空风流王谢之间啸歌自得岂特居人之安堵固将迁客之忘归路转湖阴益聴风謡之美神驰铃下如闻謦欬之音瞻咏实劳敷宣罔既
　　明
　　答冯司理请修志啓　　　　　　王濬初
　　伏以天开形胜节台控表里山河地辟舆图册府炳旂常日月文献足徴昭代编摩允借名流岂是鲰生可参鸿制粤稽禹贡惟并冀夙号上游自入职方与宣云并称重地爰开制府兼总塞垣连数千里之金城汤池咸归四履举百万众之五符尺籍尽属中权遡建牙以来战欵修守之机张弛互用凡受钺而理得失成败之故法戒攸存借非征信之文曷着绥宁之绩时如有待文乃在兹恭惟台台学富邱坟望隆山斗南金竹箭品重楚材刻羽引商调髙郢和黄堂司理暂弭节于云中丹陛征贤伫聨班于日下适幕府创修边志书局新开推明公独主词坛史才彚集何知谫陋亦荷征求目仅一丁莫副懐铅之志胸无二酉宁堪载笔之劳矧偃蹇于棘围复蹉跎于薇省壮心犹在骥伏枥以长鸣旧殖尽荒豕渡河而莫辨讵有藏山之业比于悬市之书赖秉如椽借东里之润色兼资充栋效西观之搜罗即未窥全豹之班亦可备一狐之腋第虞塞白坐耗餐钱况未杀青敢居聘币肃兹控谢尚冀矜原以旂以旃业拜招延之命为衮为钺行观笔削之成禀仰惟殷敷宣罔既唐
　　谪龙说　　　　　　　　　　　栁宗元
　　扶风马孺子言年十五六时在泽州与羣儿戏郊亭上顷然有竒女堕地有光绎然被緅裘白纹之衷首步揺之冠贵游少年骇且恱之稍狎焉女頩尔怒曰不可吾故居钧天帝宫下上星辰呼嘘阴阳薄蓬莱羞昆仑而不即者帝以吾心侈大怒而谪来七日当复今吾虽辱尘土中非若俪也吾复且害若众恐而退遂入居佛寺讲室焉及其进取杯水饮之嘘成云气五色翛翛也因取裘反之化为白龙徊翔登天莫知其所终亦怪甚矣呜呼非其而狎其谪不可哉孺子不妄人也故记其说
　　宋
　　氷壶说　　　　　　　　　　　姚　镛
　　唐梁国公作氷壶诫以厉当官者旧万安令李东掲而名县之西斋镛朝夕处氷壶之下不知诫不在目而在心也遂为之说曰人之一身宰之者心凡身之动皆心之形大哉此心至灵至神至明至清天地自此位日月自此明四时自此运鬼神自此灵万物自此生一狥乎意则昏昏浊浊不能如鉴之澄天地日月鬼神皆为之不宁四时万物又乌乎有成无怪此身为物所撄夫惟克己复礼闲邪存诚不泊乎本灵本神本明本清而后此身表里自然如玉壶之氷故曰嗜欲将至有开必先天降时雨山川出云
　　元
　　李侯诸子名字说　　　　　　　虞　集
　　河东李侯有子若侄七人皆长矣一日悉命以名而字之曰思慎字克孝者侯之兄子也曰思谨字克忠曰思善字克敏者侯仲弟之子也曰思徳字克峻者侯之子也曰思贞字克固曰思信字克诚曰思勤字克敬者侯季弟之子也其取诸字义者盖因其性之所近而救其习之所偏以示勉励警戒之意云于是以告虞集曰愿有以申其说使昭然知所以为教者永久不忘也集曰古者筮宾而冠既冠而字则辞而祝焉礼也而集不令不足为之辞不敢当也且知子莫若父其所以命子者宜必深切而至当矣为子者受言藏之而用力焉革其所未善勉其所未能充其所未至则一言也终身行之而有余矣不然则虽使儒生数十更咻而迭喻之亦何益哉虽然集不敏忝以诵道古训为职事其敢固辞乎乃祝之曰勗尔思慎必戒必惧以事尔亲尔不克慎不孝之名将在尔身可不慎哉勗尔思谨必竞其业以事于君尔不克谨不忠之名将累尔亲可不谨哉勗尔思善善固尔有尔不加敏善曷能至勗尔思徳徳禀自天既峻且明勿亏其全贞徳之固信徳之实勉哉尔勤三思勿失既祝已又语之曰谨慎勤以行言也善与徳以得诸天而有诸己者为言也贞信以徳中之一事而为言也大抵皆文之美者也文之美者遽数之不能既其七言者又安足以尽之要其归在于能思而已箕子曰思曰睿睿作圣孟子曰思则得之不思则不得也至哉思乎一有不思则慎谨者肆而勤者惰矣善不明而徳不立矣贞者不贞而信者不信矣思之哉思之哉茍思之则忠孝而下凡百行之美无不能矣二三子思之哉终日不食以思终夜不寝以思则父命之严必能深求其意而有立于成矣然则吾见李氏之子孙福禄方来而未艾也二三子勉之哉
　　明
　　焦黄儿说　　　　　　　　　　王　邵
　　我里有鬻黄饼为生者焦其氏也年可六十余两目蒙蒙惟隙光未渐客久言旋无锥立地何弟哀之资以钱数十易黄米二三升为餈为糁淅之炮之爰成黄饼盖俗逢寒食则食之今以麦饼贵遂为常食也余里居闻其呼鬻声不絶耳每荷一具晨出晚归蔑不售询之里人曰其为黄儿不失味且无机以欺三尺故也余羡之一日中贵至郡中闾巷沟途城郭无宁地贵贱大小贤愚无帖席鸡犬无息埘或釡中泣耳而黄儿号呼声自若也又一日防警至京师戒严征调檄如雨郡为经渡处官民震怵计无出遥忆都人士坚壁何防摧只轮何防物价腾贵何若畿之民抛儿掷女弃坟庐如鹜又何若即老衲袈裟弗自保行脚僧头颅惧为斩级充首功噫嘻日出长眠夜凉咏月可复识哉于斯时也至尊宵旰肉食张皇我辈耻垒防纬尤百倍夫蚩蚩者方相对攒眉防芬不下咽而黄儿声仍自若也焦叟乎何以得此于今之世乎竒矣余益羡之思为说未遑又一日余为先人移钜珉于山谷间往督之则见羣役中蒙蒙焉荷一具者犹然焦黄儿也余于是嗔其逐蝇而又怜其走险尽易其饼以犒役卒而凂一人导之登途余心安矣将就寝闻其弟求之之音问故则焦黄儿未归也余指以处然是夕寐遂未成蚤起亟问其弟掖而归曰无恙也余喜甚当日之役卒无不忻忻舞且蹈云焦叟乎复何以得此于山谷间乎噫又竒矣而余于是不能无说也太上无为其次守朴物恶其雕智戒其凿力出于己以粟易之既罕赢箧不为荣梯理乱褎如耳目为赘耦居靡猜赫而临者亦靡奰且时方沍结何以寒谷不灾人皆墐户何以豺狼不骇神全耶天定耶鬼呵欤维皇佑之欤其视攘攘噌噌驱纳弗辨恋紫误苍失得为患百年必世种其愁根而一瞬半亩不克恬其绪况者奚啻相万欤况夫谈议抚舍之筑几同饼之画讲孝称忠元之战何如黄之吉筹兵索饷渇而掘泉奉漏沃锜果能炊无米而饱啖此脱巾之队哉焦叟乎痴而不昧贾而不贪身无累日偏长殆华胥之国无懐泰豆之民也乎余恨余之不能焦黄儿而又悲举世之焦黄儿少而不焦黄儿者多也为之说以志心师
　　河崖蛇说　　　　　　　　　　薛　瑄
　　濒河居者为予言近年有大蛇穴禹门下岩石中常束尾崖树巅垂首于河伺食鱼鼈之已而复上入穴如是者累年一日复下食于河遂不即起但尾束树端牢不可脱每其身一上下则树为起伏如弓张弛状久之树枝披折蛇堕水中数日蛇浮死水之漩隈竟不知蛇得水物贪其腥羶不舍而堕耶抑蛇为水之怪物所得欲起不能而堕也余闻之喟然曰是蛇负其险毒稔其贪婪以食于河所恃以安者尾束于树耳使树不折则其生死犹未可知惟树折身坠遂死于河此殆天理非偶然也且使蛇得水物贪其腥羶不舍而死固可为怙强贪不知止之戒使蛇为水之怪物所得而死亦可为害物必报之戒蛇恶物所不足道者但其事有近乎理故书以告来者













　　山西通志巻二百十
<史部,地理类,都会郡县之属,山西通志>
　　钦定四库全书
　　山西通志巻二百十一
　　艺文【三十　论】
　　晋
　　仓颉书契论　　　　　　　　　衞　恒
　　昔在黄帝创制造物有沮诵仓颉者始作书契以代结绳盖覩鸟迹以兴思也因而遂滋则谓之字有六义焉一曰指事上下是也二曰象形日月是也三曰谐声江河是也四曰防意武信是也五曰转注老考是也六曰假借令长是也夫指事者在上为上在下为下象形者日满月亏效其形也谐声者以为形配以声也防意者止戈为武人言为信也转注者以老夀考也假借者数言同字其声虽异文意一也自黄帝至三代其文不改及秦用篆书焚烧先典而古文絶矣汉武帝时鲁共王壊孔子宅得尚书春秋论语孝经时人以不复知有古文谓之蝌蚪书汉世秘藏希得见之魏初传古文者出于邯郸淳恒祖敬侯写淳尚书后以示淳而淳不别至正始中立三字石经转失淳法因蝌蚪之名遂效其形太康元年汲县人盗发魏襄王冢得策书十余万言按敬侯所书犹有髣髴古书亦有数种其一巻论楚事者最为工妙恒窃恱之故竭愚思以赞其美愧不足厠前贤之作冀以存古人之象焉古无别名谓之字势云黄帝之史沮诵仓颉眺彼鸟迹始作书契纪纲万事垂法立制帝典用宣质文着世爰暨暴秦滔天作戾大道既泯古文亦灭魏文好古世传邱坟歴代莫发真伪靡分大晋开元道敷训天垂其象地耀其文其文乃耀粲矣其章因声防意物有方日处君而盈其度月执臣而亏其傍云委蛇而上布星离离以舒光禾卉苯防以垂颖山岳嵳峩而连冈虫跂跂其时动鸟似飞而未观其错笔缀墨用心精专势和体均发止无间或守正循检矩折规旋或方圆靡则因事制权其曲如弓其直如矫然特出若龙腾于川森尔下颓若雨坠于天或引笔奋力若鸿雁高飞邈邈翩翩或振腕纵那若流苏悬羽靡靡緜緜是故逺而望之若朔风厉水清波漪涟就而察之有若自然信黄唐之遗迹为六艺之范先籀篆盖其子孙隶草乃其曾元覩物象以致思非言辞之所宣
　　论周大篆秦小篆
　　昔周宣王时史籀始着大篆十五篇或与古同或与古异世谓之籀书者也及平王东迁诸侯力政家殊国异而文字乖形秦始皇帝初兼天下丞相李斯乃奏益之罢不合秦文者斯作仓颉篇中车府令赵高作爰歴篇太史令胡母敬作博学篇皆取史籀大篆或颇省改所谓小篆者或曰下土人程邈为衙狱吏得罪始皇乃幽系云阳十年从狱中作大篆少者增益多者减损方者使圆圆者使方奏之始皇始皇善之出以为御史使定书或曰邈所定乃隶字也自秦壊古文有八体一曰大篆二曰小篆三曰刻符四曰虫书五曰摹印六曰署书七曰殳书八曰隶书王莽时使司空甄丰校文字部改定古文复有六书一曰古文孔氏壁中书也二曰竒字即古文而异者也三曰篆书秦篆书也四曰佐书即隶书也五曰缪篆所以摹印也六曰鸟书所以书幡信也及许慎撰说文用篆书为正以为体例最可得而论也秦时李斯号为二篆诸山及铜人铭皆斯书也汉建初中扶风曹喜少异于斯而亦称善邯郸淳师焉略究其妙韦诞师淳而不及也太和中诞为武都太守以能书留补侍中魏氏宝器铭题皆诞书也汉末又有蔡邕采斯喜之法为古今杂形然精宻闲理不如淳也邕作篆势曰鸟遗迹皇颉循圣作则制斯文体有六篆为真形要妙巧入神或文鍼列栉比龙鳞纡体放尾长短复身颓若黍稷之垂颖蕴若虫蛇之棼緼扬波震撆鹰跱鸟震延颈胁翼势似凌云或轻笔内投微本浓末若絶若连似水露绿丝凝垂下端从者如悬衡者如编杳杪邪趣不方不圆若行若飞跂跂翾翾逺而望之似鸿鹄羣游络绎迁延逼而视之端际不可得见指防不可胜原研桑不能数其结屈离娄不能覩其郤间般倕揖让而辞巧籀诵拱手而韬翰处篇籍之首目粲斌斌其可观摛华艳于纨素为学艺之范先喜文徳之懿愠作者之莫刋思字体之頫仰举大略而论旃
　　论秦隶字
　　秦既用篆奏事繁多篆字难成即令隶人佐书字汉因行之独符印玺幡信题署用篆隶书者篆之捷也上谷王次仲始作楷法至灵帝好书时多能者而师宜官为最大则一字径丈小则方寸千言甚矜其能或时不持钱诣酒家饮因书其壁雇观者以讐酒讨钱足而灭之每书辄削而焚其柎梁鹄乃益为板而饮之酒候其醉而窃其柎鹄卒以书至选部尚书宜官后为袁术将今钜鹿宋子有耿球碑是术所立其书甚工云是宜官也梁鹄奔刘表魏武帝破荆州募求鹄鹄之为选部也魏武欲为洛阳令而以为北部尉故惧而自缚诣门署军假司马在秘书以勤书自效是以今者多有鹄手迹魏武帝悬着帐中及以钉壁玩之以为胜宜官今宫殿题署多是鹄书鹄宜为大字邯郸淳宜为小字鹄谓淳得次仲法然鹄之用笔尽其势矣鹄弟子毛教于秘书今八分皆法也汉末有左子邑少与淳鹄不同然亦有名魏初有钟胡二家为行书法俱学之于刘徳升而钟氏少异然亦各有巧今大行于世云作隶势曰鸟迹之变乃惟佐隶蠲彼繁文崇此简易厥用既体相有度焕若星陈郁若云布其大径寻细不容发随事从宜靡有常制或穹隆恢廓或栉比鍼列或底平绳直或防防胶戾或长邪角趣或规旋矩折脩短相副异体同势奋笔轻举离而不絶纎波浓防错落其间若钟簴设张庭燎飞烟嶃岩嶻嵯髙下属连似崇台重宇增云冠山逺而望之若飞龙在天近而察之心乱目竒姿诡谲不可胜原研桑所不能计宰赐所不能言何草篆之足算而斯文之未宣岂体大之难覩将秘奥之不传聊竚思而议观举大较而论旃
　　论汉草字
　　汉兴而有草书不知作者姓名至章帝时齐相杜度号善作篇后有崔瑗崔实亦皆称工杜氏杀字甚安而书体微瘦崔氏甚得笔势而结字小疎农张伯英者因而专精甚巧凡家之衣帛必书而后练之临池学书池水尽黑下笔必为楷则号忩忩不暇草书寸纸不见遗至今尤宝其书韦仲将谓之草圣伯英弟文舒者次伯英又有姜孟颍梁孔达田彦和及韦仲将之徒皆伯英弟子有名于世然殊不及文舒也罗叔景赵元嗣者与伯英并时见称于西州而矜巧自与众颇惑之故英自称上比崔仲不足下方罗赵有余河间张超亦有名然虽与崔氏同州不如伯英之得其法也崔瑗作草书势曰书之兴始自颉皇写彼鸟迹以定文章爰暨末叶典籍弥繁时之多僻政之多权官事荒芜其墨翰惟作佐隶旧字是删草书之法盖又简略应时谕指用于卒廹兼功并用爱日省力纯俭之变岂必古式观其法象俯仰有仪方不中矩圆不副规抑左扬右望之若﨑竦企鸟峙志在飞移狡兽暴骇将奔未驰或防状似连珠絶而不离畜怒怫郁放逸生竒或凌邃惴栗若据髙临危旁防邪附似蜩螗挶枝絶笔收势余綖纠结若杜伯楗毒缘巇滕蛇赴穴头没尾垂是故逺而望之摧焉若沮岑崩崖就而察之一画不可移机微要妙临时从宜略举大较髣髴若斯
　　复古乡举里选论　　　　　　　衞　瓘
　　昔圣王崇贤举善而教用使朝廷徳让野无邪行诚以闾伍之政足以相检询事考言必得其善人知名不可虚求故还修其身是以崇贤而俗益穆黜恶而行弥笃斯则乡举里选者先王之令典也自兹以降此法凌迟魏氏承颠覆之运起丧乱之后人士流移考详无地故立九品之制粗具一时选用之本耳其始造也乡邑清议不拘爵位褒贬所加是为劝励犹有乡论余风中间渐染遂计资定品使天下观望惟以居位为贵人弃徳而忽道业争多少于锥刀之末伤损风俗其不细今九域同规大化方始臣等以为宜皆荡除末法一拟古制以土断定自公卿以下皆以所居为正无复悬客逺属异土者如此则同乡邻伍皆为邑里郡县之宰即以居长尽除中正九品之制使举善进才各由乡论然则下敬其上人安其教俗与政俱清化与法并济人知善否之教不在交游即华竞自息各求于己矣今除九品则宜准古制使朝臣共相举任于出才之路既博且可以厉进贤之公心覈在位之明闇诚令典也
　　崇有论　　　　　　　　　　　裴　頠
　　夫总混羣本宗极之道也方以族异庶之品也形象着分有生之体也化感错综理迹之原也夫品而为族则所禀者偏偏无自足故凭乎外资是以生而可寻所谓理也理之所体所谓有也有之所须所谓资也资有攸合所谓宜也择乎厥宜所谓情也识智既授虽出处异业黙语殊涂所以宝生存宜其情一也众理并而无害故贵贱形焉失得由乎所接故吉凶兆焉是以贤人君子知欲不可絶而交物有防观乎往复稽中定务惟夫用天之道分地之利躬其力任劳而后飨居以仁顺守以恭俭率以忠信行以敬让志无盈求事无过用乃可济乎故大建厥极绥理羣生训物垂范于是乎在斯则圣人为政之由也若乃淫抗陵肆则危害萌矣故欲衍则速患情佚则怨博擅恣则兴攻惠利则延冦可谓以厚生而失生者也悠悠之徒骇乎若兹之衅而寻艰争所缘察夫偏质有而覩简损之善遂阐贵无之议而建贱有之论贱有则必外形外形则必遗制遗制则必忽防忽防则必忘礼礼制弗存则无以为政矣众之从上犹水之居器也故兆庶之情信于所习习则心服其业业服则谓之理然是以君人必慎所教班其政刑一切之务分宅百姓各授四职能令禀命之者不肃而安忽然忘异莫有迁志况于据在三之尊懐所隆之情敦以为训者哉斯乃昏明所阶不可不审夫盈欲可损而未可絶有也过用可节而未可谓无贵也盖有讲言之具者深列有形之故盛称空无之美形器之故有征空无之义难检辨巧之文可恱似象之言足惑众聴焉溺其成说虽颇有异此心者辞不获济屈于所狎因谓虚无之理诚不可盖唱而有和多往弗反遂薄综世之务贱功烈之用高浮游之业埤经实之贤人情所殉笃夫名利于是文者衍其辞讷者赞其防染其众也是以立言借其虚无谓之妙处官不亲所司谓之雅逺奉身散其廉操谓之旷达故砥砺之风弥以陵迟放者因斯或悖吉凶之礼而忽容止之表渎弃长幼之序混漫贵贱之级其甚者至于裸裎言笑忘宜以不惜为士行又亏矣老子既着五千之文表摭秽杂之甄举静一之义有以令人释然自夷合于易之损谦艮节之防而静一守本无虚无之谓也损艮之属盖君子之一道非易之所以为体守本无也观老子之书虽博有所经而云有生于无以虚为主偏立一家之辞岂有以而然哉人之既生以保生为全全之所阶以顺感为务若味近以亏业则沈溺之衅兴懐末以忘本则天理之真减故动之所交存亡之防也夫有非有于无非无于无非无于有非有是以申纵播之而着贵无之文将以絶所非之盈谬存大善之中节收流遁于既过反澄正于胸懐宜其以无为辞而防在全有故其辞曰以为文不足若斯则是所寄之涂一方之言也若谓至理信以无为冦则偏而害当矣先贤达识以非所滞示之深论惟班固着难未足折其情孙卿雄大体抑之犹偏有所许而虚无之言日以广衍众家扇起各列其说上及造化下被万事莫不贵无所存佥同情以众固乃号凡有之理皆义之埤者薄而鄙焉辨论人伦及经明之业遂易门肆頠用矍然申其所懐而攻者盈集或以为一时口言有客幸过咸见命着文摘列虚无不亢之征若未能每事释正则无家之义弗可夺也頠退而思之虽君子宅情无求于显及其立言在乎达防而已然去圣久逺异同纷纠茍少有彷佛可以崇济先典扶明大业有益于时则惟患言之不能焉得静黙及未举一隅略示所存而已哉夫至无者无以能生故始生者自生也自生而必体有则有遗而生亏矣生以有为已分则虚无是有之所谓遗者也故养既化之有非无之所能全也理既有之众非无为之所能循也心非事也而制事必由于心然不可以制事以非事谓心为无也匠非器也而制器必由于匠然不可以制器以非器谓匠非有也是以欲收众泉之鳞非偃息之所能获也陨高墉之禽非静拱之所能捷也审投饵之用非无知之所能览也由此而观济有者皆有也虚无奚益于己有之羣生哉
　　废庄论　　　　　　　　　　　王坦之
　　荀卿称庄子蔽于天而不知人雄亦曰庄周放荡而不法何晏云鬻庄躯放虚而不周乎时变三贤之言逺有当乎夫独构之唱唱虚而莫和无感之作义偏而用寡动人由于兼忘应物在乎无心孔父非不体逺以体逺故用近顔子岂不具徳以徳备故膺教胡为其然哉不获已而然也夫自足者寡故理悬于羲农狥教者众故义申于三代道心惟微人心惟危吹万不同孰知正是虽首阳之清三黜之智磨顶之甘落毛之爱枯槁之生负石之死格诸中庸未入乎道而况下斯者乎先王知人情之难肆惧违行以致讼悼司彻之贻悔审褫带之所缘故陶铸羣生谋之未兆每摄其而为节焉使夫敦礼以崇化日用以成俗诚存而邪忘利损而竞息成功遂事百姓皆曰我自然盖善防者无怪故所遇而无滞执道以离俗孰逾于不达语道而失其为者非其道也辨徳而有其位者非其徳也言黙所未究况扬之以为风乎且即濠以寻鱼想彼之我同推显以求隐理得而情昧若夫庄生者望大庭而抚契仰弥高于不足寄积想于三篇恨我之懐未尽其言诡谲其义恢诞君子内应从我游方之外众人因借之以为薄之资然则天下之善人少不善人多庄子之利天下也少害天下也多故曰鲁酒薄而邯郸围庄生作而风俗颓礼与浮云俱征伪与利荡并肆人以克己为耻士以无措为通时无履徳之誉俗有蹈义之愆骤语赏罚不可以造次屡称无为不可与适变虽可用于天下不足以用天下人昔汉阴丈人修浑沌之术孔子以为识其一不识其二庄生之道无乃乎与夫如愚之何殊间哉若夫利而不害天之道也为而不争圣之徳也羣方所资而莫知谁氏在儒而非儒非道而有道弥贯九流元同彼我万物用之而不既亹亹日新而不朽昔吾孔老固已言之矣
</div>
    <div class="pagination">
<a href="山西通志_page631.html">上一页</a><span>...</span><a href="山西通志_page627.html">627</a><a href="山西通志_page628.html">628</a><a href="山西通志_page629.html">629</a><a href="山西通志_page630.html">630</a><a href="山西通志_page631.html">631</a><span class="current-page">632</span><a href="山西通志_page633.html">633</a><a href="山西通志_page634.html">634</a><a href="山西通志_page635.html">635</a><a href="山西通志_page636.html">636</a><a href="山西通志_page637.html">637</a><span>...</span><a href="山西通志_page633.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
