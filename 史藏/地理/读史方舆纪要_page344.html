<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 344 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 344 页/共 479 页</h1>
    <div class="content">　　庐陵县附郭。汉县，属豫章郡。后汉末，孙策于县置庐陵郡。晋后移郡治石阳县属焉。宋以后因之。隋改置吉州。仍治庐陵。自是州郡皆治此。今编户六百有三里。

　　○庐陵城《志》云：汉故县在泰和县北三十里，晋后郡徙治石阳。咸康末，太守孔伦筑郡城，即今治北六十里石阳故城也。石阳，后汉置，属豫章郡。孙吴属庐陵郡。晋末为郡治。宋、齐皆因之。隋改置吉州，又改石阳县为庐陵县。唐初仍旧。永淳初，州人刘智以郡城逼赣水，东通大山，土地湫隘，请徙今治。天中，始筑城，周二十里有奇。宋开宝中，重加缮治。绍兴三年，增垒浚濠。淳熙十一年，复因旧修葺，有九门。元至正十二年重修，裁损故城，周十三里许。二十四年，城属于明，更筑新城，截东北一隅，比于旧损三之一。东临赣水，三面凿濠。又有子城，在城内西南隅，周仅二里。成化中增修大城，万历中复增筑子城。旧有门三，外城门五。今城周九里有奇。

　　高昌废县府西五十里。本庐陵县地。三国吴分置高昌县，属庐陵郡。晋初，以庐陵县地省入石阳、高昌二县。宋仍属庐陵郡。齐、梁因之。隋省。又东昌废县，在府南，亦庐陵县地。三国吴置县，属庐陵郡。晋、宋以后因之。隋省入西昌县。唐武德五年复置，属南平州。八年，州废，县并入泰和县。旧《志》：东昌城在泰和县东北八十里，今为永和镇。镇盖在府南十五里。又口城，旧《志》在府北七十里，似误。今详见南昌府。

　　大皋城府南二十里，临赣水。即梁末李迁仕据此以拒陈霸先处。《陈书》：高州刺史李迁仕据大皋口，遣使召高凉太守冯宝，宝妻洗氏策其必反，既而迁仕果反，遣军主杜平虏将兵入赣石，城鱼梁，以逼南康，霸先使周文育击之。洗氏曰：平虏骁将也，今入赣石，与官军相距，势未得还。迁仕在栅，无能为也，请往袭之。宝从之。迁仕大败，走保宁都。盖是时迁仕与冯宝等皆帅兵援台城，在南康之北，故得以拒霸先也。俗本迁仕在栅，讹栅为州耳。《寰宇记》：大皋城，在泰和县北八十里。《泰和县志》：泰和北三十里抵庐陵县界，又北三十里有大皋渡城，盖以大皋渡名。

　　○螺山府北十里。南临赣江，宛委如螺，与城南神冈相拱揖，如主宾然，俗呼螺子山。《志》云：神冈山，在城南十里，高三百尺，回环数千步，与螺子对峙，赣江流其下，苍翠相映。○瑞华山，在府北五里，俯瞰大江。相接者曰真君山，峰峦[B18D]で，俯瞰城郭，周围十里，上祀许旌阳，因名。山后有画眉岭，势平衍，长四五里，可以屯兵。又西南为云腾岭，盘折而南，状若龙头，屏障长冈之外。《志》云：岭在府西北三里。又仁山，在府西二里。梁天监五年，高昌仁山获铜剑二，盖梁时此为高昌县地也。府西六里又有天华山，一名凤山，亦高秀，为郡治主山。迤南曰焦冈岭，习溪水经其下。

　　青原山府东南十五里。山势根盘，外望蔽亏，旁有一径，萦涧而入。中有骆驼峰、鹧鸪岭，势甚乔耸，其东曰方山。又芗城山，在府南四十里，高七十丈，周围百里，接永丰、吉水县界，亦号三县山。中一峰尤奇秀，俗称文笔峰，胡氏世居其下。宋建炎三年，金兵至庐陵，胡铨自芗城团结丁壮入城固守，既而事定，复还芗城，即此。芗，亦作香。○东门山，在府东南百里，宋景定中，邹凤集众保此，树栅架梁以拒蒙古，乡人依以免患。

　　龙须山府西四十里。峰峦律，绝顶有泉。《志》云：府西南五十余里，有武华山，一名鸦髻山，双峰峻绝，高入云汉。其西则群峰森列，环绕如城。前有香炉峰，顶平旷，可容千人。山径蹊仄险隘。宋、元间，乡人尝保此，曰枫子寨。近时民多避难其中，为贼所袭，死者甚众。又玉城山，在府西七十里，山峻极，而上平坦，泉石甚胜，亦宋、元时乡人避乱处。

　　方石岭府南百里。层峦叠嶂，石崖峭耸。宋景炎二年，文天祥自永丰引军还兴国，蒙古将李恒追之，及于方石岭，天祥败绩。岭之南有统制石，相传天祥统制巩信，亦自永丰溃还至此，为李恒所追及，信短兵接战，力不及，死之，石因以名。又廖冈岭，在府西南六十里，盘旋回合，一名曲山。唐会昌中，有廖仙姑者隐此，亦名廖仙冈。○金竹峰，在府北六十里，高约三百丈，周三十七里，两峰相峙如竹，因名。其西一山，高二百丈，周十五里，顶有巨石如笋，名石笋峰。又西为斗门峰，周二十余里。《志》云：府东南百二十里有文笔峰，文天祥居其下，因自号曰文山。

　　赤石洞在府西南。《志》云：吉州有赤石洞，唐末彭氏据为巢穴。朱梁开平四年，时吉州已为淮南所有，水军使敖骈围前吉州刺史彭之弟于此。楚军救，虏骈以归。○虎口石，《志》云：在府北百三十里，石临赣水，高三丈，上一穴，状如虎口。梁侯景之乱，交州刺史陈霸先将兵三万越海赴难，景将立栅邀之，霸先以舟排栅，而潜军出其不意，败之，即在此。

　　○赣江在府城东。自赣州府北流，经万安县折而东六十里逾泰和县，东北流八十里达郡城东。又四十里经吉水县界为吉水，又东北入临江府之峡江县而为清江。《志》云：城东江中有白鹭洲，长五六里，虽甚涨而洲不没。

　　神冈山水在府城西南。源有二：一出袁州府萍乡县界泸潇山，流百八十里至安福县，又东北流八十里，与永新水合；一自永宁县奖山、鹅岭二水通永新江，其间有永新县之抱陂等水、泰和之ッ水等水、安福之泸水诸水皆汇流而合大江。○永新水，在府南，源出永新县界，流入境，至章家渡，安福水自安福县流入焉，即泸水也。又东流四十里至府南十五里大皋渡而入赣江。

　　习溪水在府城南。源出吉塘渡，由焦冈岭东合众流，至城南，贯串城市，名长涝水，东北入大江，此为绕城南之水。又螺湖水，在城东北，自府西五里冈泠水坑发源，曲折流径云腾岭下，与沸泉合流，北折而东，有螺湖水流入焉，注于大江，此绕城西之水也。○横石水，在府西北。有二源，一出吉水县界，一出府北之大湾，流合清湖诸水，合流至三江口，横入大江。又府西六十里有井冈水，自安福县界流入，经洋江口入大江。府西七十里又有安塘水，东流数十里，曲折入三江口，以达大江。又明德水，在府南，自永丰县界流入境，有王江等水流合焉，注于大江。

　　○井冈镇府西六十里。有巡司，元至正中置。明因之。又敖城巡司，在府西八十里。相传孙叔敖故居，误也。路出永新县，旧设巡司。近时贼从湖南犯境，道出此。又富田巡司，在府南八十里，旧有富田寨，在今府西。宋绍兴九年，移寨于此，寻改巡司。《志》云：府境自方石岭而南，连亘百里，崇山峻岭，向为闽人团聚，往往恃险负隅，富田其控制处也。

　　走马塍寨在府南方山之麓。宋隆兴二年，以境内多盗，奏置今寨，寻升为巡司，后废。又府南九十里有黄茅峡隘，界接永新县，险僻多盗，宋置把截所于此。○九里岭隘，在府西七十里，山长九里，因名。其地平旷，近时尝为营垒处。又斗塘隘，在府北九十里，地界安福、吉水，兼通袁州府及新喻县，置隘于此以扼奸民转徙。又银塘岭隘，在府北百二十里，四山峭拔，路通一线，与袁州府分宜县接界。明崇祯七年，流寇犯境，官军置营于此以御之。

　　螺川驿府城南三里赣江滨。螺川递运所亦置于此。《志》云：府西六里，旧有桐山驿，南五十里有县潭驿，今皆废。○永和镇，在府南十五里，即废东昌县，为商民环聚处，有上中下三市。元置郡税司于此。明初为税课局，正德间革，后仍设税官而无定署。

　　泰和县府南八十里。东南至赣州府兴国县百五十二里，西至龙泉县百八十里。汉庐陵县地。三国吴析置西昌县，属庐陵郡。晋、宋以后因之。隋属吉州。开皇十一年，改曰泰和县。唐武德五年，置南平州治焉。八年，州废，仍属吉州，曰太和县。宋因之。元元贞初，升为太和州。明复曰泰和县。今编户二百六十里。

　　○西昌城县西三里。孙吴时县治此，晋宋因之。梁大宝三年，陈霸先讨侯景，自南康进顿西昌，是也。隋曰泰和县，一云初改安丰，后改今名，并移今治。《郡志》：唐贞元三年，县始移今所，城周五里。宋太平兴国三年，重修。元大德三年，复修筑。明洪武初，因旧城营葺，后废。正德六年重筑，又筑土城于西北郭外，寻复倾圮。十五年，砌完固。嘉靖以后，相继营治。今城周四里。

　　白石城县南五里隔江。梁大宝初，陈霸先自岭南引军讨侯景，高州刺史李迁仕拒霸先，霸先遣其将杜僧明等筑城白石拒之。迁仕亦筑城相对，既而僧明生擒迁仕。今两城旧基尚存，东谓之石城，西谓之高城。《志》云：白石城，又谓之白下。今城东门外有白下驿，自隋唐至今不改。又东昌城，旧《志》：在县东北八十里。今见庐陵县。○府山城，在县南四十里，《图经》云：陈置县，隋废。

　　○武山县西三十里。一名新山。周回六十里，傍出一峰，最高曰武婆冈，相传有武母修真于此。其余岩洞泉石，类皆奇胜。又金华山，在县西十五里，自武山发脉，蜿蜒高耸。○傅担山，在县西北三十里，极高峻，路甚隘仄，攀援转置而后可度。其西南又有石笋峰，尤峻拔。又有九龙潭及玉溪泉，泉凡四十八窍，至岩前复合为一，亦名六八泉。县西五十里又有潮山，峰峦岩洞，名胜不一。又高湖山，在县西六十里，峻绝奇耸，顶有盘石，其平如砥，非缘石扪萝不可到。

　　王山县东八十里。峻拔奇秀，旁一峰，尤尖耸，周回百余里。旧名义山。晋永嘉中，有王子瑶者得仙于此，因改今名。唐贞观初，匡智者亦修炼山中，复名匡山。又三顾山，在县南五十里，正当县治，三峰卓立，屹然相顾。下有洗马池，相传为郭子仪遗迹。其相近者曰双凤山，两峰相连，秀拔如凤。○蟠龙山，在县北三十三里，山势宛转，如龙盘然。又禾山，在县西北五十里，山势高峻，径路险厄，过者必攀援而后得达。其相近有清水岩，中宽广，可容数百人，深不可测。下有石穴，亦可容百余人，有泉自岩注入石穴中。

　　阆川岭县南八十里。两旁列峰十一，广袤三十余里。又蕉坑岭，在县南五十里，自三顾山发脉，周回七里。又城头岭，在县西四十里，上有狮子寨，下有蛟潭。又十龙岩，在县南四十里，空洞可容百余人，中有十龙井。又清水岩，在县西北五十里，广容数百人，有泉自岩麓注入石穴。○天柱冈，在县南二十里，屹若天柱，亦正当县治。又县西十里有牛吼石，赣江自黄公滩来，皆平坦，经此石则险悍，声如群牛之吼，因名。

　　○赣江在县城南。自万安县折而东流，凡六十里，逾县境，东北流八十里，入庐陵县界，而至府城南。《舆程记》：自府治南溯流百二十里，至陶金驿，又百六十里而至浩溪驿，皆县境之江道也。水流澄澈，故县有澄江之名。江中有洲，曰龙洲，在县治南。县东二里又有金鱼洲，状若游鱼。

　　云亭江在县南。一名缯水。源出赣州府兴国县界，自梁口西北流百里，至县境珠林口，入于赣江。又仙槎江，在县东南，自兴国县界小窑岭，亦西北流合大蓬江、仁善江等水而入赣江。又牛吼江，在县西南，亦曰牛吼水，出永新县拔铁山，东北流合清江，蜀水、禾溪水、上横江水，俱由县境入于赣江。

　　禾水县西五十里。源出禾山，亦名旱禾江，萦流合永新江，又合安福江，至庐陵县界，合神冈山水。又蜀水，在县东，与禾水合，水势湍急，奔泻如蜀江三峡，因名。○秀溪，在县城西，又西里许曰文溪，相对者曰武溪，下流俱注于赣江。

　　○旱禾镇县西五十里。亦曰旱禾市。有巡司，元至正中置，明洪武十四年革，十五年复故。又花石潭巡司，在县东南四十里。○白羊坳厄，在县东南，与兴国县接界，山箐蓊蔚，迂径羊肠，为闽广盗贼出没之冲。明嘉靖四十年，广寇直抵县之上模、冠朝诸处，官兵与战，败绩。万历十六年，与白羊坳之三丫左右创两堡，设官兵戍守。

　　浩溪驿县西南四十里。又淘金驿，在县东北四十里。皆滨江水驿也。又县城东旧有白下驿，今废。

　　吉水县府北四十里。北至临江府峡江县百十里，东南至永丰县九十里，西南至安福县百三十里。汉庐陵县地。三国吴析置吉阳县，仍属庐陵郡。晋、宋以后因之。隋省入庐陵县。唐因之。宋雍熙元年，析置吉水县，属吉州。元元贞初，升为吉水州。明初复为县。今编户四百三十二里。

　　○吉阳故城县东北百二十里。孙吴置县治此，以在吉水之阳而名。隋省。宋白曰：隋开皇十年，省县入庐陵。大业中，分庐陵水东十一乡为吉水县。唐初仍废。南唐时为吉水场。保大八年，升为县。胡氏曰：宋白误也。县盖宋置于今治，筑城，周四里，后废。明正德六年，始筑城，以砖石，寻圮于淫潦，修复未既，赣水涨溢，复毁。十六年重筑，包以砖石，完固逾旧。后屡经修缮。今城周六里有奇。《志》云：县东北二十里有石阳废县，今见庐陵故城。

　　○东山县东二十里。绵亘二百余里。刘智请移郡，谓东通大山，即此。上有田可耕，茶药可采，山之阳有瀑布，悬流凡数百丈。其相近有中华山，一峰秀出，如悬钟然。○凤山，在县东五里。山半有凤凰岩，瀑布自岩而下，达于文江。又甘露山，在县东二里，旧名虎丘山。宋绍兴初，甘露降其上，因名。

　　西山县西南八十里。重冈叠，若屏障然。其间一峰尖秀，曰望火楼。下有溪，东流为朗溪。《志》云：县南八十里有穹岭，与西山对峙，亦曰东山。群山连亘，独此岭拔出，如卓笔然。又方山，在县南百十里，广袤数十里，山势回复，中宽平，有斜径穿山腰而入。○南山，在县北六十里，山甚高秀，下有深谷。《郡志》：县东二百六十里有东固山，周四百余里，嵬然高耸，为县之东镇。

　　王岭县北九十里。绝顶石壁，高数十丈，下有小岩，高五六尺。相传五季时彭作乱，尝置寨于此。其旁小山曰张钦寨。钦，杨吴将也。寨即与彭对垒处。又有相公坪，与寨相近，彭作乱，置保寨于上，可容数万人，仓库之迹犹存。又范萧岭，在王岭侧，数峰矗立，涧水旁流，以范、萧二仙名。○白富岭，在县北九十里，有泉自巅出，悬流不竭。旁有巨石，高数十丈。《志》云：县东二里有盐仓岭，岭上宽平。南唐时运盐贮岭上，以给民，后废。

　　午冈峰县西十五里。一名斗峰，五冈连延，一峰独高。又三凹峰，在县西北七十里。上凹山石壁立，石尝有光，俗名石镜。中凹为南北往来通衢。下凹稍高，临赤石潭，下有黄云冈。○黎洞，在县东五里黎王寨下。洞中皆良田，溪水最清。又神洞，在县南五里，一径如线，依山俯涧，略可容足，不百步即宽平，中有田百亩，甚肥沃。两山含翠，峰高入云。又有鹧鸪洞，在县西北五十里，四面环山，中分南洞、西洞，有田数百亩。南唐时，盗吴申先据此。今其地犹有马家营田，鼓楼洲。

　　○吉文水县东北十里，即赣江也。《志》云：十八滩水自泰和而下，经府城，又东北四十五里，注县西南之墨潭，为吉文水，与永丰江之水横出者合。有清湖洲横亘江中，委蛇缭绕，状若吉字，故滩曰吉阳，县曰吉水。又曰文字水，又曰文江。今县之北门亦曰文江门，县治盖在赣江之东。王象之所云割庐陵水东十一乡置县，是也。○永丰水，在县城南，即恩江下流也。自永丰县流入界，其间有麻江、黄竹渡、摇步、永宁、龙门、永丰乡、白水、阳丰、庐陵峡、乌江诸水，皆会流而入赣江。又明德水，亦在县南，出永丰县界，西北流为义昌水，又西北至萧泷，下流与庐陵县王江合而入赣江。《志》云：萧泷，亦曰泷江，在县南三十里。

　　南溪水出县西北五十里朝元山，东流二十里为罗陂，经柘溪，又五里出柘口江入赣水。又同江水，亦在县西北六十里，源出袁州府分宜县，其间有枫子江、柿陂河、胡石水，皆会流入于赣江。○张家渡水，在县东南。其水西北流，有卢江、河口、分陂、幽溪、皂江、义昌、王江、明德、萧泷诸水，皆分流交会而入赣江。又卢江水，亦在县南。《志》云：源出永丰县界，合上卢、中卢之水，西流为卢原，又西北流为卢陂，灌田数万顷，又北流入义昌水。

　　鉴湖县东二里。《志》云：县北四十里有石牛潭，为墨潭之下流，每江水暴涨，见石牛浮水上。又北即玄潭也，亦曰悬潭，相传古有蛟龙为害，行舟者凿山为路避之，今有铁柱镇焉。○柿陂，在县西北八十里，源出分宜县，溉田千顷。宋绍兴中，县令吴明卓修复。

　　○白沙镇县北三十里。有巡司，元置，今移于县西三曲滩上。又白沙驿，旧亦在县北三十里。明万历中，移于城北。《志》云：县北三十里，有玄潭公馆。

　　永丰县府东百三十里。东至抚州府乐安县百二十里，北至临江府新淦县百四十里。汉庐陵县地。三国吴析置阳成县。晋太康初，改为阳丰县，仍属庐陵郡。宋、齐、梁因之。隋并入庐陵县。唐为吉水县地。宋至和元年，割吉水之报恩镇置永丰县，属吉州。绍兴七年，始筑土城，元废。明弘治初，因故址新筑。正德七年，为贼所毁，复修筑，寻圮于水。嘉靖三年增修，自是屡经葺治。今城周五里有奇，编户二十六里。

　　○严城县东十五里。相传唐末有严将军者屯兵于此，因名。又县南三十里圣岭上有土城，相传五代时神人所筑，周围数里。宋绍兴中，乡人避寇其中，多所全活。《志》云：县西六十里有阳城，相传县初治此。

　　○山县北三十里。五峰环列，森然如圆廪。又鸡笼山，在县东北四十里，四面平畴，一峰中峙，比众山独高。又有郭山，在县东八十里，接乐安、新淦两县界，栈道崎岖，行七八里地始坦平，有良田数百顷。《志》云：县东北七十里有龟陂山，回复连亘，抵宜黄、乐安县界。

　　王岭山县西三十里，西接吉水县界，北接新淦县界。山高四十余里。○五胜山，在县南十里，五峰高耸，山麓有石龟，水流其下。又沙山，在县南百六十里，高数百丈，峰峦耸秀，上多沙石，因名。相近有石门山，以大石对峙而名，广二十余里，上有良田数十顷，居民千余家。《志》云：县南百五十里有蜈蚣山，高三百余仞，抵兴国县界，断续横亘，宛若蜈蚣。又凤凰山，亦在县南百六十里，有泷冈，宋欧阳修葬父处也。一名案山，山傍即沙溪市。

　　圣岭县南三十里。上有井，深广数丈，前有峰，曰仙人台，土城在焉。又石空岭，在县南百十里，形如覆斗，内空阔，容二三百人，上有古寨场。○九曲岭，在县南二百里，连属九曲，上有九峰。相近有竹篙岭，高数百丈，绵延四十里，东抵宁都界，西抵兴国界，上有路通汀州。《图说》：县南有油洞山、中邦山，与竹篙岭、观音岭皆界连兴国、宁都，层峦深洞，林木阴翳，至为险僻。又有石榴花岭，在县南百里，亦东抵宁都，南抵兴国县界。《志》云：县西三十里有酆岭，盘屈十有八凹。又西十里为白富岭，一名白露岭，三峰连属，高数百丈。

　　慵岭县南二百里。岭路崎岖，登陟甚艰。相近有高霄岭，极高耸。谚云：高霄慵隔，去天三尺。又有打鼓岭，与兴国县接境。宋建炎间，两县人击鼓集众御寇于此。《志》云：县南七十里有龙堂岭。宋建炎二年，草寇侵掠，居民屯聚以御之，今故寨尚存。○折陂岭，在县西南百十五里，三山相连，延袤数十里。又双岭，在县南百八十里，高数十丈，两峰对峙，峰峦层耸如塔。《郡志》：县东六十里有大盘岭，岭面宽平可耕，人多种木蓝，亦名蓝田岭。又北岭，在县东八十里，接乐安县界。县东北五十里又有白岭，北接新淦县界，为往来通道。又张湖冈，在县南百里，上有古寨。

　　○恩江在县治南。亦曰永丰水。源出乐安县及宁都、兴国三县界，汇流经此，又西合麻江诸小水而入吉水县界，下流入于赣江。○永丰乡水，在县南，出兴国县境，北流经县界，入于恩江。又明德乡水，亦出兴国县境，流经县南，西北入吉水县界。

　　○沙溪镇县南百六十里，近凤凰山。旧有沙溪寨，亦为沙溪市。明初为沙溪巡司。又枧田巡司，在县东十三都，本枧田寨，明初改巡司，万历中废。又有层山巡司，在县南百二十里，县南二百余里又有表湖巡司，皆明初置，为戍守处。○金牛寨，在县南二百四十里。其地有吴公山，与兴国县接界。

　　南源坳县西北三十里，路出峡江县。又西有黄源坳，去县亦三十里。《志》云：县东北有枧田、盘岭、猪婆等坳，路通新淦、乐安二县。东南有都溪、小岭诸坳，路通乐安县，有事时为戍守处。

　　安福县府西百二十里。西至湖广攸县三百十里，西南至永新县百五十里，北至袁州府分宜县二百里。汉安平、安成二县地，分属豫章、长沙二郡。后汉改安平县曰平都。兴平中，改属庐陵郡。三国吴宝鼎二年，分置安成郡治焉。晋以后因之。隋平陈，郡废，改平都曰安成县，属吉州。开皇十八年，又改曰安复县。唐武德五年，置颖州治此。七年，州废，仍属吉州，寻改县曰安福。宋因之。元元贞初，升为安福州。明初，复为县。《城邑考》：县城晋永康中所筑，唐因之。宋祥符中增修。元至正十五年亦尝缮治，二十四年归于明。洪武七年增筑，嘉靖、万历间亦尝营治。今城周五里，编户二百三十四里。

　　○安平故城县东南六十里，枕王江口。《志》云：县本秦置，属九江郡，汉属豫章郡。后汉永元八年，改曰平都。三国吴始移县于今治，并置安成郡治焉。今县治南百步有平都废县址。隋曰安成县，又曰安复县，县名虽更，而治不改。《舆地志》：晋永康初，朱居为安成太守，筑郡城，阔八里，辟八门，中有双阙，高数丈云。

　　安成故城县西五十里。汉县，属长沙国。《安成旧记》：张普封安成侯，国于此，筑城居之。相传汉县理西乡，即普侯国也。吴于东乡置郡，县亦移焉。晋太康元年，更名安复。刘宋仍属安成郡，齐、梁因之。隋平陈，省安复入平都，旋改平都曰安成，又为安复，仍旧名也。《寰宇记》：县东六十七里有安成故城，即汉安成侯张普所理。似误。或曰孙吴所置东乡城也。○亭符城，在县南八十里。又禾出符城，在县南百里，建置未详。

　　○蒙冈山县东一里。多林木，城中望之，郁然森秀。县北二里又有北华山，亦秀耸。○罾石山，在县东十五里，临江有山，轮特起，状若渔罾。傍有石榴峰，俯瞰江下，有潭深不可测。相接者又有东阳峰，磅礴高耸，四面各异。西有石屋，北向砑然，中空可坐百余人。其南曰白云峰，亦曰白马峰，亦峭峻，下有泉，流入东湖。

　　新茨山县西五十里。汉末豫章太守贾萌与安成侯张普约，共起兵诛莽，普背约，诣莽自陈。萌恶其反覆，遂先伐普，战于新茨之野，即此。《志》云：县西南二十五里有西山，林壑幽险，有溪出两山间。○卢萧山，在县西百二十里，周五百里，以卢、萧二道士得仙于此而名。或云萧、泸二水发源于此，分南北流，因名也。又蹲山，在县西南百四十里，与永新县禾山相接，亘数百里，若兽蹲踞，相传上有风窟。

</div>
    <div class="pagination">
<a href="读史方舆纪要_page343.html">上一页</a><span>...</span><a href="读史方舆纪要_page339.html">339</a><a href="读史方舆纪要_page340.html">340</a><a href="读史方舆纪要_page341.html">341</a><a href="读史方舆纪要_page342.html">342</a><a href="读史方舆纪要_page343.html">343</a><span class="current-page">344</span><a href="读史方舆纪要_page345.html">345</a><a href="读史方舆纪要_page346.html">346</a><a href="读史方舆纪要_page347.html">347</a><a href="读史方舆纪要_page348.html">348</a><a href="读史方舆纪要_page349.html">349</a><span>...</span><a href="读史方舆纪要_page345.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
