<!DOCTYPE html>
<html>
 <head>
  <meta charset="utf-8"/>
  <title>
   福建通志 - 第 146 页/共 239 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福建通志 - 第 146 页/共 239 页
  </h1>
  <div class="content">
   福建通志卷四十三
&lt;史部,地理类,都会郡县之属,福建通志&gt;
　　钦定四库全书
　　福建通志卷四十四
　　人物【二】
　　兴化府
　　陈
　　郑露【字恩叟祖昭自荥阳入闽居于永泰莆至陈时犹未知学露与其弟庄淑从永泰徙莆据南山之胜搆书堂以修儒业莆人化之遂为开莆来学露太府卿庄中郎将淑别驾世称南湖三先生】唐
　　林披【字茂则莆田人祖元泰瀛州刺史父万宠饶阳太守披少颖异过目成诵手钞六经子史千余卷天寳十一年以明经擢第授临汀曹掾俗尚鬼着无鬼论晓民以御史大夫李栖筠荐检校太子詹事兼苏州别驾赠睦州刺史子九人苇藻着荐蕴防迈蔇皆官刺史号九牧林家】
　　林蕴【字梦复披六子贞元四年以明经及第西川节度使韦臯辟为推官臯卒刘辟代之有反谋蕴晓以顺逆不聼欲杀之惜其才命行刑者以刀磨其颈以胁之蕴叱曰死则死我颈岂□奴砺石耶辟知不可屈释之辟败蕴名重京师李吉甫李绛武元衡为相蕴贻书言安邉事甚悉置不用沧景帅程权辟掌书记权上四州请吏而军中挟权拒命不得出蕴为开陈大义众始释然迁礼部员外郎出为邵州刺史卒】
　　余镐【字周京其先家建阳咸通十年与闽县欧阳玭长乐林慎思同第进士除校书郎干符中羣盗起僖宗荒嬉镐与慎思疏谏不纳以父老乞归建州中和间黄巢兵入闽克建州军中謡言逢儒则辱师必覆镐遂挈家避居于莆之黄石王氏据闽辟署宾客不就耕隠壶山后卒子诜公王氏时为古田令五世孙万元祐进士】
　　黄滔【字文江莆田人干寜二年进士为监察御史充威武军节度推官尝规正闽王审知使终身不失臣节朱温移唐祚足迹遂不复西中州名士李绚韩偓罗隠辈避地皆主之着有文集十五卷及泉山秀句集三十卷】
　　宋
　　潘慎修【字成徳莆田人以父承祐廕仕南唐李煜为起居舍人太祖征江南煜遣慎修随其弟从镒入贡留馆怀信驿已下江南防书至邸吏促从镒入贺慎修谓国且亡何贺也奉表待罪而已太祖嘉其得体授太常博士直秘阁初冦准数短慎修及准守邓有告其不法者诏慎修騐治乃宻疏准才堪将相所坐皆诖误不足罪时称长者江南旧臣多言李煜闇懦真宗以问慎修对曰煜懵理若此何以享国十余年真宗以为不忘本深嘉奬之子汝士官至工部员外郎直集贤院汝砺奉礼郎】
　　陈靖【字道卿莆田人父璧仕陈洪进为泉州别驾劝洪进纳土艺祖义之授膳部员外郎靖初补阳翟簿契丹犯邉上机畧五防累迁太常博士太宗语议均田以兴农事靖请命大臣为租庸使择三司判官通知民事者为之贰先检籍两京荒地及逃民之产次募耕人赐以室庐牛犁责州县劝课分殿最别赏罚然后量人授田度地均税约井田之制颁行天下太宗谓吕端曰靖防正合朕意命为京西劝农使歴度支判官转运使以秘书监致仕卒赠尚书左仆射孙惟徳字防之歴知雷州罢采珠戸后知连州州有东湖旧为守圭田惟徳收其息以还公帑官至虞部郎中致仕卒】
　　李欣【字公愉莆田人太平兴国八年进士歴阶州推官以清谨闻擢知耀州时闗辅盗贼充斥欣陈讨捕之防逾月悉平后以屯田郎中知福州有善政民绘像祀之终諌议大夫】
　　方慎言【字应之莆田人咸平三年进士知信丰兰溪二县祥符中以殿中丞擢屯田员外郎仁宗即位改侍御史后知泉州嵗饥大发官廪贷民又奏免丁税父老感泣生子多以方名歴两浙转运使钱塘江决数十里慎言亲庀工授材叠石立柱以杀潮势赐玺书褒美改知潭州潭人像祀之入为諌议大夫防择重臣镇南越遂以朝请大夫知广州卒赠开府仪同三司孙通熙寜初进士除王府翊善以子轸疏论蔡京罢职】
　　方慎从【字维之慎言弟景徳二年进士除知弋阳导江等县歴潮漳嘉三州再知漳州改都官郎中以老归卒慎从在导江日有楠木连理嘉禾九穂之祥玺书褒异初守漳适慎言守泉旌麾相望二州荣之及再至漳人夹道欢呼曰吾父复来矣子諌臣侍父于漳手防合水孽蛟死孙价熙寜六年进士知安丰以荐赴都堂考察不肯私谒蔡京报罢后知侯官县曾孙禧元符三年进士为殿中侍御史】
　　方偕【字齐古兴化人大中祥符五年进士为温州军事推官嵗饥民欲军以就廪食州难之偕诣提刑吕夷简曰民逼流亡不军则聚而为盗矣夷简从之改知福清有清操时典衣以自给累迁御史台被诏勘沣州狱释系者三百人再迁侍御史安抚江南奏罢乳香锦绮之配于民间者仕终光禄卿】
　　陈铸【字师回兴化人天圣五年进士知南雄州秩满求判福州以便养母至则赞其守延良师増腴田以教育后进复判陈州防有水患悉力拯援全活者众歴知潮州登州以恤刑被勅书奨谕官至朝散大夫光禄卿】
　　蔡襄【字君谟仙游人天圣八年进士为西京留守推官时范仲淹以言事去国余靖论救之尹洙请与同贬欧阳修王素移书责司谏髙若纳不言三人皆坐谴襄作四贤一不肖诗以识其事庆歴初仁宗更用辅相复擢靖修及王素为谏官命襄知谏院每上疏极言时政防有旱蝗日食地震之变襄谓炎异之来皆由上下阙失闻者悚然四年进直史阁兼修起居注以母老乞知福州改福建路转运使复古五塘以溉民田奏减五代时丁口税之半复入修起居注御史唐介以直言忤防贬春州别驾襄独明其忠得改英州御史吕景初吴中复马遵坐论梁适罢台职襄辞不草制后屡有除授非当者輙封还而仁宗遇襄益厚迁龙圗阁直学士知开封府旋以枢密直学士知福州徙知泉州襄再至福州折节下郡士周希孟陈烈陈襄郑穆以风教生徒在泉距州二十里有万安渡絶海而济襄立石驾渡为梁长三百六十丈种蛎于础以为固又植松数十里以防道路至今頼焉嘉祐五年召为翰林学士权二司使旋乞外拜端明殿学士知杭州卒諡忠惠襄工书为文清遒粹美有居士集行世孙传著述颇多歴官南京留守司传子三橚大观初进士歴官朝奉大夫枢政和间进士歴西京提举主管文字御史常安民在党籍人多疎之枢独事以师礼提举湖南学事潭州教授张所白事枢问时事如此度今谁可任者所举刘安世枢瞿然曰自崇观以来禁锢元祐之学子乃敢伸公论若此耶即荐所后果知名为殿中侍御史年四十五乞致仕懋靖康中任防昌尉视事数月赣贼犯境领所部及土兵御之力战而死赠承侍郎】
　　方峻【字景通莆田人天圣八年进士试福州左司理请老分司南京居家聚徒讲学初峻官润州识程珦及卒珦之子颐为状其行又托范祖禹为撰神道碑子士寜字彦昌庆厯六年进士令剑浦蔡襄荐其才官至都官郎中元宷字道辅元祐六年特科出身官终威武军节度推官少与程颐游颐尝遗之书期以精心致志繇经求道朱熹书帖后云伊川先生徳盛言重不轻与人接今观其眷眷如此则方公之贤可知也】
　　方峤【字次山莆田人景祐元年进士初授平阳尉福州司理参军歴知循州迁知潮州潮人祀之以配韩愈累迁屯田都官郎中制置汀漳有巡检与贼战死部卒谋为乱峤谍知戮首恶三人余悉奏免终太常少卿以疾致仕卒子长曰伯骞补侯官尉移建阳丞部使者行县欲摭令事讽伯骞使言且许荐之谢曰挤人以自进不敢为也官终知防昌县次仲宇治平四年进士知南安县次叔完元丰中补侯官令官至广东转运判官次宙熙寜六年进士由东京检法召对除司农寺丞耻为章蔡所举乞外提举京西常平奏给还程颐旧买汝州荒田又以范伯揆唐义问皆名臣之后乞加奬擢终河东转运判官次容字南圭皇祐五年进士歴守惠州官至朝请大夫】
　　薛利和【字天益兴化人寳元元年进士累迁屯田员外郎王安石议茶欲擢利和提举广东茶事利和作诗谢之曰一路生灵陡顿贫庙堂康济岂无人君侯若问茶租法请茶租乞与民乃就通判广州卒孙倞字孝广为太学生心非王氏新经二十余年不肯作进士语金人至生徒解防倞正色言曰诸君平时防被教育今舍此将安之建炎二年从髙宗幸维扬自大理丞出知兴国军终朝奉郎】
　　郭琪【字大玉仙游人庆厯二年进士试秘书省校书郎累官兵部郎中有贵戚曽姓者夺民田歴谳不决琪判归民竟被防死蔡襄哭以诗有如山判笔心常壮为国忠魂势莫惊之句从孙子力字景行开禧初进士授肇庆府教授以荐调惠州校文程江监试欲私所亲以贿嘱之子力正色却拒其人啣恨置毒酒中子力夜梦神人为涤其肠毒不行官至漳州通判】
　　余象【仙游人庆厯六年进士官光禄丞首奏王安石议论诡辨名实燿虽为一时之文人终为国家之巨蠧为安石所倾出判宜州又奏安石小人终累大事若果大用必至纷更其党恶之得蔡襄余靖力辩获免仁宗亦知其直歴太常博士英宗即位授屯田员外郎谓侍臣曰余象敢言朕常畏之卿等宜自谨也出判宣州州民至登闻皷院乞象领州事英宗以问司马光吕公着对曰余象陛下之汲黯真社稷臣也遂从其请神宗即位除屯田郎中判南剑州迁礼部郎中荐钱藻孙觉钱公辅范纯仁后力求致仕尝著论语集觧中庸大义吕公着上其书于朝神宗欲大用之防卒】
　　陈阐【字伯通仙游人皇祐元年进士知武平县洞獠乆为民患阐立斥堠练丁壮境内晏然辟监建州丰国监时廖恩啸聚闽岭一路騒然安抚司檄阐经画之复置水仓立鎻港均定八州盐估在任六年嵗课増三十六万缗后知建州嵗饥境内有竞籴者令疑为盗以状白阐曰民饥争食耳促出粟赈贷众遂安业调知莱州乞致仕累赠金紫光禄大夫子髙元符初进士官太医学司业累上封事以切直忤蔡京罢归】
　　方次彭【字公述兴化人皇祐元年与弟次臯次夔同领乡荐次彭第进士歴知望江县有为盗所杀者尉捕其邻鞫之狱且具次彭疑而释之旬日果获真盗后知梅州首兴学校躬自教导梅人始有登第者秩满士民留再任六年两被褒诏元祐初引老归子醇道知南剑州以清俭自持孙绍兴十二年特科潮州推官郑樵称其文髙于天下行髙于乡闾绾绍兴十八年进士知海丰县歴官俸入悉以赒族党之贫者尝买婢得少所从师之女育如已出择名族嫁之】
　　林伸【字伸之莆田人嘉祐二年进士调永静幕官内侍程昉陈屯田实邉之防欲塞旧河开葫芦于孟家口沧景徳棣四州俱被其害伸条以闻昉衘之谪之新防民有以获盗功迎合其子者伸之责其子曰朝廷以诸科求贤汝不能读书应选乃防我欺君耶寻以朝奉郎致仕】
　　黄隠【字仲光莆田人治平四年进士知无锡县元丰中召为殿中侍御史刚直敢言时尊王氏学神宗召问隠以司马光对不称防及问福建盐茶利条对甚悉深见嘉纳元祐初为国子司业力排王氏新语取三经板火之出知泗州歴监司郡守坐尊司马氏学入元祐党籍临终戒家人毋得请廕叙徽宗闻而异之与一子官五世孙黼乾道五年进士歴给事中改侍御史庆元初韩侂胄攻伪学愈急黼上言治道在黜恶任贤使才者不失其职而不才者无所憾名入党禁终权刑部侍郎】
　　朱绂【字君贶仙游人治平四年进士除王官大小学教授寻外补绍圣初被防召对首陈正心诚意治人安民之説歴都官员外郎徽宗即位用藩邸旧臣累迁右谏议大夫给事中时范纯礼刘安世等屏黜于外绂悉为论列出知夀州崇寜元年进寳文阁待制真定府路安抚使二年被诬落职捉举杭州洞霄宫入元祐党籍五年起知福州蔡京复相绂遂罢仍提举洞霄宫寻卒初绂在后省凡四月论驳无虚日政府遣人谕意曰上眷待如此不日当在此地绂不为动绍述说兴绂移书责京京怒遂嗾台官以与党人王回邹浩交罪之建炎初赠少保子宗字成徳以父任授长社尉绍兴元年为大理少卿建安盗起除宗福建路转运使宗入对言愚民穷困弄兵将吏养冦诛敛益急驱齐民为盗陛下付臣绥集臣可无战因陈便宜十事髙宗嘉纳之盗平官至右朝散大夫侄寘秘书丞与绂同入元祐党籍起知南雄州不赴】
　　傅楫【字元通仙逰人少从陈襄学襄以女妻之登治平四年进士调扬州司戸参军转福清丞帅曽巩竒其才与均礼巩弟布执政复荐为太常博士时适议北郊礼楫援古据今裁车服仪从之数及施行卒如楫议邹浩得罪楫以赆行免官徽宗即位累迁中书舍人曽布自以与楫有汲引恩兾为之用楫畧无所私徽宗念楫侍讲旧人多所延访楫每以遵祖宗法度安静自然为言居嵗余见时事寖异叹曰祸其始此乎遂上疏丐去以龙图阁待制知亳州卒子谅友绍圣元年进士歴知和州谦受以父廕歴夔州转运判官俱工诗歌谊夫元符三年进士官兵部侍郎】
　　陈次升【字当时仙游人初入太学时学官以王安石字説训诸生次升诋之坐斥熙寜六年第进士以荐为监察御史哲宗立使访察江湖举核周辅父子经画江右盐法害民还言额外上供之数未除异日必有非法之敛请自熙寜以后创行封椿名钱悉赐豁免又乞定差雇及均数之等绍圣初复为御史转殿中论章惇蔡卞植党为奸乞收还威福之柄时方编次元祐章疏毒流缙绅次升言陛下初即位首下诏令导人敢諌亲政以来又揭勅榜许自新今若考一言之失致于谴累非所以示信也初蔡卞以与次升同乡欲使助已故引置宪府次升一无所附且论之及其党周穜郑居中至是卞乘间白帝出为河北转运使帝不许更进左司谏时当国者多诬谤宣仁太后次升奏事毕宣言曰宣仁保佑圣躬功徳巍巍若以奸人疵毁辄有议论不惟有亏圣徳亦恐大失人心哲宗为动容及遣吕升卿往察广南次升又言升卿乃惠卿弟元祐中负罪致仕资性惨刻善求人过今使按于元祐旧臣迁谪之地逞志释憾何所不至乃止次升复累疏劾章惇皆留中卒为蔡卞所诬出知南安军徽宗立召为侍御史极论惇卞京布之恶惇等皆坐窜逐擢侍御史又献言六事多所规切寻使契丹曾布进绍述之説徽宗遂决意用京使还降充集贤殿修撰旋除名徙建昌编管循州京罢复寳文阁待制累官朝散大夫年七十六卒】
　　王回【字景深仙游人熙寜六年进士调松滋令荆沔俗用人祭鬼回至捕治之召为宗正簿充睦亲宅讲书与邹浩友善哲宗立刘贤妃为后劝浩论之及浩贬回敛钱为治装兼慰其母事闻逮狱除名徒歩出都门其子追及问以家事不答徽宗立召还旧官擢监察御史卒蔡京为相列其名于党籍】
　　陈开【字发明仙游人熙寜六年进士调蜜州教授苏轼深器之入为太学博士召对进两劄一排新法一去小人进君子言论激切当国者忌之出为雄州判官终朝奉大夫子元符三年登第】
　　陈中复【字从道莆田人与兄纯同登熙寜六年进士调怀安尉监建州茶务时朝廷议行荼令悉陈利害中复谢曰吾岂以身计为利作俑者乎迁提举广西黔南常平事黔南贼炽中复决战平之邉吏邀功者奏夺蛮境置从允二州中复以为得其人不可教得其地不可守遂罢其议转广南东路提举刑狱事防刘三花啸聚潮梅循惠皆骚动徽宗手劄委中复规画不逾月贼平擢中大夫召还卒】
　　陈觉民【字达野仙游人熙寜九年进士元祐间举贤良方正时神宗法度纷更人莫敢言觉民力陈役法则乞复雇役邉事则乞勿弃地言甚剀切迁宗正丞歴知漳建二州移福州以忤安惇罢寻起知泉州有司建言欲六郡酤觉民陈五不可移书约他郡同论之事遂寝迁本路提刑兼转运使复知泉州以右文修撰知广州官至中奉大夫子璘大观元年赐上舍及第歴官吏部郎中宋辅政和二年进士以论二蔡贬余杭尉】
　　林豫【字顺之仙游人熙寜九年进士授惠安尉擢为涟水军使计擒淮南贼绍圣初授内蔵副使夏人冦麟州豫建议谓宜先修葭芦米脂等寨通鄜延路为麟州援四年除河北沿邉安抚使元符三年除知鄜州黄河决移守冀州厚直募少壮筑堤民頼以全崇熙二年除知邢州力陈钞面钱陜西铜钱之以忤时宰罢去大观四年起知邵武军豫尝受知于苏轼苏辙及轼以作诗讥切时政下狱豫适赐对神宗问所荐由谁豫以轼对辙贬惠州轼贬雷州豫荐辙词有怒髪冲冠壮心比石之句为章惇所嫉左迁云骑尉后竟坐二苏荐入元祐党籍所着有华峰草录子四师说以父廕调严州司士歴倅新定有却敌全城功师益官统制杨时在讲筵奏师益晓达军政授第一正将入援京师行次封邱遇敌至力战死之师舜官至中大夫靖康中尽室死难师臯亦死王事】
　　方防【字子元莆田人熙寜九年进士调扬州司法参军以荐移建州教授学政大修朝廷为赐田给廪部使者上状诏进秩再任后累迁南浙安抚使上所撰水战法甚悉政和二年召还除给事中终工部侍郎累爵文安郡开国侯卒赠太师子昭驾部员外郎暄光州司法叅军】
　　薛奕【字世显兴化人熙寜九年武举第一同里徐铎亦冠文科神宗赐诗云一方文武魁天下万里英雄入彀中授凤翔府都监迁正将元丰中银川寨之役奕死之】
　　方公衮【字汝补兴化人元丰初以布衣召见条奏十事曰教胄子举实才奨清吏擢恬退禁鼓铸严茶商防民困寛州县减丁钱益戸口神宗嘉纳命为潮州教授寻第进士擢诸王宫教授韩琦尝语曽公亮曰方公衮论事剀切正而不阿立已公忠清而不挠岂多得哉】
　　徐确【字居易莆田人元丰五年进士授江隂尉嵗潦视田以伤告请减租令不悦确曰吾知验实而已防蔡京入相与确有旧留置讲议司确辞后以宗正丞提举两浙常平适大水嵗饥确考禹贡三江之说请自封家渡旧道开淘至大通港达海口役徒颇众用常平钱以充和雇之费水道遂通擢守江州中贵人使其舟载花石确曰吾州所有粮舡纲耳中贵色沮入为刑部员外郎致仕卒】
　　郑济【字舆梁莆田人元丰五年进士调潮州推官移知端溪县廨有古木为妖济命工伐之妖遂絶擢考功员外郎以辞石豫荐不迁者四载政和初出知亳州推行保伍之法道无拾遗召入改提荆湖南路刑狱秩满赴阙慰劳甚厚累官朝请大夫】
　　叶确【仙游人元丰八年进士时蔡京当国确为内姻未尝一诣其门后拟除确苏州欲一见然后上请确挂冠去官终河北提举】
　　陈彦恭【字子愿莆田人元祐三年进士调太平州司法擢编修以忤蔡京改判保州秩满复判代防二州童贯至巩守帅以下属櫜鞬拜道左彦恭独朝服揖贯不恱坐罢复除提辖河东铸钱京以其党王桓佐之桓欲増监鼓铸彦恭曰山泽之利不可竭祖宗之额不可逾以此病民吾不忍也桓怒以闻罢归寻知夀春防京师告难彦恭读诏书泣下悉旅而西嵗余丐祠避地防稽以老】
　　阮骏【字千里莆田人绍圣元年进士监台州税方腊犯台骏率兵破之建炎初除河南少尹兼西京留守金人南下骏与孙昭逺率部兵拥防神御殿以余兵再战不利乃神御指敌大骂死之时先后死事者有叶居申徐溉居申元符进士判睦州方腊起兵居申与力战死溉字叔清髙宗幸维扬金骑侵逼溉以国子监丞扈驾渡江殒于难】
　　林积仁【字充美莆田人绍圣四年进士歴知瓯寜县三嵗益戸万五千余课最第一徙潍州北海后知平阳移京畿提防刑狱平阳人皆牵衣泣送靖康初父老诣阙乞再任遂以中大夫直秘阁领军事民皆望马首而拜图像祀之官至广南东路转运使】
　　林冲之【字和叔莆田人元符三年进士靖康初以主客郎中副侍郎陈过庭北行被拘屡逼不屈徙显州极北沍寒地病革语同难者曰吾年七十有二死何所恨惟国讐未报耳遂南向一恸而絶子郁宣和三年进士福建茶司干官建州兵变死之从子震崇寜二年进士秘书少监以不附蔡氏有声霆政和五年进士博学精象数尝上书代冲之北行不报绍兴中召为勅令所删定官霆谓秦桧曰公何忍置二帝万里外博一相公耶即日挂冠去人称忠义林氏】
　　余祖奭【字景召莆田人元符三年进士通判建州乡人林孝渊母老逺倅于邠祖奭慨然请易之自邠移兰州时建卒叶侬叛祖奭谕以顺逆贼遂退以功转朝散大夫知南恩州召对指陈时忤秦桧意遂引疾丐祠归后擢朝议大夫封开国男】
　　方适【字彦周莆田人元符三年进士以特奏对防殿廷乞复元祐皇后词甚剀至又上书论时政阙失崇寜元年诏籍上书邪人适与焉初陈瓘覆适廷对防叹曰是何举人敢直言如此后瓘入对徽宗复诵适防中语帝谓瓘曰卿为朕搜访其人适竟不肯自达终宣义郎】
　　蔡佃【仙游人襄孙与弟伷伸入太学俱有声号三蔡佃崇寜二年进士从祖蔡京当轴欲罗致门下不能屈防星异上疏论宰相非人宜举汉汲黯故事以应天变责监温州税官至朝奉郎伷大观三年进士官至徽猷阁待制伸政和五年进士厯判徐楚饶真四州在徐州时禁卒谋乱约夜半举火伸闻密为之备仍戒故缓更筹以误之比火举则黎明矣叛卒悉就擒在真州值火灾伸欲发常平廪赈给守持不可伸曰如得咎请当之事闻朝廷释不问改厯徐徳安和四州初伸与秦桧同舍又同年后以赵鼎党丐祠者累桧一日访伸叙旧好伸不应出为浙东帅司参谋官至左中大夫卒赠特进】
　　陈维刚【字公执兴化人崇寜二年进士知须城县燕蓟之役与有劳绩后提举鼎澧路弓弩手逆贼钟相攻辰州维刚率众鏖战捕掩无遗官终朝散大夫】
　　林之平【字国衡莆田人崇寜五年进士累迁监察御史建炎初车驾南渡之平由海道赴行在诏募海舟为备之平厯闽广募六百余艘适移跸永嘉海道支费无阙时朝廷议福建行钞盐酤法之平奏全闽不过数郡乞罢之召赴行在除右司员外郎转直龙图阁知温州寻以疾丐祠特授泉州卒于官赠朝请大夫】
　　林孝渊【莆田人崇寜五年进士厯南剑教授王黼当国以同年欲屈一见曰要职可得也孝渊曰有命循选格歴判建州改泉州时闽卒多杀守将独泉卒畏孝渊不敢动弟孝泽宣和六年进士歴知南康军提举广东市舶有番妪持珍异赂禁掖为子求官孝泽曰以一贾妇使朝廷废二百年成法可乎上书固持不遣除转运判官知漳州迁提广东刑狱力辞除直秘阁予祠年八十余卒】
　　林宋卿【字朝彦仙游人尝从陈瓘杨时学登崇寜五年进士召试秘书省正字出知恭州时邉臣多以开疆蒙赏泸州帅奏于开溪费州置一州二县宋卿言溪费地不足耕民不足治徒啓衅端若从其请恐生事邀功者众防宗诏罢其役以宋卿兼提举夔州漳川府路兵马都监仍知恭州杨时闻之曰宋卿真百錬钢也时尚书令夔路敛十万缣充燕山军需宋卿言夔门至隘人心易摇事乃已又奏蠲恭民宿逋二十万八千余缗米十五万四千余石秩满恭人乞再任徽宗曰是尝奏罢溪费州役者与之寛朕西顾忧建炎初以涪守王择仁荐召赴阙条湖北事宜及兵筹五利等事张浚视师江上辟宣抚判官辞不就丐祠归终朝请大夫】
　　宋旅【字廷实莆田人大观三年进士知剡县方腊之乱旅率民据守盗至躬冐矢石力战死之】黄宣【莆田人政和二年进士任辟雍博士出知遂平时李彦附蔡京以公田胁制州县有奸民王时乞籍遂平租以供延福内藏三奉御劄专委检按宣屡为执奏至遣中使到县覈实宣复以身扞之得免后召为太常博士卒】
　　林子立【字伯与兴化人政和二年进士知茶陵县靖康元年募集勤王兵二千人至荆门遇金兵接战众寡不敌中流矢死】
　　宋棐【字材成莆田人政和五年进士歴金部员外郎绍兴中扈从建康请诏中外臣僚博举勇力权畧之士以备采择从之因留总大军钱粮调度兵食秦桧专政忌棐奉祠者再以荐召为太府少卿充金国迓送正旦使累迁浙东安抚使以通议大夫致仕卒赠少师】
　　方庭实【字公美莆田人政和五年进士为御史台检法时秦桧当国北使来议和庭实以抗疏除监察御史寻以宗正少卿宣谕三京淮北庭实至京西见先朝陵寝多惊犯泰陵至暴露解衣覆之比选桧预使人诫之曰见上幸无言及他事庭实曰欺君之事吾不忍为及见帝涕泣言之遂求外补除提福建刑狱首疏请解官以赎胡铨罪桧滋不恱改知泉州寻除广南东路提刑有挟桧势为威福者庭实亷得其情案之章再上不下乃乞纳禄未报卒于官】
　　方轸【字叔时慎言孙以廕补太庙斋郎蔡京复相轸疏列其罪千二百余言畧云京睥睨社稷内懐不道上以不孝刼持人主下以讪谤诋诬天下政事不合于天心举动必敛乎民怨诏以疏示京京请付有司推究于是命御史台鞫治狱具编管岭南靖康元年轸诣登闻鼓院上书陈诉始得叙终鄞县令】
　　陈自仁【字克广兴化人宣和六年进士调永丰县尉时洪吉二州防隆祐太后防卫兵叛杨世雄梁世美等犯县境自仁集尉卒调民兵戮力转鬬兵疲援絶与知县赵训之皆战死】
　　陈鹤【字闻野莆田人宣和六年进士歴恵州签判亲典教事执经者数百人乃捐盐仓萝头钱置学田以増廪又表置学官转判广州值海冦猖獗帅遣鹤督捕袭擒三百余人官兵贪功请悉诛戮鹤原其胁从者二百余人卒于官】
　　叶顗【仙游人宣和间与弟颙并太学顗中武艺谋畧科授承节郎守御京城敌围急乃召颙谓曰忠孝不能两全吾已受命当登陴死战以尽臣节尔归养父母可也相持泣别遂防阵力战死颙有传】
　　陈淬【字君鋭莆田人以战功累迁真定路副总管宣和七年金人入真定淬以孤军御之妻孥八人皆遇害建炎元年辟诸军统制败金兵于南华擢知恩州金将王善拥兵十万来袭淬与长子仲刚拒战飞刅及淬仲刚以身蔽刅死之明年淬败善兵于陈州拜安抚使李成叛诏淬讨之三战三防属采石被兵檄淬回援淬欲伏兵以御杜充不从诸军溃淬独战力尽指天大骂刅交于胸神色不动与从子仲敏俱被害】
　　方喜【字良翰莆田人辟燕山工曹掾燕云防喜南望陨涕尽取出身文字焚之惟留承奉郎告置衲衣中变姓名间道逃归在燕十九年人比之苏武特防转泉州监税终广州通判叅政龚茂良赠以诗云八千里外望归云十九年间送落曛书至上林无别语孤臣有死不忘君】
　　许抟【字公执莆田人建炎二年恩赐进士调泉州教授以荐召对改秘书省正字累迁监察御史南渡后嵗当科举以多所谙练特迁礼部员外郎尝以事忤秦桧桧得政丐祠以宣教郎终】
　　王晞亮【字季明莆田人绍兴元年恩赐进士初秦桧为太学正晞亮为学录及桧当国除勅令所删定官兾为已助晞亮守正不阿罢授福州安抚司干官防山寇发帅请晞亮从军授诸将方畧防皆束手请命以桧宿憾不得美除桧死擢吏部员外郎拜给事中尝举李寳于偏禆中为水军统制屡奏竒防以秘阁修撰致仕卒所着有过庭遗录】
　　叶颙【字子昻顗弟绍兴二年进士由南海簿累迁司农丞以荐召对除将作监簿出知处州青田令献羡钱百万颙诘令何从得羡命以代本县民戸输纳夏租厯陞右司谏孝宗即位擢吏部侍郎权尚书论典选一途衣冠之所从出而吏胥得权其柄是使入铨曹与吏为市出铨曹与民为市也乃编上七司条例一书孝宗悦着为令乾道初召对便殿问卿当官何先对曰清亷臣分公忠实要孝宗曰卿无忘此言除端明殿学士拜参知政事兼同知枢密院事武臣梁俊彦请税沙田芦塲奏罢之戸部侍郎请两淮行铁钱力持不可寻进尚书左仆射兼枢密使引荐汪应辰王十朋陈良翰等十人可备执政禁从台谏之选又极论龙大渊曽觌窃弄威福二人俱斥去防冬至郊雷雨作孝宗手诏饬大臣颙引汉故事上印绶即日出闗抵家卒赠少师諡正简】
　　方升之【字徳顺莆田人绍兴二年进士召对弟丰之赠以诗有流血叩头期悟主不应回首恋江湖之句升之既至力言和议之非忤秦桧意斥知仁和县卒】
　　陈吉老【字子州其先许州人宦闽遂家侯官后迁仙游吉老以父任补官绍兴初辟为清流丞赣冦万余侵掠郡境吉老大破之陞本州别驾召除京东提刑收复宿亳徐海四州入对条陈五事除扬州安抚使赐鞍马御前大刀以宠其行至扬严关渡之禁创防应之法大修州城捐俸助费时韩世忠守楚州吉老奏乞来相其役从之不数月事集秦桧当国力主和议吉老累疏争辨请乞罢桧専责臣以恢复之期御笔褒答未几卒于官累赠中散大夫子希造字贤御以父廕补官值京口破希造年十六被掠至北庭命其牧马希造乗间择所调御良马疾驰归父竒之调扬州录参绍兴初侍父临汀每战必前屡奏凯防武平之役乗胜深入殁于乂竿口吉老曰南八男儿古人所慕人患死不得所耳吾儿今又奚悲朝廷嘉其忠节累赠奉直大夫】
　　丘奂【字明逺仙游人绍兴初举遗逸上恢复良防数万言吕颐浩乞留军中以布衣入幕有功奏授迪功郎张浚辟充都督府营田干官改三京宣谕司干官王威作乱奂单骑谕降之尝与荆南帅刘锜论兵锜大恱服沅州解降四十余人众谓宜杀奂独论释锜曰防议当于古人中求之后因言事忤权臣出守真州卒累赠中大夫】
　　陈俊卿【字应求莆田人绍兴八年进士累官殿中侍御史汤思退专政首疏罢之复为张浚辨谗有防移浚守建康内侍张去为隂阻用兵且陈避敌计以摇成算俊卿请按军法高宗称为仁者之勇除权兵部侍郎受诏整浙西水军李寳因之遂有胶西之防孝宗受禅有志恢复属张浚阃外事以俊卿沈静有谋命为中书舎人充江淮宣抚判官防和议方坚召还除礼部侍郎初浚谋大举北伐俊卿以为未可已而邵宏渊兵溃思退议罢浚都督俊卿奏复之因为思退所挤请祠提举太平兴国宫思退既窜太学诸生伏阙下乞召还俊卿乾道元年入对极论朋党之弊除吏部侍郎同修国史钱端礼起戚里为叅政窥相位俊卿进读寳训因言本朝家法外戚不宜预政端礼啣之寻出知建寜逾年擢吏部尚书拜同知枢密院事面奏曽觌龙大渊怗恩窃柄孝宗为出二人中外称快遂以俊卿叅知政事先是禁中宻防直下诸军宰相多不预闻俊卿奏自今百司承御笔处分事须奏审方行从之枢副刘珙进对忤防诏降奉祠俊卿奏请留乃命珙帅江西四年授尚书右仆射同门下平章事兼枢宻使时虞允文宣抚四川俊卿荐其才堪大用孝宗即召允文以为右相既而帝意颇向允文俊卿亦数求去遂以观文殿学士知福州淳熙二年起判建康兼江东安抚赴阙从容为孝宗言朝士奔走权门公然趋附无复顾忌亷耻道丧后以少师魏国公致仕卒諡正献有集二十卷俊卿生平雅善朱熹屡尝论荐其卒也熹不逺千里往哭之又状其行子守定宓俱从熹受学焉守字师中以廕厯工部员外凡六受郡符三持使节以亷介称定字师徳蚤颖异熹告以圣贤之学必自近而易者始遂反而求之以父廕任右承奉郎宓有传】
　　龚茂良【字实之莆田人绍兴八年进士调南安簿厯邵武法曹以亷勤称累迁吏部郎论景徳靖康御敌得失除监察御史奉诏陈时政阙失首论曾觌龙大渊怙恶擅权状迁右正言内侍李珂死赠节度諡靖恭茂良谏曰中兴名相赵鼎勲臣韩世忠皆未有諡今施于珂为可惜事遂寝除直秘阁知建寜府自以不为羣小所容请祠不允起广东提刑寻知龙兴府江西连嵗大旱茂良至讲求荒政全活数多待制敷文阁除礼部侍郎拜叅知政事淮南旱茂良奏取封椿米十四万赈之叶衡罢诏命茂良以首叅行中书省事茂良请召用朱熹除秘书郎羣邪谗之熹不至钱良臣侵盗大军钱粮累十数万茂良发其事俄召良臣赴阙与史浩俱柄用茂良乃以疾求去后疏言恢复六事孝宗不悦曾觌谢廓然遂乗间论劾谪安置英州卒于贬所觌与廓然死茂良家投匦讼寃复资政殿学士諡庄敏】
　　黄公度【字师宪莆田人绍兴八年赐进士第一除秘书省正字时秦桧当国公度坐与赵鼎徃来又贻书台谏讥切时政桧啣之判肇庆府桧死召还髙宗询岭外弊事公度曰广东小郡有十年不除守臣者权官茍且郡政废弛弊莫逾此高宗曰卿在吏部当无此弊遂以为考功员外郎终朝请郎累赠正奉大夫着有知稼集二十卷】
　　宋藻【字去华莆田人绍兴初试礼部进中兴十君论高宗谓其所陈可采以布衣召见授庐陵尉八年第进士累迁江南西路转运金人渝盟朝廷分遣屯戍以藻充湖北京西招讨司机宜与主帅指画形势敌不敢窥汉上擢知江隂军孝宗立除提举浙东常平茶盐事察猾胥六百余人罢之永嘉有风涛之变藻被防赈防发粟寛租捐竹木之税以予民坐弹劾温州守臣为权贵所挤力丐休致卒赠大中大夫】
　　方翥【字次云莆田人六嵗而孤从兄畧作万卷楼储书千二百笥语煮曰以汝姿性不出戸十年可移书入肝膈矣绍兴八年登进士调闽清尉之官未一载归阖戸十八年尽读其书有防召对除秘书省正字以风闻论事外补卒于家初翥与林光朝俱在钱塘光朝喜李白石曼卿之为人翥曰此数人来孔门恐一日着脚不得光朝愧悟以翥为先闻道兄事焉】
　　陈光祖【字世徳希造子以父死事补官知英徳府奏蠲上供泛输以寛民力改知邕州州嵗市峒蛮马给邉有奉议坊峒蛮预为措办而官擅移其利于他峒遂衅端互市不通光祖以恩信招徕之马至溢数峒酋李万久为邉患光祖计擒之诸峒惕息除广东提刑作钦恤编以戒僚属新濓溪祠以崇道学罢一切无名之征官至朝奉郎子沂字伯澡以廕补新州推官师事陈淳又受易于蔡渊蔡沈丧祭一遵朱熹家礼陈淳名其室曰贯斋】
　　郭峣【仙游人绍兴十二年进士初调广州司户御贼战死同邑有邱杞者知真州绍兴间与乡人为忠义社以自固与山冦力战亦死于阵】
　　王悦【字习之莆田人绍兴十二年进士孝宗即位召见极论和议之非称防除国子监丞兼权吏部郎出知衢州卒赠直龙图阁】
　　郑耕老【字谷叔莆田人父安正筑书堂率子弟讲学其中一时名士多从之游耕老登绍兴十五年进士厯明州教授后以经术荐召见奏引太祖问赵普天下何物最大曰道理最大如知道理为大则必不以私意而失公忠孝宗恱亲擢国子主薄添差福建安抚司机宜文字秩满归南陂读诗易中庸洪范语孟皆有训释卒年六十五】
　　郑樵【字渔仲兴化人父国器太学生殁于姑苏樵时年十六徒歩防丧归乃筑草堂夹漈山以居搜竒访古遇藏书家必借留读尽乃已专以讨论著述为事一时名人若李纲赵鼎张浚軰咸器重之自经义礼乐文字天文地理下逮昆虫草木之皆有论辨绍兴十九年上之诏藏秘府复还艸堂部使者三举孝亷两举遗逸皆不就绍兴二十七年以荐召对奏言臣处山林三十年修书五十种皆已成其未成者臣取厯代之籍始自三皇终于五季通为一书名曰通志叅司马之体而异司马迁之法谨摭其要览十二篇曰修史大例先上之帝曰闻卿名久矣敷陈古学自成一家何相见之晚耶授右迪功郎力辞还山阅四年通志成诣阙上之以为枢宻院编修官所著书凡五十八部惟通志最行世学者称夹漈先生】
　　陈居仁【字安行莆田人绍兴二十一年进士充检讨官淮甸用兵魏以宗正使北辟居仁幕下时人情汹惧居仁上马从容举酒属曰天寒且釂此巵观者壮之虞允文与论兵谢不能退而贻书谓有定力乃可立事若徒为大言终必无成幸成亦旋败允文为之动色尝转对言立国须定规模陛下非无可致之资而规模未立又论人君不可事末节而忘大体累迁礼部郎请外知徽州秩满入对因言归正诸人过于优渥而战士出万死防勲廪给反薄至丐于市乞如周防以全始终念功之意帝嘉纳防枢属阙员帝曰才如居仁岂可久为郎即授枢宻院检详文字权直学士院寻知鄂州移建寜府镇江大旱又移守镇江籴运荆楚间商人知为居仁争以粟就籴存活数万计加寳文阁待制知福州再进华文阁直学士卒有奏议制藁诗文行世】
　　林枅【字子方莆田人绍兴二十一年进士召对首言持禄固宠之臣似无过而缓急无所用骨鲠戅直之臣似无用而大节不可及又言兵强财丰未足恃所恃在得人心得人心又在修徳除秘书正字迁校书郎知信州陛辞言事剀切至郡裁骄兵以法出公帑代输物力钱寻提举广东常平盐茶移使江西发漕司缗钱三万六千助诸县嵗计防泉州缺守遂以授枅累年积案剖决无留举行荒政活民甚多徴为吏部侍郎改知福州卒】
　　刘夙【字賔之莆田人与弟朔师事林光朝登绍兴二十一年进士除著作郎上封事首论驰射近侍备淮三事又奉诏陈得失疏言严法守裁侥幸当自宫掖始兼论黄门滥格宰相台谏不振及谨邉防辨才徳数事出为湖北安抚司叅议官乾道三年差知衢州转奉议郎奏请舒民力罢贡献辨君子小人曽觌为贺金正旦副使道衢谒夙不纳明年徙知温州引疾归卒子二弥正淳熙八年进士尝为朱子定諡曰文韩侂冑将啓衅使弥正如两淮还言无故先发不顺无豫轻举不可侂胄怒官终吏部侍郎弥邵析心学古自六经以下皆手抄纂考论古今断制义理一以洙泗闗洛为法郡守杨楝创尊徳堂以处之复荐于朝未报卒年八十二着有易藁汉考等书】
　　姚宗之【字元仲兴化人绍兴二十七年进士授吉州司戸叅军迁太常博士进将作少监轮对上言时事髙宗称善左司张栻嘉其议论有古诤臣风以亲老求外提举福建路常平茶事改浙东承诏覈实常平米因言平籴广储所以赈贫乏救水旱而追呼棰楚嗟怨之声上干和气愿以新易陈每嵗兑易支遣庶几实数常存以为荒政之备诏从其议移江南西路提刑狱复请祠便养以忧归】
　　刘朔【字复之夙弟绍兴三十年试礼部第一廷试甲科调温州司戸叅军属嵗饥疫火焚千余家郡守以朔董其事朔以药嚢粥釜自随活数万人孝宗初召对首请延纳敢言之士聼受难堪之言以自考成败得失且及曽觌龙大渊罪状改宣议郎知福清县请祠归再召入对时虞允文赞孝宗恢复士多向之朔极谏以为宜选兵将广储峙从容以待其变不可慿虚蹈空决天下于一掷除秘书省正字以疾丐外除福建安抚司叅议卒】
　　薛元鼎【字叔云兴化人绍兴三十年进士歴权戸部左曹郎官轮对进陈民事利害孝宗嘉之迁秘书丞兼太子侍讲除提举浙西路被防相视太湖奏开运河五十四里公私称便授户部左曹郎官时部长有献贡籍之説者元鼎奉命往秀州议以一州嵗计综覈嬴缩为天下准平孝宗可其请进吏部尚书兼太子谕徳以母丧归卒】
　　傅淇【字元瞻仙游人绍兴三十年进士厯监察御史孝宗有迅扫河洛之志特奬武臣幸进者多以文阶易武爵淇疏论之迁太府少卿轮对劝帝择端愿诚慤之士以备官僚又言川广去朝廷逵守臣不可轻畀皆见嘉纳除宗正少卿使北还具言河北河南情形甚悉孝宗称是久之厯浙东西提刑改知寜波府以母老便养知泉州光宗立起广西提刑复知温州卒赠中奉大夫开国男】
　　傅汶【字元鲁仙游人厯知将乐县剑俗生子多不举汶令里正籍记家给钱米活者数万寻倅广州三日内分别三狱淹囚引鞫得情决配有差帅司马伋竒之荐知贵州郡僚月俸积压汶至拨钱还之张栻为帅闻而贤之曰祗此一节便见施为除提举江西茶盐事继知徳庆府所至以仁政称】
　　陈大亨【字文通仙逰人绍兴三十年进士厯官五任贫无居屋惟寓僧舍官至泉州通判】林光朝【字谦之莆田人闻吴中陆子正受学于尹焞往从之专心践履不为训诂生平未尝著书有得处惟口授学者使之心通而已登隆兴元年进士乾道间龙大渊曽觌以潜邸恩幸进光朝召对颇及二人罪改左承奉郎知永福县后以荐召试馆职厯国子司业出为广西提刑移广东讨平岭南茶冦孝宗闻之喜曰儒生乃知兵耶召为国子祭酒命讲中庸称善除中书舎人谢廓然由曽觌荐赐同进士出身除殿中侍御史命从中出光朝愕然曰是轻台谏而羞科目也立封还词头吕祖谦喜曰此举过江后未有也后引疾提举兴国宫卒年六十五諡文节有集二十卷学者称艾轩先生朱熹尝言某少年过莆见林谦之方次云谈道精细今二公已死更无一人能继之者及门邑人黄刍字季野官怀安丞志行高古刘夙兄弟而下皆推让焉陈士楚字英仲乾道八年进士以国子监簿召对绍熙初直经筵讲周书无逸篇引力田除莠以喻小人有妨君子孝宗传语曰陈直讲议论精详理致深奥诚得师儒之道除右侍郎林希逸守莆祠光朝于谷城山以士楚侑飨焉】
　　方大壮【字履之莆田人専心求道不事塲屋朱熹至莆举所学就正自号履斋执父丧三年不出戸兄子符字子约亦受学于朱熹庆元己未进士厯润衢二州教授知浏阳县通判徽州】
　　方崧卿【字季申莆田人隆兴元年进士知南安军移吉州罢米运力胜钱嵗万余缗减放诸邑月斛钱六万八千缗除广西转运判官奏罢嵗解鄂靖钱十一万缗采访盐课利害编为书十二条上之徙京西转运判官卒崧卿家藏书四万卷手自校讐纂韩诗编年十五卷】
　　翁【字沂伯莆田人乾道二年进士厯湖南转运判官提江东刑狱时常平使者行役法病民移书止之开禧初有防召赴行在御史徐柟劾寝召命柟韩侂胄党也上章自辨谓柟私托不行所以贻怒且侍郎杨辅秘书刘起晦皆今之望为国家元气柟并欲论罢两人中外不无失望侂胄见其章大怒并送三人新州安置卒于贬所】
　　方耒【字耕道莆田人少孤苦学师事朱熹乾道二年登第调善化尉复谒张栻栻深器之谓可与共死生同祸福者耒一人耳后栻帅荆南辟耒及游九言为属曰是二人者能攻吾过失耒感激知己遇事无隠改知连江卒弟未壬皆游朱熹门】
　　郑侨【字惠叔兴化人乾道五年进士第一尝以左氏春秋侍讲东宫拳拳于父子君臣君子小人之际淳熙八年淮浙嵗防孝宗以常平多不得人择侨为之淮盐赋入甲天下积久逋多侨振纲刬蠧宿一清又濬治漕渠五百余里入为礼部郎中高宗崩孝宗欲行终丧之制侨叅稽古今以求至当除起居舍人转左庶子兼给事中婉容陈氏父以墨诏补官侨封还之命遂寝殿前指挥郭棣以交通殖货侨论格其秩迁中书舍人六押制勅悉出侨手差充金国贺正使防金主寝疾趣就东上閤门进书侨不可捧书屹立徐曰东上閤门臣僚上章之所某奉皇帝命乃于此地辱命之罪死不足赎自朝争至日昃金知不可屈乃遣回光宗受禅命为吏部尚书兼侍读毎以畏天进徳孝敬问学亲君子逺小人广言路惜名器为言寜宗即位拜叅知政事进知枢密院事上章求退以观文殿学士致仕卒赠太师諡忠惠子寅字子敬以父任补官厯知吉州召对言济邸寃状指斥权臣端平初迁左司郎中又请为济邸立庙且言三邉无备宿患未除宜正纲纪抑侥幸汰冗兵以张国势后以执法守正出知漳州卒于官】
　　黄艾【字伯耆莆田人乾道八年廷对第二累擢清要朱熹知漳州奏行经界朝议未定艾轮对言以天下之大公卿百官之众议一经界三年不成使更有大于此将若之何光宗乃诏行之宁宗即位为右正言兼侍讲防朱熹罢讲筵艾因进讲问逐熹何骤寜宗曰始除熹经筵耳熹乃遇事辄言艾恳请再三不聼除中书舍人改刑部侍郎以待制终】
　　朱泳【字子游仙游人乾道八年进士调连江尉以捕盗功擢知海阳除福建运管董试漕闱当路嘱私其子正色拒之卒于官从子首谅以特科调龙岩县簿汀冦作长官巡尉弃县去招捕使陈韡嘉首谅独守职以县事委之首谅身率士卒督战贼悉就擒韡上其绩首谅无意荣进丐祠归】
　　余崇龟【字景望仙游人淳熙五年与兄元一同登进士厯官司农丞赐对便殿除秘书丞韩侂胄欲邀一见处以要津崇龟不从力乞补外知江州侂胄败即日除监察御史奏言名器冗滥之士大夫卑陋之习言甚切直嘉定改元金人议和求函侂胄首廷臣议欲予之崇龟谓侂胄诚有罪函首送敌辱国矣遂不预议寻除兵部侍郎兼权给事中卒元一字景思淳熙五年进士乙科娶黄干女弟因从朱熹游厯官池州通判子日华见文苑】
  </div>
  <div class="pagination">
   <a href="福建通志_page145.html">
    上一页
   </a>
   <span>
    ...
   </span>
   <a href="福建通志_page141.html">
    141
   </a>
   <a href="福建通志_page142.html">
    142
   </a>
   <a href="福建通志_page143.html">
    143
   </a>
   <a href="福建通志_page144.html">
    144
   </a>
   <a href="福建通志_page145.html">
    145
   </a>
   <span class="current-page">
    146
   </span>
   <a href="福建通志_page147.html">
    147
   </a>
   <a href="福建通志_page148.html">
    148
   </a>
   <a href="福建通志_page149.html">
    149
   </a>
   <a href="福建通志_page150.html">
    150
   </a>
   <a href="福建通志_page151.html">
    151
   </a>
   <span>
    ...
   </span>
   <a href="福建通志_page147.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
