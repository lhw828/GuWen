<!DOCTYPE html>
<html>
 <head>
  <meta charset="utf-8"/>
  <title>
   八闽通志 - 第 69 页/共 184 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   八闽通志 - 第 69 页/共 184 页
  </h1>
  <div class="content">
   8　《元史》本传作“至元十三年春”。
　　9　万历《福州府志 官政》作“福多佛刹”。
　　10　此句费解。据万历《福州府志》，“部”字为“即”之误。“迓”字疑衍。全句似应为“即分兵遮击之”。
卷之三十七

　　秩官
　　　　郡县
　　　　　　福州府

 闽县
　　〔唐〕　李茸太和中令闽县。县滨海，潮水咸卤，禾苗多死。茸筑堤及立斗门以卸潮，旱则潴水，雨则泄水，其地遂为良田。　〔宋〕　黄德裕邵武人。知闽县。详见邵武府《人物志》。　陈麟大观间知闽县，甚有治绩。详见延平府《人物志》。　刘爚由连城令改知闽县。治以清简，廷无滞讼，兴利除害，知无不为。　胡岩起嘉定中知闽县。卓行危论，奇文瑰句，一时士大夫皆自以为不可及。　杜杲初授海门买纳盐场，未上，福建提点刑狱陈彭寿檄摄闽尉。民有甲之子死，诬乙杀之，验发中得沙，而甲舍旁有池沙类发中者，鞠问，子果溺死。〔国朝〕　魏谷才永乐初知闽县。平易近民，爱好士类，事必详审而后行，民得以输其情焉。

 侯官县
　　〔宋〕　方叔完峤之子也。宋元丰中补知侯官县。民以筑港潴水，害怀安民田，二邑交讼。叔完往按之，曰：“吾为令岂私吾民耶？”乃命改筑。时曾巩以文章学术帅郡，于人少与可，叔完独为所信任。檄权节度推官，且上荐之，移知祥符县。　按本志作方仲宇，字叔完，而《莆阳志》及《莆阳名公事述》皆以仲宇为叔完之兄，而令侯官则叔完也。二书皆据其家传纂辑，有足信者，今从之。　吴及字几道，通州靖海人。年十七以进士起家，为侯官尉。闽俗多自毒死以诬仇家，官司莫能辨。及悉为谳正，前后活五十三人。提点刑狱，移其法于一路。　方伯骞叔完之兄也。补侯官尉。有盗杀人，追捕无验，伯骞聚里民，各询姓名，至曾忍者，熟视之曰：“田中杀人者汝也。”一讯而伏。　余克济尉侯官县，有声称，详见泉州府《人物志》。　〔国朝〕　严毅洪武中为侯官主簿，以清谨著称。邑尝旱，祷雨辄应。有盗摽掠，毅遣捕之。其徒甚众，有一巨魁欲害毅。乃诈为武官之任，置酒筵款。毅悟，就席擒之，盗遂息。　刘子敏洪武中由御史左迁侯官典吏，持守不二，民服其公。尝自署曰：“禄薄俭常足，官卑廉自高。”永乐初，复入为御史。

 怀安县
　　〔宋〕　吴评治平中知怀安县。尝兴水利，详见建宁府《人物志》。　魏必昌尉怀安县，有治绩。详见泉州府《人物志》。　〔国朝〕　薛武龙泉人。洪武九年，由训导迁知怀安县。莅官清谨公勤。时县治始迁于子城之北，武知民力已困，益留心抚字，不事刑罚，民赖之如父母。　周禧洪武中知怀安县，刚方端谨，好为民便。时忌之奸民九十余人夤缘充诸司爪牙，恣为民害，号“野牢子”。禧至察知，悉擒罪之。　蒋稳庆远宜山人，洪武三十年知县事。为人廉介严谨，而政尚宽简，其于吏弊则惩之。尝置三等策，立循环簿。凡有科差，量图里之高下，审业产之重轻，锱铢不爽。暇辄留意学校，以崇风化。　胡节龙游人。成化七年来知县事。惩隶卒入乡扰民，因为木隶代之。民有以不孝闻者，恳恳论以天衷民彝，其人卒感化。暇则教其属吏讲律，尤以修举废坠为务，先学校次公署，条埋秩然。为政公谨廉勤，民爱戴之。甫踰年丁外艰归，耆民相率追送。赙以白金，节为取少许。濒行，投之于水。抵家，躬负土营葬，而庐于墓上，寻卒。

 长乐县
　　〔宋〕　萧竑熙宁中知长乐县，一新庶政，百废俱举。兴水利，根括东、西、南、北四湖1。　袁正规字道辅，元祐中知县事。持己临民，皆有足称。尝浚港道以溉民田。其他修弊、举废、兴利、除害，惟恐不及。暇则论文赋诗，绰有古儒吏之风。　陈可大知长乐县有惠政，邑人德之。详见兴化府《人物志》。　陈维德天禧中为长乐尉。邻县民有被诬当死者，狱已成，檄维德复验。维德以计察其诬，白之，时年方十九。吏民初以年少轻之，及是乃大服。详见兴化府《人物志》。　〔元〕　吕复初为江西行省左右司都事，与广东廉访司佥事获独步丁皆闲居，寓福州，而复以行省命，摄长乐县尹。国朝兵下福州，复曰：“吾世食君禄，今虽摄官，若不以死报国，则无以见先人于地下。”引绳自经死。获独步丁亦投井死。　〔国朝〕　王遵道苏州人，永乐中知长乐县。省刑薄，兴利举废，礼贤下士，时称贤令。去任，民恳留之。

 连江县
　　〔唐〕　刘逵咸通初知县事。尝奏复东湖水利。民感其德，立庙祀之。〔宋〕　鞠仲谋端拱二年知连江。大兴东湖水利，邑民德之，因与刘逵并祀焉。　傅伯成字景初，晋江人。隆兴初以进土调连江尉，累迁知闽清县，丁父艰。服除，知连江县。东湖溉田二千余顷，堤坏，即下流南港。为石堤三百尺，民蒙其利。　赵善昈登庆元第，授宣教郎，知连江，有政绩。详见泉州府《人物志》。　赵善嵩嘉定改元，知县事。尝祈雨出郊，询知南墥水利可以溉田，遂琢石为斗门，其泽甚远，民歌谣之。　朱定缙云人。嘉定间知连江。疏东湖之水利，新刘鞠之祠宇，决淹狱，正役版，威以肃奸盗，惠以恤困穷。吏服其明，民乐其政。〔元〕　刘濬字济川，河南人。至正间为连江县宁善乡巡检。江西贼帅王善寇闽，濬妻史氏有才识，乃谋于濬，尽出奁中物，募兵以捍一方。贼寻破罗源，分道攻福州。濬拒战屡捷，俄复与贼遇，突其阵，斩前锋五人。贼兵大至，鏖战三时顷，濬中箭坠马。其仲子健即下马掖之，俱被获。濬忿，戟手大骂。贼渐次砍其手指且尽，复斫两腕，以及两足。濬色不少变，骂弥厉，遂刈其喉舌而死。健亦以死拒贼。善义而舍之，使瘗其父尸。健归，请兵帅府，以复父仇。弗听乃尽散家资，结死士百人，诈为工商流丐，入贼中，夜半发火，大譟。贼惊扰，自相屠戮。健手斩杀其父者，并擒善等来献，磔之。事闻，赠濬福建行省检校官，授健古田县尹官。濬立祠福州北门外，有司岁时致祭云。　〔国朝〕　范希节鄞县人。洪武中知连江。视篆之初，岁歉讼夥，政务繁剧；希节奋然力兴其治，以廉敏见称。在官尝浚东湖水利。　李凤海阳人。洪武中知县事。莅政公勤，尤以安养为首务。尝立观稼亭于明德堂之后，以寓省州劝农之意。　侯炯南丰人。洪武三十四年知县事。浚九井，修道路，吏服其能，民怀其惠。后擢佥陕西按察司事。　杨廷芳衡州南山人，永乐间以进士知县事。恤民兴学，绰有政声。尝自题门曰：“治邑存三省，为官畏四知。”

 福清县
　　〔唐〕　林攅字会道，莆田人。贞元间为福唐县尉。母羸老，未及迎而病，攒闻弃官。后以孝行旌表门闾。　〔宋〕　郎简字叔廉，杭州临安人。大中祥符间知福清县，以慈祥称。尝捐俸钱市药以饮病者。又尝筑海为湖，民号曰“郎官湖”。又尝浚筑石塘陂，溉废田百余顷，邑人为立生祠。　按《三山志 元符陂》注云：“知县郎简重修”。而《名宦志》又谓简尝作永福陂。考之《宋史》本传，则谓简尝浚筑石塘陂，岂本一陂而前后异其名欤？今姑依《宋史》修之。　方偕真宗朝知福清县，吏至质衣以自给，县人颂之。性喜饮酒，既醉，聪明尤过常时。吏常乘酒白事，明日覆之，吏隐其一。偕曰：“有某事在。”吏叩头谢。　庄柔正莆田人。元符间知福清。尝改筑天宝陂。陂之旁有大榕，柔正日听讼其下以董役，凡投牒者，人负一石。理之曲者，输石以赎罪。陂迭石为基，而计铁以锢之2。数月讫工，改名“元符陂”。　本志作“正柔”而《莆阳志》作“柔正”，今从之。　叶廷珪知福清县。好读书，长于繁，有惠政于民。详见建宁府《人物志》。　颜师鲁龙溪县人。绍兴中知县事。常决水利滞讼，辟陂洫绵四十里，岁大浸，发廪劝分有方而不遏籴价，船粟毕凑，市籴更平。郑伯熊为常平使，荐于朝，帅陈俊卿尤器重之。“四十里”，《宋史》本传作“四千里”，恐误3。　刘朔莆田人。孝宗朝知福清县。县更两令，不治，去。朔至，一以诚待之。听讼使两辞自诣，无追呼者。市食，挂钱于门，民当其物，持钱而去。邑廷常空，失械索所在。以疾请祠归。后除福建安抚司参议官。　方棫莆田人。知福清县，爱人下士。尝新学校，创祭器，文章政事俱有可称。　赵希汉邵武人。尝从朱文公熹学。举进士，知福清。为人清正有经略。尝慕赵广汉之为人，以钩拒得事情，吏民铢两奸欺皆知之。苟有犯法，虽公卿子弟亦不贷焉，颇以酷闻。在县，人人皆侧足而立，时号“赵阎罗”。　邵武科名、人物志俱不载希汉，未详何谓。　李元吉湖州人。知福清，颇以师儒自任。为人仁明峭直，不可干以私。始视事，每日二百余状。未期月，惟三状。时剑、建盗起，他处置隅官练兵，尽激其变，独福清晏然，监司亦不之责。尝曰：“我为政，惟容吏辈一二人。”故一时雁鹭弃逐殆尽4。易箦之际，惟以悯民恤刑为念，对妻子无私语。　章伯奋温州人。知福清县。为人风流蕴藉，建义阡以葬遗骸，捐家赀以贷国课。　徐辉知福清县。聪明彊敏绝人。每视事，五更公服端坐，望之若神明。凡听讼，视其状，挥笔即判。有乞详状者，辉掩纸朗诵如流。在官三年，无事遗忘。凡有伪辞，皆记其时日姓名折之，无敢欺者。　傅楫为福清县丞。郡守曾巩负材倨视天下士，独与楫均礼。　翁邵元祐间福清县丞，有贤声。详见延平府《人物志》。　林孝泽字世传，枅之父也。宣和中尝摄福清丞，为政严不可犯。后知漳州、福建计度转运副使。　刘崇之字智父，建阳人。淳熙间为福清簿时，梁克家为守，器之，檄摄幕属。后克家再入相，荐于朝，累官户部郎中。　傅大声淳熙中为福清县主簿，有善政。详见兴化府《人物志》。　黄国镇字子芳。元符三年登第，为福清尉，孤介不可犯。每游佛寺，僧瀹饮之，必偿以钱而去。及去官，一奴荷笼纵步南归。后仕至本路提刑。　〔元〕　马合马沙字士达。由泉州市舶提举迁福清州达鲁花赤。至官，出己资贷民，以给军兴之费。痛屏隶卒之为民害者。断狱明允，人不敢欺。治蒜岭、宏路二驿马政尤严。濒海有凶徒，窜名兵籍，构亭户之不逞者，得私鹾，辄诬良民以取贿。不厌其欲，讦诸漕司。漕司拘关文法，虽知其罔，不得脱。民惧受害，无敢白者，凶党益炽。乃毅然曰：“吾岂顾身之利害，俾千里罹其毒耶？”悉捕之，痛惩以法不少贷。境内大安，民立石颂德。　林以顺后至元间知福清州事。廉静好礼，为政宽简，民不忍欺。　林泉生永福人。至正间知福清州。性严重，不容人吏过，而洁己奉公，爱民下士，始终不少变。州人戴之如父母。在官尝更创庙学，士风为之振起。州有盗数十，往来海陬，泉生捕之。贼皆惧曰：“我昨夜梦至一所，见神官俨然甚似太守，今日命绝，不可逃避。”乃尽杀之。　曹道振为福清州判官，刚明公正，无所回挠。与知州林泉生协和政理，民俗翕然。　〔国朝〕　江仁后更名恕，汉阳人。洪武间知福清县。宣布教条，使民知向善背恶。性刚介廉洁，遇事果断，人畏而爱之。官终台州知府。

 古田县
　　〔宋〕　薛琪宋初知古田县。在官以清操著。后二十有五年，李堪来知县事，自以为不及。　李堪字仲任，常州人。景德间知县事。务本抑末，爱民重士，建学立社，尊高年，行乡饮，毁淫祠，黜异教，以礼法变民俗，以仁义淑人心。暇复集诸生、耆民，讨论政理，由是治化翕然。　陈昌期嘉祐间知县事。修学劝士，平易近民，民皆德之。　廖天觉知古田县有治声。详见延平府《人物志》。　陈谅字友仲，仙游人，知古田县。一意抚字，不忍苛取，民号为“佛子”。及解归，以帑存无嬴几为司财赋者所沮。朱文公熹为言于帅曰：“陈宰，廉吏也，若以此逗留，则为善者何以劝乎？”事遂释。　傅康嘉定初知古田县，有政声。详见泉州府《人物志》。　薛舜庸知古田县有惠政，民称颂之。详见泉州府《人物志》。　苏文本知古田县。平易近民，不听吏言，不受豪贵请托，民赖以安。　留元亮泉州人。淳祐间知县事，有仁惠及民。民立祠祀之。　许鉴温州人。淳祐间知古田县。有风力，抑强扶弱，人畏惮之。尝迁建本县庙学。　鲍友龙宝祐中丞古田。尝授俸置田，以赡学养士。　“友”一作“文”。　吴公诚第大观三年进士，调古田县尉。政和初，林利等首寇山谷，公诚独将数卒生擒利，置诸法，而尽散遣其余党。提举何谊直嘉其功，累章论荐，改承奉郎。　游九思后更名九言。乾道间为古田县西尉。律己廉，莅事敏，抚民仁，邑人爱之。　赵希佞开禧中尉古田，有政绩。详见漳州府《人物志》。　杨士训清漳人。开禧间为古田西尉。文行政事，与游九思相伯仲。九思亦常称之。　卢持为古田尉5。常奉县檄，祷雨于蓝田溪源龙井，精诚感格，见龙跃出，露一爪，须臾潜去，雨亦随至。　林仲国字仲叟，莆田人。登进士第。咸淳间为古田西尉。廉慎自持，处事不经宿，馈送虽微物亦却不受。月俸不给，常典以充衣食。在官三年，无纤瑕可指，士民敬而爱之。　〔元〕　马合麻延祐中为古田达鲁花赤。在县三年，民不见吏。苞苴不入，权势不行。听讼明察如神，邑民心服。　王奂至元末尹古田。多善政，得吏民心。尝修学校，建社坛，功成而民不扰。　〔国朝〕　花润生邵武人。永乐中知古田县，美绩甚著。详见邵武县《人物志》。　张昱平乐贺县人。由进士宣德间知古田县。疏焕文渠，改杨梅岭路，建鸣玉浮梁，葺城隍祠宇，其他功绩尚多，民为立碑，而附主灵应庙祀之。　姚孟玙洪武中为古田主簿。时邑人多逃亡，户绝赋存，艰于征输。孟玙招徕抚摩，为核荒田千顷，请于朝，废其额，民至今赖之。　陈胤字孝原，钱塘人。初以徐州训导召入文渊阁纂修《永乐大典》。书成，升古田教谕。秩满，诸生疏留再任。二十年间勤于训迪，科目得人，视昔为盛。

 永福县
　　〔宋〕　林光朝初为袁州司户参军，乾道三年以名儒荐对，颇及龙大渊、鲁觌6二人罪，由是改左奉郎，知永福县。而大臣论荐不已，乃台试馆职。　杨楙知永福县有惠政。详见泉州府《人物志》。　杨士训知永福县甚有治迹。详见漳州府《人物志》。　方大琮理宗时知永福县。值兵饥，守隘、立栅、禁港，发廪无虚日，而时延致士友，讲论文义。

 闽清县
　　〔宋〕　黄琮初尉福清邑，有卢岭峭险百丈，琮捐俸倡民石其路，人以为便。升知闽清县。时方兴道藏，安抚黄裳命十二县分疏民钱，县各数百万。琮独以己俸输之。民为立生祠。改知同安。俄被命为福州方田指教官。琮至，均量无毫发私。闽清人喜其复来也，聚落欢呼，如出一口。郡通判许景衡摭民谣，为《公复来词》，刻于生祠下。继以漕台檄摄侯官县。县有余太宰之香火寺，倚势不输上供银，每移增于诸刹，琮严惩之，如经数乃已7。时诸司相与语曰：“黄公清廉无比，执拗有余。”余见兴化府《人物志》。　〔元〕　董祯至顺中尹闽清。为政和易清简，恩威兼尽，吏不敢为奸。在官六年，逋流回归。野有新畲，学有新宫，邑人戴之如父母。及殁，民为立庙，岁时奉尝之，孝敬如子孙。　蔡嗣宗由晋江尉迁闽县簿，又升知闽清县事。时邑有外寇，嗣宗募民兵却之，百姓安堵，乃歌曰：“彼寇来仇兮，得吾侯而蒙休。彼寇远循兮，吾侯锡我室家之无忧。”　〔国朝〕　沈源字文渊，湖州人。洪武中由御史出知闽清县。立攀桂亭，以励诸生。建渡仙桥，以便行旅。治状上闻，复旧职，升知韶州府。　余珍正统中知闽清县。沙、尤寇犯境，珍率民兵捍御之。既而保定伯入闽征讨，珍整众往迎焉。保定疑其为寇，欲肆屠戮，珍直前白其故，保定始悟，吏民得以全活。满秩去，父老遮留弗获，至今犹感念不忘。

 罗源县
　　〔宋〕　叶荐绍兴中为福建帅幕，调罗源令，有政绩。详见建宁府《人物志》。　林介卿登绍定第，调罗源令。罗源多巨族，前令是者，多徇请托，枉直率不分。介卿遇事侃侃，不少回挠，细民爱之如父母焉。　〔元〕　丁德孙字惟一，鄞县人。至正间知罗源。为政宽惠明信，词讼清简，尤能以兴起斯文、作新后学为己任。秩满，士民不忍其去，为立碑颂德，复绘像附黉舍而祀之。〔国朝〕　郭宗文洪武中知罗源县。教民以孝第忠信礼义廉耻，民渐其化。及卒，民泣慕如父母。

　　　　　　建宁府
　　〔吴〕　王番仕吴为太守，建立郡治，纪纲庶务多其功。
　　〔齐〕　何胤仕南齐建安太守。政有恩信，人不忍欺。每伏腊，放囚还家，依期而还。“胤”一本作“嗣胤”。　陶季直建武中守建安。为政清净，百姓便之。
　　〔梁〕　何敬容天监中为守，清白有美绩。　刘溉天监末为守，其友任眆，以诗赠溉，求一杉8。溉答曰：“予衣本百结，闽中徙入蚕，假令金如粟，讵使廉夫贪！”　“刘”一本作“到”　谢竭梁末守建安。郡为寇所焚，因迁治溪西。有惠政，郡民悦之。
　　〔晋〕　张华建安从事，以文学推重于时。
　　〔唐〕　叶颢唐建州刺史。武德初，郡妖贼武遇作乱，颢婴城捍贼，城陷，不屈而死。郡人立庙祀之。　张文琮武城人。永徽中，州尚淫祀，不立社稷。文琮下教，俾民祭春秋二社，除去淫祀，安靖而有惠政。既去，民为立祠。　陆长源字泳9，吴人。建中初刺史。明法令，布恩信，均赋役，辟田畴，劝农桑，修城郭，设学校，立市，举孝廉，礼耋艾。民歌之曰：“令我州郡泰，令我户口裕，令我活计大，陆员外。”又曰：“令我家不分，令我马成群，令我稻满囷，陆使君。”既去，民立祠祀之。　于延陵为刺史，宣宗曰：“建州去京师几何？”对曰：“八千里。”　“卿到彼为政善恶，朕皆知之，勿谓其远。”　李频字德新，寿昌人。懿宗时刺史。以礼治法下，时更布教条。于时政乱，盗兴，相推夺，而郡赖以安。及卒，父老相与扶柩归葬。立庙梨山，岁祠之。　李彦坚字成实，乾符间为御史中丞。黄巢寇闽，僖宗以彦坚闽人，素知山川险阻，命守建州。未至，刺史李乾祐弃城走。彦坚招募民兵，与贼战于政和，不利。贼进兵逼之，遂自刃而死。　张谨字信美，闽人。累官至招讨使。黄巢寇闽，谨率师迎贼，多所冲陷。后遇于政和之团，连战九合，杀伤甚多。贼以奇兵守隘，绝道不得前。士卒乏食，疲困不能斗，谨意气自若。其偏将郭荣字景华者，赤颊长髯，颇类关羽，勇敢有膂力，能挽一石弓，举重千斤。谨与荣及诸校江、李、曹、葛、许、将等十八人持白刃突入贼阵，直贯左右，大呼，声震山谷，斩首数百级10。贼皆披靡，欲解去。会探知王师兵矢且尽，死者十八九，贼乃蚁附，奋击未已。自旦至晡，十八人俱死，荣亦死，谨被创甚，遂废，乃握刀箕踞，瞠目大骂，为贼所害。妻子及荣妻皆骂贼而死。
　　〔宋〕　王鼎字鼎臣，馆陶人，知州事11。俗生子，多不举，鼎为条教禁止。时盗贩茶盐者众，一切杖遣之。监司数以为言，鼎弗为变。吏治最诸郡。　许章知建州有声。详见兴化府《人物志》。　陈阐监建州丰国监，为帅臣划策以弭盗。及去，民祠之。详见兴化府《人物志》。　黄伸邵武人。初知泉州，调知建州，俱有治绩。详见邵武府《人物志》。　鲍祇绍圣中知建州，决事如神，吏民化服。既去，图其像祠之。　方叔完由祥符令迁知建州，命摄提举常平，奏罢县令、监税之不才者数人。　陆蕴知建州时，其弟藻出为泉州，过蕴，合乐燕款，闽人以为盛事。　李德昭建炎初知建州，治有劳绩，建人怀之。详见兴化府《人物志》。　韩元吉字无咎，颖川人。初知建安县，自作《厅壁记》云：“用广而赋啬，贸迁咸鹾12，以佐其费，折狱蔽讼之外，计量犹大商也。”至是知本州。　洪迈字景虚，番阳人，知府事。富民有睚眦杀人衷刃篡狱者久拒捕，迈正其罪，黥流岭外。　龚茂良初为吏部郎官，尝极论龙大渊、曾觌之奸，家居待罪章再上，除直秘阁，知建宁府，廉勤有为。自以不为群小所容，请祠不允。　张大经字廉文13，南城人。初为礼部尚书，屡请祠。孝宗曰：“卿公廉，必能为朕牧民。”以徽猷阁学士知建宁府。　郑侨绍兴中知府事。以公使钱为下户代夏输，而力请捐诸县版帐太重者。光宗谓留正、胡晋臣曰：“使人人如侨，民力其少纾乎？”寻移知福州。本志谓除本路安抚使，而《三山志》但谓知州事，未知孰是。　陈居仁知府事。岁饥，出储粟平其价，弛逋负以巨万计，代输畸零茧税。有因告籴杀人者，会赦免，居仁曰：“此乱民也，释之，将复出为恶。”遂诛之。观察推官柳某死，贫不克归，二子行乞于道，闻而怜之，予之衣食，买田择师以教养之。　傅伯成嘉定中知府事，有治声。按《宋史》本传但言伯成知漳州，不言其知建宁14。或记述之略也。　陈福建招捕使兼知建宁府。衢寇汪徐来二破常山开化，势张甚，命将提兵夜薄其寨，贼出迎战惊曰：“此陈招捕军也”，皆大哭。急击之，衢寇悉平。　袁甫知建宁府。郡屯左翼军，本备峒寇，招捕司移之江西。甫檄使迁营。俄寇作唐石，即召之以行，而贼悉平。　王埜字子文，金华人。知府事。陛辞，理宗命之曰：“游、胡、朱、真流风未泯，表宅里以率其民，则予汝怿。”至郡创建安书院，祠朱熹，以真德秀配。　包恢以建宁守袁甫荐，为府学教授，监虎翼军，募土豪讨唐石之寇。淳祐中，提点福建刑狱，兼知建宁府。　孙梦观字守叔，慈溪人。理宗时知府事。蠲租税，省刑罚。郡人徐清叟、蔡杭以为有古循吏风。民有梦从者甚都，迎祠山神，出视之，则梦观也。俄而梦观得疾卒。　叶梦鼎字镐之。宁海人。开庆初知府事。作桥梁，置驿舍，建大安关，决疑狱，甚有善政。　李觉字仲明，慈都人，通判建州。秩将满，州人借留，太宗诏褒之。　陈俊卿以宰相出判建州者三人，俊卿、王淮、梁克家，皆名重于时。　方旬通判建州。凶渠范仙桂啸聚，骚动境内，旬平之。详见《人物志》。　汪应辰字圣锡，玉山人。绍兴中为秘书省正字，以言事忤秦桧，出通判建州，有政声。　陈洪通判建宁府，摄府事，有治绩。详见泉州府《人物志》。　洪天锡通判建宁府。大水，擅发常平仑振之。　陈纲淳化中登第，为建州监察推官。尝奏区划茶事有法，民受其惠。详见泉州府《人物志》。　郑格福清人。理宗时为建宁司理。豪贵有强取官地为屋者，格力与之争。同僚谓之曰：“千年常住一朝僧，何自苦如此？”格曰：“宁可坏一朝僧，莫坏千年常住。”卒复其地于官。　陈复中熙宁六年登进士第。初调福州怀安尉，再监建之茶务，植茶百万本，国课立办。
　　〔元〕　彭庭坚至正中尹崇安。时铅山寇周良窃发，犯闽关，庭坚御之有法，寇不入境。于暇日重新庙学，立文定书院，修文公社仓。尝有蛤蟆至县厅，向庭坚鸣。祝之，遣人随以出，果得一尸。盖其妻有外私而害之也，遂正其罪。升同知建宁路总管府事。江西寇炽，庭坚率民兵克服建阳，又进兵平浦城。寻摄佥都元帅府事。　陈君用至正中，红巾起江淮，由抚、盱入闽。闽阃授君用南平县尹，给钱五万缗，俾募千兵。君用散家财继之，导官军复建阳、浦城等县，以功授同知建宁路事。
　　〔国朝〕　芮麟洪武间知府。宽厚而文。岁饥，劝富民出粟赈济，全活甚多。郡学灾，麟卜地重建，规制宏伟，士风益振。　刘敬永乐间知府。律己廉明，莅政勤慎，崇学校，修祀典，郡中大治。　张瑛正统中知府。存心爱民，多善政。尝以巡抚、巡按檄掌福建按察司事，亦有声。景泰间升福建布政司参政，仍掌府事。沙、尤逆贼邓茂七寇建宁，瑛愤不顾身，亲率兵拒战，陷阵而死。　刘钺安福人，翰林侍讲，谥忠憨，球之冢子也。登周旋榜进士，累官兵部职方员外郎。天顺间知府事。为政恺弟平恕，尤以兴学敦化为首务。公暇辄诣学课，励诸生，躬为讲析疑义。凡先贤祠宇有倾圮者，皆修葺之。又尝纂修郡志，未及脱稿，迁广东布政司参政，卒。　陈永建宁推官，治狱平允，请谒不行。朝廷遣官旌赏之，擢本府同知。
 建安县
　　〔宋〕　方偕权知建安县，复为汀州判官。唐肃使福建，建之建安多讼，日数千百人，檄偕权莅，旬月而清。县管茶山，岁先社日，发民数千鼓譟山谷中，助达阳气，偕以为害农，奏罢之。　留元圭知建安县，有政绩。详见泉州府《人物志》。　上官端义邵武人，建安县丞。详见邵武府《人物志》。　〔国朝〕　张淮永乐初知建安县，有惠政。尝因饥岁，请以钞折粮及蠲户口、盐税，免捕军役，以恤民困，皆见允纳，郡民便之。

 瓯宁县
　　〔宋〕　陈震知瓯宁县，有惠政。详见泉州府《人物志》。　〔国朝〕　乔铭天顺间知瓯宁县。刚明而有断，吏不敢欺。尝值岁饥，劳心赈恤，民赖以安。巡抚大臣课其治行为八闽最，九载考绩。卒于道，民思之不忘。

 浦城县
　　〔梁〕　江淹字文通，为吴兴令，政尚文雅。　《方舆胜览》谓淹为吴兴令，本志以为建安令，未详。　〔宋〕　辛次膺绍兴初，闽寇范汝为陷建州。宰相吕顺浩以次膺宰浦城，遏贼冲。比至，寇已焚其邑。于是披荆棘，坐瓦砾中，安辑吏民，料丁壮，治器械，扼险阻，号令不烦，邑民便之。　朱藻处州人。知浦城县，首延耆宿，周询幽隐。约民垦荒田，满三载乃征。政事一决于己，吏无所售其奸。比三年，户税增倍。兴学校，修夫子庙，公暇辄训吏属读书识法。岁旱袒跣祈雨，三岁三祷皆应。　黄杞初尉宁化，改知浦城县。详见漳州府《人物志》。　谢邦彦知浦城县。绍熙间旱，邦彦精诚祈祷，以诗投百丈山龙湫，即雨。　陈襄浦城主簿，摄令事。县多世族，以请托胁持为常。襄每听讼，必使数吏环立于前，私谒者不得发。兴学劝士，亲为讲说。士之自远方来者，至数百人。民有失物者，捕偷儿数辈相撑柱。襄曰：“某庙钟能辨盗，犯者扪之辄有声。”乃引偷儿诣钟所祭祷。阴涂墨钟上，而以帷蔽之，命其暗扪。出视手，一人无墨，扣之遂服。
　　〔元〕　叶景仁松溪人，尹浦城。闽中盗起，景仁率民兵捕之，为贼所害。其子隽倾家资募壮士，从间道入贼境，歼厥巨魁，载父尸以还。事闻，授以官不受。　吴元芳浙江人。至正间尹浦城县。爱民下士，以廉能称。每岁旱，祷雨辄应。去官，民思慕之。　〔国朝〕　张鹏举钟离人。洪武初知浦城县。端方公恕，有惠爱于民。时邑初归附，学校、坛壝、公署多其所创也。　张宗颜冠县人。洪武中知浦城县。公勤廉恕，吏不敢欺。尝开拓邑城，以广居民庐舍，民至今德之。　徐瓒吴县人，洪武中知浦城县。学问优赡，而心尤公恕。为政务先德化，不尚刑罚。尝因岁旱，躬祷于百丈山，甘雨随至。　史志可宁波人。洪武间知浦城县。以公恕存心，以宽和为政，刑罚不施，奸弊屏息，尤以兴学礼士为意。　周庆原丽水人。宣德间知浦城县。公忠清介，一时囹圄几空，吏民悦服。　裴思明淮安人，洪武初浦城县丞。礼士恤民，勤于政务。时邑初归附，流移未复，思明躬诣旁邑，以招徕之。　张玉成广济人。洪武间浦城县丞。除弊詟奸，勤于抚字，民敬仰之。　吕昭字克明，昆山人。浦城县丞。锄奸秽，培植善良，境内帖息。　何俊字士高，金溪人。浦城县丞。廉平果断，有政声。正统己已，处州盗贼屡侵县境。俊筑城堑，备器械，率民兵拒之。既而檄往崇安犒迎王师，贼遂乘间攻毁县治。俊闻亟奔回，贼乃窜去，民赖以安。镇守藩县上其治状，擢本县知县。

 建阳县
　　〔宋〕　杜杞字伟长，无锡人。知建阳县，强敏有才。闽俗老而生子，辄不举。杞使保伍相察，犯者得重罪，俗为之易。　蔡黄裳大中祥符初进士，知建阳县，邑民爱之。详见泉州府《人物志》。　萧之敏字好学。乾道间知建阳县。首崇学校，以邑人游酢、陈洙、陈师锡皆有学行，建三贤祠祀之，以风励后学。后卒于官，邑人怀之，合祀于三贤祠。　储用知建阳县，邑民甚爱戴之。详见泉州府《人物志》。　方伯骞尝为建阳丞。时部使者行县，欲摭令事，延伯骞，使言令所为，且许荐之。伯骞曰：“堑人以自进，所不敢为，且实不知，知亦不当言也。”部使者惭而罢。　〔元〕　陈天锡福宁州人。尹建阳。文学优赡，政理公勤，尤笃意斯文。邑人称颂其德。　辛思谦建阳尹。长于儒术，勤于吏治。兴学校，广生徒，轻徭薄赋，兴利除害，民爱之如父母。　〔国朝〕　郭伯泰洪武间知建阳县。廉介明审，爱民好士。东广有军旗，道径其邑，甚为民忧。伯泰执付于狱，以其事上闻，朝廷特赐敕加奖，擢泉州府同知。　陈敏永嘉人。知建阳县。慎刑罚，均徭役，兴学劝士，除害恤民。尝岁歉，发廪劝分济之，民赖以活。又值天旱，斋沐祷于上下神祇，一雨三日，是岁大稔。　张光启建昌人。知建阳县。锄强去暴，尤笃意斯文，邑民畏服。　陆镒洪武中建阳县丞。处事明决有方。尝与知县郭伯泰奏东广军旗之为民害者，同被加奖，擢福州府通判。　何景春建昌人。宣德中建阳县丞。有为而善谋，豪强帖服，民赖以安。其于兴学劝士，尤所留意。擢本县知县。　丘松洪武之季主建阳。佐政有方，吏畏民服。尝新学校，手书文公白鹿洞学规，揭之于壁，以教学者。　陈宗源祁门人，建阳典史。莅官九载，民服其公正，相与白于宪司留之，遂擢本县知县。

 松溪县
　　〔元〕　阿思兰色目人，松溪达鲁花赤，抚民兴学，戢盗剔蠹，以良吏称。尝以大府征往莅戎事，县为土寇所据，阿思兰亟请兵归平之。浦城寇池元甫猖獗，阿思兰单骑往说，元甫遂降。未几，复叛，寇松溪，阿思兰遣将士刺杀元甫，率兵袭破之，邻邑之民悉赖以安。　李荣实汶上人，松溪尹。学问该博，性简重，好礼，有节操。邑民旧多诡寄田亩。兵后奸黠之徒悉去其籍，以逃租税。荣实力为核实，邑民德之。《大明一统志》作“荣实”，本志作“荣眆”，未详。

 崇安县
　　〔宋〕　范雍字伯纯，河南人。祥符三年，以殿中丞知崇安县，有惠政。后赠太子太师，谥忠猷。绍定间祀于学宫。　赵抃字阅道，衢州人。康定元年知崇安县。为政简静，本于孝悌。邑旧多水害，抃作石隄捍之。又尝凿陂以溉田，民号清献陂。今祀于学宫。　翁谷字子静，建安人。权知崇安县，廉介善干。宣和初，浙寇迩闽境甚炽。谷团结乡兵于分水、寮竹二寨，以控扼之。邑赖以安。时与黄琮、陈麟皆以善治邑有声闽部，号“三循吏”。　诸葛廷瑞字麟之，泉州人。乾道初知崇安县。时朱文公方家食，廷瑞犹及登其门，故其治邑以教化为先，邑人贤之。　赵彦15福州人。淳熙中知崇安县。学无田，彦核废寺田二顷有奇给之，朱熹为之记。　傅壅字仲珍，伯成子。嘉定三年知崇安县。听讼率得其情，吏不能欺。尝增筑旧堤，以遏水患，增籴均惠仑粟以备荒歉，立祠以祀朱熹，买田以益学廪，立火冢以葬露骼。邑人祀之。　赵必愿字立夫，余干人。嘉定间知崇安县，剖判如流，吏不能困。修学政，兴水利，立催科法，革胥吏鬻盐之弊。复出私帑建继贤桥，及增籴均惠仓粟。尝岁歉，擅发社仓以活饥民。力主义役之法，上下便之。朝廷因下其式于八郡。秩满，民共立祠刻石。　林士尹温州人，嘉定间知崇安县。政平讼理，禁暴戢奸，百里肃然。　赵崇萃福州人，嘉定间知崇安县。爱民兴学，尝捐俸请买开平废寺田，以充学廪。又为请佃西林、兴福二废寺租，以折纳羡馀，助养士之费。　赵善信州人，宝庆三年知崇安县。政尚严明，人号赵铁面。绍定初，汀州寇乱，邑当孔道，应给军需不扰而集。　郑思忱字景千，泉州人。绍定初知崇安县。喜读书；听讼犹不释卷，俗吏多迂之口。有谮于州者，移浦城丞。真德秀与语，知其贤，乃言于太守，复其任，有惠于民。详见泉州府《人物志》。　冯端荣字景庄，福州人。淳祐间知崇安县。勤恤小民，病则给之药，死则施之棺，民至今祀之。　曾贺孙淳祐间知崇安县。有惠民之政，民甚爱之。详见泉州府《人物志》。按《泉州志》“贺”作“荷”。　林天瑞字子辑，温州人。景定二年辟知崇安县。政尚严明，尝蠲人户助纲钱，其给孤贫钱米。其于邑之前贤，尤所崇重。　刘汉传字习甫，会稽人。景定五年知崇安县。礼士爱民，严于驭吏。重定庙学及先贤祠，置田立丰惠仑，修建桥梁，开辟道路，筑义阡，创养济院，请拨举子米，以赡孤贫，邑人生祠之。　翁邵元丰间尉崇安县。详见延平府《人物志》。　朱某名逸，倬之大父也。尉崇安日，获寇二百，坐死者七十余人。某谓此饥民剽食尔，乌可尽绳以法？悉除其罪，不以徼赏。　〔元〕　任德用许州人。至元十四年从丞相唆都入闽，充军民，达鲁花赤，留镇崇安。时兵后，极力抚摩。军还，俘掠甚众。德用诣军前，释归附男女五百余口。邑草寇骚动，德用平之，民赖以安，呼为“任佛”。　邹伯颜字从吉，高唐人，为崇安尹。崇安赋役不均，小民重困，伯颜率以粮之多寡均之。邑有赵清献所凿沟，岁久湮塞，田卒芜废。伯颜复之，而田为常稔。安庆路尝遣卒械囚至崇安，求其党，因肆虐良民。伯颜执而归诸安庆，民无滥及者。时称循吏第一。　杨靓至元间尹崇安。廉勤公谨，爱民如子，礼士如友。同官有贪虐立威者，靓以德柔之，卒不为暴。时和买木棉布，限严数夥，靓区划有方，不厉于民。先是平黄寇之乱，邑民妻孥俘于北者甚众，至是，民廉知其处，列诉于靓，亟移所属，咸得释还。政平讼理，民至于今称之。　彭好古字德明，维扬人。泰定三年尹崇安。每朔望及上下旬暇日，辄率邑儒与吏诣学讲习经史。立惠民局，新广福桥，多所兴建。　伯颜唐兀氏大同人，尹崇安。至正末，江西红军猖狂，伯颜—理军治民，兼尽其道，一时军戢民安。国朝混一，征至京师，以老乞归崇安，老稚皆知敬爱，而以故侯称之。　周礼崇安簿。定六班役法，按籍品配高下，一夕而毕，吏不能欺，人服其公。　〔国朝〕　张子彬吉水人，知崇安县。留意学校，招致明师，以教学者，所造就甚多。　曹端华州人，洪武间知崇安县。廉以律己，勤以莅事，首置二簿，纪民善恶，时加劝惩，民用感化。他如兴利除害，恤灾植弱，课农桑，修学校，政绩尤多。　安处善猗氏人，洪武初崇安县丞，以勤政称。陈让字克逊，钱塘人。宣德间崇安县丞。勤于赞佐，征输徭役，皆处之得宜。

 政和县
　　〔宋〕　袁采淳熙间知政和县。廉敬有惠泽。尝著《政和杂志》，及《县令小录》。　吕祖慤其先东莱人，祖谦从兄弟也。光宇间16知政和县，有廉名。　朱松徽宗时为政和县尉，以赖以安。尝建云根书院，延师以教邑人子弟。又建星溪书院，为藏修之所。丁外艰去，改尉尤溪。　〔元〕　马忽速色目人，为政和达鲁花赤。廉善有政声。尝验民田所产厚薄，定租税为九等，民甚便之。　真宝字朝用，蒙古人。由崇安主簿迁政和达鲁花赤。律己严，而待物恕，设施举措，侃然不违于理。凡闽中诸郡疑狱难析者，行者必以属于真宝，径其讯谳无弗允也。后调南平，政和之民相与集录其政绩为书，名曰《东和善政录》。　马哈麻回回人，尉政和。法令公明，盗贼屏迹。秩满，父老借留之。夷兵入寇，马哈麻率乡兵拒战，弗利，被执，瞋目骂贼。贼怒剖其腹，肠出委地，犹骂不绝声而卒。　李铉字伯鼎，父名濬州卫县人17。至正间，兄钧字伯衡者，累功至怀远大将军，郢复上万户府副万户，讨寨寇于清流而殁。铉袭职守延平，擒宁化寨寇魏梅受，解福州海寇围。进击福安寨寇，战于政和泗州桥，弗克。铉赋诗：“战败诚宜死，沉思恨复牵。君亲恩莫报，忠孝事难全。埋骨应无地，知心只有天。孤魂托明月，夜夜白云边。”遂死之。事闻，追赠镇国上将军、江东道都元帅、护军陇西郡公。　〔国朝〕　李子春山东人。洪武初知政和县。廉慎勤敏，在任三载，妻自执，无异布衣时，人以为难。　张惠字泽民，平南人。永乐中知政和县。首以学校为务，每三日辄课生徒学业，多所造就。莅官以清谨著称。　黄裳字迪吉，番禺人。永乐中知政和县。尝值岁歉，劝富民发粟以贷贫乏，官为置籍。令其秋成每石出息二斗偿之，民以不饥。　江显字显中，建昌人。正统中知政和县。下车首革里胥滥征之弊。流民有以白金三百两求私采银矿者，显悉却之。岁歉，即劝富民出粟以赈饥，民怀其惠，至于今不忘。　许穆上饶人。洪武初政和县丞。有惠政，尤以廉洁著称。　郭斯垕字伯载，会稽人。永乐中政和典史。尝纂修邑志，邑人重其文学，称为会稽先生。

　　　　　　泉州府
　　〔唐〕　薛昱清源太守，以清德著。郡人歌云：“郡号清源，官有清德。”　赵昌字浜祚，天水人。贞元间刺史。凿塘水灌田三百余顷。后昌为尚书，民思之，因名曰“尚书塘”。　赵棨太和中刺史。开晋江县天水淮，灌田百八十顷，民德之。　姜公辅爱州日南人。贞元末宰相，因论唐安公主造塔，德宗怒，谪为泉州别驾，卒于官。
　　〔宋〕　韩国华字光弼，安阳人。真宗时知州事。性纯直，有时誉。　陈靖大中祥符及天禧中两知泉州。尤重农事，民德之。　方慎言知泉州，有惠政，泉人甚爱之。详见兴化府《人物志》。　陈偁两知泉州，有治绩，详见延平府《人物志》。　沈周康定中知州事。治尚简易，讼有可已者，辄谕以义，使归思之，狱以故少。州旧多盗，日暮市门尽闭，禁民勿往来。周至，除其禁，而盗亦止。　蔡襄至和及嘉祐中两知州事。州有万安渡，绝海而济，往来畏其险。襄立石为梁，其长三百六十丈，种蛎于础，以为固。又植松七百里，以庇道路。闽人刻碑纪德18，立祠记焉。　陈觉民知泉州，有惠政，寻迁本路提点刑狱。详见兴化府《人物志》。　陆藻宣和中知州事。崇尚高年，招致郡中谢事五老，藻赋诗云：“五老三百九十七，俱生仁祖承平时；名齐庐阜又传世，身异商山深采芝。”　藻，《历官志》作宣和二年任，《名宦志》又作嘉祐中任，今合二志考之，《历官志》似为有据。　孙梦观字守叔，慈溪人。知州事，兼提举市舶。重名节，蠲租省罚，为政有循良之誉。　陈戬绍兴中知泉州，疏远权势，朝廷闻而嘉之。　刘子羽绍兴中以徽猷阁待制，知州事。子珙亦尝知是州，民爱之如父母。　子羽按熹所撰墓志铭，珙以集英殿修撰知泉州，未行，改知衢州。自此以后未尝复知泉州也，而本志云然。未详。　赵鼎字元镇，闻喜人。高宗时为相，秦桧恶其逼己，罢知绍兴府，寻徙知泉州。　汪藻字彦章，德兴人。父谷尝任晋江丞，于时藻始生，后为郡守。藻谢表有曰：“访六十年之父老，恍若前生；佩二千石之印符，敢期今日。”　赵令衿宋宗室也，博学有能文声。绍兴中知泉州。泉属邑有隐士秦系故庐唐相姜公辅葬邑旁，令衿建堂合祀之。郡人感其化。　陈康伯字长卿，弋阳人。绍兴中知泉州。时海盗间作，朝廷遣刘宝、成闵逐捕。康伯以上意招怀之，盗多出降，籍为兵。久之，不逞者阴倡乱，康伯讯得实；论杀之。州以无事。　范如圭字伯逵，建阳人，绍兴中知州事。南外宗官寄治，郡人挟势为暴，占役禁兵以百数，如圭以法义正之。　陈俊卿绍兴中为泉州观察推官。服勤职业，同僚宴集恒谢不往。一日，郡中失火，守汪藻走视之。诸椽属方出饮，俊卿与卒亦假之行列，以后至被诘，俊卿唯推谢。已而知其实，问故，俊卿曰：“某不能止同僚之行，又忍自解以重人之罪乎？”藻叹服，以为不可及。隆兴间，以礼部侍郎知州事。　赵子19乾道初，自福州移知泉州。吏有掠民女为妾者，其妻妒悍，杀而磔之，贮以缶，抵其兄兴化椽安廨中。妾父诣郡诉，吏不决。子访知状，亟遣人往兴化，果得缶以归，狱遂决。其发摘概类此。　王十朋字龟龄，永嘉人，知泉州。初到任，会七邑宰劝酒，历告以爱民之意，出一绝云：“九重天子爱民深，令尹宜怀恻怛心。今日黄堂一盃酒，使君端为庶民斟。”其为政甚严，而能以至诚感动人心，士之贤者诣门以礼致之。朔望会诸生学宫讲经询政。讼至廷，晓之以理义，多退听者。僚属间有为不善者，反复告戒，俾之自新。又尝割俸钱，创贡闱。他善政尤多。去之日，父老儿童攀辕者不计其数，十朋亦为之垂泪。泉人怀之如父母。　汪大猷字仲嘉，鄞县人，乾道中知州事。毗舍邪尝掠海滨，岁遣戍防之，劳费不资。大猷作屋二百区，遗将屯留。故事：蕃商与人争哄，非伤，折罪，皆以牛赎。大猷曰：“安有中国用岛夷俗者？苟在吾境，当用吾法。”　程大昌字泰之，休宁人。淳熙中知州事。江州贼沈师作乱，戍将萧统领战死，闽部大震。大昌趣统制裴师武讨之，贼遂散去，民赖以安。　赵必愿知州事，罢白土课及免差吏榷铁，讽诸邑行义役。秋旱，力讲行荒政，乞拨永储、广储二仓米赈救。　林枅淳熙中知州事。以清德律贪，除诸色无名科扰。讼牒盈廷，剖决无留，一时豪强敛迹。莆泉密迩，亲故不敢干以私。后帅闽卒，民立祠以祀。余见兴化府《人物志》。　颜师鲁淳熙中知州事。专以恤民宽属邑为政。始至，即蠲舶贷，诸商贾胡尤服其清。泉人塑像祀之。　倪思字正甫，归安人。嘉泰初知州事。新学校，修城郭，缮器械，训士卒，浚河渠，造桥梁，葺候馆，立养济院，百废俱兴。　真德秀嘉定中知泉州。时番舶畏苛征，至者岁不三四。德秀首宽之，至者骤增至三十六艘。输租令民自概；听讼，惟揭示姓名，人自诣州。泉多大家，为闾里患，德秀痛绳之。海贼作乱，官军败衄，德秀祭兵死者，乃亲授方略，擒之。绍定中再知州事，深村百岁老人亦扶杖出迎，欢声塞路。诸邑二税，尝预借至六七年，德秀首禁之。诸邑有累月不解一钱者，郡计赤立，或咎宽恤太骤，德秀谓民困如此，宁身代其苦。决讼，自卯至申未巳。或劝留养精神，德秀谓无力惠民，仅有政平讼理事当勉耳。前后两任，他善政尤多。　宋钧嘉定间知州事。州旧为台、信、建昌、邵武抱纳上供银，大为民病。奏乞各从初赋，从之。蠲逋赋，纾下户，创局讲荒政，所活万计。钧代真德秀治郡，善继其政，民戴而祠之。　乔维岳字伯周，南顿人。太平兴国初，陈洪进纳土，以其子文显为泉州留后，而以维岳为通判。会盗起仙游，众十余万，攻城。城中兵裁三千，势甚危急。监军何承矩、王文宝欲尽屠其民，燔府库而遁，维岳挺然抗议，坚守。既而转运使杨克让率兵破贼，围遂解，诏褒之。　林孝渊字全一，孝泽之兄也。建炎间通判建州，再通判泉州。乱卒屡无礼于守，而信孝渊之言，不敢暴。提举市舶邵邦建荐孝渊曰：“材术疏通，吏事详练，协赞郡治，绥靖兵民，千里帖然，内外按堵。”盖实录云。尝按收舶货归，吏循例取脑一匣以纳。孝渊厉声曰：“公则官物，私则商货，何例之有！”斥反之舶库。　张阐字大猷，永嘉人，绍兴中通判泉州。累官工部尚书，赠端明学士，谥忠简。　李韶字元善，漳州守，弥逊之曾孙也。端平初通判泉州，忠厚纯实。郡守游九功素清严，独异顾韶。后又以宝章阁学士知泉州。　游酢泉州佥事判官，以道学淑士心，以公勤奉官长，寻召为监察御史。　傅知柔泉州佥判。莅官有声绩。详见兴化府《人物志》。　黄公度绍兴间签书平海军判官。有流民数百自汀、虔下，守将疑其变，尽系之，行旅骚然。公度力争，以为此皆平人饥饿，流徙出于下计，奈何又急之使聚而为盗？如其言纵去，数百人得全性命，而军亦赖以安。　李方子嘉定中泉州观察推官。详见邵武府《人物志》。杜纯字孝锡，甄城人。泉州司法参军。泉有番舶之饶，杂货山积。时官于州者私与为市，价十不偿一。惟知州关詠与纯无私买。后事败，狱治相牵系，独两人无与。詠犹以不察免，且檄参对。纯愤懑陈书使者，为讼冤，詠得不坐。　朱松字乔年，婺源人，文公熹之父，监泉州石井镇。抱负经济，耻于自售。后胡世将抚输东南20，见松奇之，以闻于朝，召试馆职。　郑侠神宗朝以言新法不便，窜英州。哲宗即位，放还。用苏轼、孙觉等荐，除泉州教授。秩满，诸生苦留，得再任。元符初再窜英州。徽宗即位，赦归，复为泉州教授。崇宁初又为蔡京所夺。　王文宝阳武人。宋太宗时监泉州兵。郡盗大起，文宝与转运使杨克让、知州乔维岳共讨平之。
　　〔元〕　偰玉立字世玉，畏吾人。至正中知泉州路达鲁花赤。时元纲陵夷，偰玉立筑城浚河，为捍御计。而复兴学校，修桥梁，赈贫乏，举废坠，政绩甚多，郡人立祠祀之。
　　〔国朝〕　李凤洪武间知府。凡征输期会，不事鞭笞督责，而民信服。尝疏通河道之湮塞者，以便灌溉。而于祀事，尤致精严。　胡器洪武末知府。力拯病民之事。每判死刑及徒配籍案，辄郁郁不乐。或问其故，曰：“吾为民父母，不能化民以德，而使之至此，此吾所以不乐也。”　蔡锡鄞县人，宣德末知府。革奸弊，均徭役，奏除洛阳、东山、大桥三镇守兵，民甚便之。　尹宏字克宽，历城人。正统初知府。廉正公勤，深得民心。及卒，民为刻石立祠。　熊尚初南昌人。正统末知府。刚忠廉勤，有善政。汀寇犯境，尚初率民兵讨之，不克，遇害。郡人立祠祀焉。　欧阳复桂阳人。天顺末知府。廉明宽厚，事集而民不扰。其讯决狱讼，平反尤多。忽遘疾，郡人咸走谒群祠，为之祈祷。及卒，老稚悲恸，思之至今不忘。　洪葆字子厚，新城人。洪武末泉州通判。一时政教赖其赞理，郡以治称。及卒，民为立祠祀之。　欧阳初字遂初，潮阳人。府学教授。其教人必先德行而后文艺，故及门之士出而见用于时者，多矜名节。尝葺礼殿及文公祠，凡学之废坠者，多修举之。满考，改教授柳州卒，泉人思之，祀于先贤祠。　黄结字资友，东莞人。景泰间任府学教授。笃意教人，克举其职。泉旧无读春秋者，结至，以授于其徒，若包文、王埙，皆以是经取科甲，实结所造就也。迁辽府长吏，卒。　颜贤高安人。洪武初泉州府司狱。性温良而果毅。郡人翁彦立系狱，通判胡钊以私憾，囊沙将压之。贤正色曰：“彼罪不至死，不敢闻命！”彦立获免。有卓六秀者，与其党八人皆重罪，而狱未成，一夕，狱邻火，郡守欲诬以因火反狱而尽杀之。贤力拒曰：“囚非反狱，岂可诬之？狱犹未成，岂可杀之？”守惭而退。狱囚贫饿者，辄给以食。每重囚引决，必诣贤谢而去。时称能举其职。　泉州卫　丁远字士毅，全椒人。先为兴化卫指挥佥事，巡按藩臬以其能，调署泉州卫事。清白勤慎，以抚恤军士为心。克剥有禁，训练有方，老幼有养，劳逸有节，号令明，赏罚信，骄卒悍兵一时屏迹。甫三年，复归兴化。寻卒。泉人思之。
 晋江县
　　〔唐〕　赵颐正开元末为晋江县令。县有晋江，颐正凿沟通舟楫至城下，民德之。　按《唐书 地理志》以颐正为别驾，本志以为县令，未详。　〔宋〕　傅佇政和末为南安县丞，绍兴中知晋江县，俱有美绩。详见兴化府《人物志》。　郑鼎新知晋江县。详见兴化府《人物志》。　〔元〕　陈至正中为泉州浔美场盐官。以恩信得民，调晋江县尹。抑豪右，恤凋瘵，境内宁谧。后升广东盐课提举，代返，父老因留居泉州。及卒，立祠祀之。　〔国朝〕　徐瑛杭州人。正统末知晋江县。廉慎宽平。汀寇作乱，宁阳侯统军驻延平，檄调晋江民兵。瑛恐民心动，躬诣军前，陈其利害，得免。及保定伯统军至泉，瑛从容酬应，于民无所扰。邑人德之。

 南安县
　　〔宋〕　叶宾知南安县，人称其明。详见兴化府《人物志》。　余武弼知南安县，子视其民，民至千百成群祷丛祠，祝其勿遽去。提点刑狱吴某适出旁郡，民争请乞留，武弼以父老，力丐归养。　徐鹿卿真德秀守泉，以其道同志合，可以拯民，辟宰南安。既至，首罢科敛之无名者，明版籍，革预借，决壅滞，达冤抑，邑以大治。岁饥，处之有法，富者乐分，民无死徙。德秀寻帅闽，疏其政以劝列邑。　〔元〕　廼穆太字景善，蒙古人。至正末，以同知延平路总管综理南安县事。当寇盗之际，调度转输，以给军饷，劳徕绥辑，以复流亡。复以其暇日重新庙学，时称良吏。 

 同安县
　　〔宋〕　黄琮知同安县，邑民祠之。详见兴化府《人物志》。　朱熹主同安簿。选邑秀民充弟子员，日与讲说圣贤修己治人之道。禁女妇之为僧道者。萧里庆元间为同安县尉。详见漳州府《人物志》。　〔国朝〕　时执亮东平州人。洪武中知同安县。公勤廉恕，以礼让导民，不事刑威，吏民安之。

 德化县
　　〔国朝〕　应履祥奉化人。洪武末知德化县。廉谨平恕，劝学奖士，寻迁吏部郎中。《大明一统志》名应平，未详。　古彦辉洪武末为德化主簿。性敏而果，精吏事，识大体，尽心于民，不为苛察。寻迁监察御史。

 永春县
　　〔宋〕　黄瑀绍兴中知永春县。时当寇乱，凋瘵之余，首蠲宿负，民有业去税存者，悉厘正之。输赋后期，则揭其姓名于市，期日而至，不使吏与其间。豪强侵刻细民，必穷治之，不少贷。所听断发摘隐伏如神，卒亦归于仁恕。大治学馆，延择修士，课试以时。遭旱，出俸钱，具牲酒，躬走群望，不以劳为惮，雨为立应。愚民私立塔庙与僧杂处者，輙按律令撤之。丞有女病，巫言城隍神役者为祟，瑀杖其土偶而投之溪，女病即愈。瑀为政，公廉强介，察见徽隐，吏不能欺，而民不忍欺。
　　〔元〕　卢琦至正十二年尹永春。始至，赈饥馑，止横敛，均赋役，减口盐一百余引，蠲包银榷铁之无征者。已而讼息民安，乃新学宫，延师儒，课子弟，月书季考，文风翕然。时兵革四起，列郡汹汹，独永春晏然。越四五载，调宁德尹。去之日，民遮道涕泣。　〔国朝〕　温琇新会人。永乐中知永春县。劝农兴学，平赋均徭。尝奏减岁造皮张，士民德之。

 安溪县
　　〔宋〕　孙昭先淳熙中知安溪县。为政简易，催科有程。其于差役，必亲按户籍，第其先后又多方以宽恤之，民至有先期愿充者。又修学宫，躬课程，斥废刹之田，以赡教养。邑人德之。　〔国朝〕　颜振仲　黄朴(俱知安溪县。有政绩。详见漳州府《人物志》。)　潘靖金华人。正统初知安溪县。恤茕独，抑豪右。逋逃者来归，强愎者慑服。邑尝大饥，靖礼谕巨室，各输羡馀，以赈贫乏，全活者众。卒于官，民为立石。　戴玠安溪县丞。兴学校，课农桑，立条约，除烦苛，招复流移，梗化者喻之不悛，然后绳之以法。安溪称治。

 惠安县
　　〔宋〕　上官端义邵武人，惠安主簿。详见邵武府《人物志》。　〔国朝〕　陈永年新涂人，洪武末知惠安县。廉慎爱民。邑尝有蝙螟之患，永年祷于城隍。翌日，鸜鹆蔽空而下，尽啄食之，其患遂息，岁以有秋。　闭禛宣德间惠安主簿。克勤抚字，秩满，以邑民愿留，升本县知县。适县境有虎患，禛募人捕杀之，余皆远遁。正统末，邻邑寇乱，禛设险拒守，邑赖以安。满去，民为立碑。
　　校　注
　　1　万历《福州府志 官政》载：“邑有东西南北四湖，竑复而浚之。”此“根括”二字似应作“复浚”。
　　2　万历《福州府志 官政》作“石皆镕铁以锢之”。
　　3　《宋史》本传作“四千里”，恐误。按今本《宋史》亦作“四十里”，不误。
  </div>
  <div class="pagination">
   <a href="八闽通志_page68.html">
    上一页
   </a>
   <span>
    ...
   </span>
   <a href="八闽通志_page64.html">
    64
   </a>
   <a href="八闽通志_page65.html">
    65
   </a>
   <a href="八闽通志_page66.html">
    66
   </a>
   <a href="八闽通志_page67.html">
    67
   </a>
   <a href="八闽通志_page68.html">
    68
   </a>
   <span class="current-page">
    69
   </span>
   <a href="八闽通志_page70.html">
    70
   </a>
   <a href="八闽通志_page71.html">
    71
   </a>
   <a href="八闽通志_page72.html">
    72
   </a>
   <a href="八闽通志_page73.html">
    73
   </a>
   <a href="八闽通志_page74.html">
    74
   </a>
   <span>
    ...
   </span>
   <a href="八闽通志_page70.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
