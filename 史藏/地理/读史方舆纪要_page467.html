<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 467 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 467 页/共 479 页</h1>
    <div class="content">
　　◇镇远卫在府治西南镇阳江西岸。洪武二十三年建，领长官司一，隶湖广都司，今亦设卫本省，湖广仍设镇远卫。

　　臻剖六洞横坡等处长官司卫西七十里。元置臻洞、涪洞等处长官司，属播州军民安抚司，即此地。明初废，洪武二十三年，改建是司。

　　◇偏桥卫府西六十里，偏桥长官司南。西南至兴隆卫六十里。洪武二十三年建，隶湖广都司。今亦设卫本省，湖广仍设偏桥卫。

　　卫当黔、播之咽喉，为辰、沅之藩屏。苗蛮有警，卫实当其冲。万历二十六年，播酋袭据偏桥，掠兴隆、镇远，楚黔路梗。事平后，益为重地余见上偏桥司。

　　◇清浪卫府东七十五里。洪武二十三年置，隶湖广都司。今设清浪卫，仍隶湖广。

　　卫当往来之冲，控扼苗蛮，亦为要地。

　　◇铜仁府东至湖广麻阳县界百二十里，东南至湖广沅州界八十里，南至思州府黄道溪长官司界七十里，西南至思州府都素长官司界二百里，西至思南府印江县界二百里，北至四川邑梅长官司界二百二十里，东北至湖广五寨长官司界百五十里。自府治至布政司九百里，至江南江宁府四千二百七十里，至京师七千八百里。

　　《禹贡》荆州南裔。汉为武陵郡地。隋属清江、明阳二郡。唐初为辰州地。垂拱初，分置锦州。五代以后，仍没于蛮《通志》：宋为思、珍二州地。元属思州军民安抚司。明初，隶思州宣慰司。永乐十一年，置铜仁府，隶贵州布政司，领县一、长官司五。今仍曰铜仁府。

　　府东连溪洞，北接苗，窥伺之患，视他郡倍多。盖辰、沅之要隘，而思、石之门户也。镇压得人，则楚、黔两路可恃以无恐矣。

　　铜仁县附郭。元置铜仁，大小江等处蛮夷军民长官司，隶思州安抚司。《一统志》：初隶都云定云等处安抚司，后改隶思州也。明洪武五年，改置铜仁长官司，授土酋李氏世守，隶思州宣慰司。永乐中，建府治焉。万历二十五年，以土司李永不职，改置今县。《城邑考》：府旧无城，景泰二年，始筑土城。嘉靖二十七年，改以石，有门六，城周五里有奇。编户五里。

　　○常丰废县《志》云：在府西南五里。唐垂拱二年置，曰万安，属锦州。天宝元年，更名常丰。今见湖广麻阳县。又洛浦废县，在府东北，亦唐锦州属县也。今见湖广永顺宣慰司。○德明洞废长官司，在府西北，元置，属思州安抚司，明初废。

　　○东山府城东。嶙峋峭拔，迥出群山，为郡之镇。又东里许，为天乙峰，亦雄峻。又石笏山，在府东五里，一名文笔山。《志》云：文笔山在府东南五里，高插云汉。○铜崖山，在府城西南，高十仞，屹立铜仁大小二江间。又天马山，在府南五里。又南一里曰晒袍山，其南四里曰双贵峰。《志》云：府南三十里又有玉屏山。俱秀耸。

　　诸葛山府西十里，形势突兀。俯瞰诸垤，上有武侯屯营故址。《志》云：府西三里曰三台山，其相接者曰半月山。又有席帽山，在府西二里。凤山，在府北三里。皆以形似名也。又狮子山，在府南七十里，以山形雄踞而名。百丈山府西百里。峰峦律，林木丛茂。一云山在府西二百十里。又层嶂山，在府西百十里，层崖叠嶂，如壁立然。《志》云：府西二百里，有独崖山。又有将军山，在府北六十里。○黄蜡洞，在府东五里。又东五里有滴水洞，又府北四十里有川江洞。皆深邃。

　　○铜仁大江府城西南。源出乌罗司西，九龙山东。流经城南，又东入湖广麻阳县界，谓之锦水，下流入于沅江。○铜仁小江，在府城西。源出府西北瓮济洞，东南流至府治，西北合于铜仁大江。今城西南有双江渡，崖削水深，渡以小舟，即二江合流处也。

　　○龙势关在府东北。又东北有石榴关。《志》云：毛口寨隘在府东北二十里，黑坛隘在府东北七十里，张家寨隘在府东北八十里。又倒马关，在府北。又北有清水塘关、芭茏瓮梅关及倒水关，并为守御处。○施溪漾头关，在府东南三十里，接施溪司界。

　　亚寨堡府西北六十里。宣德七年，总兵萧绶大征叛苗，于贵州设亚寨等十堡，是也。后遂为戍守重地。又孟溪堡，在府西一百里。《通志》云：宋置龙泉葛泽长官司于此，元因之。宋元《志》皆不载。明初置今堡。又小桥堡，在府西北百八十里，接四川酉阳平茶司境，亦苗蛮出入之冲也。又落马堡，在府西北二十里。落壕堡，在府西五里。城北堡，在府城北门外。

　　石子营府北三里。又府西三里，有坝地冈营。东三里，有木桶营。《志》云：府境近郊之守，如石子奥、黄蜡滩、坝地冈、木桶营、凯槽溪、龙于寨诸处，皆为要地。又乌业营，在府西北，一名乌泥营。又西北有河界营，嘉靖二十七年，讨叛苗，官军自铜仁进屯乌泥营，又屯河界营是也。○天生寨，在府北百二十里。正德八年，官军讨叛苗，入天生寨囤，绝蛮峒水道，贼平。今其地有天生桥。又龙于寨，在府西二十里，其地有龙于渡。又开添铺，在府南，有兵屯守。《通志》：府境有废太平溪金场。永乐十三年置，宣德八年废。

　　省溪长官司府西百里。《一统志》：元置省溪等处军民长官司，隶都云定云安抚司。后改省溪、坝场等处蛮夷长官司，隶思州军民安抚司。明洪武五年，改置是司，授土酋杨氏，又以戴氏副之，隶思州宣慰司。永乐十一年，改今属。编户一里。

　　○五云山府西五里。常出五色云，因名。又江头山，在司西九十里，罗江出焉。司北三里又有仙女洞，亦幽胜。

　　○罗江司北二里。源出江头山，至司西二十五里，其流始大，东流合于铜仁江。水产金，或谓之省溪。又司北七里，有云舍泉，西流注于罗江。

　　提溪长官司府西百四十里。《一统志》：元置提溪等处军民长官司，隶都云定云安抚司，后隶思州军民安抚司。《元志》不载。明洪武五年，置是司授土酋杨秀纂，后又以张秉仁副之，属思州宣慰司，寻改今属。编户一里。

　　○磴山司东三里。山高险，有石磴萦纡而上。又滥泥山，在司西三十里。

　　○提溪司西五里，源出滥泥山。引流而东，入于铜仁大江，中产砂金。《志》云：府东一里，有印江，流合提溪。

　　大万山长官司府南百里。元置大万山、苏葛办等处军民长官司，隶思州安抚司。明洪武五年，改置是司，授土酋杨政华，仍隶思州宣慰司，后改今属。编户一里。

　　勒舍废长官司在司东。《志》云：元置，属思州安抚司，寻废入大万山司。

　　○新坑山司北五里，岩谷深邃，土人尝避兵于此。《志》云：山产朱砂、水银。又大万山，在司南三里，司以此名。

　　○司前溪司南一里。出大万山，东北流入于铜仁大江。

　　乌罗长官司府西二百里。宋为乌罗洞，属思州。祥兴元年，湖南制置使张烈良等起兵兴崖山，军败奔思州乌罗，为元军所袭，皆战死。元因置乌罗、龙于等处长官司，属思州安抚司。明洪武五年，改置是司，授土酋杨世雄，属思南宣慰司。永乐十一年，置乌罗府治焉。又以冉兴祖为副长官司。正统四年府废，改今属。编户三里。

　　○九龙山司西九十里。高百丈，下分九枝，铜仁大江出焉。俗名饭甑山。又迎虹山，亦在司西南，高出群山之表，朝旭初升，山色光映，因名。相近又有云朵山，秀丽如云。○石梁山，在司东五里。山石横亘，如栋梁然。又东五里有琴阁山。《志》云：司东十三里，又有木降山。

　　木耳坡《志》云：在司治旁，官道经其上。俯视群山，森列其下，苍翠郁然。○观音囤，在司西南三里，崖壁峭峻，卓然天险。上有三井，可容五百人。又万胜蹬在司西南三十里，上亦有井，可容百人。苗乱，土人恒藉此以避兵。

　　○乜江司治南。上纳乌罗溪、羊溪二水，下达湖广辰州，可通舟筏，其旁地为宋陇诸苗蛮所据，阻绝不通人迹。○木耳溪，在司西南。源出山洞中，其流曲折，东抵平南寨，为九十九渡水。又乌罗溪，在司治东，源出林箐诸山，流潆司前，为乜江上源。

　　○平南关在司南。其相近者，又有野猫关，东近府境之孟津堡，西近思南府朗溪司界。向设官兵戍守。

　　平头著可长官司府西北百三十里。元置平头著可、通达等处长官司，隶思州安抚司。明洪武五年，改置是司，授土酋杨氏。又以田氏副之，属思州宣慰司。永乐十一年，属乌罗府。正统四年，改今属。编户一里。

　　○森崖山司治西。峰峦高耸，林木蓊郁，望之如云。又石榴坡，在司西南，道出乌罗司，最险仄，有毒雾，行者畏之。

　　○甘梗泉在司南石崖中，一泉涌出，清浊分流，居人资以灌溉。

　　○地架堡在司东北。控御苗蛮，最为要地。《边略》：地架及小桥、亚寨，与湖广麻阳县之鸦剌关为三省连接处，戍守最切。鸦剌守则铜信溪、小坡水、草奥水、打田石、羊头等处，隘兵可以不用。亚寨守则毛口寨、石子奥、黄蜡滩、白水洞等处，隘兵可以不用。地架守则孟溪堡、平南关、冠带河、瓮绞囤、龙于寨、张家寨、四十八旗、提溪、省溪等处，隘兵可以不必全用。地架、亚寨不守，则张家、毛口、瓮绞诸处防御最切矣。嘉靖中，议者又以地架偏在一隅，应西迁苗羊坪，为地架、小桥适中之处，可与乌罗、朗溪相应援，不果。

　　油蓬堡在司西。《志》云：司孤悬苗界，地最广饶，赋役出办居多。与乌罗、朗溪及四川之邑梅司接壤，守御至切。而油蓬堡、苗羊坪、冠带河皆置戍处也。嘉靖中，议者以孟溪堡偏守一隅，宜迁于油蓬堡，乃平乌二司适中处，且可与四十八旗相应援云。又冠带河堡，在司西南，苗犯思石，此为必由之道，有险囤可以固守。○四十八旗屯军，在司东南，为湖广军民杂处之地。嘉靖中，议筑堡于此，恃为险囤，不果。

　　地运寨在司东南，苗寨也。《志》曰：贵州叛苗有黑潭、乾溪、骂劳、吕、骂冲、地所、塘寨、蜈公、地运、平头、地根、老条、龙塘、苟脑、山总、栗凹、治古、麦地、抱木、老见、旦逞、普杓、田坪、乌牌、平茶、麻峒、木枰等二十七寨，多在铜仁北境。《边略》：嘉靖二十七年，贵州及湖广境内群苗皆叛，备兵使者赵之屏讨之，分兵屯河界、龙势、麦地三营，剿境内龙塘、鬼堤、江口、小茶园、麦地、都库、骂劳、桐木坪、上下中地、所见、老条、新江口十四寨，又调湖广鸦剌、眉亮二营，剿境内田坪、旦逞、栗凹、匏颈、麦冲、狗脑坡六寨，又调四川地架、平茶二营剿境内塘寨、地根、地、地架、吕蜗、新寨、抱木、普杓八寨，次第克平，前后凡七十二垒，是也。

　　◇石阡府东至铜仁府界八十里，东南至思州府界三十里，南至镇远府界百八十里，西至平越府余庆县界百六十里，北至思南府界百二十里。自府治至布政司六百二十里，至江南江宁府四千里，至京师七千七百六十里。

　　《禹贡》梁州荒裔。汉为郡地。唐为思、夷二州地《通志》：唐武德四年，置夷州，即今府治。误。宋为羁縻蛮地。元置石阡等处长官司，属思州安抚司。明初，改隶思南宣慰司。永乐十一年，置石阡府，隶贵州布政司，领县一、长官司三。今亦为石阡府。

　　府山溪峻险，江水萦纡，悬崖削坂，茂树深林，为黔、播参连之地，蛮苗丛蕞之墟。盖边方胜境，形援要区也。

　　石阡长官司附郭。元置石阡等处军民长官司，属思州安抚司。明洪武五年，改置是司，授土酋杨正德，属思南宣慰司。永乐十一年，为府治。十四年，又以土酋安景文为正长官，而杨氏副之。《城邑考》：府旧无城，正德五年，始筑土城。嘉靖初，建三门，城周三里有奇。

　　○龙山在府城东南隅。山高耸，左崖畔有古洞，洞内石隙中有水泻入深潭，至春弥漫，流出五巴寨，入于大溪，冬则涸。时有大风飓发，俗呼为风鬼洞。《志》云：洞在石阡司治后龙山下，即此。又金鸡山，在石阡司治东，高百丈。又东有黄杨山，上多黄杨木。又知府山，在府东三里，其右曰侯山。

　　崖门山在府治西南。有两山，高下相并，谓之崖门。崖下水流合平茫水，入大溪。西上有洞向北，深广莫测。《志》云：司西五里有排衙山，其相近者曰云堂山，一名琵琶山。草塘后洞苗所出没处也。《一统志》：琵琶山在府南四十里。○骆驼山，《志》云：在石阡司西三里。又西为飞马山。府西南又有挂榜山，府南曰温塘山。

　　青山府北七十里。山高耸，多林木。又北五里为笔架山。《志》云：石阡司北又有文笔山。又迎仙峰在府西北百五十里，下有龙塘泉。○望乡崖，在府西百六十里，下亦有泉，曰望乡泉。

　　香炉囤府北十里。平地高二十丈，可容五百人。避苗寇者倚此为险。又十万囤，在府南六里，可容十万人。○寒林箐，在府城西，以竹树阴森而名，城西北有杉木箐，多杉木。

　　秋满洞《志》云：在石阡司治南。成化中，郡守余志《记略》曰：府南梭寨隔岸有山，高峻凌空，下有秋满洞。洞门开敞，洞后穿过塘池寨、平茫溪，石泉长流，资以灌田。正统间，苗贼为乱，民多窜入洞内。贼不敢入，但守洞口，计当困死。民从洞后逸出，皆得免。又龙洞在府西南龙底江上，阔三丈余，深一里。又府西张家寨旁高山上亦有洞峻险，人不能至。

　　○乌江府西百五十里。自四川遵义府流入界，又东北流入思南府境，又北入四川彭水县界而为涪陵江。详见大川乌江。

　　龙底江在府城西南三里，亦谓之大溪。其上源为包溪、铺溪，流经府东黄茅囤而合流，绕府前入思南府界，注于乌江。○洋溪，在府北十里，出铜仁府提溪司山中，西南流入界。又西经龙泉县界，有桶口河流合焉，入于乌江。又深溪在府西百二十里，各容溪在府西八十里，皆西流注于乌江。登沙塘在石阡司治南。居民筑堤遏水以避旱。又司治西有新寒陂，相近者有各容陂，皆潴水溉田。《志》云：府城南一里有温泉，泉源涌出，四时清暖。相近又有小温泉，岁旱居民皆决渠引水以溉田。○平贯沙洲，在石阡司治北，上有平贯寨，寨前有温泉潭，又保大沙洲，在司治西，相近者为石滩。《志》云：龙底江所经也。

　　○松明关在府治东。又东有凯斜关，南去镇远府九十里，镇远卫军戍守。又大定关，在府东南，官路所经地。属镇远卫。○镇宁关，在马鬃岭，大路岭属黄平州。盖境相接也。又武定关在府境白马岭上。《志》云：松坎关在府治南，府东北又有石灰窑关。
</div>
    <div class="pagination">
<a href="读史方舆纪要_page466.html">上一页</a><span>...</span><a href="读史方舆纪要_page462.html">462</a><a href="读史方舆纪要_page463.html">463</a><a href="读史方舆纪要_page464.html">464</a><a href="读史方舆纪要_page465.html">465</a><a href="读史方舆纪要_page466.html">466</a><span class="current-page">467</span><a href="读史方舆纪要_page468.html">468</a><a href="读史方舆纪要_page469.html">469</a><a href="读史方舆纪要_page470.html">470</a><a href="读史方舆纪要_page471.html">471</a><a href="读史方舆纪要_page472.html">472</a><span>...</span><a href="读史方舆纪要_page468.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
