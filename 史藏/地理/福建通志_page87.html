<!DOCTYPE html>
<html>
<head>
    <meta charset="UTF-8">
    <title>福建通志 - 第 87 页/共 239 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志 - 第 87 页/共 239 页</h1>
    <div class="content">　　章大任【金华人淳祐八年以朝散郎知漳州兴利除害疏学宫贡院水沟壅塞又浚官渠修四门城重建南楼以正筹漏时山寇为乱大任力除之】
　　王序【晋江人咸淳中知长泰时郡佥幕预征大礼银及打量田土文檄甚峻序白郡力争之民戴之如父母宋亡终身不仕】
　　陈敏【石城人精骑射有韬畧御士得其欢心扰攘中率家丁入闽讨贼兵帅薛弼擢为漳州巡简时草冦跳踉山谷敏徃来龙岩漳浦永春徳化间荡悉平民徳之所至为立祠以功迁本路统制歴江淮都统制卒赠少师】
　　元
　　雅尔噶鼐【至元中为漳州路达噜噶齐筑城以备不虞漳人赖以保障】
　　乌克逊良祯【至元中漳州路推官狱有疑者悉平反之尝上言律徒者不杖今杖而又徒非恤刑意宜加徒减杖诏从之着为令】
　　阚文兴【漳州万户府知事至元间陈吊眼冦漳文兴战死妻王氏被掠义不受辱亦死事闻予褒赠】陈君用【漳浦人至元中讨平剧贼李志甫黄二使授本路总管同知复擒北洋海贼杨奴陈毛降其余党又破汀贼罗天麟邓师公于白花岭降潮寇夏山虎授宣武将军南胜伯详人物】
　　罗良【长汀人至正间倾资募兵平南胜贼李志甫未几番冦吴仲海继发詹天掠边悉讨平之又寇逼福州良日夜沿海道而至以药弩射贼皆立死冦大惊遁去又以楼船载粮沿海道抵辽东以给行在军帝嘉其忠封漳州路总管后死陈冇定之难详汀州人物】
　　黙色都哩【至正间为漳浦达噜噶齐亷勤爱民时县无坚城贼至辄弃遁不敢守都刺以石砌之邑赖以全后卒于官民祠祀焉】
　　唐大年【正正八年以行省知事摄龙溪尹寛以惠民毅以任重民不敢违吏不敢欺】
　　蔡淳【长泰人至正中贼万贵与嘉禾千户何迪立叛冦漳泉高指挥荐淳武勇与兵三千遣与贼战贼益兵围之三匝援兵至淳夹击大破之上其功陞摄长泰尹事冦李角车叛淳单骑谕之贼归欵防陞正尹】
　　邓朝阳【至正十一年知龙溪兴利除害择学行之士为乡师以教民而革其犷悍之俗民畏懐之】呼都克和卓【至正间授长泰尹亷介精明不避权幸锄强梗植善良工役以时百废具举】扈海【字巨源卫辉人至正中任南靖尹时番冦煽乱夜入公廨海骂曰尹承王命父母汝也汝欲杀父母耶贼骇散在任兴学校均徭役抚字勤劳政清讼简】
　　韩景晦【至正中任南靖尹邑承番冦乱后又苦瘴疠景晦请徙县治于双溪改南胜为南靖完城堡兴学校民至今思之】
　　德哷穆蘓【西域人至正末为漳州路达噜噶齐三年民安之明兵取福建兴泉皆纳款弥实仰天叹曰吾荷国□有死而已及闻招谕使至乃从容具公服北面再拜遂引斧斫其印文又大书手版曰大元臣子端坐取佩刀自刺死】
　　明
　　潘琳【字师道平扬人洪武初知漳州时府治弗葺琳恐改建劳民乃召诸寺僧襄事五阅月而成人称其处置得宜云】
　　张理【字玉文鄱阳人洪武初知漳浦时诏徴屯田军入京万户吴世防乗机以众叛理集民兵攻世策戮之具奏免屯军徴又磔海寇林仲明等徙土豪建　文庙及羣祀坛身没橐无一文】
　　徐恭【永丰人洪武中知漳州时官军收捕龙岩叛贼系其男女三百余人请置于狱恭曰此非先王罪人不孥意也上其事诏释之赤岭寺旁有祠常有毒气中人辄死恭率吏卒集祠下击神像踣地责以殃民罪状投之江翼日雷震巨蟒死害遂絶】
　　王仲谦【洪武中知漳州亷慎公恕政清讼简崇奬士激励风俗士民懐之】
　　钱古训【余姚人洪武中以进士知漳州以文章饰吏事表着忠孝激励风俗甚有声称】
　　王祎【字子充义乌人以元儒见太祖议即位礼忤防出判漳州尝作漳南十咏纪载风土居漳一年召修元史】
　　邓清【陵州人洪武间知长泰时赋敛清讼狱均徭役革奸歳旱祷雨辄应莅政三载凋瘵以苏流移以复】
　　张从道【解州人洪武间以进士任长泰崇学校劝农桑朔朢入学讲课虽盛暑不去公服】刘孟雍【南昌人洪武二十六年知龙溪厘革宿吏畏民服秩满擢祁州邑人乞留复再任】陈思贤【茂名人洪武末任漳州教授靖难诏至召生徒吴性原陈应宗林珏邹君黙曽定瑞吕贤六人于明伦堂相与恸哭曰明伦之义正在今日即堂为旧君位哭临如礼被系入京与六生皆死】
　　刘奎【博罗人宣徳初知长泰疏治陂塘沟洫招回逃亡民户均平赔累浮粮奏立巡检于朝天岭以御盗在任九年虎不害人嘉禾一茎三穗秩满民相率借留陞秩仍掌县事凡二十一年乃归】
　　甘瑛【丰城人正统初知漳州时军卫横甚年例关于有司暴取无厌瑛奏革之海门山居民多涉海为盗瑛迁之内地又兴学校辟府治修栁营江桥皆有足称】
　　陈士名【无锡人正统末邓冦为乱邑里残破巡抚薛希琏奏乞练达老成宜为令者分布各县乃以士名知南靖命乗传来任多方招辑赈济县乃复初秩满致仕】
　　张瓛【合肥人福建行都司都指挥佥事正统二年破龙岩等贼还卒于晋安驿】
　　顾斌【其先懐逺人世袭漳州卫指挥佥事正统戊辰邓茂七党杨福率众数万围漳设云梯仰攻势危甚时斌督兵备倭海上夜率舟师五百人航海来援突围入城尽散其家资募死士杂服鲜明防缯插雉羽为神兵开东门迎战斌跃马大呼以百骑直压贼垒麾死士为两翼夹以巨斧砍之贼大败去翼日复益兵来攻又破之余党夜遁城赖以全事闻擢都指挥佥事及卒贫无以葬知府姜谅率郡人鸠金襄其事且伐石以志全城之功】
　　谢骞【当涂人正统进士景防四年由御史出知漳州政尚严明人畏而爱之近海月港诸处民多货番为盗骞随地编甲随甲置总以聨属其人户为限期稽察之其近海违式船只皆令拆卸以五六尺为度烙以官印朝出暮归令甲摠查察盗息民安】
　　林瑛【歴城人景泰中知漳浦时兵燹之余豪梗自恣民不聊生瑛至问疾苦有犯辄按其罪不少贷三年卒于官】
　　刘璧【庐陵人举进士成化间以御史出知漳浦剖决明敏境内无寃旁邑有疑狱请质咸得其理兴学校立社仓较量隠田履畆定则囓水者勘豁其租民深徳之陞桂林知府】
　　张璝【字徳润番禺人天顺进士成化十年知漳州值山水大发人民漂溺璝具船救援先发仓赈济而后申报当道恶其专璝曰待报而后发民死尽矣因奏减六县田租有差又留意学校漳人士多业周易为延莆名宿益授尚书多所成就】
　　姜谅【字用贞嘉兴人举进士成化间知漳州值歳歉海盗蠭起谅发廪赈乏简练丁壮授以方畧擒渠贼斩之余党悉散乃筑堤捍潮置仓备荒禁佛斋作义冢立乡约建祠祀先儒高登陈淳为文以表迭里弥实之忠义顾斌之保障出牓数十条劝谕防范善政毕举御史张稷上其考有盗化民安之语后以入觐乞养归耆老数辈请再任不报谢铎称其亷介之节始终一致云】
　　陈良【防昌人成化初授长泰县躬巡阡陌劝课农桑惰者谕以衣食利害之原无农具谷种者籍姓名补助之常夜巡缉访赌盗民爱而畏之】
　　张本【余干人举人成化间知南靖始至县堂吏舍幕库悉捐俸以次修葺上杭溪南冦至本团集民快招募番客扼险隘贼不敢犯以丁外艰去】
　　汪鳯【字天瑞弋阳人举进士治初知漳州时境内盗起鳯捧檄莅任不过家门至之日掲牓谕贼祸福乃引兵蹙之贼皆就擒尝修　文庙葺双节祠作捍海石堤凿井道旁防坑水之毒政绩甚着】
　　胥文相【巴陵人治进士知漳浦邑苦蝗文相引慝修省蝗悉赴海死岁以大熟金溪山有银矿岁久脉征取不充用额赋转重文相奏罢之】
　　朱【无锡人治进士以御史出知长泰有惠政尝创筑县城保障有赖民咸曰古之遗爱】陈思谟【河源人尝从湛若水学授龙溪簿布衣蔬食以自给寻以治行陞本县尹所居廨产灵芝一本九茎为嘉祥之应】
　　彭桓【吉水人治庚戌进士由礼部郎出守漳州明敏严毅人不敢犯有势豪为民患立置之法舆论称快修坠举废敬教劝学以艰去民懐之】
　　陈洪谟【字宗禹武陵人举进士正徳初知漳州拒海冦平山贼立朱熹祠建社学兴水利掩野骼延周瑛以续淳祐未修之志民祠祀之】
　　钟湘【字用秀兴国人举进士正徳间知漳州时南靖贼詹师富等聚众刼掠骚动三省朝命台官之长督重兵进湘率死士捣贼巢防首恶诸胁从者给牛粟遣之贼皆感激帖然聴命海冦闻之亦皆就降兵遂罢因奏设平和县岁饥赈济有方活人数万又立社学买田延师以训导民擢广东防政未行卒漳人像祀焉】
　　徐恂【嘉定人正徳间知南靖会山冦起民大惊扰恂亲按兵赍粮以遏贼锋贼闻有备不敢入境营建学校门墙斋庑焕然一新卒于官邑民痛之】
　　纪镛【永丰人正徳初任漳浦丞粤寇害民镇巡会贼退保大防山据险自固镛率民兵深入攻围贼突出兵皆溃镛马惊坠坑谷中被杀事闻予廕防】
　　周期雍【字汝和宁州人正徳进士以佥事饬兵汀漳时漳寇负隅期雍用间离其党复整众厚阵以临之察其可抚者单骑扣垒谕以祸福贼皆感泣就抚数年梗孽悉平因奏立巡检盘诘谿洞晏然】
　　曾鹏【琼州人正徳十一年以进士知龙溪时贼方平鹏一镇以静民赖安堵】
　　覃桓【沔阳人袭漳州卫指挥佥事谙韬钤习弓马正徳中征捕南靖金山大溪诸贼计擒贼首杨宗夀钦赏帛钞后把总铜山水寨设防招抚海冦马宗实等十一年流贼詹师富屯结卢溪河头之大伞山委桓会擒获贼首张显福蓝三等四十余人又擒张高村贼首罗定亮余众奔象湖山拒守南靖县请添兵调桓出哨防同粤兵夹攻未至猝与贼遇与战射其渠魁贼佯走桓乗胜追逐贼丛防刺之中咽喉死】
　　侯鉴【字子明沂州人三歳而孤母杜氏抚之成立正徳中袭漳州卫指挥同知性至孝尝以小过挞士卒母怒鞭之流血无怨词命之跪终日不敢起母病侍寝汤药不解带稽颡北辰号泣终夜母寻愈后以寿终既葬有羣乌绕墓悲鸣三日知府陈洪谟为孝感记】
　　邵楩【字良用仁和人嘉靖进士任福建巡海道驻漳州时海禁废弛奸民出入贾祸楩亷其有状者杀之罗织相告者勿诘反侧悉安倭冦犯长泰选火药手百人蹑击之贼宵遁又遣舟师攻海寇于月港铜山清漳诸处凡七克寇悉平又以月港宜建城而分龙溪之半以为县可弭寇是为海澄县既去民祀之】
　　唐九徳【字伯懋湘潭人嘉靖中为漳守防群盗肆起始至亷诸欲附贼者悉擒之中丞汪道昆决意主命戚继光持兵海上九徳为先度要害设守备调遣如防旬日贼众防其枭党以献贼首吴平潜赴海死山贼苏阿普据巢旁掠因乗胜进悉平之复议建水寨以絶盗薮修葺书院以课诸生兴利除民咸称便】
　　罗青霄【忠州人嘉靖进士隆庆中知漳州尝创天寳学田以赡寒士筑八封楼以发地胜増建敌楼作四门月城以固守圉又以月港寇乱通贩禁严为请当事弛之军饷故有定额后加派丁四米八民间重困因议徴减半着为例又议除客兵练土著等十八事骎见施行以挂议致仕去】
　　龙遂【永新人嘉靖间进士选刑科给事中直谏忤严嵩谪漳郡丞以亷介闻】
　　李畿嗣【蕲水人嘉靖间以进士迁漳郡丞署郡半载案牍盈几一目数行片言立折与诸属约征输讼狱但文牒催督而已终不遣一吏卒至县陞广东副使】
　　王禄【新城人嘉靖间以举人知平和时邑尚草创禄开社学置学田设坛庙义冢修铺舍养济院五年庶事毕举尝献议大礼及请立皇储与时不合弃官归】
　　周仲【吉水人嘉靖间知漳浦尝濬傅公河修葺社学邮置桥梁道路邑人颂之】
　　慎蒙【字子正归安人嘉靖中为漳浦令明察善防不避豪贵邑有盗凭负山海出入剽掠蒙令邑豪十余辈伪与盗通助其攻掠密率部曲捕之邑豪内应遂防巨酋三十六人贼觧散令行逺近道不拾遗徴拜南御史】
　　刘钦命【庐陵人嘉靖中知漳浦倭冦侵境城卑圮不足恃为筑高五六尺适淫潦堞壊山寇猝至复浚沟列栅御之冦引去士民立碑纪绩】
　　周贤宣【万安人嘉靖间为巡海道副使计擒月港寇张维等反侧始安而龙岩东西洋盗慿险阻啸聚剽掠贤宣复讨平之力请建县当事报可遂单车入境相地辟基设宁洋县治树碣杀狐岭又以兴学为本务礼潘鸣时施仁为五经书院长宁洋父老至今思之】
　　萧廷宣【庐陵人嘉靖间以举人令长泰时倭寇枭张城垣卑薄乃増雇役授工坚筑之逾年寇至率诸生王得麟等督兵登陴杀伤贼以数百计贼报勾引者数人责之曰此中真劲敌名为弱诳我来耶贼退债帅拥兵至百姓怨其不援纵兵士掳掠闭城拒之廷宣复与诸生登城责数帅帅大怒言于上官廷宣几不免而王得麟遂死杖下余皆落士籍】
　　丁玘【丹阳人嘉靖中知南靖政暇诣学与诸生讲论选民间俊秀子弟教以小学延名士为师岁饥发粟赈民捐俸为粥全活甚众末年投牒归】
　　谢明徳【字明之高要人嘉靖辛卯举人知平和除苛令议赈贷禁服毒捕宿恶诏安白叶峒自正徳时慿险负固明徳上状请讨之檄暮下而朝誓师分道深入贼皆惊溃擒陈刘二酋及余党数百人覆其穴漳汀潮赣四郡欢呼相庆督抚交荐之迁判潮州】
　　郭大鲲【海阳人嘉靖进士知南靖县兴学造士锄暴抑强禁服毒刑赌盗以劳卒邑人伤之】殷伯固【博罗人嘉靖间知南靖兴学校増置学舍劝富户出义谷以赈饥严禁圗赖以厚风俗时饶贼张琏倡乱永丰民煽起聚众八百余人直逼县城伯固单骑出城谕以祸福悉遁去】
　　童干震【嘉靖中任铜山水寨把总与其子养鋭千户白仁义士陈学书等领兵御倭屡有斩获时人为语曰军中二童倭贼一空抵东岳山与贼交战杀伤甚众援兵不至与学书等力战死朝命立祠祀之官其子养鋭为指挥使】
　　姜遂初【临川人嘉靖间与举人知平和时饶冦掠近县城昼则督兵追捕夜则严加防守贼退多方抚字以劳卒民惜之】
　　张鳯来【秀水人嘉靖间以巡海道驻漳南时疮痍甫平加意休息缓刑止讼抑吏卒不妄差遣节里甲供应公署所需一从俭约临去帷帐器用悉署簿籍给领】
　　何春【雩都人嘉靖中以举人知诏安为政不拘簿领暇日诣明伦堂与诸生讲论示以趋向教民行乡约习朱熹家礼又毁淫祠禁图赖为循良第一未几改含山县】
　　龚有成【嘉定人嘉靖间以举人知诏安时倭寇发土寇乗之大肆刼掠有成缮城浚濠经营防御与倭冦数战俱有功又灭溪东小篆二贼中丞阮鹗率师至诏安以梅岭人皆贼向导欲尽殱之有成坚执不肯署卒罢其议全活万计为漳南保障第一陞赣州同知】
　　梁士楚【番禺人嘉靖间以举人知诏安会倭乱山海寇并起士楚调度兵马粮饷船只相机抚擒斩倭寇抚散山贼钟旺雷晩香等又计斩海贼吴平散其余党县治窄狭乃请增筑县城亲自程督俄以忧去后陞福建练兵佥事驻诏安漳民恃为保障云】
　　林挺春【字少和顺徳人嘉靖中以举人知南靖兵燹之后官舍荡析挺春芟秽掩骼倚茅聴政已而迁治于大帽山下招流移抚凋疗邑以大治陞霑益知州】
　　王谨【漳州卫指挥使嘉靖末奉檄守闽安镇调兵攻濓海澚门倭寇船只羣队飞出谨奋勇接战冲沈大倭船数只追至梅防海洋射杀倭将一员又乗胜追之于小蟹礁援兵不至力战而死】
　　沈鋭【钱塘人万厯间任漳清军同知尝却湖贾常例值吴双引谋乱得奸党密书辄自焚弃反侧以安】姚应龙【慈谿人隆庆间由举人同知漳州尝发帑金葺海艘缮筑各汛营堡酌修造以饬战舰精简阅以清什伍负海萑苻无窃发者】
　　尹瑾【东莞人隆庆进士任漳司理每听讼委曲开譬发其天良民有泣下者狱有寃滥辄为平反当坐者虽授榜笞不恨尝命苍头于衙舍辟畦莳蔬政暇集诸生教以行谊虽童孺训诲不怠民名其坊曰甘棠坊歴南太仆少卿】
　　范鸣谦【江隂人隆庆进士知龙溪邑有陷江虚悬米一千六百余石民苦赔累谦曰激水之下必有洄洑之所才生泥泊乃率邑丞躬诣筑田沿坵丈畆得六千四百畆又察诸诡没者令归户以补悬粮士民勒石颂之】
　　曽球【海阳人隆庆间知南靖邑西桥南田数十畆苗苦旱球为凿新渠以资灌溉又开濬城濠接引溪流而东之墨场二十四乡俱赖焉】
　　王谷【临海人隆庆间以举人知海澄邑初建即八都旧堡为治土垣卑陋当道议城之承议派徴为均阖邑丁粮充以八县邮羡画作暮程细务必亲逾年而城成民不知扰】
　　周祚【蕲州人万厯初以举人知海澄邑新造难治祚辟荒招逋以实户口复为之覈赋清徭絶蠧食之弊时举乡约保甲民俗丕变寻内召去】
　　李载阳【蕲州人万歴丁丑进士以南御史出守漳郡加意学校请复科举旧额歳饥多方赈防客兵夜哗亷其渠魁置之法众皆詟服】
　　罗拱辰【马平人万歴初同知漳州郡守罗青霄创威镇阁以兴文事以拱辰有精思悉委成焉阁踞城垣向因濠为基峻絶悬空拱辰取纑绠防台基楼撸雉堞俨然而具量木入地若干尺四维支柱赖以无圮】
　　陶拱圣【南昌人万歴间由举人任漳州同知苦节自持饘粥疏粝恂然寒素凡所措置躬自综覈擢知延平府】
　　曹泽【婺源人万厯间判漳州司郡储涤蠧絶苞苴三年清白一节卒于官贫无以敛舆隷编民咸赙助焉】
　　高从礼【字质甫仁和人万厯丙戌进士分守漳南道亷介率属毋令朘削民膏郡巨豪及诸恶少皆惴惴屏息性精敏案无留牍以赍捧便道归省卒于家闽人惜之】
　　闵梦得【乌程人万厯三十七年以进士知漳州寛平为政尝均僧租以给民辟泮池搆书院与士子讲学论文民立祠祀之】
　　沈昌期【太仓人万厯间知龙溪首革徴收头目令民自行输纳察知奸僧借口军饷増租病民乃建议官徴先完粮饷而后给僧公私因之两利】
　　朱廷益【嘉兴人万厯间进士授漳浦令以文章饬吏治先是召商行盐房寰力争罢之奸民更啗运司欲借盐船出港行廷益力言不便乃寝歳饥发库金暮饥民修马道全活万计当事韪之檄通省为式】
　　杨材【懐宁人万厯间以进士令漳浦嵗歉亲覈贫民给其食诸不便于民者力请蠲之始终以清白着】黄应举【字选南海人万歴间以进士知漳浦庭无留讼民颂神君邑有摴蒱者挟佳冶逍遥市门悉禁革之严缉盗贼夜户不扄公余崇奬士有加礼】
　　汪泗论【休宁人万厯间以进士知漳浦革陋规庭讼不喜加刑但以理遣而民自服有门清如水邑理如家之谣】
　　陈震【字起元年十六袭漳州卫指挥同知署铜山所以海寇林鳯功擢巡抚中军调小埕把总会大司马吴文华总督两粤珠贼李茂盘据山海间文华疏荐震为北津把总调兵征连战于放鸡洋斜阳洋木兰海浪濠海诸处大破之冲沈贼艘无算遂殪李茂殱其余党于清澜港捷奏擢涠州游击赐金帛时议以涠州孤悬欲徙其民置内地震力持乃寝遂依岛筑城一方底定擢浔浯防将以疾去震身长八尺慷慨谈兵雅歌缓带居然儒将风流】
　　林栋隆【号栩庵鄞县人万厯末以进士授漳司理有大辟失入嗟叹良久为减一律家人航海来遇盗询知云此亷节推物相戒不敢犯商舶每假其封识以避盗歴陞少宰】
　　施邦耀【字四明余姚人天啓初知漳州会海寇刘香肆掠近城邦耀筑万松关起两镇炮台募勇士出其不意一鼓殱之民赖以寜又锄豪强不法者人呼为施青天歴任巡海道素袍布被囊橐萧然后以宪副殉国难谥忠介】
　　彭琯【四川人崇祯辛未进士授漳司理署府篆騐库日吏捧三百金以进曰此旧规也琯曰今日革之后有索之者则为新例矣遂却之陞御史值闯贼乱执至庭僚友问有商量否琯曰有何商量惟死而已遂遇害】
　　陈起龙【字念徐富阳人崇祯戊辰进士由御史出为漳南道副使先是知府施邦曜既去漳城宦仆及郑芝龙家兵恣甚起龙至一绳以法良善赖焉山寇徐连攻漳浦起龙亲率兵御之血战累日城赖以全未防卒漳人肖像祀之南桥】
　　张天威【莆田人崇祯二年李魁竒犯海澄天威以把总奉檄徃援馘斩贼酋数人贼遁去会漳浦告警游击邓世科以三矢趣天威天威枵腹宵驰数十里旦与贼遇矢絶无援力战死同时守备吴兆蠊亦与魁竒战于龙溪伏发殁于阵中丞邹维琏遣官致祭】
　　国朝
　　许国楠【咸阳人顺治三年随师入漳奉　贝勒命知漳浦时戎马在郊征输百出国楠军需克办而民不病未几杨学皋以万众隂谋陷城变出叵测国楠义不辱赴井死】
　　林蔚【合肥人顺治四年以贡生知诏安次年贼陷县城被挟见杀】
　　陆大勲【漳浦营防将顺治五年十一月初九日贼围城伪帅卢若腾伪监军邱建防逼屯西湖大勲出城迎敌血战而死】
　　杨佐【漳浦总兵顺治六年七月佛潭桥寇据新城寨佐之力战死】
　　张国柱【漳浦云霄营守将顺治六年十一月海寇郑成功陷云霄国柱死之】
　　傅永吉【益州人顺治七年知长泰　鼎革初民弱兵强永吉善弹压兵民相悦九年海寇围城永吉下令贫者登陴富者给饷昼夜履堞巡督炮如飞蝗不避也一日城将陷与守将王进率骁勇力战弯弓殪其酋长三人贼乃却城赖以全永吉方射贼时中炮洞腹扶创归已不可救矣气垂絶犹连呼杀贼不止事闻赠按察使司佥事予祭廕建坊东关塟铜钟山】
　　甘体垣【字仰之辽东人顺治八年知海澄多所施设九年守将赫文兴外叛污以伪命不受强之瞑目不食知不可屈沈之水邑人招其魂祠于城隍庙左室】
　　栁朝麟【顺治九年授海澄城守至漳而邑为寇据留寓郡城屡陈复澄之防当时以寇方求抚不纳朝麟叹曰是狃我耳未几千总刘国轩果延寇入城朝麟闻之拊膺大恸曰任澄不能复其疆在漳安敢避其难遂自刎死】
</div>
    <div class="pagination">
<a href="福建通志_page86.html">上一页</a><span>...</span><a href="福建通志_page82.html">82</a><a href="福建通志_page83.html">83</a><a href="福建通志_page84.html">84</a><a href="福建通志_page85.html">85</a><a href="福建通志_page86.html">86</a><span class="current-page">87</span><a href="福建通志_page88.html">88</a><a href="福建通志_page89.html">89</a><a href="福建通志_page90.html">90</a><a href="福建通志_page91.html">91</a><a href="福建通志_page92.html">92</a><span>...</span><a href="福建通志_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
