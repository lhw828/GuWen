<!DOCTYPE html>
<html>
<head>
    <meta charset="UTF-8">
    <title>永安县志 顺治本 - 第 27 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永安县志 顺治本 - 第 27 页/共 42 页</h1>
    <div class="content">　　


 
 邑人、知州(斗阳)　萧时中撰
　　
 

　　邑肇创景泰初，当兵燹后，有城郭。市井安居，成守可恃，民乃平定安集。然地无他产殖，唯事耕稼。不数十年，生齿繁殖，殷殷訇訇。于是建西、北二桥，通道往来；建南、北二塔，以壮观视，遂称乐邑云。自嘉靖末寇讧四起，桥、塔相继漂毁，闾里萧索，视昔盛时气象不侔耳。
　　万历己丑秋，大父母王侯绾组蒞治。时则惟百里，存亡休戚是急，无遑工作务。乃宣序民事，顺时土，而阜其财求，用明德，专化导，仅二期而信孚民和，庶几哉可役使矣！乃进父老耆旧，议兴作之次，佥谓：“南塔逵市，举目共见，且峙学宫东南隅，文风所系，造宜先。”侯颔之，遂捐俸金凡几，为士民倡。选于众，以耆民邓积培主规划，以市民公正赖士文等任职宣力，鸠工集材，各莫不奔走承次，强志用命。是秋社而赋事，越春末而献功。其规制视昔不异，高足望氛祲，广可容宴俎。启八扉下俯，城堞居廛，鳞次比密，鲜愁叹之声；四顾通道，商旅往来，有即次之安。虽山川不殊，而举目有兴起之势。
　　是役也，计其费比初造时仅三之一。为费省而成功速，即是而循次依仿，悉兴起无难已。职事者伐石作亭，问言于斗阳子为之记。斗阳子曰：“嗟嗟！天地兴衰，百物成毁，固自有数焉。彼一时也，百废俱废，值数衰也；此一时也，兴衰起弊，瞻视维新，非气数当盛矣乎？虽然，匪侯父母慈惠，忠利之教，足以辑和其人民，安能使其从命如流，而成功若是其速？由兹而民物安阜，比隆富庶，学士辈云蒸蔚起，为国之祯。于是绎思奕世，载侯德者宁有纪乎？”于是乎记。
　　督工　耆民邓积培　赖士文　罗世吉
　　公正　邓存敬　王天赐　朱魁　温仙胜　饶维山　游丰用　李埈　饶应祖　吴遇彩　陈兴杰　乐鸣风　立石
　　开基　檀越陈椿　杨永亨　李永大　黄功续　吴应福
　　


　
 
　



鼎建孚佑广烈王庙碑记
　　

　　明景泰四年，始设永安县。故有唐王庙，创自唐贞元间，历宋至今，八百有余载。中经五代、金、元，干戈鼎沸之际，或坏或毁，旋废旋兴。乡父老遇灾殄，祈祷立应，岁时伏腊，尸祝而报之者，有如一日。史嚣氏所谓神依人而行，固然哉！
　　初庙南向，嘉靖四十一年毁于贼，改西向。寝殿中严，翼以夹室。川亭前峙，扞以重门。后为堂以栖神，右为厅以祝厘。庖湢具备，届期而完，迄今三十有三年矣。父老辈刘逊、黄尚卿、陈藩始诣余，请记之，重改为也。
　　按王，唐忠臣李肃，字行中，陈州中川坊人。祖冲，封琅琊。值中微，王崛起行伍，立战功，起家至招讨使。建中四年，天子幸奉天。四方观望，闽将牛氏据闽而叛。天子赐王以弓矢，率裨将胡、陈、周、张、汤，统十万兵往讨之。王志吞逆臣，欲灭此而后朝食。师出临汀浮流口，突与贼遇，王奋勇持短兵鏖战，杀伤甚众。以兵不继，王竟死焉。尸浮于江，经月不变。邑人詹纠获之，颜色如生，咸以为神，敛而殡之。贞元二年，庙而祀之惟谨。贞元十五年，事闻朝庭。录死战之臣，敕封孚佑广烈王，以妃陈氏配享。里人祀詹纠为侍将，皆义举也。
　　昔汉关云长以前将军遇害江陵，论者特称其雄勇冠世，而深惜其功之不就。不知公志在灭魏吞吴，一意扶汉，则一死足以报昭烈而重千古，宜祀之者遍天下，而江陵为特隆。唐丁朱泚之乱，乱臣贼将在在而是。王将五指挥兵讨叛，义旗一指，群奸破胆，即毕命戈矛，奋身原野，足为唐家立赤帜，以愧天下之不忠者。视云长诚异代而同功！方王之战于浮流口也，忠魂凛凛，精爽长存。正统、嘉靖间，恒有阴助歼贼之异，而屹为此城之保障，其有功于永安也甚大。祀典所谓以死勤事，御大灾，捍大患，王其合焉，固宜世世血食于不废，则永固王之江陵也。代愈远，而尸祝王者益虔益严，此固人心慕王之深，益以见忠烈之在天壤间为不磨云。
　　是役也，始事者，知县欧阳弘，归善人；踵成者，知县李大标，潮阳人。采忠烈入志者，知县苏民望，宣城人；撰记者，普安守、邑人赖万玙也。
　　唐贞元二年新创，福首邓宗养、黄文驭、李功奴。明洪武五年重建，福首李景昌、蔡岩从、范富系。嘉靖四十一年，福首刘逊、陈天章、李怀仪、黄尚卿、李伯琏、张杰、陈藩立石



重建北塔碑(记)
　　


 
 知县(南海)　张守让撰
　　
 

　　昔在景泰，沙、尤之隶浮流未有分也。此地荆棘未锄，豺狼之所嗥耳。于是三年削平邓寇，征其既然，始剪荆棘，驱豺狼而邑焉。风教既辟，荷列圣仁厚所长育，文治蒸蒸，埒于剑南矣。
　　山川之气不常衰，不常盛，逮今日亦少溺焉，则何以故？余不佞，承乏永安，蒿目而忧百姓，业已逾期。有可以兴坠更始者不遗余力，则尝陟山陬，览地脉，岂所以助流节宣者，犹有所未至欤！闾核邑乘，暨邑父老所建议，谓城之初植，负阴面阳，南、北并置塔焉，有若鸠。其初盛，自嘉靖癸卯，两塔俱毁，后南建而北废，有而无鸠。中衰是与非，与夫不究民事而征于地脉，其说眇。又曰：“浮图之兴，以奉西方圣人也。俗固信鬼而复倡之，毋乃不可乎？”语曰：“善变者因俗。”吾以救时也，有可与百姓请命，何爱发肤乎？始鸠所议，审量日力，计徒庸，虑材用。既已落成矣，即邑之乡先生、诸士子、耆老咸聚而观之，谓余始事，宜有言以记。余谢不敏，已乃揖乡先生而告之曰：“诸老先生之力也。夫地由人胜，国之望也。昔人谓此土也硗惬，此水也批岩(按文意，“岩”字后似有脱字。)□，又□□，今始有赖矣。是峨峨者，请以诸老先生当之已。”揖诸士子而告之曰：“诸士子之力也。夫若知学乎？譬之学矣，数仞之崇，始于积累。愿其树本，欲敦赋，村欲称畚土之基，曲直之机，虽良匠公输，不治。令尔诸士人各其材，而皆可趣于峻，一也。是表表者，请以诸髦俊当之已。”乃揖诸耆老而告之曰：“诸父老之力也。夫若等善自寿，三寿有极而积德无疆，所谓‘德则千岁’之信法是也。力耕以供租赋，诗书以教子孙，安常处顺以燕朝夕，斯奉千岁之信法，亦千岁之征，寿也有如此塔，告止矣。”余不佞，亦因以自勗焉。食邑之俸，惟其利而无所私也。此塔不迁，若其中有可欲，则朝建而暮发其藏矣。故曰“善建不拔”。
　　是役也，始事于萧，赖诸乡先生募缘，于邓积培、赖士文、罗世吉、朱魁、黄弘彝、游丰用、邓天伦、康应伦、游仲、庄象、张天乔、罗世潮、刘信、游邦觐、冯梦魁、邢子汴等一十六人皆与有力焉。始于丙申冬，成于丁酉秋。
　　
 
 时万历二十五年岁丁酉孟冬朔有二日吉旦
　　
 
重建北塔碑(记)
　　


 
 (邑人)知州　萧时中撰
　　
 

　　永安创邑以来，有南、北二塔。其南者，据形胜，揽收景象，足以壮伟观；北者，当三水之交，关锁镇重，为邑治屏障。嘉靖癸卯，北塔毁，迄万历辛巳，南塔又毁。会西、北二桥或漂或毁，彼一时也，百物不兴，气象消索。加以兵燹频仍，四郊多故，待泽靡托，斯固气运之值衰薄，以致人事之不减从。
　　值长民父母，加意地方，深思改弦，为覆露荧，下询父老，则谓：“前辈尝云：吾邑二塔极有关系，今相继毁后，数见不利。于是，以南者举目所瞩，建造改观耳，而北塔以主持不偶，遂尔中止。”岁是乙未，今我□□呐铭翁张侯父母来宰余邑，至则咨耆老，风听胪言。永虽僻小，非闽文物之地耶？创治以来百馀年耳。迨今言富室，胡为无常他邑之下；而士习疏旷，胡为十科不举；民风偷薄，胡至相讼而蔑亲？所系必有其自。或谓形地者云，此塔为邑水襟会之门户，居今当亟造者。言深当张侯父母心，爰询南塔经事劝首练习者五名，益以忠实能任事十一名，给以计劳效资之簿，商度量材，任工兴事。肇始是年正月，迄秋落成，为高照旧刹九级，为广则拓开六面，皆厅事，比旧加宏敞。是不徒为栖神徼福之末，其利赖于永之地宜，则宏且久也。于是，劝首邓积培等诣余言曰：“事有关系重大者，不可无记。现我侯父母为民为事之心如此，功至历百世不可泯者乎！子，邑士中知所当重者，愿借一言以纪之。”余谓：“营作之举，岂易言哉。必上因天时，下协地宜，中系人事。一劳永利，则实我君侯父母念虑精详，劝相明备，功德在民，不可诬也。无乃气运当兴，地宜当盛，与人事相符，如此哉。”然则是举也，比常建置殆什百倍蓰，令后之称功颂德者不衰，又岂恃一时一事兴衰起敝者比隆已耶？侯为五羊巨姓，其莅余邑也，深仁厚德在民心，其操持廉洁可质天日，自设治以来所未闻见者。其详则有邑乘，笔此不敢备叙。是为记。
　　万历二十二年，塔首邓积培、罗世吉、黄弘彝、赖士文、朱魁、游丰用、邓天爵、游纪、张天乔、康庆信、庄象、罗世潮、刘信、冯梦魁、游邦观、邢子善立石
　　
张侯重建西桥记
　　


 
 (邑人)知州　萧时中撰
　　
 

　　永自创邑以来，原建西桥一所，命曰“广宁”。其道上通行汀、漳，下达郡省，旁及南、北省。直百物之所往来、憩息也，商贾之所积居、贸易也，实邑日中会市焉。
　　嘉靖初遭火时，水深沙阔，舟渡不足，而邑侯、榆溪徐公主持复建，易名“永宁桥”。嘉靖末，水灾漂废后，止以木棚其上，以通往来，非久计也。今市民王仙佑者，馀有资积，遂施所积以建之。后因驻贾群多，宿守者弗慎，继毁焉。时遇绌难以举嬴，复苟且以木棚加板于上，无荫屋。木植易朽，往来者摇曳可惧，不敢由，而不免于洹寒及脐之患。为今侯父母每一经往，深加动念，慨然议兴创。闻之先时市民王某者，以一人能建置，居今何独无之，复计其费实浩大，难责于一人，乃择选市中殷实勤慎者如谢文周、邓存敬、李埈、饶应祖四名为劝首。先捐俸为倡，今百姓慕义者各出所有以济之。于是陈真焕、邓万寿、王天赐等上体侯父母为民之盛心，下以福田八中桥为第一之说，宣谕于民，随其家产之上下，为出锄资之多寡，计可若干缗。遂鸠工择日，贸材伐石，计水高下，每梁增石，令高几尺，不日告成。诚所谓脉络贯穿，势侔坤轴；鱼鳞密次，踊若鳌戴；蛟螭盘结，若飞若动者也，壮哉！此桥有成，往来既安，憩息有所，不病于涉，不惧于朽，人莫不利之。
　　于是周等请余小，丐言为记，以志不朽。余乃叹息而言曰：昔桥之欲谋复作也，人莫不难之。既侯有命，周等莫不黾敏，夙夜承之。今桥既成，民之往来，莫不欣戴而歌咏之。匪侯有命，岂有今日之桥！要之，侯以身先主持于上，民以悦使忘劳于下，往来者享侯之安，咏歌者颂侯之勋。愿侯寿考，与桥永存，敷锡其余，以利永民于无垠。于是乎记。
　　时万历二十五年，桥首谢文周、邓存敬、李埈、饶应祖立石
　　

重修贡溪浮桥碑记
　　


 
 太常寺卿(晋安)　陈联芳撰
　　
 

　　延平永安县北出(原文为“南出四拾里”，按文意，应为“北出四拾里”，“南”为“北”之误。)四十里为贡川，汀水与清水合流而前，名曰贡溪。折剑浦而东入江，江入海。盖四达之衢，商旅辐凑，泉货转毂之门户也。溪当上流，旧设浮桥以济。先时乡荐绅文学林君腾鹄、义民林日弘、生员日光率输租为修费，岁遭猾匠乾没，舟日圮，猝遇潦，则漂断而去。递兴递毁，往来称厉，数矣。
　　邑侯张公至，深念吾民之病涉也，慨然起而新之。乃下令核所侵匿资，且捐俸为倡，于是庀工程材，舟衡而绠缩焉。舟若钩联，绠若绳贯，桥日完固矣。复饬卒以守，重申为令，使岁岁葺理，不至废坠，为虑至深远已。工既竣，邑父老耆民叶天佑、严明用、高立，生员林嘉谟、杨名显、罗胤享、严学光、杨名第、赖尊贤、林璜、严一槐、叶春霞，桥首姜有道、罗胤元、严九经、赖亲贤、严九绍，乡总副严九绍、林琼辈，饮侯之赐，请勒石纪伐，相率征词于不佞。不佞闻之，辰角见而除道，天根见而成梁，此有司济人事也。第财出于公帑，而后索于闾阎，虽云暂劳永逸，其如力绌举赢何？张公视邑犹家，视民犹子，一切纷更喜事屏去不为，独于兴利举废则不恤己私，而务纾民之急，斯诚仁人长者之用心，得为政之体矣。且也储租以待，践更以守，惶惶然水雨之戒，可为后事之师。使嗣公从政者，率公意而行之，则斯桥其永永无虞哉。
　　张公抱经济才，宰永安，多异政，具《风鸦雪山》诸记中。其兴革有条，则烹鲜之政也；课民有歌，则弦诵之化也；历官如水，则四知之风也。至于劝学育才，建置义廪，增修台堡，纚纚足述，余不具论；论其著者，则以永民之思，尤在桥矣。是宜镌诸贞石，以垂不朽。乃若文学林君，首义可嘉，并诸士民输金姓名、舟租额数，例得并载于左，用昭来者。
　　
 
 万历二十六年秋九月吉日立石

 
禁矿祛弊记
　　

</div>
    <div class="pagination">
<a href="永安县志 顺治本_page26.html">上一页</a><span>...</span><a href="永安县志 顺治本_page22.html">22</a><a href="永安县志 顺治本_page23.html">23</a><a href="永安县志 顺治本_page24.html">24</a><a href="永安县志 顺治本_page25.html">25</a><a href="永安县志 顺治本_page26.html">26</a><span class="current-page">27</span><a href="永安县志 顺治本_page28.html">28</a><a href="永安县志 顺治本_page29.html">29</a><a href="永安县志 顺治本_page30.html">30</a><a href="永安县志 顺治本_page31.html">31</a><a href="永安县志 顺治本_page32.html">32</a><span>...</span><a href="永安县志 顺治本_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
