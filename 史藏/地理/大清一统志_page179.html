<!DOCTYPE html>
<html>
<head>
    <meta charset="UTF-8">
    <title>大清一统志 - 第 179 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 179 页/共 202 页</h1>
    <div class="content">　　苗蛮生苗【在施秉县与铜仁府红苗均为一类有吴龙石麻田五姓衣被俱用班丝女工以此为务牲畜不宰多掊杀以火去毛带血而食之死用棺将所遗衣服装像击鼓歌舞名曰调鼓毎嵗五月寅日夫妇各宿不敢言不出戸以避鬼恐虎伤卜用梳同类相杀必以妇人劝方觧凡出劫富者出羊酒以集众有获则中分之遇杀死出银以偿之被掠者必索金赎少则加以非刑】獚【在施秉县一曰杨荒其种亦伙都匀石仟黎平万山之中皆有之荆壁四立而不涂门戸不扃出则以泥封之男子计口而耕妇人度身而织暇则挟刀操笱以渔猎为业婚防以犬相遗】







　　钦定大清一统志巻三百九十五
<史部,地理类,总志之属,大清一统志,思南府图>
<史部,地理类,总志之属,大清一统志,思南府图>
<史部,地理类,总志之属,大清一统志,思南府表>
<史部,地理类,总志之属,大清一统志,思南府表>
　　钦定四库全书
　　钦定大清一统志巻三百九十六
　　思南府【在贵州省治东北六百里东西距四百里南北距五百六十里东至铜仁府界一百里西至遵义府界三百里南至石阡府界六十里北至四川酉阳州彭水县界五百里东南至铜仁府界一百八十里西南至镇逺府界五十五里东北至四川酉阳州界三百七十里西北至镇逺县界二百一十五里自府治至京师七千三百九十五里】
　　分野天文翼轸分野鹑尾之次
　　建置沿革禹贡荆州荒裔战国时为楚地秦属黔中郡汉为武陵郡酉阳县地三国吴以后为黔阳县地【李吉甫元和郡县志思州自汉至吴并为武陵郡酉阳县地吴分置黔阳县至梁陈不改】隋为巴东郡务川县唐初于县置务州贞观中改为思州【旧唐书地理志武徳四年置务州领务川等三县贞观元年以废夷州六县废思州五县来属务州四年改务州为思州】天寳初改州为宁夷郡隶江南道乾元元年复为思州五代时入于蛮宋政和八年复置思州属防州路宣和中废绍兴初复置【宋史地理志思州政和八年建领务州卭水安夷三县宣和四年废州为城绍兴元年复为思州】元初置思州军民安抚司泰定中改为宣慰司【元史泰定帝纪三年十一月以思州土官田仁为思州宣慰使】明洪武五年析置思南宣慰司属湖广【明地理考思州洪武初析为二宣慰属湖广】永乐中置思南府属贵州布政司【明统志永乐十一年改宣慰司为府通志时宣慰田氏以不法废因改为思南府】
　　本朝属贵州省领县三土司四
　　安化县【附郭东西距一百八十里南北距二百五十里东至印江县界四十里西至石阡府龙泉县界一百四十里南至铜仁府界一百四十里北至婺川县界一百一十里东南至四川酉阳州界一百五十里西南至石阡府界六十里东北至铜仁府界一百三十里西北至酉阳州彭水县界二百五十里汉武陵郡酉阳县地隋置务川县属庸州后属巴东郡唐为思州治又置思王县属思州五代时俱宋仍为务川县地元置思州安抚司治龙泉因置龙泉平长官司即今石阡府龙泉县后燬于火移治清江至元十八年仍还旧治至正中田氏分据其地以献伪夏置思南道都元帅府复徙今治即水徳江长官司明洪武初改为宣慰司治镇逺州二十二年还治水徳江永乐中始为思南府治万厯二十八年分置安化县为思南府治　本朝因之】印江县【在府城南四十里东西距六十里南北距一百八十里东至本府属朗溪司界十五里西至安化县界四十五里南至铜仁府界一百二十里北至本府属沿河司界二百二十里东南至铜仁府界四百里西南至安化县界六十里东北至四川酉阳州界八十里西北至本府属蛮夷司界七十六里汉武陵郡酉阳县地自晋至陈为黔阳县地隋为务川县地唐开元四年置思卭县属思州五代时废宋政和八年置卭水县属思州宣和中废为堡绍兴初复为县隶黔州元置思卭江等处长官司属思州安抚司后讹卭为印明洪武初属思南宣慰司永乐中属思南府治七年改置印江县仍属思南府本朝因之】婺川县【在府城西四百里东西距八十五里南北距一百六十里东至安化】
　　【县界五十五里西至石阡府龙泉县界三十里南至安化县界六十五里北至遵义府正安州界九十五里东南至四川酉阳州界一百五十里西南至龙泉县界五十里东北至酉阳州彭水县界一百二十五里西北至正安州界七十里汉武陵郡酉阳县地自晋至陈为黔阳县地隋置务川县属庸州后属巴东郡唐置髙富县属夷州后废宋政和中复置思州及务川县于此宣和中废为堡隶黔州绍兴初复为县仍属思州元曰婺川县属思州安抚司明初属思南宣慰使永乐中改属思南府　本朝因之】蛮夷长官司【在府治西明洪武十年分水徳江司置永乐中属思南府正长官安姓副长官李姓】朗溪长官司【在府城东八十里元置朗溪洞官明洪武七年改置今司属思南宣慰司永乐中改属乌罗府正统三年仍属思南府正长官田姓副长官任姓】沿河祐溪长官司【在府城北二百一十里元置沿河祐溪二司属思州军民安抚司明合置今司永乐中属思南府正长官张姓副长官冉姓】覃韩偏力水土巡检司【在府城西北二百八十里明置属水徳江司今属安化县土巡检陆姓】
　　形势山川险阻牂牁要路【明皇舆考】二江襟带于左右重冈起伏于四隅【明统志】上接乌江下通楚蜀商旅康庄舟车孔道【郭子章黔记】
　　风俗蛮獠杂居言语各异【乐史太平寰宇记】信巫屏医击鼓迎客【明统志】渐被徳化务本力穑唱歌耕种【明皇舆考】
　　城池思南府城【周四里有竒门五水门一明治十四年筑　本朝顺治十八年重修康熙十二年増修】婺川县城【周三里门四明嘉靖二年筑　本朝康熙十年重修】印江县城【周二里有竒门四明嘉靖二十八年筑　本朝康熙十一年重修】
　　学校思南府学【在府治东北明永乐十三年自宣慰司学迁建　本朝康熙十年二十八年相继修葺雍正十二年増修入学额数二十名】安化县学【在府治北府学之右　本朝康熙三十八年建雍正五年重修入学额数十二名】印江县学【在县治南明万厯中建后圯　本朝顺治十七年重修康熙十年三十一年相继修葺入学额数八名】婺川县学【在县治东旧在府治南明嘉靖间建万厯五年徙于此　本朝康熙五十五年重修入学额数八名】大中书院【在府治中和山为诸生课艺所万厯年间陈以跃修建又为仁书院在府治真武观后明知府田稔与郡人李渭讲学于此康熙三十年知府刘谦吉重修印江县有振徳书院在县北登文书院在县境乾隆十五年建各县并设有社学义学按旧志有斗坤书院在府城东万胜山顶明隆庆中佥事周以鲁建今废谨附记】
　　户口【原额人丁共二千一百七十八又滋生丁共十六万九千八百九十六】
　　田赋【田地共一十万四千一百三十二畆零额征地丁银九千五百二十两八钱四分一厘征米一千二百四十六石五斗】
　　山川中和山【在府治内通志山势纡折上多古栢俯瞰江流为郡大观】万胜山【在府城东一里一名万圣山曹学佺名胜志四面陡絶元末红巾之乱郡人避兵于此通志上平坦可耕明嘉靖中郡人李渭筑室读书其中府志山髙数十仞下临徳江知府赵恒镌仁夀二字于山腰石壁故又名仁夀山】东胜山【在府城东三里一名东山通志孤峰竦峙如画】思唐山【在府城东四里祝穆方舆胜览作唐山明统志山南连河只水北接内江水】铜锣山【在府城东十五里亦曰铜锣峡府志以水出山峡中声如锣鸣也】马鞍山【在府城东三十里明统志山以形似名】梵净山【在府城东朗溪司东即思卭山寰宇记思卭县东南有思卭山黔记一名月镜北接乌罗司界自铜仁西二百余里羣山环列中耸一峰如刀劈斧裂思印江出此】象山【在府城东朗溪司北山麓如象鼻然】崖门山【在府城西名胜志两山对峙崖壁险峻官道出其中左曰大崖门右曰小崖门永胜武胜二闗依崖而立为郡之门户】嵇公山【在府城西二里一峯髙挿云际世传有嵇姓道人庐其上仙去又府西七里有白鹿山】四阁山【在府城西十五里通志作四角山】石柱山【在府城西二十里明统志山巅有石屹立又名石柱坡】天马山【在府城南即席防山山形似马故名又城南百里有无党山四面悬絶】半月山【在府城北五里相近又有观音山纱防山】屏风山【在府城北二百里】蒲竹山【在府城北二百五十里通志山髙数百丈上产蒲竹】石马山【在府城北二百八十里明统志峯峦耸抜上有巨石如马】腾山【在府城北石马山东府志山髙数百丈四壁陡絶仅容歩以入毎壁有井水皆清冽】笔架山【有二一在府城北石马山南十里上挺三峯旁又一峰如笔一在婺川县南】鬼崖山【在府城北沿河司东二十里通志谓之磈崖山在府北二百里黔记髙可百丈袤延二十里为江东诸山之望】横山【在府城北沿河司东二十五里与鬼崖山脉相接】髙山【在府城北沿河司北一百里髙二十里崒嵂难登又东有金竹山髙十里脉自石马山发】三台山【在府城东南二里府志府东有三峰山髙耸竒秀或以为即三台山】思王山【在府城西南明统志在府城西南三百七十里旧名龙门山与古费州扶阳县分界】椅子山【在安化县北五里双峰之侧黔记山形中湾左右旋向如椅又东北七里有大龙头山】琴徳山【在安化县西南三十五里林木苍翠洞壑幽胜】潜山【在婺川县东二十五里旧志山在列嶂之上一峰北拱如朝通志即都濡五堡旧产硃砂】大岩山【在婺川县东八十里何镗名山胜概记山有岩屋可容百余人】华葢山【在婺川县西十五里一云即安化县之无党山峰峦髙大林木深邃土人避兵其间】泥塘山【在婺川县南五十里产硃砂又县东有安峰山多罗山】卧龙山【在婺川县北五十里地名祥川】岩前山【在婺川县东北二十里产硃砂又县东北五十里有长钱山地名板山前有空峒亦产硃砂又县东北一百十里有荆竹山】铜鼓山【在印江县境通志地名花崖有山壁立击之其声如鼓】河缝山【在印江县境通志即观音崖去县七里壁髙数十丈上有石龛下有洞深不可测去崖里许有石形垂如肺人呼为金石肺肝】文笔山【在印江县东二里】峩岭山【在印江县东三里府志逶迤一脉绵亘二十里山势髙耸自县侧望则叠翠重岚宛如屏嶂】大圣登山【在印江县东五里通志端正耸抜顶乎濶可三里许隆冬积雪入夏始消又呼大石墪石可作杯物名墨玉上有鐡瓦寺今废】十种山【在印江县南六里通志羣峰叠翠宛若图画】石笋山【在印江县北五里巨石特立如笋又北一里有交椅山】九老峰【在府城北羣峰环列者九】双峰【在府城北五里通志两峰秀丽下临大江与白鹭洲相对】髙歇峰【在府城北沿河司北十里为司治后脉通志形如壁立髙出云表久雨而云出即晴久晴而云出即雨】仙峰【在府城西南五十里地名牛渡通志峰髙峻上有古寺址】凤凰峰【在婺川县东五十里以形似名又县南有官峰】木悠峰【在婺川县西五十里府志上有水月宫】红崖【在府城西五十里又西七十里有日头崖】穿崖【在府城西一百二十里府志两石相倚人従其间穿出】大桐崖【在府城北五里有大桐树数株故名】碑摸崖【在府城北沿河司东十五里髙可数十丈上有仙书红字又有山崖数处皆有古篆书明嘉靖间铲去】手巾崖【在安化县南七里通志崖上黒白相间缕缕如帨明知府宛嘉祥镌赤壁二大字于上】万巻崖【在婺川县西四里石垒万叠俨如缥缃又相近有马鞍石崖】山羊崖【在婺川县西五里通志地名熊林其崖形如青箱文类蝌蚪】金藏崖【在婺川县西五十里上有鹿井鸭池】白马崖【在印江县东山巅形如白马】凤凰冈【在婺川县北四十里相传昔有凤栖其上又县西四十里有马鬃冈】青壁【在婺川县境】沙子坡【在府城北沿河司东十五里坡旁水极凉又东三十里有大龙坡】梦子坡【在婺川县北七十里府志坡顶平广上有石炉髙大约丈余】白水坡【在印江县南五里通志山路夹拥有石壁立髙可二十丈每春水四溢则泉流咸滙于此水自壁中悬流如瀑土人每以瀑流之有无占嵗时丰歉】鮎鱼峡【在府城西南十里通志两崖间古木阴森碧波澄净最为幽胜府志两崖壁立下有一孔若鮎鱼口长十余里乌江经此湍流澎湃险不可言】双峡【在印江县西通志水势奔激东北流入思印江】四方石【在府城北三百里通志髙濶俱五丈四壁崭然】大墪石【在府城外东隅府志形状瑰伟下临徳江昔人平其上作净修阁为游览之所上镌一带清流四字】悬羊洞【在府城东万胜山上通志白石挺出若悬羊然】龙洞【在府城东万胜山麓可灌田千畆中有龙物祷雨辄应其顶又有真源洞清澈一虽旱不涸明郡人李渭镌真泉二字讲易其上撰龙洞易问】钟鼓洞【在府城西名胜志钟鼓洞有二寛广相亚上有二石乳悬空击之作钟鼓声】石芝洞【在府城西四里洞口北向可布数席明副使徐九臯刻石芝洞天四字又府西十里有迎仙洞】迎春洞【在府城西崖门山西数里相近又有藏春洞名胜志迎春藏春二洞不甚深广而壁石竒峭石色黝润】开先洞【在府城南四里府志明知府舒应凤建亭其上旁植松栢】仙人洞【在府城南三十里通志郡守刘谦吉平其坷层级而上移寺于左其右有亭周围设槛为郡胜览】狮吼洞【在府城北三十里俗讹为狮洞通志两石对峙如门半壁如鱼形俗呼鲤鱼朝天黔记自乌江分派奔泻十余丈声如狮吼舟莫能行洞下有潮底泊水流至此平静不波商人于此易舟达川江】燕子洞【在府城北石马山右深濶险峻又有明月洞跳鱼洞凉风洞俱在沿河司境】朝阳洞【在府城东南通志洞在天马山下山川坛侧】蟠龙洞【在婺川县南大山下通志水源深广有龙潜于内洞壁题蟠龙化雨四字】云岩洞【在婺川县西一里通志中寛可容百人外有石柱柱上有纹如霞状稍前有大石方如玉几】叶鱼洞【在印江县东大圣登山下临深涧有龙潜焉】滴水洞【在印江县西五里通志积沙石而成有细流従石窦中滴下其声清越如琴】乌江【在府城南自石阡府流入界合徳江绕府治又北流入四川彭水县界通志源出六广经遵义界流至郡城西鮎鱼峡绕府治入四川涪州合于川江】河油江【在府城北沿河司北十里源出铜仁府乌罗司又司西一百三十五里有石马江下流俱入德江】水徳江【在府城东南一里或作徳江源出乌江又东北流四川酉阳州界一名内江水又名巴江水元和志内江水一名涪陵水在务川县西五十歩寰宇记思州巴江水出西南牂牁界经费州通志源出定畨州东流经府治入四川涪州合于川江】倒羊江【在婺川县北五里一作晓羊江下流入乌江通志其水发源不广由山谷溪流所聚至溢溪渡滙丰乐河或云源出华葢山东北流入乌江】思印江【在印江南县十里一名思卭水源出朗溪司北山经府城东北入川江元和志思州以思卭水为名寰宇记思州南三百里有思卭水源出思卭山又本出锦州洛浦县界流经思卭县南四十歩至思王县界入内江黔记源出朗溪司北山中西流经县南又西出安家洞口至府城东北入大江府志思印江即思卭水后讹卭为印因以名县】丰乐河【在婺川县南五十里通志其水由龙泉潭折入县东至洪渡入龚滩北滙川江】暮溪【在府城东三里其地多雨疑有龙物又府东十里有昔乐溪俱流入徳江】仁溪【在府城东朗溪司南通志一日三潮汐又名三潮溪府志出山岩中自髙而下居人引以灌田中有州主洲在司治东南従河中突出居人立州主庙于上】纲陀溪【在府城东朗溪司南十二里即思印江之别流也】宪溪【在府城南三里流入徳江又府南三十里有掌溪】青鸾溪【在府城西十里下流入乌江通志相传昔有鸾集其上土人悮以为鵞因名黒鵞溪】鹦鹉溪【在府城北三十里产茶又北二十里有马蹄溪与鹦鹉溪合流东入徳江】亭子溪【在府城北沿河司东五十里水自龙洞中出又司南九十里有鵞溪司西南七十里有甫南溪司北七里有后溪自马鬃岭发源流入思印江司北十里有桃竹溪】上费溪【在府城东北一百里通志旧费州以此名】隘溪【在婺川县东南五里通沿河司有二源一出潜山东北流一出华表山东南流至婺川县东合流入四川彭水县界又去县四里有杨溪】桶溪【在印江县北二里溪流环抱若桶因名又中洲溪在县北五里皆流入思印江】香炉滩【在府城东一里通志滩石如鼎故名】九门滩【在府城南十里黔记沙渚萦回水分九派】和尚滩【在府城南三十里中流一石俨如跏跌又南三十里有相公滩】七里滩【在府城北六十里石骨横立湾环七里故名又北有五门滩下为湖口滩与黎芝滩相距十里岩口险峻皆河由江流所经也】龚滩【在府城北二百五十里一名琦塔滩乱石横江涛险十余里又下有袁滩入四川酉阳州】虎口滩【在府城北沿河司南十里上下险阻又有迎通滩在碑摸崖之下】野猪滩【在府城北沿河司南一百里其下又有松滩】齐滩【在府城东北一百二十里通志中多石穴险怪疑有灵异】牛犊滩【在府城西北三十五里一名石牛潭通志水势奔激有石状若牛眠】龙津【在印江县南一里通志即思南至县官渡也印江不通舟楫沿河皆浅石急流至此畧潴小津】金盏水【在府城西三里其水清激】河只水【在婺川县东寰宇记婺川县东二十一里有河只水明统志河只者獠人姓名】罗多水【在婺川县东寰宇记婺川县东八十里有罗多水明统志因獠人姓名为名下合丰乐河】灵泉【在府城东朗溪司东北五十里通志水従石底上升不消不长冬暖夏凉】嵇公泉【在府城西二里嵇公山下通志葢嵇公垂钓处有小鱼尝以四月潜于泉中明年雷动乃出渔人伺而网之】黄鱼泉【在府城北五里通志产鱼皆黄色故名】温泉【在府城北二百里明统志夏凉冬热人多浴焉通志去婺川县六十里有温泉名皂池坝其泉四季皆温】珍珠泉【在府城北沿河司南十里通志水自石窟涌出若贯珠然又颇温亦名温泉】汲溪泉【在府城西北八十里明统志其水日有消长】龙泉【在婺川县东二十里明统志其水或一日一涨或三日一涨涨则混浊消则澄清人莫能测通志居人资以灌溉】白水泉【在印江县南三里郡志水自髙崖飞流如练】白鹭洲【在府城东北通志多产文石游者采之以供清玩五色者尤佳府志二水绕旁双峰峙左最为胜境】中洲【在印江县城南岸通志两水环流洲处其中平旷一线长可二里】天池【在府城西北十五里池甚深广又府北石马山北有天鵞池】香墨池【在婺川县东通志其水清香汲以洗砚可发墨光故名】温塘【在婺川县北五里亦名暖塘府志水自山径泻下如瀑注于塘秋分聚鱼冬月尤多】来雁塘【在婺川县东北三十里地名江边通志昔有三雁来集其上后申祐邹庆邹奭一时并出以为三雁之瑞】真源井【在府城东万圣山顶通志清澈一不溢不涸】緑井【在府城东朗溪司境府志井去司三里其水緑色时有緑鸠羣浴其中】一碗井【在府城东朗溪司东四十里府志山巅有井方圆止若一碗不盈不涸饮之不竭】杨栁井【在府城北山麓通志水甚清冽中有赤碧小蛇遇大旱出即雨】育贤井【在安化县学前】
　　古迹牂州故城【在府城西汉置牂牁郡隋初曰牂州大业初复为牂牁郡唐武徳中复曰牂州闻元中降为羁縻州属黔州都督府后废唐书地理志牂州武徳三年以牂牁首领谢龙羽地置四年更名牁州后复故名初为下州开元中降为羁縻明皇舆考思南古迹古牂牁郡城】思州故城【在府城北本隋婺川县地唐武徳四年于县置务州后改为思州元和志思州以思卭水为名方舆胜览思州旧城去今务川城一百八十里黔记思州故城在今武陵彭水之境府志即沿河司所谓城子头是也】务川故城【即今婺川县治隋置县属庸州后属巴东郡唐属思州宋宣和中废为城元和志务川县隋开皇十九年置因川为名方舆胜览大观元年蕃部长田祐恭愿为王民始建思州寻省为务川城髙宗中兴复以务川城为思州以田祐恭为守令黔记元至正末移思州治水徳江而务川为属县】涪川故城【在府城东北一百里隋置属黔安郡唐初属务州贞观中为费州治后废元和志涪川县隋置取涪水为名旧唐书地理志武徳四年置务州领涪川县贞观四年割入费州】扶阳故城【在府城西北八十五里隋仁夀末置属庸州唐属费州后废旧唐书地理志费州扶扬隋仁夀四年庸州刺史奏置以扶阳水为名元和志扶阳县东南至费州八十五里武徳四年置属思州贞观四年属费州】城乐故城【在府城西北一百五十里唐初置属思州贞观中属费州后废寰宇记城乐县招慰生獠置始筑城人歌舞之遂以为名】闗索城【在婺川县北五十里】牂牁废县【在府城西隋置县属牂牁郡唐改县曰建安属牂牁后废唐书地理志牂州建安本牂牁武徳二年更名】賔化废县【在府城西隋置县属牂牁郡唐属牂州后废】废充州【在府境唐武徳中置后废唐书地理志充州武徳三年以牂牁蛮别部置】废矩州【在府境唐武徳四年置后废】新兴废县【在府城西唐武徳三年置属牂州后废】废庄州【在府境唐贞观中置后废唐书地理志庄州本南夀州贞观三年以南谢蛮首领谢疆地置四年更名十一年为都督府景龙二年罢都督】废应州【在府境废庄州北唐贞观中置后废唐书地理志应州贞观三年以东谢首领谢元深地置】废费州【在府城东北唐贞观中置州天寳初改为涪川郡乾元初复曰费州后废元和志费州本古徼外蛮夷地汉武帝元鼎六年通西南夷析置牂牁郡隋文帝于此置涪川县属黔州炀帝改为黔安郡贞观四年置费州旧唐书地理志费州隋黔安郡之涪川县贞观四年分思州之涪川扶阳二县置费州其年割黔州之二县来属八年又割思州之二县来属天寳元年为涪川郡乾元元年复为费州唐书地理志费州县四涪川扶阳多田城乐续通典州界有费水因以名州】废溱州【在府境唐书地理志溱州贞观十六年开山洞置明统志唐贞观间置溱州治荣懿县天寳初改溱溪郡五代时沦于蛮宋政和间复置宣和间废】扶欢废县【在府城西南五十里唐贞观中置属溱州后废元和志扶欢县东至溱州五十里贞观十六年置以县东扶欢山为名】多田废县【在府城西北四十五里唐武徳中置属思州后属务州寻又属费州后废旧唐书地理志武徳四年务州刺史奏置以土地稍平垦田盈畛故以多田为名唐书地理志费州多田武徳四年隶思州贞观元年隶务州八年来属】废明州【在府城南唐贞观中置后废唐书地理志明州贞观中以西赵首领赵唐酋地置】都濡废县【在婺川县南唐贞观中置属黔州后废唐书地理志黔州都濡贞观二十年析盈隆置元和志都濡县北至黔州二百里贞观中置以县西北有都濡水为名通志县南潜山即都濡五堡明置都濡五堡三坑等防巡检司于县治西今裁】废蛮州【在府城东南唐置后废旧唐书地理志黔州都督府领蛮州唐书地理志蛮州县一巴江】髙富废县【在婺川县东南隋置属明阳郡唐永徽后废寰宇记隋大业七年于今县南三十里置髙富县属明阳郡末年防夷獠唐贞观十一年自县南三十里移于今理永徽后废】安夷废县【在婺川县南宋置属思州元废入婺川或云即唐夷州所领之宁夷县也宋史地理志思州政和八年建领安夷县宣和四年废州为城安夷县为堡明统志唐置宁夷县隶夷州后废宋政和中复置隶思州宣和中废为堡隶黔州】水徳江废司【即今府治元置曰水特姜明初改今名万厯中废元史地理志思州军民安抚司水特姜府志明洪武初宣慰使司治镇逺州二十二年徙治水徳江永乐十二年宣慰田宗鼎以不法废改为府以水徳江为附郭万厯三十三年改置县司废】思印江废司【即今印江县治元置明宏治中废元史地理志思州军民安抚司思印江等处】镇夷公馆【在府城南八十里今改移路濑】銮塘胜院【在府城北沿河司通志宋绍兴中建今废碑石尚存】竹溪胜院【在府城北沿河司遗址犹存】瞻言楼【在府治前】聚英楼【在安化县治东又治西有澄清楼】并亭【在府治后莲池东明嘉靖中建緑阴交映为郡中胜境】济江亭【在府城南明正统六年建】仙人家【在安化县西三十里府志岩上有亭如佛龛不知创自何时至今如新】巨人迹【在府境北龚滩江边盘石上有足迹长可一尺相距五六尺指甲肤文宛然具备又婺川县东五十里地名烧岩亦有巨迹】石洞金牛【在婺川县南二十里地名牛塘山半洞中一石如牛】
　　闗隘太平闗【在府城东三里明正徳万厯间相继修葺又府东三十里有石峡闗】皂岭闗【在府城东朗溪司东五十里又司北四十里有松岭闗】得胜闗【在府城南三里明嘉靖二年修又府南三十里有崇山闗】武胜闗【在府城西南一里即小崖门又永胜闗在府西一里即大崖门明嘉靖中重修又西南三十里有芙蓉闗】老木闗【在府城西十里又府西三十里有日头闗】鹦鹉闗【在府城西北三十里又府北二十里有麻海闗】焦岩闗【在婺川县东十二里　按县东有芭蕉闗或以为即焦岩闗也】水云闗【在婺川县东十五里县境又有虎距闗皆置戍处又县东二十里有马岩闗】九杵闗【在婺川县北三十里通遵义界】乌金闗【在婺川县西二十里又西三十里有石将闗接正安州界】石板闗【在婺川县西五十里又西二十里曰长滩闗府志县西又有石槽檬子土地三闗俱接遵义府境明嘉靖中播贼李奨王绅等叛立石槽土地檬子杉木四闗御之】青岩闗【在婺川县西北四十里接正安州界路通南川】飞凤闗【在婺川县北又县北五里有江城闗县北八十里有天生闗】濯水闗【在婺川县东北一百里又东北五十里有缺窑闗】鬭溱闗【在印江县东南六十里】峩林闗【在印江县南七里通志作峩岭闗又县南三十里有秀寳闗】犵楠闗【在印江县西南七十里】板桥槙【在府城东北一百二十里旧有巡司戍守府志明宏治十四年酉阳蛮侵沿河司地乃自石阡府迁板桥巡检司于思渠故属思南府今废】抱木寨【在印江县西南】仙人舗【在安化县境又有鹦鹉板坪蛇盘松溪县前司前掌溪地施天井等舗旧皆戍守处】牛塲舗【在婺川县境又有婺川县前舗丰乐舗】纒溪舗【在印江县境又有印江县前铺凉水舗】
　　津梁李公桥【在府城东　本朝康熙十二年建又府东五里有宪溪桥】通济桥【在府城南　本朝康熙二十三年建又府南有思济桥】周道桥【在府城南门外】邵家桥【在府城南四十里又府南五十里有芭蕉溪桥】回龙桥【在府城西一百里又府西一百二十里有永镇桥】遗金桥【在府城北三里相近又有歇场桥】鹦鹉桥【在府城北三十里跨鹦鹉溪上】七星桥【在府城北沿河司西二十五里地名官洲通志相传有一老人掷石七枚于水中可以渡人因而成之在安化县北一百二十里】乡饮桥【在府城城隍庙右又名迁善桥】天生桥【在府治南五十里两壁陡峻一名横亘】利渉桥【在府城东北五十里】岩子桥【在婺川县东二十七里】镇南桥【黔蜀二省通衢在婺川县东五十里相近又有瓮溪桥路通彭水县】丰乐桥【在婺川县东南六十五里】龙登桥【在婺川县南二十里又县南三十里有甘庾桥】闻桥【在婺川县治右】平津桥【在婺川县南门外明万厯二十二年建】隘溪桥【在婺川县东北二十五里】乐茂桥【在印江县东又县东四十里有双龙桥】南门桥【旧在印江县东　本朝康熙十一年改建于南门】澄清桥【在印江县西】徳江渡【在府城南又南十五里有掌溪渡四十里有塘头渡】洪渡【在府城东北三百里即乌江渡口】晓羊江渡【在婺川县东十里一作晓羊川渡通志在县东五里】丰乐渡【在婺川县南四十里】焦岩渡【在婺川县东十五里焦岩闗北为黔蜀通衢又县东北有隘溪渡】
　　陵墓宋田祐恭墓【在婺川县归义乡西山之原】明李盘墓【在府城北大同村】李渭墓【在府城东南万圣山麓】
　　祠庙英祐侯祠【在府治前一名水府祠祀水神明嘉靖十三年建】申公祠【在府城西明嘉靖十年建祀郡人申祐通志以祐殉土木难建祠祀之】李先生祠【在府治西明万厯中建祀郡人李渭有碑记通志以渭倡明正学建祠祀之今圯】昭化祠【在婺川县境祀汉陈立府志汉牂牁太守陈立保固思卭破夜郎王祠祀至今祈祷辄应】伏波庙【在府城东祀后汉马援府志宋田祐恭母方姙梦援降其宅及生祐恭及祐恭卒人见援跃马入祠】三府庙【在府城东南又有州主庙亦在府境】
　　寺观水府寺【在府城东南又东南四十里有九龙寺七十里有天台寺】永宁寺【在府城南前枕水徳江明宏治中建又府南有圆通寺】雪峰寺【在府城西七十里又府西有金华寺】梅林寺【在府城西北一百五里明永乐初建】常乐寺【在府城北一百里唐为福常寺宋赐名中胜院明改常乐久废惟遗一钟一碣又府西南一百里有瓮溪寺】金仙寺【在府城北二百里明嘉靖十四年播州铜佛寺内铜佛七忽失其四思南渔人网得因立寺奉之又府北有龙华寺仁同寺】普济庵【在府境通志本旧英祐侯祠地　本朝康熙二十八年改为普济庵供准提像移英祐侯像城内】东泉寺【在婺川县东一里许明嘉靖中建又县东百里有丰乐寺】佛兴寺【在婺川县南明洪熙中建又县南七十里有天半寺与安化县接界】慈化寺【在婺川县西五十里地产茶】铜山寺【在婺川县北十五里徃遵义正安州路】江头寺【在印江县东五里】西岩寺【在印江县西五里宋时建明嘉靖中重修通志在甲山寨下宏敞髙旷巨石壁立林木葱蒨下有敲梆岩以石击之声如梆然】中山寺【在印江县北五里又北二十里有栢山寺】云台观【在府城北二百里明嘉靖中建】祖师观【在婺川县南山顶有亭台松栢之胜】真武观【在印江县南又县北有三清观通志山势峻耸殿阁隠现于宻林中登之可眺一邑】观音阁【在府治中和山顶明郡人李渭防讲处旁有普济亭藏经楼夀福楼一乗楼玉皇楼俱明隆庆中建】白衣庵【在府城北一百里地近蛇盘舗】中天塔【在府治东明万厯中建】
　　名宦唐冉安昌【武徳时为宣慰使四年以务川当牂牁要冲请置郡守之乃立为州其后思夷等州土地之辟苗民之附皆自此始】宋厐孙恭【武城人为运使筑思州务川城因山控扼建寨堡以备要害】明陈礼【泰和人永乐中知思南府时初改土为府礼编户立学诸务毕举】甯阅【汤阴人正徳中知府时蜀冦逼境民间擕拏负赀窜入岩穴阅誓以死守尽撤渡艇深沟固叠贼不得入寻□计破之城以得全】葛鴊【万全人嘉靖中知府刚毅防慎多积以备荒有疑狱祷于神立决迁本省副使】李梦祥【监利人嘉靖中知府镇筸苗剽掠邻邑时郡无城垣梦祥建议筑之期月功竣士民頼以保障】李充善【长治人嘉靖中知府才识敏练力杜私谒夏旱祷雨辄应郡有虎患祝于神患遂息】王纬【云南人嘉靖中知婺川县土贼行劫逼近县治众皆遁去纬独持印坐堂上誓与城同存亡众乃复归协力固守贼知有备引去】万应奎【南昌人天启中知安化县安邦彦围防城应奎转饷中途遇贼被执死之】
　　人物宋田祐恭【字子礼思南人有胆识为蕃部长建炎初剧贼王辟等破归州将抜瞿唐奉调破贼保安蜀境玺书奨劳□通侍大夫知思州军事勲业甚着子孙世其官】明李盘【思南人宣徳中袭蛮夷副长官镇筸笛叛盘帅兵讨之孤军深入遇贼防马奋击斩获甚多后贼四集援兵不至遂被害従弟邦政以石置树间记之久而树合生夹石夷人夜过树下闻空中防兵声以为神立祠树前号为留石坡】申祐【字天锡思南人正统中举人入国学肄业时祭酒李时勉以言事忤防下狱祐首倡六馆诸生伏阙愿以身代上为霁威后成进士授四川道御史立朝忠谠多所禆益英庙北征以扈跸殉土木之难】安康【字汝锡思南人景泰中举人厯官户工二部郎宏治初彗星见应诏陈言请息兴作裁冗员诘奸慝以弭天变上嘉纳之出守澂江众数万为冦康单骑深入谕以威徳冦遂解散】李濬【思南人天顺中以贡生为临武主簿苗众入冦濬率众保舜峰寨贼攻不克及冬贼至濬煮药矢射之中者立毙贼解去后贼又大举薄城终不能克转攻防贵阳城而临武卒无恙云】田秋【字汝力思南人正徳中进士厯给事中奏革内府监局冗食奏停云南差镇内臣清光禄冗费裁太常冗役又请开贵州科目又筑本府城垣建白最多其居家一遵未子家礼建先祠置义田修桥梁治药饵恵济无穷着有西麓奏议】李渭【字湜之安化人嘉靖中由乡举知华阳县隆庆时厯官云南参政所至谨于其职咸有恵爱初问学于蒋信及官南都师事耿定向复与罗汝芳相得所学以万物一体为主而归之于自然尝守韶州时郡多盗谕寮属曰不欲是弭盗根本弭山中盗易弭心中盗难闻者悚息】敖宗庆【字汝承思南人嘉靖中进士厯任中外皆着劳绩迁广西按察使以争戍卒事三上掲台使不报宗庆曰杀人人吾不为也持之益力卒出之晋副都御史巡抚云南鐡锁箐乱指授方畧卒奏竒功寻致仕归】郭宗廕【安化人嘉靖中举人端方耿介事伯兄恭谨少读书一室有嫠妇夜奔正色拒之厯邻水知县有徳于士民及归寒素如故】萧重望【思南人万厯中进士擢御史凡四为巡按多所建白请设偏沅巡抚云贵总督思南同知及安化县事辄报可厯官至佥都御史卒】田景猷【思南人天启进士安邦彦反景猷疏请赍勅宣谕即擢职方主事时贼方围贵阳景猷单骑徃谕以祸福令释兵归朝邦彦不聴欲招之不为动则恐以危祸景猷怒拔刀击之羁贼中二年以间脱归従王三善击贼同死于内庄赠太常寺少卿】郑安民【思南人性孝友父妾见逐安民知其已有娠迎置别室后生弟泽民田宅奴婢悉让之以贡生为蜀府长史流贼冦蜀安民时防守青川力战败之以功加四品服崇祯末贼防成都蜀王赴水死安民亦跃入水抱王尸而死　本朝乾隆四十一年赐諡节愍】曹士铨【印江人府庠生戊子乱避兵大圣洞中贼攻洞掳士铨母子索金不得欲刃其母士铨直前以身蔽之大呼曰宁杀我无伤母贼并杀之兄士望寻母弟尸顔色如生】赵富【印江人为思石营把总值张先壁之叛富守秀寳闗报印江城中居民令速徙曰吾以一身代羣命矣其后援兵不至被执死之　本朝乾隆四十一年入祀忠义祠】
　　本朝黄世发【印江人雍正间以举人知肃宁县县入少沟浍不雨则无禾世发劝民多凿井以灌田逢嵗旱禾不枯槁水利大兴世宗宪皇帝持赐四品职衔迁直隶营田观察使卒后邀】
　　【□防入祠乡贤又印江县廖天培罗致臯有孝行乾隆年间先后　旌表】
　　流寓宋夏大均【政和间蕃部长田祐恭被召入觐拜伏进退不类逺人徽宗异之问其故对曰臣客夏大均实教臣上悦厚赐之以大均为保州文学】明赖嘉谟【江西人幼随父洁之思南府幕聪慧絶伦従李渭游好学不倦数年后归成进士】
　　列女明徐锦妻防氏【思南人嘉靖中山贼攻刼随夫避山箐中为贼所执欲汚之防奋力刺贼贼怒支解之】任效防妻杨氏【印江人夫卒七日不食触棺而死】王朝妻刘氏【印江人嘉靖中镇筸苗攻县城被掠骂贼死】舒英妻龚氏【婺川人年十八夫亡誓死守节姑悯其少欲令改嫁遂自尽】符賔妻罗氏【思南人年十九适賔賔卒依父母家守节足不逾阃亲疾则割股以疗之御史旌其门曰节孝夀至八十】张希旦妻冉氏【安化人年十六夫亡遗孤幼弱冉誓死不二慎出入寡言笑躬纺绩教育二子俱为诸生】邹先鲁妻杨氏【思南人先鲁令祁阳卒杨与妾敖氏李氏俱少无子同志守节勤女工以度日屡遭变乱不改其贞】田侃妻张氏【思南人年二十夫卒将于河东氏扶柩登舟半渡跃入河比得其尸上下衣皆宻缝面色如生】张一应妻李氏
　　【思南人嘉靖中叛兵肆掠潜匿山洞为贼所执投崖而死时敖孙谋妻张氏亦被执投崖死】覃吉甫妻阴氏【安化人事两世姑尽礼值叛兵剽掠祖姑姜氏被拷死姑何氏拷几毙阴以匿林麓深处得免及兵他徃阴出寻两姑姜氏已死何氏气未絶亟脱衣襦覆之度兵复来遂自缢树下死】覃通妻张氏【安化人值兵乱随夫避洞中被刼投崖而死】陈谟妻王氏【安化人流贼四掠被执犯之不従胁以兵骂愈甚遂被杀】
　　本朝敖起宗妻张氏【思南人吴逆兵肆掠与其长姑次姑俱避后洞中贼縁崖至知不免遂姑嫂结襟投崖而死同时被难者任尊徳妻敖氏避山箐间以不食死李承眷长女三女四女媳周氏表侄女田氏詹俸禄妻吴氏田茂绎妻张氏田飬民妻杨氏俱投崖而死】邵尧章妻陈氏【安化人吴逆之乱被掠氏义不受辱擕二女投江死同时有扬昌裕妻刘氏年十八亦以骂贼被害】冉国辅妻张氏【安化人吴逆之乱被执度不能脱乃诈言取物贼信之即乗间投崖死】郭拱璇妻刘氏【安化人十九嵗夫亡三日勺水不入口母郑谕以舅姑在堂乃誓守节以孝谨称氏知书晚喜元理手书道徳经朝夕讽诵虽卑幼不轻一见乾隆年间　旌表同县田祓妻米氏何特简妻田氏冉乔枚妻王氏田祎妻冉氏张元忭妻古氏杨懋嗣妻雷氏曹建章妻贺氏匡元俊妻石氏盛元和妻袁氏冉钟衢妻黄氏张承位妻李氏皆苦志守节乾隆元年以来先后　　旌表】史正序妻杨氏【印江人二十三嵗夫亡守节翁姑年老氏谨事之不倦竭力营丧闾里称为孝妇抚二子成立乾隆年间　旌表同县黄国柱妻覃氏戴志芳妻邓氏赵学圣妻吴氏朱邦彦妻谢氏饶育万妻唐氏黄宏源妻戴氏严启明妻胡氏张承位妻李氏王之佐妻欧阳氏易现华妻文氏谭映栋妻张氏任世湜妻杨氏吴班妻李氏陈仲猷妻张氏皆终身矢节乾隆元年以来先后　旌表】
　　仙释唐陈致虚【号观吾一号紫霄上阳子従縁督真人赵友卿授金丹砂道编尝游夜郎至思土与宣慰弟至杨子田琦炼丹于万圣山崖壁中后皆仙去金炉鼎尚存】明黄冠道士【相传郡人徐可大年二十时遇一黄冠曰好举人但榜首未生耳后至四十三嵗中庚子乡试榜首张文星年甫二十二始知道士为仙也】
　　土产鐡【通志出安化】硃砂【元和志州贡】水银【寰宇记州土产通志出婺川木悠板岩头诸处】蜡【元和志州贡通志各县俱出】葛【元和志州贡】棉花【通志是处皆种居民纺绩为布】茶【寰宇志州土产】油桐【通志是处植桐结实如桃取其子为油】竹【出府属有苦竹紫竹凤尾竹慈竹数种】兰【出府境山谷间】葛蒲【出府属】茱萸【出印江】蔓菁【通志亦名芜菁孔明南征所止处必令军人种之人呼为诸葛菜】竹鸡【出府属】白鹇【出府境谿谷间】金钗糯【通志出府属香羙逾于诸种】文石【通志出白鹭洲文有五色可为盆玩】橙【通志出府属其大者如盘】鸳鸯【出府境】猴【出府属通志小者如拳】
　　苖蛮峒人【在府城东朗溪司颇类汉人多以苗为姓性多忌喜杀出入夫妇必偶挟镖弩自随饮食辟盐醤冬以茅花为絮御寒石阡司亦有之】冉家蛮【在府城北沿河司性犷戾以丑戍为塲十月朔日为节祭鬼为乐俗与新添丹行二司之蛮人同石阡亦有之】













　　钦定大清一统志巻三百九十六
<史部,地理类,总志之属,大清一统志,石阡府图>
<史部,地理类,总志之属,大清一统志,石阡府图>
<史部,地理类,总志之属,大清一统志,石阡府表>
<史部,地理类,总志之属,大清一统志,石阡府表>
　　钦定四库全书
　　钦定大清一统志巻三百九十七
　　石阡府【在贵州省治东北四百八十里东西距四百四十里南北距六十五里东至铜仁府界八十里西至遵义府界三百六十里南至镇逺府界十五里北至思南府界五十里东南至思州府界六十里西南至平越府余庆县界六十里东北至思南府印江县界一百七十里西北至平越府眉潭县界十里自府治至京师七千三百八十里】
　　分野天文翼轸分野鹑尾之次
　　建置沿革禹贡荆州荒裔汉为牂牁郡地晋分置夜郎郡【晋书地理志永嘉二年分牂牁立平夷夜郎二郡】刘宋因之隋属明阳郡唐为思夷二州地【唐书地理志夷州义泉郡本隋明阳郡地武徳四年以思州之宁夷县置】五代时入于蛮宋大观三年内附建为承州宣和间废元置石阡等处军民长官司属思州安抚司明洪武初属思州宣慰司【明统志元置石阡军民长官司洪武初去军民字止称石阡长官司】永乐十一年置石阡府属贵州布政司【明地理考石阡本思州地永乐十一年置府贵州领长官司四曰石阡曰苖民曰葛彰葛商曰龙泉坪万歴中改龙泉坪为县】
　　本朝因之属贵州省领县一土司一
　　龙泉县【在府城西二百五十里东西距六十里南北距一百里东至思南府安化县界三十里西至平越府湄潭县界三十里南至平越府余庆县界五十里北至思南府婺川县界五十里东南至本府界一百二十里西南至遵义府遵义县界一百一十里东北至思南府印江县界五十里西北至遵义府正安州界一百里元初置大保龙泉长官司寻改为龙泉坪长官司属思州安抚司明洪武初属思州宣慰司永乐十一年改属石阡府万歴二十八年改置龙泉县仍属石阡府　本朝因之】石阡副长官司【在府城西北元置本朝因之长官杨姓】
　　形势南通镇逺北距思南【明皇舆考】负山枕江黔中要地【府志】林峦环抱水石清幽【郭子章黔记】
　　风俗刻木为记不事文墨【明统志】淳厐朴茂不离古习【黔记】
　　城池石阡府城【周三里有竒门四明嘉靖四十年筑　本朝顺治十八年重修】龙泉县城【周二里有竒门四明万歴十二年筑】
　　学校石阡府学【在府治南明永乐十二年建　本朝康熙三年重修入学额数十七名】龙泉县学【在县城西　本朝康熙三十八年建四十八年重修入学额数八名】明徳书院【在府城南明隆庆六年知府吴继京建后废本朝乾隆二十八年重修并设有义学社学】
　　户口【原额人丁共二千三百六十二又滋生人丁四万三千七十七】
　　【田地共五万九千二百六十一畆零额徴地丁银三千七百二十四両八钱五分八厘米一千一百四十九石四斗五升四合零】
　　山川镇东山【在府城东府志峯峦秀防为郡之镇】金鸡山【在府城东曹学佺名胜志在石阡长官司东髙百丈翠色如沐又黄杨山产黄杨木故名】知府山【在府城东三里山之右曰侯山】骆驼山【在府城西三里又西为飞马山】云堂山【在府城西五里府志谷深林茂旧为苖峦出没处】温塘山【在府城南一里府志踞温泉上一名松明山明正徳初石阡未建城土官杨再珍筑囤于此今垣洫犹存】十万山【在府城南十里平衍中有沃壤杨再兴屯兵于此又有十万囤在府城南六里】琵琶山【在府城南四十里】笔架山【在府城北五里明统志状如笔架】香炉山【在府城北十里通志平地突起四面陡絶上容数百人土人尝避兵于此】勤王山【在府城北秀拔环拱与朝天岭对峙相传昔人曾聚军于此】青山【在府城北七十里府志山高耸多林木】龙山【在府城东南为郡中胜境名胜志东南髙崖曰龙山矗耸云表左崖畔有洞开敞若户进三四丈门渐小仅容身石隙中有水泻下潭深莫测春水涨漫流至五巴寨桶口出入大溪冬日则涸大风时发又名风鬼洞】九龙山【在府城东南十里通志宋故土官杨九龙其地土人因以名之】崖门山【在府城西南名胜志两山髙下相并曰崖门崖下水流合平茫水入大溪崖门西上有洞悬空朝北髙峻莫能窥其深广春夏间人过者仰视其中如有金鼔声秋冬则无】万夀山【在府城西南通志地名乐桥山下有洞俗传有神羊化石】挂榜山【在府城西南二里土山戴石方正广濶又府西南乐桥铺有纱防山以形似名又名朝天岭】排衙山【在府城西南五里羣峰拱列状如排衙】狮子山【在府城西南废葛彰司侧又司东有飞鳯朝阳山东二里有云谷】金顺山【在府城西南废葛彰司东五十里下有石防泉】麒麟山【在府城西南废葛彰司南以形似名又司西有擒苖山】隘门山【在府城西南废葛彰司北两山对峙如门】莲花山【在府城西北废苖民司东下有龙潭】马鞍山【在府城西北废苗民司东山势昻耸又司西三里有文笔山又有白崖名挂榜山】天马山【在府城西北废苗民司南三里以形似名】义阳山【在龙泉县东三十里唐义州治此】卧龙山【在龙泉县东五十里上有卧石如龙长三丈许腹下出水为菖蒲溪之源相近有石牛山髙数仞上有巨石如卧牛】石山【在龙泉县西府志山上有石高十余丈端圆如】石笋山【在龙泉县北其峰尖耸如笋】把军了山【在龙泉县北二十里明正徳六年蜀宼方仕之变三省合兵征勦营于此因名】鸡翁山【在龙泉县东南三十里唐鸡翁县在其山下】将军山【在龙泉县东南五十里通志宋绍兴二年任正隆之变都监安文誓师于此因名】鳯凰山【在龙泉县西北通志磅礴高大为县之镇名胜志鳯凰山在县东山下有鱼子孔口圆如盘日出则光漾于中其深无际水泛辄有青红间黄之色前有石矶防鱼满尺常跃矶上廻旋泉窟人不可捕】绥阳山【在龙泉县西北三十里接遵义府绥阳县界】东山【在龙泉县东北三十里有东山寨秀丽独出并峙者为金鸡山】杉木山【在府城西南废葛彰司北六十里岭上多产异杉因名】朝天岭【在府城西北一名乐桥坡又名乐回山】长沙岭【在府城西北废苗民司东形势高峻】迎仙峰【在府城西一百五十里明统志下有龙塘泉】大夫【在府城西北废苖民司西又废葛彰司西有三尖】望乡崖【在府城西一百六十里通志下有望郷泉】甘猛崖【在府城西南废葛彰司东又有斜崖环拱司治又峰洞崖瓮古崖皆在废司西又北有葛冲崖】鬼崖【在府城西北废苗民司治西明统志高广方丈如屋】玛瑙崖【在龙泉县东又东有山羊崖皆高险】镌字崖【崖有二一在龙泉县南十里上刻夜郎古甸四字相传李白谪夜郎经此后人纪之一在龙泉县北三里上刻天河洗甲四字明万歴中刘綎平播凯还经此勒石】青竹崖【在龙泉县东北一名深菁又县北有中宗崖】聚兵墩【在府城西南废葛彰司南与麒麟山相接峰岩峻险可屯兵】黄杨古囤【在龙泉县东三十里府志巉崖絶壁崖上多黄杨木有大河绕环其上可容百万人宋绍兴间任正隆据之以叛都监安文平之营栅堑洫犹存】寒竹箐【在府城西以竹树隂森而名又有杉木箐在府西北上多林木】坪耕箐【在府城西南废葛彰司南又有岭头箐葛蔓箐皆岩险隂翳】烂沉箐【在府城西北废苗民司南相近又有来林箐】黄蜡箐【在龙泉县东又北有隘头箐】山丹坪【在府城西南废葛彰司西又有绵花坪旧皆为险隘处】穿帘谷【在龙泉县东又有三跳石皆江水发源处】龙穿石【在龙泉县东十五里通志巨石壁立中间一径仅容一人两岸石片层叠若鳞甲然】秋满洞【在府城南名胜志府南梭寨隔岸之山髙峻凌空下有秋满洞洞门开厰洞后石泉长流灌田正统间苗乱民窜入洞贼守洞口人从洞后穿出皆得免】太虚洞【在府城南通志一名燕子崖景聚幽胜中有万佛岩石大士像及石龙石虎诸异】龙洞【在府城西南三里名胜志洞在龙底江上其山高峻下有洞濶三丈许深约三里数十步有圆洞门约三尺又五十余步有天生桥约丈余桥内有石田桥两石如盘形类葵花上有水滴盘中其深莫测洞内水声潺潺相传神龙所潜洞产竒石大小类鸭卵上有花文深碧色俗名醮果可翫不可取】风神洞【在府城东北十里人不敢深入入则大风飘发一名风鬼洞】野人洞【在龙泉县南邑人于此立便民塲】腾云洞【在龙泉县南三十里名胜志平地突起一峰四面险阻中通一孔仅可容人入数十歩洞中高阔各五七丈左右有罅通明者五通志一名太极洞左右有五石隙顶有文类太极图】兑溪洞【在龙泉县南九十里通志外壁险峻洞中寛平非悬梯引绠不能上土人避兵其中】石阡江【在府城西流入乌江】乌江【在府城西一百五十里自遵义府流入府界又东北流入思南府东境又北入四川彭水县界为涪陵江明统志源自四川播州流入思南府界通志东流合思南江入蜀即祝穆方舆胜览所载珍州思溪与南平军郎溪合者也】龙底江【在府城西南三里亦谓之大溪通志其上源为包溪铺溪流经府东黄茅囤合流绕府前入思南府界注于乌江】乐回江【在府城西南废葛彰司南其源有三至方竹箐合为一流出司东北又折而西流注深溪入乌江】大塘江【在龙泉县西三十里源出播州东通乌江】义阳江【在龙泉县东北五十里黔记发源夀水南流绕县治东入乌江】凯整河【在府城东四十里旧时军民分界于此】新开河【在府城西二十里其中巨石森壅者九明万歴二十四年知府郭原賔疏凿自府前起至思南府界地名塘头约六十余里可通舟楫又葛闪河在府城西一百四十里下流入乌江】江口河【在府城西北废苗民司北四里源出乌江合小江通四川涪河】泥水河【在龙泉县东二十里通志发源东山流通义阳江中多鮎鱼大者重百余觔】桶口河【在龙泉县北流合洋溪西入乌江】马渡河【在龙泉县西南自湄潭县流入东南入乌江】深溪【在府城西一百二十里西流注于乌江】洋溪【在府城北十里府志源出铜仁府提溪司山下西南流入府界又西经龙泉县界与桶口河合入于乌江】小溪【在府城西北废苗民司北四十里源出山箐中出溪口防于乌江水流迅疾恒有涨溢之患】清江溪【在龙泉县城外纡环如帯合流桶口河】犵木溪【在龙泉县城南府志环绕县治入于清江溪】羊子溪【在龙泉县西北黔记自湄潭县流入经绥阳塲南东合义阳江】保大沙洲【在府城西龙底江所经也】平贯沙洲【在府城北上有平贯砦砦前有温泉潭】沙洲【在府城西北废苗民司东山溪之水滙流经此北流入小溪】石滩【在府城西龙底江流经此水势激湍处也】渰龙滩【在府城西南废葛彰司南乐回江所经也】金塲滩【在府城西北废苗民司南东流合沙洲水入于小溪又司北二里有相公滩石骨横江水势迅急】大龙潭【在府城西北废苗民司北深澄莫测有灌溉之利】温泉【在府城南一里明统志泉源涌沸四时清暖通志大小二泉泉水温暖清可鉴髪大者方如盘匜小者中有石窦圆如太极可浴】登沙泉【在府城南四里河旁有小孔水出不竭时有鱼出其源不可晓】湾塘鱼泉【在府城南六里其地有石门门中有河深逺不可防春则鱼出秋则鱼入居民张笱以时取之】凯溉温泉【在府城南八里河侧水极热】望江崖泉【在府城西一百六十里水颇甘冽四时不涸居民资以灌溉】石防泉【在府城西南废葛彰司东金顺山下泉广丈余深三尺许春夏则涨秋冬则消极为清冷又司西有瀑布泉】沙子泉【在府城西北废苗民司东七里泉常有白沙如玉歳旱沙出愈多民以騐丰歉又白水泉在司北三里】黄鱼泉【在龙泉县北二十里名胜志水泛则黄鱼羣出大者百余觔歳丰则鱼出益广】龙泉【在龙泉县西北鳯凰山下泉自石罅中流出为　　从东北水闗出城入清江溪余流可以灌田通志县之得名以此】鱼子孔泉【在龙泉县西北鳯凰山下】新寒陂【在府城西相近又有各容陂皆潴水灌田】渰龙陂【在府城西南废葛彰司南乐回江所经处】天井【在府城西一百二十里平地涌出灌溉甚多又府南有甘泉井】县前井【在龙泉县治南其孔有三水甚清冽居民利之】鹿井【在龙泉县东南四十里四约囤之石峡间深丈余其水味醎野鹿毎餂之輙堕其中】
　　古迹夜郎废县【在府城西南废葛彰司西六十里晋置县属牂牁郡永嘉中置夜郎郡后入于李特唐初复置县属夷州贞观初废晋书地理志永嘉二年立夜郎郡其地再为李特所有咸康四年李夀分牂牁夜郎等四郡置安州旧唐书地理志武徳四年夷州领夜郎县贞观元年废州省夜郎　按李吉甫元和郡县志贞观十六年复置夜郎县为珍州治今废县在遵义府界】明阳废县【在今府西隋置县兼置明阳郡唐初郡废县属夷州后省乐史太平寰宇记隋置明阳郡治明阳县唐武徳四年夷州六年改务州贞观中省】宁夷废县【即今府治隋置县唐属夷州五代时废宋大观中复置宣和中废元和志宁夷县隋大业八年置属明阳郡武徳四年属夷州】都上废县【在府城西南即今废葛彰司地隋置县唐初属黔州贞观中为夷州治唐末废宋大观中复置属承州宣和中废元和志都上县本汉牂牁郡地隋大业十二年招慰所置其处有酋豪都集之所因以为名】洋川废县【在府城西北唐初置属牢州贞观中属夷州唐末废宋大观中复置属承州宣和中废】废牢州【在龙泉县东北义阳山下隋置唐武徳初改为义州贞观中复为牢州寻废唐书地理志武徳二年以信安义泉绥阳三县置义州并置都牢洋川二县五年曰智州贞观四年省都牢五年以废州之乐安宜林芙蓉琊川四县之后又领废夷州之绥养十一年曰牢州徙治义泉十六年州废】废夷州【在龙泉县西北唐初置五代时入于蛮旧唐书地理志武徳四年置夷州于思州宁夷县领夜等十三县贞观元年废夷州四年复置夷州于黔州都上县十一年又自都上移绥阳天寳元年改为义泉郡乾元元年复为夷州领县五　按唐夷州三徙其地在故宁夷都上绥阳三县今绥阳属遵义府】鸡翁废县【在龙泉县东南鸡翁山下唐初置属夷州永徽后废寰宇记故县在寜夷县西南七十里】废承州【在龙泉县西北宋大观中建寻废宋史地理志本覊縻夷州大观三年酋长献其地建为承州领绥阳都上义泉宁夷洋川五县宣和三年废】石阡废司【即今府治元置石阡军民长官司明洪武初改曰石阡长官司永乐中以司为府附郭　本朝雍正八年改土归流明实録永乐十一年三月以苗民石阡龙泉坪葛彰葛商四长官石阡府】苗民废司【在府城西北八十里明洪武十年置　本朝康熈二十三年改土归流】葛彰葛啇废司【在府城西南一百里元置长官司属思州安抚司明属石阡府今废黔记明仍置葛彰葛商长官司属思南宣抚司永乐十一年改属石仟府】龙泉坪废司【即今龙泉县治元置长官司属思州安抚司明废黔记万歴中播州杨应龙叛土官安民志死之二十八年播州平改司为县以民志后世袭土县丞】镇夷公馆【在府城东六十】【里明嘉靖二十三年建今废】明时楼【在府治前明成化十六年建】南薰楼【在府城南迎恩寺左明万歴十年建】劝农亭【有二一在府城南一在府城北俱明万歴三年建】
　　闗隘松明闗【在府城东】凯料闗【在府城东南去镇逺府九十里旧设兵戍守】大定闗【在府城东南官路所经接镇逺府界】松坎闗【在府城南】镇寜闗【在府城西南马鬃岭大路岭属平越府黄平州盖境相接也】茶园闗【在府城南与偏桥接界】乐平闗【在府城西南与平越府余庆县接界】牛塘坝闗【在府城西南废葛彰司境又司南有乐回砦】铜鼓闗【在府城西北接思南府蛮夷司界】镇夷闗【在府城北接思南府印江县界】石灰窰闗【在府城东北又府境有象鼻闗】张教坝闗【在龙泉县东又有天井关竹坝平闗俱为戍守处】平水口关【在龙泉县西八十里】青龙闗【在龙泉县北十五里】虎踞闗【在龙泉县北三十里一名虎跳关林箐幽深明万歴中设哨兵防御】太平砦【在府城南又苗民司治前有金树砦旧皆为戍守处】平砦【在府城东黔记府西南抵偏桥北接印江皆坦途独东隅提溪小路悬崖直下俯瞰城市水硍山筸子坪诸苗往往假道于此其平砦斗崖一帯峻岭摩空樷林蔽日皆诸苗险窟】邓坎砦【在龙泉县南明万歴中杨应龙攻龙泉袭官军于邓坎官军击走之破其金竹青冈嘴虎跳闗等七砦葢县境去播最近也又县南有东山砦】提溪哨【在府境又有茶园闗哨永靖哨岩门哨旧皆设兵守御】板桥铺【在府城西北逹苗民司界府境又有铁厰铺苗民铺琵琶铺乐桥铺长林铺龙泉铺葛彰铺】县前铺【在龙泉县治前又有干溪铺峰岩铺长林坝铺桶口铺塘头铺俱　本朝乾隆三年设】
　　津梁花桥【在府城东二十里】迎恩桥【在府城南又城南有来宾桥】永济桥【在府城南六十里明嘉靖中建】板桥【在府城西北苗民司北跨小溪上明置板桥廵检司于此治中迁治于思南府东而境内之廵检司遂废】文星桥【在府城北又城北有逹逺桥】赵公桥【在龙泉县北又县北有王公桥】白岩江渡【在府城南十里】葛闪渡【在府城西一百二十里】洋溪江渡【在府城北十里】龙底渡【在龙底江即龙川古渡】桶口渡【在龙泉县南一百二十里】
　　祠庙李太白祠【在府治祀唐李白唐书本传永王璘辟白为府僚佐璘败长流夜郎防赦还浔阳通志唐天寳中李白谪夜郎经此因建祠祀之明末以祠为理刑署　本朝康熙六年复改为祠　按白流夜郎实未至其地其诗云五色云间鹊飞鸣天上来传闲赦书至却放夜郎回又云昔去三湘逺今还万死余葢白泝三湘将上夜郎闻命而还也】胡公祠【在府治西祀明知府胡信】遗爱祠【在府城南明万歴中建祀知府呉维京郑一信】郭公祠【在龙泉县治祀明廵抚郭子章】向公祠【在龙泉县南祀明兵备道向日升日升以兵备龙泉造士抚民戢兵御苗有恵政建祠祀之】诸葛庙【在府城南祀蜀汉诸葛亮】
　　寺观五寺【在府治】迎水寺【在府城东五里又城南有迎恩寺】回龙寺【在府城南】北塔寺【在府城北明建一作白塔】观音寺【一在府城西一在城北俱明万歴年建】玉溪寺【在龙泉县官坝旧名土溪寺后改今名又北门外有华严寺】天井寺【在龙泉县南三十里】云山寺【在龙泉县南二十五里】中华山寺【在龙泉县南九十五里】东陵寺【在龙泉县东北东山西】启灵观【在府城外明万厯二十四年建】真武楼【在府治西明永乐初建】
　　名宦明李鉴【□溪人永乐中知石阡府导民变俗皆有法度九载秩满遮留者载道】胡信【庐陵人正统中知府多恵政在任一年值洞苗作乱众皆避信曰吾受命守此土宁死不去已而贼至信悉力御之被执不屈死】丁昶【防化人成化中知府建廨署严守卫赈贫乏在任数年逃亡复业卒于官囊无余赀民赙之始得归葬】禇嵩【华亭人嘉靖中和府除豪横济贫乏课士有方及去部民如失怙恃】段宜标【云南人万厯中知龙泉甫下车请减浮赋民因获蘓】赵譔【昆明人崇祯中知龙泉政严肃不避强御吏畏民懐后擢御史殉甲申之难　本朝乾隆四十一年赐谥节愍】
　　人物明唐必聪【石阡人成化中举人知南宁县归以经学开导士类文学品行见重一时】安民志【龙泉司长官播州杨应龙叛民志筑堡拒守后堡破为应龙所杀及播平改龙泉为县廵抚郭子章请于朝许其子孙世袭土县丞以旌其忠】朱嘉賔【龙泉人苗贼刦掠其父炮烙之索金帛嘉宾挺身手刄一贼解父众贼杀之事闻被旌】安徳印【石阡人万厯中举人知巴州归建议修学倡明古礼士风为之一变】冉继勲【龙泉人天启中厯官叅将值水西叛奉调防御屡着战功】欧阳东昌【龙泉人天启末知垫江县调守渝川张献忠破城不屈死之　本朝乾隆四十一年赐諡节愍】
　　列女明王氏女【石阡人名伽蓝年十八字诸生杨正纲未婚随父省外家中途遇贼杀其父执女以行女厉声曰吾父为汝害恨不食汝肉尚更为不道耶贼强逼之女骂不絶口遂被害】邓再兴妻呉氏【石阡人嘉靖中镇筸苗防郡城再兴被杀吴闻难自刎死】张春妻毛氏【石阡人万厯中播贼杀春将执毛氏去氏抱夫尸厉声骂贼贼怒断其手及死面犹向夫云】曹恩妻黄氏【石阡人为苗贼所刼欲汚之黄骂贼不从被杀】马万珠女【龙泉人年十七值播贼之乱被执欲汚之骂不巳贼支解之】胡允朝妻杨氏【石阡人允朝卒杨矢志守节有镇逺富人罗某逼娶之杨不从溺水死】彭好古妻杨氏【石阡人年十八夫卒悲号不食旬日而死】安应袍妻简氏【龙泉人年二十夫卒絶粒三日引刀自刎死】欧阳组妻黄氏【龙泉人年二十夫卒守节被旌又冉继勲继妻张氏年二十八夫死守节抚孤数十年如一日】
　　本朝赵灿妻冯氏【石阡人年十九灿死遗孤元魁方三月氏绩纺抚教成立为郡诸生守节四十年雍正年间　旌表又同郡诸生蒲士英妻金氏亦苦志矢节乾隆年间　旌表】欧阳荣东妻冉氏【龙泉人荣东为诸生年十七卒子璜甫数月冉誓死守节经兵燹艰苦偹尝节操愈励教璜成立康熙年间　旌表又同县宋祖熹妻何氏张炌星妻欧阳氏俱守节终身乾隆年间　旌表】
　　土产布【元和志夷州贡班布】铁【苗民司出】水银【寰宇记夷州产明统志石阡司出】硃砂【寰宇记夷州产】黄蜡【唐书地理志夷州土贡蜡烛寰宇记夷州产黄蜡明统志府境出】犀角【唐书地理志夷州土贡寰宇记夷州贡】茶【寰宇记夷州产】木【明统志府境出】银杏【明统志府境出】葛粉【元和志夷州贡】
　　苗蛮杨保【播州之裔性奸狡其婚祭葬悉同汉人死葬亦有哀挽之礼龙泉为多】短裙苗【在废葛彰司以花布一幅横掩其骭】冉家蛮【详见思南府】獚【详见镇逺府】












</div>
    <div class="pagination">
<a href="大清一统志_page178.html">上一页</a><span>...</span><a href="大清一统志_page174.html">174</a><a href="大清一统志_page175.html">175</a><a href="大清一统志_page176.html">176</a><a href="大清一统志_page177.html">177</a><a href="大清一统志_page178.html">178</a><span class="current-page">179</span><a href="大清一统志_page180.html">180</a><a href="大清一统志_page181.html">181</a><a href="大清一统志_page182.html">182</a><a href="大清一统志_page183.html">183</a><a href="大清一统志_page184.html">184</a><span>...</span><a href="大清一统志_page180.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
