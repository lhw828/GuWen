<!DOCTYPE html>
<html>
<head>
    <meta charset="UTF-8">
    <title>水经注 - 第 11 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注 - 第 11 页/共 34 页</h1>
    <div class="content">又东北，迳博陵县故城南，即古陆城，汉武帝元朔二年，封中山靖王子刘贞为侯国者也。《地理风俗记》曰：博陵县，《史记》蠡吾故县矣。汉质帝本初元年，继孝冲为帝，追尊父翼陵曰博陵，因以为县，又置郡焉，汉末，罢还安平。
晋太始元年复为国，今谓是城为博野城。滱水又东北，迳侯世县故城南，又东北迳陵阳亭东，又北，左会博水。水出望都县，东南流，迳其县故城南，王莽更名曰顺调矣。又东南潜入下地下。博水又东南循渎，重源涌发，东南迳三梁亭南，疑即古勺梁也。《竹书纪年》曰：燕人伐赵，围浊鹿。赵灵王及代人救浊鹿，败燕师于勺梁者也。今广昌东岭之东有山，俗名之曰浊鹿罗。城地不远，土势相邻，以此推之，或近是矣，所未详也。博水又东南，迳谷梁亭南，又东迳阳城县，散为泽渚，渚水潴涨，方广数里，匪直蒲笋是丰，实亦偏饶菱藕，至若娈童卯角，弱年崽子，或单舟采菱，或叠舸折芰，长歌阳春，爱深渌水，掇拾者不言疲，谣咏者自流响，于时行旅过瞩，亦有慰于羁望矣，世谓之为阳城淀也。阳城县故城近在西北，故陂得其名焉。《郡国志》曰：蒲阴县有阳城者也。今城在县东南三十里。其水又伏流循渎，屈清梁亭西北，重源又发。博水又东迳白堤亭南，又东迳广望县故城北，汉武帝元朔二年，封中山靖王子刘忠为侯国。又东合堀沟，沟上承清梁陂。又北迳清凉城东，即将梁也。汉武帝元朔二年，封中山靖王子刘朝平为侯国。其水东北入博水，博水又东北，左则濡水注之。水出蒲阴县西、昌安郭南。《中山记》曰：郭东有舜氏甘泉，有舜及二妃祠。稽诸传记，无闻此处，世代云远，异说之来，于是乎在矣。其水自源东，迳其县故城南，枉渚回湍，率多曲复，亦谓之为曲逆水也。张晏曰：濡水于城北，曲而西流，是受此名。故县亦因水名而氏曲逆矣。《春秋左传?哀公四年》，齐国夏伐晋，取曲逆，是也。
汉高帝击韩王信，自代过曲逆，上其城，望室宇甚多，曰：壮哉！吾行天下，惟洛阳与是耳。诏以封陈平为曲逆侯。王莽更名顺平。濡水又东，与苏水合，水出县西南近山，东北流，迳尧姑亭南，又东迳其县入濡。濡水又东，得蒲水口，水出西北蒲阳山，西南流，积水成渊，东西一百步，南北百馀步，深而不测。其水又东南流，水侧有古神祠，世谓之为百祠，亦曰蒲上祠，所未详也。又南迳安阳亭东。《晋书地道记》曰：蒲阴县有安阳关，盖安阳关都尉治。世俗名斯川为安阳圹。蒲水又东南历圹，迳安阳关下，俗名关睾为唐头坂。出关北流，又东流，迳夏屋故城，实中险绝。《竹书纪年》曰：魏殷臣、赵公孙裒伐燕还，取夏屋城曲逆者也。其城东侧，因阿仍墉，筑一城，世谓之寡妇城。贾复从光武追铜马、五幡于北平所作也。世俗音转，故有是名矣。其水又东南流，迳蒲阴县故城北。
《地理志》曰：城在蒲水之阴。汉章帝元和三年，行巡北岳，以曲逆名不善，因山水之名，改曰蒲阴焉。水右合鱼水。水出北平县西南鱼山，山石若巨鱼，水发其下，故世俗以物色名川。又东流注于蒲水，又东入濡。故《地理志》曰，蒲水、苏水，并从县东入濡水。又东北迳乐城南，又东入博水，自下博水亦兼濡水通称矣。《春秋?昭公七年》，齐与燕会于濡上。杜预曰：濡水出高昜县。东北至河间鄚县入易水，是濡水与虖池，滱、易，互举通称矣。博水又东北，徐水注之。水西出广昌县东南大岭下，世谓之广昌岭。岭高四十馀里，二十里中，委折五回，方得达其上岭，故岭有五回之名。下望层山，盛若蚁垤，实兼孤山之称，亦峻竦也。徐水三源奇发，齐泻一涧，东流北转，迳东山下。水西有《御射碑》。
徐水又北流，西屈迳南岩下。水阴又有一碑。徐水又随山南转，迳东岩下，水际又有一碑。凡此三铭，皆翼对层峦，严障深高，壁立霞峙。石文云：皇帝以太延元年十二月，车驾东巡，迳五回之险邃。览崇岸之竦峙，乃停驾路侧，援弓而射之，飞矢逾于岩山，刊石用赞元功。夹碑并有层台二所，即御射处也。碑阴皆列树碑官名。徐水屈东北迳郎山，又屈迳其山南，众岑竞举，若竖鸟翅，立石崭岩，亦如剑杪，极地险之崇峭。汉武之世，戾太子以巫蛊出奔，其子远遁斯山，故世有郎山之名。山南有《郎山君碑》，事具其文。徐水又迳郎山君中子，触锋将军庙南。庙前有碑，晋惠帝永康元年八月十四日壬寅，发诏锡君父子法祠。其碑，刘曜光初七年前顿邱太守郎宣、北平太守阳平包振等，共修旧碑，刻石树颂焉。
徐水又迳北平县县界，有汉熹平四年幽、冀二州以戊子诏书，遣冀州从事王球、幽州从事张<阝良>郡县分境，立石标界，具揭石文也。徐水又东南流，历石门中，世俗谓之龙门也。其山上合下开，开处高六丈，飞水历其间，南出，乘崖倾涧，泄注七丈有馀，渀荡之音，奇为壮猛。触石成井，水深不测，素波自激，涛襄四陆，瞰之者惊神，临之者骇魄矣。东南出山，迳其城中，有故碑是《太白君碑》，郎山君之元子也，其水又东流，汉光武追铜马五幡於北平，破之顺水北，乘胜追北，为其所败。短兵相接，光武自投崖下，遇突骑王丰，于是授马，退保范阳。
顺水盖徐水之别名也。徐水又东，迳蒲成北，又东迳清苑城，又东南与沈水合。
水出蒲城西，俗谓之泉头水也。《地理志》曰：北平县有卢水，即是水也。东迳其城，又东南，左入徐水。《地理志》曰：东至高阳入博，今不能也。徐水又东，左合曹水，水出西北朔宁县曹河泽，东南流，左合岐山之水。水出岐山，东迳邢安城北，又东南入曹河。曹水又东南，迳北新城县故城南，王莽之朔宁县也。曹水又东，入于徐水。徐水又东南迳一故城北，俗谓之祭隅城，所未详也。徐水又东流入博水。《地理志》曰：徐水出北平，东至高阳，入于博。又东入滱。
《地理志》曰：博水自望都东至高阳，入于河。

△又东北入于易。
滱水又东北迳依城北，世谓之依城河。《地说》无依城之名，即古葛城也。
《郡国志》曰：高阳有葛城，燕以与赵者也。滱水又东北，迳阿陵县故城东，王莽之阿陆也。建武二年，更封左将军任光为侯国。滱水东北至长城，注于易水者也。
卷十二
○圣水
△圣水出上谷。
故燕地，秦始皇二十三年，置上谷郡。王隐《晋书地道志》曰：郡在谷之头，故因以上谷名焉。王莽更名朔调也。水出郡之西南圣水谷，东南流，迳大防岭下。
岭之东首，山下，有石穴，东北洞开，高广四五丈，入穴转更崇深，穴中有水。
耆旧传言，昔有沙门释惠弥者，好精物隐，尝煹火寻之。傍水入穴，三里有馀，穴分为二。一穴殊小，西北出，不知趣诣。一穴西南出，入穴经五六日方还，又不测穷深。其水夏冷冬温，春秋有白鱼出穴，数日而返，人有采捕食者，美珍常味，盖亦丙穴嘉鱼之类也。是水东北流入圣水。
圣水又东迳玉石山，谓之玉石口，山多珉玉燕石，故以玉石名之。其水伏流里馀，潜源东出，又东，颓波泻涧，一丈有馀，屈而南流也。

△东过良乡县南。
圣水南流，历县西转，又南迳良乡县故城西，王莽之广阳也。有防水注之，水出县西北大防山南，而东南流迳羊头阜下，俗谓之羊头溪。其水又东南流，至县，东入圣水。
圣水又南，与乐水合，水出县西北大防山南，东南流，历县西，而东南流注圣水，又东迳其县故城南，又东迳圣聚南，盖藉水而怀称也。又东与侠河合，水出良乡县西甘泉原东谷，东迳西乡县故城北，王莽之移风也，世谓之都乡城。案《地理志》，涿郡有西乡县，而无都乡城，盖世传之非也。又东迳良乡城南，又东北注圣水，世谓之挟活河，又名之曰非理之沟也。

△又东过长乡县北。
圣水自涿县。东，与桃水合，水首受涞水，于徐城东南，良乡西，分垣水，世谓之南沙沟，即桃水也。东迳乃县北，又东迳涿县故城下，与涿水合，世以为涿水，又谓之桃水，出涿县故城西南奇沟东八里大坎下。数泉同发，东迳桃仁墟北，或曰因水以名墟，则是桃水也；或曰终仁之故居，非桃水也。余按《地理志》，桃水上承涞水，此水所发，不与志同，谓终为是。又东北与乐堆泉合，水出堆东，东南流注于涿水。涿水又东北迳涿县故城西流，注于桃。应劭曰：涿郡故燕，汉高帝六年置，其南有涿水，郡盖氏焉。阚骃亦言是矣。今于涿城南无水以应之，所有，惟西南有是水矣。应劭又云：涿水出上谷涿鹿县。余案涿水自涿鹿东注漯水，漯水东南迳广阳郡，与涿郡分水。汉高祖六年，分燕置涿郡。涿之为名，当受涿水通称矣，故郡、县氏之。但物理潜通，所在分发，故在匈奴为涿邪水，山川阻阔，并无沿注之理，所在受名者，皆是经隐显相关，遥情受用，以此推之，事或近矣，而非所安也。桃水又东，迳涿县故城北，王莽更名垣翰。晋太始元年改曰范阳郡，今郡理涿县故城。城内东北角有《晋康王碑》，城东有《范阳王司马虓庙碑》。桃水又东北，与垣水会，水上承涞水，于良乡县分桃水，世谓之北沙沟。故应劭曰：垣水出良乡。东，迳垣县故城北。《史记?音义》曰：河间有武垣县，涿有垣县。汉景帝中三年，封匈奴降王赐为侯国，王莽之垣翰亭矣。世谓之顷城，非也。又东迳顷，亦地名也，故有顷上言，世名之顷前河。又东，洛水注之。水上承鸣泽渚，渚方一十五里。汉武帝元封四年行幸鸣泽者也。服虔曰：泽名，在醲逎县北界。即此泽矣。西则独树水注之，水出逎县北山，东入渚。北有甘泉水注之，水出良乡西山，东南迳西乡城西，而南注鸣泽渚。渚水东出为洛水，又东迳西乡城南，又东迳垣县故城北而南入垣水。垣水又东，迳涿县北，东流注于桃。故应劭曰：垣水东入桃。阚骃曰：至阳乡注之。今案经脉水而不能届也。桃水东入阳乡，东注圣水。圣水又东，广阳水注之，水出小广阳西山，东迳广阳县故城北。又东，福禄水注焉，水出西山，东南迳广阳县故城南，东入广阳水，乳流东南，至阳乡县，右注圣水。
圣水又东南，迳阳乡城西，不迳其北矣。县故涿之阳亭也。《地理风俗记》曰：涿县东五十里有阳乡亭，后分为县。王莽时更名章武，即长乡县也。案《太康地记》，涿有长乡而无阳乡也。
圣水又东，迳长兴城南，又东迳方城县故城北，李牧伐燕。取方城，是也。
魏封刘放为侯国。
圣水又东，左会白祀沟，沟水出广阳县之娄城东，东南流，左合娄城水，水出平地，导源东南流，右注白祀水，乱流，东南迳常道城西。故乡亭也。西去长乡城四十里，魏少帝璜，甘露三年所封也。又东南入圣水。
圣水又东南，迳韩城东。《诗?韩奕》章曰：溥彼韩城，燕师所完。王锡韩侯，其追其貊，奄受北国。郑玄曰：周封韩侯，居韩城，为侯伯，言为猃夷所逼，稍稍东迁也。王肃曰：今涿郡方城县有韩侯城，世谓之寒号城，非也。圣水又东南流，右会清淀水，水发西淀，东流注圣水，谓之刘公口也。

△又东过安次县南，东入于海。
圣水又东，迳勃海安次县故城南，汉灵帝中平三年，封荆州刺史王敏为侯国。
又东南流，注于巨马河，而不达於海也。
○巨马河
△巨马河出代郡广昌县涞山。
即涞水也，有二源，俱发涞山。东迳广昌县故城南，王莽之广屏矣。魏封乐进为侯国。涞水又东北，迳西射鱼城东南，而东北流，又迳东射鱼城南，又屈迳其城东。《竹书纪年》曰：荀瑶伐中山取穷鱼之邱。穷、射字相类，疑即此城也，所未详矣。
涞水又迳三女亭西，又迳楼亭北，左属白涧溪，水有二源，合注一川。川石皓然，望同积雪，故以物色受名。其水又东北流，谓之石槽水，伏流地下，溢则通津委注，谓之白涧口。
涞水又东北，桑谷水注之。水南发桑溪，北注涞水。涞水又北迳小黉东，又东迳大黉南，盖霍原隐居教授处也。徐广云：原隐居广阳山，教授数千人，为王浚所害。虽千古世悬，犹表二黉之称，既无碑颂，竟不知定谁居也？涞水又东北历紫石溪口，与紫水合。水北出圣人城北大亘下，东南流，左会磊砢溪水，盖山崩委涧，积石沦隍，故溪涧受其名矣。水出东北，西南流注紫石溪水。紫石溪水又迳圣人城东，又东南，右会檐车水，水出檐车硎，东南流迳圣人城南，南流注紫石水，又南注于涞水。
涞水又东南，迳榆城南，又屈迳其城东，谓之榆城河。涞水又南，迳藏刀山下，层岩壁立，直上干霄，远望崖侧，有若积刀，钚钚相比，咸悉西首。
涞水东迳徐城北，桃、垣二水出焉，世谓之沙沟水。又东，督亢沟出焉。一水东南流，即督亢沟也，一水西南出，即涞水之故渎矣。水盛则长津宏注，水耗则通波潜伏，重源显于逎县，则旧川矣。

△东过逎县北。
涞水上承故渎于县北垂，重源再发，结为长潭，潭广百许步，长数百步，左右翼带涓流，控引众水，自成渊渚，长川漫下，一十许里。东南流迳逎县故城东。汉景帝中三年，以封匈奴降王隆疆为侯国，王莽更名逎屏也。谓之巨马河，亦曰渠水也。
又东南流，袁本初遣别将崔巨业攻固安不下，退还，公孙瓒追击之于巨马水，死者六七千人。即此水也。又东南迳范阳县故城北，易水注之。

△又东南过容城县北。
巨马水又东，郦亭沟水注之。水上承督亢沟水于逎县东，东南流历紫渊东。余六世祖乐浪府君，自涿之先贤乡，爰宅其阴。西带巨川，东翼兹水，枝流津通，缠络墟圃，匪直田渔之赡可怀，信为游神之胜处也。其水东南流，又名之为郦亭沟。其水又西南，转历大利亭，南入巨马水。
又东迳容城县故城北，又东，督亢沟水注之。水上承涞水于涞谷，引之则长津委注，遏之则微川辍流，水德含和，变通在我。东南流迳遒县北，又东迳涿县郦亭楼桑里南，即刘备之旧里也。又东迳督亢泽，泽苞方城县，县故属广阳，后隶于涿。《郡国志》曰：县有督亢亭。孙畅之《述画》，有督亢地图，言燕太子丹使荆轲斋入秦，秦王杀轲，图亦绝灭。地理书《上古圣贤冢地记》曰：督亢地在涿郡，今故安县南有督亢陌，幽州南界也。《风俗通》曰：沆、漭也，言乎淫淫漭漭无崖际也。沆，泽之无水，斥卤之谓也。其水自泽枝分，东迳涿县故城南，又东迳汉侍中卢植墓南，又东散为泽渚，督亢泽也。北屈注于桃水。督亢水又南，谓之白沟水，南迳广阳亭西，而南合枝沟。沟水西受巨马河，东出为枝沟，又东注白沟，白沟又南入于巨马河。巨马河又东南迳益昌县，濩淀水右注之，水上承护陂于临乡县故城西，东南迳临乡城南。汉封广阳顷王子云为侯国。《地理风俗记》曰：方城南十里有临乡城，故县也。淀水又东南迳益昌县故城西南，入巨马水。
巨马水东迳益昌县故城南，汉封广阳顷王子婴为侯国，王莽之有秩也。《地理风俗记》曰：方城县东八十里有益昌城，故县也。
又东，八丈沟水注之。水出安次县东北平地泉，东南迳安次城东，东南迳泉州县故城西，又南，右合虖池河枯沟。沟自安次西北，东迳常道城东安次县故城西，晋司空刘琨所守，以拒石勒也。又东南至泉州县西南，东入八丈沟，又南入巨马河，乳流东注也。

△又东过勃海东平舒县北，东入于海。
《地理志》曰：涞水东南至容城入于河，河即濡水也。盖互以明会矣。巨马水于平舒城北，南入于虖池，同归于海也。
卷十三
○漯水
△漯水出雁门阴馆县，东北过代郡桑乾县南。
漯水出于累头山，一曰治水。泉发于山侧，沿坡历涧，东北流，出山，迳阴馆县故城西。县故楼烦乡也，汉景帝后三年置，王莽更名富臧矣。魏皇兴三年齐平，徙其民于县，立平齐郡。漯水又东北流。左会桑乾水，县西北上下，洪源七轮，谓之桑乾泉，即溹涫水者也。耆老云，其水潜承太原汾阳县北，燕京山之大池。池在山原之上。世谓之天池，方里馀。其水澄淳镜净，潭而不流，若安定朝那之湫渊也。清水流潭，皎马冲照，池中曾无片草。及其风箨有沦，辄有小鸟翠色，投渊衔出，若会稽之耘鸟也。其水阳焊不耗，阴霖不滥，无能测其渊深也。
古老相传言，尝有人乘车於池侧，忽过大风，飘之于水，有人获其轮於桑乾泉，故知二水潜流通注矣。池东隔阜，又有一石池，方可五六十步，清深镜洁，不异天池。桑乾水自源东南流，右会马邑川水。水出马邑西川，俗谓之磨川矣，盖狄语音讹。马磨声相近故尔。其水东迳马邑县故城南。干宝《搜神记》曰：昔秦人筑城于武周塞内，以备胡，城将成而崩者数矣。有马驰走一地周旋反复。父老异之，因依以筑城，城乃不崩，遂名马邑。或以为代之马城也。诸记纷竞，未识所是。汉以斯邑封韩王信，后为匈奴所围，信遂降之。王莽更名之曰章昭。其水东注桑乾水。桑乾水又东南流，水南有故城，东北临河，又东南，右合漯水，乱流，枝水南分。桑乾水又东，左合武周塞水。水出故城，东南流出山，迳日没城南，盖夕阳西颓，戎车所薄之城故也。东南日中城，城东又有早起城，亦曰食时城，在黄瓜阜北曲中。其水又东流，右注桑乾水。
桑乾水又东南，迳黄瓜阜曲西，又屈迳其堆南。徐广曰：猗卢废嫡子曰利孙于黄瓜堆者也。
又东右合枝津。枝津上承桑乾河，东南流，迳桑乾郡北，大魏因水以立郡，受厥称焉。又东北，右合夏屋山水，水南出夏屋山之东溪，西北流迳故城北，所未详也。又西北入桑乾枝水。桑乾枝水又东流，长津委浪，通结两湖，东湖西浦，渊潭相接，水至清深。晨凫夕雁，泛滥其上，黛甲素鳞，潜跃其下。俯仰池潭，意深鱼鸟，所寡惟良木耳。俗谓之南池，池北对陶县之故城，故曰南池也。
池水又东北注桑乾水，自下为漯水，并受通称矣。
漯水又东北，迳巨魏亭西盖皇魏天赐三年之所经建也。
漯水又东北，迳白狼堆南，魏烈祖道武皇帝于是遇白狼之瑞，故斯阜纳称焉。
阜上有故宫庙，楼榭基雉尚崇，每至鹰隼之秋，羽猎之日，肆阅清野，为昇眺之逸地矣。
漯水又东流四十九里，东迳巨魏亭北，又东，崞川水注之。水南出崞县故城南，王莽之崞张也。县南面玄岳，右背崞山，处二山之中，故以崞张为名矣。其水又西出山，谓之崞口，北流迳繁畤县故城东，王莽之当要也。又北迳巨魏亭东，又北迳剧阳县故城西，王莽之善阳也。按《十三州志》曰：在阴馆县东北一百三里。其水又东注于漯水。
漯水又东迳班氏县南，如浑水注之。水出凉城旋鸿县西南五十馀里，东流迳故城南，北俗谓之独谷孤城，水亦即名焉。东合旋鸿池水，水出旋鸿县东山下，水积成池。北引鱼水，水出鱼溪，南流注池。池水吐纳川流，以成巨沼，东西二里，南北四里，北对凉川城之南池，池方五十里，俗名乞伏袁池。虽隔越山阜，鸟道不远，云霞之间，常有西南流迳旋鸿县南，右合如浑水，是总二水之名矣。
如浑水又东南流，迳永固县，县以大和中，因山堂之目以氏县也。右会羊水，水出平城县之西苑外武周塞。北出东转，迳燕昌城南。按《燕书》，建兴十年，慕容宝自西河还，军败于参合，死者六万人。十一年，垂众北至参合，见积骸如山，设祭吊之礼，死者父兄皆号泣，六军哀恸。垂惭愤呕血，因而寝疾焉。舆过平城北四十里，疾笃，筑燕昌城而还，即此城也，北俗谓之老公城。羊水又东注于如浑水，乱流迳方山西岭上有文明太皇太后陵，陵之东北有高祖陵，二陵之南有永固堂，堂之四隅雉列榭、阶、栏、槛，及扉，户、梁、壁、椽、瓦，悉文石也。
檐前四柱，采洛阳之八风谷黑石为之，雕镂隐起，以金银间云矩，有若锦焉。堂之内外四侧，结两石趺，张青石屏风以文石为缘，并隐起忠孝之容，题刻贞顺之名。庙前镌石为碑、兽，碑石至佳。左右列柏，四周，迷禽暗日。院外西侧有思远灵图，图之西有斋堂，南门表二石阙，阙下斩山累结御路，下望灵泉宫池，皎若圆镜矣。如浑水又南至灵泉池，枝津东南注池，池东西一百步，南北二百步。
池渚旧名白杨泉，泉上有白杨树，因以名焉，其犹长杨五柞之流称矣。南面旧京，北背方岭，左右山原，亭观绣峙，方湖反景，若三山之倒水下。如浑水又南迳北宫下，旧宫人作薄所在。如浑水又南，分为二水。一水西出，南屈入北苑中，历诸池沼。又南迳虎圈东，魏太平真君五年成之以牢虎也。季秋之月，圣上亲御圈，上敕虎士效力于其下，事同奔戎，生制猛兽，即《诗》所谓袒裼暴虎，献于公所也，故魏有《捍虎图》也。又迳平城西郭内，魏太常七年所城也。城西郭外有郊天坛，坛之东侧有《郊天碑》，延兴四年立。其水又南，屈迳平城县故城南。
《史记》曰：高帝先至平城。《史记音义》曰，在雁门，即此县矣，王莽之平顺也。魏天兴元年，迁都于此。太和十六年，破太华、安昌诸殿，造太极殿，东西堂及朝堂，夹建象魏、乾元、中阳、端门、东西二掖门、云龙、神虎、中华诸门，皆饰以观阁。东堂东接太和殿，殿之东阶下有一碑，太和中立石，是洛阳八风谷之缁石也，太和殿之东北接紫宫寺，南对承贤门，门南即皇信堂。堂之四周，图古圣忠臣烈士之容，刊题其侧，是辩章郎彭城张僧达、乐安蒋少游笔。堂南对白台。台其高广，台基四周列壁，阁道自内而升。国之图录秘籍，悉积其下。台西即朱明阁，直侍之官，出入所由也。其水夹御路南流，迳蓬台西。魏神瑞三年又建白楼，楼甚高竦，加观榭于其上，表裹饰以石粉，皜曜建素，赭白绮分，故世谓之白楼也。后置大鼓于其上，晨昏伐以千椎，为城里诸门启闭之候，谓之戒晨鼓也。又南迳皇舅寺西，是太师昌黎王冯晋国所造，有五层浮图，其神图像，皆合青石为之，加以金银火齐，众采之上，炜炜有精光。又南迳永宁七级浮图西，其制甚妙，工在寡双。又南远出郊郭，弱柳荫街，丝杨被浦，公私引裂，用周园溉长塘曲池，所在布濩，故不可得而论也。一水南迳白登山西。服虔曰：白登，台名也，去平城七里。如淳曰：平城旁之高地，若邱陵矣。今平城东十七里有台，即白登台也。台南对罡阜，即白登山也。故《汉书》称上遂至平城，上白登者也，为匈奴所围处。孙畅之《述画》曰：汉高祖被围七日，陈平使能画作美女，送与冒顿阏氏，恐冒顿胜汉，其宠必衰，说冒顿解围于此矣。其水又迳宁先宫东。献文帝之为太上皇也，所居故宫矣。宫之东次，下有两石柱，是石虎邺城东门石桥柱也。按柱勒，赵建武中造，以其石作工妙，徙之于此。余为尚书祠部，与宜都王穆罴同拜北郊，亲所迳见。柱侧悉镂云矩，上作蟠螭，甚有形势，信为工巧，去《子丹碑》则远矣。其水又南迳平城县故城东，司州代尹治。皇都洛阳以为恒州。水左有大道坛庙，始光二年，少室道士寇谦之所议建也。兼诸岳庙碑，亦多所署立。其庙阶三成，四周栏槛，上阶之上，以木为员基，令互相枝梧，以板砌其上，栏陛承阿。上员制如明堂，而专室四户，室内有神坐，坐右列玉磬。皇舆亲降，受箓灵坛，号曰天师。宣扬道式，暂重当时。坛之东北，旧有静轮宫，魏神四年造，抑亦柏梁之流也。台榭高广，超出云间，欲令上延霄客，下绝嚣浮。
太平真君十一年，又毁之，物不停固，白登亦继褫矣。水右有三层浮图，真容鹫架，悉结石也。装制丽质，亦尽美善也。东郭外，太和中，阉人宕昌公钳耳庆时立祗洹舍于东睾，椽瓦梁栋，台壁棂陛，尊容圣像，及床坐轩帐，悉青石也。图制可观，所恨惟列壁合石，疏而不密。庭中有《祗洹碑》，碑题大篆，非佳耳。
然京邑帝里，佛法丰盛，神图妙塔，桀峙相望，法轮东转，兹为上矣。其水自北苑南出，历京城内，河干两湄，太和十年，累石结岸。夹塘之上，杂树交荫。郭南结两石桥，横水为梁。又南迳藉田及药乐圃西，明堂东。明堂上圆下方，四周十二户九室，而不为重隅也。室外柱内，绮井之下，施机轮，饰缥碧，仰象天状，画北道之宿焉，盖天也。每月随斗所建之辰，转应天道，此之异古也。加灵台于其上，下则引水为辟雍。水侧结石为塘，事准古制，是太和中之所经建也。如浑水又南，与武周川水会。水出县西南山下，二源翼导，俱发一山。东北流合成一川，北流迳武周县故城西，王莽之桓周也。又东北右合黄水，水西出黄阜下，东北流，圣山之水注焉。水出西山，东流注于黄水。黄水又东注武周川，又东历故亭北，右合火山西溪水。水导源火山，西北流，山上有火井，南北六七十步，广减尺许，源深不见底，炎势上升，常若微雷发响。以草爨之，则烟腾火发。东方朔《神异传》云：南方有火山焉，长四十里，广四五里。其中皆生不炉之木，昼夜火然，得雨猛风不灭，火中有鼠，重百斤，毛长二尺馀，细如丝，色白，时时出外，以水逐而沃之则死。取其毛，绩以为布，谓之火浣布。是山亦其类也。但卉物则不能然。其山以火从地中出，故亦名荧台矣。火井东五六尺有汤井，广轮与火井相状，热势又同，以草内之则不然，皆沾濡露结，故俗以汤井为目。井东有火井祠，以时祀祭焉。井北百馀步，有东西谷，广十许步。南崖下有风穴，阙大容人，其深不测，而穴中肃肃常有微风，虽三伏盛暑，犹须袭裘。寒吹凌人，不可暂停。而其山出雏乌，形类雅乌，纯黑而姣好，音与之同，缋采绀发，觜若丹砂。性驯良而易附，中童幼子，捕而执之，曰赤觜乌，亦曰阿雏乌。按《小尔雅》，纯黑反哺，谓之慈乌；小而腹下白，不反哺者，谓之雅乌，白项而群飞者，谓之燕乌；大而白项者，谓之苍乌。《尔雅》曰：斯，卑居也。孙炎曰：卑居，楚乌。犍为舍人以为壁居，《说文》谓之雅，雅，楚乌。《庄子》曰雅贾矣。马融亦曰：贾乌者也。又案《瑞应图》有三足乌，赤乌、白乌之名，而无记于此乌，故书其异耳。自恒山已北，并有此矣。其水又东北流，注武周川水。武周川水又东南流，水侧有石祗洹舍并诸窟室，比邱尼所居也。其水又东转，迳灵岩南，凿石开山，因崖结构，真容巨壮，世法所稀。山堂水殿，烟寺相望，林渊锦镜，缀目新眺。川水又东南流出山。《魏土地记》曰：平城西三十里，武周塞口者也。
自山口枝渠东出入苑，溉诸园池。苑有洛阳殿，殿北有宫馆。一水自枝渠南流，东南出，火山水注之。水发火山东溪，东北流出山，山有石炭，火之热同樵炭也。
又东注武州川，迳平城县南，东流注如浑水。又南流，迳班氏县故城东，王莽之班副也。阚骃《十三州志》曰：班氏县在郡西南百里，北俗谓之去留城也。如浑水又东南流，注於漯水。漯水又东迳北平邑县故城南。赵献侯十三年，城平邑，《地理志》属代，王莽所谓平胡也。《十三州志》曰：城在高柳南八十里。北俗谓之丑寅城。漯水又东迳沙陵南，魏金田之地也，事同曹武邺中定矣。漯水又东，迳狋氏县故城北，王莽更名之曰狋聚也。《十三州志》曰：县在高柳南百三十里，俗谓之苦力干城矣。漯水又东，迳道人县故城南。《地理志》曰：王莽之道仁也。《地理风俗记》曰：初筑此城，有仙人游其地，故因以为城名矣。今城北有渊，潭而不流，故俗谓之为平湖也。《十三州志》曰：道人城在高柳东北八十里，所未详也。漯水又东，迳阳原县故城南。《地理志》曰：代郡之属县也，北俗谓之比郍州城。漯水又东，阳原水注之，水出县东北泽中，北俗谓之太拔回水，水自泽东南流注于漯水。又东迳东安阳县故城北，赵惠文王三年，主父封长子章为代安阳君，此即章封邑，王莽之竞安也。《地理风俗记》曰：五原有西安阳，故此加东也。漯水又东，迳昌平县，温水注之，水出南坟下，三源俱导，合而南流，东北注漯水。漯水又东迳昌平县故城北，王莽之长昌也。昔牵招为魏鲜卑校尉，屯此。
漯水又东北，迳桑乾县故城西，又屈迳其城北，王莽更名之曰安德也。《魏土地记》曰：代城北九十里有桑乾城。城西渡桑乾水，去城十里有温汤，疗疾有验，《经》言出南，非也，盖误证矣。魏任城王彰以建安二十三年，伐乌丸，入涿郡，逐北，遂至桑乾，正于此也。漯水又东流，祁夷水注之，水出平舒县，东迳平舒县之故城南泽中。《史记》，赵孝成王十九年，以汾门予燕，易平舒，徐广曰：平舒在代。王莽更名之曰平葆。后汉世祖建武七年，封扬武将军马成为侯国。其水控引众泉，以成一川。《魏土地记》曰：代城西九十里，有平舒城。西南五里，代水所出，东北流，言代水，非也。祁夷水又东北，迳兰亭南，又东北，迳石门关北，旧道出中山故关也。又东北流，水侧有故池。按《魏土地记》曰：代城西南三十里有代王鱼池，池西北有代王台，东去代城四十里。祁夷水又东北，得飞狐谷，即广野君所谓杜飞狐之口也。苏林据郦公之说，言在上党，即实非也。
如淳言在代，是矣。晋建兴中，刘琨自代出飞狐口，奔于安次，即于此道也。
《魏土地记》曰：代城南四十里有飞狐关，关水西北流，迳南舍亭西，又迳句琐亭西，西北注祁夷水。祁夷水又东北流，迳代城西。卢植言：初筑此城，板干一夜自移於此，故代西南五十里大泽中，营城自护，结苇为九门，于是就以为治。
城圆匝而不方，周四十七里，开九门，更名其故城曰东城。赵灭代汉封孝文为代王。梅福上事曰；代谷者，谷中之地，恒山在其南，北塞在其北，上谷在东，代郡在西，是其地也。王莽更之曰厌狄亭。《魏土地记》曰：城内有二泉，一泉流出城西门，一泉流出城北门，二泉皆北注代水。祁夷水又东北，热水注之。水出绫罗泽，泽际有热水亭。其水东北流，注祁夷水，又东北，谷水注之，水出昌平县故城南，又东北入祁夷水。祁夷水右会逆水，水导源将城东，西北流迳将城北，在代城东北一十五里，疑即东代矣，而尚传将城之名。应劭曰：城徙西南，去故代五十里，故名代曰东城。或传书倒错，情用疑焉，而无以辨之。逆水又西，注于祁夷之水，逆之为名，以西流故也。祁夷水东北迳青牛渊，水自渊东注之。耆彦云，有潜龙出于兹浦，形类青牛焉，故渊潭受名矣。潭深不侧，而水周多莲藕生焉。祁夷水又北，迳一故城西，西去代城五十里，又疑是代之东城，而非所详也。又迳昌平郡东，魏太和中置，西南去故城六十里。又北，连水入焉，水出雊瞀县东，西北流，迳雊瞀县故城南，又西迳广昌城南，《魏土地记》曰：代南二百里有广昌城，南通大岭，即实。非也。《十三州记》曰：平舒城东九十里有广平城，疑是城也，寻其名状，忖理为非。又西迳王莽城南，又西，到剌山水注之，水出到剌山西。山甚层峻，未有升其巅者。《魏土地记》曰：代城东五十里有到剌山，山上有佳大黄也。其水北流，迳一故亭东，城北有石人，故世谓之石人城。
西北注连水，又北，迳当城县故城西。高祖十二年，周勃定代，斩陈豨于当城，即此处也。应劭曰：当桓都山作城，故曰当城也。又迳故代东，而西北流注祁夷水。祁夷水西有随山，山上有神庙，谓之女郎祠，方俗所祠也。祁夷水又北，迳桑乾故城东，而北流注于漯水。《地理志》曰：祁夷水出平舒县北，至桑乾入治，是也。漯水又东北迳石山水口，水出南山，北流迳空侯城东。《魏土地记》曰：代城东北九十里，有空侯城者也。其水又东北流，注漯水。漯水又东，迳潘县故城北，东合协阳关水，水出协溪。《魏土地记》曰：下洛城西南九十里，有协阳关，关道西通代郡。其水东北流，历笄头山。阚骃曰：笄头山在潘城南。即是山也。又北迳潘县故城，左会潘泉故渎。渎旧上承潘泉于潘城中，或云，舜所都也。
《魏土地记》曰：下洛城西南四十里有潘城，城西北三里有历山，山上有虞舜庙。
《十三州记》曰：广平城东北一百一十里，有潘县。《地理志》曰：王莽更名树武。其泉从广十数步，东出城，注协阳关水。雨盛则通注，阳旱则不流，惟湃泉而已。关水又东北流，注于漯水。又东，迳雍洛城南。《魏土地记》曰：下洛城西南二十里，有雍洛城，桑乾水在城南东流者也。漯水又东，迳下洛县故城南，王莽之下忠也。魏燕州广宁县，广宁郡治。《魏土地记》曰：去平原五十里，城南二百步有尧庙。漯水又东，迳高邑亭北又东迳三台北。漯水又东，迳无乡城北。
《地理风俗记》曰：燕语呼毛为无，今改宜乡也。漯水又东，温泉水注之。水上承温泉于桥山下。《魏土地记》曰：下洛城东南四十里有桥山。山下有温泉，泉上有祭堂。雕檐华宇，被于浦上，石池吐泉，汤汤其下，炎凉代序，是水灼焉无改，能治百疾，是使赴者若流。池水北流入於漯水。漯水又东，左得于延水口。
水出塞外柔玄镇西，长川城南小山，即修水也。《山海经》曰：梁渠之山，无草木，多金玉，修水出焉。东南流迳且如县故城南。应劭曰当城，西北四十里有且如城，故县也。代称不拘，名号变改，校其城郭，相去远矣。《地理志》曰：中部都尉治。修水又东南迳马城县故城北。《地理志》曰：东部都尉治。《十三州志》曰：马城在高柳东二百四十里，俗谓是水为阿头。阿头出戎方，土俗变名耳。
又东迳零丁城南，右合延乡水。水出县西山，东迳延陵故城北。《地理风俗记》曰，当城西北有延陵乡，故县也，俗谓之琦城。又东迳罗亭，又东迳马城北。又东注修水，又东南，于大宁郡北，右注雁门水。《山海经》曰：雁门之水，出于雁门之山，雁出其间，在高柳北，高柳在代北。其山重峦叠献，霞举云高，连山隐隐，东出辽塞。其水东南流，迳高柳县故城北，旧代郡治。秦始皇二十五年，虏赵王嘉，以为郡。王莽之所谓厌狄也。建武十九年，世祖封代相堪为侯国。昔牵招斩韩忠於此处。城在平城东南六七十里，于代为西北也。雁门水又东南流，屈迳一故城，背山面泽，北俗谓之叱险城。雁门水又东南流，屈而东北，积而为潭。其陂斜长而不方，东北可二十馀里，广一十五里，蒹葭丛生焉。敦水注之。
其水导源西北少咸之山南麓，东流迳参合县故城南。《地理风俗记》曰：道人城北五十里，有参合乡，故县也。敦水又东，泌水注之，水出东阜下，西北流迳故城北，俗谓之和堆城。又北合敦水，乱流东北注雁门水。故《山海经》曰；少咸之山，敦水出焉，东流注于雁门之水。郭景纯曰：水出雁门山间，谓斯水也。雁门水又东北，入阳门山，谓之阳门水，与神泉水合。水出苇壁北，水有灵焉。及其密云不雨，阳旱愆期，多祷请焉。水有二流，世谓之比连泉。一水东北迳一故城东，世谓之石虎城，而东北流注阳门水，又东迳三会亭北，又东迳西伺道城北，又东，托台谷水注之。水上承神泉于苇壁北，东迳阳门山南托台谷，谓之托台水。
汲引泉溪，浑涛东注，行者间一十馀渡，东迳三会城南，又东迳托台亭北，又东北迳马头亭北，东北注雁门水。雁门水又东迳大宁郡北，魏太和中置。有修水注之，即《山海经》。所谓修水东流注于雁门水也。《地理志》有于延水，而无雁门、修水之名，《山海经》有雁门之目，而无说于延河，自下亦通谓之于延水矣。
水侧有桑林，故时人亦谓是水为丛桑河也。斯乃北土寡桑，至此见之，因以名焉。
于延水又东迳罡城南。按《史记》，蔡泽，燕人也，谢病归相印，号罡成君，疑即泽所邑也。世名武罡城。于延水又东，左与宁川水合，水出西北，东南流迳小甯县故城西，东南流，注于延水，又东，迳小宁县故城南，《地理志》宁县也，西部都尉治，王莽之博康也。《魏土地记》曰：大甯城西二十里有小甯城。昔邑人班邱仲，居水侧，卖药于甯，百馀年，人以为寿，后地动宅坏，仲与里中数十家皆死，民人取仲尸弃于延水中，收其药卖之。仲被裘从而诘之，此人失怖，叩头求哀。仲曰：不恨汝，故使人知我耳。去矣。后为夫馀王驿使来宁，北方人谓之谪仙也。于延水又东，黑城川水注之。水有三源，出黑土城西北，奇源合注，总为一川，东南迳黑土城西，又东南流，迳大甯县西，而南入延河。延河又东，迳大甯县故城南。《地理志》云广宁也，王莽曰广康矣。《魏土地记》曰：下洛城西北百三十里，有大甯城。于延水又东南，迳茹县故城北，王莽之谷武也，世谓之如口城。《魏土地记》曰：城在鸡鸣山西十里，南通大道，西达甯川。于延水又东南，迳鸣鸡山西。《魏土地记》曰：下洛城东北三十里有延河，东流，北有鸣鸡山。《史记》曰：赵襄子杀代王于夏屋而并其土。襄子迎其姊于代，其姊，代之夫人也。至此，曰：代已亡矣，吾将何归乎？遂磨笄于山而自杀。代人怜之，为立祠焉，因名其山为磨笄山。每有野鸡群鸣于祠屋上，故亦谓之为鸣鸡山。
《魏土地记》云：代城东南二十五里有马头山，其侧有钟乳穴。赵襄子既害代王，迎姊。姊，代夫人。夫人曰：以弟慢夫，非仁也；以夫怨弟，非义也。磨笄自刺而死，使者自杀。民怜之，为立神屋于山侧，因名之为磨笄之山，未详孰是？于延水又南，迳且居县故城南，王莽之文居也。其水东南流注于漯水。《地理志》曰：于延水东至广甯入治，非矣。

△又东过涿鹿县北。
涿水出涿鹿山，世谓之张公泉。东北流，迳涿鹿县故城南，王莽所谓褫陆也。
黄帝与蚩尤战于涿鹿之野，而邑于涿鹿之阿，即於是也。其水又东北与阪泉合，水导源县之东泉。《魏土地记》曰：下洛城东南六十里，有涿鹿城，城东一里有阪泉，泉上有黄帝祠。《晋太康地理记》曰：阪泉，亦地名也。泉水东北流，与蚩尤泉会，水出蚩尤城，城无东面，《魏土地记》称，涿鹿城东南六里有蚩尤城。
泉水渊而不流，霖雨并则流注阪泉，乱流东北入涿水。涿水又东迳平原郡南，魏徙平原之民置此，故立侨郡，以统流杂。涿水又东北迳祚亭北，而东北入漯水。
亦云，涿水枝分入匈奴者，谓之涿邪水。地理潜显，难以究昭，非所知也。漯水又东南，左会清夷水，亦谓之沧河也。水出长亭南，西迳北城村故城北，又西北，平乡川水注之。水出平乡亭西，西北流注清夷水。清夷水又西北，迳阴莫亭，在居庸县南十里。清夷水又西会牧牛山水。《魏土地记》曰：沮阳城东八十里，有牧牛山，下有九十九泉，即沧河之上源也。山在县东北三十里，山上有道武皇帝庙。耆旧云，山下本有百泉竞发，有一神牛驳身，自山而降，下饮泉竭，故山得其名。今山下导九十九泉，积以成川，西南流，谷水与浮图沟水注之。水出夷舆县故城西南，王莽以为朔调亭也。其水俱西南流，注于沧水。又西南，右合地裂沟，古老云，昔时地裂，分此界间成沟壑。有小水，俗谓之分界水，南流入沧河，又西迳居庸县故城南，魏上谷郡治。昔刘虞攻公孙瓒不克，北保此城，为瓒所擒。
有粟水入焉。水出县下，城西枕水，又屈迳其县南，南注沧河。又西右与阳沟水合。水出县东北，西南流，迳居庸县城北。西迳大翮、小翮山南，高峦截云，层陵断雾，双阜共秀，竞举群峰之上。郡人王次仲，少有异志，年及弱冠，变苍颉旧文为今隶书。秦始皇时，官务烦多，以次仲所易文简，便于事要，奇而召之，三征而辄不至。次仲履真怀道，穷数术之美。始皇怒其不恭，令槛车送之，次仲首发于道，化为大鸟，出在车外，翻飞而去。落二翮于斯山，故其峰峦有大翮、小翮之名矣。《魏土地记》曰：沮阳城东北六十里有大翮、小翮山。山上神名大翮神，山，屋东有温汤水口。其山在县西北二十里，峰举四十里，上庙则次仲庙也。右出温汤，疗治万病。泉所发之麓，俗谓之土亭山。此水炎热，倍甚诸汤，下足便烂人体，疗疾者，要须别引，消息用之耳，不得言大翮山东。其水东南流，左会阳沟水，乱流南注沧河。沧河又左，得清夷水口。《魏土地记》曰，牧牛泉西流与清夷水合者也。自下二水互受通称矣。清夷水又西，灵亭水注之。水出马兰西泽中，众泉泻溜，归于泽，泽水所钟，以成沟渎。渎水又左，与马兰溪水会，水导源马兰城，城北负山势，因阿仍溪，居民所给，惟仗此水。水南流出城，东南入泽水。泽水又南，迳灵亭北，又屈迳灵亭东，次仲落鸟翮于此，故是亭有灵亭之称矣。其水又南流，注于清夷水，又西，与泉沟水会。水导源川南平地，北注清夷水。清夷水又西南，得桓公泉。盖齐桓公霸世，北伐山戎，过孤竹西征，束马县车，上卑耳之西极，故水受斯名也。水源出沮阳县东，而西北流入清夷水，清夷水又西，迳沮阳县故城北，秦始皇上谷郡治此。王莽改郡曰朔调，县曰沮阴。
阚骃曰：涿鹿东北至上谷城六十里。《魏土地记》曰：城北有清夷水西流也。其水又屈迳其城西南流，注於漯水。漯水南至马陉山，谓之落马河。
</div>
    <div class="pagination">
<a href="水经注_page10.html">上一页</a><span>...</span><a href="水经注_page6.html">6</a><a href="水经注_page7.html">7</a><a href="水经注_page8.html">8</a><a href="水经注_page9.html">9</a><a href="水经注_page10.html">10</a><span class="current-page">11</span><a href="水经注_page12.html">12</a><a href="水经注_page13.html">13</a><a href="水经注_page14.html">14</a><a href="水经注_page15.html">15</a><a href="水经注_page16.html">16</a><span>...</span><a href="水经注_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
