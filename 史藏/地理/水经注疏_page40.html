<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 40 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 40 页/共 77 页
  </h1>
  <div class="content">
   [五二]「卫公振更修治之」　按：公振即卫臻字。
　[五三]「《食货志》，自陈仓至槐里」　按：《晋书 宣帝纪》「自陈仓至槐里」六字，而《食货志》有之，今移《食货志》三字于「自陈仓」上，删去「里」下「同」字。
　[五四]「唐李石记……今涸」　按：李石记见《长安志》卷十四「兴平县」下，原文至「今涸」二字止。今移《长安志》三字于「唐李石记」前。
　[五五]「应劭曰，武帝自为陵。戴删武字。」　按：《汉书 武帝纪》引应说：「武帝自作陵也」。
　[五六]「茂陵在兴平县东北十九里」　按：《寰宇记》二十七：茂陵故城在今县东北一十九里，汉武帝陵在槐里之茂乡，因以为名。《长安志》十四亦云：茂陵在县东北十七里，与《元和志》同。
　[五七]「不知景帝庙亦号德阳宫」　按：《汉书 景帝纪》中元四年春三月起德阳宫。臣瓒曰：「是景帝庙也，帝自作之，讳不言庙，故言宫。」《西京故事》云景帝庙为德阳。春秋定公元年「立炀宫」，炀宫，炀公之庙。
　[五八]「丘者墓也」　按：《文选 曹大家＜东征赋＞》民亦尚其丘，《赋 注》引此同。
　[五九]「《括地志》……云，在咸阳县东四十里」　按：《史记 外戚世家 正义》引《括地志》作「四十里」，而《孝景本纪 正义》引《括地志》云汉景帝陵也，在雍州咸阳县东三十里。
　[六〇]「《地形志》， ……此作鄣，《寰宇记》、《长安志》并同，则《地形志》作 ，误」　按：标点本据温校引《寰宇记》五及此《注》改正作「 」。 、鄣形近而讹。
　[六一]「本导源北流」　按：朱氏、沈氏本皆「本」上有「水」字，此脱。
　[六二]「师古曰，三重之泉，言其深也。」　按：《汉书 贾山传》「下彻三泉」师古《注》如此。《史记 秦始皇本纪》「穿三泉」《正义》引颜师古曰：「三重之泉，言至水也。」
　[六三]「北对鸿门十里」　按：此句上承第一六三〇页「池水西北流，径始皇冢北」句。
　[六四]「《御览》嘉作美」　按：《御览》七十一无此文。严可均《全后汉文》五十二引此《序》「嘉」作「美」。
　[六五]「渭水又东，径鸿门北，旧大道北下 口名也」　按：《长安志》十五「临潼县」下云：「鸿门 在县东十七里汉旧大道北下阪口名也。」
　[六六]「以为非吉，于霸陵曲亭南更营之」　按：朱《笺》本脱「吉于」二字，赵氏校补，全、戴同，《疏》漏作校记。沈氏本亦脱。
　[六七]「按《长安志》曰，《水经》曰」　按：《长安志》十五引作《水经注》曰泠水出胏浮山。又《戏水》下亦引「作泠水出浮胏山」。（今补注字。）
　[六八]「至《元和志》系汉步寿宫于华州」　按：杨氏误记也。聚珍本《元和志》二「京兆华原」下云：「汉步寿宫在县东北三里。」
　[六九]「谓之谷口，即寒门也」　按：金陵局本《寰宇记》「寒」作「塞」，误。《汉书 郊祀志》师古《注》云：「仲山之北寒凉，故又谓之寒门。」
　[七〇]「《地形志》又谓明帝改」　按：《地形志》云：「魏明帝改属」，承上文晋属京兆而言，指改属冯翊言，非指改名。
　[七一]「故蕃邑」　按：朱本「蕃」讹作「潘」，《笺》曰：孙云，当作「蕃邑」。沈、全、赵、戴皆作「蕃」。
　[七二]「此薛瓒所本，然实误也」　按：沈钦韩《疏证》云：据《竹书纪年》穆王元年筑祗宫于南郊知之。又文侯二年周厉王子多父伐郐克之，乃居郑父之丘，名之曰郑，是曰桓公。如彼文则郑桓公灭郐始封，自然即新郑之地，此瓒所据也。又考文侯七年幽王锡司徒郑伯多父命，是国于新郑，
幽王未败。后三年始遭犬戎之难，桓公亦死矣。瓒言幽王既败迁居，与前后事并乖谬。
　[七三]「余按迁《史记》」　按：《史记》下「考春秋国语」五字，熊氏以为衍文，删去。下文《春秋》，《国语》并言，「并」字亦删去。熊意或以《春秋》、《国语》为一，然《国语》可称《春秋外传》，不得为《春秋国语》。
　[七四]「郑城东西十四里」　按：朱《笺》本脱「西」字，沈本同，全、赵、戴补。
　[七五]「《中山经》注河，盖合渭而入河」　按：杨据郝懿行《山海经笺疏》，下黄酸水同。
　[七六]「《禹贡》北条荆山，在南，山下有荆渠」　按：标点本在「南」句绝，无「山」字。荆渠作强梁原。
　[七七]「宏农太守河东卫叔始为华阴令……河东裴仲恂」　熙仲按：熊氏云：「为」字疑误或是衍文。熊疑是也。考沈约《宋书 州郡志》三，雍州南天水太守华阴令下云：华阴，后汉魏晋属弘农。《晋书 地理志》弘农郡下有华阴县。卫叔始宏农太守，而裴仲恂则华阴令。「为」字衍文。
　[七八]「城因原立」　按：朱本「立」讹作「土」，全、赵、戴改「立」。
　[七九]「《水经注》曰」：　熙仲按：疏本以王先谦合校本为底本，而实以戴校殿本为主。殿本未录赵一清所补之滏水、洛水、滹沱水、派水、滋水等，《疏》本亦未补。渭水下，后忽补丰水，又不全录。其下赵有泾水，汭水亦不录。熊氏复校亦未有说。赵本施水下补滁水，《疏》本乃录之，殿本不录。斤江水下乃录赵补之弱水、黑水，殿本亦不录。凡录赵补诸篇皆无《疏》，取舍未闻有说，凡例中亦不之及，自乱其例，当非杨氏之意，而钞胥误入，影印时亦未注意及之。建议当统一，或
删去赵补诸篇。
《水经注疏》卷二十
　　　后魏郦道元撰
　　　　　　　　　　　　　　　　　宜都杨守敬纂疏
　　　　　　　　　　　　　　　　　　　　　　　　　　门人枝江熊会贞参疏
　　漾水　　丹水
漾水出陇西氐道县嶓冢山，东至武都沮县为汉水。
常璩《华阳国志》朱志作记，赵同，戴改。会贞按：《隋志》，《华阳国志》十二卷，常璩撰。《新唐志》同，《旧唐志》作三卷，误。曰：汉水有二源，东源出武都氐道县漾山，为漾水。《禹贡》导漾东流为汉是也。西源出陇西西县嶓冢山，[一]朱无西县二字，赵据《汉志》校增。戴增同。会白水，径葭萌入汉。朱白水二字讹作一泉字。赵改云：胡渭曰，当是白水之误。戴改同。始原曰沔。按沔水出东狼谷，会贞按：见《沔水经》。径沮县入汉。会贞按：见《沔水注》。
《汉中记》曰：嶓冢以东，水皆东流，嶓冢以西，水皆西流。即其地势源流所归，故俗以嶓冢为分水岭。即此推沔水无西入之理。会贞按：此先驳西汉始源曰沔之误。盖沔水为东汉，在嶓冢东，乃东流之水。西汉则在嶓冢西，沔水不得西入，为西汉之源也。刘澄之云，守敬按：《蜀都赋》，演以潜沫，刘渊林注，有水从汉中沔阳县，南流至梓潼汉寿，入大穴中，通冈山下，今名复水。旧说云，《禹贡》潜水也。即此节引之辞。则当作刘渊林，岂浅人不知其文出《蜀都赋 注》，见郦《注》多引刘澄之说而改之耶？抑澄之承用渊林说耶？有水从沔阳县，朱《笺》曰：宋本作河阳。赵改河，云：《汉书 高帝纪》，师古曰，阿阳，天水之县也，今流俗书本或作河阳者，非也。章怀《后汉书 注》亦云，然则写阿阳为河阳，其来旧矣。戴改阿阳，以沔阳为误。守敬按：作沔阳是也。郦意谓嶓冢为分水岭，沔水无西入之理，转引刘说为东汉通西汉之证，即所谓潜水也。惟从沔阳南至汉寿，正东汉通西汉之道。若阿阳县在今静宁州南，远在渭水之北，如谓有水流至汉寿，势必横截渭水而南，较之《说文》阳误字，更为悠远，与东汉毫不相涉，与潜水之意亦乖，其误显然。沔阳县详《沔水注》篇。南至梓潼汉寿，入大穴，暗通冈山。郭景纯亦言是也。守敬按：《尔雅 疏》引郭氏《音义》文。《禹贡 疏》亦引，冈作峒。《广韵》，峒音洞，山一穴也。[二]冈山穴小，本不容水，水成大泽而流，与汉合。守敬按：此郑玄说，《潜水注》引之。庾仲雍朱作邕，赵同，戴改。又言，汉水自武遂川，南入
蔓葛谷，越野牛，守敬按：《寰宇记》引《十三州志》云，昔蜀王从卒数千余，出猎于谷西溪，秦惠王亦畋于中，怪而问之，以金一筐遗蜀王，反报，欺之以土。秦王大怒。其臣曰，此秦得土之端也。秦王未知蜀道，乃刻石牛五头，置金于尾下，伪如养之者，言此天牛能屎金，蜀人见而信之，乃令五丁共引牛成道，致之成都。秦始知蜀道而亡蜀。今地接故金牛县界。此所谓越野牛，盖指石牛道欤？径至关城朱关讹作开，赵同，戴改。守敬按：关城详本篇后文。合西汉水。守敬按：《沔水注》亦引庾仲雍云，是水南至关城，合西汉水。即此后文 通谷水所谓上承漾水西南流为西汉水者也。故诸言汉者，多言西汉水至葭萌入汉。又曰：始源曰沔，是以《经》云漾水出氐道县东至沮县为汉水。东南至广汉白水。[三]朱作广魏，《笺》曰：宋本作广汉。诊其沿注，似与三说刘郭庾。相符，而未极西汉之源矣。守敬按：西汉之源出西县，而《经》云出氐道，故云未极西汉之源。然东西两川，俱受沔、汉之名者，义或在兹矣。班固《地理志》、司马彪、袁山松《郡国志》， 言汉有二源，东出氐道，西出西县之嶓冢山。守敬按：《汉志》陇西郡氐道，《禹贡》养水所出，至武都为汉。西县，《禹贡》嶓冢山，西汉所出，南入广汉白水。《续汉志》，陇西郡氐道，养水出此。汉阳郡，西县有嶓冢山，西汉水。阚骃云：汉或为漾。漾水出昆仑西北隅，至氐道，重源显发，而为漾水。会贞按：《大典》本、明抄本首二句漾俱作洋。《淮
南 墬形训》，洋水出昆仑西北陬。高诱《注》，洋水经陇西氐道，东至武都为汉阳，[当作水。]或作养水。颜师古《汉志 注》，养，本作漾。阚氏兼采《淮南》及高《注》，又以昆仑西北之水与氐道不相接，因变为重源显发之说。又言，陇西西县嶓冢山，朱县上无西字，山下有在西二字。戴、赵县上增西字，仍在西二字。会贞按：此本《汉志》西县说，山下原无在西二字。且郦氏 西汉水导源嶓冢山，西流合马池水，又西南流受兰渠溪等水，而后 杨廉川水径西县，则嶓冢山在西县之东，不在西县之西，此当是县上西字错入山字下，后人又加在字也。戴、赵但知县上脱西字，而不知在西二字为羡文，未详考耳。西汉水所出，南入广魏白水。又云：漾水出獂道，东至武都入汉。会贞按：此亦本《汉志》氐道县说，惟氐误作獂，又疑入亦为之误。全改此及下獂并作桓，云：按桓道以《说文》校，即豲道也。《宋志》曰，前汉旧名桓道，东汉作豲，晋以后乃作桓。然则今本班《志》作豲者皆误文，当以《说文》正之。会贞按：全据《宋志》似甚精，然考《史记 秦本纪》，斩戎之豲王，《匈奴传》，陇西有翟豲之戎，獂、豲错出，《汉志》又作豲。观应劭《注》曰，豲，戎邑也。是班《志》作豲，不作桓，审矣。《宋志》亦未核。且郦所见《说文》作獂道，是误字。孙谓《说文》作桓道，亦是误字。何反以为据耶？又此《注》及《渭水注》并作獂，与《秦本纪》合。戴氏改此作豲，以符《汉志》，于《渭水注》则仍之，亦失于不照。许慎、吕忱并言漾水出陇西獂道，东至武都为汉水，不言氐道。孙星衍曰：此或字误，何足驳也？若许言出天水豲道，乃谬耳。然獂道在冀之西北，守敬按：豲道、冀并详《渭水注》上。守敬按：郦氏主冀
言者，因漾水所出在冀之南，而獂道则在冀之西北，是相去甚远也。又隔诸川，无水南入，疑出獂道之为谬矣。又云：《说文》。汉，漾也，东为沧浪水。守敬按：许本《禹贡》详见《沔水注》。《山海经》曰：嶓冢之山，汉水出焉，而东南流注于江。赵改江作沔。守敬按：今本《山海经》作沔，然郭《注》云，至江夏安陆县入江。[原脱入字。]即沔水。入江句解于江[句]，即沔水解汉水[句]，则古本作江。《类聚》八引作江，与此同。然东西两川，俱出嶓冢而同为汉水者也。孔安国曰：泉始出为漾。守敬按：《书 传》出下有山字。其犹蒙耳。守敬按：《说文》，蒙，微雨也，此言水之微也。而常璩专为漾山漾水，当是作者附而为山水之殊目矣。余按《山海经》漾水出昆仑西北隅，而南流注于丑涂之水。朱丑作配，《笺》曰：孙云，《山海经》曰，昆仑之丘，洋水出焉，而西南流注于丑涂之水。郭《注》出山西北隅。守敬按：《西次三经》文。丑涂，《大荒南经》作●涂。《穆天子传》二曰：天子自舂山朱舂作春，赵据《穆天子传》改作舂，全、戴改同。西征，至于赤乌氏。己卯，北征，庚辰，济于洋水，辛巳，入于曹奴。曹奴之人戏，觞天子于洋水之上，朱不重曹奴二字，《笺》曰：当云辛巳入于曹奴，曹奴之人戏觞天子。《传》亦缺曹奴二字，遂不可句。戴删人上之字。乃献良马九百，[四]牛羊七千。天子使逢固受之。天子乃赐之黄金之鹿，戏乃膜拜而受。余以太和中从高祖北巡，会贞按：《魏
书》道元本传，但言太和中为尚书主客郎，不载从高袓北 事。狄人犹有此献。虽古今世殊，而所贡不异。然川流隐伏，卒难详照，地理潜閟，变通无方，复不可全言阚氏之非也。何焯曰：《山海经》洋音详，不可竟指为漾，以证阚骃之说。会贞按：《海内四经》洋水，郭《注》音翔，不作详。又《淮南》之洋水，即《山海经》之洋水。漾水出氐道东，至武都为汉，而高诱称洋水经氐道东至武都为汉，是谓洋水即漾水。故阚骃于始出重发，统称漾水。郦氏引《山海经》亦变称漾水。何氏乃分《山海经》之水与阚所指者为二，未审。惟昆仑、氐道，方舆暌隔，重源之说，若不足凭。郦氏因以川流隐伏云云曲解之，则不可全言阚氏之非者，谓重源非尽无稽，亦不计洋、漾之异也。虽津流派别，枝渠势悬，原始要终，潜流或一，故俱受汉、漾之名，纳方土之称，是其有汉川、汉阳、广汉、汉寿之号，会贞按：《左传 定四年》，吴人曰，周之子孙在汉川者，楚实尽之。僖二十八年，栾贞子曰，汉阳诸姬，楚实尽之。[《山海经 海内南经》汉水出汉阳西，别一汉水。]广汉郡详《江水注》洛水下，汉寿县详后文。或因其始，或据其终，纵异名互见，犹为汉、漾矣。川共目殊，或亦在斯。守敬按：自此以上皆郦氏杂采古籍以释《经》往复调停之说。今西县嶓冢山，西汉水所导也，守敬按：今西汉水出秦州西南嶓冢山。然微涓细注，若通羃历，津注而已。西流与马池水合，水出上邽西南六十余里，上邽详《渭水注》上。《寰宇记》，马池水源出嶓冢山。在今秦州
西南。谓之龙渊水，言神马出水，事同徐吾来渊之异，朱《笺》曰：徐吾当作余吾。《汉书》，元狩二年，马生余吾水中。元鼎四年，马生渥洼水中。应劭《注》云，余吾在朔方。全、戴改余吾。赵改涂吾，云：按《山海经 北山经》作涂吾，与徐字为近。守敬按：《御览》六十五、《寰宇记》引此并作徐吾。《文选 长杨赋 注》、《史记 匈奴传 索隐》引《山海经》，又作余吾。《集解》徐广曰，余，一作斜，音邪。考《诗 墉风》，其虚其邪，郑《笺》，邪读如徐。《易 困卦》，来徐徐，《释文》，王肃作余余，则徐、余音同错出。而涂盖徐之异文也。王先谦《汉书补注 匈奴传》，匈奴闻公孙敖出，悉远其累重于余吾水北，则其水在匈奴北边，何关汉事而史纪之？《地理志》，上党郡有余吾县。《水经 浊漳水注》，涷水出发鸠山，东径余吾县故城北，又径屯留县北入漳。所谓余吾水，即此水也。余吾，在今屯留县西。故因名焉。守敬按：《寰宇记》，昔刺史张 得马头骨，长三尺，即此也。《开山图》曰：陇西神马山有渊池，龙马所生。守敬按：《御览》六十五引《开山图》渊作泉，[五]生作出。《寰宇记》引与此同。即是水也。其水西流，谓之马池川。又西流入西汉水。西汉水又西南流，左得兰渠溪水，次西有山黎谷水，次西有铁谷水，次西有石耽谷水，次西有南谷水， 出南山，扬湍北注。右得高望谷水，次西得西溪水，次西得黄花谷水，会贞按：《通鉴》，周显德二年，蜀李廷珪分兵出黄花谷。胡《注》，黄花镇在梁泉县界，有黄花川。咸出北山，飞波南入西汉水。会贞按：西溪水，黄花谷水，与高望谷水类 ，亦在西汉之右。三水亦在今秦州西南。又西南，资
水注之。水北出资川，导源四壑，南至资峡，总为一水，出峡西南流，注西汉水。西汉水又西南得峡石水口，水出苑亭西草黑谷。朱西作曰，黑作里，《笺》曰：谢云，宋本作苑亭西草黑谷。赵、戴依改。三溪西南至峡石口，合为一渎，东南流，屈而南注西汉水。西汉水又西南，合杨廉川水，水出西谷， 川泻流，合成一川。东南流，径西县故城北。守敬按：前汉县属陇西郡，后汉属汉阳郡，魏属天水郡，晋废。《方舆纪要》，在今秦州西南一百二十里。秦庄公伐西戎，破之。周宣王与其先大骆犬邱之地，朱脱先字，赵同，戴增。为西垂大夫，朱《笺》曰：《史记 秦本纪》，蜚廉之后，有大骆者，生非子，以造父之宠，皆蒙赵城，姓赵氏。非子居犬丘，为周孝王主马于汧、渭之间，马大蕃息。孝王封为附庸，邑之秦，为秦侯。[六]周厉王时，西戎反，灭犬丘大骆之族。周宣王即位，乃以秦仲为大夫，诛西戎，西戎杀仲。宣王立其子庄公，与兵士七千人，伐西戎，破之。于是复予秦仲后，及其先大骆地犬丘并有之，为西垂大夫，居其故西犬丘。会贞按：《括地志》云，秦州上邽县西南九十里。汉陇西郡西县是也。亦西垂宫也，朱宫讹作官。赵改云：《史记 秦本纪》，文公元年，居西垂宫，官字误。全、戴改同。王莽之西治矣。建武八年，世祖至阿阳，朱讹作阳河，赵乙作河阳，亦非。全、戴改阿阳。阿阳详《渭水注》上。窦融等悉会。会贞按：范《书 光武帝纪》，建武八年，帝自将征嚣，窦融率五郡太守会高平。《融传》亦作会高平第一。
《后汉纪》作会第一。此言会阿阳，盖本他家《后汉书》。天水震动，会贞按：《御览》九十引《东观汉记》，隗嚣士 震坏，皆降。《渭水注》冀县故城，故天水郡治，即隗嚣称西伯所居也。隗嚣将妻子奔西城，会贞按：西城谓西县城也，非西城县。从杨广。广死，嚣愁朱作孤，《笺》曰：旧本作愁。戴、赵改。会贞按：明抄本作愁。穷城守。会贞按：见《后汉书 隗嚣传》。时颍川贼起，车驾东归，留 汉、岑彭围嚣。会贞按：见《光武帝纪》。岑等壅西谷水，以缣幔盛土为堤，灌城。城未没丈余。水穿壅不行，地中数丈涌出，故城不坏。会贞按：《后汉书 岑彭传》，彭壅谷水灌西城，城未没丈余。《注》引《东观记》，时以缣囊盛土为堤，灌西城，谷水从地中数丈涌出，故城不拔。《续汉书》云，以缣囊盛土为堤。王元请蜀救至，朱脱王元二字，全增云：请蜀上，据《后汉书》当补王元二字。赵、戴增。汉等退还上邽。会贞按：《隗嚣传》，王元、行巡、周宗将蜀救兵卒至，汉等食尽退去。《汉传》，汉遂败退。《彭传》，彭为后拒，全师东归。据《光武纪》，是年帝幸上邽，不降，命盖延、耿弇攻之，盖汉等退还，路经上邽耳。但广、廉字相状，后人因以人名名之，故习 为杨廉也，置杨廉县焉。朱《笺》曰：言本以杨广命县，因广字与廉字相似，故 为杨廉，遂习其 而不改也。会贞按：《地形志》作杨廉，属汉阳郡，则既 广作廉，又 杨作阳矣。当在今秦州西南。又东南流，右会茅川水，水出西南戎溪，东北流，径戎邱城南。守敬按：《史记 王子侯表》有戎丘侯让，疑
即此地。城当在今秦州西南。 汉之围西城，王捷登城，守敬按：《隗嚣传》，王捷别在戎丘。向汉军曰：为隗王城守者，皆必死，无二心，愿诸将亟罢，朱《笺》曰：宋本作亟还。赵云：按亟罢本《隗嚣传》。请自杀以明之。遂刎颈而死。守敬按：自吴汉以下，《隗嚣传》文。又东北流，注西谷水，乱流东南，入于西汉水。西汉水又西南，径始昌峡，朱此下衍始昌县故城西六字，全又于始昌上增直字，赵从之，戴删六字。[七]守敬按：戴是也。《晋书地道记》曰：天水始昌县，故西城也。朱西城讹作城西。赵云：当倒互作西城。汉西县，晋改曰始昌，属天水郡，见《晋书 地理志》。守敬按：《晋志》无西县，天水郡有始昌县。《地形志》，黄瓜县有始昌城。《寰宇记》清水县下云，始昌城一名西城，城即汉西县城也，今废，在县西南。盖晋省西县，置始昌，旋复废也。又《宋书 氐胡传》，晋太元中，杨氐求割天水西县、武都、上禄，置仇池郡。岂东晋复改始昌为西县，入杨氐仍废欤？亦曰清崖峡。西汉水又西南，径岩备戍南，《笺》曰：岩，宋本作宕。赵、戴改宕，下同。会贞按：岩，俗作岩，宕乃岩之讹，与《渭水注》石岩水作石宕水一也。戍当在今西和县东北。自此以下所 诸戍，皆无可考，除小剑戍外，俱杨氐地。据《宋书 氐胡传》，杨盛分诸四山氐、羌为二十部护军，各为镇戍，不置郡县。是诸戍大率杨氐所置之戍欤？左则岩备水自东南，西北注之。右则盐官水南入焉。守敬按：《寰宇记》，盐官水在长道县北一里，自天水县界流来。盖以西汉正流为
盐官。《水道提纲》亦以西汉正流为盐官，非古之盐官水也。古盐官水在今西和县之东北，南流入西汉。水北有盐官，朱脱北字，全、赵、戴增。在嶓冢西五十许里，相承营煮不辍，味与海盐同。守敬按：《元和志》，盐官故城在长道县东三十里，在嶓冢西四十里，相承营煮，味与海盐同。又云，盐井水与岸齐，盐极甘美，食之破气。《明 地理志》，西和县东北有盐井。[八]故《地理志》云：西县有盐官是也。守敬按：今本《汉志》脱有盐官三字，当据此补。其水东南径岩备戍西，东南入汉水。汉水又西南，合左谷水，水出南山穷溪，北注汉水。又西南，兰皋水朱皋作军，《笺》曰：谢云，军字误，宋本作单，而下文又有兰坑，疑作兰坑。赵云：按非也。《方舆纪要》，巩昌府成县有兰皋戍。萧子显曰，武兴西北有兰皋戍，去仇池二百里。[九]宋元嘉十九年，遣裴方明等伐仇池，杨难当遣其将苻宏祖守兰皋，是也。《元丰九域志》阶州将利县有兰皋镇。会贞按：下文之兰坑乃别一水。朱氏疑所不当疑。《纪要》所载，别一兰皋，非此也。考裴方明等自汉中伐仇池，到武兴，至兰皋，而后平仇池，则兰皋在仇池东南。又后仇池为魏所得，氐杨文度自立于茄芦，遣弟文弘伐仇池，破戍兵于兰皋，茄芦在仇池南，伐仇池先破兰皋，亦兰皋在仇池东南之证。故《九域志》谓将利有兰皋镇。《纪要》云，在成县南，若此兰皋水与祁山近，则远在仇池之北，当在今西和县东北。赵引《纪要》但云，成县有兰皋戍，以混合之，失考甚矣。出西北五交谷，朱出下衍于字，赵同，全、戴删。又朱五讹作至，《笺》曰：宋本作五交谷。全、赵、戴改。东南历祁山军，东南入汉水。会贞按：祁山军当在祁山之东，祁山详下。汉
水又西南，径祁山军南，鸡水出南鸡谷，全、赵、戴改出南作南出，戴且以出南为讹。会贞按：《注》本有东出、西出、南出、北出及出东、出西、出南、出北两例，全书可考，此非讹也。说见《浊漳水》篇。《明一统志》，鸡 山在西和县东北十五里，其形如圭，古名圭 ，盖即鸡水所出之山也。北径水南县西，守敬按：后魏置县，属天水郡。《一统志》在西和县北。北流注于汉。汉水又西，建安川水入焉。其水导源建威西北山，建威详下。白石戍东南，二源合注。朱源下衍水字，全、赵、戴删。守敬按：《名胜志》引此无水字。东径建威城南。守敬按：《蜀志 诸葛亮传》，建兴七年，亮自出至建威。《张翼传》，延熙元年，翼稍迁督建威。又东与兰坑水会，水出西南近溪，守敬按：《魏志 郭淮传》，青龙二年，诸葛亮出斜谷，并田于兰坑。兰坑当与斜谷近，非此兰坑水也。此水当在今西和县境。东北径兰坑城西，守敬按：城当在今西和县东。东北流注建安水。建安水又东径兰坑城北，建安城南，其地故西县之历城也。杨定自陇右徙治历城，即此处也，去仇池一百二十里，后改为建安城。守敬按：《通鉴》，宋升明元年，魏皮欢喜等率军击氐帅杨文弘，至建安。是历城已改名建安。按杨定当晋孝武时，则改名在晋、宋间矣。其水又东合错水，水出错水戍东南，而东北入建安水。建安水又东北，有雉尾谷水，又东北，有太谷水，又北，有小祁山水， 出东溪，扬波西注。又北，左会胡谷水，水西出胡
谷，东径金盘、历城二军北，军在水南层山上。其水又东注建安水。建安水又东北，径塞峡。元嘉十九年，宋太祖遣龙骧将军裴方明伐杨难当，难当将妻子北奔，朱此句脱难当二字，全云：于文当重难当二字。赵、戴依增。安西参军鲁尚期朱军讹作将，赵据《宋书 氐胡传》改，戴改同。追出塞峡，会贞按：自元嘉以下至此，《宋书 氐胡传》文。今本《宋书》作寒峡，误。又曰鹫峡。《通鉴》晋咸安元年，秦西县侯雅等伐仇池公杨纂，兵至鹫峡。胡《注》，鹫峡在仇池北，亦谓之塞峡。即是峡矣。左山侧有石穴洞，守敬按：《地形志》，兰仓县有黄帝洞，疑即此。人言潜通下辨，守敬按：下辨县详后浊水下。所未详也。其水出峡西北流，注汉水。汉水北，连山秀举，罗峰竞峙。祁山在嶓冢之西七十许里，朱作七十里罡，《笺》曰：宋本作七十许里，无罡字。赵、戴依宋本。守敬按：《通鉴》汉建安十八年，《注》引此与宋本同。又引杜佑《通典》祁山在长道县东十里。[一〇]《明 地理志》在西和县北，在今西和县北七十里。山上有城，会贞按：《御览》四十四引《周地图记》，其城即汉时守将所筑。极为严固，朱讹作岩固，戴、赵同。会贞按：《通鉴 注》引此作险固，盖以岩字不可通，臆改之。明抄本作严固。《通释》十一引同。又《通典》、《寰宇记》并作严固，邢邵《请置学立明堂奏》，城隍严固之重，亦可为严固之证，今订。昔诸葛亮攻祁山，会贞按：《蜀志 诸葛亮传》，建兴六年，亮身率诸军攻祁山，九年，亮复出祁山。即斯城也，汉水径其南。城南三里，有
亮故垒，垒之左右，犹丰茂宿草，盖亮所植也，在上邽西南二百四十里。会贞按：上邽详《渭水注》上。《开山图》曰：汉阳西南有祁山，蹊径逶迤，朱蹊讹作溪。赵改云：溪径之溪，当从足作蹊，或从彳作徯。戴作蹊。山高岩险，九州岛之名岨，天下之奇峻。会贞按：《御览》四十四、《寰宇记》引《开山图》，比此为略。令此山于 阜之中，亦非为杰矣。汉水又西南，与甲谷水合，朱甲作申，下同，《笺》曰：宋本作甲。赵、戴改。会贞按：明抄本作甲。水出西南甲谷，东北流注汉水。汉水又西，径南岈北岈之中，朱讹作南岸北中岸之六字，《笺》曰：岸，宋本作岈，下同。赵改作南岈、北岈之中。戴改同，删之字。会贞按：《集韵》，岈、虚加切，同 。谽 ，谷中大空貌。岑参文云，剑山巉巉，天凿之门，二壁谽 ，高崖嶙峋。则此南岈、北岈，谓南北二壁间之大空也。《方舆纪要》，今祁山西南有二岈。上下有二城相對，左右墳 低昂， 山被阜。古谚朱作语，赵同。《笺》曰：一作谚，全、戴改谚。云：南岈北岈，万有余家。诸葛亮《表》言：祁山去沮县五百里，朱讹作祁山县出租五百，脱里字，《笺》曰：宋本云祁山县去沮五百里。戴改增，惟移县字于去沮之下，会贞按：《通鉴》汉建安十八年《注》，诸葛亮《表》言，祁山去沮五百里。疑此本无县字。有民万户，瞩其邱墟，信为殷矣。汉水西南径武植戍南。会贞按：戍当在今礼县东。武植戍水发北山，会贞按：《名胜志》引此发作浚。二源奇发，合于安民戍南，又南径
武植戍西，而西南流，注于汉水。会贞按：《水道提纲》，有永平水，东北自刑马山来会西汉水。与《注》称武植水发北山，西南注汉颇合，盖即此水也。汉水又西南，径平夷戍南，会贞按：戍亦当在今礼县东。又西南，夷水注之。水出北山，南径其戍，西南入汉水。会贞按：今礼县北有水，东南入西汉水，疑即夷水也。汉水又西径兰仓城南，会贞按：后魏置兰苍县，为汉阳郡治，当在今礼县西南。又南，右会两溪，俱出西山，东流注于汉水。会贞按：两溪当在今礼县西南。张华《博物志》云：温水出鸟鼠山，下注汉水。会贞按：今本《博物志》无此文。疑是此水，而非所详也。会贞按：《渭水注》，渭水别源出鸟鼠山，又南，荆头川水出鸟鼠山，又南，新兴川水出鸟鼠山。新兴川所出之山，其东即西汉水，上所指两溪出西山，东注于汉，正是出鸟鼠山，下注汉水，与《博物志》 温水合，故疑是此水。然郦氏时，两溪既无温水之名，又下文北谷水、城阶水、仓谷水，并出西溪，东流注汉，与此两溪近，则亦是出鸟鼠注汉之水，故不敢质言也。汉水又南入嘉陵道，会贞按：前汉属武都郡，后汉废。钱坫云，在今成县西北。而为嘉陵水。会贞按：据此是嘉陵水即西汉水之变名。自《九域志》谓梁泉县有嘉陵江，出大散关西南嘉陵谷，而后世遂沿其说，且以下流通谓之嘉陵江，不知彼水乃此注之故道水也。世俗名之为阶陵水，朱世上衍然字，阶作皆，《笺》曰：皆当作阶。戴、赵删然字，改阶。全云：按阶、嘉音通。会贞按：明抄本作阶。《地形志》秦州汉阳郡，南秦州仇池郡，并有阶陵
县，当以此阶陵水得名。非也。汉水又东南，得北谷水，朱得上有右字，《笺》曰：右字疑衍，旧本作名，吴改作右。戴、赵删。又东南得城阶水，朱无又字，赵据孙潜校增。戴增同。《笺》曰：孙云，城阶疑作武阶。全、赵改武阶，戴改武街。会贞按：《隋志》汉阳郡上禄县下，后魏置仓泉县，后周废阶陵、丰川、建平、城阶四县入焉。城阶县盖以城阶水得名，则城阶字不误。戴、赵改，皆非也。又东南得仓谷水，守敬按：《后汉书 西南夷传 注》引《三秦记》，仇池山在仓、洛二谷之间。据下文洛谷水在汉水东，正在仇池之东，此仓谷水在汉水西，正在仇池之西也。《地形志》，仇池郡有仓泉县。无考，盖在仓谷水滨矣。右三水 出西溪，东流注汉水。守敬按：三水当在今西和县西，其仓谷水疑即出岷峨山，东南注西汉之岷峨江也。汉水又东南径瞿堆西，守敬按：《华阳国志》，[《汉中志》。]武都郡有瞿堆，百顷险势。《隋志》上禄县，有百顷堆。《元和志》，仇池山在上禄县南八十里。《一统志》，仇池山在成县西，一名瞿堆，又名百顷山。又屈径瞿堆南，绝壁峭峙，孤险云高，守敬按：《后汉书 西南夷传》，仇池四面斗绝，注引《仇池记》，壁立千仞。自然栖橹却敌，分置调均，竦起数丈，有踰人功。望之形若覆壶。戴壶上增唾字。守敬按：《大典》本有唾字。《御览》五十六引此亦有，乃误衍。黄本无。《后汉书 注》引《三秦记》，仇池山在仓、洛二谷之间，常为水所冲激，故下石而上土，形似覆壶。《寰宇记》引郭仲产《秦州记》，形似覆壶，足征此原无唾字。高平地方二十余里，羊肠蟠道三十六回，朱高
上衍其字，无平地方三字，赵同，戴删其字，亦无三字。守敬按：《北史》云，高七里余。《后汉书 注》引《仇池记》，下至上凡有七里。《寰宇记》引《三秦记》，可七里，无言高二十余里者。据《宋书 氐胡传》，高平地方二十余里，羊肠蟠道三十六回。是谓山之上平，其方二十余里，非高二十余里也。《注》此四句文同，而少平地方三字，明是脱漏，今增。《开山图》谓之仇夷，《御览》七十八、《说郛》五引《开山图》，仇夷山四绝孤立，太昊之治，伏牺生处。又《后汉书 注》、《御览》四十四并引《三秦记》，仇池山本名仇维、山，维夷音近。所谓积石嵯峨，嵚岑隐阿，者也。守敬按：此与下清泉涌沸云云，皆当是《仇池山赋》中语，今无考。上有平田百顷，守敬按：《寰宇记》引《三秦记》，仇池山上有百顷地，平如砥。煮土成盐，守敬按：《元和志》，其地良沃，有土可以煮盐。因以百顷为号。山上丰水泉，守敬按：以上四句见《宋书 氐胡传》。所谓清泉涌沸，润气上流者也。守敬按：《后汉书 注》引《仇池记》，上则冈阜低昂，泉流交灌。《寰宇记》引郭仲产《秦州记》，有瀑布水，望之如舒布。汉武帝元鼎六年开，以为武都郡。守敬按：下云，王莽更县曰循虏，此下当有并置武都县五字，后汉郡徙下辨，县属焉，[曰武都道]魏晋仍属武都。后入杨氐，在今成县西北。天池大泽在西，守敬按：《汉志》，武都郡，武帝元鼎六年置。武都县，天池大泽在县西。《元和志》，湫池在丹岭县西八十里，通弥山中，周回百余里，盖古之天池大泽，白水之源，盖出此也。按羌水出羌中，郦氏云，彼俗谓之天池白水，
是白水所出之池，亦名天池。但《汉志》系羌水于羌道，又称出塞外，若此，即彼池不应别系于武都。而敦煌郡下云，正西关外有蒲昌海，临羌下云，西北至塞外有僊海、盐池，此何以不标塞外？则湫池非《汉志》之天池大泽审矣。此《注》下文谓即仇池，是也。故钱坫、陈澧说并同。故以都为目矣。朱脱以字，赵据《御览》五十六引此增，戴增同。守敬按：《禹贡》，大野既猪，彭蠡既猪，荧波既猪，《史记 夏本纪》并作都。《广雅 释诂》，都，聚也。王莽更名乐平郡，县曰循虏。常璩、范晔云：郡居河池，守敬按：此河池去汉之河池县稍远，《寰宇记》已辨之。一名仇池，地方百顷，守敬按：今本《华阳国志》脱此文。《汉志》河池县，师古引《华阳国志》，一名仇池，地方百顷。《寰宇记》引云，河池一名仇池。今本《后汉书 西南夷传》，居于河池，一名仇池，方百顷，脱地字。郦氏引二书当本作地方百顷，[《宋书 氐胡传》亦称地方百顷。]朱地作池，乃涉上文而误。赵、戴亦延其误，今订。即指此也。左右悉白马氐矣。守敬按：《史记 西南夷传》，自冉 以东北，君长以什数，白马最大，氐类也。《汉志》武都郡《注》，应劭曰，故白马氐羌。《后汉书》，白马氐土地险阻，出名马、牛、羊、漆、蜜。氐人勇戆抵冒，贪货死利。汉献帝建安中，有天水氐杨腾者，朱作杨胜，《笺》曰：《北史》作杨腾。全云：《通典》作杨胜，戴、赵改作腾。世居陇右，为氐大帅。朱作太师，《笺》曰：当作大帅，《北史》作大帅。乃赵改太师，其刊误云，大帅当作太师，《寰宇记》校改。[一一]既不知《寰宇记》之讹而从之，又与朱不相应。子驹，勇健多计，徙居仇池。魏拜为百顷氐王。守敬按：《宋书 氐胡传》，略阳清水氐阳氏，
汉以来，世居陇右，为豪族。汉献帝建安中，有杨腾者，为部落大帅。腾子驹，勇健多计略，始徙仇池。驹后有名千万者，魏拜为百顷氐王。汉水又东合洛谷水，水有二源，朱讹作合洛谷，谷有二源，《笺》曰：李云，洛谷下疑脱水字。戴、赵增水字，改有上谷作水。守敬按：《御览》九百三十三引此作合洛水，水有二源，盖脱谷字，下称洛谷水可证。《通鉴》，宋元嘉四年，氐王杨玄遣符白作围秦梁州刺史出连辅政于赤水，城中粮尽，民执辅政以降，辅政至骆谷逃还，即此谷也。今洛谷川出成县西北山谷中。同注一壑于神蛇戍西。朱同上衍合字，全、赵、戴删，戴改于作径。守敬按：《御览》引此作于。戍当在今成县西北。左右山溪多五色蛇，守敬按：青蛇、白蛇、赤蛇、玄蛇、黄蛇，载籍多纪之，五色蛇仅见此。性驯良，不为物毒。洛谷水又南径虎馗戍东，守敬按：戍当在今成县东。又南径仇池郡西，会贞按：《寰宇记》，晋孝武时，氐豪杨定，置仇池郡于历城。历城在故西县界，去仇池百二十里。盖即仇池之北。此《注》 洛谷水径仇池郡西，瞿堆东，是郡在仇池东，则非杨氐之仇池郡，殆即后魏南秦州之仇池郡矣。《地形志》南秦州，真君七年置仇池镇，太和中为梁州。[一二]正始初置郡，治洛谷城。仇池郡不言治所，知为仇池镇所改。则魏仇池郡即洛谷城。考洛谷城在今成县西八十里，《元和志》谓魏置仇池镇，理百顷岑上，后改为郡，非也。瞿堆东，西南入汉水。汉水又东合洛溪水，朱作洛汉，《笺》曰：孙云，当作洛溪。赵云：按孙说非也。《方舆纪要》，成县有六汉水，即洛汉水也。其水源出西和县境，流径成县之六汉堡，又西入西汉水。六与洛音近。马融《广城
颂》，演以荥洛， 屋韵，[一三]亦与六同卢各切读也。戴汉作溪。守敬按：明抄本作溪。水北发洛谷，南径威武戍南，守敬按：今凤县东北有威武城。《方舆纪要》谓五代时，蜀王建所置，为戍守之地，非此也。此戍当在今成县西。又西南与龙门水合，水出西北龙门谷，守敬按：上 洛溪水自洛谷南流，又西南流，此称龙门水出西北，则水在洛溪水之右，龙门谷当在洛谷西南。东流与横水会，东北穷溪，即水源也。会贞按：穷溪谓极溪也。此因龙门水会横水，而逆溯横水之源即止，乃变文书之。与《河水注》 小榆水云，历涧西北，穷谷其源也， 契水云，傍溪东入穷谷，其源也， 禄谷水云，水源东穷此溪也，等条，文法一例。龙门水东流，横水源在东北，则在龙门水之左。又南径龙门戍东，会贞按：此句重 龙门水。《通鉴》，齐建武四年，氐杨灵珍遣从弟建屯龙门，即此戍。《方舆纪要》，今成县东龙门镇，或曰即故龙门戍，苻秦所置，误也。《一统志》，在成县西南，仇池东南。又东南入洛溪水，又东南径上禄县故城西，会贞按：两汉、三国、晋县属武都郡。《晋志》脱此县。据《宋志》，上禄，汉旧县，后省，晋太康三年又立，则晋有。《宋书 氐胡传》，晋太元中，杨定求割天水西县、武都上禄县置仇池郡，则二县入杨氐后废也。《一统志》，在成县西南。修源浚导，径引北溪，守敬按：此北溪在洛汉水之左。南总两川，单流纳汉。守敬按：两川即指洛汉水与北溪，非别有两川也。南总者，谓北溪南流入洛溪，合为一水而注西汉，故云，单流纳汉。汉水又东南径浊
水城南，守敬按：浊水见下。《通鉴》宋元嘉十九年，将军裴方明与氐将苻弘祖[一四]战于浊水。二十年，将军姜道盛攻魏浊水戍。胡《注》，浊水城在上禄县东南。《一统志》，在成县西南。又东南会平乐水，赵改乐作洛。守敬按：非也，说见下。水出武阶东北四十五里，朱《笺》曰：宋本作水出武源。 按，下文數舉武街，知武階當作武街，而宋本自誤耳。《十六国春秋》亦作武街。赵仍，戴改。守敬按：下武街城本下辨县治，在西汉北。平乐水在西汉南，水出武阶东北，则武阶更在平乐水之西南，此即《地形志》之武阶郡，《羌水注》称径武阶者，是也。朱氏未加详考，故误合武街、武阶为一，戴亦沿其误。今水曰谭家河，出阶州东北。更驰。守敬按：更疑当作东，驰字断句，此以马之驰喻水之流也。柳宗元《诗》，天庭棪高文，万字若波驰。秦观《龙井记》，淛江介于吴越之间，一昼一夜，涛头自海而上者再，疾击而远驰。可证。又韩愈《送廖道士序》，衡之南八九十里，地益高，山益峻，水清而益驶。义亦同。南溪导源东北流，守敬按：此南溪乃别一水，在平乐水之右。山侧有甘泉，涌波飞清，朱讹作流。赵改云：黄省曾本作清。全、戴改同。会贞按：《夷水注》亦有激素飞清之文。下注平洛水。全、戴改此及下洛作乐。戴以洛为讹。守敬按：《汉志》作平乐。《地形志》作平洛。[并见下。]《注》上从《汉志》，此及下又就后世之制书之，盖故意错出。郦氏好奇，往往如是。赵依此及下，改上作洛，全、戴依上，改此及下作乐，未达郦意。又径甘泉戍南，守敬按：此戍在水北，今有甘泉驿在水南，盖沿戍旧名，而非故址。又东径平洛戍南，赵云，按《汉志》，武都郡有平乐道，即平洛戍也。道元时，其县已废省矣。孙星
衍曰：《地形志》修武郡有平洛县，太和四年置。会贞按：前汉之平乐道，后汉即废，盖杨氐置平洛戍，魏得其地，复置平洛县也。郦氏但称平洛戍者，全书意在存古，故于当时之郡县多略之。钱坫云，在今阶州东北。又东入汉，谓之会口。会贞按：《水道提纲》谓之两河口。汉水东南径修城道南。孙星衍曰：修城，疑当作修武。会贞按：前汉修城道，属武都郡，后汉废，至后魏，复置修城郡，因汉道旧名。《隋志》，修城，旧置修城郡。《周书 明帝纪》、《赵昶传》、《杜杲传》并称修城郡。今本《地形志》作修武郡，误。孙氏疑此修城当为修武，又为《地形志》所误。其实《注》自指汉之修城道言，无关后魏之郡也。当在今成县南。与修水合。水总二源，东北合汉。会贞按：今成县南有山家河。东北流入西汉，盖即修水也。汉水又东南于盘头郡南，会贞按：《地形志》，东益州有盘头郡。《元和志》，盘头故城在长举县南三里。在今略阳县西北。与浊水合。水出浊城北，会贞按：即浊水城，省水字耳。《一统志》称旧志，今有南河在县南，一名下辨水，源出成县西南青渠堡，即浊水也。东流与丁令溪水会。其水北出丁令谷，会贞按：或以今成县东之东河当丁令溪。据《注》自丁令谷南径武街西，则水在成县西，丁令谷在县西北。南径武街城西，东南入浊水。浊水又东径武街城南，故下辨县治也。孙星衍曰：街当作阶。守敬按：《华阳国志》二，下辨县，一曰武街，郦氏所本。《通鉴》魏景元四年、宋元嘉十九年引此《注》，并作武街。《通典》亦云，同谷县汉下辨县，旧名武街城。孙氏意以此武街即《地形志》之武阶郡，故谓街当作阶。不知此为故下辨县治。考前汉曰下辨道，属武都郡，
后汉、三国、晋曰下辨，为武都郡治，入杨氐废。后魏魏复置县，属修城郡，与武阶郡无涉也。[后魏广业郡治武街城，而下辨不属广业，则非故治。]在今成县西三十里。李琀、李稚以氐王杨难敌妻死，葬阴平。朱作李仓，作杨敌坚妻，《笺》曰：按《华阳国志》、《十六国春秋》并云，氐王杨茂搜子难敌、坚头，为刘曜所破，奔晋寿，守将李稚受其赂遗，不送成都。遣难敌兄弟还武都，遂即叛，稚与兄侍中琀攻难敌，由白水桥进攻下辨，而琀弟玝攻阴平。难敌遣军拒玝，而琀、稚径至下辨、武街。难敌绝其归路，四面攻之。深入无继，皆为氐 所杀。此云杨敌坚妻死葬阴平，所未详也。赵云：按《华阳国志》、《十六国春秋》李仓作李琀，又氐王杨难敌、坚头乃兄弟二人，此云杨敌坚，盖误文也。戴改仓作玱，改敌坚作难敌。守敬按：廖刻《华阳国志》作含，云，李雄使含、稚攻氐、时敌妻死，葬于阴平。含、稚径至下辨，入武街城云云，则有难敌妻死葬阴平事。袭武街，为氐所杀于此矣，今广业郡治。朱《笺》曰：宋本作广汉。戴云：按《地形志》，盘头郡、广业郡皆属东益州。后凡数见。又云：東益州之廣業郡，朱謀 于其下 云，宋本作廣漢。盖此书为宋人臆改者甚多，故宋本亦往往不足据证。守敬按：《大典》本作广业。《地形志》南岐州、东益州俱有广业郡，据《注》下文称东益州之广业郡，则此郡自属东益州。若南岐州为孝昌中置，[《元和志》作孝昌，《寰宇记》又作延昌]，当在郦氏成书后，盖郡复度属南岐，故《地形志》两载欤？又此《注》谓广业郡治武街城，《隋志》、《元和志》则谓置广业郡于白石，[见下。]不合。郦氏以魏人言当时之制，自确凿可据。盖郦氏后，郡徙治同谷，而同谷为后魏之白石所改。故《隋志》、《元和志》不遑追溯其朔，直谓后魏置广业郡于白石也。浊水又东，宏休水注之，朱休作体，《笺》曰：宋本作休。赵、
戴改。水出北溪，朱作水北出溪，赵同，全、戴乙。守敬按：今有黑峪江，出秦州南山，疑即宏休水也。南径武街城东，而南流注于浊水。守敬按：古宏休水先注浊水，浊水后径白石南，则注浊水在今成县西。今黑峪江于成县东南合南河，与古异。浊水又东径白石县南。会贞按：《地形志》脱此县。《隋志》，同谷旧曰白石，置广业郡，西魏改曰同谷。《元和志》，后魏宣武帝置广业郡，并白石县，恭帝改白石为同谷。是后魏确有白石县，属广业郡，可为此《注》之证。今成县治。《续汉书》曰：虞诩为武都太守，下辨东三十余里有峡，峡中白水生大石，朱《笺》曰：白一作当。赵云：按非也。《御览》五十三引此文是峡中有泉生大石，改白水二字作有泉。守敬按：下文浊水即白水之异名，正释此句。若如《御览》，则下白水无 矣。赵依改，失之。朱所见别本作当水，盖脱白字。考《后汉书 虞诩传 注》引《续汉书》作当泉水，虽讹白为泉，而原书本有当字，知郦《注》白水上亦有当字也。障塞水流，春夏辄溢，败坏城郭。诩使人烧石，朱无人字。守敬按：《后汉书 注》、《类聚》六引《续汉书》，并有人字。《御览》引此，亦有人字。以醋灌之。朱作以水灌之。赵改水作醋，云：《御览》引此文作醋。《新唐书 地理志》云，严砺自长举县西，疏嘉陵江二百里，焚巨石，沃酰以灌之，通漕以馈成州戍兵，即诩之遗法也。《后汉书 注》亦误作水字。戴改酰。石皆碎裂，因镌去焉。朱《笺》曰：碎裂旧本作淬裂。《后汉书 虞诩传 注》引《续书》云，石皆坼裂，因镌去石。守敬按：《类聚》作罅裂。遂无泛溢之
害。浊水即白水之异名也。孙星衍曰：见《山海经》。守敬按：此释《续汉书》白水之文耳。若《海内东经》之白水，郭《注》称色微白浊者，本篇后文明 之，与此白水无涉。濁水又東南， 陽水北出 谷，朱 訛作渥，下同。赵改云：《方舆纪要》巩昌府成县下云，泥阳川在县东五十里。祝穆云，水自天水谷发源，东南流至泥阳镇，与栗亭水合，东南入徽州界，注嘉陵江。《隋志》，后魏置泥阳县，西魏废入同谷，即此处也。此县旋置旋废，魏收故不录之。渥字误。会贞按：《地形志》本多漏略，于关西尤甚。赵谓泥阳废于西魏，故不录，殊非。志不及西魏事也。《明 地理志》，成县东有泥阳水。南径白石县东，而南入浊水。浊水又东南与仇鸠水合，水发鸠溪，会贞按：《魏书 肃宗纪》，正光五年，莫折，念生遣其都督杨伯年[一五]等攻仇鸠、河池二戍。此《注》下载河池戍，而此 仇鸠水，不及仇鸠戍，略也。《方舆纪要》，仇鸠戍在徽州西。今有水出徽县西北数十里，即仇鸠水也。南径河池县故城西，守敬按：两汉、三国、晋县并属武都郡。《元和志》，永嘉后，没于氐羌，县废。在今徽县西十五里。王莽之乐平亭也。其水西南流注浊水。浊水又东南与河池水合，水出河池北谷，守敬按：《隋志》，河池县有河池水。《方舆纪要》谓天池山在徽州南三十里，山顶有池，流为河池水。与《注》不合。《注》称水出河池北谷，河池在今徽县之西，水不得出其南也。今有田家河，出县东北，即河池水也。南径河池戍东，守敬按：《元和志》，河池戍在河池县城中。西南入浊水。浊水又
东南，朱脱又字，赵同，全、戴增。两当水注之。守敬按：今成縣南河，於縣東南入西漢，不與故 陽、仇鳩、河池、兩當等水通流。水出陈仓县之大散岭，守敬按：陈仓县、散关并详《渭水注》。守敬按：关在大散岭上。《寰宇记》引《郡国志》，歧阳大山岭，通斜大路。自《九域志》以后，以此水为嘉陵江源。今嘉陵江出凤县东北。西南流入故道川，孙星衍曰：《寰宇记》梁泉县引《水经注》云，[一六]大散水西流入黄花川。守敬按：《初学记》八、《御览》百六十七引《水经注》并有此文，但《御览》又有黄花县因水得名七字。考黄花县置于唐，非郦氏所及，盖别一《水经注》也。谓之故道水。西南径故道城东，魏征仇池，筑以置戍。会贞按：故道县故城见《渭水注》，此后魏所筑之城，盖以濒故道水，因亦谓之故道城耳，当在今凤县北。与马鞍山水合。水东出马鞍山，会贞按：今曰安河，出凤县东天子岭。历谷西流，至故道城东，西入故道水。西南流，北川水注之，水出北洛●山南。会贞按：字书无●字。[一七]今凤县西有红崖河，北出臧家岭，盖即北川水也。南流径唐仓城下，会贞按：《通鉴》后周显德二年，蜀李廷珪分兵出凤州之北唐仓镇，即此。《一统志》称旧志云，唐仓镇在凤县北三十里。南至困冢川，入故道水。故道水又西南历广香交，会贞按：在今两当县南。合广香川水，水出南由县朱讹作南田，戴、赵同。孙星衍曰：田疑当作由。守敬按：县已见《渭水注》，赵、戴于彼篇改田作由，此何以仍之？利乔山，朱《笺》曰：利一作穆。赵云：按《郡
国志 注》引《秦州记》，上邽县北有利山，川中平地有土堆，高五丈，生细竹，翠茂殊常，二杨树大数十围，百姓祀之。守敬按：南由在上邽之东，利乔山在上邽之东南，则上邽北之利山，于地望不符，非此山也。《渭水注》，渭水东历上邽县北，封山之阴。封山即邽山。《秦州记》之利山，或是封山之误，赵氏引以为证，毫不致疑，何也？今有下邳水出两当县东北山，盖即广香川水也。南流至广香川，谓之广香川水。赵云：按萧齐建元元年，葮芦镇主杨广香请降，以为沙洲刺史，川盖以人得名。又南注故道水，谓之广香交。故道水又西南，入秦冈山，会贞按：《一统志》，山在两当县南。尚婆水注之。山高入云，远望增状，若岭纡曦轩，峰枉月驾矣。朱枉讹作驻，赵据黄本改，戴作枉。守敬按：《大典》本、明抄本并作枉。悬崖之侧，列壁之上，有神象若图，指状妇人之容。其形上赤下白，世名之曰圣女神，至于福应衍违，方俗是祈。守敬按：此事未详所出。水源北出利乔山，守敬按：今有永宁河，出两当县西北山，盖即尚婆水也。南径尚婆川，谓之尚婆水。赵云：按《元和志》，尚婆水今名石盘水，水多盘石，因以为名，俗语音讹，故云尚婆。历两当县之尚婆城南，守敬按：《地形志》无此县。考《隋志》，两当，后魏置。《元和志》、《寰宇记》并云，后魏固道郡领两当县，则后魏确有此县，可为《注》文之证。《两当县志》，故城在县东三十五里。《方舆纪要》，尚婆城在县西南。魏故道郡治也。守敬按：《地形志》南岐州，有固道郡，延兴四年置。《隋志》、《元和
志》、《寰宇记》、《舆地广记》并作固，依此《注》则本作故，[一八]与汉之故道县同。西南至秦冈山，朱脱秦冈二字，全校补，赵、戴增同。入故道水。故道水又右合黄卢山水，朱讹作右合，戴改，赵同。会贞按：明抄本作又右合。水出西北天水郡黄卢山腹，会贞按：《地形志》秦州、南秦州并有天水郡。秦州之天水治上邽，[一九]在西北，与此中隔略阳之绵诸，汉阳之黄瓜，则此乃指在西南秦州之天水，置于真君七年，治水南者也。今有高桥河，亦出两当县西北山，盖即黄卢山水也。历谷南流，交注故道水。会贞按：玩《注》交注之文，是黄卢水与尚婆水合流入故道水。今高桥河正与永宁河合流入嘉陵江。故道水南入东益州之广业郡界，会贞按：《地形志》，东益州治武兴，武兴城详后。广业郡治武街城，详前。与沮水枝津合，谓之两当溪，水上承武都沮县之沮水渎，西南流，注于两当溪。会贞按：沮水枝津当在今徽县东南，接略阳县界。虞诩为郡漕谷布在沮，从沮县至下辨，会贞按：后汉武都郡治下辨，详前。山道险绝，水中多石，舟车不通，驴马负运，僦五致一。诩乃于沮受僦直，约自致之。即将吏民按行，皆烧石●木，开漕船道。水运通利，岁省万计，以其僦 与吏士，年四十余万也。朱《笺》曰：《后汉书》[《虞诩传》]作烧石翦木，开漕船道，以人僦直，雇借佣者，于是水运通利，岁省四十余万。又西南，注于浊水，浊水南径盘头郡东，守敬按：郡详前。而南合凤溪水，水上承浊水于广业郡，会贞按：《隋
志》，长举县有凤溪水。今成县南，河自东南折而出，盖即凤溪水承浊水之道。古长举在今略阳县西北，则凤溪水注浊水，当在今略阳境。今成县之水，于县东南入西汉，则下流异矣。南径凤溪，中有二石双高，其形若阙，汉世有凤凰止焉，朱作凤凰至，《笺》曰：旧本作凤凰上，疑当作止，吴本作至。赵改止增焉字，云：按《御览》一百七十八引此文作止焉。戴改、增、删。会贞按：《寰宇记》引又作凤凰栖其上。故谓之凤凰台，会贞按：杜甫《凤凰台》诗，亭亭凤凰台，北对西康州。《方舆胜览》，凤凰山在同谷县东南十里。宋同谷在今成县治。北去郡三里。会贞按：此句有脱误。据前文广业郡治故下辨，下辨东三十里余为白石县，白石即今成县，凤凰台在今成县东南十里，则西北去郡当四十余里，此北上当脱西字，三里当作四十余里。水出台下东南流，左注浊水。浊水又南注汉水。汉水又东南历汉曲，会贞按：《隋志》顺政下，西魏置县曰汉曲，取此为名也。在今略阳县西北。径挟崖，会贞按：当在今略阳县西。与挟崖水合。水西出担潭交，朱担作檐，赵、戴改。会贞按：《浍水注》，浍水与诸水合，谓之浍交，本篇前云，广香川水注故道水，谓之广香交，皆就水交会处言。此 水初出处称担谭交，与义不合，疑交字是衍文。今有横现河出略阳县西山，盖即挟崖水也。东流入汉水。汉水又东，径武兴城南，会贞按：《蜀志 姜维传 注》引《蜀记》，蒋舒为武兴督。《元和志》，蜀以其处当冲要，置武兴督守之。城虽在平地，甚牢实，周回五百许步，唯开西北一门，外有垒，三面周匝。杨氐尝据其地，后魏置武兴郡武兴县，并置东益州于此。即今略阳治。又东南与北谷
水合，水出武兴东北，会贞按：《寰宇记》谓之黄 水，今曰八渡河，出略阳县东北紫柏山。而西南径武兴城北，谓之北谷水。南转径其城东，而南与一水合，水出东溪，西流注北谷水。会贞按：今略阳县东有夹渠河，源出飞仙岭，西流入八渡河，盖即此一水也。又南流，注汉水。汉水又西南，径关城北，会贞按：《三国志 法正传》，鱼复与关头，益州祸福之门。一名阳安关口。《姜维传》，维闻锺会理兵关中，表请分将护阳安关口是也。又名关城。[二〇]《锺会传》，会西出阳安关口，使护军胡烈等攻破关城，是也。晋、后魏亦谓之关城，苟金龙为梓潼太守，带关城戍主。《通典》，关城在西县西四十里。《元和志》，在金牛县西三十八里。《一统志》，阳平关在宁羌州西北一百里，关城东西径二里，南倚鸡公山，北倚嘉陵江。古阳平关即白马关，在沔县界。今关乃古阳安关城，盖近代改置阳平关，仍汉旧名耳。《明统志》以为即古阳平关，误。除水出西北除溪，东南流入于汉。会贞按：《通鉴》梁天监十四年，任太洪破魏东洛、除口二戍，进围关城。胡氏引《沔水注》，蘧蒢水注于汉，谓之蒢口，误。《方舆纪要》谓即此除水，是也。今阳平关西北有一水，东南流入嘉陵江，盖即除水也。汉水又西南，径通谷，孙星衍曰：今宁羌州西龙门，当是通谷也。通谷水出东北通溪，上承漾水，西南流，为西汉水。汉水又西南，寒水注之，孙星衍曰：今西流河。水东出寒川，西流入汉。汉水又西，径石亭戍，会贞按：《通鉴》梁天监四年，魏邢峦至汉中，击诸城戍，所向摧破。晋寿太守王景胤据石亭，峦遣李义珍击走之。《地形志》有石亭县，就戍置县也。在今广元县西北。广平水
西出百顷川，东南流注汉。会贞按：水在今广元县西北。又有平阿水，出东山，西流注汉水。会贞按：《蜀水考》，涤溪水在广元县北三里。盖即平阿水也。汉水又径晋寿城西，朱不重汉水。赵云：黄本重汉水二字。孙星衍曰：《地形志》，晋寿县，晋惠帝置。守敬按：此晋寿即下东晋寿，指郡言。若晋之晋寿县，即汉寿所改，详后文。孙氏引晋寿县为说，疏矣。而南合汉寿水。水源出东山，会贞按：今曰稻坝河，出广元县东北山。西径东晋寿故城南，孙星衍曰：《地形志》，东晋寿郡，司马德宗置，魏因之。守敬按：《齐志》，梁州有东晋寿郡。《寰宇记》，齐明帝永泰元年置东晋寿郡于乌奴城北一里。是郡为齐置至确。后魏有此郡，盖因齐旧，而《地形志》云，司马德宗置，魏因之。考《晋志》梁州后篇不言置此郡，《宋志》亦无此郡。《地形志》之说，恐未足据。今广元县治。而西南入于汉水也。
又东南至广魏白水县西。朱《笺》曰：宋本作广汉。赵云：按此篇及《羌水》、《涪水》、《梓潼水》，《经》文俱作广魏。胡氏曰，广魏者，故广汉也，盖曹氏改名，汉后人续《经》，此其一证。何氏曰，亭林云，《魏书 崔浩传》，浩工书，人多托写《急就章》，必称冯代强，以示不敢犯国史。于冯代强下《注》曰，疑。按《急就》篇有冯汉强，魏初，国号曰代，故敢汉强为代强，郦道元以广汉为广魏，[二一]即此例也。据此则非由曹氏改名，是又一义也。戴云：考《水经》乃三国魏时所撰，宋人臆说，以为汉桑钦，故改魏作汉耳。《永乐大典》内之本，仍作广魏，[二二]盖旧本相承如是。孙校魏作汉曰：戴君校本作广魏，乃欲实桑君
非汉人耳，今不取之。会贞按：此及《羌水》、《涪水》、《江水经》，广汉郡作广魏，《涪水》、《梓潼水经》，广汉县作小广魏，《锺水经》，汉宁县作魏宁，皆《经》改汉为魏之据。考汉宁为后汉顺帝所置，非前汉之桑钦所及，则谓《经》作于前汉桑钦者非也。各书无曹氏改郡县汉作魏之说，且魏宁属吴，[吴曰阳安。]不属魏，曹氏何能改之？则谓曹氏改名者亦非也。如以为道元所改，何以此《注》不将汉寿改之？又何以他《注》不将郡县名汉者改之，而反改《经》文乎？则谓道元改者更非也。盖《经》作于三国魏人，意在尊魏，故改汉作魏，并吴境之汉宁亦牵连改之。宋人未识斯旨，因又改此魏作汉，[他篇仍作魏。]戴说不可易也。孙氏未加详考，故不知作魏之是。又东南至葭萌县东北，与羌水合。
白水西北出于临洮县西南西倾山，赵云：按《汉志》，广汉郡甸氐道，白水出徼外，东至葭萌入汉。守敬按：《海内东经》郭《注》，色微白浊，源从临洮之西倾山来，山详《河水注》一。考白水有二，自西倾山东流行徼外者，《羌水》篇之白水也；东南流行徼外者，此篇之白水，《一统志》所谓白水江也。水色白浊，东南流与黑水合，水出羌中，会贞按：《华阳国志》，阴平县有黑白水羌。《通鉴》，宋元嘉二年，秦王炽盘遣将吉毗等，南击黑水羌酋邱担大破之。《元和志》，黑水出秦岭山，山在尚安县西北一百六十八里。水在今文县西北徼外。西南径黑水城西，会贞按：《旧唐志》扶州万全县下，长安二年，移尚安县治黑水堡。《通鉴》唐贞元八年，山南西道节度使严震奏败吐蕃于黑水堡。胡氏引此
文云，其地盖在阴平西北，临洮西南，古沓中之地也。在今文县西北徼外。又西南入白水。白水又东径洛和城南，会贞按：此城取洛和水为名。白水东径城南，则城在水北。下言洛和水东北注北水，则洛和水在白水南。是城与洛和水中隔白水，盖城南对洛和水口，因取为名，如夏口城在江南，北对江北之夏水口也。在今文县西北徼外。洛和水西南出和溪，东北流，径南黑水城西，会贞按：上黑水城在白水北，此城在白水南，非黑水所径。盖以黑水入白水后，黑水得其通称，故此亦名黑水城。对在北之黑水城言，则为南黑水城也。在今文县西北徼外。而北注白水。会贞按：水在今文县西北徼外。白水又东南径邓至城南。会贞按：《通鉴》魏嘉平元年，汉姜维引军救曲城，不克而还。邓艾屯白水北。胡《注》引此文云，即艾所屯地。以邓艾至此，故以名城。据《通鉴》洮城在白水北，去艾屯六十里。洮城近洮水，则艾所屯，当是今祥楚河下流，清江之北。若此白水在洮城南数百里，艾尚不至此。又《元和志》邓艾故城在曲水县东七里。魏景元四年，邓艾自阴平道伐蜀，盖此时所筑城也。考其城亦在此邓至城之东百余里。然《北史》云，邓至者，白水羌也，世为羌豪，因地名号曰邓至。其地自街亭以东，平武以西，汶岭以北，宕昌以南。《隋志》，同昌县有邓至山，云，邓艾所至，故名。《元和志》，邓至山在同昌县东二十五里，邓至城在县南三里。《方舆纪要》引《城邑考》，邓至城以邓至山而名，是盖相传邓艾尝至此，故有邓至山之目，而羌因以邓至为号。此城则邓至之都城，如《羌水注》称宕昌城是也。在今文县西北徼外。又东南与大夷祝水合，水出夷祝城西南，穷溪，朱南下衍
而字，赵同，戴删。会贞按：此城取大夷祝水为名。《注》但言水出城西南，不言径城者，略也。水在今文县西徼外。北注夷水。会贞按：上言白水与大夷祝水合，下言夷水入白水以应之，则大夷祝水即夷水，不得云，大夷祝水注夷水致成参错，且何以不别着夷水所出，此四字当是衍文。故《一统志》引，删此四字，又疑上文字，亦是衍文。又东北合羊洪水，水出东南羊溪，朱不重水字。赵同，全、戴增。会贞按：魏延与郭淮等战之阳溪，即此羊洪水所出之羊溪。赵氏误以《江水》篇涪陵县界之阳溪当之，说见彼篇。水在今文县西徼外。西北径夷祝城东，又西北流，屈而东北，注于夷水。夷水又东北入白水，白水又东，与安昌水会，水源发卫大西溪，会贞按：今有马儿河，出文县西北，疑即安昌水也。东南径邓至安昌郡南，会贞按：《方舆纪要》，后魏尝置安昌郡于此。然《注》明称邓至安昌郡，则安昌郡自属邓至，与《羌水注》之宕昌婆川城同。《元和志》，安昌故城在帖夷县东北三十二里，魏废帝遣仪同宇文昶平阴平、邓至二蕃，立宁州，修筑故城。在今文县西。又东南，合无累水，无累水出东北近溪，西南入安昌水。会贞按：水在今文县西。安昌水又东南入白水，白水又东南，入阴平，得东维水，水出西北维谷，会贞按：《寰宇记》，东维水今名邛维水，出曲水县东北邛维谷。今有松坪河，出文县西北，疑即东维水也。东南径维城西，会贞按：《元和志》，姜维故城在曲水县东七里，后主令维于此筑城，与邓艾相守。唐曲水即今文县治，是
姜维城在今文县东，非此城也。此城以维水得名，当在今文县西北。东南入白水。白水又东南，径阴平道故城南，会贞按：前汉阴平道属广汉郡，后汉为广汉属国都尉治，三国、晋曰阴平，为阴平郡治。《元和志》，永嘉末，地陷李雄，县遂废。在今文县西北。王莽更名摧虏矣，即广汉之北部也。守敬按：《汉志》广汉郡阴平道，北部都尉治。广汉属国都尉治，全云：按广汉属国都尉，故蜀郡之北部也，《注》微误。会贞按：《注》上句指前汉言，此句方指后汉言，原不误。全氏但见《续汉志 注》有故北部都尉属蜀郡之文，遂据以驳《注》，然考后汉广汉属国都尉所领阴平道、甸氐道、刚氐道，前汉皆属广汉。且郦氏明言安帝分广汉立，则故属蜀郡之说，亦不足据。汉安帝永初三年分广汉蛮夷置。朱作平帝，《笺》曰：按《汉纪》，平帝有元始，后汉安帝有永初。全、赵、戴改安帝。会贞按：《续汉志 注》，安帝时，以为属国都尉。有白马水，全、戴有上增又字。出长松县西南白马溪，朱南下衍而字，溪讹作汉。《笺》曰：汉，一作溪。戴、赵删改。守敬按：明抄本无而字，汉作溪。《寰宇记》引源作西南白马溪，又云，白马水出曲水县西南曾敬山下。今有水出文县西南立志山，疑即白马水，但上此稍短，岂有湮塞欤？东北径长松县北，赵云：按《隋志》武都郡长松县，西魏置，初曰建昌。开皇十八年，改曰长松。此昔人所谓未必不闲及隋、唐者也，吁！可怪巳！守敬按：《一统志》云，《水经注》有长松县，盖晋、魏时氐人所置，其说是也。上文邓至安昌郡可证。《隋志》谓开皇中改建昌为长松，乃县久废，而隋改复旧名。赵以为据，疑郦书有隋、唐人附益。然如平洛、南阳等郡，并见此《注》而不见《隋
志》，则又何说？《方舆纪要》，在今文县西百里。按：当在县西南。而东北注白水。白水又东，径阴平大城北，盖其渠帅自故城徙居也。守敬按：《元和志》，晋永嘉末，阴平太守王鉴以郡降李雄。自后氐、羌据之，不为正朔所颁。此渠帅谓羌酋也，以称阴平大城，故知为渠帅所居。此城在阴平故城之东南，当在今文县之南。白水又东，偃溪水出西南偃溪，东北流径偃城西，守敬按：城当在今文县东南。而东北流入白水。守敬按：今有水出文县南，东北流入清水江，盖即偃溪水也。白水又东，径偃城北，又东北，径桥头。守敬按：此《蜀志》姜维所谓阴平桥头也。据此《注》白水径桥头，与羌水合，《羌水注》亦云，羌水至桥头，与白水合，则桥头当去二水合流处不远。今阴平桥在文县南门外，跨白水上，盖非古之桥头。昔姜维之将还蜀也，雍州刺史诸葛绪邀之于此，后期不及，故维得保剑阁，而锺会不能入也。守敬按：《魏志 邓艾传》，景元三年，蜀将姜维 保沓中。四年，征蜀。司马文王令雍州刺史诸葛绪要维，令不得归。维引还，闻雍州已塞道屯桥头，入北道，欲出雍州后，绪 。维从桥头过，绪趣截维，后一日不及，维遂东守剑阁。锺会攻维未能克。剑阁详后。白水又与羌水合，自下羌水又得其通称矣。守敬按：《羌水注》 羌水至桥头合白水之后，又载《经》云，东南至广魏白水县与汉水合，又东南过巴郡阆中县，又南至垫江县，东南入于江。是自下白水注汉水，及汉水东南入江之道，即羌水之道也。白水又东，径郭公城
南。昔郭淮之攻廖化于阴平也，筑之，故因名焉。守敬按：《魏志 郭淮传》，姜维留阴平太守廖化于成重山筑城，敛破羌保质。淮率诸军就攻化等，而不言淮筑城事。在今文县东南。白水又东，雍川水出西南雍溪，朱溪作汉，《笺》曰：孙云，当作溪。戴、赵改。东北注白水。守敬按：水当在今文县东南。白水又东，合空泠水，朱泠作冷，赵、戴改。傍溪西南，穷谷，即川源也。守敬按：水亦当在今文县东南。白水又东南与南五部水会。水有二源，西源出五部溪，东南流，东源出郎谷，西南，合注白水。朱合下衍南字，赵、戴删。守敬按：《地形志》，太和四年置南五部郡，后改为县。此水盖因郡县得名。今文县东南有小盘峪河，西南流入白水江，疑即南五部水，但只一源为异。白水又东南，径建阳郡东，赵云：按两汉、晋、宋、后魏《地志》，俱无建阳郡之名。《名胜志》引此文作建昌郡，则西魏析阴平所置也。以地望而言，宇文曾置建昌县，后改曰长松。建昌疑即上长松之旧称。然皆在孝昌以后，道元何由得举之乎？或曰，此后魏梁州之华阳郡也，建阳疑华阳之讹，未详是非，戴改建昌。守敬按：赵氏此条，差谬层出。《名胜志》引作建昌郡，昌是误字，乃赵据之，而以为西魏所置。考西魏无置建昌郡之事。赵意盖指《隋志》西魏置建昌县言，然以置县为置郡，与《隋志》不合。而又云，宇文曾置建昌县，与《隋志》尤不合。且建昌县与此郡异地，亦不得混而为一。至后魏之华阳郡，在今沔县东，与此郡更风马牛不相及，何以疑为华阳之讹？[二三]考《隋志》，方维，旧曰秦兴，置建阳郡，开皇初郡废，即此建阳也。《隋志》于梁及西魏、北齐前之州郡县，例称旧置，或称旧曰云云。
此郡称旧置，且明见郦《注》，其为后魏之郡无疑。而《地形志》脱之。《方舆纪要》谓建阳郡西魏置，非也。在今平武县东北百二十里。而北与一水合，二源同注，共成一溪，朱一讹作三，赵、戴改。西南流入于白水。守敬按：水当在今文县东南。白水又东南，径白水县故城东，守敬按：汉县属广汉郡，后汉因，蜀属梓潼郡，晋因，东晋属晋寿郡，宋、齐因，后魏废。在今昭化县西北。即白水郡治也。守敬按：宋、齐白水郡治此，后魏曰南白水郡。据沈《志》，因仇池氐流寓立郡，故宋、齐俱别领县，而白水县仍属晋寿。至后魏废白水县，但为郡，以华州置白水郡，故改此为南白水郡耳。《经》云：汉水出其西，非也。守敬按：白水径白水县城东，而西汉水又在白水之东，《经》乃以为至白水县西，故《注》辨其误。白水又东南，与西谷水相得，水出西溪，守敬按：今水曰溪，出平武县东北。东流径白水城南，东南入白水。白水又南，左会东流水，会贞按：此水在白水之东，下称东入，极溪，即水源，则是自东西流入汉，非东流也，东流当是西流之误，且水多东流，此盖因西流为异，故即以名水。东入，极溪，朱入上无东字，赵据黄本增，戴有。会贞按：《大典》本、明抄本并有。便即水源也。赵以便字为衍删之，戴有。会贞按：便字非衍，下文 刺稽水云，溪东北出，便水源矣，同。又《沔水注》三，傍溪西转，穷溪便即浣水之源也。清水东北流，至老人谷，傍水北出，极溪便得水源。黄卢水东出蒲子城南，东北入谷，极溪，便水之源也，皆其辞例。水在今广元县西北。
白水又南径兴城东，朱《笺》曰：李云，径下疑脱武字。赵、戴增武字，会贞按：武兴城见前，为汉水所径，去此甚远，李氏疑所不当疑，赵、戴即依增，非也。当在今昭化县西北。又东南，左得刺稽水口，溪东北出，便水源矣。守敬按：水在今广元县西北。白水又东南，清水左注之。庾仲雍曰：清水自祁山来，合白水，赵改来作东。守敬按：非也。祁山详前。庾仲雍有《江水》、《汉水》等《记》，脉水功深，何至谓清水自祁山来合白水？《汉志》西汉水出嶓冢山南入广汉白水。西汉水亦称汉水，祁山与蟠冢相接，此盖仲雍所指，传抄者误汉为清，郦氏亦沿其误耳。斯为孟浪也。水出于平武郡东北，赵云：按《隋志》，平武郡，西魏置。守敬按：《隋志》，平武郡，西魏置龙州，大业初置郡，不言西魏置郡也。考晋、宋、齐《志》，并有平武县，在今平武县东北。当是魏因以置郡，而《地形志》脱此郡。《寰宇记》，清川县有清水，今曰黄沙江，出平武县东北摩天岭。瞩累 下，南径平武城东，屈径其城南，守敬按：此屈西径城南也，疑脱西字。又西历平洛郡东南，守敬按：《涪水注》亦云，建始水发平洛郡西溪，而《地形志》脱此郡，当在今平武县东北。屈而南，径南阳侨郡东北，守敬按：《地形志》脱此郡，当在今平武县东。又东南，朱作北，《笺》曰：宋本作东南。戴、赵改。守敬按：《大典》本、明抄本并作东南。径新巴县东北，守敬按：宋县，为南新巴郡治，齐为新巴郡治，梁、后魏因，在今剑州西北。又东南径始平侨郡南，守敬按：《一统志》，宋置郡在今剑州北。又东
南径小剑戍北，守敬按：《魏书 肃宗纪》孝昌元年，萧衍益州刺史萧渊猷遣将围小剑戍。西去大剑三十里，守敬按：《寰宇记》，大剑山亦曰梁山，《山海经》，高梁之山，西接岷崌，东接荆衡，又有小剑山，在其西三十里。《明一统志》，大剑山在剑州北二十五里，其山削壁中断，两崖相嵚，如门之阙，如剑之植，又名剑门山。连山绝险，飞阁通朱作涌，《笺》曰：一作通。赵、戴改通。守敬按：《文选 魏都赋 注》引此作通。衢，故谓之剑阁也。张载铭曰：一人守险，万夫 趄。信然。守敬按：《寰宇记》引王隐《晋书》，张载随父入蜀，作《剑阁铭》，益州刺史张勉见其文，乃表天子，刻石于剑阁。《晋书》本传载全文，守险作荷戟。故李特至剑阁而叹曰：刘氏有如此地，而面缚于人，岂不奴才也？小剑水西南出剑谷，东北流径其戍下，入清水。守敬按：今小剑溪出小剑山，东流合大剑溪，下入渭水。据《元和志》，大剑水出普安县西北四十九里空冢山下。《剑州志》所谓大剑溪出大剑山，由剑门关流出北折者也。此《注》失载剑水。清水又东南，注白水。守敬按：今白水江自徼外，东南流，经文县、剑州，至昭化县东入嘉陵江。白水又东南，径吐费城南，朱径作于，《笺》曰：孙云，南下疑脱径字。赵据胡渭校改径。戴仍于。守敬按：戴非也。城当在今昭化县北。即西晋寿之东北也。东南流，注汉水。西晋寿，孙星衍曰：见《地形志》。会贞按：东晋、宋、齐有晋寿郡在此，而《地形志》之西晋寿郡，惟领阴平一县，则不在此。《注》称西晋寿，岂后魏本改晋寿郡为西晋寿，至郦氏
后，移郡于阴平耶？[二四]即蜀王弟葭萌所封，为苴侯邑，故遂名城为葭萌矣。朱脱名字，全、赵、戴增。守敬按：《华阳国志》三，蜀王别封弟葭萌于汉中，号苴侯，命其邑曰葭萌。两汉葭萌县属广汉郡。刘备改曰汉寿，太康中又曰晋寿。守敬按：《华阳国志》二，晋寿县本葭萌城，刘氏更曰汉寿。《晋志》，刘备改葭萌曰汉寿。《宋志》，晋太康元年，改曰晋寿。蜀、晋县属梓潼郡，东晋、宋、齐为晋寿郡治。后魏属东晋寿郡。钱坫曰，在今昭化县东南五十里。水有津关。赵云：按《通鉴 注》引《水经注》云，白水东南流至葭萌县，谓之葭萌水，水有津关，所谓白水关。今本似有脱文。守敬按：胡《注》疑是抄变此文。《后汉书 隗嚣传》，建武六年，诏从天水伐蜀。嚣上言，白水险阻，栈阁绝败。章怀《注》，白水县，有关。《华阳国志》，白水县有关尉。《四川通志》，白水关在今昭化县西北一百二十里。段元章《后汉书》，段翳，字符章。善风角，弟子归，元章封筒药授之，全、戴改筒作笥，误，详下。曰：路有急难，开之。生到葭萌，从者与津吏诤，打伤，守敬按：《后汉书》诤作争，打作挝。开筒得书，言其破头者，朱其上有脱文，全据范《史 段翳传》校补开笥得书言五字。赵、戴依补。赵作筒而引全说作笥。守敬按：范《史》封筒及开筒皆作筒。又《华阳国志》十、《御览》三百六十四引《益部耆旧传》载此事，亦皆作筒。《华阳国志》于封筒且言为筒作书封头与之，尤为作筒不作笥之据今乃误作笥。赵依违两可，戴沿其误，可怪也。可以此药裹之。生乃叹服，还卒业焉。守敬按：《后汉书 方术传》文。亦廉叔度抱父柩自沈处也。朱《笺》曰：《后汉书》，廉范，字叔度，京兆
杜陵人。父丹，王莽时为大司马庸部牧，客死于蜀，范遂流寓西州。后归乡里，年十五，辞母，西迎父丧归葭萌，载船触石破没，范抱持棺柩，遂俱沈溺。 伤其义，钩求得之，疗救，仅免于死。
又东南过巴郡阆中县。
阚骃曰：强水出阴平西北强山，守敬按：《河水注》，洮水与垫江水俱出嵹台山，段国取下流经垫江为名，谓之垫江水。阚骃取上源出强山为名，谓之强水。强山即嵹台山。一曰强川。姜维之还也，邓艾遣天水太守王颀败之于强川，守敬按：《魏志 邓艾传》，景元四年征蜀，时姜维在沓中，艾遣天水太守王颀攻维营，陇西太守牵弘邀其前，金城太守杨欣等诣甘松，维引还，欣等追蹑于强川口，大战，维败走。即是水也。朱脱水字，赵、戴增。其水东北，守敬按：以图证之，当作东南。径武都、阴平、梓潼、南安入汉水。守敬按：此皆指郡言。武都、阴平二郡见前。梓潼郡见《梓潼水注》。强水径武都郡南，阴平郡东，据《晋志》径梓潼郡之白水县东，汉德、晋寿等县北。惟南安郡，《元和志》剑州下称宋置此郡者，即今剑州治。考《齐志》南安所领五县，皆与强水不相接。郦氏但大概言之耳。又按：阚骃曰以下至入汉水五十五字，系于此无着，自是错简。今拟移接前自下羌水又得其通称矣句，惟阚骃曰上，当增亦谓之强水五字。《江水经》作强水，《注》云，强水即羌水也，《羌水》篇别详，此因附及羌水，带 强水，乃互见之法，注有此例。汉水又东南，径津渠成东，守敬按：戍疑在今苍溪西北。又南径阆中县东，巴西郡治也。刘璋之分三巴，守敬按：璋分三巴，详《江
水》篇。此其一焉。自巴西郡至此其一焉十五字，朱紧接《经》文下，全、赵、戴同。会贞按：此方 阆中县，不得于前先言巴西郡治，明有错简，今移。两汉县属巴郡，后汉末，蜀、晋为巴西郡治，东晋、宋、齐、梁为北巴西郡治，在今阆中县西。阆水出阆阳县，守敬按：《寰宇记》，嘉陵水又名西汉水，又名阆中水，引《周地图》，嘉陵水经阆中，即为阆中水。《方舆胜览》引《晏公类要》，阆水亦曰阆江，又曰渝水。是皆以西汉水为阆水。依此《注》则别有阆水，出西汉之西。《隋志》亦云，晋成县有阆水。盖因阆水入西汉，互受通称，后人遂即以西汉当阆水也。旧志，今有北溪，自南部县流入阆中县，入嘉陵江，亦谓之老溪。阆、老声近而误，其说是矣。《一统志》必谓阆水即嘉陵江，以此水源流甚微驳之，非也。《宋志》，梁州新城郡有阆阳县。《齐志》属梁州南新城郡。其地无考，以郡治房陵，及所领绥阳、昌魏、祁乡等县推之，当在今湖北郧阳府境。而此《注》云，阆水出阆阳，又《沔水注》云，泛水出梁州阆阳县，又东径巴西，历巴渠、北新城、上庸等地，则以阆阳为在今四川阆中县境。岂郦氏意以为阆阳必在阆水之阳，误系宋、齐之县于此欤？然郦氏历览奇书，当别有据。《宋志》阆阳令，何《志》不着置立，盖未详其朔。疑县本置于阆中境，因流民移置于新城郡境。宋、齐志但据移置之县书之耳。而东径其县南，又东注汉水。昔刘璋之攻霍峻于葭萌也，自此水上。会贞按：《蜀志 霍峻传》，先主自葭萌南还袭刘璋，留峻守葭萌城。后璋将扶禁、向存等由阆水上，攻围峻，且一年，不能下。张达、范强害张飞于此县。会贞按：《蜀志 张飞传》，飞不恤小人。先主伐吴，飞当率兵万人，自阆中会江州。临发，其帐
下将张达、范强杀飞。汉水又东南，得东水口，水出巴岭，守敬按：《元和志》，巴岭在南郑县南一百九里，东傍临汉江，与三峡相接，山南即古巴国。此《注》称东游水及宕渠水出巴岭，又《江水注》称巴水出巴岭，又《沔水注》称容裘溪水、廉水、盘余水并出巴岭。[洋水出巴山，不称巴岭。]则今宁羌州之东南，江之北，沔县、南郑之南，西乡之西南，皆古巴岭也。今此水出宁羌州东，名七眼泉。南历獠中，谓之东游水。李寿之时，獠自牂柯守敬按：牂柯郡见《温水注》。北入，所在诸郡，赵作部。布满山谷。会贞按：《舆地纪胜》 此事作李寿，又云，《四夷县道纪》及《元和志》，在李寿时，而《通鉴》及《清化志》在李势时，不同，盖无以定之。今考《十六国春秋》、《晋书 戴记》、《北史》、李势《续华阳国志》且实指势改元嘉宁时，[《通鉴》同。]似作李势为确。然或寿时獠大至，势时亦然，诸书皆各举其一耳。其水西南，径宋熙郡东，会贞按：《寰宇记》，嘉川县东游水，一名宋熙水。盖因径宋熙郡得名也。宋置郡，属梁州，齐亦属梁州，后魏属益州，在今苍溪县东北。又东南径平城东，赵平上增始字，云：《地形志》南白水郡有始平县。戴亦增同。会贞按：后魏始平县在今剑州北，是在汉水之西，此水则在汉水东，且与始平中隔晋寿，《注》何以不言径晋寿而反言径始平乎？则平城非始平审矣。城建置无考，当在今苍溪县东北。又东南，径巴西郡东，会贞按：即上言巴西郡治阆中者也。又东入汉水。守敬按：《寰宇记》，东游水自三泉县界西南流，又屈曲东南流，经嘉川县东，又西南流入义清县界。又云：自利州界南流，经苍溪县东，又东流入阆中县界。此《注》一言西南，两言东南，接言东入汉，与
《寰宇记》异。且与今七眼泉之大势西南流方向不合，当有误字。汉水又东，与濩溪水合，水出獠中，守敬按：《寰宇记》，和溪水，一名护溪水，自利州义清县界，南流径奉国县东。今曰塘溪河，出苍溪县东境也。世亦谓之为清水也。守敬按：《隋志》，清化县有清水。《通典》，恩阳县有清水，即此。东南流，注汉水。守敬按：当作西南。汉水又东南，径宕渠县西，朱作宕渠县东，赵、戴同。守敬按：《宋》、《齐志》，梁州有南宕渠郡。《寰宇记》果州南兖县下云，宋于安汉城置南宕渠郡。安汉在今南充县北三十五里，汉水正径其东。若《注》指郡言，则县为郡之误，东字不误。然《注》曰宕渠，不曰南宕渠，自指县言，宕渠县在汉水东，则汉水径县西，此东当作西审矣。今订。两汉县属巴郡，蜀属巴西郡，晋因，惠帝立宕渠郡，后废。宋、齐属南宕渠郡，梁废。在今渠县东北七十里。又东南，合宕渠水，水西北出南郑县巴岭，朱南郑县讹作郑县南。赵改云：《江水注》，宕渠水即潜水、渝水矣，出汉中郡南郑县巴岭山。戴改同。会贞按：《汉志》系灊水于巴郡宕渠县。《说文》，灊水出巴郡宕渠。《水经》，潜水出巴郡宕渠。又云，江水东北至巴郡江州县东，宕渠等五水合，南流注江。《注》云，宕渠水即潜水，盖本潜水，因经宕渠县，又有宕渠水之目，故《水经》两称之。《汉志》等书，并言水出宕渠，郦氏言出南郑巴岭者，或后世有度属也。南郑详《沔水注》，巴岭详上。此水南流，谓之北水。《寰宇记》，北水源出小巴山，与《注》异。《南江县志》有几水，源出巴、汉闲，自东北而来，循公山之麓，纡回而下。《一统志》谓即古宕渠水也。与盘余水同源派注，会贞按：《沔水注》作盘余云，水出南山巴岭上，泉流两分，飞
清派注，南入蜀水，北注汉津。所云南入蜀水者，渠水也。宕渠水与盘余水同出一山，而南北分流，故此亦谓之同源派注。南流，谓之北水，东南流，与难水合，赵据《寰宇记》难下增江字，戴补增同。会贞按：《寰宇记》虽称难江水，引此《注》乃作难水。水出东北小巴山，朱无小字，赵据《寰宇记》难江县引此《注》作小巴山，戴增小字。会贞按：《寰宇记》云，小巴岭在难江县东北一百三十里。难江水源出小巴岭，南流经县东二十里，入盘道县界。今有南屯河，在难江县东二十余里，源出巴山，即此山也。西南注之。又东南流，径宕渠县，谓之宕渠水，又东南，入于汉。朱无于字，赵据《寰宇记》校补。戴补同。会贞按：以今水道证之，此东南当作西南。
又东南过江州县东，朱讹作又东南入汉州江津县东十字。赵云：按此条《经》文误也。《尚书古文疏证》曰，胡朏明曰，《水经》，魏、晋人续成，自后闲有附益，亦未必不及隋、唐。顷读至《漾水》末，有汉州江津县，大惊，曰，此非隋、唐人笔乎？汉乃渝字之 。渝州江津县今属重庆府，本州岛治巴县地。西魏分置江阳县，隋改曰江津。巴县在东，江津在西，汉水不得过江津也。再三推寻，不知其故。及读至《羌水》篇云，出羌中，东南至广魏白水县，与汉水合，又东南至巴郡阆中县，又南至垫江，东南入于江。憬然悟曰，羌水合白水，东南至白水县与汉水合，盖汉水入江之道[二五]，即羌水入江之道。自阆中以下《经》文，与此字字相同。今本之误，盖由东南入于江之上，字有空缺，妄庸人率意填补耳。非续《经》也。垫江今合州，汉水流径州东，涪水西自州南来注之，正郦氏所云，涪水注之，庾仲雍所谓涪内水者也。若作渝州江津县，则涪、汉之合，远在上流，《经》、《注》龃龉矣。东南入汉州江津七字，当改作南至垫江四字。入字尤非。
《水经》 次水所径过之郡之县，未有用入字者。潜邱以经文有空缺为妄庸人所填写，非魏晋以后续《经》，真卓识也。东樵既面与论证，及作《锥指》，据《汉书 地理志》陇西西县下云，《禹贡》嶓冢山，西汉水所出，南入广汉、白水，东南至江州入江之文，更定作又东南径江州县东南入于江，而不从阎说。江州、江津俱属巴郡，第江州汉县，而江津则隋置耳。且汉州，唐垂拱二年始立此名，明是不学者妄为填写。潜邱乃改作渝州，以实其为隋唐人之笔，何至曲为之说如此耶？《江水》篇云，又东北，至巴郡江州县东，强水、涪水、汉水、白水、宕渠水，五水合，南流注之。足相证明。东樵以班《志》为据，较《疏证》似长。全依胡氏说改。戴改作过江州县东，东南入于江。
南入于江。戴南上增东字。
涪水注之。守敬按：涪水别有篇。庾仲雍所谓涪内水者也。朱庾讹作故。脱所字。赵据《通鉴 注》[按汉高后三年。]引此文改增，戴同。守敬按：言汉源者，异论纷纭，未有定论。赵氏博引黄文叔、胡朏明等诸说，反复辨论累千言，而未得《汉志》之意，惟金榜礼《笺》，真是发千古之蒙，具言曰，后儒言汉水源者，咸求之于嶓冢，予以《汉志》考之，嶓冢导漾，惟据《禹贡》汉水言耳，《周 职方》荆州汉水则不导源于嶓冢。故《志》于武都沮下曰，沮水出沮县东狼谷，南至沙羡南入江。《说文》、《水经》、《后汉 郡国志》皆云然。盖瀁水辍流，不与汉水相属，由来久矣。《志》言《禹贡》瀁水出陇西氐道县至武都为东汉水，一名沔，过江夏谓之夏水，入江。此明《禹贡》汉水故道，若魏郡邺东故大河、馆陶屯氏河之类。班氏自谓采获旧闻，考迹《诗》、《书》，推表山川，以缀《禹贡》、《周官》、《春秋》，下及秦汉者如是，非谓汉代径流
之道，东汉水仍上受氐道水也。《水经》说西汉水曰，漾水出陇西氐道县嶓冢山，东至武都沮县为汉水，东南至江州东南入于江。漾水既辍东流，势必西入徙，以氐道无可考见，后世莫能定孰为漾水，而与东汉水不相属，得《水经》校之益明。后儒考《汉志》不详，于汉源求嶓冢不得，因旁汉水之山，强名之为嶓冢，亦近诬矣。《汉志》、《禹贡》嶓冢山在陇西西县，西汉水所出，南入广汉白水，东南至江州入江，不见于氐道，然氐道言《禹贡》漾水所出，东至武都为汉，正释《经》嶓冢导漾东流为汉，明氐道亦得有嶓冢山，是山峰岫延长，西氐道皆其盘桓之地，准之地望，氐道当在西县东，《志》已于西县着嶓冢山，氐道例不重出，《水经》言漾水出陇西氐道嶓冢山，郭氏《山海经 注》亦言嶓冢在武都氐道县南，可与《汉志》互明，西汉水郑《书 注》以为《禹贡》梁山之潜，上受汉别，故得西汉水之称。后乃并其上流出嶓冢者名之为西汉水矣。[以上金说。]今水自秦州西南流经西和县，礼县折南，又东南经阶州成县，又南曰嘉陵江，经略阳县、广元县、昭化县、苍溪县、阆中县、南部县、蓬州南充县、定远县、合州至已县，东入江。
丹水出京兆上洛县西北冢岭山，守敬按：《汉志》，丹水出上雒冢领山。与《禹贡》雒水同出一山，盖雒水出山北，丹水出山南也。今丹江出商州西北境秦岭东麓。
一名高猪山也。朱脱一字，戴增，戴改山作岭。守敬按：《淮南 墬形训》，丹水出高褚。高诱《注》，高褚一名冢岭山。褚、猪形近错出，此山为丹水所出，又疑本作高赭。丹水东南流，与清池水合，孙星衍曰：丹水东南以下十字当是《经》文。会贞按：非也。凡《经》文，水名只一见，如孙说则是重提丹水矣，《经》无此例也。水源东北出清池山，会贞按：今商州北五十五里，有安山，此水所出，谓之荆水。
西南流，入于丹水。
东南过其县南。
县故属京兆，朱属作蜀，《笺》曰：李云，疑作属。赵、戴改。守敬按：汉县属弘农郡，后汉属京兆尹，魏属京兆郡。晋分为郡。守敬按：《宋志》引《晋太康地志》，分京兆，立上洛郡。《晋志》泰始二年分京兆南部置。后魏县仍为郡治。今商州治。《地道记》曰：郡在洛上，故以为名。守敬按：《旧唐志》言在洛水之上，故为县名，及置郡亦然。《竹书纪年》，晋烈公三年，守敬按：今本《竹书》周威烈王九年。楚人伐我南鄙，至于上洛。楚水注之，水源出上洛县西南楚山，朱水源二字作楚水，赵据《名胜志》引此，水下增源字。[按《寰宇记》引同。]全、戴删楚字。守敬按：今有秦望山，在商州西南七十里，乳水出焉，山即楚山，水即楚水也。昔四皓隐于楚山，即此山也。《汉书》王贡等《传》 云，有园公、绮里季、夏黄公、角里先生，此四人者，当秦之世，避而入商雒深山。《一统志》云，《帝王世纪》，南山曰商山，又名地胏山，亦名楚山。《高士传》，秦始皇时，四皓共避世于商山。盛弘之《荆州记》，上洛县有商山，其地险阻，林壑深邃，四皓隐焉。旧志，山在商州东八十里。《水经注》谓即州西南之楚山，非也。其水两源，合舍于四皓庙东，朱《笺》曰：宋本无舍字。赵云：按合舍字屡见《注》中，《笺》说非是。守敬按：《寰宇记》引此亦无舍字。《地形志》，上洛县有四皓祠。《一统志》，四皓庙
在商州西金鸡原。又东径高车岭南，朱《笺》曰：《御览》四十三《高士传》高车山上有《四皓碑》及祠，皆汉惠帝所立也。汉高后使张良诣南山迎，四皓之处，因名高车山。会贞按：《商州志》，山在州西南五里。翼带 流，北转入丹水，朱脱水字，《笺》曰：宋本作丹水岭。赵云：以岭字上属，误。守敬按：《寰宇记》引此作入于丹水。岭上有四皓庙。守敬按：《地形志》，上洛县有高东祠，东乃车之误，以四皓庙在高车岭上，故亦有高车祠之目。丹水自苍野，又东历兔和山，即春秋所谓左师军于兔和，右师军于苍野者也。按：见《左传 哀四年》，兔作菟，杜《注》菟和山在上雒东，苍野，在上洛。《续汉志》苍野聚《注》引杜作在县南。菟和山在今商州东一百十里，亦名资峪岭。苍野聚在州东南一百四十里。
又东南过商县南，又东南至于丹水县，入于均。朱讹作汋，《注》内同。赵俱改 ，戴俱改均，均水别有篇。
契始封商。守敬按：《史记 殷本纪》，契封于商。《鲁连子》曰：在太华之阳。守敬按：《路史 国名纪》引《鲁连子》文。《史记 殷本纪 集解》引郑玄同。太华详《渭水》篇。皇甫谧、阚骃 以为上洛商县也。守敬按：《史记 集解》引皇甫说。《御览》一百五十五亦引《帝王世纪》。《路史 国名纪》引阚云，商州上洛，误。阚本谓上洛郡之商县，不指上洛县也。汉县属弘农郡，后汉属京兆尹，魏属京兆郡，晋属上洛郡，宋、齐属北上洛郡，后魏属上庸郡。在今商州东九十里。殷商之名，朱商讹
作汤，赵、戴改。起于此矣。守敬按：至汤，因以商有天下之号，后盘庚又改号曰殷。《诗 大明》篇兼称殷商。丹水自商县东南流注，历少习，守敬按：《左传 哀四年》杜《注》，少习，商县武关也。故郦氏下就少习、武关交互言之。出武关。应劭曰：秦之南关也，通南阳郡。守敬按：《汉书 高帝纪》应劭《注》文。《史记 始皇本纪 集解》引同。《史记 苏秦传》，秦四塞之国。《小学绀珠》，秦四关，东陕州函谷关，南商州武关，西凤翔府散关，北原州萧关。函谷关见《河水》四，散关见《渭水上》，萧关在今固原州东南，南原郡见《清水》篇。《春秋左传 哀公四年》，楚左司马使谓阴地之命大夫士蔑曰：晋、楚之盟，朱《笺》曰：之当作有。赵云：《左传》是晋楚有盟，朱欲改之字作有，然古人引书，多钞变其词，苟无害于义则可也。戴改作有。好恶同之，不然，将通于少习以听命者也。京相璠曰：楚通上洛阨道也。汉祖下析、郦，攻武关。《笺》曰：淅当作析。《史记》，高祖降析、郦，因袭攻武关，破之。戴改析，下同。析县见下，郦县见《湍水》篇。文颖曰：武关在析县西一百七十里，朱在作右，《笺》曰：谢云，疑作在。赵、戴改在。宏农界也。守敬按：《汉书 高帝纪 注》引文说上句，《史记 始皇本纪 集解》引全文。《括地志》，故武关在商洛县东九十里。在今商州东一百八十五里，武关山下，去内乡县一百七十里。丹水又东南流入臼口，历其戍下。守敬按：当在今商南县南。又东南，析水出析县西北，宏农卢氏县大蒿山。守敬按：卢氏县详《洛水注》。
  </div>
  <div class="pagination">
   <a href="水经注疏_page39.html">
    上一页
   </a>
   <span>
    ...
   </span>
   <a href="水经注疏_page35.html">
    35
   </a>
   <a href="水经注疏_page36.html">
    36
   </a>
   <a href="水经注疏_page37.html">
    37
   </a>
   <a href="水经注疏_page38.html">
    38
   </a>
   <a href="水经注疏_page39.html">
    39
   </a>
   <span class="current-page">
    40
   </span>
   <a href="水经注疏_page41.html">
    41
   </a>
   <a href="水经注疏_page42.html">
    42
   </a>
   <a href="水经注疏_page43.html">
    43
   </a>
   <a href="水经注疏_page44.html">
    44
   </a>
   <a href="水经注疏_page45.html">
    45
   </a>
   <span>
    ...
   </span>
   <a href="水经注疏_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
