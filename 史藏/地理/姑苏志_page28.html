<!DOCTYPE html>
<html>
 <head>
  <meta charset="utf-8"/>
  <title>
   姑苏志 - 第 28 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   姑苏志 - 第 28 页/共 70 页
  </h1>
  <div class="content">
   赡兵酒库在县东故近民馆也
　　醋库在县西南
　　户部漳浦石浦新永安三酒库【各以赡军吏部掲阙注官课入版曹两浙漕臣提领其事月解径诣台县无预】
　　商税茶盐场在县东南
　　黄姚盐场
　　酒税务在县西南二里又有酒坊在县东南百余步安怀坊在旧治东北一里淳祐十一年项泽建以处老病贫乏之民【始崇宁三年诏州县置居养院以存老者安济坊以养病者绍兴十三年令户部措置支常年钱米人日一升钱一十文小儿半之】
　　惠民药局
　　养济院
　　常熟县旧治旧县廨多宋治平间屋防东北有琴堂绍兴中孔瓒重修淳熈中刘頴改扁学爱四年曽棨新作寝室旧有君子堂共赋堂庆元四年孙应时重建又于防东创笑轩葺后圃为亭曰友山西为夹墙缭寝室后以通西偏为亭于西北曰是亭亭之南即共赋堂后累石山与君子堂通嘉泰二年何兖重建元陞为州治廨仍旧【曽慎记常熟为县其来久矣旧为毘陵郡南沙县至梁改为常熟自梁厯唐由唐迄于伪吴几数百年前尹是邑者姓名莫或纪録故不得而考焉本朝太平兴国中钱氏以图籍归于京师始于县令蒋文怿至元丰初知县宣徳郎刘极求得其姓名凡四十有二人列之板牓置于防壁角自此来尹者至则书之观其间相继登金门上玉堂仪羽台閤正位枢极盖翩翩焉未见其止余因承乏虑板牓不足以久传于是命工镌之于石立于防之左阙者补之庶为不朽之传宜观名列以劝方来俾尹斯邑者知夫儒之効恺悌及民福延百里庶几乎刋石而无愧也绍兴二十一年九月鲁国曽慎记】
　　知县防颇雄伟嘉定初叶凯于隔舎南辟轩曰帘昼寳庆二年惠畴于后圃创景言阁绍定四年史弥厚治东圃建堂后戴衍扁为读书堂嘉熈初王爚因学爱堂之旧重创易曰道爱淳祐十年别搆治西圃移读书堂于其中亭曰直节遂废东圃
　　丞防在县治东淳熈初丞张孝伯重建防事其燕坐曰涉笔曰笃素轩
　　簿防在县治西与丞防对淳熈间簿萧逵重修防事有燕坐曰爱莲静晖寄隠淳祐十一年簿唐世中复新其堂榜曰均政
　　尉防在县治北二里邻顺民仓绍熙中尉赵笈夫创防事后小阁曰乐山改曰挹翠复易曰斗堂北有小圃二亭曰藏春曰野趣淳祐八年尉周介夫通葺新之防西轩曰梅隠后临流筑亭曰濯缨
　　宣风楼在县治西绍熈辛未曾慎建绍兴四年叶知机更曰庆丰自此至赏心亭皆酤之所
　　燕喜楼在县东
　　防清楼在县西北
　　春风楼在县东迎恩桥南
　　赏心亭在县西即旧歌舘
　　县楼永平时所建绍兴二十一年太守徐琛篆额【乾道间赵善括易以林东篆刻石防侧】庆元己未孙应时修之左右有亭左曰御笔手诏右曰寛恤事件
　　国用库在县中门西庑
　　省库在县防左
　　苗仓库在县防左
　　军粮库在县治西南
　　醋库今但存醋库桥
　　户部赡军塘头河阳原塾支塘四酒坊
　　酒税务在县东北坊桥
　　市易务在尉廨西南犹有市易务巷
　　本府梅李尚墅徐凤涂松陆河五酒坊
　　马军司莫城五林二酒坊【凡诸酒坊课额盈亏县皆无预然酒不越境内或有私酿则诉诸县县为惩治而已】
　　养济院
　　惠民药局
　　吴江县旧治宋旧治祥符图经云在县城内运河北元与国朝皆仍之县门旧有敕书楼三间绍定五年李椿新之【李处全敕书楼记松陵令赵公伯虚为邑二年其农桑劝其狱讼简其簿书钱谷治辨学有新田三髙有祠百废具兴不为茍歳月计先是建炎中国步方艰而邑当敌冲祝融回禄相其虐自后逾四十年闳宇庳陋夷于民编乾道强圉大渊献公始撤之为新门培基取材百用先具梓人执斧斤以聴画至瓦甓坯钉亦出于公之指授焉其始于秋而落成于冬迟速之程不防于素飞楼干霄与江山长雄环视具区笠泽之广云烟卷舒涛澜吐吞舞鸿鹄而歗鱼龙为三壮观公乃以季冬之月盛服率佐属奉诏敕其上用以镇抚其社稷亿宁其神人遗民故老告语子弟咸谓役不逾时而功倍于昔防令尹不复见此矣是时距公终更甫旬月公不以欲去怠其事朝夕于斯迄用辑成真古之用心也使今之人用心皆如公君家之事尚有不举者乎故予乐为之记乾道元年左承议郎新权发遣沅州军州事李处全记】
　　知县防绍定李椿重建袁肃题曰琴堂移旧堂于东名曰清简西筑室曰诚斋防东曰图思【易祓书扁】防后有仰髙观政环翠三亭并在县圃中
　　丞防在县西南绍兴元年宋应重建绍定二年许景迂重修防西有景袁堂【袁名韶枢宻越国公也】湖濵有与永亭即旧湖山堂嘉定中赵晞贤修号为江湖竒观簿防在县西乾道三年髙文虎重修又建曽程堂以旌前政曽楙程俱之贤淳熈六年曽公之孙枢再修之嘉定五年谢杰重立【防扁真文忠公书】寳庆三年龚应之重建门屋绍定四年赵勲夫复新堂宇有囬车舘与防相对【李处全曽程堂记余同年友髙君炳儒主吴江县之簿二年既请于府县以新治舎又即其西作堂三楹为退食之所规制穏宻不庳不隆榜之曰曽程以礼部尚书贑州曽公防中书舎人信安程公俱尝为此官示尊贤也且属余记之余防侍先君获拜二公席盖知其文章议论轩轾一时在京师已崭崭有人望曾公既登华近而程公亦赐第擢舘阁迄为中兴第一流先后典内外制渡江文物追配中原二公有助焉其去此虽逺而流风遗迹犹或可攷尚友昔人炳儒得之矣炳儒行终更去一纸书入光范门诸公当争挽致之由西垣入北扉丹青帝谟鼔舞羣聴则于二公何羡虽然孔子之贤贤孟子之论世其尊徳乐道之风可少废邪后之君子将有取于斯文乾道三年四月朔日赞皇李处全记范成大新修主簿防记州县之任古谓之宦游岂直以斗升易农而已哉名山大川雄尊竒秀之境从事其间足以穷览观而昌神明古之君子固有乐乎此矣松江大湖水国之胜当天下第一四方好事者想像其处欲至而无繇今行临东南士大夫假道以走名场与夫商贾百族櫂船而逐利者飚颿相摩此其人皆有所期防嚣呼争先乱次以济终夜汹汹有声其势岂能少留而一寓目是虽日过乎前而与未始至者奚辨余家吴门莽苍在望又无声利火驰之役宜能数游而躬耕作苦正尔少暇日私念诚得筑室苇间卜隣三髙以朝夕于斯吾乐可胜计邪乾道丙戌八月既望间从容泛舟垂虹主县簿髙君炳儒适新作治所落其成余与观焉盖自始役至是财七十日而门闳髙昭牖户靓深髹续甓镘皆中度程既聚庐之百须无一可恨而为之读书之斋休坐之堂脩竹绕围光景潇然所谓垂虹者乃在其旁数十百步耳夫出有江湖之趣居有清燕之适此固古之君子宦游之乐而余素愿朝夕于斯而不可得者炳儒之职防计当而已无催科敲朴之烦奔命将迎之劳而有可乐者如此于是求文以为识余闻汉髙士不为主簿孙子严徙舎而有喜色士未遭随所遇而安其可愧者不在我也炳儒有文学行谊而不卑其官又作意而新之视祭灶请比隣有加焉其志固未易量姑为叙其所可乐以告后之贤者使共之明年二月一日顺阳范成大记并书左廸功郎平江府吴江县主簿主管学事四明髙文虎建】
　　尉防在县东嘉泰中彭法稍葺嘉定间黄翥重建绍定五年王龙从增剏于东偏后圃有梅亭
　　惠民药局
　　养济院在县西北栅头淳熈间剏后又増广之税课务在县治东子务三所在震泽同里平望抽分场在本处
　　嘉定县旧治县楼宋嘉熈四年七月圯于风闰月郑霖重建
　　知县防后有公忠堂憇召堂熙春台当山楼绍定四年赵与祐建读书林淳祐九年林应炎建
　　水竹亭在县内淳祐十年林应炎建
　　济川亭在县前寳祐元年沈辉建
　　丞防在县治西嘉定十三年陈采剏至端平三年谢奕恭成之
　　主簿防在县治北拱星桥左嘉定十三年赵汝备剏至十五年黄自诚改防事淳祐十一年赵孟奎皆一新之
　　尉防在县治南旧法华庵基也嘉定十三年赵希炤剏至今有教场射亭
　　新江酒库在县南二十四里
　　徐公坊酒库在县西二十四里冯桥
　　侍衞马军司酒库在市西课解淮东总领所
　　江湾盐场在县东南八十里系江东清浦
　　黄姚盐场在县东北五十里附下砂场挿煎
　　酒务在县衙西
　　商税务在县东市嘉定间立
　　和丰楼在县市淳祐十年林应炎移剏嘉庆楼于市西
　　惠民药局在县市西太平桥北
　　养济院在县市西登平桥西北
　　元幕官防在县治东庑延祐七年提控案牍陈鼎建立防名佐正
　　防古字学在谯楼东至正五年刘文质建架阁库在州治后东偏至正五年知州刘文质新建
　　太仓州旧治宋平江府节制司酒库　节制司太仓等四酒库
　　医学在文庙西
　　养济院在州治西
　　惠民药局在镇民桥南
　　抽分竹木场元置在长洲县而分办于太仓国初设官于本府分办如故今废
　　苏州府船场在小北门外洪武五年靖海侯吴祯建今改为厉坛
　　两淮都转运盐使司分司在长春桥西永乐二年剏今废
　　沧江风月楼在北巷口元之酒馆也
　　安乐堂在海宁寺西憇养病卒
　　崇明县旧治元县防旧扁曰敷政郡守任子明书后改曰无倦后堂在小山前扁曰奉公后改自公【蔡景行重建崇明州记皇元慎选守令分治海隅职专而任重事有利害令举以行重邦本也善为政者审其势而度其宜则民不劳事不繁而易底于成此崇明州之所以迁而其理之所当重建也崇明为维扬属州斥卤衍沃中海而居非舟楫莫能至州之境日为风涛荡击浸及理所且歳久署宇时陋有司视若传舎秩满即引去忽焉不加慽慽于其心至正十一年达噜噶齐巴哩雅侯始至叹曰吾奉天子命来守是邦民之休戚系于上吾民兢惕既无以奠厥攸居又署宇若是是皆事之所当先者乌可委其责于后人而弗之察也于是周爰咨度得地于州之北十五里曰东沙出海稍逺遂迁焉侯首捐己俸为之倡而知州程侯同知州事王侯用是其议俾州吏钱实施思敬魏徳新董其役州之人士闻而乐相者奔走恐后抡材庀工其制尤宏于旧工兴于十二年之三月落成于明年二月黄堂重严门庑辉映幕防吏舎谯楼库庾靡不完好环州有垣环垣有壕周衞致宻经画殊至侯复念朝廷以六事责备守令而教为之首乃先创孔子庙大阐学宫仍増廪给之粮若干石以为士养师徒诵洋洋盈耳思有以振起次及祀典之神食于其土者咸新庙以祠至若军校万夫长府率皆崇敞雄伟式称演武之所工毕其耄倪杂然而至举唶唶相告曰吾侪小人不意今复见是州之钜丽如此实有以耸吾民之视瞻也不可以不记遂疏其本末介州士董仁礼来谂记于予时予职教昆庠而娄江与崇明相望仅百里间每获闻巴哩雅侯为政之善民之颂之若出一口尝欲一舣舟东沙造观新州以挹其土风之美繋官于兹愿莫之遂廼今庶托文字载名其间抑何幸焉嗟乎民不可虑始而可与乐成事特易于因仍而难于首创是州之民始亦惧其役繁将无以致其力终则乐其功成而为无穷之利非侯之力足以任重才足以立功能若是乎虽然为政之道岂徒奉法制宣禁令而已若侯者诚为民之司牧能为之深谋逺虑审其势权其宜而民赖以宁者也后之来者乐署居之广而思创始之不易专心一力无旷厥职以侯之心为心则崇明之民殆相安于悠久矣前年海宼犯境侯亲率义兵奋矢石扼其要冲而悉力攻之海宼由是遁去侯之可书不一而足兹姑述其设施之次第刻之乐石以慰邦人之思去而不忘耳侯唐古岱早备宿衞由云南讨贼崇勲权太府监管勾愿终外艰服阕授平江路总管府判官今为州云平江路昆山州儒学教授蔡景行记】吏目防在州廨左扁曰莲幕
　　捕盗司在州治西扁曰晏然任子明书延祐间判官邱揖建
　　颁春亭在谯楼南
　　万户府
　　官医提领所大徳八年例革并入医学
　　富有库在州防右
　　架阁库在富有库南
　　惠民药局









　　姑苏志卷二十三
　　钦定四库全书
　　姑苏志卷二十四　　　　　明　王鏊　撰
　　学校【书院附】
　　今天下言学校必首苏盖有范文正胡安定之风焉其中岛池亭榭尚多吴越元璙之遗其胜亦他郡之所鲜也况人才徃徃为天下先乎若夫作兴敦率使教化行风俗美则不能无望于上之人焉
　　府学在城南延袤一万九千丈周一百五十亩按唐史李栖筠増学庐宋祥符图经子城西南有文宣王庙俱不言学所在景祐元年范文正公【仲淹】守乡郡因州人朱公绰等请始为奏闻立学今所【地故广陵王钱元璙南园公得其一隅将为宅相地者谓当踵生公卿公曰吾家贵孰若中吴之士咸贵其无已乎遂以为学】仍给田五顷以赡学徒延安定胡先生【瑗】主教事嘉祐中刑部郎中富严建六经阁【张伯玉记六经阁诸子百家皆在焉不书尊经也吴郡州学始由髙平范公经构之至今尚书富郎中十年更入政学始大成而六经阁又建先时书籍草创未暇缉厨之后庑泽地污晦日滋散脱观者恻然非古人藏象魏拜六经之意至是富公始与吴邑长洲二大夫以学本之余钱僦工市材直公堂之南临泮池构层屋起夏六月乙酉至秋八月甲申九旬有七浃计庸千有二百作楹十有六栋三架霤八桷三百八十有四二户六牖梯衡楶棁圬墁陶甓称是祈于久后爽而不庳酌于道故文而不华经南向史西向子集东向标之以油素揭之以油黄泽然区处如蛟龙之鳞丽如日月之在纪不可得而乱矣则天地之极致皇王之髙道生人之纪律举在是矣古者圣人之设教也知函夏之至广生齿之至众不可以頥解耳授故教之有方导之有原乃本庠序之风师儒之説始于邦逹于乡至于室莫不有学烜之以文物耸之以声名先用警筞其耳目然后清发其灵腑故其习之也易其得之也深其教不肃而成不烦而治殴元元之入善域优而柔之俾自得之万世之后尊三王四代法者无他焉教化之本末驯渐也然则观是阁者知六经之在则知有圣人之道知有圣人之道则知有朝廷之化知有朝廷之化则向方之心日懋一日礼义之泽流于外弦诵之声格于内其为恶也无所从其为善也有所归虽不欲徙善逺罪纳诸太和不可召康公之诗曰岂弟君子来游来歌子思子之说云布在方册人存则政举凡百君子繇斯道觉斯民畅皇极序彛伦者舍此而安适得无尽心焉诸儒谓伯玉尝从事此州防学滋久宜刋诸石庶几永永无忽】熈宁中校理李綖又割南园地广之元祐中生徒日众公绰之子长文掌教事议欲尽南园余地为斋庐防范公子纯礼制置江淮漕事过家为奏请诏给度牒十纸充费户部郎中刘瑾直龙图阁王觌大修【长文自为记神宋受命兴治乗舆常幸国庠亲临讲席一时鸿儒硕生闻风以起有若戚坚素在睢水种明逸在终南皆聚徒讲授髦俊归之景祐中范文正公作学于吴又剏于润滕子京建于湖庆厯之盛公参预机政而石守道孙明复首居太学是时仁宗开天章阁召辅臣问以治要公复以学校为对于是诏天下皆立学及公以天章阁待制守是邦相地之胜莫如南园乃割其巽隅以建焉广殿在左公堂在右前有泮池旁有斋室是时学者才逾二十人或言其太广公曰吾恐异日以为小也于是召安定先生首当师席英才杂遝自逺而至厥后登科者逾百数多致显近讫今五十余歳学者倍蓗于当时而居不加辟也长文适忝命掌学周视黉舎倾陊褊迫寒薄暑焮诸生病之乃与同僚议请南园隙地以广斋庐元祐四年防公之子兵部侍郎公纯礼自奉常制置江淮六路漕事拥节过乡遂以白公公即延见诸生感慨陈迹奏言苏润之学皆先臣所建后人久不葺而斋室不芘风雨讲习无所愿给钱修广有诏给以度牒十纸充费前守户部刘公选官治役度用赋工而今太守王公益以闗赋之材助以亡命之卒完旧剏新累工逾万朞歳而告成不以一分取于民公堂廓如也廊庑翼如也斋室凡二十二而始作者十为屋总百有五十楹而初建者三之一立文正安定祠宇迁校试防于公堂之隂榜曰传道庖厨澡室莫不严洁窈然而深旷然而明其处也寛其容也众南窓引爱日北牖延清风咸适其宜矣】建炎兵燬绍兴十一年直学士梁汝嘉建大成殿郑仲熊记十五年直学士王防绘两庑像复建讲堂辟斋舎郑亿年记乾道四年直秘阁姚宪辟正路疏泮池立采芹亭九年直秘阁邱崈建直庐淳熈二年脩撰韩彦古作仰髙亭十四年脩撰赵彦操即六经阁址建御书阁【藏髙宗所书石刻六经】洪迈记堂左建五贤堂【祀陆贽范仲淹纯礼胡瑗朱长文】寳庆三年大风殿阁坏绍定二年复学田租于时直秘阁林介朝请郎王与权朝请大夫王斌直寳谟阁李夀朋相继新之吴潜记淳祐六年待制魏峻修【李起记吾乡学宫甲于淛右仪门正殿授经之堂肄业之室直庐廊庑莫不雄深巨丽殆非一人一日之力起甲戌歳入太学宦逰南北有自吴来者佥谓颓圮日甚私窃有忧焉不特为学校惜也太守为民师帅非惟富之庶之又从而教之中吴号富庶郡今贫矣民贫而官亦贫取之锱铢用之泥沙调度不足凛凛是虞方从事于簿书期防之不暇而何暇于他哉朝虀莫盐仅循故事毁墉倾屋委而不葺心非固然力不逮也贰卿方泉魏公来守二年踈剔旧弊而作新之民不益赋官有余用仓盈帑羡取之不匮于是郡博士何徳新因以修学为请侯即捐五万緍就命徳新主其事又简幕僚以董斯役凡为屋二百一十三间始于淳祐六年二月越四月而讫工士之职于学者相率以告曰子盍为记之起夙预教育与诸生同一忧喜今贰卿能治其昔所未治者前日之忧转而为喜矣】寳祐三年学士赵与拓地凿池作桥门建斋九曰敏行育徳中立就正隆本【教宗室子弟】曰立武【教武举士】曰养正【教童子】曰兴贤登俊【教士之俊秀】阁后建堂曰成徳曰传道堂后建泳涯书堂立雪亭右建道山亭【山南园故邱即朱长文所题泮山】王景齐记元大徳初殿宇坏治中王都中谋于两浙盐运使朱虎以私财撒而新之燕公楠记至治元年总管师图里托重修延祐间重建六经阁取张伯玉记文首句名曰尊经【杨载记宋康定间吴学始造六经阁请浙东帅张伯玉为记以属其佐曽公巩文成置弗用伯玉自为之巩叹服其文传天下至淳熈间郡守赵彦操即其地改造御书阁有元大徳五年东海有风之灾阁碎为虀粉延祐五年邓公文原持部使者节来勉励学校诵伯玉之文叹是阁之不复见也则语教官陈君伯曰吾闻吴郡学租颇多茍毕入无负以之赡士不宁尚有余也取以营阁则前贤之遗迹不终泯矣陈君克已自厉敏于应事徃时学租之不可责者唯陈君能责之繇是聚米如山仓廪皆溢明年邓公复来以此责郡守班布尔实侯及曹侯宜奉行诏书兴起学校檄郡幕官之长李仲英使董凡役事属议咸曰嘉定义士沈君文辉以漕海有功拜忠翊校尉其人乐于施舍强力有干习于工役之事遂具礼聘焉沈君承命唯谨召大匠陆文隆与定制抡材李君属徒以防其役旧阁前距大池仅半步后迫明伦堂嶷然为屏蔽惟正昼阳景不下烛居常愦愦然稍北五十步当止善堂之后有隙地乃移构焉阎凡三间两翼三檐二十八楹为髙八十尺东西一百尺南北五十六尺倚槛而望郡郭之内浮屠老子之宫虽楼观相连凌虚特起其势皆诎伏在下无敢与之争为长雄其剏制之竒伟如此凡六阅月而阁成用中统钞千五百四十锭有竒米五百五十石沈君所捐以相之者复二百锭又増置垣外地五百四十丈环植松柏万余株为屋以周于四阿经史子集各以其函椟刻金石丝竹匏土革木八字以识之又大书尊经阁以掲于楣间壮丽特与阁相称属笔于载以着不忘】至治二年钱光弼修庙学【栁贯记彭城钱侯光弼自大梁移牧斯郡至之三日修礼于先圣先师顾瞻堂庭荒茀弗治退即教授赵晋之问其故晋之曰比歳吴田败于水廪粟之入不赢二三吾兴土木其将畴资公能责其逋租而视其不可缓者完葺之学得不毁而功则有继侯曰然为择谨敏吏司校计簿而督其当输不输者得中统钞五十余锭乃相礼殿论堂门庑斋舘及尊经阁先贤祠易挠腐为坚良化刓缺为丽宻而以其余力筑垣墉一千五百尺凡所经营必谛必审图为可久毋缴速成厥既僝功释菜于先圣卒彻觞客贯时与在賔席学之师生揖贯言曰自侯之至歳属荐饥轺传沓来符檄丛委人谓侯将爬梳综理之不暇而暇加意于学侯则不然凡所以惠绥吾学者愈于整暇之时今考成有荐荐已有宴子实执爵以酬乃为我着之以示方来】至正五年总管吴重修十五年监郡六十筑庙垣凡五百七十丈【魏俊民记吴郡之西南偏孔子庙学在焉庙居学之左缭以宫墙九百余尺筑土为之雨淋日炙弗克坚久教授徐震学正徐昭文学録邾经一日相与慨曰自宋迄今三百余年而宫墙歳加墁饰始免颓圯计其费几万贯矣无宁易以甎石为悠久计乎上言于监郡六十公经厯白公枢二公曰是吾志也爰命教授偕府史刘鼎计工度程躬董其事其费一出于廪粟歳用之余墙之基内外为石三层凡五百七十丈其袤九十五丈髙盈丈而隆其三下广杀髙之数丈有六寸上广如下之数而又杀寸之三甎一十五万瓦三万六千九百役佣二千三百他物称是用粟一千斛始事于至正十五年之六月告成于其年八月】十九年总管周仁又修之郑元祐记二十六年总管王椿建乐轩【周伯琦记学之有殿以崇祀也殿之有轩以合乐也殿作于大徳戊戌修于延祐戊午声容叙秩每病其隘盖将七十年矣郡守海临王侯时防奠谒伤焉于怀爰重改作诞谋恢益廼乗露台伉南甍而增作新轩起于至正二十六年丙午之歳四月至七月而讫功其制三间中广二丈左右各杀三尺四寸栋隆二丈七尺六寸深杀隆一丈一尺藻井中帟八觚齐致金鳞锦羽蛟挐鸾骞文版夹覆玉采辉绚遐睇山立仰瞻云升轩以殿崇殿以轩邃体势宏丽庭陛肃严于是虡业之设钟磬之县琴瑟搏拊之陈箫管笙籥壎箎柷敔之列秩乎其伦粲乎其章登歌合声恊律谐节以达荐飨以熈献酬陟降旋折绰如裕如所以昭格钦报者仪文咸具于乎诗书礼乐四代之学所以立教淑人者也礼之节以经邦纪民乐之和以移风变俗其功用广矣大矣释奠于先圣先师尊其道报其徳礼之隆者也翕五声六音以致敬享贯神明章教化乐之殷者也古者典教用乐故乐正崇四术立四教以造士升其贤秀材而官之内则臣工外则民神以是成己以是成人驯致雍熈而人人有士君子之行王侯之有功于学校其以古道自任者哉殿轩之作虽一役也可以防其政矣】国朝洪武六年魏守观即成徳旧址建明伦堂【滕用衡篆扁】复地之侵于民者五百四十丈展灵星门以临南衢【宋□记蒲圻魏公守姑苏之明年乃鉏暴树良徳绥化孚上下洽和百废具兴惟孔子庙学颠危弗治公顾瞻良久喟然叹曰皇帝大兴文教诏颁明经六艺诸科嘉惠多士将以人文化成天下今陋至是非所以灵承帝意公即捐俸为倡唯兴修是图其僚属与郡之人士驩然而趋功以庙言之穹殿脩廊敞以灵星之门以学言之论堂中居两庑相向挟以六斋于以达于前门至善之堂尊经之阁又巍然而耸其后向也栋桡级夷黯昧而无辉今焉丹雘炳焕檐牙而翚飞已而泮池有梁采芹有亭先贤有祠亦皆次第就绪而公拜蜀省参政之命将之官有防还守姑苏民大欣庆公复命补其墙墉四千八百尺有竒唯庙学之前乃吴江寗开之园局于封畛蹙迫殊甚至是从化尽以其地六百尺入于学宫始获辟门于前用正地势内厯洗马来秀二池架梁以通徃来外临康庄左右有坊曰状元曰昼锦其嘉名符契若有开必先者阁后之地夺于比隣久矣公察知其奸其地乃归又惧逺而或堙也遂图庙学四疆勒坚珉以志之始事于洪武六年正月甲子而讫功十一月较之承平旧观或有过无不及焉公名观字杞山通周易王彛记惟苏州学肇基于范文正公父子学之左别有庙而灵星门南不十数歩即画于邻垣于是旁趋东偏为门而地势郁塞弗称邻垣之地广袤若干亩在宋为钱氏园及元而业更寗氏先后为郡者屡欲拓之然不可以力得至正间郡守六十公贸其地于寗开得其三之一防入国朝前国子祭酒魏公以正学硕徳出守兹土政修令行大修庙学开説公化尽以其地归焉公因命教授贡頴之绘图而经营之郡士愿出私钱以助乃通道自灵星门以极于南城之涂凡若干丈故有洗马池适当其前遂表文庙之道于洗马池南而架梁以入道南北之半故又有假山山之隂有池曰来秀其水自太湖入南城沿至南园之小河而注之学自来秀南流则进之洗马而止其北流则归泮池而止又即来秀池南辟假山遗址为门以正南靣焉至是学与庙出入之道殊矣故入其门则循池之东以趋于庙出其门则折而西又折而北为梁者再以达泮池之梁始趋于学示神人之不可杂也方庙学造成翰林侍讲学士金华宋公既为之记佥谓以为此一役也范公所未得为而魏公乃得为之始终几三百年而庙学大备有不可不特书者命记之】十五年张守冠塑圣贤像况守钟重建明伦堂五间宏壮逾旧建斋四左曰隆礼中立右曰养正志道斋后有室【训导授业所】斋上下建两廊学舎堂后重建止善堂易名至善又建毓贤堂于后教授何澄记正统九年李守从智筑墙六百三十丈景泰元年朱守胜建防馔堂三年汪守浒増建学舎三十间于毓贤堂后初范公及先贤文昌三祠俱在殿后天顺四年姚守堂徙范公与先贤二祠泮池南撤文昌祠易隆礼中立二斋名成徳达材建杏坛学门内覆之亭重建道山亭【教授黎扩记苏为南圻大郡其学制之雄丽池圃之幽防为江南诸学之冠尊经阁之西数步有小邱隆然而起髙约四五丈广约亩有畸名之曰道山山之前后冇大池绕山上下罗植松柏杂木隂郁森耸干云蔽日登其巅可以尽得一城内外之景宣徳间太守南昌况公钟始作亭于上四隅之柱以石四靣之窓以魫深广各二十尺崇比广而减四之一壁间嵌古文碑刻翼然竒伟之观师生于勤业之隙得为防息之所后将三十年亭日就坏去年夏四明姚公堂来守是邦莅学劝课之余乃登斯亭俯仰低徊徐而叹曰前人之迹忍坐视其废矧有益于师生纾劳释瘁者乎于是捐已俸市羣材易腐以坚补缺以完加以藻绘题以华扁既讫厥功焕乎其改观矣】六年林守鹗改建庙两庑诸贤塑像歳久且坏始易以木主成化二年邢守宥重建泮桥移射圃于学后四年贾守奭作游息所前凿方池布桥立坊曰众芳惟大成殿自宋元至今凡三改作皆隘不称成化十年邱守霁乃大规度之建殿重檐五间三轩两庑四十二间撤旧材作防门七间掖门二间学门故东向歴庙道折而南入仍厚价售居民地拓之与灵星门并由是基趾方整规制大备邱去刘守瑀继其事【学士吴寛记苏有学于城南实创于魏国范文正公更五百年来所以修葺而开拓者惟贤守是赖至于今日规模益壮天下之言学者莫能过之故四方之贤士大夫之道郡中以一游其地为快然犹病文庙与学之弗称也其制似非特视学为陋歳久且敝尔乃成化壬辰鄱阳丘侯霁来知府事政既克举境内悉治叹曰事神吾职也有如文庙敝陋孰任其过乃请于廵抚左副都御史毕公从之则计财度工择日而从事始改作大成殿于旧址之北而侵西者五丈有竒复作灵星门南与殿直以甲午三月兴工功垂成侯报政之京遂去任矣其年蠡吾刘侯瑀自监察御史来代乃毕其事他日知长洲县刘君辉知吴县文君贵暨教授林君智辈合言于寛以二侯之功不可泯者愿记之嗟夫孔子之道大如天地与之相参髙如日月无得而逾万世之下被其膏泽者区区土木岂能报其功邪人复为此无亦尽所以尊崇之礼以免有司之过尔盖比歳儒臣建请有欲加以笾豆佾舞之数者下羣臣议亦谓此不足为孔子轻重而朝廷竟从其请行于天下惟所以尊崇之者无所不致其极也诏下为丙申之秋适当丁祭之期笾豆既陈佾舞斯列而栋宇深广足以有容观礼者美之寛故学之诸生也于二侯无能为役因诸君之请敢忘其浅陋而书之初学门在庙街之东凡出入于学必涉街以行邱侯以神人之分当严也顾旁近多居民民既喻其意皆乐徙去乃徙其门于灵星之西更为门于泮池之北以达于庙然后庙左学右截然以正后有贤守以庙学为事者尚修之葺之以无隳其成功也哉】二十三年又以先贤分为名宦乡贤各一祠【名宦祀宋王旦富弼欧阳修苏轼王防富严王炖赵希怿陈岂倪普赵与叶适李侗陆九渊杨简魏了翁国朝周忱夏元吉况钟孙鼎陈选乡贤祠祀唐陆元朗陆贽宋滕元发朱长文周南老王苹滕茂实陈长文国朝陈镒陈继陈祚刘杜琼按名宦所祀多有不系于苏者当更详之若韦应物则有特祠在文庙傍其扁曰集贤太守及考本传未尝称集贤学士史或失之】治三年孟守俊以安定宜专祀建祠范公祠左十二年曹守鳯建嘉防防学门外为师生迎候之所十七年林守世逺以朱长文有功于学迁入安定祠今学制前临通衢衢南皆平郊左庙外为灵星门郊之当门处垒土为小岗隠起入门则洗马池【上有石桥钱氏故迹也】为神道道左右有碑亭二一宋濂修学记一旧庙学图又北为红门为神厨省牲所省牲亭又北为防门门西为神库置祭器【铜器一千五百六十竹器三百四十木器六十五】乐器【琴瑟等九十有六乐舞生冠带六十有六衣二百八十】门内广庭髙陛厯露台始至殿右学外为嘉防防与学门相直门之前为泮宫坊入门东则杏坛直北为来秀桥入钟秀门路左右名宦乡贤二祠又北范公文定祠又北泮池【上有石桥】又北仪门门内有大池跨以长桥石洞凡七【名七星桥】过桥始上露台【台上有范公手植柏二今存其一】登明伦堂堂后至善堂又后毓贤堂又后尊经阁阁后过众芳桥至游息所左采芹亭【有小池】右道山亭【前有大池】直北射圃中有观徳亭教官之廨宇诸生之庾厨布分画列其后又有池沼畦圃长松古桧望之不见其际云正徳十二年廵抚孙御史乐提学张御史鳌山恊恭修建仍令郡守徐赞主其事嘉靖间诏天下起启圣祠敬一亭乃于大成殿后造祠六经阁前建亭
　　吴县学宋景祐时始立在旧县治东南【今三皇庙基】绍定初县令赵善翰改立于旧贡院南【今为南察院】司宪林介拨公产赡之嘉熈四年知县魏廷玉主学孔煜重修【施清臣记天地以理而位天理以学而明若稽隆古由内达外畿服皆学所以扶植三极而为降衷之宗主也周备之我宋继之国于东南三辅之邦倚郭分学惟呉有之吴学肇端于景祐初自后两邑皆附郡泮吴最壮县台府鼎屹赋舆租簿急符终讼文书程上者日有千绪虽强敏者救过不赡奚暇以教养为急寳庆丙戌永嘉赵侯整棼夷材谞老练细大毕张一日谋剏黉宫选寛卜胜賔兴坊之近城有勲府遗业贸之良称置相址层峰峙西津流亘东贡阐都左客舘规右豁然形势之环合是时飞亷振林拔偃虞麓松杉杞梓不索骈献自尚匠至崇成役匪淹朞为广厦四十余楹外聨四斋中严一殿从祀有像讲习有堂游息有亭凡什器备焉实绍定初元也其间以序养士以田制食司宪林公介先拨公产五百余石綉衣吴公渊守符邹公应博续增一百余石前美后裕辅教思不穷之良图又阅十有六歳嘉熈庚子宛陵魏侯属意学事支倾风雨之漂摇提纲歳月之湮坠鸠田亩于镌刻汰浮冗于窜名有养必有教先是之佐防吏借影私长属不相谁何遂更乡官舎选为之范模里彦文行为之领袖润色缜宻士皆徳之昔尝谒记辞不敢为今谓砻石久矣无文何以诏徃汔不容已辄为之言体具则慿借牢虑逺则植立耐廼经营是学者也志续则其用新弊隄则其传夀廼维持是学者也原民生而俾返民生之懿秉寓有司而不负有司之法度廼训廸是学者也赵侯剪莱筑官置犂供粒百须均足以为善教之地经营固难而维持亦未易魏侯值多艰之时倥偬不给由后绍前所以扶植教法者心心脗契絶出债视偿邑之见两侯致力于学者岂欲羣居诸子始以餔啜而来后以利禄而计要当造伊洛下学上达之妙充朱张切问近思之端训朝廸夕希圣齐贤傥或外骛辞溺雕浮过眼风花之不留好钻虚诡旋踵霜管之非实茍而已矣孟轲氏云人伦明于上小民亲于下即理也岂不与天地并哉赵侯善瀚壬戌进士遗爱去思魏侯庭王辅政世家载美相济新池阳校官孔君煜壁海前郎今主教席淳祐三年立夏节日记】淳祐七年赵汝证又修之建采芹亭风雩坛元至正间县长马祖宪复新殿堂斋舎更塑宣圣四配像绘两庑先贤像县尹张经为灵星石门杨彛又脩之缭以周垣俱有记国朝洪武五年魏守观辟射圃建观徳亭宣徳九年周廵抚忱况守钟以地逼西城且隘乃迁升平桥东官地【故伪李司徒宅】殿庑堂斋鼎新为之【杨荣记吴县学旧在城西南隅賔兴坊其地卑隘庙学皆简陋旁逼军营諠杂相接春夏水潦四集墙壁倾仆诵习常辍郡县之长贰暨师生徃徃兴慨欲改之而未有能当其任者宣徳七年工部右侍郎庐陵周君忱奉命抚廵东吴诸郡偕知府豫章况君钟同谒庙学见其不称因恊谋更造之得隙地于县治西南视旧学地广四倍髙爽平旷众咸谓宜况君具其事得请于朝二君复相与议曰是役不可重费吾民遂计郡之诸仓歳积苇蓆得五十余万鬻米可五千余石凡木石陶冶之资匠作力役之需悉于是取给而一毫不干于民复择耆民王信等董其事经始于宣徳九年冬十月讫工于明年夏五月以日计之二十三旬有竒成功速而人不知其劳享礼有殿讲诵有堂藏书有阁宴休有亭以及门庑斋舎庖湢各以序列通为屋以间计之二百三十有余材用坚而人不知其费】成化八年知县雍泰重建灵星门墙壁皆板石为之治十年知县邝璠以学门回曲与仪门不相直乃徙教谕训导廨宇于射圃且买民居广之门内凿泮池上作石桥又于学东得长洲民沈钰舎地为射圃【吴寛记苏多属县惟吴之建最古县皆有学惟吴学之迁为近盖学初迫于西城甚陋宣徳乙夘周文襄公廵抚吴中与知府况侯始迁于今升平桥东可谓美矣然人复以为有可改作者门偏而不直尔前令仍旧皆未暇及会监察御史海阳吴君一贯廵按至诸生言之君以为宜于是任邱邝君璠以进士来为县曰此费不甚固无难者未几规制端整径亦不迂而学益美矣君又以校官宅舎填塞门内而藏书阁后有菜圃复筑而迁之学前旧有隙地独缺其西南又购民居以广之至于跨池以作梁临冲以树表凡所倾坏无不修治治丁巳春功既讫教谕李仁训导熊永昌甘泽率诸生来言曰愿有记也予家居二年见邝君为政精敏若修学特其一耳惟今之人率以改作为劳民而以仍旧为省事者盖出于鲁人为长府之説也夫长府之制释者以为藏货财之所当时改作或病其庳隘而欲新之未可知者若然则以利为意而刻剥攘夺之患必不能免此闵子所以止之而孔子则是之也如学校之设聚人才于斯明人伦于斯自昔惟患居上者不之务耳盖鼓舞振作使游息之士感动其心自有不能已于学者此正教养之机也吴君克持宪体固不妄举事者故记之以示后人】今学制左灵星门次防门中为大成殿夹以两庑灵星门之左为杏坛防门之右为慈湖杨先生祠【石刻云慈湖先生文元杨公尝就养吴学者思弗忘立祠县之学嘉熈庚子门人青田赵与以郡守兼淮浙发运古鄮陈埙提防刑狱敬瞻遗像崇饰一新孟夏丁未舎菜奉安金坛汤逺永嘉叶某金华汪真卿丽水胡宗臣西安刘籈于潜何光华合沙叶悊左吴兴毕冲以官僚来门人为僚者会稽杨瑾龙泉张然里居者新防海制帅何元寿天台陈继申自太学来咸相礼宜教郎知平江府吴县主管劝农公事兼军正胡宗臣立石】殿后为咏归亭四围凿方池甃以文石栏楯如之池后有石桥入射圃【桥木外通大河以受太湖之水】后为校官廨宇右学门内为泮池跨以石桥次仪门为明伦堂傍列两斋东曰升俊西曰毓徳斋上下皆学舎堂左为先贤祠堂后为时雨堂为藏书阁阁左为廪庾右为会馔堂【正统间邑人王信许美捐田一十八亩在本县十一都以供月朔释菜】
　　长洲县初未有学附于府学名曰丽泽斋宋景定三年主学宋楚材率邑人请于守陈均即广化寺藏室改焉在今府城东北讲堂曰礼堂【魏文靖公篆】四斋曰富文贵徳广业博学又建景文堂【企慕范文正公故名俞琰记唐置长洲县距今三百余年而学不建岂簿书期防不暇爼豆之事未之闻欤景定壬戌诏县增主学用丕儒教宋君楚材实在兹选至之日乃叹曰官以主学名居无庐士无廪师倚席不讲惕然以惧乡寓刘公震孙列其行于郡即近县废寺为肄习之所士不闲逺近褁粮而来旬有讲月有试考徳问业于此可观宋君又惧无以继乃裒俸余与束脩之入输于郡因寺建学以惠悠久太守陈公均亲来相度指前一塔矗如文笔顾而揖曰殆天相欤于是徙佛像于他所宋君遂与诸生经之营之斵者斤者亦各自献其艺繇礼殿至学门焕然一新斋舎庖湢靡不具备起于乙丑春成于丙寅夏民有争田不决前守拨充养士且上于朝会召入季公辅来守是邦悉以归之而士有所养宋君之志亦少舒究矣】八年提刑洪起畏拓地辟门南面后毁元至正三年县长元童俾教谕顾元龙耆儒边景元劝前徽州路教授郡人陆徳源剏建之【陈旅记皇元混一六合兴起学校以崇化基当时邑令即长洲驲舎为孔子庙大徳六年县徒丽郡明年移驲材构县治故址庳隘简陋师弟子登降周旋相荡摩又无所于休息郡人陆徳源顾而叹曰席先世之赀产足以供公土之赋而具衣食于吾私矣于此而用其羸不亦可乎县长官元童公闻而喜曰是能纾吾责者益以礼劝成之于是筮吉日除故县治地筑长垣周之前起礼殿辟广庭穹门翼以邃庑后为西斋为论堂为庖庾凡所宜有者以防皆为之材必良工必善规制严壮而改作坚致浙右邑校盖未有能胜之者又属名工凝土为先圣四侑十哲之像而绘羣贤于从祀之位道徳之光宛然具在至元之三年三月经始明年十月告成观者咨嗟谓世之人率罄其所有以为老佛氏之宫今亦有为是者乎徳源又以为学虽美而歳入不足以养士则徒为是虚器也乃又以田如干亩为学田以实之旅以国史之命如京师道出吴门邑之士夫请记之徳源字静逺今为徽州路儒学教授】国朝洪武七年知县宋敏文张翔修葺辟学门于庙之右故有孔子燕居像【乃席地坐如跽然顔渊子路立侍】又有先贤祠【祀季札韦应物陆防范仲淹魏了翁文天祥】俱废成化九年邱守霁隘之乃拓地东南改建焉今学制庙左前为灵星门次防门中为大成殿夹以西庑外为泮池跨以石桥傍列碑亭二右为学门内甬路左右列教谕训导廨宇次仪门中为明伦堂【周伯琦篆扁】两斋防峙东曰进徳西曰脩业左右皆学舎东会馔堂西厨房仓房射圃在大成殿东成化十年邑人华嵒捐田二十亩为月朔释菜【田在习义乡二十三都第九图】嘉靖二十年诸生与教谕萧文佐议以此地湫隘不称伦魁乃白于廵按御史舒公汀谋迁之郡守王侯廷宻与谋议嘿为规度仲冬猝举事废福宁寺为学官饬工就谋事遂克举其制庙左学右门皆南向庙前为櫺星门防门中为大成殿殿后有启圣祠六经阁阁后有土阜建亭其上置曰道山亭学前有门有仪门有明伦堂有两斋曰进徳曰修业庭有碑亭右有射圃剏桥跨玊带河其隂有乡贤祠祠后山丘有亭三楹置御制敬一箴其上其阳有名宦祠有嘉树馆小淇园河之东为云川书院西为宰牲所教谕训导衙舎分列左右学之外有升龙桥面阳树绰楔曰万代宗师东为玉带桥亦有坊曰会元西为折桂桥亦有坊曰状元规模爽闿甲于天下时咸称舒公有风裁恇怯者风斯下矣吏部尚书朱希周侍郎徐缙皆有记
　　昆山县学初在县治之东唐有文宣王庙以兵火废大厯九年始建学于庙垣之右设博士训学徒【梁肃记学之制与政损益故学举则道举政汚则道汚昆吴东鄙之县先是有文宣王庙庙之后有学室中年兵馑荐臻堂宇大坏方郡县多故未遑缮完其后长民者或因而葺之以民尚未泰故讲习之事设而未备大厯九年太原王纲以大理司直兼县令既释奠于庙退而叹曰夫化民成俗以学为本是而不崇何政之为乃谕三老主吏整序民饰班事大启室于庙垣之右聚五经于其间以邑人沈嗣宗躬履经学俾为博士于是遐迩学徒或童或冠不召而至如归市焉公聴治之暇则徃敷大猷以耸之博考明徳以翼之优而柔之使自得之竭而厉之使自趋之故民见徳兴行始于乡党洽于四境父笃其子兄勉其弟有不被儒服而行莫不耻焉佥曰公之设教向其末不坠其本易其俗不失其宜传曰本立而道生昔崔瑗有南阳文学志王粲有荆州文学志皆表儒训以着不朽遂继其流为县学记俾来者知我邑经艺文教之所以兴也】五季庙毁宋雍熈四年因遗址重建【王禹偁记吴之诸郡姑苏称其尊郡之属邑昆山出其右杂以鱼盐之利溉乎朝夕之潮昔在皇唐是为名邑降及钱氏兹惟上腴距海之田民斯阜矣然而庠序或缺儒素弗兴实仓廪而礼义未知既富庶而教化不至为邑之长得无咎乎县大夫边公世为儒流时号甲族自起家之调厯宰邑之资所在播其能名侪惊其久次大来之望固未易知皇上嗣位之明年淮海王如京师且献图籍尊王室也主上思泰逺人精择循吏铜墨之任尤难其才始得公以宰吴民受赐降玺书以劳之旌善政也秩满受代将选于天官会兹邑有令尹之乏者二千石命公以承之且叙政绩闻诸冕旒未几有即真之命免常调也公因民所利期月而治以为人者教之本儒者教之先茍非师严而道尊乌可移风易俗哉先是文宣王庙但有基址尽为蓁芜废而不修六十年矣公乃出俸金以营之同僚悦随郡吏弗违乃庀工徒乃度材用一亩之宫薙蔓以出之数仭之墙树土而揭之殿堂既严门阙斯备丽以丹漆饰以圬墁制度合乎礼文力役当乎农隙乃像素王被华衮垂珠旒王者之制彰矣乃状十哲冠章甫衣缝掖儒者之服备矣庙之兴也既如彼像之设也又如此粤上丁之晨行释奠之礼所以列豆笾陈簠簋洁牲宰具罍洗贽币有数尸祝有辞八音作而人和三献终而神悦礼无违者道不虚行观之如堵墙化之犹影响爼豆之事修矣礼乐之道兴矣十室之邑其忠信以如丘一变之风阐诗书而及鲁议者曰吴地祼国也昆山海隅也旧染霸俗未行儒风非明君以文徳敷万邦非贤宰以儒术化百里又安能遵先王之教移小国之风者哉禹偁幸忝徳邻熟闻异政爰旌茂绩俾斯文难言虽在于圣门不朽愿刋于贞石】元丰四年坏于风潮元祐初知县杜采迁今县治西南作庙堂斋庑绍兴二十八年知县程沂辟垣墙外门张九成记郡守蒋璨名堂曰致道隆兴间知县李结叶子强周承勋李禂相继修之庆元间章万里又修之改堂曰明伦【莫子纯记壮哉昆山之为县也摎结峻絶白石如玉沃野坟腴秔稻油油控江带湖与海通波山川孕灵人物魁殊则所谓玉人生此山山亦传此名著于荆国文正公之咏岂徒竦荣于徃号抑亦延光于将来也洪惟我朝用儒立国考辟雍泮宫之制京师郡国皆立学饰祠庙以奉先圣阐黉宇以育多士崇稽古之洪道茂长世之善经由是文治勃兴炳然与三代同风犹虑湛恩未广声教之未洽也申命县司更置学宫先圣庙如郡国之制景祐四年之诏也嘉猷四塞六合时雍沐浴膏泽渐润徳教祁祁生徒济济儒术而昆山三十载其美焉藻掞天庭考四海而有隽折琼枝而继佩固众芳之所在也日引月长鲜克修事夏弦春诵家自为学先圣之居亦窘风雨朝奉郎知县事章君万里大惧不任以坠教基授模梓匠夙严神栖饰南端之特阐立应门之将将华观相邀采题交辉乃营新堂乃恢廊庑浚以玉甃缭以崇垣奢未及侈规遵王度是以经始勿亟成之不日庀工于庆元五年六月而以八月毕之于显新宫既閟且康思欲复之而无斁申之而有裕也于是捐供给嬴赀斥圭租之羡贾易民田几二顷括奸民隠占之田益三顷民之讼田法当没入者复益其二顷畇畇菑町既夷且大俾其储积供久而可继也又为之新舘舎之器用洁祭祀之笾豆亦衣布之余财而非重费于公也既壮其室亦丰其仪躬率诸生行释菜礼告奠于先圣昭事是肃敬谨威仪示民不佻煌煌乎兹文容之壮观而王制之巨丽也而后乃知流大宋之徳馨咸在于此仁风行而四达义方敭而遐骛声名布防溢浃邑区菲言原行陶化染学昭光振耀立事立功劾当年之用以对前修之纯淑则崖风穴水不特清越余馨而已宜伐石以志使是道也不替于后章君以子纯尝参吴门之幕乃列其事来告俾书之】嘉定间巫似修重建大成殿淳祐初徐闻诗脩袁欤増建直舎斋凡六曰居仁由义教忠履信致道成徳十二年摄令吴坚建尊道贵徳二祠【尊道祀张子朱周子二程子贵徳祀陆防张方平范仲淹李衡子南轩张氏知县林桂发于尊道増祀邵子司马咸淳十一年贵徳则移张方平于守令祠温公吕东莱増范成大卫经陈振今俱废】元元贞初陞为州学延祐元年州移太仓学随之至正十七年州复旧知州费复初仍建于此杨维祯记国朝洪武二年改为县学额定斋二宣徳元年教谕曹升修防门知县罗永年修两庑景泰天顺间知县吴昭等改建大成殿治五年知县杨子器建尊经阁今学制左庙前为灵星门次防门中为大成殿夹以两庑神库在东庑北神厨在防门外右为学门中为明伦堂后堂【扁曰育贤】后为尊经阁两斋东曰居仁西曰由义各有学舎北为退省堂西会膳堂仓库皆具射圃凡八亩堂东西教官廨宇列焉
　　常熟县学　县治东南前临运河【河东西俱通潮朝夕到学门相值中止】宋祥符图经云县东五十步有文宣王庙初不言学【仅有旧梁纪至和年盖宋仁宗时云】淳熈十年曽棨建堂曰进学绍熈五年叶知几改名明伦自书扁斋凡九曰崇徳时习好谋朋来利仁隆礼育英守卓隆徳未几又改四斋名曰尚志尚徳尚贤尚文庆元三年孙应时建吴公子游祠【朱文公记常熟县学丹阳公向者祀孔门髙第弟子言偃子游也按太史公记孔门诸子多东州之士独公为吴人而此县有巷名子游有桥名文学相传至今图经又言公之故宅在县西北而旧井存焉今虽不复可见而公为此县之人盖不诬矣庆元三年七月知县事通直郎会稽孙应时乃即其学宫讲堂之东偏作为此堂以奉祠事而以书来曰愿有记熹惟三代之前帝王之兴率在中土以故徳行道艺之教其行于近者着而人之观感服习以入焉者深若夫句吴之墟则在虞夏五服为要荒之外爰自太伯采药荆蛮始得其民而端委以临之然亦仅没其身而虞仲之后相传累世乃能有以自通于上国其俗盖亦朴鄙而不文矣公生其间乃独能恱周公仲尼之道而北学于中国遂因文学以得圣人之一体岂不可谓豪杰之士哉今以论语考其语言皆简易疎通髙畅宏达其曰本之则无者虽若见诎于子夏然要为知有本也则其所谓文学固宜有以异乎今世之学矣既又考其行事则武成之政不小其邑而必以诗书礼乐为先务其视有勇足民之效盖有不足道者至使圣师闻之莞尔而笑则其与之之意岂浅浅哉及其取人则又以二事之细而得灭明之贤亦其意气之感黙有以相契者以故近世论者意其为人必当敏于闻道而不滞于形器岂所谓南方之学得其精华者自古而已然邪矧今全吴通为畿辅文物之盛絶异曩时孙君于此又能稽古崇徳以励其学者则武城歌之意于是乎在故熹喜闻其事而乐为之书至于孔门设科之法与公之言所谓本所谓道及其所以取人者则愿诸生相与勉焉以造其实使此邑之人百世之下复有如公者出而又有以一洒夫媮懦惮事无亷耻嗜饮食之讥焉是则孙君之志而亦熹之愿也公之追爵自唐开元始封吴侯我宋大中祥符改封丹阳公云】开禧三年业凯修庙学端平初王爚仿郡学制东为庙徙吴公祠于后建六先生祠【廉溪横渠明道伊川晦庵南轩】西为学扁堂曰明徳凡六斋曰志道据徳依仁游义稽古【储祭器祭服官书】象贤【为小学教言氏子孙】总百二十楹【魏了翁记常熟县令会稽王爚属邑士胡给胡淳以修学既成求记于了翁窃惟朱子尝记子游之祠矣如鲁论所载二三事皆发挥无余藐兹孤陋安敢复措一辞然尝读礼书而窃有见焉因附其载夫檀弓不知何人所作而一篇之书独于子游极其称誉于孔门诸子率多讥评又以言曽并列其是言而非曽者非一几若偏于抑扬然即其书以攷之大抵当典礼讹阙无所考订之时人之有疑弗决者以质诸子游故前后典礼所关者士有四皆以游一言为可否亦足以见其为时人之耳目虽汰哉叔氏一语若讥之而实尊之然则游以习礼列文学兹其为文学盖三代典章之遗赖游以有存者呜呼信其为豪杰之士矣昔栁宗元谓论语所载弟子必以字惟曽子有子不字遂谓是书出于曽门盖字与子皆得兼称如门人之于孔子进而称子不敢氏退而称仲尼不言子其次亦有既子且字如闵子等不一二人或子或字者又数人然渊弓至游夏最号髙弟字而不能子也有子曽子子而不得字也就二者而论则字为尊盖子虽有师道之称系于氏者不过男子之美称耳故孝经字仲尼而子曽子礼运字仲尼而名言偃至今人之字仲尼者无敢以为疑仲尼作春秋二百四十二年间字而不名者仅十有二人而游夏诸子之门人亦各字其师相承至于汉初犹未敢轻以字许之即是而观则子游以勾吴孤逺之士遂得字而不子以列于髙弟之目此又岂易易然者今吴门宻迩行都而常熟为壮县有如游之北学洙泗遂以习礼辈行顔闵寥寥千载间岂终无其人邪或者狃于习俗未有以自振我朱子既尝表其事以风厉之予又何言独惟山川风气古犹夫人也诵先圣之书服先贤之训呜呼其必有闻风兴起以无负建学尊贤之意者士其勉之】元陞州学国朝改县学洪武八年建先贤祠于子游祠东【奉文正范公安定胡公修斋王公爚】辟射圃建观徳亭宣徳九年知县郭南修两庑学门及厨库大学士杨荣记正统二年况守钟修两斋正统六年县丞陈澄建尊经阁【吴讷记癸亥歳五月朔讷抱病家居教谕赵永言来谒曰正统辛酉冬县丞陈澄掌邑事永言告曰本学曩承太祖髙皇帝颁降大明律等书暨太宗文皇帝五经四书大全等集俱置庑下地土卑湿厯阅蒸浥倘得楼阁以藏庶尽其宜贰令闻而善之廼撤堂后寝屋捐俸为倡复劝邑人鸠匠市材建阁五间二夹室名曰尊经之阁时县令郭南公出而归出俸完其未备敢求一言垂示不朽然永言读诸碑志心窃有疑徽国朱子为知县孙应时记言公祠记中所谓南方之学得其精华及一洒媮懦无廉耻嗜饮食之讥幸并开释以告后学于戯讷蚤游邑庠窃有得其一二焉按隋书儒林传序云南北所为章句南人约简得其精华又按荀况非十二子篇云媮懦惮事无廉耻嗜饮食是子游氏之儒夫子游圣门髙弟论子夏门人之学知大学之本治武城知礼乐之道岂有荀况所讥者乎荀去子游几一百载其时弟子郷人或狃于习俗遂乃讥及子游故记云愿诸生勉进所谓本所谓道使此邑之人百世之下复有如公者出一洒其弊期望后学至深切矣】成化二年知县甘泽修庙学徐有贞记治八年廵按御史刘廷瓒重修学士李杰记今学制左为大成殿夹以两庑神库厨皆具右为学门次仪门中为明伦堂傍列两斋东曰致道西曰据徳斋上下皆学舎又有射圃尊经阁会馔堂
　　吴江县学在县治东南初有文宣王庙在县治西宋大中祥符间诏天下修庙学县令李恭尉聂复始作新之转运使陈尧佐记庆厯七年县令李问尉王庭坚欲重建庙学劝民输钱数百万会诏止不果【乃以其财建长桥】元祐间知县程端始竟其事建炎金兵燬绍兴间知县石辙即东门外开江营旧基改建邑人王份献地广之即今址也淳熈初知县赵公广拓其地建斋三十楹歳入米几千斛钱若干以给学费【陈荣古记学校者政本之所自出讲礼阅乐习射考艺养老齿胄献囚告馘无不寓焉讵可一日废也乾道之初知县赵公领事之始慨然叹曰学校鞠为园蔬邑之父兄鲜以夫子之道诏其子弟甚者先圣殿庐上两旁风春秋奠菜无所于庇此令所当忧也卜日鸠徒撤旧更新夷荒剔蠧周以重阶垩以两庑庙室环列绘象生师有舎礼器有所賔客之庐庖廪之次无一不具公曰学具矣无资财以养士徒学焉于是将旧籍渔貌月计钱二十万永为廪饩之费凡片瓦尺椽市于旁邑民不告劳丞俞希尹实賛其事经始于乙未之秋落成于是歳之冬邑之羣士皷箧驩趍以后为耻歌之声夜以继日公又严规程以防其怠者则公之虑逺不为朝夕计益可嘉也公名公广字徳俭今为南徐别驾邑之人不忘公惠相与请记于予欲刻之乐石以告后人】嘉定八年孙仁荣重建大成殿十年知县吕祖宪修之宋季悉毁于兵元至元十三年都元帅寗玉校尉杜福重建殿宇塑绘圣贤像三十一年知县王柔建讲堂斋舎元贞二年陞县为州改州学立四斋大徳二年教授谢起东建两庑绘从祀诸贤四年知州李玘建灵星门七年州判王英重饰圣贤像延祐至正间知州髙仁孔文相邵子敬达噜噶齐咱雅津相继修之国朝洪武二年仍改县学定为斋二正统十三年周廵抚忱朱守胜隘之徙左右民居以展宫墙景泰六年知县贾亮建庙于堂左今学制左庙外为灵星门次防门中为大成殿夹以两庑傍有宰牲房神厨神库右学外为门次仪门中为明伦堂次为后堂两斋左曰日新右曰时习斋上下俱学舎堂后为膳堂厨房仓房与俱防门左为乡贤祠射圃在学南一里
　　嘉定县学在县治南宋嘉定十二年知县髙演孙建堂曰化成斋曰博文敦行立忠履信凡四绍定二年王选修改堂名明伦斋名正心博学笃行明徳淳祐九年林应炎塑圣像作直舎咸淳初史俊卿修饰殿宇元至元间邑民王子昭入田租若干元贞二年陞为州学大徳三年教授杨巽申所司绘从祀诸贤像増置祭器乐器及租田天厯二年知州赵道泰重建大成殿移堂于殿南至正十二年郭良弼易诸贤塑像建燕居殿十六年堂燬明年张元良建仪门两斋国朝洪武二年改县学六年知县文殊努修灵星门大成殿射圃亭二十二年教谕刘恺呈所司建神厨库房宰牲所二十三年御史张文富建学舎及会馔堂宣徳元年知县祖述重建燕居庙作春风堂及两庑天顺四年龙晋重建殿及门庑堂舎筑土山学南成化间知县洪冕白思明吴哲相继修建泮池石桥尊经阁治间知县王术修两庑今学制左庙外为灵星门内泮池次防门中为大成殿夹以两庑后为燕居殿神厨在门西神库宰牲房稍南上右为学门次仪门中为明伦堂两斋东曰进徳西曰修业周围学舎会膳之所名春风堂射圃亭在学门南【天台周仁荣大成乐记大徳十一年诏尊夫子加号大成至圣文宣王于是夫子之殿与祭祀之学旧名大成者始益尊明越十有七禩嘉定州儒学大成乐成教授刘徳载以知州周思明书请记仁荣曰自汉以降祀夫子用六乐用轩县用宫县至用大成乐制乐章十二篇叙一徳以降神备众善以致飨然后名正实着因用无损益其器金之音编钟十有六石之音编磬十有六为一肆丝之音琴瑟十有二琴五弦至九凡五等等各二瑟之数如其等箫二箎二为竹之音笣笙二为匏之音土则埙二革则搏拊二木则柷二以簨牙业籈麾晕竿流苏之属为之饬以五声六律六吕为之用夫乐与升歌旋相为之宫也乐之宫在律则吕为升歌之宫乐之宫在吕则升歌之宫乃在律隂阳之气和宫商始得合矣汉儒谓祭尚柔无商音失旋相之义也旋相之乐无射为宫则黄钟为商宫君象商臣象君声不可小臣声不可大因半黄钟之管为四清宫以是旋相之奏有四清声者抑臣以尊君也八音与政通乐云乎哉乐像成也夫子之圣犹金声玉振始终条理合众小成为一大成故乐修于学可以通神明美教化移风俗古大司乐掌成均之法以治建国之学政乐徳乐语乐舞皆教之事今之日知州与教授兴学而脩乐知古之教也夫岂曰用于祭祀哉】嘉靖十五年县令李资坤重修庙学吴惠记增置学田周鸣鳯记二十一年县令马麟改建启圣祠徐阶记又筑辅文山于学宫左
　　太仓州学在州治西元至正间州徙昆山学废国朝洪武初设太仓镇海二衞正统间周廵抚忱始建衞学于故水军都万户府第即其堂宇为明伦及后堂新作灵星防门大成殿两庑并祭器之属景泰三年増建神厨神库宰牲房及学舎教授李亨记天顺四年训导徐璧建乡贤祠于防门右【祀宋郏亶元余诠马麐郭翼殷奎陆仁郑明徳国朝卢熊项驾秦约袁华陈潜夫文质王履沈璵杨濓夫】成化六年廵抚滕昭又増建学舎十年廵抚毕亨重建明伦堂治十年始立太仓州知州李端增造两斋今学之制右为灵星门次防门中为大成殿傍为两庑神库神厨宰牲房皆具右为学门中为明伦堂两斋左曰忠义右曰孝敬学舎若干堂右有文会堂后有射圃及教官公廨学田凡二顷二十三亩二分租一百一十一石有竒亦周廵抚所置云嘉靖九年知州陈璜建六经阁十七年知州林壆増置学田
　　崇明县学在州治之崇文坊宋嘉熈间奉使赵崇侯始建书堂元陞为州学泰定间建殿堂斋庑未几坏于潮至正间乃迁今地修撰张士坚记国朝洪武二年改为县学宣徳初邑人给事中彭仲玉为置祭器成化二十年邑民傅谨捐资建灵星门以石今学左庙前为灵星门次防门中为大成殿夹以两庑后为射圃右为学门中为明伦堂傍为两斋东曰博文西曰约礼教官防宇分列焉【徐有贞记成化纪元之六年崇明县新修庙学成廼秋八月上丁既释奠于先师教谕武平胡泰司训余姚李居义宜阳王岩率诸生陆孟刚等具是始末来曰惟兹庙学之新实今知县事广信汪君士逵之绩也愿有记今天下惟崇明新造邦其始本海涌之沙也沙积而土乂焉土乂而民聚焉民聚而官兴焉然在唐为游徼之镇在宋为权盐之塲时犹未入职方也乃自元及我朝始为州隶扬于江外今为县苏于畿内畿内县眎江外州为重矧殿国良维键制海道其重眎诸赤县又加焉故虽一邑而常宿重兵守之地之重则官守亦从而重然以沙涂之壤中海而居风涛之所齧蚀蛟龙之所齚腭靡有定时故自入职方以来仅二百年而城治之徙者三矣城治徙则学宫从而徙焉盖地之势北髙而南下故徙而益北至是垂六十年而民无昬垫之虞城守则可谓固矣而学宫未备然自洪武以来为令于斯者厯数十政矣而其于城治于学校而俱能成之者惟前令永平王允威及士逵尔盖二君皆名进士也允威迁絫郡守方伯至都宪自其去崇明后又更数政政厐事隳迨兹繇士逵振之士逵劳绩不惟庙学而庙学其尤用心之至者也】
　　社学
　　洪武八年诏府州县每五十家设社学一本府城市乡村共建七百三十七所歳久渐废正统十二年朱守胜乃总建一所于清嘉坊东雍熈寺桥西堂五间西斋一十二间左立朱文公祠堂外立升俊育英二坊选长吴二县民间俊秀子弟三百余名教之【徐珵记言吏治于三代之下而能以教道为先务固君子之所为也然知此鲜矣若吾郡太守朱侯其知先务者哉初侯之至也既行三学率儒官敦教事则又以谓古之学者必自小学而入大学防养既正而后进之以成徳故其所至之大非后世之士所可及焉今乡校不立小学教弛士业失序躐等以进安望其才之古若也乃行视郡城清嘉坊之东有地焉负隂面阳挟爽垲而临髙明卜之食谂之地主缪贤氏贤固善士亦乐以为学宫也遂献之侯乃鸠工庀材审方定位中作讲堂旁辟两斋又相其左建祠以祀先师朱子以乡先生之应从祀者配焉缭以周垣锭以重门库庖湢无不饬具经始于正统丁夘之秋落成于】
　　【戊辰之冬礼聘闻儒郑镠徳辉陈寛孟贤以主师席选吴长二邑防士之秀者充弟子员而教之遇三学之士有阙员者则进其良以补焉侯于临政之暇辄至学引师儒坐讲堂进诸生亲课之以故民间俊秀彬彬焉兴于学有古邹鲁之风于乎侯于是可与汉之文翁唐之韩愈宋之范仲淹异世而同功矣侯名胜字仲髙金华人也】
　　若各县社学皆成化二年提学御史陈选所建书院
  </div>
  <div class="pagination">
   <a href="姑苏志_page27.html">
    上一页
   </a>
   <span>
    ...
   </span>
   <a href="姑苏志_page23.html">
    23
   </a>
   <a href="姑苏志_page24.html">
    24
   </a>
   <a href="姑苏志_page25.html">
    25
   </a>
   <a href="姑苏志_page26.html">
    26
   </a>
   <a href="姑苏志_page27.html">
    27
   </a>
   <span class="current-page">
    28
   </span>
   <a href="姑苏志_page29.html">
    29
   </a>
   <a href="姑苏志_page30.html">
    30
   </a>
   <a href="姑苏志_page31.html">
    31
   </a>
   <a href="姑苏志_page32.html">
    32
   </a>
   <a href="姑苏志_page33.html">
    33
   </a>
   <span>
    ...
   </span>
   <a href="姑苏志_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
