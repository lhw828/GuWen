<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 29 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 29 页/共 77 页
  </h1>
  <div class="content">
   又东南出山。
 水又南入山，[三五]赵、戴改入作出。会贞按：《御览》七十一引此亦作入。此先言入山，下言自南出山，始释《经》东南出山之文，本无讹误。全、赵、戴凭臆改此作出山，则下自南出山句为赘语矣。瀑布飞梁，县河注壑，漰湍十余丈，谓之落马洪，抑亦孟门之流也。孟门详《河水注》。 水自南出山，谓之清泉河，俗亦谓之曰千泉，非也。朱千泉作干水。会贞按：《寰宇记》蓟县下引《隋图经》云，出山谓之清泉河，亦曰千泉，非也。本郦氏说，郦氏盖以千与清音近字别，故驳
之。足证今本干为千之误，水亦泉之误。
 水又东南，径良乡县县详《圣水》篇。之北界，历梁山南，会贞按：山在今宛平县西北，亦见《鲍邱水注》。高梁水出焉。会贞按：此高梁水详《鲍邱水注》，自 水出，下流入鲍邱，在下文高梁水之北。
过广阳蓟县北。赵云：按章怀《后汉书 注》曰，蓟，县名，本字从契从邑，见《说文》。许慎曰，周封黄帝之后于●，从邑，契声，读若蓟。上谷有●县。而蓟字下云，芺也，则非地名，书传皆相沿作蓟字。
 水又东，径广阳县故城北。守敬按：两汉县属广阳，魏、晋属燕国，后魏属燕郡。《地形志》，广阳有广阳城。在今良乡县北十里。谢承《后汉书》曰：朱无后字，赵增云：《隋志》，《后汉书》一百三十卷，吴武陵太守谢承撰。世祖与铫期出蓟，至广阳，欲南行，即此城也。谓之小广阳。守敬按：小广阳亦见范《书 耿弇传》，对广阳郡言，故以县为小广阳。
 水又东北，径蓟县故城南。守敬按：汉至后魏县不改，在今大兴县西南。《魏土地记》曰：蓟城南七里有清泉河，而不径其北，盖《经》误证矣。守敬按：《晋书 王浚传》，与浚期游蓟城南清泉水上，乃清泉水在蓟城南而不在北之确证。昔周武王封尧后于蓟，今城内西北隅有蓟邱，守敬按：《史记 乐毅传》，蓟邱之植，植于汶篁。邱在今宛平县北。都城德胜门外，有土城关，相传古蓟门遗址，亦曰蓟邱。因邱以名邑也，犹鲁之曲阜，齐之营邱矣。曲阜详《泗水注》，营邱详
《淄水注》。武王封召公之故国也。全云：蓟与燕各是一国，其后燕并蓟耳，此承班《志》之误。守敬按：《史记 周本纪》，武王封尧之后于蓟，封召公奭于北燕，是分燕、蓟为二国。而《乐记》谓武王封黄帝之后于蓟。《经典释文》，黄帝，姬姓，君奭其后也。《汉志》谓蓟故燕国，召公所封，则合为一矣。《史记 正义》，召公始封，盖在北平无终县，以燕山为名。后渐强盛，乃并蓟徙居之。《寰宇记》，召公封燕，即今涞水县，是燕、蓟本为二国之证。郦氏亦明知为二国，但《注》语措辞未当，遂若尧后、召公同时并居一国者。若云召公之后，亦国于此，则无弊矣。秦始皇二十一年灭燕，朱一作三，戴同，赵改一。守敬按：《史记 始皇本纪》，二十一年取燕蓟城，《六国表》同。以为广阳郡。赵云：顾氏炎武《北平古今记》云，《史记 始皇纪》三十六郡，无广阳之名，当以昭帝置者为定。《地理志》，广阳国，高帝燕国，昭帝元凤元年为广阳郡，是也。守敬按：全氏云，燕之五郡，皆燕所旧置以防边也，而其国都不豫焉。自蓟至涿三十余城，始皇无不置郡之理。郦道元之说，当必有据。详见全氏《汉志稽疑》。梁玉绳《史记志疑》亦取之。汉高帝以封卢绾为燕王，守敬按：见《汉书 卢绾传》。更名燕国。朱无名字，戴增，赵增曰字。王莽改曰广公，赵云：《汉志》作广有，戴依改。县曰代成。赵云：《汉志》作伐戎，戴依改。城有万载宫、光明殿，朱八字在王莽上，赵依全氏校移，戴移同。赵云：按《汉书》作明光殿。《论衡》亦曰，燕王旦在明光宫，则光明字疑误。守敬按：万载宫、明光殿并见《汉书 燕刺王传》。又《天文志》，始元中流星下燕万载宫极东去。东掖门下，旧慕容儁立铜马像处。守敬按：《御览》
一百八十三引《郡国志》，蓟城，慕容儁铸铜马于门侧，谓曰铜马门。然则东掖门又名铜马门。昔慕容廆有骏马，赭白，有奇相逸力。至儁光寿元年，齿四十九矣，朱脱齿字，赵据《名胜志》校增。而骏逸不亏，儁奇之，比鲍氏骢，会贞按：《御览》八百九十七引《列异记》，鲍子都，即鲍宣也。有骢马，与子孙皆乘之。京师歌曰，鲍氏骢，三入司隶再入公，马虽瘦，行步工。命铸铜以图其像，亲为铭赞，镌颂其旁，像成而马死矣。会贞按：《晋书 慕容儁载记》同。大城东门内道左，有魏征北将军建城乡景侯刘靖碑。朱北讹作南。赵云：何焯云，征南当作征北，靖薨于镇北将军、假节督河北诸军事，赠征北将军。戴又改城为成。会贞按：《鲍邱水注》载靖碑词，作征北将军建城乡侯。城成通，靖为刘馥之子，追赠征北将军，谥曰景侯，见《魏志 馥传》。晋司 校尉王密表靖功加于民，朱脱靖字，赵据杨慎刻《水经碑目》校增，戴增同。宜在祀典，以元康四年九月二十日刊石建碑，朱康讹作嘉，赵改云：元嘉当作元康。会贞按：碑见《鲍邱水注》。扬于后叶矣。
 水又东，与洗马沟水合，水上承蓟城西之大湖，朱城作水，之作注。庞鸿书曰：当作水上承蓟城西之大湖，盖此即今玉泉山之昆明湖，源出于山而东流，安得云西注乎？蓟水之名，亦所未闻，其为 字无疑。湖有二源，水俱出县西北平地导泉。赵、戴改导源。守敬按：泉字是，下文
高梁水出蓟城西北平城泉，是其证。流结西湖，湖东西二里，南北三里，盖燕之旧池也。绿水澄澹，川亭望远，亦为游瞩之胜所也。守敬按：今宛平县西玉泉之水，出石罅间，东流旧汇为西湖，周十余里，荷蒲菱芡，沙禽水鸟，称为佳胜。至乾隆时，疏浚广数倍，谓之昆明湖。湖水东流为洗马沟，侧城南门东注，昔铫期奋戟处也。朱奋作启，《笺》曰：《后汉书》，铫期从光武徇蓟。时蓟中起兵应王郎之檄，光武趣驾出，百姓聚观满道，不得行。期骑马奋戟，瞋目大呼曰， 众皆披靡。及至城门，已闭，攻之得出。谢云，启戟当作棨戟。赵云：按非也。何焯云：是奋戟之误，以《后汉书》本传校改。其水又东入 水。
 水又东径燕王陵南。陵有伏道，西北出蓟城中。景明中，造浮图建剎，朱作利，《笺》曰：当作剎。戴、赵改。穷泉掘得此道，王府所禁，莫有寻者。通城西北大陵而是二坟，[三六]朱脱坟字，赵、戴增。基址盘固，朱盘作盘，《笺》曰：疑作盘。犹自高壮，竟不知何王陵也？赵云：按《地形志》，燕郡蓟有燕昭王陵，燕惠王陵、后人遂因此，误以燕剌王旦戾陵当之，非也。戾陵在蓟西南，此陵在蓟东南，观道元所叙高梁河甚明。《金史 世宗本纪》，大定九年二月，诏改葬汉二燕王于城东。《蔡珪传》，初，两燕王墓，旧在中都东城外。海陵广京城围，墓在东城内。尝有盗发其墓。大定九年，诏改葬于城外。俗传六国时燕王及太子丹之葬。及启圹，其东墓之柩，题其和曰：燕灵王旧，旧，古柩字，通用。乃西汉高祖子刘建葬也。其西墓盖燕康王刘嘉之葬。珪作《两燕王墓辨》，据葬
制、名物， 刻甚详。观此则知《地形志》之非。道元疑而未定，可谓有识。守敬按：《寰宇记》蓟县下引《九州岛要记》，古渔阳北有无终山，山上有燕昭王冢，则昭王冢不在此。
 水又东南，高梁之水注焉。水出蓟城西北平地泉，赵、戴以泉字属下句，泉下又增流字。守敬按：当以泉字断句，不当增字。《巨马水注》，称八丈沟水出安次县东北平地泉，即其辞例，以其出于平地，即下文所谓高梁无上源也。高梁水今为玉河，在都城西直门外半里，上有高梁桥。东注，守敬按：注当作流。径燕王陵北。此燕王陵，即上文所谓大陵。又东径蓟城北，又东南流。《魏土地记》曰：蓟东一十里，有高梁之水者也。守敬按：《寰宇记》引《隋图经》，高梁河在蓟县东四里。其水又东南入 水。朱上句也字在此下。赵、戴移。会贞按：此高梁水出平地，下流入 ，在《鲍邱水》篇高梁水之南，与此高梁水虽相近而不相通。
又东至渔阳雍奴县西入笥沟。
汉光武建武二年，封颍川太守寇恂为雍奴侯。守敬按：《后汉书 寇恂传》。魏遣张合、乐进围雍奴，守敬按：见《魏志 张合、乐进传》。即此城矣。守敬按：前汉县属渔阳郡，后汉、魏因，晋属燕国，后魏复属渔阳郡。《地形志》雍奴有雍奴城，则县已迁徙。[见《鲍邱水注》。]故城在今武清县东。笥沟，潞水之别名也。朱水上脱一字，全校增沽字，赵同戴增潞字。守敬按：《沽水经》，西南与 余水合为潞河，又东南至雍奴县西，为笥沟，则沽水又名潞水，其下流为笥沟。此增沽字、潞
字皆通。但下引《魏土地记》称，清泉河东流与潞河合，则此作潞水，方与下相照。《魏土地记》曰：清泉河上承桑干河，东流与潞河合。守敬按：清泉河即 水，潞河即笥沟。《魏土地记》谓清泉河与潞河合，即《经》所谓 水入笥沟也。 水东入渔阳，所在枝分，故俗谚云，赵作曰。高梁无上源，赵云：按高梁水首受 水于戾陵堰，见下卷《鲍邱水》篇。会贞按：赵说非也。高梁水有二，一首受 水下入鲍邱者，详《鲍邱》篇，是篇前称 水历梁山南，高梁水出焉，即其水，一出蓟城西北平地下入 者，全详本篇。此高梁无上源，指出平地之水言。赵氏竟与《鲍邱水》篇之高梁水混合为一，殊为谬也。清泉无下尾。盖以高梁微涓浅薄，裁足津通，凭借涓流，方成川甽。清泉至潞，潞县详《沽水》篇。所在枝分，会贞按：潞及雍奴，后魏并属渔阳郡。清泉自潞至雍奴，故上统言东入渔阳，所在枝分，此析言至潞所在枝分也。更为微津，散漫难寻故也。
校记
[一]　「全氏未见《大典》本，而亦作上下，此王梓材改全书之证」　按：杨氏此说不谛。沈炳巽本（四库珍本影印本）作上下，全氏曾见沈本，盛称之亦常引之。谅非王梓材袭戴改全之佳证。
[二]　「当作耘」　按：朱《笺》本此下有「会稽耘鸟详见四十卷」九字，熊氏未录而改为「渐江水注」。
[三]　「戴又改作熯」　按：戴改「旱」作「熯」，盖用《诗 小雅 楚茨》「我孔熯矣」。
[四]　「七年发北部五百里内」　按：熊氏误记为「七年」，天兴凡六年止，次年改元天赐，发北部男丁事在「天赐三年六月」。今订。又「八部」之「八」为「北」之误，今订。下文「果系天兴时所筑之城」句，「兴」字亦改作「赐」。
[五]　「在大同府东，非也」　按：《纪要》同卷方山下，太和八年，魏主如方山，遂如鸿池。胡《注》，鸿池即旋鸿池也。
[六]　「十四年十月文明太皇后于永固陵」　按：原此句上有「四月葬文明太皇太后于方山上又云」，抄手误衍此十五字，今删，并改「四月」为「十」，当作「四年十月葬文明太皇太后于永固陵」。
[七]　「檐前四柱」　按：诸本皆作「四」。《通鉴》齐建元三年《注》引《水经注》作「两柱」，待考。
[八]　「盖暴室织务既多，因置狱官」　按：「织务」，标点本作「职务」。以师古《注》言之，暴室主织作染练之署，则当仍作「织务」。
[九]　「足征蓬台之建在神瑞三年前」　按：神瑞三年四月，改元泰常，是神瑞三年不过三月。《注》云神瑞三年又建白楼，则白楼之建，当在四月壬子之前。
[一〇]「暂重当时。全云：暂字疑」　按：暂字不误。善长尊佛教过于道教，谦之虽见重当时，身后即毁道静灵宫。观下文盛赞京邑帝里佛法丰盛可知。
[一一]「饰缥碧」　按：杨氏按语与赵氏刊误同，疑抄手之误。
[一二]「南北六七十步」　按：《通鉴》齐建元二年四月胡《注》引《水经注》，亦作南北六七十步，与朱
本同。
[一三]「长四十里，广四五里」　按：《魏书》裴《注》作「长三十里，广五十里。」
[一四]「吴本改作鼠雨，误矣。全、赵作鼠作暴」　按：全、赵作「暴雨猛风不灭」，《疏》误校。又云《魏志 三少帝纪 注》引原书与朱《笺》所引古本同，亦误。《注》引《神异经》作「得暴风不猛，猛雨不灭」，不与朱《笺》所引古本同。（「全、赵作鼠作暴」，今据台北本删「全」，改「作」为「改」。）
[一五]「然以此作慈乌为是」　按：胡承珙《小尔雅义证》广鸟已据补「慈」字。
[一六]「大而白项者，谓之苍乌」　按：胡氏《义证》「项」作「脰」，亦补此句。朱《笺》本讹「头」，当是「脰」之讹文。
[一七]「未免辞费而不知所裁」　按：杨评非是。下文云：「自恒山已北并有此矣」，郦氏于雏鸟生地特着之，今之治动物学有用资料也。
[一八]「苑有洛阳殿」　按：朱《笺》本「有」讹作「囿」，笺云：宋本作「有」。全、赵、戴依改。《疏》径改，漏作校记。
[一九]「迨曹公始置司金中郎将，利权悉归于上矣」　按：此二语为赵氏按语，其引《续汉书 百官志》本《注》语，至「中兴皆属郡县」止。戴校本作：「《续汉书 百官志》本《注》云，曹公始置司金中郎将利权悉归于上矣。」以赵语作《续汉志》本《注》，此戴见赵校而袭之之证。赵之此语又出自全氏。
[二〇]「戴改北郍作比郍，当是意改」　按：检《大典》本正作「比」，戴据改，非意改也。杨、熊二氏未见《大典》本而以意为之说，此亦一证。熊氏晚年覆校，则及见《大典》本，但旧《疏》未及一一复检矣。（今据台北本删「戴改」以下文字。）
[二一]「即广野君所谓杜飞狐之口也」　按：《史记》、《汉书》本传皆作「杜太行之道距飞狐之口」。郦氏误「距」作「杜」，或是误记。《要删》卷十三（丁未九月改定）引本传而漏校，失之眉睫。
[二二]「《汉书 文帝纪》后六年，令免屯飞狐」　按：「后六年」原作「五年」，《文帝纪》事在文帝后六年，杨氏误记，今订。《要删》亦云：「《文帝纪》后六年令免屯飞狐。」此与上条校《疏》时俱漏校讹字。
[二三]「又东北入祁夷水，祁夷水右会逆水」　按：朱本脱两「水」字，赵氏刊误补，全、戴同，《疏》漏记。
[二四]「耆彦云」　按：朱讹；赵氏刊误改，全、戴改同。
[二五]「朱巅作岭」　按：沈炳巽本作「巅」。
[二六]「《御览》四十五……引《后魏舆地图风土纪》」　按：《御览》、《寰宇记》均作「历山」，与下文「形似覆釜因以名之」不相应。又《寰宇记》作「三十里」，《御览》则作「三里。」
[二七]「下洛城西南二十里」　按：朱本讹作「西西」，《笺》云：当作「而西」。赵氏刊误云：当作「西南」，全、戴同。
[二八]「胡三省《通鉴 注》……柔玄镇城在今蒙古察哈尔」　熙仲按：《通鉴》胡《注》八月甲子如柔玄镇曰，柔元镇城在汉且如县西北塞外。魏太和十八年如柔元镇即此。熊《疏》有脱误，熊氏校记袭赵氏而未弭其迹。赵云：「柔玄镇乃魏六镇之一，胡三省《通鉴》云云。」熊氏用其首句及胡三省《通鉴 注》柔玄镇城十字，下突接己意「在今蒙古察哈尔东南」云云，胡三省岂知今察哈尔旗耶？而在今以下云云盖用《清一统志》四百十之一，古迹下柔玄镇城在旗东南。
[二九]「郝懿行曰……古本有此」　按：郝书「鴈出其间」下云：《水经注》及《初学记》三十引此并作「鴈出其门」。又云：高柳在代北，《水经  水注》引此《经》「北」作「中」，所见本与朱《笺》本同误。顾祖禹《方舆纪要》四十四亦误作「中」。（「郝懿行……有此」一段文，今据台北本删改。）
[三〇]「秦始皇二十五年，虏赵王嘉以为郡」　按：沈氏《疏证》于行间改「二十三」作「十九」，于书眉批：「按《始皇本纪》，当云二十五年虏代王嘉。」其订正同于熊氏，在前。
[三一]「徒跣抱招，以救请忠」　按：朱《笺》本原文作「抱招救请跪伏受敕教」。
[三二]「敦水又东，水注之，水出东阜下」　按：朱《笺》本讹作「东又」，脱「水」字。赵氏刊误已补，全、戴改同。《疏》径改未作记。
[三三]「水在今延庆州西」　按：「西」，原作「东」。《清一统志》二十四作「西」，据改「西」字。
[三四]「又西右与阳沟水合」　按：朱《笺》本、沈本皆讹作「又西与右阳沟水合」，赵氏刊误云：「与右二字当倒互。」全、戴依改。《疏》径改但未作记。
[三五]「 水又南入山」　按：《要删》熊氏校语后，尚有杨氏按语，此钞本未录。
[三六]「……而是二坟」　按：赵氏云，「此处有脱文」。《疏》误记增字。

《水经注疏》卷十四
　　后魏郦道元注
　　　　　　　　　　宜都杨守敬纂疏
　　　　　　　　　　　　　　　　　　门人枝江熊会贞参疏
　 余水
 余水出上谷居庸关东。朱 作湿。赵改 ，下同，云：朱氏彝尊《日下旧闻》曰，按《后汉书》，王霸为上谷太守，陈委输可从温水漕，以省陆转输之劳，事皆施行。章怀太子《注》引《水经注》本作温余水。《辽史》，顺州有温榆河，金更怀柔县为温阳，岂尽无据？又昌平多温泉，有流入双塔河者，温余之名，窃疑因此。《水经注》既无善本，今人习见坊刻，遂指温字为湿字之讹，正恐类昔人所云，以不悖为悖也。一清按：朱氏之言过矣。温是 之讹，温又是湿之讹，自古未闻以湿水为温水。湿余之名，连上篇出累头山之湿水以受称，汉昌平旧县自有温水，见《 水注》中，岂可便以湿余水当之？今本《汉志 注》转写成讹，后汉因之。辽金制度，随地改易，此正与隋人误以屯氏河为毛氏河，因置毛州，贻笑千古。安可惑于后起之文，
局彼方隅之见，尽废羣籍，从我曲说哉！《方舆纪要》云，榆河一名湿余河，或名温榆河，即湿余之讹也。《金石文字记》云，《水经》湿余水，亦 字之异文。《昌平山水记》云，芹城水出芹城北，南入于沙河。《水经注》，芹城水出北山，南径芹城，东南注湿余水，以此知沙河之为古湿余水也。传写之讹，或为温水。《后汉书 王霸传》云云。又云，温榆河即昌平之榆河，下流为沙河，入顺义西南，谓之西河。金人名县曰温阳，以此。《辽史》作温榆河，本《水经》之湿余河，以字相似而讹也。观二顾先生之言，则知朱氏以湿为温，非惟不识古传记之文，且不知有 水者矣，可谓不学之甚。全改作 。戴亦以温、湿为 之讹。又云，《王霸传》云，可从温水漕，温水乃 水。唐韦挺运米至卢思台，方知渠闭，则久坏不修耳。霸所漕者温水，非温余水也。李贤《注》引温余释之，疏矣。守敬按：王念孙曰， 省作漯，与济湿之湿相乱，因讹而为湿，又讹而为温。湿字俗书作 ，温字俗书作温，二形相似而讹。
关在沮阳城东南六十里居庸界，守敬按：沮阳、居庸二县俱详《 水》篇。故关名矣。守敬按：居庸即《吕氏春秋》九塞之一。《汉志》，居庸县有关。《通典》，居庸关在昌平县西北。今关在昌平州西北，去延庆州五十里，关门南北相距四十里，两山夹峙，巨涧中流，悬崖峭壁，称为绝险。更始使者入上谷，朱脱更始二字，赵据孙潜校增，全、戴增同。耿况朱况讹作沈，《笺》曰：当作况。全、赵、戴改。迎之于居庸关，朱《笺》曰：袁宏《后汉纪》云，更如初立，遣使者徇诸国，先降者复爵位。上谷太守耿况出迎使者，上印绶。守敬按：《后汉书 寇恂传》，更始使者徇郡国，恂从耿况迎于界上。亦不言居庸关，此盖本他家《后汉书》。即是关也。其水导源关山，会贞按：今沙河出昌
平州西北居庸关。南流历故关下，溪之东岸，有石台三层，朱台作室，赵、戴同。会贞按：《初学记》七引此室作台，是也。下称候台可见，今订。其户牖扇扉悉石也，盖古关之候台矣。戴改古作故。会贞按：《初学记》引此正作古。南则绝谷，累石为关垣，朱讹作址，赵同，戴改。守敬按：《大典》本、明抄本并作垣。崇墉峻壁，非轻功可举。山岫层深，侧道褊狭，朱作峡，赵据《方舆纪要》改，全、戴改同。守敬按：《广博物志》引此作狭。林鄣邃险，朱邃讹作据，《笺》曰：古本作蘧崄。盖邃险之讹。吴本改为据崄，误。赵、戴改邃。守敬按：《大典》本、明抄本并作邃。路才容轨。守敬按：程大昌《北边备对》，居庸关东西横亘五十里，中间通行之地，才阔五步。晓禽暮兽，寒鸣相和，羇官游子，聆之者莫不伤思矣。其水历山南，径军都县界，又谓之军都关。《续汉书》曰：尚书卢植隐上谷军都山，会贞按：《魏志 卢毓传 注》引《续汉书》同。范《书 卢植传》，删军都山，但云隐于上谷。是也。朱无是字，赵同。全、戴增。会贞按：《魏书 常景传》，别敕幽州都督元谭，西至军都关。《地形志》，军都有军都关。《通鉴》胡《注》，《汉志》有军都、居庸两县，各有关。然郦氏言居庸关在居庸界， 余水南径军都县界，又谓之军都关。《新唐志》以为军都关即居庸关。顾氏《昌平山水记》从之。而《寰宇记》亦云，军都山又名居庸山，在昌平县西北十里。盖古因山置关，南北相距数十里，在居庸界曰居庸关，在军都界曰军都关，分之则二，合之则一，故居
庸关亦可曰军都关，居庸山亦可曰军都山也。军都山在今昌平州西北二十里。其水南流出关，谓之下口，会贞按：《魏书 元景传》，都督元谭据居庸下口。《尔朱荣传》，荣以山东贼盛，请勅蠕蠕主阿那坏发兵东趣下口，以蹑其背，即此。水流潜伏十许里也。朱也字上衍是字，赵同，戴删。
东流过军都县南，[一]朱东流上衍又字，赵同，戴删。又东流过蓟县北。
 余水故渎东径军都县故城南，守敬按：前汉县属上谷郡，后汉属广阳郡，魏属燕国，晋因。《寰宇记》，后魏移军都县于今昌平县东北二十里，更于今县郭城置东燕州及昌平郡昌平县。按《地形志》，天平中，领流民置，寄治幽州军都城，其昌平[《志》误作平昌。]郡昌平县并天平中置，而燕郡有军都县，是天平中置。昌平始移军都，当郦氏时，军都仍治故城也。故城在今昌平州西十七里。又东，重源潜发，守敬按：《方舆纪要》，其发处为月儿湾。积而为潭，谓之 余潭。又东流，易荆水注之，其水导源西北千蓼泉，朱北下衍径字，全、赵、戴删。会贞按：易荆水今名南沙河，出昌平州西南五十里龙泉寺。亦曰丁蓼水。东南流径郁山西，守敬按：山在今昌平州西南。谓之易荆水。公孙瓒之败于鲍邱也，走保易荆，疑阻此水也。朱《笺》曰：范晔《后汉书》，曲义攻公孙瓒，破之于鲍邱。瓒遂保易京，开置屯田。《续汉志》
云，瓒所居易京故城，在今幽州归义县南十八里。《魏志 瓒传》亦云，瓒军数败，乃走还易京固守。此云易荆正同，但字异耳。赵云：按《后汉书 公孙瓒传 注》云，前汉易县属涿郡。《续汉志》曰，属河间。瓒所保易京故城，在今幽州归义县南十八里。归义即易县，唐时更名，易京城在其南。若军都县，今昌平州二十里有军都山，太行之第八陉，汉立县于山南，居庸关在焉。其地古有水名易荆。安可以荆京音同，而遂以为伯珪所保之地乎？道元已着易京城于《易水》篇，此重录之，盖爱博之过也。会贞按：《北齐书 斛律羡》附其父《金传》，言为幽州刺史，导高梁水北合易京，东会于潞。易京即《注》所指之水。盖易京、 余互受通称， 余、沽河合为潞河也。疑此本作易京，两荆字皆后人所改。不然，郦氏明载易京于《易水》篇，若荆与京异，郦氏何至误疑为瓒之所保。易荆水又东左合虎眼泉，水出平川，会贞按：《魏书 常景传》，遣别将破杜洛周于虎眼泉。《方舆纪要》谓虎眼泉在昌平州西八里旧城下，似误，当在州之西南。东南流入易荆水，又东南与孤山之水合。水发川左，导源孤山，东南流入易荆水，谓之塔界水。守敬按：水在今昌平州西。又东径蓟城，会贞按：蓟县详《 水注》。又东径昌平县故城南，朱昌平讹作平昌。赵改云：应作昌平，《汉书 地理志》，上谷郡有昌平县。后魏废入军都县。《魏书 地形志》，幽州燕郡军都县有昌平城。孝昌中陷于杜洛周，天平中置东燕州，领平昌郡，复立昌平县，隶焉。道元卒于孝昌二年，天平复置郡县之事，所不及知也。守敬按：此故城非《汉志》昌平之故城，《汉志》之故城，在居庸关外，见《 水注》。此故城是《晋志》之昌平所移徙也。魏太和中，复置昌平于 侧，此县遂并入军都。故《地形志》，军都有昌平城，即《魏土地记》所谓蓟城东北
一百四十里有昌平城也。至天平中复置昌平于军都，亦因其地旧有昌平故城在迩也。互详《 水》篇。又谓之昌平水。《魏土地记》曰：蓟城东北一百四十里有昌平城，城西有昌平河。又东北注 余水。戴改北作流。
 余水又东南流，左合芹城水。朱合讹作右，《笺》曰：谢云，宋本作芹城水注之。赵改右合，谓注之二字，耳伯所谬增。戴改同。守敬按：《大典》本、明抄本并与朱同，足征原是左合芹城水，只改一字，便还旧观矣。水出北山，守敬按：水出今昌平州东北四十里。南径芹城，守敬按：《寰宇记》引《隋图经》云，昌平县有芹城。在今昌平州东三十里。又东南流朱《笺》曰：又，古本作水。戴删。注 余水。守敬按：水自今昌平州东北，南流入沙河。
 余水又东南流，径安乐县故城西，朱无县字，全、戴同，赵增。守敬按：前汉县属渔阳郡，后汉因，汉末省。《魏志 明帝纪》，景初二年，复置安乐县，仍属渔阳郡。晋属燕国，后魏省，在今顺义县北。更始使谒者韩鸿北徇，承制拜吴汉为安乐令，守敬按：见《后汉书 吴汉传》。即此城也。
又北屈，东南至狐奴县，会贞按：县见《沽水注》。西南，入于沽河。朱无南字，全、赵、戴同。会贞按：此《注》 余水于狐奴县西南入沽，又《沽水经》南过狐奴县北，西南与 余水合。《注》云，沽水
南径狐奴城西，又南， 余水注之。则 余水入沽在狐奴西南，不在狐奴西，此《经》文西下脱南字，今增。
昔彭宠使狐奴令王梁，南助光武起兵，会贞按：见《后汉书》宠本传。自是县矣。 余水于县西南，东入沽河。故《地理志》曰： 余水自军都县东，至潞，南入沽，会贞按：《汉志》潞作路。是也。
　沽河
沽河从塞外来。会贞按：《汉志》渔阳，沽水出塞外。
沽河会贞按：明抄本作水，《大典》本作河。出御夷镇会贞按：镇详下，又见《鲍邱水》篇。西北九十里，丹花岭下。会贞按：沽河，即今之白河，上源曰独石水，出独石口边外。东南流，大谷水注之。水发镇北大谷溪，西南流，径独石北界。石孤生，不因阿而自峙。朱阿讹作河，赵同，全、戴改。会贞按：《宣镇志》，独石在开平城南，一石屹起平地上，可构屋数楹。在今赤城县北，独石城南一里。又南，九源水注之。朱源讹作泉，赵、戴改。水导北川，左右翼注，八川共成一水，朱八讹作入，全、赵、戴改。故有九源之称。其水南流至独石，注大谷水。大谷
水又南，[二]径独石西，又南径御夷镇城西。魏太和中置，以捍北狄也。又东南，尖谷水注之。水源出镇城东北尖溪，西南流，径镇城东，西南流，注大谷水，乱流南注沽水。
又南出峡，夹岸有二城，朱脱夹字，赵校，戴增。世谓之独固门，以其藉险凭固，易为依据。朱作居，《笺》曰：宋本作依据，疑作依据。赵改据云：按古据、据通用，据字为近。戴改据同。岩壁升耸，朱岩讹作兼，赵同，戴改。疎通若门，故得是名也。
沽水又南，左合干溪水，引北川西南，径一故亭东，又西南注沽水。
沽水又西南，径赤城东。赵建武年，并州刺史王霸，为燕所败，退保此城。守敬按：有两赤城，一见《河水经》，一见此《注》。而此赤城在后魏为尤着。道武帝登国二年，幸广宁，遂如赤城。三年，燕将慕容麟击擒贺讷于赤城，既而道武幸东赤城。明元帝神瑞二年，如赤城。泰常八年，筑长城于长川之南，起自赤城，西至五原。皆此赤城。亦称东赤城者，对彼赤城言也。胡三省于慕容麟擒贺讷之赤城，全氏于魏筑长城所起之赤城，皆以《河水》篇之赤城当之，疏矣。城在山阜之上，守敬按：今赤城县东二里有赤城山，石多赤，古赤城在其上。下枕深隍，朱枕讹作抗，赵、戴改。溪水之名，藉以变称，故河有赤城之号矣。朱城讹作地，赵、戴改。
沽水又东南与鹊谷水合。水有二源，朱无水字，赵、戴增。南即阳乐水也。出且居县，朱《笺》曰：孙云，《汉志》且居县有乐阳水。守敬按：县详《 水》篇。王念孙据此《注》，谓《汉志》乐阳当作阳乐。今犹名阳乐河，出龙门县西娘子山。《地理志》曰：水出县东。北流，戴改北作南。径大翮山、小翮山北，守敬按：大、小翮山详《 水注》。历女祁县故城南。守敬按：前汉县属上谷郡，后汉废，在今龙门县东。《地理志》曰：东部都尉治。王莽之祁县也。世谓之横水，又谓之阳田河。朱田讹作曲，全同。赵云：按直隶赤城县水，今谓之阳田河，又曰样田河，则曲乃田之误。《方舆纪要》，样田本曰鸡田。又《资治通鉴 晋记》成帝咸康二年，段辽别遣段兰将步骑数万，屯柳城西回水。胡三省曰，回水，《载记》作曲水。《水经注》，阳乐水出上谷且居县东北流，径女祁县。世谓之横水，又谓之阳曲水。又濡河从塞外来，西北径御夷镇城，又东北径孤山南，又东南，水流回曲，谓之曲河镇。又据《载记》，曲水当在好城西北。胡氏所引乃两曲水，一为阳乐河，今宣化府龙门县之龙门河也。一为濡水，今滦河。两地悬殊，非可混而为一。彼曲水文云，濡水又东南，水流回曲，谓之曲河，镇东北三百里。所云镇，即御夷镇也。此水在御夷镇之东北三百里。胡氏乃误为曲河镇耳。且此曲水，史云柳城西，则当在滦州东北界，去上谷绝远。引阳乐水之阳曲河当之，尤谬。回、曲、田三字，盖易致混淆，而此水今有样田之名，则固不可以曲水实之矣。戴依改作田。又东南径一故亭，又东，左与候卤水合。朱候讹作旧。赵改云：详下文，当作候，下旧卤城同，戴改同。水出西北山，
守敬按：今有南河，出龙门县南狗儿村，东北流合龙门河。《畿辅通志》谓即候卤水。但《注》叙候卤水出西北山，东南注阳乐水，在阳乐水之北。南河东北入龙门河，则在阳乐水之南，非古候卤水也。东南流径候卤城北，城在居庸县守敬按：县见《 水》篇。西北二百里，故名云候卤，朱候作侯，《笺》曰：孙云，当作候。戴、赵改。守敬按：明抄本作候。太和中更名御夷镇。会贞按：御夷镇在濡源之地，尚在沽河东。候卤水则在沽河西。候卤水东南径候卤城北，则城更在水西。候卤城与御夷镇，实非一地。盖初置候卤城于此，至太和中，废为御夷镇地耳。又东南流注阳乐水。会贞按：水在今赤城县南。阳乐水又东南傍狼山南，朱傍上衍径字，赵、戴删。守敬按：《地形志》，渔阳郡无终有狼山。又《新唐志》幽州昌平有狼山，皆非此山也。此山当在今赤城县之东南。山石白色特上，朱无白字，《笺》曰：石一作白。赵以《笺》为误，而增白字，戴增同。亭亭孤立，超出羣山之表。又东南径温泉东，泉在山曲之中。守敬按：《一统志》，温泉神庙在赤城县西温泉上。明正统六年，因旧重修，祀泉神，即此温泉也。又径赤城西，屈径其城南。会贞按：阳乐水在赤城之南数十里不能径其西，盖有错简。此二句疑是叙候卤水文，当在上又东南流注阳乐水之上，缘候卤水在阳乐水北，故能径赤城西，又径赤城南也。东南入赤城河。赵云：按《汉志》且居县阳乐水出东，东入海，盖自沽以达海也。河水又东南，左合高峯水，朱作右合，赵、戴同。会贞按：右当作左。赤
城河东南流，而高峯水西南流，屈入之，则高峯水在左，乃左合也。今订。水出高峯戍东南，城在山上。其水西南流，又屈而东南，入沽水。
沽水又西南流出山，径渔阳县故城西，守敬按：县详《鲍邱水注》。而南合七度水。水出北山黄颁谷，守敬按：《寰宇记》引《隋图经》，七度水在昌平界。今七度河在昌平州北一百里，源出黄花路城西。故亦谓之黄颁水，东南流注于沽水。
沽水又南，渔水注之。北出县东南平地，会贞按：《隋志》，密云有渔水，水在今密云县南。《方舆纪要》谓即蓟州城南之龙池河，非也。泉流西径渔阳县故城南。应劭曰：在渔水之阳也。朱无此九字，赵同，戴增。守敬按：此九字今本《汉志 注》不载，盖师古删之。证以下文有符应说，则此《注》有此九字，审矣。戴增是也。《括地志》亦云，渔阳故城在渔水之阳。考诸地说则无闻，朱此下衍所识释三字，赵同。《笺》曰：谢云，识释疑误。戴删三字。脉水寻川则有自。朱作考地寻川则有应氏自，全、赵同。《笺》曰：谢云，疑有脱误。戴改删。守敬按：戴此等解决，焕然冰释，赵不敢也。今城在斯水之阳，有符应说，渔阳之名当属此。秦发闾左戍渔阳，守敬按：见《史记 陈涉世家》。即是城也。渔水又西南，入沽水。朱渔水讹作渔阳，戴改，赵据黄本改。守敬按：《大典》本、明抄本作渔水。
又南与螺山之水合，水出渔阳城南小山。《魏土地记》曰：城南五里有螺山，守敬按：《隋志》，密云有螺山。《辽志》，檀州有螺山。《金志》，顺州有螺山。王曾《上契丹事》，顺州东北有螺盘山。皆此山也。《方舆纪要》云：红螺山在怀柔县北二十里，山高二百余仞，下有潭，流为红螺山水。《一统志》亦谓红螺山在怀柔北二十里。沽水经今怀柔东南，则山在沽水之北，而此《注》称沽水西南径渔阳故城西，螺山水出渔阳城南小山，并引《魏土地记》实指山在城南五里，是山在沽水之南，今之红螺山非古螺山矣。古螺山当在今密云县之南。其水西南入沽水。沽水又南径安乐县故城东。守敬按：县详《 余水注》。《晋书地道记》曰：晋封刘禅为公国。守敬按：《蜀志 后主传》，景元五年三月丁亥，使太常嘉封刘禅为安乐公。《华阳国志 后主志》，封安乐县公。而上庸郡有安乐县，咸熙元年为公国，封刘主。然上庸郡属县五，有六县，当是不数公国。《晋志》无此县，而幽州燕国有安乐国，相传云，蜀主刘禅封此，未能定为孰是。俗谓之西潞水也。会贞按：世以鲍邱水为东潞，[见下。]故以沽水为西潞。《通典》密云有潞水，指西潞也。
南过渔阳狐奴县北，西南与 余水合为潞河。朱潞讹作沽，赵改云：此沽字误，当作潞，以《注》文知之。戴改同。
沽水西南流，径狐奴山西，守敬按：今名呼奴山，在顺义县东北二十五里。又南径狐奴县故城西，守敬按：两汉县属渔阳郡，魏省，[《魏志 明帝纪》，景初二年，省狐奴县。]晋复置，属燕国，后魏
废，在今呼奴山西南百步。渔阳太守张堪于县开稻田，教民种殖，朱作植种，《笺》曰：当作种植。赵云：按植种义自通。戴改种殖。守敬按：《大典》本、明抄本作殖种，戴乙。百姓得以殷富。童谣歌曰：桑无附枝，麦秀两岐。会贞按：《后汉书》本传作麦穗，《类聚》五十、《初学记》二十七引《东观汉记》同。《书钞》六十三、《御览》九十、九十五引谢承《后汉书》亦同。盖光武讳秀，不得称秀也。张君为政，乐不可支。视事八年，匈奴不敢犯塞。沽水又南，阳重沟水注之，水出狐奴山，南转径狐奴城西，朱出上脱水字，西讹作南，戴、赵增改。会贞按：《大典》本、明抄本并作西。王莽之所谓举符也。侧城南注，右会沽水。
沽水又南， 余水注之。会贞按：《 余水》篇见前。
沽水又南，左会鲍邱水，会贞按：《鲍邱水》篇见后。世所谓东潞也。会贞按：《通典》，渔阳有鲍邱水，又名潞水。指东潞也。
沽水又南径潞县。会贞按：县详《鲍邱水注》。为潞河，朱讹作为有潞名潞河也。赵云：案此处有误文。戴删作为潞河。《魏土地记》曰：城西三十里有潞河，会贞按：《寰宇记》潞县下引《后魏诸州记》，城西三十里有潞河。即《魏土地记》文。是也。朱无是字，赵同，全、戴增。
又东南至雍奴县西，会贞按：县详《鲍邱水注》。为笥沟。朱笥沟上有脱文，赵据《名胜志》增入
字，戴增为字。会贞按：戴增是也。
 水入焉，会贞按：《 水》篇见前。俗谓之合口也。又东，鲍邱水于县西北而东出焉，戴删焉字。会贞按：此即《鲍邱》篇所谓鲍邱水自雍奴县故城西北，旧分笥沟东出也。
又东南至泉州县，与清河合，东入于海。清河者，派河尾也。全派改泒，下同，云：按《经》是《沽河水》篇，而末曰泒河尾也，泒与沽音同而水别，泒河即滹沱河也。故善长文申明之曰，清淇至滹沱，十水，同归于海。赵亦改《经》、《注》派作泒。守敬按：顾祖禹有以滹沱为即泒水之说，全氏所本，其实滹沱与泒，非一水也。且此《注》明言清淇至滹沱等水，同归于海，安得独以滹沱当之？赵知滹沱与泒为二水，其补泒水，谓泒于源见《说文》，尾见本《注》，所云见本《注》，明此《注》言泒河尾也。然《注》历举诸水以释《经》，不及泒水，而漫以诸水为泒水之尾尤非。盖《经》言派河尾者，谓众河之尾也。众河发源不同，至此同流归于海，故总括之曰派河尾矣。按《说文》，派，别水也，一曰水分流也。左思《吴都赋》，百川派别，归海而会。郭璞《江赋》，流九派乎浔阳。则为众流之义至明。[三]全、赵牵引高氏山之泒水，非也。
沽河又东南径泉州县故城东，守敬按：两汉、魏县属渔阳郡，晋属燕国，后魏废。《地形志》，雍奴有泉州城。在今武清县东南四十里。王莽之泉调也。沽水又东南合清河也，戴删也字。今无水。会贞按：上言沽河东南径泉州，合清河，释《经》东南至泉州与清河合之文，乃笥沟之道。此言今无水，即《鲍邱水》篇所云，今笥沟水断也。笥沟既断，而沽河与 水皆合鲍邱水东出，即《鲍邱水》篇
所云众川东注，混同一渎也。清、淇，朱淇讹作湛，全校改，戴改同。漳、洹、滱、易、涞、濡、沽、虖池，朱《笺》曰：当作滹沱。全、赵作虖池，戴作滹沱。同归于海，故《经》曰派河尾也。
  </div>
  <div class="pagination">
   <a href="水经注疏_page28.html">
    上一页
   </a>
   <span>
    ...
   </span>
   <a href="水经注疏_page24.html">
    24
   </a>
   <a href="水经注疏_page25.html">
    25
   </a>
   <a href="水经注疏_page26.html">
    26
   </a>
   <a href="水经注疏_page27.html">
    27
   </a>
   <a href="水经注疏_page28.html">
    28
   </a>
   <span class="current-page">
    29
   </span>
   <a href="水经注疏_page30.html">
    30
   </a>
   <a href="水经注疏_page31.html">
    31
   </a>
   <a href="水经注疏_page32.html">
    32
   </a>
   <a href="水经注疏_page33.html">
    33
   </a>
   <a href="水经注疏_page34.html">
    34
   </a>
   <span>
    ...
   </span>
   <a href="水经注疏_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
