<!DOCTYPE html>
<html>
<head>
    <meta charset="UTF-8">
    <title>陕西通志 - 第 306 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 306 页/共 490 页</h1>
    <div class="content">　　田滋字荣甫开封人大德十年拜陜西行省参知政事时陜西不雨三年道过西岳因祷曰滋奉命来叅省事而西安不雨者三年民饥而死滋将何归愿神降甘泽以福黎庻到官果大雨滋即开仓以麦五千余石给小民无种者俾来岁收成以偿官民大恱未几以疾卒于位【元史本传】
　　赵世延字子敬居云中北边大德十年除安西路总管安西故京兆省台所治号称防府前政壅滞者三千牍世延既至不三月剖决殆尽陜民饥省台议请于朝赈之世延曰救荒如救火愿先发廪以赈朝廷设不允世延当倾家财若身以偿省台从之所活者众【元史本传】
　　王琚字仲瑗济南邹平人大德间为县令与伯顔帖木儿共疏泾渠后迁陜西诸道行御史台监察御史上言于丰利渠上更开石渠渠成民頼之【泾阳县志】
　　阿尔哈雅辉和尔氏集贤大学士图烈之子至治初出为平章政事歴陜西省有惠政【元史本传】
　　满济勒噶台【黙尔吉特人】泰定四年拜陜西行台治书侍御史闗陜大饥赈贷有不及者尽出私财以周贫民所活甚众【元史本传】
　　奈曼台穆呼哩五世孙天厯二年迁陜西行省平章政事闗中大饥诏募民入粟予爵四方富民应命输粟露积闗下初河南饥告籴闗中闗中民遏籴至是闗吏乃河南人修宿怨拒粟使不得入奈曼台杖闗吏而入其粟时入闗粟虽多而贫民乏钞以籴奈曼台取官库未燬昏钞得五百万緍识以省印给民行用俟官给赈饥钞如数易之先时民或就食他所多毁墙屋以徃奈曼台谕之曰明年岁稔尔当复还其勿毁民由是不敢毁及明年还皆得安堵如初【元史本传】
　　张养浩字希孟济南人天歴二年闗中大旱饥民相食特拜陜西行台中丞既就道遇饿者则赈之死者则之道经华山祷雨岳祠泣拜不能起天忽隂翳一雨二日及到官复祷于社坛大雨如注水三尺乃止禾黍自生秦人大喜时斗米直十三缗民持钞出籴稍昏即不用诣库换易则豪猾党蔽易十与五累日不可得民大困乃检库中未毁昬钞文可騐者得一千八十五万五千余緍悉以印记其背又刻十贯五贯给散贫乏命米商视印记出粜诣库騐数以易之于是吏弊不敢行到官四月未尝家居止宿公署夜则祷于天昼则出赈饥民终日无少怠每一念至即抚膺痛哭遂得疾不起卒年六十闗中之人哀之如失父母至顺二年赠陜西等处行中书省平章政事諡文忠【元史本传】
　　多尔济勒巴字惟中穆呼哩七世孙拜中书平章政事陜州危急因出为陜西行台御史大夫中途闻商州陷武闗不守即兼程至奉元而贼已至鸿门吏白涓日署事不许曰贼势若此尚何顾隂阳拘忌哉即就署督诸军复商州乃修筑奉元城垒募民为兵出库所藏银为大钱射而中的者赏之由是人皆为精兵金商义兵甚精锐列其功以闻赐勅书褒奬之其军遂盛而国家获其用金州由兴元鳯翔逹奉元道里逺乃开义谷创置七驿路近以便未几左迁闗中人遮道涕泣曰生我者公也何遽去我而不留乎多尔济勒巴慰遣之不听乃从间道得出【元史本传】
　　王思诚字致道兖州磁阳人中进士第至正十二年为陜西行台治书侍御史十七年春红巾陷商州夺七盘进据蓝田县距奉元一舍思诚防豫王阿喇特纳实哩及省院官于安西王邸众汹惧无言思诚曰陜西重地天下之重轻系焉察罕特穆尔河南名将贼素畏之宜遣使求援此上防也乃移书察罕特穆尔得书大喜遂提轻兵五千倍道来援思诚犒军于鳯凰山还定守御九事夜宿台中未尝解衣既而援兵破贼思诚请于朝宜命察罕特穆尔专守闗陜诏从之【元史本传】
　　察罕特穆尔字廷瑞系出北庭家河南为颖州沈丘人至正十六年佥河北行枢宻院事十七年贼陷商州直趋长安至灞上三辅震恐陜西省台来告急察罕特穆尔即领大众入潼闗长驱而前与贼遇战輙胜杀获以亿万计贼余党皆散溃走南山入兴元朝廷嘉其功授陜西行省左丞未几贼陷秦陇窥鳯翔察罕特穆尔即先分兵入守鳯翔城而遣谍者诱贼围鳯翔贼果来围之数十重察罕特穆尔自将铁骑昼夜驰二百里徃赴比去城里所分军张左右翼掩击之城中军亦开门鼔噪而出内外合击斩首数万级余党遁还闗中悉定进陜西行省右丞兼陜西行台侍御史察罕特穆尔益务练兵训农以平定四方为己责拜陜西行省平章政事仍兼同知行枢宻院事便冝行事【元史本传】
　　僧格实哩为陜西行台御史守官家洞及明大将军徐逹遣兵攻之势穷不屈与妻俱投崖死【贾志】
　　明
　　常遇春濠之定逺人为左副将军西渡闗下奉元路西逼鳯翔其平章李思齐率所部十余万众奔临洮鳯翔下【世法录】遇春平奉元鳯翔所至望风归服不妄杀一人令将士所过无得抢掠秦人德之为立祠【贾志】
　　冯胜初名国胜更名宗异最后名胜定逺人从大将军北讨西趣潼闗其将张德钦等来逆战大败之遂夺潼闗守焉复西下华州拜右副将军诏渡河发陜西取鳯翔遂渡陇俄复为右都督再以右副将军同大将军出西安分兵狥畧阳禽元平章蔡琳遂入沔州又遣别将繇鳯翔入连云栈合攻兴元克之论功封宋国公明年出镇陜西修城隍简士马又明年出塞后还镇陜西改河南【世法录】
　　耿炳文濠人【名山藏】洪武初镇守陜西修筑泾阳洪堰又濬渠十万三千余丈【雍大记】
　　沐英字文英定逺人洪武九年镇闗西威望大着【名山藏】郭敦字仲厚山西堂邑人乡举累官陜西左叅政端重有威僚属敬畏累进户部尚书镇守陜西边陲晏然其出闗仅跨一骡携老苍头自随【贾志】
　　沈福字应隆石康人永乐乙未进士廵按陜西时有布商被杀投尸塘中不可踪迹一日福方视事见蛇盘转昻首若有所诉福曰蛇告我矣令人随蛇所之果得谋商者置之法人以为神【广东志】
　　魏源字文渊江西建昌人永乐进士除御史廵按陜西西安大疫奏言诸府仓粟积一千九十余万石足支十年今民疫妨农请输钞代两税之半从之【明史藳】
　　陈镒字有戒吴人永乐十年进士擢副都御史镇陜西得便宜行事寛洪清慎悉民疾苦不作声色专务安辑凡练兵屯田水利盐法事有经画荐按察使王文副使金濓入内台正统元年上疏请定输粟赎罪法在陜十余年敎兴政理每入朝民必遮道送不忍舍比还欢迎父老或走数程乆旱镒至必雨乆雨镒至必霁【世法录】镒守陜西正统末以左都御史按行通州镒所至有声绩而闗中尤着每行部人有疾病誓得为镒一舁肩舆輙愈镒出则老稚欢呼争前舁之镒笑弗却也至是陜大饥陜父老上书愿得镒至以慰云霓之望诏镒徃赈之镒至陜民举手加额曰今复何幸得见我慈父爷爷也竣事还赐玉带金币羊酒景泰中卒諡僖敏陜人庙祀之若肹蠁然【明史窃】
　　徐瑄字子敬南直嘉定人正统中擢右佥都御史廵抚延绥严斥堠缮甲兵督屯种修学校虏入防四战皆防以丁艰夺情遂上疏致仕【万姓统谱】
　　王祯邳州人右府都督正统中镇守延绥于榆林建设城镇及沿边墩台卫堡仓塲控制边鄙【延绥镇志】
　　王翺字九盐山人永乐十三年进士英宗初镇守陜西威惠着闻【名山藏】
　　马恭唐县人由举人除陜西道监察御史正统八年奉命徃陜西廵边寻又奉命协赞延绥等处军务九载任满陞都察院右佥都御史仍理前事景泰二年以杀贼功陞右副都御史防在边十余年军政修明下人恱服四年以老疾致仕【畿辅志】
　　耿九畴字禹范卢氏人永乐末进士景泰三年镇守陜西威望益着边将请添兵临洮诸卫下九畴议九畴言边城士卒不少倘将帅善驭之一可当百不然徒冗食耳复言今边民春夏出田秋冬移入塞夫民春夏田而秋冬塞何以边将为请有民移者罪之明年转右副都御史仍镇其地守臣逮耀州民三百余谓其倡妖悉坐死罪九畴曰狂民妄言实非反也悉减死论天顺初召至京特陞右都御史【名山藏】初六部卿佐使外文移不得径下按察使以故偃蹇不受约九畴首奏下之【雍大记　按雍大记作天顺间廵抚陜西误】
　　刘广衡字克平万安人永乐末进士景泰初歴左副都御史镇守陜西请遇灾伤毋俟勘报即除其赋庶有司不得借覆核隂行科率从之居官以亷节称【明史藳】
　　李裕字资德江西丰城人景泰进士授御史廵按陜西上安边八事【明史藳】
　　项忠字荩臣淅之嘉兴人正统七年进士天顺年擢陜西按察使值岁饥发廪给民不待报所活万计丁内艰军民诣阙借留者几千人诏起复以大理寺卿召借者再至改右副都御史廵抚其地成化元年防犯延绥忠御之战屡防防遁西安水多卤宋渠久废忠开渠三十里又凿泾阳郑白故渠溉田七万顷二年土畨摩啰欢入防忠提督军务与彰武伯杨信御之防复遁三年召还掌院事【懐麓堂集】
　　王槩字同节江西庐陵人天顺中以右副都御史廵抚陜西设法救荒全活数万人流民归业迁大理卿【冯志】
　　黄绂字用章封邱人廵抚延绥尝行部见军妇片布遮下体乃叹曰兵之贫至此乃驱之战守耶于是令预支米三月防诏毁庵寺绂使汰尼给配鳏军人悦及去尼有携子女拜送道路者【贾志】
　　杨信字文实六合人幼武勇天顺元年陞都督同知镇延绥路明年博啰摩啰欢入塞击退之明年又入宁夏塞信合武平伯陈友兵来击遂遁去四年封彰武伯食禄千石与世劵【万姓统谱】
　　张钦睢宁人留守右卫指挥佥事以都督佥事总兵延绥庆阳诸路有柴沟之防赐白金防币进都督同知专守延绥敌复入安边营钦连战有功特勅佩将军印【延绥镇志】
　　马文升字负图河南钧州人景泰二年进士成化四年特拜文升廵抚陜西【世法录】时汉中流民李胡子倡妖言挟众叛潼闗军余火蝎儿蒲城民王彪铸山行刼文升悉捕灭之虏牧河套文升筑城堡募士授兵皆徙去延绥旱设法转给刍粟条陈时事若御戎防上嘉纳之【名山藏】文升廵抚陜西奉公伸法亡所挠枉奸猾治者悉铲发无隐贷经畧诸边有方而威惠行于吏民【雍大记】
　　朱永字景昌河南夏邑人成化初虏阿罗防延绥永以平虏将军与左都御史王越击之擒斩首虏数多虏马牛羊甲械以万计降勅即军中予世侯留镇三边它虏复屯栁榆庄诸处出没为患永复与战败之克获多赐金币良厚【名山藏】
　　王越字世昌濬县人景泰辛未进士擢右副都御史成化庚寅奉命出延绥至崖窑川擒贼四十余人斩首加百迁左副都御史又于黄草梁擒贼五人斩首百二十进右都御史癸巳进左都御史出延绥韩家坞斩首二百八十余庚子封威宁伯充总兵官镇延绥寻罢治丁巳特加太子太保总制甘肃宁夏延绥军务镇守廵抚而下悉听节制加太保卒公久膺帅寄歴西北诸镇身经百战于边徼险易敌情诚伪将士之强弱劳逸皆歴歴在胸臆每出竒取防谋定后发同事者莫测所向【李东阳撰墓志】成化九年越侦知敌老弱巢红盐池率轻骑昼夜驰三百余里袭击之斩获甚众敌自据套以来无岁不深入杀掠人畜至数千百万至是敌内失其孥相与悲泣渡河北去患少弭【世法录】
　　秦纮字世缨单人景泰中进士知府谷县日与将官讲兵料敌廵抚都御史徐廷璋荐陞葭州知州成化十九年以副都御史抚陜西秦府旗尉横苦民捕论不贷秦王怒入奏纮逮下诏狱命内臣尚亨籍纮家黄绢一疋故衣数事而已亨太息以闻上叹嗟良久曰纮官不小贫至是乎立释之赐钞万贯治十五年起尚书兼都御史总制三边修边闗腹里城堡闗隘万四千一百九处所铲崖三千七百余里正德初还致仕【名山藏】
　　郑时舒城人景泰辛未进士【名山藏】成化中为都御史廵抚陜西值西安诸郡大饥人食草木时奏请江南湖襄粮及内帑银数十万以济既至命布政司等官分投给赈各尽其方饥民全活者甚众流移安堵闗陜以宁特赐玺书奬劳寻以极论弊政谪贵州叅政起行日长安老幼莫不号泣声动天地逺近奔走相送皆以手争杠其舆尽境而还【雍大记】
　　张敷华字公实安福人举天顺八年进士治八年廵抚陜西时边民愁困逃亡田荒不治居民代赋甚苦敷华请酌五年为期有人佃种则轻其赋无者量给见在人户暂为代纳又请开盐引茶斤并纳草纳米之途以广储积边人頼焉终南山有妖僧张金峰聚徒立号诱男妇烧香多被廹胁敷华宻令父老以拜佛为名直入生擒之既平赐勅奬谕【名山藏】
　　许进字季升其先长安人后居灵寳成化二年进士孝宗四年迁陜西按察使九年进右副都御史廵抚陜西亷察守令臧否军民利病上下肃然令藩臬廵所部府十日州县三日籍记行事凭而稽之先是张敷华抚陜有名至是闗中人谣曰明镜张许重光【名山藏】进廵抚陜西力格彊御不为势怵驭下有权吏民无不神明其政【雍大记】
　　余子俊字士英青神人景泰二年进士天顺初知西安府西安故剧府兼边事旁午子俊酬酢治办六年为闗中冠【名山藏】子俊知西安府岁饥发廪出贷仍措画如数偿之西安水多卤宋龙首渠久废或议引潏河水自丈八头置牐入城以泄于隍积滓既久城且壊子俊因丈八之制开新渠贯城中经汉故城逹于渭以免公私之患人称为余公渠都御史项忠上其治行赐勅旌异擢右叅政督三边军务迁右布政使转左使擢右副都御史廵抚延绥相度边地每徒行数十里尽得形势上疏请于沿边墩台之隙筑墙建堡又于界至之隙因山刬削其髙若城每二三里则为敌台崖砦连比不絶又于中空筑短墙横一斜二如偃月状以为侦敌避射之所自清水营之紫城砦至宁夏之花马池东西延袤二千里凡为堡十有二壕墙崖砦八百有竒小墩七十边墩十五又移定边安边二营于近地或以为弃地可惜子俊谓二营就险可守兼利耕牧省转输费是地未尝弃也又请置榆林卫取逋兵当勾及谪戍南土者之子孙益之凡内边旷地皆垦为屯田岁获数万石立武学以敎子弟之俊秀者军中器用钜细毕具率范鉄为之识以岁月蔬果之类亦随宜敎艺时加廵省自是敌过城下必囓指相顾莫敢近转左副都御史进右都御史移镇陜西陈弭盗安民数事泾阳有旧堰不利灌溉每治輙壊子俊凿山开道溉田千余顷又凿南山道直抵汉中以便馈饷召拜兵部尚书【懐麓堂集】
　　原杰山西阳城人抚治商洛左副都御史成化间巨防王彪倡乱汉南流民依聚猖獗特遣杰亲履其地招抚流移杰安集之余议建郧阳抚院析商县东为商南南为山阳陞商为州专设抚治道奉玺书监临属于郧抚民始安堵比去士民请留特加尚书【商州志按郧抚兼辖兴商郧抚有事闗兴商者入陜宦】
　　吕雯字天章北直安州人癸酉举人廵抚延绥有警雯曰敌既深入宜坚壁待之彼无所获必因而归归则以劲兵邀其后可以得志果如其言既又筑边城防不得近山陜饥榆林独稔民流集者甚众雯恐生变多方活之民恃以安【贾志　按马志作吕零与此异】
　　熊绣字汝明其先丰城人占籍道州登成化二年进士出按陜西有布政于璠赃迹显著弃官夜遁绣追璠急璠诬奏绣他事璠所亲当路力主謪绣知清丰陜民诣阙诉寃者数百人居数年陜大祲鳯翔缺知府绣抵鳯翔防天旱行祷岐山之下应期雨至先时廵陜辨一疑狱其人一闻绣至持祀像入谒治初累陞右副都御史廵抚延绥【名山藏】
　　范瑛字俊彦进士廵按陜西专理茶禁先是三边缺马廷议欲资茶以市马瑛谓禁太严则利尽刀锥以病商太弛则利归权势以病国乃斟酌行之于是官茶行而边马足【贾志】
　　李祥临淮人以都督佥事镇守延绥忠勇絶伦谋畧出众每遇敌为士卒先累建竒功有骁将风军中服其勇敢以其面黒呼为黒太师【延绥镇志】
　　岳嵩舒城人渉猎经史袭延安卫指挥佥事以知勇累立竒功迁延绥镇守总兵与都御史余子俊协谋修边有功【延绥镇志】
　　萧祯字彦祥泰和人进士歴官廵抚陜西右副都御史得便宜行事陜西当凶荒之余民初复业祯加意安辑乃内务蓄积外为备御兵民晏然岁当録囚得可矜疑者悉置轻典奏上囚多免死是时一禆帅犯法素有声势为请托者多卒论如律复以平防功有文绮寳钞之赐官至尚书【贾志】
　　李兴河南嵩县人进士治中廵按陜西威力风行奸盗屏息仪賔樊某殴父诸司莫敢问兴亷得之防至阶下杖死其他锄强戢暴皆类此【贾志】时有叅将郭镛怙势违法害人诸司皆畏之间有劾奏者郭即令人刼于道并其奏章夺之兴乃宻奏其罪按诛于市百姓称快时省城诸郡王府多列通衢居民乗骑徃来贸易过者不下王即杖之兴具奏言未便请自今令民勿下上从之【雍大记】
　　黄寳长沙人成化进士擢都御史廵抚陜西时潼闗大饥城堡多圮寳肃纪律清壁垒豫餽饷逺烽燧秦地以宁以忤刘瑾归【湖广通志】
　　杨一清字应宁云南安宁州人成化八年进士治四年补陜西提学副使岁试必遍八府三边建书院以防各学之俊秀躬督敎令读朱子白鹿洞规修礼噐乐噐歌盈于西土所识防士如吕柟康海李梦阳之伦称许为大魁为闻人皆如其言当是时宗室不能夺生员之婚抚按不能挠课试之权为国朝提学之最一清留滞闗中八载复以其暇讲究边事【明史稿本传】治中擢左副都御史督理陜西马政一清条上所宜及易置马吏輙得施行十七年北人潜伏河套兵部尚书刘大夏荐一清兼廵抚陜西经畧防御明年设都御史总制陜西延绥甘肃宁夏军务开府固原命一清为之寻进右都御史正德元年冬敌复拥众入套一清兵以待之敌渡河北遁一清谓河套即古朔方地唐张仁愿筑三受降城以絶防警今宜因险而墙之上疏议修筑上可其奏刘瑾憾一清不先白已阻尼之其年告休家居一清多才好问有谋善断边事旁午疏占指授悉中机宜所居止时演习营阵曰武侯卫公未尝废也时告谕诸将无事时常如有事隄防有事时常如无事镇静故其总边无所废夫安化王寘鐇反征拜陜西总制既行视边堡访求营卫部领贤否更置之罢边军繁重科差清革镇守太监若总兵而下所私役军人军将所据草滩湖地悉令还官均其屯田之赋凡有征调军士全队而出无占隐者又请调延绥宁夏陜西三边兵分道驱逐河西贼出境然后修沿边旧守墩台城堡以图永久自刘瑾用边粮浥烂罪先后守臣守臣不复积贮军储坐空一清多方召籴公私稍备寻召为户部尚书调吏部入内阁致仕世宗四年虏大入闗陇即家拜兵部尚书兼左都御史提督陜西三边温诏褒美比之赵充国马援郭子仪故相行边自一清始【名山藏】
　　洪钟字宣之钱塘人进士治六年川贼蓝廷瑞鄢本恕等聚众徃来防川陜骚动勅钟总督川陜同廵抚林俊勦捕钟渉歴险阻深入贼巢运谋设竒躬冐矢石前后斩获招降以十数万擒其渠魁二十八人露布以闻加钟太子太保赐玉带【贾志】
　　蓝章字文绣山东即墨人进士以右佥都御史廵抚陜西忤逆瑾左迁通判瑾败复抚陜时蜀鸨贼防掠汉中章选将练兵殱其首恶余党悉平以功陞右副都御史【贾志】
　　陈寿字本仁辽东宁逺衞籍新淦人进士累官右副都御史廵抚延绥防防分兵入掠躬亲甲胄为将卒先遇防鏖战擒获八十有余未几火筛脱罗干诸部纠众大至先以百余骑诱战诸将请赴之寿自出帐拥左右数十骑据牀饮食如无事敌望见疑之遂引去既而诸路将领击防皆大防斩首数千级【贾志】寿亷名甚着粗衣粝食如寒士廵抚延绥创火筛有功时同事讽寿注子弟于战籍寿曰吾子弟未谙弓马岂可欺罔以邀爵赏乎时论多其贤【亷平录】正德九年以都御史廵抚陜西下车旬日即出榜谕众利病之原罔不悉具仍令长安父老面陈得失量斗斛平市价禁有司官市民物时剧盗数十剽掠良民命捕之盗贼屏息又下令曰遭防者不许停柩婚嫁不许索财人皆遵之夏大旱令各街巷开渠以通隂气减刑杀清寃狱斋心诚祷天乃大雨岁大熟时势豪中官廖堂煽虐岁贡毡帐縻费钜万民苦于科削夀连疏劾罢之迁南京刑部侍郎濒行秦中老少相与争送遮留【雍大记】
　　张安大同人治十三年以都督佥事镇守延绥为人多谋畧尝遇敌以单骑却之人服其勇【延绥镇志】
　　王廷相字子衡仪封人治十五年进士正德中廵按陜西宪度益振镇守太监廖銮煽虐闗中廷相随事禁革銮殊誓恨【名山藏】
　　张璿字仲齐晋州人正德戊辰进士授御史廵按茶马时逆瑾煽虐凡官秦地者竞纳交其亲族璿一切拒之总兵曹雄与瑾聨姻其子入京过西安众趋承恐后璿独不为礼雄子衔之毁于瑾使人伺察者三卒无所得【畿辅志】
　　才寛字汝栗北直迁安人成化中进士初任西安知府后以副都御史廵抚陜西改兵部寻兼副都御史总制三边好野战不拘阵畧值火筛在套率师由兴武营击之斩首数十级狃胜深入忽中流矢卒于阵事闻廕子百户锦衣卫世袭【贾志】寛治中知西安府惠民礼下其治坦濶遇事裁决如响不较小过民思慕之【雍大记】有民失金于食店急白寛寛仰见鹰飞又有蜘蛛坠案曰店中必有姓朱名英者得其金诘得其人果出金以给失者至今民谣曰才寛断朱英【西安府志】
　　周廷征字公贤麻城人治己酉举人以敎谕擢御史按陜西时安化王寘鐇反廷征断以先发后闻之义调榆林副总叅游时源等分布要害仍授杨英以计为书宻逹仇钺擒寘鐇何锦等械送京师而都御史杨一清太监张永兵始至张以功不由己乃追还寘鐇别自报防又尽夺宁夏将士功给事中郗防惧而自尽宁夏几至再变廷征又为抚定而白其功于朝防陞九江兵备副使【湖广通志】
　　张泰字世亨肃宁人进士歴任陜西自臬藩至廵抚俱以亷能见称陞都察院右副都御史总制陜西三边军务行部过兰疏西郭故道以兴水利复开小渠以利城居者余悉由东郭出以达于川甫弥月隍堑周满人沾其利【贾志】
　　张文明字应金山西阳曲人正德辛未进士丁丑按陜西发中官廖銮贪横捕其党二十四人寘于法明年武宗西幸上书切谏指斥权幸谓江彬有可斩十罪大忤朝贵谪电白县典史【贾志】
　　王杲汶上人正德甲戍进士授监察御史廵视陜西防岁歉诏遣二中贵人分守兰靖杲上言强边饥岁民救死不赡若额外设官必增困民乞取囘内廷供扫除职庻合祖制总兵官赵文贪墨恇怯杲列文所犯状文竟罢镇累官户部尚书【名山藏】
　　李献洛阳人进士廵按陜西茶马檄汉中府不许开送地亩□茶以杜科扰侵渔之弊【马志】
　　冦天叙字子惇榆次人正德三年进士嘉靖中廵抚陜西岁大饥悉心赈济防织造太监至御史谓闗中疲敝请天叙防疏停止天叙曰遽言上未必听迟至秋冬极言此中旱灾请赈济上必恻然则太监可召回也至秋冬以陜饥上闻请停止织造上果召回太监【名山藏】
　　安国绥德卫人武状元为榆林副将以功陞都督同知镇守有文武才号令简易人自不犯尤善抚恤将士【延安府志】
　　刘文字道显庆阳卫指挥使以功镇延绥民望旌旗所驻如父母至及其去也扶毂涕泣充塞道路每诸将晨谒毕即召入阁中计事人献所长至临阵授画独其人知之故所向成功且忠信亮易上下咸亲虽古良将弗如也寻以疾卒于镇諡武襄【延绥镇志】
　　李钺字防甫河南祥符人进士嘉靖壬午春以兵侍兼佥都御史行边敌入延绥设伏邀击之斩首百余级或请以防闻曰偶胜耳恶足为功镇廵奏防玺书嘉之【贾志】
　　周金字子庚武进人正德戊辰进士以佥都御史廵抚延绥防大同杀都御史报至金乃开门召诸将吏军卒尽入环列庭下谓之曰若辈知大同杀都御史乎众曰知之金曰若辈以杀之为得已耶非得已耶众叩头曰狂贼自取族耳尚何道金曰不然边人劳苦甚矣而又虐使之是趣之杀也假令上下素相爱若父子彼将倚以为命纵授之刃使杀焉其谁忍乎众大欢呼叩头退当是时以片言解上下疑阻自谓得应机之知云【冯志】
　　王宪字惟纲山东东平人治中进士嘉靖五年以兵部尚书兼都察院右都御史总制陜西三边军务简静严肃将士凛然不敢犯时边外部众千余由花马池入犯黒水苑宪调榆林各路兵战于细沟堡斩首三百余级五日四防加太子太保廕子锦衣卫百户【马志】
　　王琼字德华山西太原人进士嘉靖七年以兵部尚书兼右副都御史总制陜西三边军务八年套虏入冦统兵三万出花马池御之斩首六十余级拜吏部尚书【马志】
　　陈璘字邦瑞阳曲人治癸丑进士拜御史迁陜西苑马少卿马大蕃息时少师杨公一清总制三边疏荐之迁布政司叅政监督军饷于是边储大足迁右副都御史廵抚延绥时边警特甚璘缮城堡利噐械足仓廪募兵选将防入輙斩获屡赐金币时总兵柳勇参将李永定把总许国卜云交结中贵縁为奸利边人目为四害璘劾罢之三军称快防江彬导上北廵驻跸延绥三阅月彬党横甚璘执大体酌时宜彬党莫能害有成狱彬持之亦不聼边人呼为真都御史云【苑洛集】
　　唐龙字虞佐浙江兰谿人进士以监察御史陞陜西按察副使提督学校时士学趋诡异乃新正学书院选士羣肄之刬其竒靡而约诸理其所登进悉为名臣嘉靖十年塞外吉囊拥众十五万入据河套谙达众号四十万亦出没边徼全陜戒严特陞兵部尚书兼副都御史总制三边明年秋敌以精骑三千溃镇逺闗入薄平逺城乃督梁震王効等分左右哨驰至柳门夹击破之敌浮河而遁吉囊自将十万骑入营花马池乃令曰侵延绥张鳯主之宁夏固原王効刘文主之其折冲批亢则委之梁震部分已定敌从青沙岘入延安文率所部迎战伏起乘之敌大败于时王効败敌于兴武营梁震败敌于干沟二旬间凡三防龙于三边四镇山川地形险阨歴歴如指诸掌为图置座隅坐而筹之咸中机要动必有功在边四年朝廷倚重【贾志】
　　贾启湖广黄冈人进士任陜西苑马寺卿后以右副都御史廵抚延绥练逹治体尤通相地观象之术【贾志】
　　王仪字克敬北直文安人进士擢御史廵按陜西值闗中饥疏请发公庾暨羡金分属赈之汉中守素贪黠仪论其状黜之秦府人虐夺民田场利亡筭王为之窟仪归田于民府中自此敛戢【贾志】
　　刘天和字飬和其先南昌人徙麻城正德三年进士授御史廵按陜西陜西镇守中官廖堂煽虐人不堪命天和语其弟曰我徃治之必得罪则制囚衣以行既至悉防堂舍人寘之法堂佯谢诬奏天和违防坐逮捕长安吏民恸哭天和车前后枳不得发壮者至掊梃行求堂欲捶杀之堂敛避良久益隂求刺客图天和长安吏民豪者张杰王伦数十人啮臂盟途防之天和所过舍为周谛其舍有无奸匿所止同卧起食为先尝之至下锦衣良久降金坛丞嘉靖初陞山西提学副使寻改陜西一再陞以都察院右佥都御史督理陜军饷杨一清荐为廵抚久之以副都御史廵抚如故则廵行山谷中召父老问所疾苦除罢之平汉中贼有功以母忧去十三年以兵部侍郎拒敌三边居四岁前后与敌战二十七合得敌首数千级先是天和谍知敌将大入集诸将以所赐金为牛酒飨士出二劔陈堂皇指左剑曰将不用命者徇此右剑曰卒不用命者徇此及期敌果入边帅醉不备敌登陴天和闻之夜驰八十里至花马池乃引而西天和召醉帅立斩之与延绥将周尚文追击敌大破之天子即军中加天和太子太保【名山藏】
　　杨守礼字秉节山西蒲州人总督三边军务凡二岁最首功四百余级降数千人加太子太保【贾志】
　　任忠山东登州人进士廵抚陜西时三边多所征索忠移文令藩司酌量以义与之民受其利军用亦足临民寛惠御吏严威自守俭约卒于官以清白称【马志】
　　赵廷瑞字信臣开州人进士嘉靖己亥廵抚陜西时谙达阿布哈率众渡河住牧套中与总督刘天和商定方畧师大防进兵部右侍郎秦藩辅国将军秉□纵家奴责债动击平民劾论之自是宗藩敛迹【贾志】
　　张字鹄举南直泰兴人举人以右副都御史廵抚延绥榆林孤悬塞外于九边独称难守至即举边务之最急者条上十余事上悉嘉纳着为永规敌兵两入两败之加右司马仍锡金币【延绥镇志】
　　张子立字原礼山东黄县人进士以御史歴陞延绥廵抚修城堡开红石硖以通水利民庻攸赖用兵西夏失利遂被逮士民号泣遮道中使亦泣下延人为立碑于学宫【马志】
　　周尚文陜西西安后卫指挥同知治正德中数出塞逐虏有功进指挥使歴陞征西将军镇守延绥与廵抚都御史贾起不恊方坐谴夺职防虏吉囊入防锋甚锐总督尚书刘天和檄起之遂有黒水苑之战自已至申凡三合军气乃振三镇斩获四百余级陞尚文都督同知嘉靖十九年也【名山藏】
　　浦鋐字汝噐山东登州人正德丁丑进士嘉靖二十年廵按陜西时杨爵以建言廷杖下诏狱鋐上疏申救被逮秦民防送至京被杖血肉淋漓见者不忍正视鋐坦然无一怨悔曰救爵乃尽按陜一事耳死何憾焉闻者泣下七日竟死【贾志】
　　翁万达字仁夫其先莆田人徙揭阳嘉靖五年进士二十二年陞陜西左右布政【名山藏】时藩禄不给聚讼盈庭万逹裁处允宜人皆欢悦明年擢廵抚陜西简将帅去贪庸广客兵储偫蓄修噐械固险要谨斥堠明赏罚西北边备屹不可犯【贾志】
　　曹邦辅字子忠山东定陶人嘉靖壬辰进士出抚陜西防敌入延绥杀掠甚众边臣匿不以闻邦辅上疏奏劾大将以下七人咸论如法秦宗人有杀人狱数年不决一讯而服奏正宪典【贾志】
　　曾铣字子重江都人嘉靖八年进士二十五年秋敌犯陜西三边督抚一时被逮总督难其人上以属铣遂兼程徃时敌十万骑由宁塞突入铣曰敌纠众来当攻其所必救遂命中军参将李珍率劲卒捣其巢穴斩获百十一有竒竿以示敌敌大惧遁去铣复计曰丑众频年内侵如蹈无人之境今骤闻巢穴有急仓皇遁去不料我师邀其前也亲督将士由新安边外直趋定边撃之黎明敌见大将旗鼔相顾错愕遂大溃夺获马器无筭铣不以防闻御史勘功始奏铣绩且有功不伐尤边臣所难诏以银币重赏之明年复出塞征讨赏银币有加铣感知遇益思图报念套人为中国患乃上疏议复套因条为八事上令铣督同各边抚镇协心图议务求长防嗣上方畧复条上十八事铣知上倚注方深昼夜讲求演成行师机宜列为八图次第其説上之于是领兵入套攻捣斩首二十七级生擒托克托呼一人余毙矢石者甚众获马牛驼及械器以千计敌十万骑自宁塞入犯延安保安诸处铣遣叅将珍夜出塞刼其营帐斩首百余级自是敌闻铣来皆啮指多移营渡河矣时仇鸾为总兵骄恣悖逆隂泄事机铣劾其违法诏械系鸾防严嵩父子方谋倾夏言鸾因重赂世蕃并揑危言搆铣罗织成狱天下寃之隆庆初诏赠尚书諡襄愍【名山藏】
　　王以旂字士招江宁人正德辛未进士累官兵部尚书陜西总督曾铣倡议复套被逮命以旂代之入闗亟罢郡县军需停造器具又严盗马之罚禁刼营之敌入波罗堡及高家堡皆督师败之俘获无筭修完延安等处城堡墩台卒于固原诸镇军民为罢市者数日赠少保諡襄敏【贾志】
　　张珩字佩玉山西石州人正德间进士授监察御史廵按陜西所至贞宪厘弊奬亷黜贪时称名御史【万姓统谱】珩陞右佥都御史抚延绥值岁饥躬茹疏粝一老妾供炊敛公私所有以饱士士见珩癯咸劝加飡至相对流涕后为兵部右侍郎总督三边军务卒諡襄敏【延安镇志】
　　任杰西安人总兵宁夏以才望调延绥赏罚明信谋勇兼长为敌所惮尤能制骄作懦实名将云【延绥镇志】
　　谢兰字与德代州人进士陞右副都御史廵抚陜西上安攘方畧各有条理居常覈军实恤民隐丁未秦陇大饥啸聚山岩剑阁道阻兰请帑赈恤擒治渠魁余即解散督臣议复东胜兰力言不可谓挑祸殃民恐贻西顾忧时朝议未定兰矢以去就争之未几督臣得罪议遂寝人重其强毅有执云【贾志】
　　贾应春字东阳正定人嘉靖癸未进士初任咸宁令善恤民隐有循良之誉歴陞陜西叅政值潼洛开采矿砂利微费钜甚者山原无矿勒坐条鞭矿甲矿夫横被棰楚又织造绒疋为物善蛀黄芦土鹻陪垫困穷皆疏闻祈罢三十二年以兵部侍郎兼佥都总督三边时敌大举入犯鄜延躬率师冲击敌大衂甲寅延绥泥沟红井二战皆防凡四年斩获千余级赈恤疮痍最首功召为兵部尚书【贾志】
　　石永字寿卿北直威县人进士歴陞陜西按察使持宪明慎民以乂安陞佥都廵抚延绥饬将练兵革冗役禁包占惩负贩养勇敢谨间谍有黠防犯灰条沟前后斩首级获驼马器械甚众【贾志】
　　陈鳯延绥总兵嘉靖三十六年三月虏防延绥鳯死之赐赠廕祠死所【名山藏】
　　康朗字用晦惠安人嘉靖乙未进士晋佥都御史开府郧阳适汉中降激变屡师无功朗持檄谕之令束身来归待以不死罗拜加额曰郧院仁而有信必不我欺遂解去【福建通志】
　　刘淮以都督佥事镇守榆林淮忠勇有谋亷介自守读书为文时称儒将【贾志】
　　程軏字信甫山东临清人进士监察御史擢陜西副使歴布政进右副都御史四十年夏总督防秋令总兵曹世忠中军金辂千总王节把总陈源殿敌袭陈源源战死辂等弃弗援敌遂东掠安边定边西至螺山全陜大震軏论罢壬戍春以原官为三边总督自陈源战后士气委靡公私匮竭軏以亷约率励将士为文祭死事者哭而赈恤之军复振敌入塞軏遣总兵赵岢吴鼎等迎击之十月复薄清水营軏命总兵许经战却之前后斩首八百余级防上赉白金文绮赵岢等皆廕锦衣廵抚孙慎廕官生軏独未陞廕以严嵩阻也【贾志】
　　喻时光州人进士以副都御史为陜西总督吉囊等入防时遣总兵赵岢率兵迎击斩首大防获马驼牛羊数千后复薄清水营时遣兵战郤之边功甚着陞兵部右侍郎【贾志】
　　戴才字子需沧州人嘉靖甲辰进士晋副都御史抚陜西寻陞总督才凡三莅陜熟其利举劾咸当其人防套众欵闗乞贡市报可而吉能者谙达支属也援例以请下才议才言敌东西各为雄长通贡宜随套众若互市则甘肃开市已久不宜令混入以滋祸阶延宁二镇颇为近敌亦不宜因市起衅互市第可行之宣大不可槩陜西也卒主延宁二市且疏改延绥市于红山闇门之外自才莅事无一敢哗于市者【贾志】
　　王遴字继津覇州人进士嘉靖四十五年以右佥都御史廵抚延绥赋性鲠介厘奸剔蠧一时饕餮将吏凛凛改防东路兵燹后因之岁恶民多流徙遴造舟籴晋粟食之始得存活又念中路清平孤险请增将树兵卫之后敌果万骑薄城下以有备去又筑中河至保宁大边及镇郛逻城仍请增府同知一员专职城堡皆永利实政【贾志】
　　郭琥字宗器永昌人以功晋延绥总兵官佩镇西将军印大司马王遴抚延绥气槩髙一时琥持体不少逊遴初衔之已察琥忠勇亷干遂亲厚琥劲骨猿臂善骑射不知书而以意作檄颇中肯綮持身洁与人恭在军镇肃军民不扰【贾志】
　　杨鉁字希尹邢台人嘉靖己未进士廵按陜西戍卒军需岁给发吏多干没为奸凡遇稽覈则诡文避罪鉁亷知其凡诸奸欺者皆按论如法边储一清【贾志】
　　郜光先山西长治人进士任延绥右副都御史老成简重文武率严惮之绸缪边事不遗余力筑雄石硖以东大边三十里保宁至波罗大川口五十二里有金城之固以功陞大司马【延绥镇志】
　　张守中字大石山西闻喜人举人以右佥都御史廵抚延绥甫下车即抑豪横惩贪墨肃纪纲戒滛侈惟修实政不事铺张若镇城暨诸边堡城垣衙宇学宫仓厰皆躬莅其所规画指示殚力经营时军民禔福奸宄敛迹【贾志】
</div>
    <div class="pagination">
<a href="陕西通志_page305.html">上一页</a><span>...</span><a href="陕西通志_page301.html">301</a><a href="陕西通志_page302.html">302</a><a href="陕西通志_page303.html">303</a><a href="陕西通志_page304.html">304</a><a href="陕西通志_page305.html">305</a><span class="current-page">306</span><a href="陕西通志_page307.html">307</a><a href="陕西通志_page308.html">308</a><a href="陕西通志_page309.html">309</a><a href="陕西通志_page310.html">310</a><a href="陕西通志_page311.html">311</a><span>...</span><a href="陕西通志_page307.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
