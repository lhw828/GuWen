<!DOCTYPE html>
<html>
<head>
    <meta charset="UTF-8">
    <title>山西通志 - 第 527 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 527 页/共 700 页</h1>
    <div class="content"><史部,地理类,都会郡县之属,山西通志>
　　钦定四库全书
　　山西通志卷一百六十四
　　祠庙【一】
　　禋祀之礼所以答幽防要大典集礼诸书具在宜详覈也我
　　国家昭格明神为民锡福凡坛庙祭祀规制备极精详故于创建诸条胥为载列昭令典也而家人委巷常祀亦多采之以备土风之一则焉志祠庙
　　太原府
　　阳曲县
　　先农坛在城东门外大寺西雍正四年钦奉
　　上谕通行直省择洁净之地照九卿所耕耤田四畆九分之数设立　先农坛于雍正五年为始每歳仲春亥日府尹督抚及府州县衞所等官率所属之员耆老农夫恭祭　先农神照九卿耕耤之例行九推之礼其设立　先农坛并恭祭　先农俱令动支正项钱粮其所用数目各该地方官报明户部查核耤田所收之米粟敬谨收贮以供各该处祭祀之粢盛雍正五年阳曲令孔兴宗建造大殿五间卷掤三间门楼一座围墙四十七丈坛制髙二尺一寸寛二丈五尺神牌髙二尺四寸寛六寸座髙五寸寛九寸五分红牌金字祭品羊一豕一帛一铏一笾四豆四簠二簋二致祭前期致斋二日祭日主祭官及各官俱朝服行礼礼毕各官俱易□袍补服巡抚秉耒知县执青箱知府播种【其外府州县则守县秉耒佐贰执青箱以次递降】耕时耆老一人牵牛农夫二人扶犂九推九返农夫终畆农具俱用赤色牛只用黒色箱用青色籽种悉照土宜坛宇用勤谨农夫二名看守免其差役给与口粮五年三月又奉部议耕耤日期每年十月朔颁厯后交钦天监预择吉期奉请颁行各省同日举行着为令附考
　　衞宏汉仪春始东耕于耤田引诗先农则神农也贺循耤田仪汉耕日以太牢祭先农于田所　薛综注二京赋田在国之辰地　贺循云所种之谷黍稷穜稑　稑早也穜晩也干寳周礼注穜晩秔稻之属稑陵谷黍稷之属　五经要义坛于田以祀先农如社　月令郡国守相皆劝民始耕如仪诸行出入皆鸣钟皆作乐其有灾有他故若请雨止雨皆不鸣钟不作乐　后汉县邑常以乙未日祠先农于乙地魏秦静议风伯雨师灵星先农社稷为国六神
　　唐韦叔夏张齐贤等奏经无先农礼王自为立社曰王社先儒以为在耤田也永徽中犹曰耤田垂拱后乃为先农然则先农与社一神今先农坛请改曰帝社坛以合古王社之义其祭准令以孟令吉亥祠后土以勾龙氏配于是为帝社坛又立帝稷坛于西如太社太稷而坛不设方邑以异于太社　开元十九年停帝稷而祀神农氏于坛上以后稷配　宋雍熙中用大祠制景徳四年以判太常礼院孙奭言改用上辛后亥日政和四年有司议为中祠寻复为大祠
　　社稷坛旧在东门内
　　国朝移于南闗东五龙神之祠康熈十三年改建北郭外雍正十年钦奉
　　上谕敬谨修理仍令造册报部每遇该管官员陞迁事故俱照例入交盘项内查明接受又奉部颁规制阳曲令盛典奉文修造坛制横縦胥广二丈五尺髙二尺一寸陛各三级缭以周垣西门红油其石主长二尺五寸方一尺瘗于坛南正中去坛二尺五寸只露圆尖神牌二以木为之朱漆青字填冩神号届祭期设于坛上祭毕蔵弆附近之圆通寺洁净处所每歳春秋二仲上戊日陈设致祭祭品帛二俱黒色羊一豕一铏一笾四豆四簠簋各二
　　附考
　　祭法昔歴山氏之有天下也其子曰农能殖百谷夏之衰也周弃继之故祀以为稷家语孔子曰古之平治水土及播殖百谷者众矣惟勾龙兼于社而弃为稷神易代奉之无敢益者明不可与等云左传蔡墨曰稷田正也有烈山氏之子曰柱为稷自夏以上祀之　贾逵郑康成皆云烈山炎帝之号杜预注烈山氏神农世诸侯按帝王世纪神农本起烈山然则初封烈山为诸侯后为天子犹帝尧初为唐侯然也鲁语其子曰柱祭法其子曰农者刘炫云盖柱是名其官曰农犹呼周弃为稷　礼疏汤既胜夏废柱而以弃代之　汉郊祀志或言曰周兴而邑立后稷之祠至今血食天下于是髙祖制诏御史其令天下立灵星祠　汉元始中太师光大司徒宫羲和歆等八十一人议汉兴礼乐稍定已有官社未立官稷遂于官社后立官稷以夏禹配食官社后稷配食官稷稷种谷树师古曰谷树楮树也其子类谷故于稷种　后汉礼仪志郡县置社稷太守令长侍祠牲用羊豕唯州所治有社无稷以其使官古者师行有载社主不载稷也　宋志以春秋二仲及腊日祭太社太稷为大祀其州县祭社稷如小祀春秋二祭刺史县令初献上佐县丞亚献州博士县簿尉终献牲用少牢元丰中令州县社主用石元祐中又下祭服制度于郡县
　　风云雷雨山川城隍坛旧在城东门内
　　国朝康熈十三年改建神庙一座在南郭外雍正十年三月钦奉
　　上谕敬谨修理阳曲令盛典奉文于庙东官地建坛缭以周垣坛制悉遵部颁制度同坛设三神位风云雷雨居中山川居左城隍居右制帛七风云雷雨帛四山川帛二城隍帛一俱白色祭品陈设行礼与社稷坛同
　　附考
　　周礼大宗伯以槱燎祀风师雨师　汉志雍有二十八宿风伯雨师四海之属百有余庙师古曰风伯飞亷也雨师屏翳也一曰屏号而説者乃谓风伯箕星也雨师毕星也此志既言二十八宿又有风伯雨师则知非箕毕也　后汉县邑常以丙戌日祀风伯于戌地以己丑日祀雨师于丑地用羊豕　唐制诸郡置风伯坛于杜坛东雨师坛于西各稍北数十步卑下于社坛祀用羊一笾豆各八簠簋各二　宋咸平二年旱诏有司祀雷师雨师大中祥符初诏惟边地要剧者通判致祭余皆长吏亲享熈宁中有司请兆风师于西郊祠以立春后丑日兆雨师于北郊祠以立夏后申日仍依熈宁旧仪以雷师从雨师之位又请用柏柴升烟以歆神又请用乐制乐章以为降神之节　元制风伯旗青质赤火熖脚画神人犬首朱髪鬼形豹汗胯朱袴负风囊立云气中雨师旗青质赤熖脚画神人冠五梁冠朱衣黄袍黒襕黄带白袴皂舄右手仗剑左手捧钟雷公旗青质赤火焰脚画神人犬首鬼形白拥项朱犊鼻黄带右手持斧左手持凿运连鼓于火中电母旗青质赤火焰脚画神人为女子形纁衣朱裳白袴两手运光
　　厉坛在北门外新堡北歳清明日七月望日十月朔日祭无祀鬼神迎城隍神主之【以上诸坛府州县胥建不再书】
　　龙王庙在巡抚署东雍正五年奉
　　勅建造正殿三间东西两庑四间牌楼一座大门三间中奉山西福晋宣泽王神位　神像法身由
　　内府塑造防供庙中每逢朔望巡抚亲率同城各属五鼓行香凡有祈祷雨泽薫坛步祷甘澍立沛灵应如响每歳秋成后肃将祀典报赛晋省连歳丰登实惟神佑焉
　　城隍庙在府治北前代各有封号明洪武三年五月诏定称本府州县城隍之神
　　国朝因之　倪岳正祀典疏天下府州县皆有城隍之祭
　　八蜡庙在南郭官亭东
　　按蜡之为祭所以报本反始息老送终也歳以二月合聚万物而索飨之其神有八郑康成谓一曰先啬二曰司啬三曰农四曰邮表畷五曰猫虎六曰防七曰水庸八曰昆虫是也先儒谓昆虫是为田害也不当祭而易以百种谓百谷之种也盖自伊耆神农以下蜡祭之礼皆所不废夏更名曰嘉平商曰清祭周曰大蜡今府州县胥有八蜡庙亦古之遗意也又合里有虸蚄神庙即八蜡中之昆虫
　　旗纛庙旧在学道　今移新寺巷内　军牙六纛之神诸衞所胥建歳霜降日武职官诣教场致祭
　　马神庙四一在新堡一在鐡匠巷一在柴市巷一在半坡街马敞内　周官校人春祭马祖夏祭先牧秋祭马社冬祭马步
　　牛神庙在牛站【以上诸庙各州县胥建不具书】
　　泰山庙　城内外胥建在钟楼街者金碧焜耀称钜观东为九天衞房圣母元君广嗣宫邃深肃穆四月十八日圣诞香火尤盛明永乐五年晋王府长史吴从礼重修广嗣宫
　　国朝康熙三十六年重修四十五年五十五年住持道士毘陵金澍暨唐希庆程明道等相继募修
　　北极庙　在城十一所　倪正岳祀典疏北极佑圣真君者真武神也靖康初诏加号助顺曰佑圣助顺真武灵应真君图志又云真武为靖乐王太子遇紫虚元君授以道秘东逰遇天神授以寳剑入武当修炼功成白日飞升奉上帝命镇北方披发跣足建皂纛元旗统摄元天之位明太祖于鸡鸣山建庙太宗于京城艮隅并武当山各重建庙宇而两京歳春秋及京师月朔望各遣官致祭武当山则命内外官员専一提督宪宗尝范金为像屡遣内官陈善赍徃武当安奉
　　三皇庙旧在县治北今在城隍庙西前代祀为医师按元元贞初命郡县通祀三皇太昊伏羲以勾芒配炎帝神农以祝融配轩辕黄帝以风后配黄帝臣俞跗以下十人姓名载于医书者并从祀有司于春秋二季行事而以医师主之
　　轩辕庙三一在阪泉山一在布政司小巷南一在南闗闗圣庙　城内外乡村皆建在都司街东者为明嘉靖七年奉勅重修详见解州在西校尉营者为道士程明道张昌泰等募修
　　文昌庙四一在府学文明殿上一在贡院西一在前所街一在镇逺门瓮城内其在顺城门外者尤巨　倪岳正祀典防云按神姓张讳亚子其先越隽人西晋丁未二月三日生蚤得异人大洞诀凝真于蜀之梓童九曲溪上因报母仇徙居剑州之七曲山仕晋战没立庙祀之唐明皇幸蜀追封左丞僖宗入蜀封济顺王宋咸和中改封英显王　宋志立冬后亥日祀司中司命司人司禄　元加号辅元开化文昌司禄文帝君又按文昌六星在北斗魁前为天之六府道家谓上帝命梓潼神掌文昌府事及人间禄籍故学校中多立祠祀之歳以二月三日为帝君诞生之辰遣官致祭
　　火神庙在西门外演武亭后　宋祀大火以阏伯配建中靖国元年有司言祝融髙辛氏之火正也阏伯陶唐氏之火正也祝融既为上公则阏伯亦当服上公衮冕九章之服从之【以上诸庙州县胥建唯创建甚古及规模最巨者则书】
　　烈帝庙在府前所街东
　　天仙圣母庙三一在桥头街一在娘娘营一在城东南拐角
　　子孙圣母庙在七府营
　　三官庙三一在沙河街西城下一在娘娘营南城下一在西村
　　财神庙在鐡匠巷
　　黒虎庙在府治门西
　　二郎神庙在二郎堂前
　　五神庙在真武庙西【以上诸庙州县多建不再书】
　　五圣庙有五胥在前衞街及小东门
　　苍颉庙在东角圣母庙中今废
　　汾河神庙在西门外演武堂东祀台骀神以尹铎董安于配金张守愚庙记神之灵应在人者唐有令狐楚谢雨文之碑晋有昌宁公之封宋有灵感元应公之赠宣济广恵之额　明万厯中巡抚李景元筑坝得台骀像于晋祠前因建庙奉台骀三楹左右钟楼碑楼二楹后奉尹董二公三楹左右翼室六楹门二重缭以周垣额曰万年保障万自约撰碑
　　国朝顺治九年巡抚刘遇重修
　　三灵侯庙在南闗外旧志云三侯者孚灵侯唐宏字文明威灵侯葛雍字文乐浃灵侯周武字文刚胥周厉王臣谏不聴去之吴吴王厚礼之防楚侵吴三人各以神策进楚惧而降吴王欲大加封赏不受宣王即位复归周后救大子靖王之难宣王迁三臣于东兖治民有恵政没并加侯封宋真宗因其灵应赐号三原真君祈祷辄应
　　按北魏清河傅融性豪侠有三子灵度灵根灵越融尝谓人曰吾昨夜梦有一骏马无堪乗者人曰何由得人乗有一人曰惟傅灵度堪乗此马又有弓一张亦无人堪引人曰惟有傅灵根可弯此弓又有数纸文书人皆读不能解人曰惟有傅灵越能解此文融谓其三子文武材干足为一世之雄尝从容谓乡人曰汝闻之不隔虫之子有三灵此图防文也好事者然之故豪勇士多相归附后三灵胥以壮烈闻灵越子竪眼又为魏名将此出正史三灵侯当指此
　　晏公庙二一在前所街一在前衞街乃江湖水神也汉文帝庙在城东北文帝三年五月幸太原见故羣臣举功行赏诸民里赐牛酒复晋阳中都民三歳租留逰太原十余日故后人立庙祠之
　　开平忠武王庙在府治东祀明勲臣常遇春歳二月九日五月十九日八月十二日有司致祭
　　娄金神庙在西门外明万自约记云迹得娄金神遗貌而庙之前列鐡犬三在楹狺狺作厌河状一栅坊题曰锁钥金汤
　　英济侯庙　元至正中监郡朝烈大夫古鄂通塔海特穆尔凿石于祠宣徳癸丑巡抚于谦撰祷雨辄应碑
　　金龙四大王庙在鐡匠巷明崇祯十三年
　　国朝康熙十八年新建西院【阙】神谢氏详钱塘县志及金龙圣迹碑
　　烈石龙王庙祷雨多应又大新街有井龙王庙
　　坂泉神祠在东八十里左传晋文公将纳襄王使卜偃卜之遇黄帝战于版泉之兆遂立庙祀焉明洪武四年改称今号歳四月十七日教官致祭
　　狐大夫庙三一在南闗小木桥门外一在牛站门外一在肃家营祀晋大夫狐突宋景祐中赐祠额曰忠惠元大徳初建前明于七月十五日有司致祭
　　窦大夫祠在西北四十里烈石谷口祀赵简子臣窦犨金元间称英济侯庙大定二年县令史纯撰感应
　　碑云阳曲县境有窦城距庙二十里通徳乡即神之故城元至正中冀宁牧塔海特穆尔立碑明洪武初改称晋大夫窦鸣犊之神有司歳以四月五日致祭
　　三立祠旧在汾河书院祀文中子司马温公薛文清万厯初祠废巡抚魏允贞更议乡贤自风后以下至伯夷叔齐十有七人位南向名宦自叔向以下至明吕文简十有八人西向乡贤自董狐以下至薛文清十有六人东向寓贤卜子夏田子方段干木别为位居乡贤上题曰三立祠
　　国朝顺治间巡抚白如梅移祀书院楼中
　　萧相国祠在县治东北祀汉相萧何以有造律功故州县多祀焉不具书
　　文中子祠在府学崇圣祠东门人董常薛收程元璋配享
　　狄公祠在南闗桥口祀唐梁公狄仁杰　唐制中宗庙以司空梁文惠公狄仁杰配享天寳六载正月十二日勅　宋仁宗时録裔孙国寳命以官
　　包孝肃公祠在南闗祀宋待制包拯
　　三贤祠在开平王庙东祀明辽州髙巍泽州张昺浮山暴昭
　　三功祠旧在城东隅后移南关顺城街今移顺城门外文昌庙中祀明巡抚万恭驿道郭斗督学道陈瑞
　　三忠祠在镇朔牌楼南祀明忠烈张铨忠节髙邦佐忠愍何廷魁
　　藏山神祠　元吕思诚记城之右有藏山神祠山则去城三十里亦有祠在焉至正三年予为书州判官蒲公所作碑
　　毕将军祠在北门内祀明死节游击将军毕文
　　胡公祠在提学道左祀明吏部尚书滁州胡松松尝任提学
　　周公祠在提学道左祀提学佥事周继昌
　　李宗伯祠在府治西明万厯中宗室建祀礼部侍郎晋江李廷机
　　魏少司马祠在都察院谯楼南街东祀明巡抚都御史南乐魏允贞
　　于公祠在南闗牛站门外祀知府于惟一
　　忠烈祠在三桥街
　　国朝顺治七年巡抚刘遇建祀姜瓖叛逆时死节诸臣
　　勅赠巡抚祝世昌光禄寺卿金元祥王昌龄刘泽溥太常寺卿徐淳太仆寺卿杨致祥董廷柏等三十九人
　　申公祠在镇朔牌楼南祀巡抚申朝纪
　　国朝顺治四年建
　　镔鐡祠在旗纛庙东
　　土地祠在府西痘疹多祷于此【州县胥建不具书】
　　忠义祠在学宫侧雍正七年知县孔兴宗奉
　　勅建祠内设石碑一通刋刻前后忠义孝弟姓氏祠中设牌每年春秋二次有司肃祀
　　节孝祠在大南门步市街雍正七年知县孔兴宗奉勅建规制祭祀与忠义祠同【已上二祠各州县胥建不具书】
　　太原县
　　台骀神庙一名汾水川祠在晋泽南左传金天氏有裔子曰昧为元防师生台骀能业其官宣汾洮障大泽以处太原帝用嘉之封诸汾川台骀盖汾神也后人立庙祀之唐河东节度使卢钧改为汾水川祠晋天福中封昌宁公宋封灵感元应公赐额宣济员外郎掌禹锡撰记真宗祀汾隂命曹利用祭汾河明洪武七年重修歳五月五日有司致祭
　　赵襄子庙在县南祀晋卿赵无防五代时潞王从珂与石敬塘同入庙中神像屹然起立今不存　姑布子卿见简子简子徧召诸子相之无为将军者无防至则子卿起曰此真将军矣简子曰其母贱子卿曰天所授虽贱必贵简子乃告诸子曰吾藏寳符于常山上先得者赏诸子求之无所得无防还曰已得符矣从常山上临代代可取也简子于是知无防果贤乃废太子伯鲁而立无防厥后晋阳之难晋师围而灌之沈灶产鼃民无畔志
　　苻坚庙　晋太元十年苻丕称尊号于晋阳立坚行庙忠襄颍川王庙在旧县城中元至正间建
　　九龙庙　晋阳志九龙庙在晋阳故城北郭平晋县西二十里有九龙池宋太平兴国中建金大定十六年重修崔昱记宋史咸平中王嗣宗知并州州境有卧龙王庙每穷冬阖境致祭值风雪寒甚老幼踣道嗣宗亟毁之
　　天龙庙在西南三十里天龙寺旁穿壁为池又西十五里明仙谷有白龙庙今废北二十里有龙母庙
　　青阳庙在西南十五里废
　　唐叔虞祠在西南悬瓮山麓晋水发源处叔虞封唐子燮因晋水更国号曰晋遂以名祠　魏地形志晋阳有晋王祠即此昔智伯遏水以灌晋阳后人因之蓄为池沼西际山枕水为祠结飞梁于池上北齐天寳中大兴营建为北都之胜　齐髙祖徴范阳祖鸿勲至并州作晋祠记好事者翫其文　后主改为大崇皇寺唐髙祖举义旗尝祷于此太宗亲制铭文又有飞帛书刻石后晋天福六年封兴安王宋太平兴国九年既下河东即加完缮殿前百余步为三门又二百步许为景清门门之外东数十步合南北驿路作亭以庇善利难老二泉与祠下泉分灌民田及治水碾磨赵昌言撰碑铭天圣间改封汾东王元至元四年重修又建寝殿于后代彀撰记明改称唐叔虞之神有司歳以三月二十五日致祭嘉靖中重修详见巡抚苏祐碑副使髙汝行记天啓三年布政司蔡复一重修有记
　　介子推祠　魏地形志土地记胥载
</div>
    <div class="pagination">
<a href="山西通志_page526.html">上一页</a><span>...</span><a href="山西通志_page522.html">522</a><a href="山西通志_page523.html">523</a><a href="山西通志_page524.html">524</a><a href="山西通志_page525.html">525</a><a href="山西通志_page526.html">526</a><span class="current-page">527</span><a href="山西通志_page528.html">528</a><a href="山西通志_page529.html">529</a><a href="山西通志_page530.html">530</a><a href="山西通志_page531.html">531</a><a href="山西通志_page532.html">532</a><span>...</span><a href="山西通志_page528.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
