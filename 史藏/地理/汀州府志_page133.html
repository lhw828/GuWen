<!DOCTYPE html>
<html>
<head>
    <meta charset="UTF-8">
    <title>汀州府志 - 第 133 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汀州府志 - 第 133 页/共 162 页</h1>
    <div class="content">　　杨氏　归化罗仁妻。夫卒，有夺其志者，持丧百日，遂自缢。
　　谌进姑　归化人。年二十二夫亡，守节。嘉靖间，寇至被掠，投水死。
　　朱氏　归化诸生吴安世妻。安世从杨廷麟守城死。氏幽囹圄中，及安世葬还，遂不食，呕血而卒。
　　连氏　归化黄廷柱妻。廷柱任江西赣州教授，氏随夫于任所。明亡，廷柱死，氏亦随缢夫旁以殉焉。
　　姚氏　连城诸生童佐乾妻。佐乾教外境死，氏痛哭几绝，强起，出郊营葬毕，投井死。
　　赵氏　连城黄椿芳妻。年二十二夫殁，昼夜恸哭，不食，六日死。
　　陈氏　黄氏　上杭人，邑民邵缙绅、缙缨妻。正统间，妯娌相率避寇，陈年二十，黄年十九，被掠于梅溪寨，贼欲私之。二氏绐以乘船，至河，各抱其婴儿赴水死。
　　郭氏　上杭丁大德妻。年十七归丁。丁殁，居丧二十四日，自缢死。
　　邱细姑　上杭钟世瑄妻。嘉靖间，寇掠绿竹岗，氏不受污，骂贼而死。遗三岁女于身旁，家犬守之三日。夫逃归收之，面如生，藁葬岗侧。兵备金淛表其庐。
　　张氏　武平陈万寿妻。年二十而寡。正统十四年寇作，避难牛軏岭，被掳，贼欲污之，不从而死。
　　许氏　武平徐宪妻。宪疾革，令再醮。许泣誓无二。宪难之，许曰：“当先子而逝。”遂自经。有司撰文临奠，题其墓。
　　张氏　武平庠生程文韶妻。年十七夫亡，绝粒三日，殓毕，自缢死。
　　舒氏　武平徐日煃妻。年十八夫殁，视殡毕，密备殓具，饮药死。两柩合葬，当道建祠城外祀之。
　　周氏　武平刘应梅妻，夫死即自缢。
　　李氏　武平太学生钟敬德妻。年二十夫死，守节。流寇乱，惧为贼所辱，以磁片刺喉而死。
　　卢卯姑　永定卢日型女，受聘于谢龙官。卯姑年十四而日型卒，执父丧，茹素一年。次年龙官卒，卯姑闻讣，即欲自尽，家人劝之。卯姑啮指血书，誓从地下。伺防者稍疏，即拜辞父灵，潜缢死。
　　陈氏　永定吴来献妻。丙戌，城陷被执，欲污之，投水而死。
　　郑氏　永定赖成德妻。夫死，郑年二十三。丙戌，城破，闻兵入城，即投水死。
　　苏氏　永定詹甘霖妻。霖为山寇所害，氏即自缢死。
　　吴氏　永定邱与仲妻。夫卒，孀居。丙戌，城破被执，诳贼于池畔有窖，贼挖，得脱，即跃入于池死。
　　张氏　永定赖绍宗妻。夫被贼害，痛哭不食，视夫殓殡毕，自缢死。
　　陈氏　永定赖心芉妻，孝子陈吉辅女，年二十，芉病革，谓氏曰：“善事后人。”氏泣曰：“君不讳，即相随地下。”截发以誓。芉卒，氏理丧毕，卜日归葬，告诸姑嫂曰：“氏愿同穴。”乃整衣而死。家人为之合葬。
　　江氏　永定郑士儒妻。儒外出不归。家甚贫，氏勤纺织以养姑。姑殁，殡葬毕，叹曰：“吾事已尽，今亦无依。”遂入房，潜缢而死。
　　郑氏　永定沈一旭妻。戊子土寇破寨，氏率众御之，遇害死。
　　陈氏　永定王铨爵妻。丙戌被寇掠，自缢而死。
　　邱门三烈　永定庠生邱与长妻吴氏及二女，长吴文懋媳，次庠生赖其昌妻。二女归宁在室，闻寇乱掠，俱投池而死。
　　吴门八烈　永定诸生吴懋中妻王氏，崇祯间，兵破城，王氏登堂，约诸媳曰：“妇人临难，惟有死耳。”姑媳序位，互相结束，阖室雉经从死。诸媳长曰熊氏，进士吴煌甲妻；次曰阙氏，诸生吴章甲妻；三曰廖氏，诸生吴八甲妻；四曰温氏，诸生吴晋甲妻；孙女贞姑，侍女兰娥、招娣俱殉，合葬东园。碑曰“吴门八烈之墓。”
　　未经立传者附后。
　　长汀节妇　李氏(胡轴妻)、俞氏(通判戴惟端妾)、郝麟姑(胡噩妻)、郝氏(罗仕珣妻)、康氏(何应选妻)、陈氏(罗扬麐妻)、徐氏(诸生胡朝绚妻)、陈氏(蔡龙妻)、陈氏(周德隆妻)、戴氏(诸生陈鸣谦妻)、陈氏(胡一经妻)、唐氏(洪淇妻)、曾氏(胡棐妻)、黄氏(赖文思妻)、曾氏(张万化妻)、李氏(邓应璧妻)、黄氏(钟鸣时妻)、何氏(李希程妻)、杨氏(诸生胡冕继妻)、张氏(吴明训妻)、李氏(郝尓度妻)、李氏(胡汝橹妻)、沈氏(朱廷举妻)、邱氏(李焕妻)、康氏(季光祖妻)、段氏(安国相妻)、王氏(严察妻)、余氏(张绍璧妻)。
　　宁化节妇　赖氏(李尚质妻)、阴氏(张仲良继妻)、薛氏(雷起震妻)、阴氏(罗一峰继妻)。
　　清流节妇　陈氏(邓台妻)、刘六娘(雷锷妻)。
　　连城节妇　沈玉容(黄庆妻)、罗满姑(李应开妻)、李寿娘(诸生谢溓妻)、揭福金(董宪妻)、吴氏(李士愈妻)、钱氏(李士志妻)、黄氏(李齐妻)、邱氏(江熹妻)、吴金秀(姚松妻)。
　　武平节妇　丁氏(王友杭妻)、陈氏(赖诜妻)。
　　长汀烈妇　胡氏(郝尔先妻)、胡氏(张兆凤妻)、汪氏(陈以礼妻)、段四姑(吴光伯妻)、陈慎姑(赖有成妻)、张氏(李琛妻)。

卷之三十八　列　女

〔国朝〕节孝
　　张氏　长汀人，赠陕西参政黎有纶母。孀居四十余年，以节称。
　　陈氏　长汀张必有妻。年二十一而寡，孝事舅姑。舅姑殁，丧葬尽礼。后遇变，能洁其身，苦节永贞以卒。
　　彭氏　长汀赖灏妻。年二十夫殁，奉姑教子，孀居六十年。旌表建坊。
　　廖氏　长汀陈体仁妻。年十八夫殁，家贫，养姑课子，苦节终其身。旌表建坊。
　　林氏　长汀胡春芳妻。年十八而寡，苦志抚孤子光裕为诸生。
　　吴辛姑　长汀吴振美女。父母早丧，家贫，抚养二幼弟，矢志不字，艰苦终身。
　　林氏　长汀胡宪猷妻。矢节尽孝，名载孝义坊。
　　张氏　长汀谢伟妻。年二十四夫死，舅姑亦殁，劲节五十八年。
　　赖氏　长汀李顺章妻。年十八而寡，遗腹生子永寿，家贫，辟纑鞠子，底于有成。
　　赵氏　长汀巫纯甫妻。早寡，白首完贞名，载贞节坊。
　　段氏　长汀康旭生妻。夫死，子国器方周岁，日纺织以供食。后国器食饩于庠。
　　项氏　长汀诸生黄文杜妻，体仁母。二十而寡，冰蘖六十年，训子有成。
　　邹氏　长汀马龙兴妻。龙兴贫不能娶，且求乞于道，氏父为退婚择婿，将纳采，氏恚曰：“彼虽贫，吾夫也，死不可夺，父忍相迫耶？”乃归龙兴。服勤力作，遂成厥家。
　　黄氏　长汀周文震妻。孀居苦节五十七年，寿八十四。
　　熊氏　长汀太学生锺复妻。事姑孝，姑病，割股肉以进，病寻愈。
　　胡氏　长汀邱廷谟妻。年十九而寡，清节不渝。子寿昌，贡于乡。
　　孙氏　长汀谢永泰妻。年二十四夫死，家贫，立志抚孤，次子日俊以诸生从戎功，署广西武宣县篆。
　　王氏　长汀郑焜妻。年二十夫死，孝养公姑，鞠抚孤子，始终不渝。
　　赖氏　长汀汤霖远妻。夫早死，与夫弟云远妻陈氏妯娌相依，形影不愧，人称一门双节。
　　范氏　长汀闵士麟妻。年二十五而寡，守节事姑，志同金石。
　　黄氏　长汀吴之麟妻。年二十五夫死，孀居四十一载，冰操凛然。
　　范氏　长汀黄映昆妻。夫卒，姙方七月，矢志坚贞，抚训孤儿，卒年七十。
　　张氏　长汀曾孔惠妻。年十九夫殁，孀居三十五载。
　　张氏　长汀汤琳妻。琳死，张年二十三，守节六十余年。
　　李氏　长汀俞尚爵妻。年二十四夫卒，姑老，李勤纺绩供养，苦节六十年。以孙文漪贵，貤赠安人。
　　吴氏　长汀袁正登妻。夫死家贫，鞠养孤儿，取给机杼，苦节终身。
　　邱氏　长汀修琢妻。年二十四而寡，足不逾阈，纺织度生，终身完节。
　　史氏　长汀项之楷妻。年二十三夫丧，家无担石，守志弥坚，忍苦训子，以底于成。
　　李氏　长汀刘特超妻。年十八归刘，期月夫死，无子，甘心苦守，终无渝志。
　　廖氏　长汀傅其香妻。年十八归傅，夫殁无嗣，为夫立后，抚之有成，冰心苦节五十余年。
　　刘氏　长汀黄滨宇妻。年十四归黄，未几宇死，父母欲夺其志，誓不再醮，卒全其节。
　　费氏　长汀马景象妻。年十八夫没，抚遗孤成立，苦节六十年。
　　彭氏　长汀王廷槐妻。年十八夫亡，遗腹生子，家贫姑耄，氏仰事俯育，动必循礼，守节至六十四岁卒。康熙四十六年旌表。
　　吴氏　长汀凃寿衢妻。年二十而寡，励节六十余年。
　　胡氏　长汀曾奇超妻。夫殁子幼，氏以纺织自给，历三十余年。康熙五十二年旌表。
　　李氏　长汀刘宗琨妻。年二十一夫殁，绝粒七日，氏兄泣劝，乃忍死抚孤，并抚夫幼弟，苦节三十余年。康熙五十五年旌表。
　　王氏　长汀熊瑞麟妻。年二十夫亡，奉姑抚子，始终如一，历节六十载。雍正二年旌表。
　　王氏　长汀监生马维文妻。廿八而寡，苦节自持，事翁姑以好，课孤力学，子魁为邑诸生。
　　李氏　长汀范镇齐妻。未归而夫卒，氏年甫十六，绝粒七日，不死，乃素服至夫家，拜舅姑毕，趣婢归，曰：“吾止此矣。”守节四十年。雍正三年旌表，祀节孝祠。
　　吴氏　长汀副榜赵汝舜妻。年十七归赵，二十夫卒，氏矢志抚孤，曲尽妇职。
　　刘氏　长汀廪生夏祖禹妻。子邦奇亦蚤夭，偕妇蓝氏，冰霜共矢。
　　范氏　长汀邹廷焜妻。焜殁，家贫，织纺奉姑。
　　董氏　长汀康夔妻。家贫，苦节四十余年。
　　胡氏　长汀诸生王之相妻。夫死，励节抚孤。
　　吴氏　长汀郑时敷妻。年二十二而寡，事耄姑，育孤女，人咸服其苦节。
　　周氏　长汀陈汝章妻。夫亡，励节七十年。
　　谢氏　长汀朱永祥妻。夫殁，茹苦饮水，年七十八卒。
　　叶氏　长汀段茂子妻。夫殁，抚子毓素，至于成立，年七十卒。
　　黄氏　长汀廪生曾道弘妻。弘以苦学卒，氏年二十一，绝粒不死，乃守志抚孤，年六十六卒。
　　王氏　长汀胡士锦妻。年十八夫殁，无子，矢志全贞，为夫立后，嗣子衍为邑诸生。
　　江氏　长汀马大蕃妻。夫外出，氏服勤养姑。夫死，事姑愈笃，入称纯孝。
　　邹氏　长汀马伯逢妻。年十七夫病革，怜其无子，嘱令改适，氏截发自誓，以节终。
　　郭氏　长汀诸生许麟母，夫亡，励节数十年。
　　范氏　长汀张振扬妻。年二十四而寡，七十而终，克完大节。
　　唐氏　名稳娘，长汀诸生王天昌妻。事姑育子，以节终。
　　赖氏　长汀胜宇妻。守节抚孤，以寿终。
　　刘氏　长汀胡九如妻。夫死，守节矢志靡他，年六十卒。
　　胡氏　长汀曾其恒妻。遗腹生子，以贞自守，卒年六十有二。
　　廖氏　长汀诸生马暹妻。二十五岁而寡，苦节四十年。
　　胡氏　长汀范应泰妻。夫亡守志，茹蘖饮冰，人称苦节。二孤皆为诸生。
　　黄氏　长汀罗鸿祚妻。夫死，抚孤以节终。
　　胡氏　长汀诸生吴光斗妻。家贫，或讽其改适，氏毁容自矢，克完其节。
</div>
    <div class="pagination">
<a href="汀州府志_page132.html">上一页</a><span>...</span><a href="汀州府志_page128.html">128</a><a href="汀州府志_page129.html">129</a><a href="汀州府志_page130.html">130</a><a href="汀州府志_page131.html">131</a><a href="汀州府志_page132.html">132</a><span class="current-page">133</span><a href="汀州府志_page134.html">134</a><a href="汀州府志_page135.html">135</a><a href="汀州府志_page136.html">136</a><a href="汀州府志_page137.html">137</a><a href="汀州府志_page138.html">138</a><span>...</span><a href="汀州府志_page134.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
