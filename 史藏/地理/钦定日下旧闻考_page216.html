<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 216 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 216 页/共 698 页</h1>
    <div class="content">也泰定乙丑徽文懿福贞寿大长公主东归过祠有祷捐缗钱若干缗竟其所未竟者天历改元皇上 
入纂正绪主来朝适后殿落成事彻宸听赐名昭德命大司徒臣香沙奉宣玉音谕臣世延文诸贞氓 
用昭悠久臣惟五气流行木位东方四时顺布春居岁首仁者木之德生者春之用然则天地发育万 
物之功皆本于东方故群岳祀止方域而岱宗祠徧海宇虽与礼经稍殊然推原所以致人心向往之 
深者其在兹乎诗曰泰山岩岩鲁邦所瞻泰山盖鲁之望也今主食邑于鲁则诸侯得祭其山川在境 
内者以邦君之母有事于望祀宜乎神之听之异于季氏之旅矣况际圣天子膺天景命百灵莫不受 
职其于黙佑显相宗社亿万年无疆之休者宜何如哉是宜为铭铭曰两仪肇分元气流行方岳莫位 
于赫厥灵岩岩岱宗惟鲁之望时巡首途秩祀攸尚帝出乎震春育无穷仁圣大生代有褒崇相我国 
家熙洽民物昭民在上有祷弗咈贞寿之东历祠捐金五禩未归灵宇靖深帝曰休征维天允棐悃愊 
全受若合符轨含齿戴髪罔不欢心天子万年式诏来今曰雨曰肠毋愆毋忒有年屡书报祀无斁按 
香沙唐古特语肉鼻也旧作芗山今译改原吴澄大都东岳仁圣宫碑天子祭天下名山岳为众山之 
宗岱又诸岳之宗也东岳泰山之有祠宜矣而古今祠祭礼各不同岳者地祗也祭之以坛壝而弗庙 
五岳四渎立庙自拓跋氏始当时惟总立一庙于桑干水之阴逮唐乃各立一庙于五岳之麓若东岳 
泰山之庙徧天下则肇于宋氏之中叶古者祭五岳之礼视三公盖天者帝也地者后也诸神诸祗皆 
帝后之臣也天之日月地之岳渎臣之最贵者三公为臣之极品故祭之礼与公齐等祭之秩次如公 
而非以公爵爵之也唐先天开元间谓汉以来王亦爵也位公之右于是封岳祗而爵之曰王宋大中 
祥符间致隆岳祠犹以王爵为未崇极于是尊岳祗而号之曰帝意在乎尊之而已礼之可不可有不 
暇计吁咈哉若神僭窃同天地所以起大贤之慨也既庙之又爵之既爵之又像之地祗而肖像若人 
焉至于今莫之或改也我世祖皇帝平一海内制作之事未遑尚仍前代之旧东岳旧号天齐仁圣复 
加新号曰大生郡县并如金宋时有庙以祭东岳大都新筑规模宏远祖社朝市庙学官署无一不备 
独东岳庙未建元教大宗师张开府留孙职掌祷祀晨夕亲密钦承上意买地城东拟建东岳庙事既 
彻闻仁宗命政府庀役开府辞曰臣愿以私钱为之倘费国财劳民力非臣之所以报効也上益加赏 
遂勅有司护持母得阻挠方将涓吉鸠工而开府遽厌世嗣宗师吴特进全节深念师志未毕竭心经 
营不惜劳费于壬戌春成大殿成大门于癸亥春成四子殿成东庑西庑神像各如其序鲁国大长公 
主捐资构后寝勅赐庙额曰仁圣宫特进以书来请记予观先开府之报上恩今特进之继师志忠敬 
出于一诚其美可书也而余因及古今祠祭循习之由以俟议礼者之讨论方今袭累朝积德之余际 
百年兴礼之会明圣在上仁贤布列必将追复二帝三王之懿尽革魏唐金宋之驳其于东岳也礼以 
地祗而不人其像尊比三公而不帝其号兆之如四望而不屋其祠庪县于其方岳而不徧祠于郡县 
夫如是虽元圣复生必无曽谓泰山不如林放之叹乘太平之基新一代之典昭示万世之法程斯其 
时矣何幸吾身亲见之哉呉文正集原明英宗碑略天下之岳有五而泰山居其东民之所欲莫大于 
生而东则生之所从始故书称泰山曰岱宗以其生万物为德为五岳之尊也庙而祀神于都城之东 
示欲厚民生也乃诏有司治故地于朝阳门外规以为庙中作二殿前名岱岳以奉东岳泰山之神后 
名育德俾作神寝其前为门环以廊庑分置如官司者八十有一各有职掌其间东西左右特起如殿 
者四以居其辅神之贵者皆肖像如其生又前为门者二傍各有祠以享其翊庙之神有馆以舍其奉 
神之上庙之广深凡若干亩为屋总若干楹盖始于正统十二年五月落成于八月岁时致以香币冀 
神运生生之机于无穷亦顺民所欲之一也明英宗实录原张居正勅修东岳庙碑略天下郡国皆有 
东岳庙而京师则庙朝阳门之东相传唐时已有而国朝正统中益恢崇之读睿皇帝所制庙碑大要 
归于厚民生顺民欲明德远矣百余年来庙寝颓圮圣母慈圣皇太后捐膏沐资若干皇上亦出帑储 
若干工始于万历乙亥八月周岁而落成太岳集增康熈庚辰三月朝阳门外东岳庙灾殿庑皆烬独 
左右道院无患庙中仁圣帝炳灵公司命君四丞相皆元时刘元所塑元最善抟换之法天下无与比 
至是皆毁于火香祖笔记补赵志皋勅修东岳庙记略都城朝阳门外里许有东岳庙正统中勅建英
 宗皇帝御制碑在焉越百余年而我皇上以圣母慈圣皇太后旨拓而新之惟时万历丙子迄今壬辰 
又十七年矣皇上寤寐灵岳敬祀益虔复出帑储命司礼监太监张诚选委内臣陈朝用缮葺藻饰更 
于寝殿左右作配殿缭以楼疏前树绰楔赐额曰宏仁锡福经始于二月二十六日落成于次年三月 
十一日上命立石庙廷诏臣志皋为之记六虚堂藁臣等谨案明英宗碑及张居正赵志皋二碑俱存 
吴澄李廷机碑俱无考原元董宇定杏花园在上东门外植杏千余株至顺辛未王用亨与华阴杨廷 
镇髙安张质夫莆阳陈众仲燕集是日风气清美飞英时至巾袖杯盘上人皆有诗虞集为之记周伯 
琦掲徯斯欧阳原功和其诗春明梦余录补元东岳庙有石坛绕坛皆杏花道士董宇定王用亨先后 
居之张留孙弟子三十八人之二也虞道园城东观杏花诗明日城东看杏花丁宁儿子早将车路从 
丹鳯楼前过酒向金鱼馆里赊绿水满沟生杜若暖云将雨少尘沙绝胜羊傅襄阳道归骑西风杂鼓 
笳当时同游者欧阳原功陈众仲捐曼硕诸公果罗洛易之诗最忆奎章虞阁老白头骑马看花来是 
也又尝赋风入松词题之罗帕词云画堂红袖倚晴酣华髪不胜簪几回晩直金銮殿东风软花里停 
骖书诏许传官烛香罗初剪朝衫御沟氷泮水挼蓝飞燕又呢喃重重帘幙寒犹在凭谁寄金字泥椷 
为报先生归也杏花春雨江南柯敬仲购得之装潢作轴张仲举为赋摸鱼子词纪其事云记兰台旧 
时风景西楼灯火如画严城月色依然好无复绮罗游冶欢意谢向客里相逢还有思陶写金尊翠斚 
把锦字新声红牙小拍分付倦司马繁华梦唤起燕娇莺姹肯教孤负元夜楚芳玉润吴兰媚一曲夕 
阳西下沉醉罢君试问人生谁是无情者先生归也但留意江南杏花春雨和泪在罗帕自注楚芳吴 
兰二妓名两公之词皆极温丽足为玉堂嘉话也词苑丛谭补元时杏花齐化门外最繁东岳庙石台 
群公赋诗张燕极为盛事果啰洛易之诗云上东门外杏花开千树红云绕石台最忆奎章虞阁老白 
头骑马看花来至明城东花事衰郊西渐盛万历后摩诃庵杏花多至千株吾乡朱太傅养醇诗云摩 
诃庵外袖吟鞭繁杏春间十里田曾与春翁旧相识看花不费酒家钱承平之日翰苑风流后先一致 
也卍斋诗话増吴师道城外见杏花诗曲江二十年前会回首芳菲似梦中老去京华度寒食闲来野 
水看东风树头綘雪飞还白花外青天映更红闻说琳宫更佳绝明朝携酒访城东吴礼部集臣等谨 
案杏花园今已无存増东岳庙真人张留孙碑为集贤修譔虞集篹学士承旨赵孟俯书盖序真人元 
教之所由始自张闻诗而下及其徒陈义髙凡八人皆赠真人弇州山人稿原东岳庙南数百武即朝 
日坛坛外古松万株森沉蔽日都人所谓黑松林也长安客话原孙茂芝三月晦日游东郊松林蝶恋 
花词落尽棠梨春已暮芳草多情才过蒙松雨柳絮颠狂飞不住秋千正在浓阴处庙口神弦初罢舞 
画扇轻衫随意城东歩笑逐钿车归去路酒香一行青松树燕都游览志原东岳庙东五里许唐太宗 
东征髙丽尝屯兵于此虚设囷仓以疑敌人俗因呼其地曰谎粮台长安客话增谎粮台在朝阳关六 
里许旧传唐太宗东征髙丽屯兵虚设囷仓以疑敌人名胜志南北通法寺有勅建碑明顺天府志臣 
等谨案通法寺今圮碑尚存原朝日坛在朝阳门外缭以垣墙嘉靖九年建西向为制一成以春分之 
日祭大明之神坛方广五丈髙五尺九寸坛面用红琉璃阶九级俱白石棂星门西门外为燎炉瘗池 
西南为具服殿东北为神库神厨宰牲亭灯库钟楼北为遣官房外为天门二座北天门外为礼神坊 
西天门外迤南为陪祀斋宿房五十四门护坛地一百亩春明梦余录原嘉靖九年礼臣率钦天监正 
夏祚等会看得朝阳门外三里迤北锦衣卫指挥萧韺地东西阔八十一丈南北进深八十一丈堪建 
朝日坛从之明嘉靖祀典原春分祭大明于朝日坛间岁亲祀以甲丙戊庚壬年行事大明之神位版 
金地朱书其祝文红纸版朱书同上补马世奇扈从东郊朝日诗羲驭辉黄道銮与肃紫宸向离先视 
夜出震恰当春苍璧王宫近元端帝座亲朝光开万景云起欲扶轮澹宁居诗集増日坛在朝阳门外 
东郊制方西向一成方五丈髙五尺九寸面甃金磗四出陛皆白石各九级圆壝周七十六丈五尺髙 
八尺一寸厚二尺三寸壝正西三门六柱东南北各一门二柱柱及楣阈皆白石扉皆朱棂壝西门外 
燎炉一瘗坎一西北钟楼一壝北门外东为神库神厨各三间宰牲亭井亭各一北为祭器库乐器库 
荐库各三间西北为具服殿正殿三间南向左右配殿各三间卫以宫墙宫门三南向坛垣周二百九 
十丈五尺西北各门一皆三间北门西角门一覆均绿色琉璃大清会典増凡甲丙戊庚壬年亲朝日 
余年均遣官致祭朝日以卯时玉用赤璧礼神制帛一色赤牲用太牢乐七用曦字舞八佾祝版纯朱 
纸朱书祭器豆豋簠簋铏尊均用陶色赤祭兼用太羹和羹祭服御大红礼服大清会典则例臣等谨
 案朝日坛祭器乾隆十三年皇上亲加审定命所司制成用昭祗敬增乾隆七年谕日坛具服殿旧制 
建于坛南临祭时必经过神路始至殿所似于诚敬之仪未恊着将具服殿移建坛之西北隅其西北 
隅见有奉祀衙署即移于具服殿地基盖造大清会典则例増乾隆二十三年二月御制朝日坛礼成 
纪事六韵朝日东门外春分阳德雍躬亲应戊岁祭礼遡天宗在俎陈骍角承筐奠赤琮元端服惟盛 
大采意弥恭三献酌清齐旋宫奏夹钟翘胆坛壝焕岁乙亥勅修坛工至丁丑春月告竣瑞拥旭光浓 
増乾隆三十九年御制仲春朝日坛礼成述事天宗三复地宗三祭典惟崇冠五堪况已多年执礼阔 
适当刚岁寸诚参荣光烛鼎祥烟郁和气浮巵瑞露湛临照炎精仰咫尺法钦阳德敢徒谈臣等谨案 
乾隆二十三年御笔陈列具服殿内屏风上三十九年御笔悬殿门内又殿后楹御书联曰重帟祥风 
护中衡瑞采凝中楹御书额曰明禋炳曜联曰迎气肃斋明光承离照顺时钦敬授典着寅宾又案东 
郊日坛之制自乾隆七年奉谕移建具服殿嗣于二十年复奉旨増葺坛宇规模焕赫斟酌咸宜于大 
采祀仪为尤称云原宣德十年九月以齐化门外木厂旷地置花园草场隶后军都督府明宣宗实录 
原月河梵院僧道深别院也池亭幽雅甲于都邑春明梦余录原月河寺有三亭岁久皆圯聚景亭更 
破盖在阜上髙出林杪风雨莫为障也破亭下有石琴美具录原程敏政月河梵院记月河梵院在朝 
阳关南苜蓿园之西苑后为一粟轩曾西墅道士所题轩前峙以巨石西辟小门门隠花石屏屏北为 
聚星亭四面皆栏槛亭东石盆髙三尺夏以沈李浮瓜者亭前后皆石少西为石桥桥西雨花台上建 
</div>
    <div class="pagination">
<a href="钦定日下旧闻考_page215.html">上一页</a><span>...</span><a href="钦定日下旧闻考_page211.html">211</a><a href="钦定日下旧闻考_page212.html">212</a><a href="钦定日下旧闻考_page213.html">213</a><a href="钦定日下旧闻考_page214.html">214</a><a href="钦定日下旧闻考_page215.html">215</a><span class="current-page">216</span><a href="钦定日下旧闻考_page217.html">217</a><a href="钦定日下旧闻考_page218.html">218</a><a href="钦定日下旧闻考_page219.html">219</a><a href="钦定日下旧闻考_page220.html">220</a><a href="钦定日下旧闻考_page221.html">221</a><span>...</span><a href="钦定日下旧闻考_page217.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
