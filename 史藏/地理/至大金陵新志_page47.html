<!DOCTYPE html>
<html>
<head>
    <meta charset="UTF-8">
    <title>至大金陵新志 - 第 47 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至大金陵新志 - 第 47 页/共 73 页</h1>
    <div class="content">色目人户陆
汉人户三拾伍
溧阳州户陆万三仟肆伯捌拾
南人户陆万三仟三伯陆拾伍
儒户壹伯三拾柒
弓手户玖拾
马站户伍
财赋佃户壹仟捌伯柒拾三
军户伍拾三
急递铺夫户贰拾肆
医户壹伯捌
匠户玖伯陆拾三
打捕户壹伯壹拾柒
齐哩克昆户柒伯肆拾贰
民户伍万捌仟陆伯壹拾
图图尔哈户陆伯肆拾三
北人户壹伯壹拾柒
色目人户壹拾玖
汉人户玖拾捌
　　风俗
班固曰凡民函五常之性而其刚柔缓急音声不同系水土之风气故谓之风好恶取舍动静亡常随君上之情欲故谓之俗古者以九州岛列国为论 【周礼东南曰扬州晋书以为江南之气惨劲厥性轻扬汉志楚有川泽山林之饶衣食还给不忧冻饿又曰江南卑湿丈夫多夭又曰本吴粤与楚接数相并兼故民俗略同】 王吉言风百里俗千里则不同后世民多迁徙又礼乐政治时可易之况与世推移哉然犹有不大远者是故善为治者必先省之存复其美而消其否
隋志曰丹阳旧京所在人物繁盛小人率多商贩君子资于官禄市廛列肆埒于二京人杂五方俗颇相类
颜氏家训曰江东妇女略无交游婚姻之家或十数年间未相识者惟以信命赠遗致殷勤焉
杜佑通典曰江宁古扬州地永嘉之后帝室东迁衣冠违难多所萃止艺文儒术斯之为盛今虽闾阎贱隶处力役之际吟咏不辍盖因颜谢徐庾之风扇焉
沈立金陵志云其人士习王谢之遗风以文章取功名者甚众
祥符图经曰君子勤礼恭谨小人尽力耕殖性好文学音辞清举
颜介曰南方水土柔和其音清举而切天下之能言唯金陵与洛下耳
杨万里曰金陵六朝之故国也有孙仲谋宋武之遗烈故其俗毅且美有王茂洪谢安石之余风故其士清以迈有钟山石城之形胜长江秦淮之天险故地大而才杰 【时杨为江东转运副使】 
游九言曰每爱金陵士风质厚尚气前年摄行倅事日受诉牒不过百余较剧郡纔十一尔为吏为兵者颇知自爱少健狡之风工商负贩亦罕闻巧伪 【时游为安抚司干官】 
句容县志县在江南卑湿之地火耕水耨民食鱼稻以渔猎山泽为业果蓏蠃蛤食物常足故呰窳偷生亡千金之家
溧水州志州有山林川泽之饶民勤稼穑鱼稻果茹随给粗足虽无千金之家亦罕冻馁之民信巫鬼重淫祀畏法奉公各守其分安业重迁尤好文学承平时儒风蔼然为五邑冠
溧阳州志州介江淛之间其君子笃厚恭谨恬静自得艺文儒术蔼然相尚其细民务本力农淳朴质直类知畏法名儒胜士避地来寓溧土往往乐其风土而定居焉王端朝曰是邑有李太白之英风故其人多秀而文有伍子胥之故迹故其俗多义而勇 【陆子遹除妖害记云天地之间有至正之气为阳刚为醇厚为正直为聪明有至邪之气为阴险为浮薄为妖妄为昏愚在昔义画八卦禹铸九鼎孔子作春秋系周易盖以翊是玤辟是邪也戴图履方职自宜然而握祸福之柄于冥冥之中者又可以邪而紊夫正邪子遹诚庸疏不能趍近时好每念天覆吾地载予随波同流见义不为真妾妇之道闻古之人有毁淫祠者有击蛇妖者有遏圣水者心诚慕之及为此来邑条紊而无统民情惑而未解详省精索皆以淫邪之鬼依附假托种类实繁为害孔炽沦入肌髓习熟闻见牢不可破而致然自夫白云魔教之滋也而雄据阡陌豪夺民业衔辛茹毒罔所诉理有司一问则群噪醵贿白黑淆乱弱下窭乏困于徭征则独偃然自肆寸丝粒粟不入公上群黎邑甿或以赴诉则赇吏鬻证反为所诬根深蒂固岁月滋久民视若禽兽然视法禁无如也自夫厉鬼妖祀之横也故时疫洊兴民多夭折辟法药饵拒绝姻好惟巫觋之是听不至于毙不已桧蕲祝请礼未究竟而其人已死者有之然且曰是齐洁有未至诚敬有未孚响荅未加威谴是速逝者不可悔生者愈惑之益致力于神趣死如归焉意以延生者之命资死者之福殊状丑悲骇眩愚众土木于祠藻绘于躬鬼之部伍各为某疾而肖其证尸而祝者弗止厉而死者日滋自夫五福殇鬼之暴也而民汩其良心易其天性逊悌之质尽忘而乖争之习成俗不吝于死伤而耻于退懦尝阅斗讼而得其所以民有私憾不克逞则之神而告焉其法用鸡鴈手刃而刺之血刃而加诸盘水之上鬼降则刃跃于空乃歃其血而之所欲甘心者雉羽寓镪以饰其怒长巷啸距踊以辅其气曰吾得请于神矣及梏而致之狱一问无异辞狱成而审之忻然称不冤及出过通衢长歌有得色自谓死为神之徒民生不幸殆未有甚于此者实阴险浮薄妖妄昏愚之大者也子遹曰有我则无汝今奉天子命司民人社稷三鬼何为者乱吾政贼吾赤子较之淫祠蛇妖圣水其害弥甚夫妖从人兴妖不自作魔教之妖人之奉鬼者也厉鬼殇鬼之妖鬼之害人者也人之奉其责在人鬼之害其罪在鬼在人者当易其习在鬼者当除其根岁在己卯先疆域民之习魔教者夺民业则正而归之不输赋则均而取之嚚顽之俗革于一旦党与之众散于反掌此所谓易其习也兽貌鬼质自圣僣王侑食土神峻宇高位者撤而去之狠目露肘翘足挥刃呼啸命侣偃蹇睢盱者碎而空之此所谓除其根也自时厥后赋役得其平疾厉不复作杀伤者几绝于是邑之狱诉日以清而向者心腹膏盲之害一朝尽除然后阳刚醇厚正直聪明之气勃然而生矣初子遹之正是三者人皆为危之自念身受之亲学禀之师岂可为愚鬼屈及其成也民皆欢曰今真爱我披云霾而睹天日阡陌之上罔非良民闾阎之间化为乐土子遹所以粗能信其志于斯邑者盖基于此乃记其颠末庶来者有考焉】 
戚氏曰金陵山川浑深土壤平厚在宋建炎中绝城境为墟来居者多汴洛力能远迁矩族仕家视东晋至此又为一变岁时礼节饮食市井负衒讴歌尚传京城故事人物敦重质直罕翾巧浮伪庶民尚气能劳力田远贾旧称陪都大镇今清要之官内外通选人品论鉴居东南先士重廉耻不竞荣进气习大率有近中原地当淮浙之冲谈者谓有浙之华而不浇淮之淳而雅于斯得之矣
至大金陵新志卷九
元　张铉　撰
　学校志
洋洋乎礼乐之为教哉其本贯于人之情性其用起于饮食语默闺房闾巷而达于冠昏丧祭宗庙朝廷之上其仪章度数声容之节则学士大夫世守其说以训天下后世然古之君人者曷尝不以身为劝哉诗曰于论鼓钟于乐辟雝明文王之学教以乐也又曰敬慎威仪维民之则明鲁侯之类官教以礼也礼乐明备达于上下则天地以合日月以明四时以成万物以昌故君子之教人于学也使之耳闻雅颂之音目视威仪之礼足行恭敬之容口言仁义之道则邪僻之心无自而起邪僻止而习俗美习俗美而王道成矣然而教道隆污视时升降秦人废学校燔诗书不旋踵而亡汉武帝之时礼坏乐崩书缺有间而能黜百家之言尊六艺之教文学由是兴焉晋都江左历宋齐梁陈日寻干戈而其衣冠礼乐盛于诸国本之学校之益为多隋唐以降惟宋氏以文治比隆三代其损益尊尚咸可观考我朝初有中夏首用许文正公开设国学示天下以礼义之端承平百年自公府州县以及闾巷士民咸得宗祀先圣先师设学以教士习盖彬彬焉而集庆董以行台官守恪勤倔郡莫及原化理征文献作学校志
　　历代学制沿革
前志称泰伯以至德立吴后有季子圣门子游始北学焉 【里人也】 汉史刺史黄霸为扬州三载所至百姓乡化孝子弟弟贞妇顺孙日已众多田者让畔道不拾遗狱亡重罪吏民乡教化兴行谊何武行部所至先即学宫见诸生试其诵论问以得失然后入传舍出记问垦田顷亩五谷美恶已乃见二千石光武时李忠为丹阳郡太守起学校习礼容春秋乡饮选用明经郡中向慕吴主草昧披攘犹览书史子籍劝武将读书 【吕蒙】 其臣贵登辅相犹乐教诲 【步骘】 景帝诏置学官首立五经博士 【永安元年诏曰古者建国教学为先所以道世治性为时养器也自建兴以来时事多故吏民颇以目前趋务去本就末不循古道夫所尚不淳则伤化败俗其按古置学官立五经博士核取应选加其宠禄科见吏之中及将吏子弟有志好者各令就业一岁课试差其品第加以位赏使见之者乐其荣闻之者羡其誉以敦王化以隆风俗】 晋都江左以来朝臣皆儒雅风流笃厚学益兴矣永嘉初王导上书元帝曰夫风化之本在于正人伦人伦之正存乎设庠序庠序设五教明德礼洽通彝伦攸叙而有耻且格父子兄弟夫妇长幼之序顺而君臣之义固矣方今羽檄交驰国耻未雪忠臣义夫所以扼腕拊心苟礼仪胶固淳风渐着则化之所感者深而德之所被者大使帝典阙而复补王纲弛而更张兽心革面饕餮检情揖让而四海服缓带而天下从得乎其道岂难也哉故有虞舞干戚而化三苗鲁僖作泮宫而服淮夷桓文之霸皆先教而后战今若聿遵前典兴复道教择朝之子弟并入于学选明博修礼之士而为之师化成俗定莫尚于斯帝纳其言建武初征南军司戴邈复上疏请笃道崇儒以劝风化帝从之始立太学江东大饥诏百官各上封事益州刺史应詹疏曰元康以来贱经尚道以玄虚宏放为夷达以儒术清俭为鄙俗宜崇奖儒官以新治化大兴三年皇太子释奠于大学咸康三年国子祭酒袁环太常冯怀以江左寖安请兴学校帝从之立太学于秦淮水南废丹阳郡城东南征集生徒而士夫习尚老庄儒术终不振太元十年尚书令谢石请复兴国学于太庙之南宋元嘉十五年立儒学于北郊命雷次宗居之明年又命丹阳尹何尚之立玄学著作郎何承天立史学司徒参军谢玄立文学 【宫苑记儒学在钟山之麓时人呼为北学今草堂是也玄学在鸡笼山东今栖玄寺侧史学文学并在耆阇寺侧】 二十七年罢国子学而其地犹名故学齐竟陵王子良开西邸延才俊遂命为士林馆 【西邸在鸡笼山】 梁大同六年于台城西立士林馆延集学者武帝初好儒术其后尊信佛法讲译内典而士林轻矣南唐跨有江淮鸠集典坟特置学官滨秦淮开国子监 【今镇淮桥北御街东旧比较务即其地里俗呼为国子监巷】 宋雍熙中有文宣王庙在府西北三里冶城故基天圣七年丞相张士逊出为太守奏徙庙于浮桥东北建府学给田十顷赐书一监景佑中陈执中又徙于府治之东南即今学基建炎拴毁绍兴九年叶梦得更造学援西京例奏增置教官一员作重修府学记见前志淳熙四年刘珙重修庆元二年张枃建阁以奉御书阁下建议道堂稍重释奠礼仪储典籍增既廪文风大振淳佑初年别之杰增修学宇六年赵以夫即命教堂更名明德增造两廊以妥从祀十年吴渊列祠先贤增学廪创义庄宝佑中马光祖兴学校举孝廉集周汉以来名贤赞而祠之士气兴焉今学规模率仿前制大成殿在灵星门北戟门内从祀位在两廊御书阁在明德堂后讲堂即今明德堂议道堂在御书阁下斋舍东序三曰守中曰进德曰说礼西序三曰常德曰育材曰兴贤祭器库二一在大成殿前东廊之南一在御书阁东偏公厨在东序后射圃在义庄仓西有亭名绎志后改正巳堂
　　置经籍
宋天圣中赐监书绍兴初赐石经宋末帅阃师儒收置其所藏有御书石经经书史书子书理学书文集图志类书字书法书医书书板石刻卷帙以数千计归附兵火散失荡无一存详见前志
　　增学计
天圣七年始建学朝廷给田十顷其后续有增拨至靖康增至三十八顷五十七晦房廊七十一间及酒坊三处岁收钱一千八百二十四贯有奇至绍兴二十八年以秦申王所送钱一万贯续置到田一千八百九十亩其后本府又有增拨至于景定田地之所隶者共九千三百八十亩一角六十步坊场之所隶者三岁入钱二万四千余贯 【铜井坊在江宁县银林坊钟山坊皆在溧水县】 芦场之所隶者二岁入钱四千三百余贯 【白鹭洲一所计一十五顷三十八亩有奇木瓜洲一所计六伯亩有奇】 通而计之岁入米三千八百八十余石菽麦四伯石钱四万一千余贯柴薪丝麻之入不与焉会计有籍记载有碑皆掌于学提督钱粮则通判东厅之职也
　　立义庄
义庄创于淳佑辛亥退庵吴渊守建康时也是年四月府有牒报学其略曰当使昨见四明府学有义庄一所每年收到租课凡簪缨之后及见在学行供破食职事生员遇有吉凶于内支给赡助心甚慕之建康府士子贫窭者多或遇吉凶多阙支用尤可悯念今用钱五十万贯回买到制司后湖田七千二百七十八亩三角二十八步岁收四千三百余石米麦相半发下本学置簿桩管如委的簪缨之后及见在学行供职事生员或有吉凶请具状经学保明申上给米八石麦七石米每石折钱三十六贯麦每石折钱二十五贯本年发粜田土旧租米麦解到价钱一十二万余贯发下提督府学钱粮厅照应拘收自五月为始照规支给仍将后湖所有地亩步明入籍自本年夏料为始径自拘催将所催租课于广济仓寄廒桩顿本学养士钱米不相干涉牒学照应施行仍示士子知悉府学回申八项一欲就本学空闲地段设仓收桩米麦一欲就学库旁令夹截一库收桩钱会一欲专及土著不及游学之人一欲将到殿入学赴任人委系贫窭者照吉事例并与周给一欲立礼支助之例惟祖父母自身亲兄弟妻子事故者当给不许以疏为亲以无为有妄陈苟得一欲请教授同正录直学五员亲到仓库同收同支受人亲书交领置簿登载岁终有会一欲置租课总簿催销季终有会一欲将田亩籍册及义庄始末并刻于石以垂永久五月二十二日府牒并从申行至次年二月又牒勘会本府昨置立义庄如委系簪缨之后及见在学士着行供职事生员贫窭者或有吉从府学保明申府给米八石麦七石米每石折钱三十六贯麦每石折钱二十五贯则例虽已立定规模尚未为广自今月二十六日为始如是他处游学士人见在本学行供或在本府寓居虽非土著如有吉并与一例支给兼照得人人申府亦恐烦渎今专委西厅通判提督如遇有陈乞之人即请本学契勘诣实保明明具申提督厅支给牒学施行
　　设官
教授二员分东厅西厅散官皆从仕迪功文林等郎自绍兴二十八年迄开庆元年有题名记见前志
　　建书院
明道先生程子 【事见程子书及先贤传】 师濂溪先生周子得孔孟以来不传之学于遗经尝为上元主簿且摄胚中政教在人思之不忘淳熙初忠肃刘公珙祠先生于学宫朱文公为之纪绍熙间主簿师秀来居其官即听事西偏绘像祠之嘉定乙亥主簿危和请于太守刘矩于簿廨之东得钤辖旧廨之地改筑新祠部使者西山真德秀捐楮三十万粟二千斛以助之未几李公珏来继刘公咸相其役前护重门中严祠像扁其堂曰春风上为楼旁二塾曰主敬曰行恕名其泉曰泽物表其坊曰尊贤既成率郡博士及诸生行舍菜礼自是春秋中丁率为彝典置堂长及职事员延致好修之士西山尝记其事未几废为军储宾属之所淳佑己酉二月天大雷电书阁忽灾郡守吴渊更创之阁视旧益伟下为春风堂聘名儒以为长招志士以共学广斋序增廪稍仿白鹿洞规以程课讲士趋者众理宗闻而嘉之亲书明道书院四大字为额与四书院等宝佑丙辰郡守马光祖得西山断碑于瓦砾中重刻之开庆己未率僚属会讲于春风堂听讲之士数百乃属山长修程子书刻梓以授诸生给田增廪而教养之事备焉祠堂居中三间广四丈深三丈中设塑像榜曰河南伯程纯公之祠东西两廊各一十五间御书阁在春风堂之上五间广八丈深四丈五藏御书经籍春风堂在祠堂后七间广十丈深五丈取朱公掞见明道先生谓人曰春风中坐了一月之语燕居堂在主敬堂后尚志斋三间在主敬堂前东序南明善斋三间在主敬堂前西序南敏行斋三间在主敬堂前东序北成德斋三间在主敬堂前西序北续添省身斋在春风堂前左养心斋在春风堂前右大门屋三间广四丈四尺深一丈八尺左右设柢缭以垣墙帅府累政拨到田产四千九百八亩三角三十步 【上元县徐提举等三户佃田七十三亩又三十八亩地二十一亩一角江宁县邵仁等一十户佃田七十七亩三十八步句容县戴自德等四十一户佃田三百八十六亩二角四十三步地一十六亩一角二十五步杂产二十六亩二角二十步溧水县平登仕等一十四户佃田三千伍伯四十二亩四十七步溧阳县杨省四等一十八户佃田产四百九十二亩三十八步】 岁入米一千二百六十九石有奇稻三千六伯六十二石菽麦一百一十余石折租钱一百一十贯七伯文又有白地房廊钱 【常州宜兴县管下房赁岁收见钱八十□贯九伯文足王监场献列白地房廊三顷右南厢丫头巷北街白地赁钱官减外日收一贯一百四十文足崇道桥南马司寨前白地赁钱官碱外日收四百二十五文省系七十陌鸡行街鱼市街萝行口房廊赁钱官减外日收二百六十文足】 本府每月拨下赡士支遣钱五千贯十七界官会并芦柴四十束凡钱粮官掌其出纳所支供奉有差岁终有会 【月俸山长一百贯钱粮官二千贯堂长一百贯米二石堂录六十贯米一石五斗讲书五十贯米一石五斗堂宾二十六贯米一石二斗直学二十四贯米一石二斗讲宾一十七贯米一石二斗司计一十二贯米一石二斗掌书一十五贯米一石二斗掌祠一十四贯米一石二斗齐长一十贯米一石正供生员每名五贯医谕米七斗日供职事生员米二升五合造食钱三伯文山堂长贴食钱七百文堂录讲书贴食钱五百文堂宾至斋长贴食钱二百文照亲书食簿支送不行供者不支宿斋职事生员每夜支油钱二百文堂长堂录讲书每夜支油二两不宿斋者不支寒月送炭自十月初一日为始至正月终住支行食宿斋者全支不宿斋者半支凡支钱并用十八界官会凡支米并用文思斛斗】 官设山长制置司幕官兼后始朝除南轩书院祠南轩先生张栻本设精舍后移城东为今书院 【淳佑三年杜杲记曰天禧寺侧屋六七楹曰南轩实先生讲习之地日就倾圯甚至春时为游宴之所杲昨在江淮幕下犹扃闭空阒心窃念之告之长而莫之听兹冒阃事比至不可举目于是治葺之绘像于中垄石琢词云景定志天禧寺方丈后张宣公读书处也真文忠公为转运使建祠屋于旧址其后总领所以为榷酤之场知府杜杲为屋六七楹拨田百亩为祀事咸淳中马光祖建主一堂求仁任道明理潜心四斋极高明楼为屋九十二间辟路前除命两校朔望虔谒又拨田四十亩入焉归附后移于城东仪宾馆在明道书院西南】 
茅山书院 【按庆元志天圣二年知府王随奏处士侯仲遗于茅山营葺书院教授生徒积十余年自营粮食望于茅山斋粮所剩庄田内给三顷充书院赡用从之事见垂拱元龟后不详何年废今额在镇江路】
　　置县学
上元县学在县治西景定二年锺知县蜚英建梁椅撰记
江宁县学在县治北景定四年王知县镗创建杨巽撰记
句容县学始建于唐开元十一年在县衙东宋开宝中修皇佑二年七月太常博士方峻再建元丰二年以县南馆驿改造绍兴壬申淳熙己亥重修宝庆丙戌易民地筑墙垣左右疏池宝庆丁亥建濂溪明道伊川三先生祠与石刻亭对有刘宰记
溧水县学唐武德元年建至圣文宣王庙在县东三十步宋熙宁二年知县关（木巳）迁于通济桥东南建为学绍兴八年重修大成殿并建讲堂斋舍三十年重修隆兴二年知县李衡增员养士淳熙十三年冬重建讲堂十四年夏重修两庑绍定二年增建尊道堂于命教堂后嘉熙四年建小学于戟门右淳佑五年重修大成殿六年又创钓鳌亭于尊道堂后临淮水七年三月重建戟门及灵星门东西两庑十二年建斋舍一十二间宝佑元年重修命教尊道二堂创学廪于西庑改命教堂榜曰明伦景定元年重修大成殿及东西两庑作亭于灵星门外取易临卦象传辞榜曰教思前后县大夫皆以兴学为务故溧水文风最盛贡举为多有周应合记
溧阳县学后汉光和中溧阳长潘干尝立校官其碑铭尚班班可读绍兴中喻仲远尉溧水得此碑于固城湖之傍 【湖在今溧水州界】 其地在当时必县治也唐有县令柳均兴学校养生徒其事见于断碑淳化五年县令夏侯戬建宣圣庙于县西门外 【其地即今西门内广惠行祠】 皇佑四年知县查宗闵移学于县城东南隅崇宁中增广斋舍于学前即高为堂曰挹秀大观三年建阁曰折桂建炎末溃兵撒屋为营唯余大成殿绍兴十八年知县施佑因旧基兴创二十年重加葺治嘉泰中重修仍建待聘轩于德化堂之后嘉定初建濂溪明道伊川龟山四先生祠及灵星门有兴能观光尚志丽泽四斋十三年知县陆子遹重修斋庑甃阶庭立杨忠襄公祠堂增置祭器书籍及学廒改造庖湢学前临溪创辟射圃养士之计时有增益
各县主学景定三年始设以特奏名授文学出官者充其禄同主簿尉班在主簿尉下主簿尉非正科则下主学 【以上详见前志】
　　祀先贤
祠堂四所在府学与祀者二十六人
濂溪先生周文公　明道先生程纯公
伊川先生程正公　晦庵先生朱文公
右四先生在大成殿东
丞相范忠宣公　　　丞相吕文穆公
一拂先生郑介公　　通判杨忠襄公
丞相周文忠公　　　南轩先生张宣公
勉斋先生黄文肃公　壹是先生吴正肃公
西山先生真文忠公
右九位在大成殿西
太师鲁国颜公　丞相李文定公
中书傅献简公　少保马忠肃公
枢密包孝肃公　尚书张忠定公
右六位在明德堂东
丞相赵忠简公　丞相张忠献公
丞相吕忠穆公　丞相陈正献公
尚书黄公　　　枢密忠肃刘公
枢密邱公
右七位在明德堂西
旧志府学祠堂初惟二所东祠明道先生盖为道学之宗而尝主上元簿也西祠忠襄杨公盖尝为建康倅而死节建炎者也淳佑中增立诸祠临邛魏了翁有忠襄杨公祠记
先贤祠堂一所在府学之东明道书院之西青溪之上马光祖建立自周汉而下与祀者四十一人各有赞
至德让王吴太伯 【初逃句曲山中】 
越相国范蠡 【筑越城在长干里】 
汉严先生子陵 【名光结庐溧水县】 
汉丞相忠武侯诸葛孔明 【名亮往来说吴又劝孙权定都】 
吴辅吴将军娄文侯张子布 【名昭宅在长干道北有张候桥】 
吴将军南郡太守周公瑾 【名瑜周郎桥在句容县】 
吴侍中尚书仆射是子羽 【名仪宅在西明门】 
晋太保睢陆元公王休征 【名祥墓在江宁化成寺北】 
晋平西将军孝侯周子隐 【名处子隐台在鹿苑寺】 
晋太傅丞相始兴文献公王茂弘 【名导宅在乌衣巷】 
晋太尉大司马长沙桓公陶士行 【名侃事见石头城】 
晋侍中骠骑将军忠真公卞望之 【名壸庙在冶城南】 
晋太傅庐陵文靖公谢安石 【名安宅在乌衣巷口】 
晋车骑将军献武公谢幼度 【名玄别墅在土山下】 
晋右将军会稽内史王逸少 【名义之事见冶城楼】 
晋中领军光禄大夫吴处默 【名隐之茅屋故基在城东】 
宋征君雷仲伦 【名次宗开馆鸡笼山号北学】 
齐真简先生刘子珪 【名瓛居檀桥】 
齐诸王侍读陶通明 【名弘景居茅山】 
梁昭明太子萧德施 【名统书台在定林寺后】 
唐太师刑部尚书鲁公颜清臣 【名真卿升州刺史】 
</div>
    <div class="pagination">
<a href="至大金陵新志_page46.html">上一页</a><span>...</span><a href="至大金陵新志_page42.html">42</a><a href="至大金陵新志_page43.html">43</a><a href="至大金陵新志_page44.html">44</a><a href="至大金陵新志_page45.html">45</a><a href="至大金陵新志_page46.html">46</a><span class="current-page">47</span><a href="至大金陵新志_page48.html">48</a><a href="至大金陵新志_page49.html">49</a><a href="至大金陵新志_page50.html">50</a><a href="至大金陵新志_page51.html">51</a><a href="至大金陵新志_page52.html">52</a><span>...</span><a href="至大金陵新志_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
