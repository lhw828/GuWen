<!DOCTYPE html>
<html>
<head>
    <meta charset="UTF-8">
    <title>蜀中广记 - 第 60 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>蜀中广记 - 第 60 页/共 91 页</h1>
    <div class="content">　　●钦定四库全书

　　蜀中广记卷七十二

　　（明）曹学佺 撰

　　○神仙记第二

　　川西道二

　　玄都律云治者性命魂之所属也张天师二十四治图序曰太上以汉安二年正月七日中时下二十四治上八中八下八应二十四气合二十八宿付天师奉行布化天师讳道陵字辅汉禀性严直经明行修学道有方先是永平二年拜巴郡江州县令元和元年三月辛丑拜司空封食冀县侯以芝草图经厯神仙为事任汉安元年丁丑有诏书迁改不拜遂解官入益部栖蜀郡临卭县渠亭山赤石城中静思精至五月一日夜半时有千乗万骑来下至赤石城前金车羽盖部从龙虎鬼兵不可称数有五人其一云是周柱下史也一新出太上老君也一太上高皇帝中黄真君也一汉师张良子房也一佐汉子渊即天师外祖也各言子骨法合道又承老君忠臣之后合授子瑰号传世子孙为国师抚民无期于是道陵亲受太上寳勅步纲蹑纪统承三天佐国扶命养育羣生整理鬼气传为国师依度数开立二十四治十九静庐复授正一明威之道伐诛邪伪与天下万神盟
　　第一阳平山治在蜀郡彭州九陇县去成都百八十里道由罗江水两岐山口入水路四十里治道东有龙门拒守神木二栢生其上西南有大泉决水归东贵人发之治王始终正治居第八上品应第一角宿上治无极虚无无形主辰生人属金按阳平治山中又有主簿嗣师系师三治嗣师天师子也讳衡字灵真志节高亮隠习仙业孝灵帝征为郎中不就以光和二年正月十五日己巳于阳平山升仙立双碑在治门名嗣师治主簿是天师门下系师乃嗣师之子讳鲁得尸解于此山故皆立治焉
　　第二鹿堂山治在汉州绵竹县界北乡去成都三百里上有仙室仙台古人度世之处桓帝永寿元年太上老君将天师至此治与四镇太岁大将军川庙百鬼共折石为要皆从正一明威之道山有松栢五龙仙穴通船渡持火入穴行三日不尽号长发之治王八十年正治居第七上品应第二亢宿上治无极虚无自然主辰生人属金
　　第三鹤鸣神山治山与青城天国山相连去成都二百里在蜀郡临卭县界径道三百里世人不知之马底子何丹阳得道处治前三水共成一带神龙居之有四金钉二石子金银蚕三斛亦言尹喜主之神仙传云天师遇中国纷乱乃入蜀鹄鸣山即此贱人发之治王六十年正治居第六上品应第三氐宿上治无极玄元无为主辰生人属木
　　第四漓沅山治在彭州九陇县界与鹿堂山相连其间八十里去成都二百五十里有栗松神草服之升仙又有四龙起骑之门范蠡主之庶人发之治王二十年正治居第五上品应第四房宿上治虚白主卯生人属土
　　第五葛璝山治在九陇县界与漓沅山相连去成都二百三十里去阳平治水口四十八里昔贤于此得道上有松栗山高六百丈道人发之治王九十年正治居第四上品应第五心宿上治洞白主夘生人属火
　　第六庚除山治山去平地三百九十丈在广汉郡绵竹县西五里去成都二百八十里山上常有仙人来往可以度厄养性昔张力得道之处山有二石室三龙头雒水遶之当道士发之治王始终正治居第三上品应第六尾宿上治三一主寅生人属火
　　第七秦中治在广汉郡德阳县东五里去成都二百里其山浮昔韩众于此得仙前有大水东有道径于汉洛治面有大石铜为志癫人发之治王始终正治居二上品应第七箕宿上治三元主寅生人属水
　　第八真多治山在怀安军金堂县去成都一百五十里有芝草神药得而服之寿千亿山高二百八十丈前有池水水中神鱼五头昔王方平于此与太上老君相见女人发之治王七十年正治居第上品应第八斗宿上治三五主丑生人属金
　　右上皇元年七月七日无上大道老君所立上品八治上治即正治也内治大治是其别名
　　第一昌利治在怀安军金堂县东四十里去成都百五十里昔蜀郡李八百初学道处八百常旦出戏成都市暮还宿于青城山几数百里故号八百也山南石室容八十人前有三龙门为志狂惑人发之治王五百年正治居第八中品应第九牛宿上治九天主丑生人属土
　　第二隶上治季主先生学道飞仙之所在德阳县东二十里山有二石室一神井白鹿鹤鸠时来饮之有石在治前与绵竹相连西有赤石溪溪上三松为志山去平地二千九百丈昔中山卫叔卿于此得道贫贱人发之治王百年正治居第七中品应第十女宿上治五城主丑生人属火
　　第三涌泉治昔广汉马明生学道得仙太上老君化形住此在遂宁郡小溪县界山上有泉水已病野人发之治世传为祝水治王三十年正治居第六中品应第十一虚宿上治元神主子生人属木
　　第四稠稉治在犍为郡新津县去成都百一十里汶山江水经焉山高去平地千七百丈轩辕学道之处治左右连冈相续西北即味江水有芝草仙药可养性命贵人发之治王五十年正治居第五中品应第十二危宿上治丹田主子生人属火
　　第五北平治在眉州彭山县一名■〈石斗〉山治去成都百四十里上有池纵横二百步产神芝药草食之与天相久昔越人王子乔得仙处道师发之治王四十年正治居第四中品应第十三室宿上治常先主亥生人属金
　　第六本竹治在蜀州新津县去成都百二十五里高千三百丈上有白水松香林在治陌北有龙穴地道通峨眉山郭子声得道之处后有林竹西十五里通鹤鸣山治前水中常有神龙游戏号龙门吏人发之治王五百年正治居第三中品应第十三壁宿上治金梁主亥生人属木
　　第七蒙秦治山在越嶲郡台登县西去城隔河二十里去成都千四百二十里前有小山后有大山高千丈昔伊尹于此学道上产芝英金液草服之得度世汉中赵升得道处凡人发之治王九十年正治居第二中品应第十五奎宿上治六府主戌生人属火
　　第八平葢治在蜀州新津县去成都八十里前山下有玉人长一丈三尺昔呉郡崔孝通于此学道得飞仙山西有大江南有长山北有平川中有龙门阴人发之治王千年正治居第一中品应第十六娄宿上治太一君主戌生人属土
　　右无极元年十月十五日真正无极太上立中八品治又云玄老治之
　　第一云台治在巴西郡阆州苍溪县东二十里直上十八里方得山足去成都千三百七十里天师将弟子三百七十人住治上教化二年白日升天后一年夫人雍复升天后三十年赵升王长复白日升天治前有巴西大水山有一树桃三年花五年实高七十丈下临无底之谷治有人形师人发之治王五十年正治居第八下品应第十七胃宿上治五龙主戌生人属木
　　第二浕口治山在汉中郡江阳县去成都二千九百二十里陈安世于此学道得仙安世京兆人也汉中水过其前山一名平元山西有长山东有流海帝王所住有青龙门治应昴宿俗人发之治王五百年正治居第七下品应第十八昴宿上治随天主酉生人属木
　　第三后城治山在汉州什邡县昔■〈日上爱下〉子然于此学仙得道左有大水后有重山上产神芝服之寿千岁一名黄陵山南有长山北有青龙东有松栢为志凡人发之治王八十年正治居第六下品应第十九毕宿上治六丁主酉生人属土
　　第四公慕治在汉州什邡县去后城治百里昔苏子玉于此学道得仙又名北蓬山南有石坎北有悬流病人发之治王七十年正治居第五下品应第二十觜宿上治十二辰主申生人属金
　　第五平冈治在蜀州新津县去成都百里昔蜀郡李阿于此学道白日升天道士发之治王二十年北有三重曹溪南有特山为志正治居第四下品应第二十一参宿上治还身主申生人属水
　　第六主簿治在卭州蒲江县界去成都百五十里蜀郡王兴于此学道得仙一名长秋山南有石室玉堂松栢生其前彻人发之治王八十年正治居第三下品应二十二井宿上治拘神主未生人属金
　　第七玉局治在成都南门内汉永寿元年正月七日太上老君乗白鹿张天师乗白鹤至此坐玉局脚床因名玉局治千丈大人发之治王三世正治居第二下品应二十三鬼宿上治无形非人所生属水又云主未生人
　　第八北邙治在东都洛阳县梁水在其左务成子于此得道大黄出其东穴有水南流仙圣发之治王六十年正治居第一下品应第二十四栁宿上治聚元主未生人属土
　　右无上二年正月七日无为大道玄真立下八品治又云太上治之
　　第一冈氐治在兰武山应第二十五星宿上治别形主午生人属水
　　第二白石治在玄极山应第二十六张宿上治保气主午生人属金
　　第三锺茂治在元东山应第二十七翼宿上治五玉主已生人属水
　　第四具山治在饭阳山应第二十八轸宿上治金堂主已生人属土
　　右汉安元年七月七日天师立四治付嗣师以备二十八宿之数地图云四治在京师东北
　　天师又立配治八所　平公治属水配涌泉　公慕治属土配稠稉　天台治属土配本竹　濑乡治属金配昌利　樽领治属金配云台　代元治属金配云台　和里治属火配隶上　漓沅治属金配昌利
　　系师以太元二年正月七日立游治八所　峨眉治　青城治　黄金治俱在蜀郡界　太华治在京兆郡界　慈母治在城市山界　河逢治在上党郡界　平都治在巴郡界　吉阳治在蜀郡界　按玄都职治律云代元平都是巡游治也乃知峨眉等亦是游治太元当是上天之号
　　附录【各化事迹】
　　什邡公慕化开山记乃成都名士王汝霖笔也略云山川英灵清淑之气其磅礴郁积发而为人诘其所由各有攸主予尝观道迹灵化廿有四其在蜀汉者甘有三在伊雒者一葢天有三元以生人人有三部部各八景景三八凢二十有四上应天之二十四气下应地之二十四治蜀于天地间在西南终养之方道家所谓人门者也人生虽受气于天而实受形于地故山川孕秀上应天象下应人身而灵迹所在为仙灵之奥区列宿之别府以人门之故在蜀化多宜无足怪而雒为天地之中锺而为人亦因其所也凡灵治在广汉者九而公慕之在什邡迭巘崇崖耸秀特立高不可穷其际自苏子玉飞升之后观依仙趾立厥下方宫宇頺坏其来已久通直郎知绵竹县事魏良忠为杨村茶官日命道士李淳然住持此山铢集寸累鸠材修工至于十有三年剏为九皇殿一斋厨廊庑重楼复阁约三百余间手植松栢望之郁然过者増敬其有功于斯化亦甚大矣予观二十四化节候所厯及星宿所系人命所属着之记载差云不同虽杜广成一手之书亦有差谬予因而考正别为一书谓之旁通记焉杜广成记公慕气应小雪星属觜而别为岳渎记乃云气应小雪星属心尾□人命所属杜广成记属午中而岳渎记止属壬□□□中至丙中无所属戊中又属鹿堂五岳名山图亦□立午中此其抵牾之大槩也予既为记其事并以二十四化旁通记与之俾归而藏诸山中以备往来士夫观览云庆元六年闰六月十七日朝议大夫直秘阁知汉州军州事兼管内劝农事李嘉谋书
　　亡籖云鹤鸣化在大邑西北三十里鹤鸣山山形如覆甃有石如鹄故名又云二十四洞应二十四气毎过一气则一洞之窍开山顶上清宫天师时所建临卭墁工谢贞赁作其中竭彼诚敬感一道人身逾九尺神彩异常自门入观谓贞曰山中难值修葺愧劳用工末由见报以手画地为符曰可记此画用救疾病衣食自充忽然不见贞试以治人应手而验大获丰给焉贞知道人为天师化身遍访本山及陵州井中塑像俱非所见后至青城山遇峡中贾客修斋展一小幅供养与授符者同
　　灵验记唐昭宗时成都张合妻死三年忽还家下语曰昔圣驾幸蜀时西川进军兴平定国寨以讨黄巢其时邻家冯老父子二人差赴军前去时留寄物直三十千在某处冯父子殁阵不回物已被破用却于冥中论理追某魂魄对会经今六年矣近奉天曹断下云自是殁阵不归非闗巨蠧令陪三百贯即得解免缘腊月二十五已后百司交替又须停住经年其钱须是二十五日已前就玉局化北帝天曹库子送纳一张纸作一贯其余门司库子本案一一别送与人间无异其家闻之以光化三年腊月二十三日就北帝院奏前件钱讫是夕妻梦中告谢而去又成都县押司录事姓冯死十余年其侄为冥司误追到县冯怒所追吏放其侄自县后门仓院路而还见路两畔有舍六十余间云是天曹库收贮玉局化所奏钱币处
　　先天传云九陇县人张守珪家甚富有茶园在阳平化仙居山上召采茶人力百余男女错杂有一少年赁为摘茶甚了慧懃愿守珪怜之以为义儿又一女子可二十余亦无亲族愿为义儿之妇孝义端恪守珪甚喜之一旦山水泛溢市井路絶盐酪既阙守珪以为忧新妇曰此可买耳取钱出门十数步置钱树下以杖叩树得盐酪而归后或有所需但令叩树取之无不得者其夫术亦如此他日出遇邻妇十数于堋口市买酒一椀与饮众妇皆醉而椀中酒不竭逺近传说人皆异之守珪请问其术受于何人少年曰我阳平洞仙人耳因有小过谪人间不久当去守珪曰洞府人间亦相类否荅曰二十四化各有一大洞或方千里五百里三百里其中皆有日月飞精谓之伏神之根下照洞中与世间无异亦有仙王仙官仙卿辅相如世之职司有得道之人及积功迁神反生之者皆居其中以为民庶毎年三元大节诸天上真下游洞天以观其所理善恶人世死生兴废水旱风雨预闗于洞中焉其龙神祠庙血食之司皆为洞府所统也二十四化之外青城峨眉益登慈母繁阳嶓冡亦各有洞天不在十大洞天三十六小洞天之数洞之仙曹如人间郡县聚落耳不可一一详记之也旬日间忽然夫妇俱去不知所之
　　灵验记云南康王太尉中书令韦公皋乃成都尹相国张公之爱壻也韦量深器大举止简傲不狎于俗张以奕世相承德望清贵其族皆轻侮之韦亦未觉一夕忽梦二神人曰天下诸化领世人名籍吾子名系葛璝禄食全蜀富贵将及何自滞耶勉哉行矣异日富贵无以葛璝为忘也由是韦始有干禄之志谋于其室室以妆奁数十万资之行既达秦川属岁饥久雨因知友所聘得署陇州军事判官俄而驾出奉天郡守奔难行在韦率土客甲士挽军储以申扈卫就拜防御使复请赴觐德宗望而器之既平冦难大驾还京以功晋检校右仆射鳯翔节度使恳让乞改西川乃授西川节度与张公交代焉拥师赴任张假道归阙以避其锋既而累年蜀境大穰金帛丰积南诏内附乞为臣妾威名益重而贡赋不亏朝廷倚注戎蛮慑伏由是请许南诏置习读院入质子学生习诗书礼乐自公始公文翰之美冠于一时南诏得其手笔辄刻石以荣其国而葛璝之事久已忘矣又梦前神人曰富贵而忘所因其何甚耶公梦觉流汗惊骇久之乃躬诣云林炷香祷福遂命工度木揆日修崇作南宫飞阁四十间巨殿修廊重门邃宇范金刻石知无不为支九陇租赋于山下列屯输贮糗粮山积匠石云趋自制碑刻于洞门之侧上构层楼召僰僮七十人以供洒扫良田五百畆以赡斋储在镇二十余年胙土南康公本命丁夘属葛璝化也
　　感遇传云于满川者成都乐官也其所居逺水有一老叟常担水以供数家一岁上已满川于学射山通真观看蚕市见卖水老人云居在侧近引满川蚕市看讫仍邀过其家入桤竹径厯渠壍可十里许即见门宇殿阁人物喧阗有像设图绘若宫观焉引至大厨中人亦甚众失老叟所在问人乃葛璝化厨中且云来日蚕市方营设大斋顷刻之间已三日矣老叟自此亦不复卖水又云太和六年壬子节度使赞皇李公德裕差军将蔡举等就青城山修斋便令访寻草药至六时岩下忽有劲风自谷中出仰见二神人行虚空中一人在前长丈余着大袖衣平冠一人居后着青衣大袖捧一帙书举等惊悸问是何鬼神前一人荅曰我是竹枝老又指其后人曰此是璝之璪我有密语两纸可一一记之录与尚书今年西蜀合有水灾以修斋故我回后山一峰堰水使东去矣仍授密语多李公吉凶未兆之事举等一一记之归至常道观取笔录于纸上果得两纸书写既毕封呈李公是年八月东川水深数丈西蜀无害李公始异之厯问官寮及道流皆不能解忽悟曰竹枝老者丈人也当是丈人真君璝之璪者本命属葛璝化或是化中灵官示现耳
　　方舆胜览云庚除山在绵竹县上有石室三国时有霁云子者入洞中见楼台金碧门者呵止之曰子凡骨可亟去不然及祸霁云子回后再入访遂迷故道
　　灵验记云蜀州新津县平葢化神仙崔孝通得道之所真像存焉化有玉人长一丈见则天下太平殿左有玉女泉水深三四尺饮之愈疾化之上当山之半有榑木树径六七尺居人常闻其下有考楚号呌之声莫知所以昭宗大顺元年丁未山下居人何陆者性凶悍不惧罪福时值干戈化中无道流栖止乃拆殿宇伐林木为樵薪以货之一旦病狂走诣山前僧舍中求水浆僧闻声哀切出门视之见其仰面反手如被拘缚喉吻喘急流涕于口自言为毁平葢化今被黄衣使者追捉系缚将往榑木树下地狱中考问去渴甚乞少水相救耳僧与之水良久径去死于榑树之下又泉侧古迹雕塑二玉女亦被人盗取近化居人梦擒盗者生魂入化中已而其人遂患疯疾
　　又云金堂县昌利化玄元观南院玄元殿前有九井在平陆上或方或圆大者围五六尺小者三二尺泉脉相通而水色各异气味甘香葢醴泉也无水旱増减之变常涵岸不溢蜀王讨东川岐陇之师赴援乗鋭深入来届金堂江侧江水泛涨雷雨异常遂不克济师惊而遁时方盛暑探骑十余人入化中见井而喜系马解衣将赴泉以浴忽有马绊蛇腾涌而出首如白虎大若车轴嘘气喷毒势欲噬人骑卒奔迸而去又毎岁三月三日蚕市逺近之人祈乞嗣息必于井中探得石者为男瓦砾为女効验不爽又云什邡县铁像天尊高丈有二三俗谓之乌金像元在金堂峡中崖壁之下大水石摧像仍露现或浮于水上出五六尺其侧即中品昌利化也道众焚香备幡花迎引沉隠不见稍晴又泛泛而出昌利三迎之皆不可致明年夏大水泛滥乃泝流至什邡兴道观后水脉甚小不知其所来由邑人迎引上岸初只百人引拽已及平地欲置于大殿数百人挽之反不能动因立讲堂于其处频经乱离虽堂宇尽焚此像不损
　　录异记云吉阳治在涪州南泝黔江三十里得之有像设古碑犹在物业甚多人莫敢犯涪州禆将蔺庭雍之妹因过化中盗取常住物因即迷路数日之内身变为虎前足之上银纒金钏宛然犹存毎见乡人辄隔树与语云我盗化中物变身如此欲见我母幸为言之母闻畏而不敢往虎来往郭外经年始去
　　右已上系天师灵化事迹采摘成篇而多属□□故编为卷之二

　　蜀中广记卷七十二

　　●钦定四库全书

　　蜀中广记卷七十三

　　（明）曹学佺 撰

　　○神仙记第三

　　川西道三

　　神仙传云李意期者蜀人传世见之或以为汉文帝时人也无妻息人欲逺行速至者意期以符与之并丹书两腋下千里一日或说四方国土宫观市鄽人未曽见闻说者意不解意期为撮土作之但盈寸其物皆是须臾消灭或行不知所之一年许复还或乞食得物对面与贫人于成都角中作土窟居冬夏单衣发长剪去之皆使长五寸或二百日三百日不出窟刘玄德欲伐吴报闗侯之怨使迎意期问吉凶意期不荅但求纸画作兵马器仗十数万讫一一裂坏之曰咄又画作一大人掘地埋之乃径去先主不悦果为吴军所败十余万众纔数百人得还器甲军资略尽玄德忿怒遂卒于永安宫意期少言人有所问略不对荅但占其颜色若欢悦则善惨戚则皆恶后入琅琊山中不复出也按绵州志云富乐山洞灵观李意期修炼所传闻意期于寳盖山白日升举移时犹闻笙乐之音魏了翁朝贞观记畧云出少城西北为朝贞观观中左列有圣母仙师乗烟葛女之祠观西有武侯祠是丞相亮故宅也故老相传亮有女于宅中乗云轻举唐天寳元年章公始更祠为观奏名乗烟按寰宇记诸葛读书台在章城门路西今为乗烟观
　　方舆胜览云长生观旧名碧落观在青城县北二十里昔有范寂字无为刘先主时栖止青城山中以修炼为事先主征之不起就封为逍遥公得长生久视之道刘禅易其宅为长生观有巨楠高数十寻围三千尺世传长生手植上有赤城阁陆游诗云断云浮月磬声残木影如龙布石盘偶驾青鸾尘世窄闲吹玉笛洞天寒竒香满院晨炊药异气穿岩夜沐丹却笑飞仙未忘俗金貂犹带侍中冠按画苑孙太古画碧落侍中范长生举手整貂蝉像特妙
　　太霄经曰呉大帝时蜀中有李阿者穴居不食累世见之号曰百岁翁人往问事阿无所言但见阿颜色若欣然则吉若惨戚则凶若含笑则大庆微叹则深忧如此之候未曽不审也有古强者疑阿异人常亲事之试随阿还所宿乃在青城山中强后复欲随阿去然身未知道恐有虎狼私持其父刀往阿见而怒曰汝随我行那畏虎也取强刀以击石刀折坏强窃忧刀败至旦随出阿问强曰汝愁刀败耶强言实恐父恠怒阿乃取刀磋石击地刀复如故强随阿还成都未至道逢人奔车阿以脚置其车下辗脚皆折阿即死强怖守视之须臾阿起以手抚脚而复如常强年十八见阿年五十许强年八十余而阿犹然不异按李石龙迹观记略成都府十里有道士观唐干宁间桂州功曹杨素故宅也九幽拔罪经云李真人阿常居此又按洪雅志李阿真人炼丹于金釜山宋干道七年十月勅封观妙真人诰词云仙者古不死之谓也其精爽寓世犹人焉阿着迹典午今代炼形洪雅之山怅云龙之飞腾想风雨之来下爰一道家之流锡以真籍之称慰民所依其永绥佑可特封观妙真人奉勅如右
　　真诰云侍帝晨有中郎直事四人如世之尚书也为戴渊公孙度刘封郭嘉今见在职封者是玄德之养子玄德今为北河侯与韩遂对统属仙官注云魏武孙权今位任皆高刘职虽小而隶仙官矣
　　云笈七籖云晋道士张盖翕精思于岷山石室中得岷山丹方其法鼓黄铜以作方诸承取月水又以水银覆之致日精火其中长服之不死又取此丹置雄黄铜燧中覆以汞暴二十日发而治之以井花水服如小豆大百日盲者能视百病即愈发白还黑齿堕更生
　　晋刘亮彭城人泰始中厯黄门郎梁益二州刺史在任廉俭不营财货所余公禄悉以还官太宗嘉之下诏褒美亮在梁州忽服食修道欲至长生迎武当山道士孙道胤令合仙药至益州泰豫元年药始成而未出火毒孙不听亮服亮苦欲服平旦开城门取井华水服之至食鼓后心动如刺中间便絶后人逢亮乗白马将数十人出闗西行共语分明此乃道家所谓尸解者也出南宋书
　　晋邓寳彭县人事父母至孝其家酤酒得利即奉甘旨常有二客过饮见寳事亲尽礼每嗟异之岁余谓寳曰汝孝行可嘉学道有缘寳闻异之潜随其后行二十余里过江亦不陷溺及与登山见其前后廊庑深广竒花恠石皆神仙境界二客见寳笑曰汝亦来耶引之周览不觉饥渴谓寳曰汝离家久母念成疾与药两丸令救其母遂出回顾旧处无复所有至家已二年矣寳以药献其母疾愈寿百余母终结庐墓侧其后二客诣庐召入葛璝洞天
　　崔鸿蜀录云西山范贤一名长生岩居穴处求道养志李雄欲迎致以为君长不就乃尊为天地太师封西山侯按方舆胜览青城有老人村昔潜夫张不羣入山采药浃旬不返见一叟致敬而问曰吾族本丞相范贤之裔范公知李雄之祚不永挈吾辈居此为终焉计图经云即老泽也
　　冯真人名葢罗广汉人居合州龙多山山有台高十余丈俗名石囤真人炼丹其上妇汲水于松下获茯苓如婴儿状蒸饵之举家十七人同飞升时晋永嘉元年七月十五日也后人建仙台观绘像事之宋淳熙初以真人事状于朝赐号冲妙上有丹灶仙洞飞仙泉大夫松今泉洞尚存按何骐龙多山仙台诗曰世路聱牙赤水过故升天险问龙多书中旧识唐公昉图里今闻冯葢罗
　　搜神记曰吴猛蜀郡人小儿时在父母傍卧时夏月多蚊而终不揺扇惧蚊虻之去我及父母也父母亡不立家室云游登庐山过石梁见一老坐桂树下以玉杯承甘露与猛饮之得道封为大洞君
　　晋袁彦伯罗山疏曰善道门户在石室北壁下形骸朽坏止有白骨在昔成都识此道士闻之使人慨然其业行殊异兾当蝉蜕解骨石室中先有塸盛香得便扫除烧香今此香具犹存
　　十二真君传云许真君逊字敬之汝南人也弱冠举孝廉拜蜀旌阳令寻以晋室棼乱弃官东归学道拔宅升天按元虞集旌阳祠堂记曰吾蜀之为土在地势西南而尊高山川神灵多古仙人遗迹非必皆诡异荒唐之说也达高深之源据精气之会以出变化而佐生成功业通乎古今惠泽遍乎邦域是故迹有显异事有沿革厯千数百岁而不能忘者岂偶然与德阳有故令许君祠君讳逊字敬之其先颍阳许由之裔曽祖琰汉末避地豫章吴赤乌二年君生焉神明天诣读书通天文地理音律五行经纬之学猎射中鹿子鹿母舐之大感动折弓矢去修神仙之术得丁义神方于吴君猛受女师丹阳谌姆之教道成高隠征孝廉晋太康元年为旌阳令今德阳也道家谓之真君葢当晋时天下分裂有国家者德化不足以抚安黎民久矣真君以其道救雕瘵于乱亡诛物恠于幽险住世者百三十年其居豫章西山郭景纯之所卜至今所谓玉隆万寿宫是也江湖之间名胜之地祠居之所大小不可胜数尊亲依慕俯仰寤寐如将见之神仙传曰君在旌阳连岁值饥民困于赋税多所流亡君悉力救之然犹不足乃取神丹点石为金杂诸瓦砾散后圃役贫不能输者鉏治其间皆得金以充赋郡大疫多濒死君出神方疗之皆愈自是蜀人祠而祀之东南之民犹称之曰许旌阳蜀自金末被兵国朝西征殆百年矣逃难解散几无孑遗至元中蜀始大定休养生息又且百年城郭井里渐复其旧富完安乐觕为可观独旌阳祠尚未之复后三十年有何君震者来告于予曰德阳许君祠震悉力以成之蜀人罕知其遗事者震为河南宪幕得许君传既仿而画诸其壁矣请记之以文予仰而叹曰自许君来令兹邑几何人矣何必人人有化金之术以济其民乎明其政刑教以孝弟日出而作日入而息使民养生丧死无憾焉则其为金亦多矣君子作事可法庶几可继焉不夺不厌以茧丝吾民者亦尚有所感也夫
　　先天传云广陵茶姥者不知姓氏乡里常如六七十岁人而轻健有力耳聪目明头发鬒黑晋东渡后耆旧犹见之殆百余年而颜不改每持一器茗往市粥之市人争买旦至暮而器中茗不竭州吏以犯禁系之狱姥乃挈其鬻茗器自牖中飞去按姥蜀人也传咸为司隶下教云闻南市有蜀妪作茶鬻卖而廉事打破其器具又云卖饼于市而禁鬻茶于蜀姥何哉
　　剑侠传云蜀许寂少年栖四明山学易于晋征君一日有夫妇同诣山居携一壶酒云今日离剡县寂疑道路甚遥安得一日及此其丈夫甚少而妇颜色过之夕以壶觞酌许其丈夫出一拍板徧以铜钉钉之乃抗声高謌已而谈剑术俄自臂间推出二物展而喝之即二口剑也跃起在寂头上盘旋交击寂甚惊惧寻而匣之饮毕就寝及旦乃空榻也日中复有一头陀僧来寻此夫媍寂具道之僧曰我亦其人也道士能学之乎寂辞曰少尚玄教不愿为此其僧傲然而笑乃取寂净巾拭脚徘徊间已不见矣后再于华阳遇之卫真人元嵩益州成都人少出家为亡名法师弟子聪颕不偶尝以夜静侍傍曰世人汹汹贵耳贱目即知皂白其可得哉亡名曰汝欲名声若不佯狂不可得也嵩心然之遂佯狂漫走人逐成羣触物摛咏周厯二十余年亡名入闗移住野安自制琴声为天女怨心风弄亦有传其声者尝谓兄曰蜀土狭小不足展怀欲游上京与国士抗对兄意如何兄曰当今王褒庾信名振四海汝何所往自取折辱荅曰彼多读书自为文什至于天才大略非其分也兄但听看即轻尒造闗为无过所乃着俗服出闗却回防者执之嵩诈曰我是长安于长公家人欲逃往蜀耳闗家迭送至京于公曽在蜀忽得相见与之交游贵胜名士靡所不诣即上废佛法并谶纬事周祖纳之隋开皇八年京兆杜祈死三日而苏云见阎罗王问曰卿父曽作何官曰臣父在周为司命上士王曰若然错追可速放去然卿识周武帝不荅曰曽任左武侯司法恒在阶陛甚识王曰可往看汝武帝去一吏引至一处门窻椽瓦并是铁作于铁窻中见一人极瘦身作铁色着铁枷锁祈见泣曰大家因何苦困乃尒荅曰我大遭困苦汝不见耳今得至此大是快乐祈曰作何罪业受此苦困荅曰汝不知耶我以信卫元嵩言毁废佛法故受此苦祈曰大家何不注引卫元嵩来帝曰我寻注之然曹司处处搜求乃遍三界云无所见若其朝来我暮得脱何所更论卿还语世间人为元嵩作福早来相救如其不至解脱无期矣按元嵩道观在什邡县城内名紫极观其墓在县衙左侧有宋碑篆曰希微慧应卫真人墓端平丙申令吴中孚书立
　　大唐新语云朱桃椎蜀人也澹泊无为隠居不仕披裘带索沉浮人间窦轨为益州闻而召之遗以衣服逼为乡正桃椎不言而退逃入山中夏则裸形冬以树皮自覆凡所赠遗一无所受织芒屩置之于路见者皆曰朱居士屩也为鬻取米置之本处桃椎至夕取之终不见人高士廉下车深加礼敬召至降阶与语桃椎一荅便去后不知其所终按灵池县图经云朱桃椎者隠士也武德元年于蜀县白女毛村居焉织履自给口无二价后居栋平山白马溪大盘石山石色氷素平易如砥可坐十人石侧有树垂阴布濩于其上暑炽之月兹焉如秋桃椎休偃于是好古之士多来兹游朱公或斲轮以为资前长史李厚德后长史高士廉招以弓旌遗以尺牍并笑傲不答太子少保河南薛公稷初为彭山令闻其风而说之乃作茒茨赋以赠焉洎解印还京假途就谒其室已虚矣访于乡里云朱公或出或处或隠或显葢得道者薛公题赞其壁而还复数年乡人时见朱公而竟不知所在其所隠之石今亦不见巨木之下惟石洞存焉近年石洞长亦闭塞后宰邑好事者刻赋为碣立于洞门官道之侧然乡邑祈请焚香祷祝者颇有灵应自非得道证品孰能与于此又按王刚中重修安静观记畧云妙通真人姓朱氏其名字载新唐书隠逸传葢生于周隋之间厯武德贞观得道仙去莫知所终然浮游四方专务救民疾苦贤士大夫往往遇之或在长安或在彭城不但蜀也而蜀人事之尤谨尝观窦高二长史事迹揆真人胸怀本趣则与齐葢公所言治道贵清净而民自定指归略同窦轨怙威喜杀欲吏真人真人辄逃去赠遗珍好弗纳也高士廉慈惠务教化真人乃出见之及询以政真人瞪视不荅士亷亦黙识此曰是使我以无事治蜀也因简条目薄赋敛而蜀果大治焉真人锡号妙通崇宁五年诏也观名安静重和元年诏也今观皆一新惟真人绘像实广政间周元裕所为中更顺贼之变观悉煨烬独此绘像火弗能及风雨飘揺粉墨故在赵清献公尝记其异不敢更造
　　原化记云唐高宗显庆中有蜀郡青城民不得姓名采药于青城山下遇一大薯药斸之深数丈其根渐大如瓮此人斸之不已渐深五六尺而地陷不止乃至十丈余此人堕中无由而出仰视穴口大如星分必死矣忽傍见一穴既入稍大渐渐匍匐可数十步前视如有明状寻行一里余此穴渐高绕穴行可一里许乃出一洞口洞上有水阔数十步岸上见有数十人家村落桑柘花物草木如二三月中男女衣服不似今人耕夫钓童往往相遇一人惊问得来之由遂吿所以乃将小船子渡之民吿之不食三日矣遂食以胡麻饭柏子汤诸菹觉身渐轻问其主人此是何所兼求还蜀之路其人相与笑曰汝世人不知仙境汝得至此当是合有仙分可且留此吾当引汝谒玉皇又其中相呼云明日上已也可往朝谒遂将此民往其民或乗云气或驾龙鹤此人亦在云中徒步须臾至一城皆金玉为饰其中宫阙皆是金寳诸人皆以次入谒独留此人于宫门外门侧有一大牛赤色形状甚异闭目吐涎沬主人令此民礼拜于牛求乞仙道如牛吐寳物即便吞之此民如言拜乞少顷此牛吐一赤珠大踰径寸民方将捧接忽有一赤衣童子拱之而去民又求得青珠又为青衣童子所收又黄者白者皆有童子夺之民遂急以手捧牛口须臾得黑珠遽自吞之黑衣童子至无所见而空去主人遂引谒玉皇玉皇居殿如王者之像侍者七人冠剑列左右玉女数百侍卫殿庭竒异花果馨香非世所有玉皇遂问民具以实对而民贪顾左右玉女玉皇曰汝岂悦此侍卫之美乎民俯伏请罪玉皇曰汝但勤心妙道自有此等但汝修行未到须有功用不可轻致敕左右以玉盘盛仙果视民曰恣汝以手拱之所得之数即侍女之数也其果绀赤色大如拳状若世之林檎而芳香无比民自度尽拱可得十余遂以手捧之唯得三枚而已玉皇曰此汝分也初至未有位次且令前主人领往彼处敕令三女充侍别给一屋居之令诸道侣导以修行此人遂却至前处诣道流传授真金服药运气洗涤尘念而三侍女亦授以道术后数朝谒每见玉皇必勉其至意其地草木常如三月中无荣落寒暑之变度如人间可一岁余民自谓仙道已成忽中夜而叹左右问曰吾今虽得道本偶来此耳来时妻产一女纔经数日家贫不知复何如思往省之玉女曰君离世已久妻子等已当亡残岂可复寻盖为尘念未祛致此误妄民曰我来一岁矣妻亦当无恙要明其事耳玉女遂以吿诸邻诸邻共嗟叹之复白玉皇玉皇命遣归诸仙等于水上作歌乐饮馔以送之其三玉女人与别各遗以黄金一挺曰恐至人世归未得以此为费耳中女曰君至后倘无所见思归吾置药在金挺中取而吞之可以归矣小女谓曰金中有药恐不复固吾知君家已无处寻唯舍东一捣练石尚在吾已将药置石下如金中无但取此服可耳言讫见一羣鸿鹄天际飞过众谓民曰汝见此否但从之而去众捧民举之民亦腾身而上便至鹄羣鹄亦不相惊扰与飞空回顾犹见岸上人挥手相送可百来人乃至一场中人物甚众问其地乃临海县也去蜀已甚逺矣遂鬻其金为粮经岁乃至蜀时开元末年问其家无人知者有一人年九十余云吾祖父往年因采药不知所之至今九十年矣乃民之孙也相持而泣云姑叔父皆已亡讫时所生女适人亦身死其孙已年五十余相寻故居皆为瓦砖荒榛唯故碪尚在民乃毁金求药将吞之忽失药所在遂举石得一挺金有金丹在焉即吞之而心中明了却记去路此民虽仙洞得道而本庸人都不能详问其事时罗天师在蜀见民说其去处乃云是第五洞寳仙九室之天玉皇即天皇也（下缺）
　　（缺页）
　　（上缺）之藏腑虽有病不难疗也外之科窍亦无由受病也况药亦有君臣有佐有使茍或攻其病君先臣次然后用佐用使自然合宜如以佐之药用之以使使之药用之以佐小不当其用必自乱也又何能取人之病哉此又譬如国家任人也老夫卖药常以此为念倘有人一身君不君臣不臣使九窍之邪怒纳其病以至于良医自逃名药不効犹不知治身之病后时矣悲夫士君子记之忽一日独诣锦水解衣净浴探壶中唯选一丸药自吞之谓众人曰老夫罪已满矣今却归岛上俄化一白鹤飞去衣与药壶并没于水求之不见
　　升玄经曰仙人窦子明问于法师云向闻法师咨请真一太一未闻三一之诀当复云何既为一而复言三为一有三耶为三有一耶昔虽奉行未能晓了愿为究尽使后来末学得知真要法师曰三一者正一而已三处授名故名三一所以一名三一者一此而三彼也虽三常一故名三一三一者向道初门未入真境得见一分未能舍三全一是未离三虽未离三少能见一故名三一分言三不离一故名三一子明曰此一者何所有也荅曰无所有而有问曰无所有而有何故为有荅曰以无为有又问无何而有荅曰得无为有又问得无为有者何义荅曰形声虚伪故又问何为虚伪荅曰不住故又问云何不住荅曰速变异故又问虽速变异非无所有既云变异果是有物可变安得云无邪荅曰向日变异者亦不言都无如虚空故但言一切皆伪非真生者必死有者必无成者必坏盛者必衰少者必老向有今无寒暑推变恍惚无常也按子明江油人李太白之友为彰明县主簿后弃官入圌山学道故名窦圌山焉初子明学仙未几辄下山至桥侧见一女磨铁杵问之荅曰铁杵磨绣针功久自然成遂感悟复归修炼三载白日升天又按舆地纪胜昭化县西药台有窦子明丹灶其台与炉皆鑴石甃成工极巧非今人所能为神仙感遇传云韦弇字景照开元中举进士下第游蜀日与其友寻花访异忽有请者曰郡南十里许郑氏林亭花卉方茂有出尘之致愿偕游焉弇喜之南十里果得郑氏亭端空巍巍横然四峙山门以花辟砌以烟矗台望之真尘外景也俄升巨亭之上回廊环堵饰以珠玉殆非人世所有即引见仙子十数左右侍卫华裾靓妆弇遍拜且谒之中有一美人曰闻吾子西游蜀都厯访佳景春照将尽花卉芳妍愿聊奉一醉无以延致为疑既坐即张乐饮酒其陈设肴膳竒味珍果金石丝竹雅音清唱皆非世之所见闻弇乗间问曰弇自上国厯二京至于帝宅崇严侯家繁盛俦今之所覩固不可偕矣然女郎何为若此之贵耶美人曰余非人间人此葢玉清仙府也适欲奉假以郑氏亭耳余有新曲名曰紫云今天子尚神仙之道余欲以此乐授吾子而贡于圣唐之君可乎弇曰弇一儒生耳在长安中区区九陌以干一名望天子不可见又非知音者若将贡新曲固不可为也美人曰然子已至此亦道分使然愿以一二寳为赠子其售之可毕世之富饮毕命侍者出一杯谓之碧瑶杯光莹洞彻又出一枕谓之红蕤枕似玉而栗其文微红又出一紫玉函似布光彩尤甚于玉俱授弇弇拜而谢之别去行未及一里顾夫向者之亭杳然但荒榛而已遂挈寳入长安明年复下第东游广陵商胡诣访其寳出而示之胡人拜而言曰此玉清真人之寳也千万年中无见者以数千万金易而求之弇因大富筑室江都竟不求闻达亦不知所终焉后数年玄宗梦神仙十余人持乐器集于庭奏曲以授请为中原正始之音曲名紫云既晨兴即以玉笛虚而习之传于乐府此正符蜀亭美人使弇上奏之曲也
　　逸史云唐进士崔伟尝游青城山乗驴歇鞍牧放无仆使驴走趂不及约行二十余里至一洞口已昏黑驴复走入崔生畏惧兼困遂寝及晓觉洞中微明遂入去又十里出洞门望见草树岩壑悉非人间所有金城绛阙被甲者数百见生呵斥生曰尘俗贱士愿谒仙翁守吏趋报良久召见一人居玉殿披羽衣身可长丈余鬓髪皓素侍女满侧延生上殿与语甚喜留宿酒馔备极珍丰明日谓生曰此非人世乃仙府耳驴趂益逺予之奉邀某唯一女愿事君子此亦冥数前定不可免也生拜谢顾左右令将青合来取药两丸与生服讫觉腑藏清莹逡巡摩搔安若蝉蜕视镜如婴孩之貌至夕有霓旌羽盖仙药步虚与妻相见真人空际皆以崔郎为戏每朔望仙翁乗鹤上朝蘂宫每言阶品尚列卑末得在天真之列必与崔生别翩飜于云汉之内矣岁余嬉游佚乐无所比因请曰伟血属要与一谈非有恋着也请略蹔回仙翁曰不得淹留谴罪极大与符一道云遇祸患此可隠形然慎不得游宫禁中临别更与符一道云甚急即开却令取所乗驴付之到京都试往人家皆不见便入苑囿大内会剑南进太真妃生日锦绣乃窃其尤者以翫上曰昼日计无贼至此乃召罗公逺作法讫持朱书照之寝殿户外后果得其本末上令笞死忽记仙翁临行之符遽发公逺与捉者皆僵仆良久苏起即启玄宗曰此已居上界杀之必不得假使得之臣辈便受祸亦非国家之福玄宗乃释之亲召与语曰汝莫妄居遂令百人具兵仗并卫士同送且觇其故知至洞口复见金城绛阙仙翁严侍卫出门呼曰崔郎不相信几至颠踬崔生拜讫将前送者亦欲随至仙翁以杖画成涧深阔各数丈令召崔生妻至掷一领巾过作五色绛桥遣生登歩却灭既渡崔生回首谢送者曰可以归矣须臾云雾四起咫尺不见唯闻鸾鹤笙歌之声半日方散遥望空山而已
　　青城甲志玉真观在上皇观前世传唐玉真公主修养于此储福宫在天仓山有玉真公主及明皇像按旧唐书景云二年改昌隆公主为玉真公主仍置玉真观天寳三载玉真公主先为女道士让号及实封赐名摘盈此之谓也
　　逸史云章仇兼琼尚书镇四川常令左右搜访道术士有一鬻酒者酒胜其党又不急于利赊贷甚众毎有纱帽藜杖四人来饮酒皆至数斗积十余石即并还之谈谐笑谑酣畅而去其话言爱说孙思邈又云此小儿有何所会或报章仇公公乃遣亲吏候其半醉前拜言曰尚书令传语渠苦心修学知仙官在此欲候起居不知俯赐许否四人不顾酣乐如旧逡巡问酒家曰适饮酒几斗曰一石皆拊掌笑曰太多言讫不离席上已不见矣使者具报章仇公遂潜驾往诣四人又来饮公服至前跃出再拜自称姓名相顾徐起唯芦材四枝在于坐前人不复见时玄宗好道章仇公遂奏其事诏召孙公问之公曰此太白酒星耳仙格絶高毎游人间饮酒处处皆至尤乐蜀中自后更令寻访絶无踪迹
　　仙传拾遗云唐罗公逺彭州九陇人又云武阳人修道于漓沅常往来青城大霍二山开元中因游鄂州刺史园亭刺史问何来荅云适见守江龙来此刺史未信曰须令见其形曰请俟后日及期刺史与郡人皆至见一白龙于江心头与云连食顷方隠刺史具闻明皇召见毎问无不称旨一日上与张果叶法善拥炉坐公逺亦在坐张叶以术取剑南菓目熟子谓午后必至及夜未到相顾而语曰莫是罗君否公逺笑遂出炉中一火筯斯须使者持目熟子至叶诘之使者云到京焰火亘天无路可过顷稍息方得至此二人皆失色开元中中秋夜上于宫中翫月公逺奏曰陛下莫要至月中否乃取拄杖向空掷之化为大桥请上同登约行数十里精光夺目寒色侵人遂至大城阙公逺曰此月宫也见仙女数百皆素练寛衣舞于广庭上问曰此何曲曰霓裳羽衣也及回却顾其桥随步而灭上毎召公逺与法善试法而公逺常胜尤善自隠上欲传其术公逺曰陛下玉书金简已格九清真人降化保国安人诚宜习唐虞之无为继文景之恭俭岂可以万乗之尊轻徇小术耶若尽臣术必怀玺入民间困于鱼服矣上怒骂之遂走入殿柱中数上之过上愈怒易柱破之复入土磶中又易磶破之为数十片悉有公逺之形长寸余上谢之仍如故上又坚学隠形之术公逺虽教之然托身隠常有不尽或露裾带或见影迹上怒斩之其后数年有中使自蜀还见公逺于黒水道中谓使曰吾自晋成帝咸和年间入蜀栖修林泉闻天子好道而来欲以至道俯教人主上延我于别殿遽以灵药为索我吿以人间之腑脏荤血充积三田未虚六气未洁请俟十年而授不能守此诫约加我以丹颈之戮然得道之人道气混合岂世俗兵刃水火所能害哉因出一书谓使曰可以此达上上必悟仍以蜀当归为寄遂失所在天寳末明皇幸蜀公逺又迎于剑门至成都拂衣而去明皇自蜀还京方悟蜀当归之寄公逺于蜀九仙台上升彭汉之人至今立像祀之按灵验记云罗真人即神仙罗公逺家于蒙阳罗江坝接九陇什邡之界在漓沅化后今相传号罗仙宅修道于青城之南今号罗家山明皇朝出入帝宫辅导圣德自有内传至今隠见于堋口什邡杨村蒙阳新繁新都畿服之内人多见之不常厥状或为老妪或为丐食毎风雨愆期田农旷废则必见焉疑其仙品之中主司风雨水旱事也杨村居人众以旱暵将祷于洛口后城李冰祠热甚憇路树阴下忽有老妪歇而问曰欲何往众以祈雨事荅之妪曰要雨须求罗真人其余鬼神不可致也言讫不见众知妪即真人于是焚香以吿俄而风起云布微雨已至众乃还家是夕数十里内甘雨吿足乃于其所置天宫塑像焉诸乡未得雨处传闻此说以音乐香花就新宫祈请迎就本村别设坛场创宫室雨亦立应又为乞士于堋口江畔谓人曰此将大水漂损居人信我者迁居以避之不旬日矣有疑其异者即移卜高处其不信者安然而处五六日暴水大至漂坏庐舍损溺户民十有三四居人以为信立殿塑像以祠之金银行人杨初在重围内配纳赡军钱七百余千货鬻家资未支其半初事母以孝毎为供军司追促必托以他出恐母为忧尝于山观得真人像帧一幅香灯严奉已数年矣至是真人托为常人诣于肆中问其所纳官钱作何准备具以困窘言之此人令市生铁备炭火明日复来然炭垒铁投之一夕而去临行谓之曰我罗公逺也在青城山中以尔孝不违亲心不忘道以此金相助支官钱之外可更肥家复引初往山中时令归觐初亦得丹药以奉其亲发白还青老能返壮矣又按师尧俞罗江车嵓记略车嵓在县治北二里许旧碑云车公道人上升之所太平兴国四年绵州奏言唐真人罗公逺以是年春乗龙车徃来山中民聚观者数千軰护军陈覃尉范处筠按验石上辙迹深三尺许
　　广德神异录唐玄宗天寳十三年重阳日猎于沙苑时云间有孤鹤徊翔玄宗亲御弧矢中之即带箭徐堕将及地丈许歘然矫翼西南而逝万众极目良久乃灭益州城西十五里有明月道观依山临水松桂深寂道流精悫者始得而居观之东廊第一院特甚幽清有自称青城山道士徐佐卿者风局清古一岁率三四至观之耆旧因虚其院之正堂以待之佐卿至则栖焉或三五日或旬朔言归不计也一日忽自外至神彩不怡谓院众曰吾行山中偶为飞矢所加寻已无恙矣然此箭非人间所有吾留之于壁后年箭主到此即宜付之慎无坠失仍援毫记壁云留箭之时则十三载九月九日也及玄宗幸蜀暇日命驾行游偶至斯观乐其嘉境因遍幸道室既入此堂忽覩其箭命侍臣取而翫之葢御箭耳询诸道士具以实对即视佐卿所题乃前岁沙苑从田之日也佐卿盖中箭孤鹤飜飞而集于斯者欤
　　仙传拾遗云杨通幽本名什伍广汉什邡人幼遇道士教以檄召之术受三皇天文役命鬼神无不立应玄宗幸蜀属念贵妃往往辍食忘寐近侍之臣密令求访方士冀少安圣虑咸云杨什伍有考召之法征至行朝上问其事对曰虽天上地下冥寞之中鬼神之内皆可厯而求之上大悦于内置场以行其术一夕奏曰已于九地之下鬼神之中遍加搜访不知其所上曰妃子当不坠于鬼神之伍矣二日夜又奏曰九天之上星辰日月之间空虚杳冥之际亦遍寻访而不知其处上愀然不怿曰未归天复何之耶炷香冥祝弥加恳至三夕奏曰于人寰之中山川岳渎祠庙之内十州三岛江海之间亦遍求访莫知其所后于东海之上蓬莱之顶南西庑有羣仙所居上元女仙张太真者即贵妃也谓什伍曰我太上侍女隶上元宫圣上大阳宋宫真人偶以宿缘世念其愿颇重圣上降居于世我谪于人闲以为侍卫耳此后一纪自当相见愿善保圣体无复忆念也乃取开元中所赐金钗钿合各半玉龟子一寄以为信曰圣上见此自当有省言讫流涕而别什伍以此物进之上澘然良久乃曰师升天入地通幽达冥真得道神仙之士也手笔赐名通物千段金银各千两良田五千畆紫霞帔白玉简特加礼异暇日问其所受之道曰臣师乃西城王君青城真人昔于后城山中教臣召命之术曰可辅赞太平君然后得道戒以护气希言目不妄视絶声利逺嚣尘则可以凌三界登大清矣又问升天入地何门而往何所为碍曰得道之人入火不灼入水不濡蹑虚如履实触实如蹈虚虽九地之厚巨海之广八极之逺万方之大应念倐歘何所拘滞乎所以然者形与道合道无不在毫芒之细万物之众道皆居之上善其对居数载乃登后城葺静室天真累降于其处一旦与羣真俱逝按什伍青城山录记及董逌画跋皆作陈什邡未详孰是又按纪梦录云明皇幸蜀回居南内尝梦中见妃子于蓬山太真院作诗遗之使焚于马嵬山下云风急云惊雨不成觉来仙梦甚分明当时若恨银屏影遮隔仙姬秪听声明皇又作妃子所遗罗袜铭曰罗袜罗袜香尘生不絶细细圆圆地下得琼钩窄窄弓弓手中弄初月又如脱履露纎圆恰似同衾见时节方知清梦事非虚暗引相思几时歇
　　集异记云玄宗南狩百司奔赴行在翰林善围碁者王积薪从焉蜀道隘狭毎行旅止息中道之邮亭人舍多为尊官有力之所占积薪栖栖而无寄入因沿溪深逺寓宿于山中孤姥家但有妇姑止给水火纔暝妇姑皆阖户而休积薪栖于檐下夜阑不寐忽闻堂内姑谓妇曰良宵无以为适与子围碁一赌乎妇曰诺积薪私心竒之堂内率无灯烛又妇姑各处东西室积薪乃附耳门扉俄闻妇曰起东五南九置子矣姑应曰东五南十二置子矣妇又曰起西八南十置子矣姑又应曰西九南十置子矣毎置一子皆良久思维夜将尽四更积薪一一密记其下止三十六忽闻姑曰子败矣吾止胜九枰耳妇亦甘焉积薪迟明具衣冠请问孤姥曰尔可率已之意而按局置子焉积薪即出槖中局尽平生之秘妙而布子未及十数孤姥顾谓妇曰是子可教以常势耳妇乃指示攻守杀夺救应防拒之法其意甚畧积薪即更求其说孤姥笑曰止此已无敌于人间矣积薪虔谢而别行十数步再诣则已失向之室庐矣自是积薪之艺絶无其伦即布所记妇姑对敌之势罄竭心力较其九枰之胜终不得也因名邓艾开蜀势
　　李真人者名亚久居什邡邑北龙泉观中有井名秀华殿前乔松数株常有二素鹤栖于上真人有剑二口忽一日辞诸人曰我当去矣次夜里人守之见真人背剑一乗剑一入井絶迹焉明皇幸蜀有司上其事勑赐灵应公赐名龙泉观俗呼挂钟楼出本志
　　仙传拾遗云冯大亮者彭州导江人也家贫好道毎道士方术之人过其门必留连延接惟一牛拽步磨以自给一旦牛死其妻杨对泣叹曰衣食所给在此牛耳牛既死何以资口食乎慈母山有一道士毎憇其家是日复来夫妇以此语之道士曰皮角在乎曰在即取皮挛缀如牛形斫木为脚以绳系其口驱之遂起肥健如常曰此牛不复饮食但昼夜使之可也慎勿解其口尔以此牛拽磨力倍于常道士亦不复来数年盛暑牛喘甚急牧童怜之因解其口遽成皮骨而已然其家已渐富改置酒肆常以奉道祈感遇仙人仍力行救物好宾客有樵叟三五人诣其家饮酒常不言钱礼而接之虽数益敬忽一人曰我軰八人明日俱来共谋一醉无以客多为讶至时樵叟八人偕至客于袖中出柟木一枝纔五六寸栽于庭中便饮酒尽欢而去曰劳置美酒无以为报此树径尺则家财百万彼时可贡助天子垂名国史十年后会于岷岭巨人宫当授以飞仙之道言讫而去旬日树已凌空高十余丈大径尺其家金玉自至寳货自积殷富弥甚虽王孙糜竺之家不能及也五年玄宗幸蜀大亮贡钱三十万贯以资国用按氏族大全作冯大量慈母山亦名圣母山在导江县西南五十里陵州志云谭仙子宜乃郡人谭叔皮之子也生于唐开元之季坠地能言九岁身踰六尺髭鬓殊常不饮不食走及奔马二十忽失所在乡里神而祀之因父母念不置大厯元年丙午忽还家霞冠羽衣语父母曰儿为仙官不司人世乡里奚祠焉秪恐慿妖耳请亟毁之其下有黄金数千两掘之可给一乡言讫腾空去后果如其言所掘处涌水成池因名谭子池亦名天池
　　广异记云唐大厯初韦行式为西川采访使有侄曰子威年及弱冠聪敏温克躭翫道书神仙修炼之术有步卒丁约者执厮役于部下周旋恪勤未尝少惰子威颇私之一日气惨栗云欲他适子威怒曰籍在军中焉容自便丁曰去计已决不可留也然某肃勤左右二载于兹未能忘情思有以报某非碌碌求食者尚萦俗间耳有药一粒愿以赠别食此非能长生限内保无他恙因褫衣带得药数粒以奉子威又谓曰郎君道情深厚不欺暗室当弃世俗尚隔两尘子威曰何谓两尘对曰儒谓之世释谓之劫道谓之尘善坚此心亦复遐寿五旬后近京相遇此际无多讶也言讫而出子威惊愕亟命追之已不及矣主将以逃亡上状请落兵籍尔后子威擢明经第调数邑宰及从心之岁毛发皆衰时元和十三年也将还京辇夕于骊山旅舍闻通衢甚喧询其由曰刘悟执逆贼李师道下步出视之则兵仗严卫桎梏累累中一人乃丁约也反接臂长驱而西齿发强壮无异昔日子威大竒之丁微笑遥谓威曰尚记临卬别否一瞬五十年矣幸今相见请送至前驿须臾到驿则散絷于廊舍开一窍以给食物子威窥之俄见脱桎梏覆之以席跃自窦出与子威携手上旗亭话阔别之恨且叹威衰耋威谓曰仙兄既先见之明圣朝奄有天下何为作叛臣耶丁曰言之久矣何逃哉蜀国暌辞岂不云近京相遇慎勿多讶耳又问曰果就刑否对曰道中有尸解剑解水解火解寔繁有徒嵇康郭璞皆非受戕害者我以此委蜕耳异韩彭与粪壤并也某或思避自此而逃孰能追之他问不对威曰明晨法场寓目岂蜕于此乎丁曰未也夕当甚雨不克行刑昼雨止国有小故十九日大限方及君于此时幸一访别言讫还馆复自穴入荷校以坐子威却往温泉日已晡矣风埃忽起夜中果大澍雨迟明泥及骭改日行刑两宿方霁则王姬有薨于外馆者复三日不视果至十九日献庙巡鄽始行大戮子威是日饮仆饱马诘旦往棘围候焉亭午间方号令回覩者不啻亿兆众矣面语不辨寸步相失俘囚纔至丁遥目子威笑颔三四及挥刃之际子威独见断笔霜锋倐及之次丁因跃出而广众之中蹑足以进即登酒肆脱衣换觞与威对饮云某当入蜀自此游适勉于奉道犹隔两尘当奉候乎昆仑石室之间矣言讫下旗亭冉冉西去数步而灭
　　仙传拾遗云大厯中西川节度使崔宁尝有密切之事差人走马入奏发已三日忽于案上文籍见所奏表净本犹在其函中所封乃表草耳计人马之力不可复追忧惶不已莫知其计素知导江彭殖者有道术召而语之殖曰此易耳不足忧也乃炷香一炉以所写净表置香烟上忽然飞去食顷得所封表草坠于殖前及使回问之并不觉进表之时封题印署如故崔公深异之礼敬殊常问其所受道之由云殖师姜玄辨至德中于九陇观舍力焚香数岁因拾得残阙经四五纸是太上役使六丁法咒术备足乃选深山幽谷无人迹处依法作坛持咒昼夜精勤本经云一十四日玄辨为九日而应忽有黒风暴雨惊骇于人视之雨下而坛场不湿又有雷电霹雳竒形异状鬼神绕之须臾又有铁甲兵士金甲兵士各数千噉噪而下纯不惊怖久之神兵行列如有所候一天女着绣履绣衣大冠佩剑立问玄辨曰既尒呼召当何所求玄辨以术数为请六甲兵仗一时隠去自此毎日有一丁侍之凡所征求无不立应以术授殖谓曰术之与道相须而行道非术无以自致术非道无以延长若得术而不得道亦如欲适万里而足不行也术者虽万端隠见未除死箓固当栖心妙域注念丹华立功以助其外炼魂以存其内内外齐一然后可以适道可以长存也峩眉山中神仙万余人自皇人统领置官府分曹属以度于人吾与汝观道之纎芥未造其玄微龙蛇之交与汝入洞府朝真师庶可以讲长生之旨也玄辨隠去二十余岁乃龙蛇之交为大厯十二年丁已殖亦隠去不复见
</div>
    <div class="pagination">
<a href="蜀中广记_page59.html">上一页</a><span>...</span><a href="蜀中广记_page55.html">55</a><a href="蜀中广记_page56.html">56</a><a href="蜀中广记_page57.html">57</a><a href="蜀中广记_page58.html">58</a><a href="蜀中广记_page59.html">59</a><span class="current-page">60</span><a href="蜀中广记_page61.html">61</a><a href="蜀中广记_page62.html">62</a><a href="蜀中广记_page63.html">63</a><a href="蜀中广记_page64.html">64</a><a href="蜀中广记_page65.html">65</a><span>...</span><a href="蜀中广记_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
