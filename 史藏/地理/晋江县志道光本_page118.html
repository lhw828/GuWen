<!DOCTYPE html>
<html>
 <head>
  <meta charset="utf-8"/>
  <title>
   晋江县志道光本 - 第 118 页/共 196 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晋江县志道光本 - 第 118 页/共 196 页
  </h1>
  <div class="content">
   傅自得　字安道。其先济源人。父察，第进士，官吏部员外。宣和七年，金将入寇，不屈死。自得随母赵氏避地居晋江。以父死国，得补承务郎、福建路提点刑狱司、通判泉州，知兴化军。时秦桧鹰犬肆残，韩仲通嗾汪召锡告前知泉州赵令衿诽谤，语及丞相事下廷尉。桧因以上旨命自得体究，自得力图宽解。及桧死，仲通恐祸及己，反以体究事，劾自得以盖其辜，遂罢自得郡事。孝宗登极，开复故官，除知漳州，再除兴化军。丁母忧服阕，再除知漳州。奏事称旨，留为吏部郎中。力乞外除福建路转运副使，改授两浙西路提点刑狱公事。寻罢归。自得性至孝，以奉母故仕宦未出闽中。性高简，不妄交人。居泉五十年，读书奉亲外，杜门而已。所著有《至乐斋文集》三十二卷。弟自修。子伯寿、伯成。
　　张读　字圣行，安溪人，徙居晋江。绍圣四年，以上舍生擢第，调颍州府法曹参军，除编修《国朝会要》。以父年九十，求便省亲，通判本州，后除诸王府直讲。未几，请郡自效，知兴化军。靖康初年，士卒骄恣，一日讙趋庭下，乞额外给赐。读正色比之，谕以祸福，诸卒感服，反输其渠魁，枭首于市，一郡肃然。建炎初，被召，以疾辞，奉祠家居，杜门却扫，里人矜式焉。性至孝，庐墓蔬食终制。所交皆天下士，与李邴过从尤厚。善属文，闽中碑碣，多出其手。赀入即分亲故之贫者，家无赢余。年八十，卒。
　　陈知柔　字体仁，孝则弟，晋江人，移居永春，后徙建阳。登绍兴十二年进士，授台州判官、教授建州、漳州。两奉祠。起知循州，徙贺州。知柔与秦桧子熺同榜，正直不阿附，以故龃龉。盛年从仕，即动归兴。自号休斋居士。前后因奉祠，从学者众，四壁萧然。王十朋赠诗有曰：“胸中包古今，笔下真有神。”其卒也，朱文公为文祭之。所著有《易本旨》、《易大传》、《易图》、《春秋义例》、《古学并图》、《诗声谱》诸书。
　　曾恬　字天隐，公亮玄孙。少从杨龟山、谢上蔡、陈了翁、刘元城诸贤游，为存心养性之学。绍兴中，仕至大宗正丞。秦桧当国，恬自守不为诎，求外祠，得主管台州崇道观，寓常熟僧刹。有《上蔡语录》二卷。
　　梁克家　字叔子。绍兴三十年进士第一，授平江佥判。金主亮死，众皆言乘机进取。克家移书陈俊卿，谓敌虽遁，吾兵力未振，恐有后悔。俊归白相。陈康伯叹其远虑。孝宗即位，召为秘书省正字，迁著作佐郎。乾道三年，迁给事中，多执奏无隐。五年，拜端明殿学士，佥书枢密院事，遂参知政事，又兼知院事。在政府与虞允文可否相济，不为苟同。八年，拜右丞相兼枢密使。允文罢相，克家独秉政。张说入枢府，谋中伤士大夫不附己者，克家悉力调护。疏奏前除枢密院编修朱熹，屡召不起，宜加褒录，从之。俄议金使朝见授书仪，与张说议不合，遂求去，以观文殿大学士，知建宁府。丁内艰，归。有言其当轴除吏之戾者，落观文殿大学士，提举临安府洞霄宫。淳熙六年，起知福州。旧志：八年尝修《三山志》四十卷。九年，拜右丞相，封仪国公。十三年，晋封郑国公，命以内祠兼侍读，赐第存问。明年入谢，御制诗赐之，有真儒良臣之褒。寻卒，年六十一，赠少师，谥文靖。克家风度峻整，为文浑厚明白，自成一家。辞令尤温雅，多行于世。弟克明，子亿。
　　留正　字仲至，从効六世孙。少游惠州，徐敦实妻以女，因应惠州举。绍兴三十年第进士，授南恩州阳江尉。以清海军节度判官龚茂良荐赴都堂审察。宰相虞允文奇之，荐于上。正奏言承平日久，边不为备，今当改辙，使文武并用。又奏言靖康之乱，死难者少，今欲恢复。当崇尚名节。孝宗嘉叹。除军器监簿，历官考功郎，擢起居舍人，寻权中书舍人。光宗自东宫朝顾见正，谓左右曰：“修整如此，其人可知。”乃请于上，兼太子左谕德，权兵部侍郎、吏部尚书，进龙图阁大学士、四川制置使。平羌酋之乱。除端明殿学士，参知政事，同知枢密院事，寻拜右丞相。光宗受禅，主管左右春坊。姜特立以随龙恩擢知阖门，事势浸张。正列其招权预政状，乞斥逐。上意未决。会副参阙，特立谒正曰：“上以丞相在位久，欲迁左相。叶翥、张豹，当择一人执政，未知孰先？”正奏之，上大怒，诏特立提举兴国宫。孝宗闻之曰：“真宰相也。”绍熙元年，进左丞相。时嘉王感疾，正言：“陛下惟一子，隔宫墙外不便，宣蚤正元良之位，入居东宫。”疏甚恳，再月不报。上不豫，外议汹汹。正与同列间至福宁殿奏事，处分得宜，人情以安，晋封申国公。上疾浸平，正乞归政，不许。寿皇圣政成，进少保，封卫国公。李端友以椒房亲，手诏除郎，正缴还，上不纳。正乞归田里，不许。寿皇太后以冬至上尊号，册宝礼成，拜少傅，封鲁国公。正力辞。五年正月，孝宗疾革，正数请车驾过官。一日，上拂衣起，正引裾泣谏，随至福宁殿门，退上疏，言极激切。孝宗崩，光宗以疾未能执丧。正率同列屡奏，乞早正嘉王储位。忽手诏：“朕历事岁久，念欲退闲。”正得之骇恐，因朝，佯仆于庭，即出国门，上表请老。及嘉王即位，进少保，加少傅，屡辞不拜。韩侂胄浸谋预政，数诣都堂。正使省吏谕之曰：“此非知合日往来之地。”侂胄怒而退。会正以事失上意，诏正以少师观文殿大学士，判建康府。寻韩侂胄、张叔椿、刘德秀等论劾褫职，责授中大夫光禄卿，分司西京。嘉泰元年，进魏国公，复少师，观文殿大学士。开禧二年卒，年七十八。赠太师。宝庆三年，谥忠宣。所著有诗文、奏议、外制二十卷。子恭丙、■〈端〉硕。
　　傅伯成　字景初，自得子。少从朱熹学。隆兴元年，与兄伯寿同登第。历官连江尉、四明教授，改闽清县，丁外艰，起知连江县。东湖溉田二千顷，岁久堤坏，伯成即下流南港筑堤三百尺，民蒙其惠。庆元初，为大府寺丞，进言吕祖俭不当以上书贬朱熹，不当目以伪学。又言朋党之弊，起于人主好恶之偏。坐是不合，出知漳州。洁己爱民，推熹意而遵行之，累迁工部侍郎。时韩侂胄方议开边，语尚秘，伯成上言，毋欲侥幸开边衅，出为湖广总领。朝议欲纳金人之叛降者，伯成言不宜轻弃信誓，乞戒将帅，毋使生事。御史中丞邓友龙劾罢之。嘉定更化，召对面论，除户部侍郎左谏议大夫。在职五十余日，而抗疏十三，皆军国大议。迁权吏部侍郎，以集英殿修撰，知建昌府。诉蔡元定寃，俾得归葬。进宝谟阁待制，知镇江府。嘉定八年，召赴阙，以病乞休，除宝谟阁直学士，通奉大夫致仕。理宗即位，加宝文阁学士。虽引疾告老，而犹以国事为念。明年，加龙图阁学士，提举鸿庆宫，复辞。伯成性资纯实，表里洞达。每称人善，不啻己出，语及奸邪，则词色俱厉。卒年八十四。赠开封〔一〕府仪同三司，谥忠简。所著有《竹隐居士集》三十卷、《奏议》十卷、《耄志》六卷。子壅康。
　　黄宙　字由仲。乾道五年进士。居乡讲授，从游者多名士，石起宗其一也。著有《论孟解义》、《诗文杂著》，藏在家。
　　石起宗　字似之。乾道五年进士第二人。由敕局删定官召试馆职，除秘书省正字，再迁权仓部郎官，通判漳州。州人画像祀焉。知徽州，除提举浙西常平，入为尚书吏部员外郎。引对奏言：“德虽圣人所能躬修，治非圣人所能独致，愿诏人臣尽公任责，以破群臣狥私偷惰之习。”又奏，乞取仁宗《洪范政鑑》与《敬天图》列置座右。帝嘉叹久之，命秘书省缮录以进，后以考校类试。卒于院。起宗善字画，尤工诗赋。好学不倦，俸余悉市书。常言藏书数千卷，胜良田万顷云。所著《经史管窥》。
　　庄夏　字子礼，永春人，徙居晋江。淳熙八年进士，授兴国县。务本敦化，留心庠序。清赋税，剔蠹弊，善政不可枚举。庆元六年，大旱，诏求言。夏上封事，召为太常博士。开禧二年，迁国子博士。首陈边衅不可妄开。嘉定更化，岁洊饥，以著作佐郎提举，擢江东常平仓。发廪赈流民，多所全活。除转运判官，益讲荒政。逾年，入为尚书郎，出知漳州。请屯兵大池故寨，增小溪、南岭二寨，控抑汀、潮。造桥柳洋江，以救覆舟之险。除兵部侍郎，时宰相讳言边事，夏奏言忤柄国者意，累疏乞闲。以宝谟阁待制奉祠，进焕章阁待制。嘉定十二年，封永春县开国男。食邑三百户，所居在蓬莱山，宁宗赐第府城。卒赠太师。宁宗为之赞其像。所著有《礼记解》及《典故》诸书。葬鬼岫山，光为之改曰锦绣山。子梦阁，新城宰；梦序，进士，历太常簿朝议大夫。孙七人：弥邵车器监；弥坚登进士，为编修官；弥大刑部郎中；弥明，进士。
　　高禾　字永叔。伯父倬先第，父伉与叔似复联第。禾淳熙八年进士，历福清、仙游县。筑下顿桥，免病涉波。继知惠州，创杨梅、大奚二寨，命乡总联比保伍，以御盐客之暴。升提舶，改提举常平。召除将作监丞、大理寺正、兵部郎中，奉祠，卒。禾父倅临漳，朱文公时绾府符，禾执子侄门弟子礼，卑以恭，文公深器之。子溉，通判汀府。
　　李訦　字诚之，号曜庵，邴之孙。以荫补承务郎，监潭州南岳庙，调仙游丞，通判漳州。有治绩，擢知黄州。岁饥，以缗钱佣饥民，开河澳六百丈，贾行赖之。改知袁州，迁夔州路提点刑狱。未几，除转运判官，累迁大理卿，擢兵部侍郎。乞正邓友龙、苏师旦罪，以示天下，除集英殿修撰，知靖江府，除集英殿修撰，升宝谟阁待制。力求外出，改知建宁。旋奉祠归。卒年七十七。郡守真德秀为铭其墓。所著有《文稿》、《续通鑑长编分类》诸书。
　　蔡和　字廷杰，号白石。其学以朱考亭、陈北溪为宗。先是郡士专经，老泥章句，业文者竞浮华，析理者驾元虚。自文公导其源，白石、北溪浚其流，条理明备，讲论平实。自是闽、洛、考亭之书，家诵人习，理义之盛，号为紫阳别宗，师友渊源，盖有自也。所著有《易说》。
　　杨履正　字子顺。杨至，字至之。以文学名于世，均游朱子之门。朱子称其学问精细。杨至作《天道至德》、《圣人至教》二图，蔡元定奇之，以女妻焉。所记有《文公语录》二卷。
　　杨炳　字若晦，世永孙。淳熙二年进士，当道荐为国子监录，迁左司谏。尝曰：大臣不为私，则小臣不敢干以私；台谏不为私，而后可责人以私。权吏部尚书。时边衅复启，与邓友龙异议，遂乞外。开禧三年，除宝谟阁直学士，奉祠。卒年八十一。炳与傅伯成、李訦，号温陵三大老。为文浑厚简古，著有《易说》、《礼记解》诸书。自号鯈溪居士。子寅翁。
　　陈模　字中行。庆元二年进士，中教官科。宰执以学行，荐除国子正。开禧初，召试馆职。时方议开边，模对策，谓王恢首谋之戮，不足赎僵尸百万之寃。参政李壁读之叹曰：“真馆职也。”除秘书省正字校书郎，通判镇江府。平盐钞法，公私俱便。改知梅州，多惠政，民为立祠。改汀州，卒。著有《经史管窥》行于世。子晋接，绍定壬辰进士。
　　曾从龙　字君锡，公亮四世从孙。庆元五年进士第一，授佥书奉国军节度判官，累官起居舍人。开禧间，乞外，知信州。戍卒行掠境上，捕索得妇人衣，立命枭于市，闻者肃然。嘉定初，迁礼部侍郎。充金生辰使，执礼不挠，还为刑部尚书。七年，拜礼部尚书、知贡举。八年，除佥书枢密院事。十二年，参知政事。奏陈胡榘排阻正论之罪，榘嗾言者劾罢。既而，知建宁府。丁内艰，起除湖南安抚使，抚安峒獠，威恩并著，湘人勒石纪德。端平初，授资政殿大学士，进知枢密院兼知政事。明年冬，北兵窥襄淮，警报沓至，以枢密使督视江淮襄荆军马。疏请并建二闸，诏许专督江淮，以荆襄属魏了翁。疾卒。赠少师。从龙忠实有特操，当史弥远用事时，绝不附之，士论归焉。
　　苏思恭　字钦甫。嘉定戊辰礼部题名候廷对有期，丧亟归。辛未始赐第。尝从陈北溪、蔡廷杰游。笃志朱学，践履坚确。除兴化军教授，以理义之实，革词藻之华，士翕然丕变。调韶州教授，卒。所著有《省斋集》。
　　黄必昌　字景甫。从北溪陈惇学，又切磋于陈宓、潘邴二贤。所著有《大学中庸讲稿》登嘉定十年进士，通判循州。
　　洪天锡　字君畴。宝庆二年进士，历官广州、潮州司理，擢诸司粮科院，拜监察御史兼崇政殿说书。宝祐间，宦寺肆横，乃上正心格君疏。理宗回护，天锡力争，章五上，出关待罪。除太常少卿，不拜。景定辛酉，起广东提点刑狱，直宝谟阁，迁广东转运判官，兼湖南安抚使。决疑狱，劾贪吏，治财赋，皆有法。召为秘书监，迁秘阁修撰，福建转运副使，皆辞。度宗立，召为侍御史兼侍读，累辞不许。疏言病民五事：曰公田、曰关子、曰银纲、曰盐钞、曰赋役。进工部侍郎兼直学士院，加显文阁待制、湖南安抚使。改福建安抚使，召为刑部尚书，进显文阁直学士、提举太平兴国宫。三降御札趣之，又力辞。最后进文华阁直学士。致仕，加端明殿学士。疾革，犹手草遗书，以规君相。帝震悼，赠正议大夫，谥文毅。天锡言动有准绳，居官耿介，临事是非，侃侃不可回折。所著有《奏议》、《经筵讲义》、《通礼辑略》诸书。弟天骥。
　　徐明叔　字仲晦。绍定五年第进士，辟江淮制幕，秩满，除太学录，通判漳州。以廉闻，召为国子监丞。潮寇起，命知潮州。设购渠魁，戮之。除直秘阁，迁户部侍郎。会元兵南下，忧愤卒。明叔学有源委，受知于真德秀，与洪天锡齐名。所著有《择斋文集》。余谦一序之，称为文章宗匠。
　　吕中　字时可。淳祐七年进士，教授肇庆府，除国史宝录院检阅，迁国子监丞，兼崇政殿说书。奏乞晚轮二员说书，夜输讲书直宿，以备顾问。又言进讲经史，乞依正文进读，不宜饰贴避忌，不惟可察古今治乱，亦以革臣下谄谀之习。又言，人能正心，则事不足为；君能正心，则天下不足治。理宗嘉纳之。以兄卒，假归葬。召为秘书郎，丁大全忌之，出知汀州。寻复旧官，主管成都玉局观，卒。所著有《演易十图》、《皇朝大事纪》诸书。

　　〔校注〕
　　〔一〕“封”疑衍文，当为“开府仪同三司”。

　　●卷之三十八　人物志【名臣之二】

　　论曰：立德、立功、立言，古人所重，修此三者，皆堪为当代伟人，而非独此邦之光也。晋邑自欧阳四门倡始，历宋、元、明至清朝，贤才辈出。千余年间，学问事功，文章气节，卓卓轩天地而耀简册者，兹传详载之矣。综而考之，曩哲流风彪炳于昔，近今贤豪踵起于后。虽遭遇不同，其所表见亦异，要其可传均也。豪杰之士，贵自奋耳，岂曰今人不及古人哉？读斯传者，尚其流连而兴起欤！

　　明
　　刘孔宗　　朱鑑
　　杨舆　　　赵珤
　　庄恭　　　蔡清
　　吴文度　　李聪
　　田嵓　　　李雍
　　林城　　　顾珀
　　留志淑　　黏灿
　　林同　　　蔡祐
　　詹源　　　王宣
　　李源　　　叶宽
　　郭楠　　　陈琛
　　史于光　　黄润
　　邱养浩　　易时中
　　王慎中　　王濬浚
　　林性之　　洪富
　　黄光升　　庄用宾
　　何元述　　蔡元伟
　　陈让　　　赵恒
　　王时俭　　王春复
　　史朝宾　　林一新
　　张冕　　　郭文焕
　　陈道基　　薛天华
　　史朝宜　　许宗镒
　　许天琦　　沈亨
　　庄国桢　　林乔相
　　陈邦颜　　詹仰庇
　　李逢期　　何炯
　　黄凤翔　　杨道会
　　王用汲　　王任重
　　李熙　　　郭宗盘
　　张治具　　陈用宾
　　陈诏　　　蔡国炳
　　郭惟贤　　黄道瞻
　　苏濬　　　黄克缵
　　洪有复　　李廷机
　　李光缙　　洪澄源
　　黄汝良　　杨道宾
　　何乔远　　刘宏宝
　　林欲厦　　史继偕
　　林学曾　　丁启濬
　　李叔元　　洪启睿
　　苏茂相　　林欲栋
　　黄国鼎　　王畿
　　张维枢　　吕图南
　　庄钦邻　　蔡侃
　　杨瞿崃　　林欲楫
　　洪启初　　庄奇显
　　庄际昌　　刘鳞长
　　曾化龙　　蒋德璟
　　李焻　　　林孕昌
　　王观光　　陈洪谧
　　庄鳌献　　张潜夫

　　明
　　刘孔宗　字千海。永乐二年进士。成祖命学士解缙选二十八人，读书文渊阁，以应列宿。孔宗与选，官户部主事，奉职廉勤，多所干济。升刑部郎中，声绩懋著。宣德初，迁湖广参议。会山西有警，尚书蹇义奏改山西转运，调制得宜，军输饶裕。群小惮其威明，构以赃。巡抚于谦疏其诬，事得释。正统五年，力乞致仕，居乡二十余年，以寿终。
　　朱鑑　字用明。永乐十五年乡荐，授蒲圻教谕，擢监察御史。按湖广，平梅花峒贼，再按广东，禁奸戢暴，所至肃然。正统初，兴武学，以文武全才应诏，董其事权。珰王振拥大驾北征，鑑时升山西左参政，上疏极言虏势猖獗，夷情叵测，太后读其疏，泣下。而大驾已出。土木之变，勒兵勤王，以遏南侵。令谕升右都御史，巡抚山西，保障雁门。鑑涕泣愤恨，以君父之雠不共戴天，上疏言：“天位不可无主，神器不可久虚，宜急立储君。选智勇之将，托忠义之臣，开直谏之路，杜权幸之门，早革内侍之政，再造中兴之业，雪前耻，以图后功。”在山西四十余年，前后疏十余上，皆边防大计。所赐玺书五十余道，疏乞致仕。家居二十余年，卒。有司以讣闻，谕令祭葬。孙轓，见任子。
　　杨舆　字士载，或作时载，长史曜宗子。正统初，以明经荐授惠安训导，入伴读郕王府。王入继大统，舆出为处州知事。值山寇起，委捕治。简精锐，严赏罚，佐诸将破平之。巡抚上其功，召见文华殿，升户部郎中。秩满，升南京右侍郎。天顺改元，调永州知府。时总兵李震统兵十万剿广西叛苗，驻永州。舆调护多方，兵民倚赖。城中疫病，给医药；殁，予殡殓。已乃饬周元公祠，择裔孙二人为邑庠，改淫祠为社学，政教一新。会入觐，引老乞归。家居十四年，卒年七十七。著有《松轩集》。子，渤。
　　赵珤　字德用，号古愚，宋庄懿王德昭之后也。成化乙酉解元，丙戌进士。授官刑曹，同考会试，擢广东提学佥事。卒于官。珤造诣渊邃，尤尚气节。当擢广时，便道过家，罗文毅造家谈学，终日乃去。至广，访陈白沙，质以学问，往来诘难，不为苟同。精于鉴文，会试分校，得余姚谢文正迁卷，荐置选首，以郎署为翰林诸公所压。而珤批谢卷曰：“状元拜相必此人也。”后果如所鉴。尝校文琼州，占其文气有眚，不利远涉，不与省试。众哗然不信，固请与之，果覆舟溺海，人惊其神。所著有《四书管见》、《礼经解疑》、《纲目便览》、《宋史集要》诸编。后毁，人咸惜之。
　　庄恭　字仪甫，号拙斋。成化己丑，联捷进士，授刑部主事给事中。韩文等以论两宫事，被拷讯，恭首疏力救之。升员外郎，出为江西按察佥事。入与试士，得丰城杨廉，于落卷拔之。丁未，赣寇大哄，祸延闽、楚、粤三省。朝议知恭文武全才，升本司兵备副使。踰月，巨魁授首。建昌、瑞州寇作，有妖术，能腾空陷阵。恭因厌禳法出奇歼之，前后俘馘无算。捷闻，玺书嘉劳，赐金帛宝钞。丁祖母忧，归，卒。恭孝友无间，待人情礼备至。当宪庙时，王直、李孜省最用事。孜省，屡欲得恭为重，恭摈不与通。年位不满，世人惜之。孙如愚，新宁令；启愚，肇庆教授，并有声。
　　蔡清　字介夫，号虚斋。成化丁丑解元，甲辰进士。请告家居，讲学水陆寺，士多从之游。弘治元年赴选，得礼部主事。吏部尚书王恕稔知其学行，奏改吏部稽勋司主事，时与谈论谘访。清因上“管见”二剳，言今日纪纲废弛，士风日敝，民力日诎，当大有以振作之，乃可销境内之忧，静疆场之警。又疏海内名流刘大夏等三十余人，恕皆纳用。庶吉士邹智论事下狱，罪且不测。时刑部尚书何乔新尚在告，清诣乔新，强之出。乔新即疏梂，智得谪官岭南。丁内艰，服除，补礼部祠祭司员外郎，升南京吏部文选郎中。一日心动，乞终养。至家两月而父殁。每遇忌辰，痛哭流涕，终日不御酒肉。恤宗族，抚孤贫，虽屡空而不暇自计。正德初，即家起江西提学副使。时宸濠以饰诈冒贤孝名，清预知其有逆节矣。濠生辰，藩臬官具朝服贺，清独去蔽膝而入，曰：“以别于至尊也。”朔望，诸司皆朝王，后阅文庙，清力请其僚同日行礼，先谒庙，后乃朝王。濠积怒，因待宴嘲清不能诗文，清谓朝廷方面，岂容藩王挫折，据理以对，濠益衔之。罢宴出，引疾致仕，归。逆瑾当权，方拔时贤，不数月起清为国子监祭酒。命方下而清已卒，知者谓若存必不出也。年五十六，葬于钟卢山。清色清气和，外闲内辨。其学初主于静，后主于虚。谓天下之理，以虚而入，亦以虚而应，因以虚名斋。为“密箴”五十条，皆自箴自砭之语。所着《四书易经蒙引》。又有《河洛私见》、《太极图说》、《纲目随笔》、《虚斋文集》。皆是以发挥经言，所师事者何乔新，其易学则师三山林玭，而得其传者陈琛也。成弘间，谈理学者，惟清为精诣云。嘉靖八年，清子推官存远表进《易经四书蒙引》，诏发刊行。隆庆三年，议从祀孔子庙庭。万历中，佥都御史詹仰庇，请易名于朝，赐谥文庄大学士。李廷机复为请赠礼部侍郎。清雍正二年，从祀文庙。子存畏、存远，曾孙如川，俱见选举志。
　　吴文度　字宪之。成化壬辰进士，授龙泉令，擢南御史。论妖僧继晓，被杖，出守汀州。值猺弗靖，设方略抚绥，猺承赋如齐民。弘治中，历江西左参政，迁山西、河南左右布政。正德改元，升右副都御史，巡抚云南，师宗州。贼阿本等作乱，遣参议陈一经督军攻之，俘斩千余人。贼平，入为户部侍郎，晋南京右都御史。方文度召自云南，刘瑾索滇中金宝，无以应，深衔之。会廷推工部尚书，遂改南户部。致仕归居，屋仅数椽。瑾诛，未及用而卒。
　　李聪　字敏德，号木斋，与蔡清友善。弘治庚戌进士，授翰林检讨，雍府长史。聪为举子时，经术行义，已为同时所推，陈琛尝禀学焉。及辅藩王，以刚正举其职。每启王以讲学法祖，进贤远奸，不纳，遂乞归养。正德元年；以违限落职，寻起用，竟不赴。家居杜门，动遵矩度，乡人重之，称曰李古先生。著有《易经外义发凡剔要》，《鑑断》若干卷。
　　田嵓　字景瞻，号南山，受易于蔡虚斋。成化丙午举人。肄业成均，司业刘震试其文，惊曰：“学有渊源，文以理胜，其深于易乎？”命诸子弟师事之。弘治癸丑登进士。假归省亲，与弟昆讲学资寿寺。泉士师之，多所造就，掇科第者十八人。授南京户部主事，榷杭州北关，以廉谨着。擢南京吏部验封司郎中，升湖广宝庆知府。兴学恤刑，留心抚字。岁饥发廪施粥。楚地闲旷，发金买麦种，教民树种麦。秋至，民相语曰：“生我者田父也。”以亲老，乞归养。事亲愉婉笃至。既执丧，服哄，筑室城北，与欧阳室相望。凿池植柳，静坐终日，息机颐气，外事屏不闻也。有司重其行义，为善俗坊表之。嘉靖中，奉诏进阶中大夫。年七十八，卒。郡人请祀乡贤。
　　李雍　字钦让。弘治癸丑进士，荐授吏部验封主事，转文选郎，门无私谒。正德初，逆瑾煽祸，树置私人。雍介然抑之，为附瑾者所忌，出为南宁太守。时在吏部已九年，临行蹇驴敝笥而已。瑾诛，擢广东参政。会袍鼓起，巡按都御史林延选手书致之。雍躬履戎行，不遑启居适。疾卒电白官舍。从侄汝嘉。
　　林珹　字时献，号罗峰，从虚斋高弟田嵓受易学。虚斋器之曰：“吾泉后进其在斯乎？”弘治乙卯丙辰联第，授宁国推官。丁内外艰，服除，复补宁国。政成，入为户部江西司主事，监河西税务，称廉能，转山西员外。有宗戚夺民田，构讼二十年莫决，珹奉命即讯归民，还奏称旨。晋陕西郎中督视京储，出知饶州。适姚源戈兵后，尚德缓刑，民困以苏。尤振兴学校，科目日盛。正德乙卯，宸濠举兵叛，宣言过饶，士兵汹汹欲遁。珹曰：“彼以虚声喝我，无恐。”饬所部严戒备，贼竟向九江，不犯饶阳。会都御史王守仁邀珹至郡，提兵赴难，克复藩城，擒逆濠。继督舟师之南康、九江，扫余孽，凯旋奏捷，受绮赏。武庙南巡，将幸江右，命总理舟饷，刻期而至。武庙卒不至。有达官干以私，弗听，遂为中伤，报罢。抵家，杜门不入城市。晚移居郡城东南，作罗峰书舍，图书杖履，逍遥自适。珹深沉有度，喜怒不形，宴居必冠端坐，竟日无惰容。事亲尽孝，抚诸侄如已出。历官二十年，上交不谄，下交不渎，任真自率，其忠厚正直，可方古君子云。
　　顾珀　字戴祥，号新山。弘治已未进士，知虹县，丁外艰，服除，知旌德。公平明断，勤积贮，宁国一郡饥，独旌不害。擢守和州，复罹大饥。不俟申详，发仓库赈恤。坐忤刘瑾，被逮廷杖。瑾败，擢南吏部考功司郎中。丁内艰，复除兵部武库司，升湖广布政参议。行部至蕲，有妖僧诈称奉勅往名山挂旖，所在恣横。密发其奸，置之法。宁庶人反南昌，珀扼险黄梅，为池皖援。会武庙亲征，民争逃窜，榜谕安辑。事平，乞休五上，乃升湖广按察副使予致仕。嘉靖五年，起四川按察副使，修城堡，募武勇，弹压羌夷。历年赏番多虚糜，核实余银几万两，创会馆郊外，令贡夷至者释刀易马乃入。守为定规，民无恇扰。踰年，升河南右参政，以屡荐升至江西左布政使，寻擢南太仆寺卿，署南户部右侍郎。篆疏上便宜十二事，留心度支，京廪充溢。摄宪部，摄都台兼督江防。屡疏乞休，乃许致仕。年八十六卒。赐祭葬，赠都察院右副都御史。珀清夷简谅，恬澹寡欲，室中绝媵侍之奉，声乐之娱。僮仆皆短衣芒鞵。居常绝意干谒。若一方利病，则不惮盹切陈之有司。教子侄以守礼循义。至今里中传达之。
　　留志淑　字克全，号明山，宋忠宣正裔孙。年十六受业蔡虚斋之门，一见称其远器。弘治乙丑登第，授温州推官。乐清有诸生赵宁为徐姓所杀，宁子诬讼其父友张某，狱成十余年。志淑廉得情，出张坐徐。擢刑部主事，迁员外郎。录大辟囚，多平反。以才望推守杭州。镇守太监毕真，逆濠羽翼也，拥牙士数百，肆行残贼。志淑白台察监司阴制之。真欲起变，一夕，火其居，延烧千余家。志淑令地方熄火，传各衙门坚闭无动，真不得逞。数日，濠反报至，真将发益急。志淑提民兵伏门外。真不得已，呼其众出。民兵尽捕获送狱，奏闻，逮系伏诛。武庙统六师征濠，宪臣以徽为噤喉地，疏志淑知徽州。杭人请于朝，乞还其守。奏可，复治杭徽，民立祠祀之。迁湖广按察副使，转布政司参政。适铜盘贼起，志淑察奸民为贼耳目者擒治之，贼援绝穷困，遣人喻而降之。属邑有腴田数百顷，为水所决，设法导水，仍筑堤植柳以固之。田成有秋，民呼曰“留公堤”。迁江西按察使，转浙江左布政使。未任，卒。子元复，举人。孙震臣、敬臣，并进士。
　　黏灿　字懋昭，号涤楼。弘治辛酉举人，授崇仁教谕。丁继母艰，起补仁和。严条约，与诸生讲明经史。上官交章论荐，擢南京监察御史。屡上章疏，弗避权势。督税两关，力除积弊，巡视江南北有十九年。罪囚诉寃，廉得真情，破械出之。盖因强盗杀人掠财，捕者获盗，搜其家财自利，斯人偶觇捕者，恐彼泄其事，因诬同盗。狱成，及是得脱。人称黏青天焉。旧泉州盐户，纳民米，当民差，重纳盐课，又办杂科、杂徭，民命难堪。灿特疏请减其折米，免其里甲杂办。浔浯■〈氵丙〉诸父老，立祠生祀之。太守王仕俊申请题匾曰“劝忠”。历官二十载，以疾告归。起山东督学，屡辞不赴。年七十四卒。
　　林同　字宜正，号龙峰，从蔡虚斋游，以《易》名家。弘治辛酉举人，历乐陵、丹徒、万载教谕，擢金华府教授。所至以夙学课士，巡抚学使皆相器重。升两浙转运判官，分司永嘉。永嘉宦豪，兼并射利。同疏言盐场疆界不均，灶丁不实，大为穷户病，宜亟审核。四上得允，下为令。永嘉人惧海寇，言于执政张璁，议即滨海一带，环筑二十里为沙城。李御史希张相意，下同议。同度土工所费不赀；又沙城善啮难就，因持议，忤御史意。御史使温，台二郡吏杂议以摇同，同持益坚。遂疏乞致仕归里。薄田数亩，课儿孙读书。所著有《龙峰遗集》。
  </div>
  <div class="pagination">
   <a href="晋江县志道光本_page117.html">
    上一页
   </a>
   <span>
    ...
   </span>
   <a href="晋江县志道光本_page113.html">
    113
   </a>
   <a href="晋江县志道光本_page114.html">
    114
   </a>
   <a href="晋江县志道光本_page115.html">
    115
   </a>
   <a href="晋江县志道光本_page116.html">
    116
   </a>
   <a href="晋江县志道光本_page117.html">
    117
   </a>
   <span class="current-page">
    118
   </span>
   <a href="晋江县志道光本_page119.html">
    119
   </a>
   <a href="晋江县志道光本_page120.html">
    120
   </a>
   <a href="晋江县志道光本_page121.html">
    121
   </a>
   <a href="晋江县志道光本_page122.html">
    122
   </a>
   <a href="晋江县志道光本_page123.html">
    123
   </a>
   <span>
    ...
   </span>
   <a href="晋江县志道光本_page119.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
