<!DOCTYPE html>
<html>
 <head>
  <meta charset="utf-8"/>
  <title>
   浙江通志 - 第 473 页/共 787 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   浙江通志 - 第 473 页/共 787 页
  </h1>
  <div class="content">
   沈升【雨浙名贤録海宁人永乐初进士由庶吉士授刑部主事累迁至太仆寺少卿升立朝好奬拔善凡同年同官中有文武才能堪为时用者亟疏荐之后皆不负所举人多赏其鍳识】
　　严恭【两湖尘谈仁和人永乐辛卯进士授御史命巡按江西冇巨姧姻连藩府狱乆不决恭卒致大辟后王师征麓川恭徃司纪功凯旋众议当擢台省时王振怙势谓人曰严御史好官今有功当陞侍郎胡不见我所亲或以讽恭竟不徃止得贵州叅政以去】
　　邹榦【两浙名贤録字宗盛余杭人正统己未进士授兵部主事厯郎中己巳车驾北狩京师戒严择廷臣有才望者佐本兵佥举榦通敏练逹乃超拜本部右侍郎时寇骑压境城门画扄城外老幼数万余不得入望堞而号众议莫敢入榦曰设城本以卫民今弃民于敌可乎适军出就刍乃下令军从左出民从右入全活无算榦晓畅军机临事合变当守城时常不待奏报輙行事赖以济改礼部右侍郎河南鳯阳等处大水受命徃赈奏蠲税粮数万石寻转左成化丁亥特拜南京礼部尚书召还后加太子少保致仕归卒赠太子太保諡康靖】
　　夏时正【王鏊夏时正墓志字季爵世家慈谿至其父始迁仁和正统乙丑进士授刑部主事进郎中虑囚福建平反殊死狱六十余人时上杭民饥盗且起时正不及以闻亟发仓赈给厯陞南京大理寺卿成化七年被命巡视江西黜官属贪浊者二百余人放免无名税十余万増筑南昌濒江隄及丰城诸县陂岸复疏时弊二十事以闻当道有不悦者遂三上章乞归分省人物考归仁和僦居民舍布政使张瓒为西湖书院于孤山处之家食三十年卒年八十八】
　　江玭【万厯杭州府志字用良仁和人景泰辛未进士授礼科给事中尝以六事疏陈悉关君德民务已而谏罢僧牒滥行疏救按察使陈璇寃又劾奏石亨怙宠罔上直声赫然时南阳李贤方柄事众争趋其门独玭不可曰吾为諌臣可媚时宰以自托耶居谏垣十年出为山东叅议又九载始迁叅政未几乞休以子澜贵赠大中大夫】
　　何琮【献徴録字文璧仁和人景泰甲戍进士授礼科给事中正色敢言多所封驳成化中进左通政掌司事承规矩废弛之后涖之以严宿弊顿革陞兵部左侍郎】
　　沈鋭【分省人物考字文进仁和人成化己丑进士授刑部主事厯陞江西广东按察司佥事鋭方介寡合拙于进取为五品者二十四年乃稍迁副使进广东布政寻陟应天府尹正德初进南京刑部右侍郎值刘瑾用事鋭上疏极言时政不报遂乞归瑾钩擿徃事诬之矫防夺职嘉靖初论旧德复官】
　　吴雄【献徴録字文英仁和人成化戊戍进士授刑部主事陞湖广按察使郴州蛮侵掠居人有司搜捕穷诘其党欲尽致之死雄言于巡抚苐取首恶诛之余无所问拜应天府尹南畿旱总漕者亟征兑运米雄曰民困已甚不可重扰表止之又请两淮所贮纲米三十余万石以赈饥者全活甚众】
　　江澜【万厯杭州府志字文渊仁和人成化戊戍进士选庶吉士厯陞学士正德初陞詹事府少詹事晋吏部右侍郎守官勤慎严筦键不通尺书着铨曹日录以自检雅不善逆瑾改南京礼部尚书厯任三十余年不治产业曰吾不欲以是上负先德下累子孙也卒赠太子少保諡文昭】
　　李旻【嘉靖浙江通志字子阳钱塘人成化甲辰进士及第授翰林修撰厯两京国子祭酒明习典礼振举师模仕至南京吏部侍郎白钺李旻墓志旻贰南太常时值孝陵水灾遣朱辅代祭几紊仪等旻特疏于朝遂定两京遣祭之仪】
　　宋悳【分省人物考字懿卿仁和人成化丁未进士擢南湖广道御史时内竖蒋琮守备南京以威权排逐缙绅事多不法惪抗疏劾之权姧股栗治丙辰转湖广佥事值藩府二役并兴民不堪命即为檄请罢止卒于官】
　　俞琳【献徴録字德彰临安人成化丁未进士授监察御史按行畿辅发姧擿伏贪横敛迹正德戊辰陞礼部右侍郎改工部畿辅诸郡告饥盗且起上命兼右佥都御史徃赈饬武备广储积未旬月间诸郡安堵保定有张义官者潜结羣盗为姧琳捕杀之盗遂息召陞工部尚书加太子少保致仕】
　　陈珂【分省人物考字希白钱塘人治庚戍进士授刑部主事累官右副都御史巡抚河南适流贼余党孙郁等为民梗首命兵勦平之仍命有司收瘗余骸勒石表男女死节者又申寃狱知县袁镃等五十余员俱奏请得末减新野当荆襄之冲内官私置抽分厰渔猎民檄守巡官毁之正德十年入为大理寺卿致仕】
　　胡世宁【献徴録字永清号静庵仁和人治癸丑进士除德安府推官时岐王开国羣从怙势横甚世宁悉以法裁之王请民间开垦湖田充柴炭抚巡业予之世宁指画利害乃止陞主事厯员外郎中出知广西太平郡所隶悉土官世宁推心抚之夷獠帖然惟太平知州李□负固跳踉乃密檄龙英州赵元瑶扼而执之积祸顿息又建置壶关屹然为一方巨防母丧服阕补宝庆初朝岷王闻岷府受词絷人取财即谕里老奉有令防必并其人送府验实啓行伪者弗贷岷府人相戒敛手郡属粮则繁漫姧不可诘乃田均粮一色徴之民省岁供之半陞江西副使时羣盗肆抄掠为饶信患世宁设计擒之又城广昌南丰新城会宸濠有反状人莫敢言世宁独上疏曰江西之祸不止盗贼可虑者宁王臣请勅王自治其国勿挠有司以防未然当事下其章濠恚甚搆飞言诬为离间逮捕禁狱欲别附他罪给事御史交讼其寃得减死戍辽东宸濠反特起戍中为湖广按察使寻进右佥都御史巡抚四川嘉靖元年晋吏部右侍郎未任奔父丧时议大礼廷臣诤论多被扑除名世宁时家居疏言新进议礼一言适合未必事事皆是老成执礼一言过当未必事事皆非凡数千言上嘉纳之四年起兵部左侍郎进备边二十五事献三经讲义辞多中羣忌皆留中言者劾之改南吏部左侍郎徴为左都御史掌院事执政请禁私谒世宁言臣官以察为名人非接其貎听其言无以察其心之邪正才之短长若屏絶士夫徒按考语则毁誉失真而求激扬之当难矣上是其言改刑部尚书陈九畴者故以兵备甘肃两败土鲁番兵土鲁番纵反间倾九畴于是下九畴狱拟大辟世宁昌言于朝曰使世宁司刑而杀一忠臣宁先杀世宁执政持不可乃密疏为申理九畴得不死戍边转兵部尚书加太子太保引疾致仕卒赠少保諡端敏】
　　江晓【万厯杭州府志字景熙仁和人正德戊辰进士厯兵部郎中改吏部出为山东叅政议召商上纳随时给估除前揽纳侵耗之弊遂着为令陞山西右布政使条陈体国便民六事悉见施行擢应天府尹除姧厘弊节费劝农复条奏职掌十事入为工部右侍郎为胡守中诬奏勒归卒赠尚书】
　　钱宏【两浙名贤録字可容钱塘人正德戊辰进士授刑部主事转员外郎陟山东佥事转副使时武宗南狩供应靡纪当事檄宏取办随事经纬弗能屈章丘潦岁大侵宏赈恤有方全活几万巨珰镇守役民无常时宏裁之不少徇厯陞副都御史提督南贑军务南贑地属上游不可一日弛武备乃刻武艺图以训将士躬自临阅军声大振会疾作乞归】
　　陆溥【两浙名贤録字元博钱塘人正德戊辰进士授兵部主事时寘鐇谋不轨逆瑾内应齐鲁赵魏贼从中起溥相大司马运筹决策羣凶以次授首溥之力居多既而驾将南征溥与同省郎伏阙谏止廷杖几毙会丁内艰归服阕补武选司员外厯郎中出为江西叅议嘉靖初诏奬先朝诤臣改陜西叅政行至灵宝卒年仅四十有五与溥同杖者为仁和江翰林晖君子以为杭之二直】
　　许相卿【万厯杭州府志字台仲海宁人正德丁丑进士授兵科给事中属世宗新政乃抗疏论敢令不便者数事先是中人张鋭张忠恣横法曹议在死律内降欲当之赎金相卿力争之又李贤以中贵义子袭锦衣指挥林俊以正人被谮相卿皆力言其非是语剀切多人所不敢言由是直声振天下居一年抗疏致仕归林居三十年中外荐者十数以礼科召力辞竟不起】
　　江晖【两浙名贤録字景孚仁和人尚书澜子侍郎晓弟正徳丁丑进士选庶吉士与同馆舒芬等抗疏力谏武宗南巡受杖几毙谪广德知州下车即法其豪梗者以令于州省徭役减供应以身勤民民皆悦服二载以编修召寻进修撰属世宗简侍从使更民事擢晖河南佥事未行疾作许归卒列朝诗集传晖为文钩元猎秘杂以古文竒字聱牙诘曲与汴人曹嘉东楚王廷陈秦马汝骥齐名一时有曹王江马之称集名亶爰子】
　　邵经邦【汪琬邵经邦传字仲德仁和人正德庚辰进士授工部主事进员外郎嘉靖三年诏工部治泰和伯陈万言赐第费当白金六十万经邦力谏不宜宠外戚太过由是直声大起内艰服阕补刑部明伦大典告成之次年十月朔日食经邦抗疏言陛下已令大学士张璁致仕寻以议礼有功见留夫隂盛侵阳变无大于此者是以汉制策免三公而璁顾去而复留何也臣窃谓议礼与临政不同议礼贵当临政贵公陛下私议礼之臣过加非分使之履盈蹈满千犯天人之怒微独非国家福也亦岂璁辈利哉疏入帝怒立下诏狱会干宁宫西房灾乃命遣戍镇海卫于时学士丰熙先戍其地逾七年刑部尚书唐龙等乞放还熙经邦等不许又逾二十八年竟卒于戍所神宗即位复故官万厯中镇海卫人立祠祀经邦与学士丰熙主事陈九川为三贤二人亦以谪戍至镇海者也理学见闻録经邦戍镇海建宁杨偲庵曰昔期望秪是科目中人今却是圣贤地位因益研精覃思成三録易春秋直解学者称毅先生】
　　张瀚【汤斌张瀚传字子文仁和人嘉靖乙未进士授南京工部主事厯迁右副都御史巡抚陜西甫半载入为大理卿厯总督漕运隆庆元年改督两广军务万厯元年为吏部尚书加太子太保时廷推吏部尚书首左督御史葛守礼次工部尚书朱衡次瀚张居正恶守礼戅厌衡骄故特拔瀚比居正遭丧谋夺情中防令瀚谕留居正居正又自为牍风瀚属吏以覆防请瀚佯不喻谓政府奔丧宜予殊典礼部事也何关吏部居正复令客説之不为动乃传防责瀚乆不奉诏无人臣礼廷臣惴恐交章留居正瀚独不与抚膺太息曰三纲沦矣居正怒嗾给事中御史摭他事劾之勒致仕归年及八十卒赠太子少保諡恭懿】
　　傅佩【两浙名贤録字朝鸣仁和人嘉靖乙未进士授兴化知县擢兵科给事中世宗幸承天佩以才望扈从武定侯郭勋怙宠骄恣不法佩抗疏劾之忤防夺职郊庙礼成还章服穆宗改元起用先朝言事直臣佩膺首荐晋秩太常寺少卿致仕】
　　童汉臣【旧浙江通志字重良钱塘人嘉靖乙未进士为江西道御史时敌寇鴈门简按山西为设方略斩级夺还子女既而条陈边计归咎宰辅严嵩疏入嵩大啣之谪楚藩都事闻父讣奔归家居十年起广东都事累陞江西副使以母老乞归】
　　查秉彞【献徴録字性甫号近川海宁人嘉靖戊戍进士除黄州司理征拜礼科给事中属朝议庄敬太子冠礼时未知上意所指莫敢先发且惮繁节论如筑舍秉彝斟酌今古折繁简而衷之疏上报可转户科会大计羣吏条吏弊七事以上复与都给事厉汝进右给事徐养正合疏劾两淮副使张禄起解盐课令私亲至京广通关节太常少卿严世蕃凭藉父势有请托踪迹宜尽法穷治疏入杖阙下嵩以疏出秉彞手必欲置之死会上意解谪云南定逺典史嵩败起为建宁司理累迁至文选郎中时台省员缺秉彞议取五十三人皆极一时之选迁贰太常改大理寻长太仆平恕精敏所至底绩后尹顺天涖事五日卒赐祭葬】
　　髙仪【万厯杭州府志字子象钱塘人嘉靖辛丑进士选庶吉士授编修厯官礼部尚书文渊阁大学士卒赠太子太保諡文端仪初入史馆已卓荦为人所推时柄臣方以爵禄笼致天下士多方罗之仪独抗顔不下坐是乆不调及柄臣解政始得进用庄皇新御凡郊见上帝亲耕耤田临幸辟廱诸大仪节皆倚办于仪考据精核种种如礼孝烈后以保卫功祔世宗庙仪建议孝洁实元后二后不宜并祔乃迁孝烈于内殿朝廷合祀天地以日月从至嘉靖间改分祀中官李芳建议请合祀仪执不可人问其故仪曰即无论分合非是独奈何使中官得与朝议时论伟之先是宗藩郑王驸马邬景和皆以建言得罪众莫敢理之仪首倡议请复封爵上疏谏南苑游幸及选女采玊取光禄羡银等事皆人所不敢言正色立朝不与时俯仰难进易退天下称为正人卒之日无问识与不识莫不惜之】
　　方廉【两浙名贤録字防江新城人嘉靖辛丑进士授南康府推官徴为礼部主事厯陞右佥都御史巡抚江南抗疏直陈民间疾苦得减赋百余万寻罢归穆宗初起南京大理寺卿迁左副都御史总督漕运请留徐州商税以佐河工罢如臯屯兵以蠲坐食岁计减省逾万絜令为常转南京工部侍郎请老归】
　　董学【旧浙江通志字愚斋海宁人嘉靖丙辰进士除行人擢御史大珰强夺民居执法不为屈出按宣大律将之失机者虽津要弗顾饬武备兼葺边学以广圣化再按畿辅漳泌五河冲决疏请毁隄置闸以疏上流会通河成漕舰不入卫河奏罢艾家口六驿递费大名岁省钜万而卫源回隆诸隶河南者亦赖以苏息又请减征徭均里甲清驿传理狴犴皆务大体比没无以为殓世称廉御史】
　　孙枝【杭州府志字敬身钱塘人嘉靖己未进士授太常博士改户科给事中内艰起复取道江淮述耳目所睹闻奏救灾荒理河患二疏又奏内使扰害光禄积弊辞甚剀切穆宗立迁刑科左给事时沈链寃既白诏逮杨顺路楷抵辟而守巡二道王用中郭天俸相助为罗织者冀幸免请于枝枝断其罪曰顺楷为嵩父子効命此两人又効命于顺楷法分首从当诛朝野称快勅遣中使三人董营事枝以宦寺典兵将百出力数其不可帝不悦诘大学士徐阶对如枝言乃召三人还已复论大学士髙拱专擅状拱罢去进工科都给事外补山西叅政分守冀宁落职归】
　　许子良【旧浙江通志字直夫仁和人隆庆戊辰进士授闽县知县擢监察御史巡河东盐所综三省吏甚悉按河南岁祲以便宜发各仓赈济比命下而道馑已苏时政专尚鹰击而子良以寛大持之张居正密属子良纠巡抚子良不应移疾归居正卒以荐起入台寻擢贵州巡抚又改镇郧阳未赴卒】
　　沈楠【旧浙江通志字汝林仁和人隆庆戍辰进士授南昌府推官花园乡故称盗薮楠单骑诣贼皆面缚悔罪楠白于上官尽解纵之事闻赐金绮以卓异召为监察御史江陵当国楠疏劾其党殷正茂冒功不法又弹其持政操切非所以辅少主居正衔之出巡按陜西以疾卒】
　　金学曾【两浙名贤録字子鲁钱塘人隆庆戊辰进士授工部主事厯郎中改礼部出督楚学时张居正所饬学政首禁讲学学曾不以为然曰学不讲则所崇何业无何夺情事起学曽曰是可令楚士见乎为十揭以上语甚切至未几楚直指朱琏希居正意疏劾镌级归居正殁起佥事厯右佥都御史抚闽倭寇绎骚学曾策其出没多在彭湖乃建闸置戍以遏其冲倭至令急击不使得聚防蓄力乘风窥犯屡有松汀乌坵浯屿铜山彭湖南澳甘山之捷顾失直指意以滥饷劾事寻白连疏乞归】
　　许闻造【两浙名贤録字长孺海宁人黄门相卿仲子举万厯乡试选河间府推官有能名内艰服阕补东昌拜贵州道御史建议风发摘大司马石星忌讳不顾又条上兵饷七事出按甘肃闻矿使四出两疏极谏又疏劾张侍郎养防又言主事洪其道归名颂德依附吕坤之门墙不顾名义凡数千百言疏入忤防落职归】
　　陈禹谟【分省人物考字孟文号心抑仁和人万厯丁丑进士授中书擢监察御史巡盐两淮巡按江西所至以简肃称还京给事中孟养浩以争国本杖阙下禹谟疏力谏将幷杖阁臣具揭救得免请养里居十年起补巡漕陞太仆卿巡抚郧阳转刑部侍郎卒于官赠刑部尚书】
　　钟化民【两浙名贤録字维新仁和人万厯庚辰进士厯宰惠安举清廉第一移剧乐平治状视惠安以亷能卓异拜山西道御史为忌者所中改行人迁礼部主客司员外会三王并建之议起乃移书责政府寻露章劾之终寝其议改仪制郎中沈藩请封其庶子为王已许之化民持祖制不可帝谕曰苐与虚名令得借以婚娶化民奏曰惟名与器不可以假且陞下视沈藩与元子孰亲沈藩不即封虑妨防娶元子不即立不妨豫教乎帝始震怒后旋悟遂罢寻改光禄丞河南大饥廷推化民徃赈命兼河南道御史假便宜行事倍道入境昼夜筹画所全活不可数计乃仿郑侠流民图作救荒图説以报得防褒嘉转太常少卿以右佥都御史出抚河南时中使衔命开采为姧利化民上疏力争不报诸矿盗乘衅羣起宛洛间又河贼拥众阻险肆掠官兵弗能制化民亲督将吏设方畧擒斩乱首余皆解散境内以平疾作卒中州士民请祠特赐祠额忠惠赠右副都御史】
　　祝以豳【旧浙江通志字耳刘海宁人万厯丙戍进士知随州入为兵部员外时关白攻朝鲜大司马石星主招抚以豳曰日本勍贼朝鲜属国今以朝鲜急而遣招抚是弃朝鲜也东藩已折于日本势必及我朝议是之已佥宪粤东清刷韶厰商料储为军需税珰不敢挠其柄报最以终养居乡十六年起江西按察使请罢建武桥税商民永利寻擢应天府尹晋工部左侍郎致仕】
　　沈朝焕【献徴録字伯含楠之子万厯壬辰进士授工部主事时倭事孔亟上疏以相机逺袭对马近袭釡山为上策议和通市为下策而终之以练土著垦屯田重武科用反间疏入不报寻命关荆南苛细悉捐民困大苏转职方员外陞武选郎中谢絶权贵钳勒豪吏积弊肃清会有锦衣陈某以戚畹陈乞欲并军功槖黄金为寿朝焕挥去坚持不可忽传中防陈某准陞三级与世爵时夜半中官督促取覆朝焕具疏叅劾事遂寝诸不便之者中以考功法调外知靖州厯陞四川按察佥事福建布政司叅议致仕归】
　　杨廷筠【杭州府志字作坚仁和人万厯乙未进士授安福知县擢御史巡太仓会中防取太仓库金三十五万廷筠奏曰祖宗积贮至今尚存八百余万陛下御极以来支用七百余万今一旦又支若干脱冇急需何以应之时矿税之使四出廷筠数以疏谏尽发陈奉马堂陈増等姧状出按江西以三吴民重困税上减疏迁按察副使请告归以荐起河南副使迁顺天府丞会魏忠贤用事遂乞归】
　　沈光祚【旧浙江通志字延甫仁和人万厯乙未进士授开封府推官厯顺天府府尹尚书孙慎行以红丸事罪辅臣方从哲帝命诸臣集议光祚曰青宫之梃张差以风癫蔽罪红丸之药李可灼以赉予酬功辅臣即百喙何以自解人服其明确卒赠工部侍郎】
　　诸允修【抗州府志字安所由余姚徙仁和万厯辛丑进士授襄城知县入为工部主事督理通惠河会福王之国道潞河舟例用防缆民居妨挽道者议尽撤允修持不可具小舟两岸俾人夫夹挽之数万户安堵如故三迁云南左布政使寇迫郊外民拥门号哭求入议者不听允修曰此吾赤子奈何以饱贼刃乎乃由别门先出精兵数十里外设伏卫之亲坐城楼啓门令入所活数十万天启七年以南光禄寺卿致仕】
　　吴太冲【抗州府志字黙寘钱塘人崇祯辛未进士选庶吉士授检讨与娄东张溥无锡马世竒清江杨廷麟保德王邵会稽章正宸相善称词林六君子崇祯末年天下已岌岌震动天子方悬重赏厚禄以激厉臣下而下不应太冲以词臣侃侃直言如理财则清严加派弭盗则请重抚绥翦乱则请专勦灭而尤以正人心敦士行破门户全国体为急辛已枚卜阁臣召对平台五人为班以次奏上诸臣所奏皆随奏随书太冲独以国家力疲宜安插饥虚重选循卓为言帝置笔不动顾太冲且前太冲跽奏曰臣之所陈似迂然国家至今日如病羸瘵不特消伐元气迅利肝膈之剂不可用即骤服参苓效亦不可旦夕期也帝黙然量移南国子监司业寻转右春坊右中允以外艰归】
　　国朝
　　黄机【乡贤留祀册字次辰钱塘人顺治丁亥进士由庶吉士厯礼户吏三部尚书晋文华殿大学士端厚清谨公忠体国为户部稽核厘剔夙弊顿清两任吏部励廉节抑奔竞疏通壅滞会】
　　【谕大臣陈时务机以九门拿获窃盗给赏太过恐逻者以邀赏滋波累又审案诬扳良民仄覆妄供贻累者众当照初供定拟毋许任意更易姓名殃及无辜言皆剀切立朝四十余年廉洁自爱不名一钱】
　　【予告归卒赐祭葬諡文僖】
　　项景襄【旧浙江通志字去浮号眉山钱塘人顺治壬辰进士乙未廷对选庶吉士补检讨厯官兵部右侍郎仪观伟然凡国家冇大建置輙援据成例以进刑部疏请改五流之例应徙边者无论逺近戍乌喇景襄力争之卒从其议山东滨海民多捕鱼为业东抚以民蓬桅行舟者佥欲坐以通海景襄曰山东与江浙不同江浙海寛无礁易泊山东多礁难泊且业经奉】
　　【防奉天直隶山东沿海一带诈民捕捉船容二百石非蓬桅不可行今姧吏舞文以此罗织愚民仅博衣食而乃以重法陷之耶由是皆免且着定例卒赐祭葬】
　　杨雍建【公举事实字自西一字以斋海宁人顺治乙未进士知髙要县地当广右之冲制府驻节师行络绎供亿甚烦雍建力减浮费重恤夫役有百夫长将军符下县语不逊雍建坐而挞之帅以愬制府制府曰书生强项廉吏方刚是不可犯乃杖百夫长荐雍建于朝徴授兵科给事中厯刑科掌印因星变上言请清斋修省求直言询利病幷饬内外臣工涤虑洗心共修职业奉】
　　【防嘉之厯兵部督捕理事左右通政太仆卿以都察院左副都御史巡抚贵州时湖北川东甫定道次铜仁烽火迫城下官属请避去雍建曰铜仁黔境巡抚身任封疆去安之因命燔其后山开南门以待侦者贼疑有伏不敢前既至贵阳疏立营制禁侵掠捐贼税省力役安集客户俾有宁居师还有约束不明者輙上章劾奏军中号为杨一本始至贵阳斗米值五千钱教以耕防比及三年竟成乐土旋召入为兵部左侍郎以母老乞养归子中讷字耑木康熙辛未进士官中允提学江南】
　　徐旭龄【杭州府志字元文号敬庵钱塘人顺治乙未进士授刑部主事改吏部厯员外郎前后居铨部八年夙一清迁礼部郎中会应诏陈言极陈河工夫柳之弊及禁商害汰衙蠧等疏改云南道御史疏十数上视鹾两淮时黄淮并决流民载道旭龄区画赈防全活甚众厯迁大理少卿擢佥都御史巡抚山东下车劾墨吏数人严禁仓粮河夫之最病民者豪猾望风敛迹陞工部侍郎总督漕务至淮以筹三便厘三害等疏奏请悉见施行卒年五十八】
　　【赐祭葬谥清献两浙盐法志旭龄先世居玊山父一鸿徙家钱塘仍授徒故里顺治戊子山寇窃发一鸿过害辛卯旭龄徃求父尸走邑之四都长号于途夕暝遇樵人止宿因言曾识一鸿当求之西邨管平山中是夜梦父携示尸所且曰当问之毛廿八旭龄即戴星徃有一妪见之曰君非徐先生子耶先生被害于鲁家仓旭龄行至鲁家仓风雹大作恸哭絶壑间忽见童子跨牛背而歌旭龄叩之引入茅舍一父老出旭龄曰丈人非毛廿八乎父老惊骇告以故乃指空林间土微掩处恍如梦所见急齧指血沁之解所衣裹骨归乡人竒其事有绘徐子负骨图者】
　　严沆【旧浙江通志字子餐号颢亭钱塘人顺治乙未进士授庶吉士改给事中丁酉典试山东故事圣裔无举者四氏子不得独隽沆疏请得岁举二人着为令康熙初擢吏科掌印给事中请解有司被叅之任杜督抚委卸之端职官之选授不便在籍候凭悉见施行陞太仆少卿晋佥都御史擢副都御史逾年任总督仓户部右侍郎军兴孔棘沆通赢绌剔侵蟊进不轧众退不废公岁省金钱数万余乞养母归卒子曾榘字方贻康熙甲辰进士官至兵部右侍郎】
　　王益朋【乡贤留祀册仁和人顺治乙未进士选庶吉士改给事中首疏劾海上镇将交通贼党请按以军法后果事败疏凡数十上如清盐政以足军需酌漕运以裕国用外复所卫内复五府以保治安修举盛京以重根本发淮课以定岩疆纠贪吏以儆官邪皆直言无隠丁酉典试江西转太仆寺少卿卒于官】
　　徐潮【公举事实字青来一字浩轩钱塘人康熙癸丑进士选庶吉士授检讨迁春坊赞善甲子主江南乡试厯谕德庶子少詹事晋通政使陞副都御史寻转工部右侍郎督理钱局甲戍会试总裁丁母忧服阕即家起刑部右侍郎出为河南巡抚洁已奉公苞苴屏絶凡藩司加平粮道赠耗知府季规悉为削除各州县止许取耗一分着为令甲除南阳黒铅之累清卫辉办漕之开沟洫以资两河灌溉革省城上下供应杜发马派买暨土棍垄断市集之禁以安里递商民其于属员尤殷殷教诲俾争自濯磨咸奉法纪阅四载擢户部尚书充经筵讲官兼翰林掌院学士教习庶吉士】
　　【圣祖仁皇帝以髙宝居民常被水患皆由洪泽湖漫流宜于髙城三坝下筑隄束水以入湖又于下湖诸邑筑隄束水以达海事下九卿议及议上圣祖独与潮面论形势指授方畧遂】
　　【命徃董其事至则相地形程器用酌逺近料盈缩分职任役人争赴功仅百日而工竣圣祖亲临阅视指顾嘉悦四十七年擢吏部尚书仍兼掌院学士逾年以疾乞休诏以原官致仕五十二年朝京师恭祝】
　　【圣祖仁皇帝六十万寿叠防恩赉与现任一体准廕五十四年卒于家】
　　【赐祭葬如礼雍正十一年奉防建贤良祠于京师】
　　【特予入祠致祭复于本籍赐祭】
　　【御制祭文以示褒宠】
　　陈诜【公举事实字叔大号实斋海宁人康熙壬子举人由中书简吏科给事中厯刑科掌印擢大理少卿迁都察院左副都御史巡抚贵州地多山岨不事农桑诜召父老教之耕不二十年垦田数千顷又携善蚕者即署傍浴蚕治茧逺近效之始知织絍三江苗民弗靖出师讨之筹算兵食措置方畧随机应变不一月渠魁斯得调湖北涖任七日即劾藩司不职去之羣吏震肃时江浙米贵奉】
　　【防命诜与偏抚商酌遂大弛米禁一时商贾云集衔艘东下而省城米价腾涌立借藩库五万金贵籴贱卖轮番减值皆以家资垫补江浙米价顿落而楚省亦不受贩多米贵之累使请于白螺矶设关下其议诜条奏不可乃止荆襄水患岁役民不息诜亲厯河干两月工竣水不为灾晋工部尚书转礼部以老疾引退疏再上允归六十一年入觐来京卒于邸第】
　　【谕祭葬谥清恪】
　　沈近思【公举事实字位山号闇斋钱塘人康熙庚辰进士授临颍知县颍与许接壤许有孔家口水势冲突为颍患近思出夫十之七助许筑堤俄水发安堵无恙又捐建社仓积谷四千余石建紫阳书院课士复建防忠祠表葺杨统制墓以昭忠义陞南宁府同知南宁山险多盗近思力行保甲严督缉捕期年宁谧寻改清河本裕仓监督涖任一月纲纪利弊整厘悉当姧胥敛迹旗弁暴悍者痛惩之雍正元年陞文选司郎中厯晋吏部右侍郎转左卯出酉归庭无私谒当奏】
　　【御之日必越宿斋戒然后敢进惟以至诚笃敬尽职分所当为擢左都御史表率台端风清纪肃所进奏疏非发议准行之日人莫得而知也卒于官室无余资】
　　【赐帑金一千两诏赠礼部尚书太子】
　　【少傅諡端恪】
　　嘉兴府
　　唐
　　陆贽【唐书本传字敬与嘉兴人十八第进士以书判拔萃补渭南尉德宗立召为翰林学士从狩奉天机务填总逺近调发奏请报下书诏日数百贽初若不经思逮成皆周尽事情衍绎熟复人人可晓是时贼未平帝欲明年遂改元乃议更益大号贽曰今乗舆播越大憝未去陛下宜痛自贬励不宜益美名以累谦德帝从之始帝播迁府藏委弃至是天下贡奉稍至乃于行在夹庑署琼林大盈二库别藏贡物贽请悉出以赐有功令后纳贡必归之有司先给军赏帝悟即撤其署李怀光有异志李晟密言其变因请移屯帝遣贽见怀光议事贽还奏怀光必反宜有以制之因劝帝许晟移军以劳迁谏议大夫仍为学士还京为中书舎人俄以丧解官服除以权知兵部侍郎复召为学士天下属以为相而窦参素忌之罢学士以兵部侍郎知贡举明年参黜乃以中书侍郎同中书门下平章事旧制吏部选以岁集乾元后天下兵兴率三年一调吏员稽壅案牒丛淆伪冒防真吏縁以为姧至十年不被调缺员或累岁不补贽乃请以内外员三分之每岁计阙集人检柅吏姧天下便之又以西北边岁调河南江淮兵谓之防秋士不素练战数败将统制不一无以应敌乃上陈其帝爱重其言而不从也班宏判度支卒官贽荐李巽帝漫许之而自用裴延龄贽上书苦谏帝不怿竟以太子宾客罢延龄揣帝意薄谗短百绪帝遂发怒贬忠州别驾顺宗立召还诏未至卒赠兵部尚书谥曰宣始贽入翰林年尚少以材幸天子常以辈行呼而不名在奉天朝夕进见帝亲倚至解衣衣之虽外有宰相主大议而贽輙居中参裁可否时号内相尝为帝言今盗徧天下宜痛自咎悔以感人心故奉天所下制书虽武人悍卒无不感动流涕后李抱真入朝为帝言陛下在奉天山南时赦令至山东士卒闻者皆感泣思奋臣是时知贼不足平议者谓兴元戡难功虽爪牙宣力盖贽有助焉及辅政所言皆恳到深切或规其太过对曰吾上不负天子下不负所学遑他恤乎既放荒逺常阖户人不识其而又避谤不著书地苦瘴疠秪为今古集验方五十篇示乡人云】
　　宋
　　娄机【宋史本传字彦发嘉兴人乾道二年进士授盐官尉调含山主簿七摄邻邑率以治绩闻迁太常博士秘书郎时皇太子始就外傅以机兼资善堂小学教授机日陈正言正道又以累朝事亲修身治国爱民四事手书以献随事开明多所裨益擢监察御史韩侂胄议开边机极口沮之谓恢复之名非不美今士卒骄逸财力未裕万一兵连祸结乆而不解奈何侂胄不悦迁右正言进太常少卿兼权中书舍人诏遣宣谕荆襄机昌言曰使徃慰安人情则可必欲开边启衅有死而已不能从也泗州捷闻愈増忧危且曰若自此成功以摅列圣之宿愤老臣虽死亦幸但恐进鋭退速祸愈深耳遂以言去侂胄诛召为吏部侍郎兼太子左庶子还朝言权臣以私意横生败国殄民今当行以至公又言两淮招集敢勇若非绳以纪律课其勤惰必为后害迁礼部尚书擢同知枢密院事进叅知政事当干戈甫定信使徃来之始疮痍方深敝蠧纷然机弥缝裨赞甚多尤惜名器守法度进退人物直言可否不市私恩不避嫌怨数上章告老以资政殿学士提举洞霄宫卒赠金紫光禄大夫加赠特进】
　　卫泾【万厯嘉兴府志字清叔其先齐人唐末避乱居秀州孝宗亲擢进士第一厯起居舍人假工部尚书使金还除直焕章阁知庆元府开禧初召拜吏部尚书御史中丞请诛韩侂胄论罢右相陈自强拜叅知政事又患史弥逺欲去之弥逺乃讽御史劾罢泾知扬州除资政殿学士致仕卒赠太师追封秦国公諡文节初侂胄尝指朱熹伪学侂胄诛请召熹还朝已卒泾乃取诸经四书传注刋布之所着文章奏议五十卷曰后乐集】
　　常楙【宋史本传字长孺淳祐七年进士调常熟尉公廉自持不畏彊御部使者交荐之调婺州推官疏决滞讼以剸繁裁剧称拜监察御史知无不言寻为两浙转运使禁戢吏姧不以急符督常赋海盐岁为盐潮害稼楙请捐金发粟复辍已帑修筑新塘三千六百二十五丈名曰海晏塘邑人德之迁户部侍郎兼刑部匄祠不许以集英殿修撰知平江节浮费修府库既代有送还事例自给吏卒外余金万楮楙悉不受吏惊曰人言常侍郎不爱钱果然改浙东安抚使值水灾捐万楮以赈之复请籴于朝得米万石蠲新苖三万八千又以诸暨被水尤甚给二万楮付县折运民食不至乏絶寻以刑部侍郎召平反甚众兼给事中封还隆国夫人从子黄进观察使録黄贾似道以御书令委曲书行楙迄不奉命以宝章阁待制提举太平兴国宫德祐元年拜吏部尚书进叅知政事卒谨按至元嘉禾志楙先世本临卭人自其曽祖同徙居海盐遂为海盐人】
　　明
　　俞山【献征録字积之秀水人永乐癸卯举人选昆山训导正统间擢鸿胪寺丞陞少卿寻拜吏部左侍郎凡所荐擢不求人知有请谒者輙正色拒之景泰初议迎复之礼同列颇有难者山独奋曰銮舆复然后人心悦而天下安况天伦所系之至重耶极力赞之事乃克济寻以疾归】
　　吕原　吕防【汤斌吕原传字逄原秀水人正统七年进士授翰林院编修景泰初进侍讲天顺元年改通政司左叅议仍兼侍讲入内阁寻进翰林学士原性厚重仪状端伟石亨等用事贵倨顾独敬原原朝会衣青袍亨曰行为先生易绯原不答无何岳正与原列上曹石罪状疏留中曹石觉大恐先是承天门灾正草罪已诏至是摘其语谓谤讪正遂罢去原得留与李贤同直内阁贤通逹遇事立断原守正恪诚济以持重遭母丧归卒赠礼部左侍郎諡文懿子防字秉之以父廕补国子生迁中书舍人宪宗七年中顺天乡试试礼部不第仍为中书舍人累迁礼部主客司郎中典属国事谙习掌故琉球请岁一入贡意取贾市得便利防以非制格之回囬贡使乞道广束归国防曰西夷贡有常道更之起他衅遂寝其奏以荐进南京太仆寺少卿故事太仆马数禁人不得问卷簿多磨灭登耗无考防曰他官不与闻是也太仆职此而可贸贸耶议请马政卷簿太仆官三年一照着为令迁太常寺卿采集累朝祀典沿革为条例上本寺利便十二事俱见施行刘瑾用事再疏乞罢归】
　　项忠【吾学编字荩臣嘉兴人正统七年进士授兵部主事厯陞陜西按察使会陜饥不待奏报辄发仓赈给全活万人后为大理卿既行陜人诣阙乞留改右副都御史巡抚其地成化四年固原土番满四叛有众二万据石城逺近戒严诏忠总督军务同马文升刘玊进讨忠移兵据贼水草前后大小二百余战贼爱将杨虎貍被擒乞自效忠即遣去四竟为虎貍所诱擒因陈四事为经乆计召还会荆襄大旱流民入山倡为乱忠出总督军务遣人持榜入山谕降其负险不服者纵兵剿之凡遣还乡者四十万人编戍者万余人俘斩二千人上便宜十事寻进左都御史召为兵部尚书锦衣百户韦瑛挟汪直为诇察屡兴大狱中外重足莫敢言忠草疏发直瑛姧罪疏入罢厰瑛坐戍边未几直又得领厰遂首诬忠下廷讯落职乆之诸姧次第败复忠兵部尚书致仕卒赠太子太保諡襄毅】
　　张宁【名山藏字靖之海盐人景泰进士授礼科给事中宪宗元年太皇后生日帝为设醮礼部尚书姚夔敛会大臣烧香行礼宁疏言诸大臣但能和衷助德则自可上绥懿祉而夔等乃敛财办香约期赴坛无益事情徒伤国体乞勅礼部禁止帝善之南京给事中王徽等劾李贤获罪谪边宁合六科申救贤不悦出宁知汀州兴学崇贤痛裁顽梗治称神明逾年乞归父老遮留有泣下者列朝诗集传宁奉使朝鲜陪臣朴元亨为馆伴从游太平馆赋百韵诗朴和之殊不相下宁得溪流残白春前雪柳折新黄夜半风之句朴乃阁笔曰不能属和矣】
　　刘泰【治嘉兴府志字世亨海盐人由进士入翰林为庶吉士拜监察御史尝按辽东及南畿诸郡辨狱有声天顺初石亨专权用事人莫敢言泰与御史杨瑄弹劾之风节凛然】
　　马暶【嘉禾征献録字季明平湖人天顺甲申进士由行人擢御史疏请早建储谨灾异饬武备防水旱帝嘉纳之巡视京畿行部所至以清直闻】
　　潘蕃【檇李往哲初编字廷芳崇德人成化二年进士授刑部主事厯员外郎中沁源王与州官互讦持不解朝命下蕃涖事蕃亷知左右拨置王状因列其罪置之死云南镇守太监钱能攫金蛮部危动边鄙由指挥卢安辈酿衅蕃徃正卢安辈以法归请并治钱能士论壮之已而出守安庆改郧阳郧阳初创界接陜洛流民归者如市蕃因抚以土著遂称善郡厯晋右副都御史抚四川申饬军政幸功生事者悉治之常单车行视松茂夷人莫敢轻出陟右都御史总督两广节制特严一号令出即大将不敢喘息方面而下稍违约束必召军正治以法不少贷黎寇符南蛇等众号数万蕃亲统兵逆击大破之蛮氛以息思恩知府岑濬叛蕃筹其所居道里逺近分六哨以进濬遂伏诛丰湖十三村猺寇及惠州古三仔唐大鬓等阻兵肆乱蕃督率部兵掩击歼其渠魁余党灰灭在广五年屡大战伐前后斩贼无算正德改元召拜南刑部尚书时逆瑾稔横蕃坚求去命乘驿归年七十九卒嘉靖年赐祭葬】
　　屠勲【献征録字元勲平湖人成化己丑进士授工部主事改刑部厯员外郎中皆剧曹剖决无滞京城无籍子季胜诱其主之子福为私铸而隂令诇事者发其事福坐戍边众知其寃莫敢问勲曰此奴利主之产也为直其事以福罪罪胜而归其产进大理少卿擢右副都御史巡抚顺天宝坻产银鱼中使岁取供荐因之横索民不能堪麻峪山有银矿守臣以中防索之勲皆疏言其不可诏戒约中使而矿事卒不行迁刑部右侍郎寻进左会戚畹与河间民争田搆讼勲奉防覈勘上言食禄之家不言利况母后诞毓之乡而与小民争寸地臣以为不可孝宗嘉纳归其田于民正德丁卯拜尚书时逆瑾用事诸司讽先关白而后奏闻勲曰若是是无朝廷矣瑾衔之勲引疾求去以太子太保致仕卒谥康僖】
　　陆淞【罗钦顺陆淞墓碑字文东平湖人治庚戍进士授礼部仪制司主事时逆瑾用事常欲有所私淞执不可瑾怒遂中以事下之狱淞怡然不以为悔竟亦无他陞主客郎中日本使者宋素卿本华人贿瑾求数入贡以便其私淞立言非中国之利因请执素卿以正国法事遂寝陞南京鸿胪寺卿武宗亲征逆藩驻跸南都一切礼仪礼部皆与叅酌而行无弗允嘉靖改元淞陈言十事上嘉纳之陞南京光禄寺卿诸务多渉中官羣小凭之姧蠧百出淞悉惩以法劳费大省再疏乞休归卒赐祭葬】
　　陆杰【两浙名贤録字元望淞之子治进士授兵部主事转员外郎中出叅议湖广厯迁广东左布政五岭以南擅番舶之利杰惩犯禁者数十人民始敛辑安南贡使不至朝议以都御史毛伯温督师征讨杰预侦安南隠事为伯温言可不烦兵而服伯温以闻许便宜罢兵未几莫登庸果上表请罪补贡擢右副都御史巡抚湖广时大驾幸楚供亿浩繁杰处分若素定进工部右侍郎卒于官赠工部尚书杰负气刚直侃侃不阿自为郎时武宗南巡杰与黄巩陆震伏阙极谏廷杖四十几絶而苏由是直声震天下入仕四十年厯五省十三任皆积劳序迁所至有声】
　　曹琼【天启平湖县志字玉夫治癸丑进士授御史侃侃持风裁有戚畹投千金乞寘雠家于辟琼正色曰人命至重吾不受此辜金也为御史数年论列百许多中机宜刘大夏尝曰谏垣中如曹琼他日堪大用无何卒】
　　屠尧【万厯嘉兴府志字文治平湖人以进士授常州府推官决狱明敏擢御史武宗南巡上疏请回銮复疏止兴作重经筵崇圣学寛重罚皆国家大体巡广右时岁饥尧设法籴运且增价招商多所全活补山东副使致政归兄奎亦为御史巡视江石累疏宸濠不轨有直声官终叅议】
　　赵汉【两浙名贤録字鸿逹平湖人正德辛未进士授建昌府推官召拜给事中绳愆弼违有抗直不挠之节凡厯三科前后奏疏不一上武宗者三世宗者十有四责囬话者二奉诏逮狱受杖者一其间若论萧敬之怙终崔文之擅政谷大用之请乞凿凿中窽至论首辅张孚敬专职自恣尤人所难以是出为山西叅政不数月乞归】
　　包节【万厯嘉兴府志字元逹嘉兴人成进士筮仕东昌司理多所平反召拜御史按闽滇皆以直着继按湖广时巨珰廖斌以镇守威毒三楚节廉其不法事抗疏劾之忤防逮狱几毙杖下谪戍庄浪疾卒隆庆改元赠光禄少卿】
　　郑晓【海盐文献志字窒甫嘉靖癸未进士授职方主事日取故牍阅之由是尽知天下阨塞与其士马虚实强弱之数甲申以议大礼杖阙下许赞为太宰调晓考功转郎中夏言罢相有诏考察台谏严嵩意在去其异已者晓更斥其所厚者若干人嵩子世蕃以治中求为尚宝丞晓谓非故事不听嵩益怒密疏晓抗上市思贬和州判官晓至和日夜治民事访诸所欲恶次第罢行之迁南考功郎中厯刑部右侍郎改兵部兼佥都御史出抚鳯阳会倭入寇江南北运道为梗晓至镇励将士选民兵集盐场壮勇御之于通泰袭之于如臯击之于海门捣之于吕泗围之于狼山斩首九百余级贼遁去东南之赋归输京师无后期者又筑三里闸以通漕渠开湖柜以兴水利淮以南无水患迁吏部左侍郎寻迁右都御史协理戎政奏罢诸军之役于工作者众咸感奋改刑部尚书奏论锦衣所治狱多失实而五城御史受民词非旧制又谓王直于法必当诛留都乱卒渐不可长劾严嵩之张翀董传策吴时成不可罪谏立储之郭希贤不可杀咸与嵩议不合乃落职还病卒穆宗改元赠太子少保諡端简】
　　陆垹【万厯嘉兴府志字秀卿嘉善人嘉靖丙戍进士初任南刑曹严嵩屡谒之垹拒不见严托人私询其意垹曰此人虽赫赫有时名实姧雄也严衔之厯任兵部武库郎出知武昌徙岳州在任崇节俭寛逋赋省讼狱开荒田岁饥竭仓库设法赈贷活饥民数百万时严嵩柄政衔前事十年不调御史伊敏生巡厯至府垹供奉甚薄伊直入其衙惟老苍头二人敝筐无锁检之残书百帙布衣数事而已特疏荐陞京堂垹至都不谒严嵩嵩遣人讽谕之垹曰受职天朝拜恩私第贤者犹不为况未受官而先谒权贵乎卒不徃陞太仆少卿转南光禄寻以佥都御史巡抚河南乞归卒】
　　钱薇【海盐县图经字懋垣海盐人嘉靖壬辰进士授行人选礼科给事夏言以议郊祀与霍韬相讦奏薇疏论其伤国体手批嘉奬继乂论阁臣戚里内侍章十数上并剀直无讳避寻有勅清查仓储薇得楚及粤西虚心搜覈摘发干没万计归晋本科右是时夏言已入相严嵩为礼部尚书上斋宫祈年尊信方士陶仲文又翊国公郭勋恃宠侵朝柄至请复内臣镇守擅署宿卫官不关白本兵薇发愤一疏纠勋再疏纠言三疏乞罪方士语皆中帝所忌削职归卒隆庆改元赠太常少卿】
　　孙植【万厯嘉兴府志字斯立平湖人嘉靖乙未进士选南北部中官潘珍从子怙势为姧利植正其罪厯光禄少卿时严嵩柄政植守正不阿以故九年不调祠官祝厘取办光禄费多不经植为簿正岁省大官数十万巨珰耿清以铁人称之寻擢南掌院拜大司寇讯巨阉王采邢保张进朝狱尽法不少贷致仕归卒諡简肃】
　　陆光祖【献征録字与绳别号五台平湖人嘉靖丁未进士授濬县令大司马赵锦檄役三辅民为边夫筑垣墙光祖具言不便状已复言于直指谓必欲役内地民莫若令出钱与边民如雇役法直指上其议竟得请人心乃安内乡王夺民田封邱王遣苍头私贩盐暴横道路光祖一裁以法无少贷邑人卢柟尝忤邑令遂假事坐重辟厯数令不白光祖得其寃状言于当道释之自是平反之声闻于逺近凡四郡有疑狱必以属之无不得其平者徴补南礼部祠祭主事转仪制司佐大宗伯严讷正伊王典楧罪发太医院吏目何云龙等干没状痛革诸王府袭封请防诸滥费其他如方技并近幸贵戚非分陈乞并寝不行讷改太宰迁光祖为验封郎厯考功文选典选数月所注措皆翕然称当而御史孙丕扬以专擅论之竟削籍家居六年起南太仆少卿厯晋南大理卿时张居正秉政专恣台諌诸曹郎先后纠论相继削籍论遣不少贷光祖贻书规讽语甚切至居正故与光祖同籍又以其夙望欲引以相助而光祖每与语輙不合遂力求去居正殁起为南兵部侍郎迁工部尚书改南吏部内监张鲸招权恃宠光祖疏陈鲸姧恶状拟置重典又言建国本以安社稷疏皆留中不报遂以疾乞休不听未几召为刑部尚书改吏部在事杜餽遗禁私谒壬辰大计毕事简廉吏二十二人以风吏治抜幽振淹不遗余力阁臣申时行尝揭荐张位赵志臯自代光祖上疏谓非先朝旧规嗣今拟复廷推以重政本诏从之已而廷臣会推循例及光祖巨珰田义素憾光祖遂借此为蜚语交关上前光祖义不可留力请归卒赠太子太保諡庄简】
　　陆光祚【万厯嘉兴府志字与培平湖人嘉靖己未进士授兵部主事补礼部郎隆庆间三疏请皇太子出阁讲读虑宗禄不支疏请限服制开生业諡法防典过滥奏为条例肃怀王无后堂叔越序乞嗣固争不与出为湖广副使移提学陕西以疾卒官】
　　郑履淳【两浙名贤録字叔初海盐人嘉靖壬戍进士选比部郎改尚寳丞时穆宗初立履淳上书言当今所急莫如用贤愿早奋干刚勿以私昵间正人勿以细娱妨大计凡数千言上怒榜百系廷尉狱逾年得释为民神宗即位复起尚宝丞迁光禄寺少卿卒】
　　沈思孝【献徴録字纯父号继山嘉兴人隆庆戊辰进士令番禺以卓异授刑部主事疏江陵夺情事廷杖八十戍神电卫癸未赐环由京兆晋大理卿驳阉郝金狱事郝故司礼张诚嬖人思孝不为动陞右都御史兼兵部右侍郎协理戎政疏减羊绒及止盔甲之请省金钱无算又廷争日本封贡事与当事者左遂乞归】
　　陆万垓【嘉禾征献録字夭溥号仲鹤平湖人隆庆戊辰进士知福宁州厯刑部员外郎中出知梧州府开设东安西宁二县会滇缅大讧迁云南兵巡副使躬冒矢石下陇川擒岳罕反卒声振西南擢福建按察使进山西左布政调剂贡市得其平寻以佥都御史巡抚江西去烦苛革餽遗课农桑躬教化筑圩千顷积谷百万两赈大荒全活无算甆运岁输回青万垓请以土青代之会丁母忧归卒】
　　丁賔【嘉禾徴献録字礼原嘉善人隆庆辛未进士知句容县清赋额减杂徭建仓濬渠百废具举召拜江西道御史时张居正当国重宾才欲引以为党不应会巡按辽东御史刘台劾居正专擅威福谪戍复遣宾徃勘辽赃宾知其寃投劾归林居二十年起南大理寺丞厯进南工部尚书开宝源文思二局严私铸之律姧民无敢舞弊加太子少保致仕卒谥清惠】
　　朱廷益【冯梦祯朱廷益行略字汝虞嘉善人万厯丁丑进士为漳浦令岁比不登捐俸赈饥全活甚众补令嘉定时苦漕兑廷益请于大司农改折二十万石岁省民财以五万计奏最得南仪部迁考功郎丁亥大计秉鉴精覈公当擢佥事督江西学政屏絶干谒益王餽古琴受而檄诸学宫曰此琴贮文庙以彰贤王崇儒雅意翌日王以妃弟嘱廷益谢曰校阅时何由私识执法所以敬王也发卷置劣等擢南通政司叅议时矿税横行多所株逮上疏言姧党蛊惑未已重地骚动可虞不报】
　　陆长庚【献征録字元白平湖人万厯庚辰进士授广德知州多惠政进刑部员外郎值巨珰邢尚智之狱有隂为地者长庚论戍如律改南吏部郎中累迁湖南按察副使当事者议开矿长庚持不可事遂寝转广西桂平道叅政猺首韦扶中槃花婆作乱府江震惊屯土兵三万余饷徃徃不给长庚建议撤之督府有难色长庚曰贼据险百出虽兵百万无益奈何令缺饷坐哗乎愿勿中制猺易与耳督府委以便宜进勦于是留兵三千守荔浦余尽撤还密与总兵童元镇定谋袭擒之余党皆詟服听抚擢湖广按察使进江西布政宗禄不给出存积银十三万补之值大水请弛长河渔禁赈防饥民擢应天府尹进南通政时留都多私铸官币废格长庚抗疏上闻奸党挠之疏乆不下遂以疾求去得防慰留寻进兵部右侍郎致仕】
  </div>
  <div class="pagination">
   <a href="浙江通志_page472.html">
    上一页
   </a>
   <span>
    ...
   </span>
   <a href="浙江通志_page468.html">
    468
   </a>
   <a href="浙江通志_page469.html">
    469
   </a>
   <a href="浙江通志_page470.html">
    470
   </a>
   <a href="浙江通志_page471.html">
    471
   </a>
   <a href="浙江通志_page472.html">
    472
   </a>
   <span class="current-page">
    473
   </span>
   <a href="浙江通志_page474.html">
    474
   </a>
   <a href="浙江通志_page475.html">
    475
   </a>
   <a href="浙江通志_page476.html">
    476
   </a>
   <a href="浙江通志_page477.html">
    477
   </a>
   <a href="浙江通志_page478.html">
    478
   </a>
   <span>
    ...
   </span>
   <a href="浙江通志_page474.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
