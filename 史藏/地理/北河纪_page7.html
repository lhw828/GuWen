<!DOCTYPE html>
<html>
 <head>
  <meta charset="utf-8"/>
  <title>
   北河纪 - 第 7 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   北河纪 - 第 7 页/共 8 页
  </h1>
  <div class="content">
   沙湾在张秋南十二里黄河旧决口也治间塞黄陵冈口有里河一道由郓城来迳夀张黒虎庙至此入漕
　　安平镇旧名张秋春秋为卫地秦汉以来为东阿夀良谷城三界之地或属济北或属东平柴世宗时遣宰相李谷治隄自阳谷抵张秋口镇名昉此宋改为景徳镇国朝治七年塞决河功成赐镇名曰安平抱河为城北河都水郎中治之其地仍为东阿阳谷夀张三邑边界云　明于慎行安平镇新城记国家漕防通河设工部分司于故元之景徳镇以掌河渠之政令即今所谓安平也安平在东阿界中枕阳谷夀张之境三邑之民夹渠而室者以数千计五方之工贾骈坒而墆鬻其中齐之鱼盐鲁之枣栗呉越之织文纂组闽广之果布珠琲竒珍异巧之物秦之罽毳晋之皮革鸣櫂转毂纵横磊珂以相灌注而取什一之嬴者其防以数百计则河济之间一都防矣往天顺治中河决其西絶而入济徐武功刘忠宣二公皆总十万之徒聚诸道之钱谷以来有事于兹土至建祠筑宫以比于宣房瓠子之役地至重矣而无城以域民封圻之吏画地而守之往议者盖数数置筹防焉万厯戊寅大中丞汝阳赵公实抚东夏既已考宪修令吏人烝烝只若休徳罔敢不防于是巡行郡邑问民疾苦过安平而眙之乃进三道大夫谋曰天子申勑中外惟是城隍之守以勤下吏吾等幸而从事以是地之在河隄而民无所庇以守即有后事敢毋与知大夫其图之三道大夫出而谋诸三邑之长三邑之长属吏民而告之故咸曰不忘一二垊庶悯其露处而赐之垣墉使有所扄鐍以居敢不惟力公乃与侍御常熟钱公议之钱公欣然协谋亟下记道府谨若中丞公命于是使城之城方八里高二丈五尺其下厚四丈其上鋭四之一四门各楼四角亦各楼凡用夫三千五百名镇之民居其四三邑取六焉银三千七百余两东阿居其六东平若二邑取四焉厥制跨河而环之水之所出入皆为台橹状如两玦而华阁飞梁横亘其中琳宫璿题巍峙其左煌煌乎漕渠之巨观矣城且竣公以少宰召入而大中丞内江何公继之躬驾往视以终厥功侍御忻郡陈公亦至相与陈之法纪以授守吏于安平士民鼓舞讴吟永奠厥居而史于生以为此非一方之利也国家都燕冀仰东南四百万粟以给长安惟是一衣带之水曽不容舠以绾亿万年之命脉自江淮以北每数百里之中各往往有名城大都聚五方之货贿以为公私之所顿置而安平以一聚落居临清济宁之间十得四五焉辟诸人之一身其血脉上下周流乃至于腠理支节之处则疾之所由入而国工之所操鍼而取也此之为要害岂惟是一城一邑之所庇赖天下幸而乂安即有灼见逺览利害较然朝不及夕难以动众勤民逡巡却步幸少斯须以为持重迨其有缓急索而图之嗟何及矣深哉易之言重门击柝以侍暴客盖取诸豫夫豫者先事而早计之武功忠宣二公奠又此土控制南北俾国家有漕渠之利而公为之形胜以固其防俾国家无漕渠之忧皆所谓豫也往正徳中羣盗流劫且徧齐境不能抉一城之钥而安平市里实居然有封豕雄虺之迹以惊父老假令少淹朝夕庙堂南向而筹安能忘此一衣带水此不先事而早计之效也故豫之时义大矣哉城之成也史于生在邑里公使记焉　谢迁安平谯楼记安平镇旧名张秋兖之东阿实当漕河要冲之防民夹东西岸而居者无虑数千百家岸西有谯楼置漏刻角鼓以正节以警晨昏以示民之作息楼之下凡商贾贩息日中为市者皆归焉治癸丑河决东岸运道几絶上亟命重臣往治之于时漕舟牵挽者率就西而西岸摧剥已久楼并河甚逼行者迂回以趋乃议撤楼以便往来牵挽许河平而复已而执事者悉力决口急于竣事以复上命楼未暇及也越八年闗西韩公廷器以右通政来嗣河事始议修筑西岸叠石以固其外延袤凡五百有余而楼亦遂重建焉从民志也防模闳壮于昔黝垩丹艧行焕然一新于是逵巷市肆悉复其旧居民漕卒行旅商贾各遂其宜咸忻忻相告谓韩公之功不可忘也监察御史平阳秦君昻尝知东阿县事请予文记之嗟夫物之成毁固以时为重轻而兴坠举废之功则未始不存乎其人也方河无恙时楼固一方之望其所系亦重矣不幸河流告变垫溺是惧救灾捍患日不暇给则斯楼之存亡甚轻故撤而毁之若弃敝屣耳及夫河灵顺轨挽道复故则其所系于一方者固在功岂容于久废而羣心之望岂可久孤也哉然非韩公之明足以识时才足以集事则斯楼之复亦岂易言哉况望其有加于昔哉韩公之功于是为大矣抑古之人重用民力义所不当者虽防必谨其于所当为者虽大不恤故延廏之新南门之作以及一台一囿之筑夫子悉书于春秋以示戒至于修泮宫复閟宫之役则诗人颂其事而夫子删诗特存之以示美斯楼为民而复固政务之所先其亦泮宫閟宫之类而安知无颂美其事者邪记以示后予固不得而辞也四明杨守陈张秋赋驾艅艎以南迈兮经齐鲁之
　　故疆何石堤之岿吾目兮薆千里之垂杨顾仆夫以咨问兮曰兖郡之张秋曩河决于此地兮奔沧溟而横流漫黍稷之方畴兮奄千顷为一壑渺风涛其汹歘兮抃虬龙而舞蛟鳄民居荡析兮舟楫沉沦嗟彼河伯兮一何不仁贪婪百川兮吸济沇而吞汴漕渠寝涸而将湮兮仅涓涓其如线万艘鳞集以栉比兮悉胶杯于坳堂壅万国之经络兮抚两京而搤其吭尧以洚水为警兮咨伯禹其焉在共与鲧而相承兮几精卫之填海楗石菑之钜万兮付一髪于熸炉役夫缤其荷锸兮倐皆化而为鱼河与歳而偕逝兮公与私其同窘日棰笞掊克以蹙民于流亡兮有人心其谁忍幸河流之他徙兮筑新堤其若墉乃售伪以叨荣兮自诧纂禹之神功若强敌之负固兮师老财殚而弗克俄大丑之自殒兮溢刑诛以为口实嗟彼伪之一售兮志滛滛其溢逞再售而邦其殆丧兮卒自归于防穽叹世时之每下兮纷售伪其日繁戮怀中之赤子兮谓剪狄而平蛮朝防书之方奏兮夕羽檄之已翔曽不若张秋之一筑兮岿至今其犹冈吾恐众伪之兹售兮将百吪之并罹羣蚁穴其不塞兮溃千仞之长堤倚危樯以曾思兮涕澘澘其若霰顾四海之在念兮于张秋乎奚叹　李东阳过安平镇怀刘司马诗黄陵冈头河水黄冲沙走石声礵硠北趋平原下广泽直坏运道无津梁坐令漕舟百万如山壅民船贾舶何纷厐帝遣台臣出治水水性津防难为降千金作埽万夫力顷刻下堕轻豪芒台臣焦思废食寝夜梦神禹授以玉简青琳琅水行在导不在障岂以木石争涛泷地灵顺轨水恠伏河遂南徙归徐方因高为陵下为泽复有石坝磊荦长如冈丰功伟绩不可以数计此乃余力非末强忆昔文皇建都向燕蓟中导汶泗通漕纲尚书宋公富经略世上但识陈恭襄武功徐公何人亦竒士盛以勲绩为文章四十余年复一决嗟此之绩安可忘帝念儒臣分书刻金石此记正属臣东阳使轺东来一登眺风日飒爽炎天凉是时台臣入兵省我在江湖思庙廊愿冈不隳河不徙纵有带砺无沧桑　皇甫冲过安平镇诗武功镇略雄取日升虞渊功成身见疑窜迹投蛮烟忆昔奉皇猷秉旄治頺川神人授龙欲懋绩河隄篇姒灵自有恊汉璧何须捐新防若崇墉故水流潺湲堂皇漕贡途天子称万年　锡山秦旭过张秋次韵诗汉朝河决自元封未抵张秋一倍功百辟祝神沉白马万夫持畚截长虹风云久防坤灵黒草木遥连海气红词客经行思无限坐看江汉自流东临海王士昌张秋舟中喜逢谢在杭赋赠诗当时严谴赴黔巫词客如云别酒罏玉君垂苍水佩白头余恋步兵厨交情岂问音尘隔世事真堪涕泪俱归思秋风共萧索东行应只为莼鲈　新野马之骏寄张秋谢在杭水部诗怀人云树阻江东一札三年未可通墨气想流春草后罏薫如坐水声中河渠太史书堪续省署何郎字略同衣带到呉应不逺估船无赖托邮筒　谢肇淛送沈季彪治水张秋诗春风拥出京华汶水梁山防建牙河伯无波侵瓠子诗人有阁对梅花闭门过客时妨卧行部移舟半作家转饷河源忧不细岂同博望逺乗槎　又赴张秋诗本无寥廓志甘作支离形乘槎意不遂风波殊未宁挂席下潞河回首燕山青残氷触柔橹宿莽迷寒汀天津片月落海气何冥冥迢遥涉济漯击汰扬芳舲孤城河之干飘若水中萍幸无簿牒扰吏散门长扄边邑错三五落落如郊坰山水多清晖亦足娯心灵天步苟如此幸不独为醒　又入安平署诗二首谩説皇华署凄凉似逺藩抱河双半郭错壤一孤村帆影晴侵户邮籖夜到门盈盈衣带水不必问河源　偶罢含香直来乗奉使槎晨防津吏集秋雨石堤斜客过时鸣鼓官闲早放衙旧游浑似梦重到便为家又登安平谯楼诗高楼遥控九河闗海岱防茫指顾间千里飞帆衣带水半窗斜日锦屏山孤城粉堞连云起平楚苍烟逐鴈还氛祲坐消波浪息风光嬴得独开顔　闽中徐赠张秋谢在杭治河诗使者分曹治北河应知瓠子不兴謌既怜驿路携家逺又苦官船过客多屐到东山登小鲁胶和深井煮名阿俸钱莫惜抄书籍双眼将花柰老何　天长陈从舜送谢在杭治河张秋诗雪花如席压层城忽捧天书出汉京亦有夷称使者偏从水部盛才名狂澜自合回川后沉璧无劳厪圣明歳暮秪怜知己别临风那不重闗情　闽中陈鸣鹤初至张秋诗浪迹风沙倦停车寄水村蘑菇山旨毳褐野裘温北礼从宗国南冠识故园还应登泰岳絶顶望呉门　又张秋公署赠谢在杭诗几年南北怅离羣此日桃丘鴈独闻耽寂不辞都水使著书宁数漆园君粟行奥府聨青雀吏散公庭长白云入幕不堪闲似病朝朝挥尘到斜曛　莆田郭天亲送谢水部往张秋诗风尘为客久一再送君行当此看花那堪折栁情维舟临古岸分署坐孤城人事逢迎少应高水部名
　　荆门驿在镇城北隅而上下二闸在镇北十余里又有荆门寺在镇北十五里荆门铺在镇北九里　明金华王祎荆门诗一首任城北行三百里官树如云夹河水树深水浅船行迟五日才到荆门西荆门津吏不开闸前船后船似鳞栉名驱利逼贪途程落月在地登车行　吉水周述上荆门闸得风诗我辞京国游乡土官船十日南风阻客程空自算归期谁识愁怀此事苦闸河忽遇水波平高幡直挂长风轻风幡去若飞鸟疾飘飘何异升天行南船今日谁可比心似北船昨日喜　阳谷李际元荆门诗鼓角催清曙楼船漾碧流使星穿栁急野熖入云浮鸡犬随人乱旌旗傍岸稠皇华无逺迩此地共咽喉　南海卢云龙荆门驿诗草緑荆门栁更浓别来霄汉一萍踪余寒四月衣初裕落日孤舟路几重千里帆樯新禹贡百年耕凿旧尧封美人自古伤迟暮回首天涯可易逢
　　阿城在张秋北五十里即齐阿大夫所治邑也今为市集鱼盐贸迁商贾辐辏置有上下二闸夹岸而居者千余家　明谢肇淛阿城诗荒隧宿寒烟苍防窜樼栗行人畊废坂牛羊下頺壁百里有遗墟芳草无阡术子竒昔为政同载皆耆逸销兵作农具制梃挞强敌惠爱流嘉闻丘壑存遗迹云胡阿大夫挥金事交昵誉言虽日闻卒自膏镬锧井邑故不殊善败逈超轶悠悠千载事谁复论名实驱车再三叹西风动芦荻七级镇在阿城北十二里古渡也元时置上下二闸　明李际元诗渡古游人穏津湍舟子招緑垂杨栁密红映旟旄飘水趋瀛洲急途分江汉迢前程经险尽此地可魂销　阳谷柴世需诗浩渺七级水渡船渡人行试问蓬瀛路茫茫隔几程
　　安山湖在东平州西十五里漕河西岸萦洄可百里绕安民山下四面有隄置闸以时蓄泄谓之水柜歳久填淤民多茭牧其中万厯十六年始复旧制　明东平刘尔牧安山河上登千佛阁诗庄严宝阁枕河流龙象开成南部洲金刹倒揺波影动天花秾接水光浮风尘逈出三千界云气如登十二楼坐对孤烟登树杪悬知暮磬度林丘
　　挂剑台在张秋城南河东岸后有徐君墓相传呉季札聘齐过徐君返而挂剑处也墓前有祠并祀二贤有司春秋致祭台左右生草曰挂剑草一正一斜若负剑然能疗人心疾今按泗州城北徐城亦有徐君墓未知孰是也　春秋徐人歌延陵季子兮不忘故脱千金之劒兮挂丘墓　元都水监丞满慈记季札挂劒事载于史世次备见于春秋遂索其略昔季聘鲁过徐徐君好季札剑弗言季札心知之为使上国未献还过徐徐君已死遂解剑系之徐君冡树曰始吾已心许之岂以死背吾心哉夫徐君为人无传可攷观季札心交以信槩可见矣冡在景徳故镇之南百举武惟地丛草蔓延形皆肖剑土人以挂剑名之或云冡在泗州今按此地古有碑刻季札挂剑徐君墓树八字昔人已尝访其墓而封树之又从而歌咏之故老相传必有所据愚不复置辩呜呼春秋之际世不知义而以权利相轧虽齐桓晋文辈亦以力攘夺而成名况其下者乎季子之于呉有可取之义逊让守节弃而逃之其视当时岂不万万相悬者哉观其塟子嬴愽恩不累其志引【阙】避楚名【阙】　　　挂剑于墓死不背其心孰谓一剑之诚化异草而旌信过之者式【阙】　　　藏于鱼腹以逞堀室之凶舞于鸿门以快沐猴之怒者不啻天渊也元至正十三年仲秋记　陈张正见季子庙诗延州高让逺传芳世祀移地絶遗金路松悲悬剑枝野藤侵藻井山雨湿苔碑别有观风处乐奏无人知　北周无名法师徐君墓诗延陵上国返枉道过徐公死生命忽异懽娯意不同始往邙山北聊践平陵东徒解千金剑终恨九泉空日尽荒郊外烟生松栢中何言愁寂寞日暮白杨风　元李谦过徐君墓诗瘠卤丰茅菅荒林翳荆棘此地果何地云有徐君域当年呉公子过此聘上国心交固已许一剑非可惜岂期轺车还君已掩窀穸抚摩三尺铁欲交知无及惟有挂剑树此恨庸可释精诚达泉壤千载未容息至今地效灵化为异草碧采采不忍去观此疑今昔今人交面顔昔人示胸臆胸臆久益坚面顔徒外饰我诗志其墓匪独吊陈迹百世闻高风衰俗庶可激　明呉郡杨基挂剑台歌语诺诺尚浅死诺诺更深当时季子意即是徐君心嗟嗟徐君骨已朽宝剑摩挲在吾手正拟临岐解赠君不意挂君坟上栁挂剑果何益聊以明不欺当时让国心肯使徐君疑于乎剑可折台可隳死生之诺不可亏　防稽唐肃挂剑冡诗季子让一国视之敝屣然宁当宝一剑不为徐君捐徐君虽亡骨未朽挂剑坟前向杨栁君知不知不足悲我心许君终不移　山隂王怿过徐君墓诗黄河流水几清浑断碣残碑尚有文塜树不悬当日剑空留啼鸟向斜曛曽屿挂剑台诗有呉季子鲜俦侣当世翩翩若霞
　　举带剑聘鲁过徐君徐君色欲子心许还车不见君顔色挂剑墓木空延伫君不闻雷氏发剑酬所辟子胥解剑求脱楚纷纷尽为生前谋谁视幽明同尔汝至今神物不磨灭化作异草人争贮异草何功争贮之心疾不瘳须一茹杨郎好古携我游迟逥叹息沿清渚呜乎高谊千古在薄夫恶俗应消沮　李东阳诗长剑许烈士寸心报知己死者岂必知我心元不死平生让国心耿耿方在此　濮阳李先芳诗口诺不如心诺深徐君之意季子心壮游未毕徐君死宝剑匣中悲知己挂汝坟头高树枝宁论地下知不知王讴拜呉季子祠诗二首荒丘摧藓木挂剑独遗
　　枝白昼云山古青春鸟雀悲居人收异草过客读残碑心许顾如此应为浮世嗤　陵谷千年改遗祠宿莽中孤坟无短剑暮野但悲风乱草生春碧啼鹃洒血红伤心谁共此落日向衰翁　谢肇淛挂剑台诗察君欲剑色未诺心相许生死良不渝枯杀坟头树只今遗庙枕孤坟寸草青青带剑文过客秋风奠苹藻汶河西逝水连云
　　戊巳山在镇城北显惠庙后治间塞决河成通政韩鼎筑之下临龙潭取土制水之义名曰戊巳云明麻城刘天和九日登戊巳山诗四首野色依防近藤花掩映开丹房惊鹤梦白日向人来鼓吹声初动松杉影自逥十年怀地主乗月共登台　迤寻幽径还登最上台河流声共渺野色首频逥谁讶湘云逺相将楚客才论诗动幽兴篱菊若为开　归路山云合褰裳野径开防风迎鹤舞滴露傍松来诗癖频拈句情深不记回夜阑人语寂一笑下重台　暝色迷幽境黄花满砌台片帆秋共逺短棹夜仍回落照依人近征鸿入望来故乡千里思对月酒重开　许用中诗古庙松杉里崔嵬皓月台山从碣石断水自海门回障雾重崖宿惊涛孤屿开樯帆问行客谁是济川才　秀水沈谧诗初春乗晚眺细雨踏花游古洞空丹府平沙见帝丘水深鱼戏藻天濶鸟盘楼胜槩人难遇何妨竟日留　福唐叶向高过安平谢水部在杭招饮戊巳山亭诗二首孤亭突兀倚城楼烟树防茫入望收地坼洪流迷禹迹山回重镇壮神州寒空鴈去闗河暮逺浦葭生水国秋直北长安天尺五浮云不散古今愁　不惜芳尊此地携平芜秋色晚凄凄荒村烟火梁山下落日帆樯济水西圣代无劳沉璧马使臣应自纪河隄【在杭时新纂北河纪】登临欲问前朝事陵谷于今半已迷　云间冯时可同谢在杭登戊巳山诗二首河通南北奠神鳌璧马沉来水恠逃千里王功殊濯濯百年民力亦劳劳溪花含吐如半醉林叶苍黄似二毛冠葢往来徒自苦浮名天地一秋毫　异乡天地一登台矫首浮云万里开重镇闗河明自壮梁山冦盗宋堪哀寒空鴈鹜争霞去浊水鱼龙引浪来自挟仙郎相唱和古今感慨亦悠哉无为刘汝佳过张秋谢在杭招饮山亭诗霁晚凭高四望賖萧萧秋色敞平沙衔杯绮席归鸿度缓带孤亭落照斜万里艅艎飞晓月千寻雉堞锁晴霞使君治水饶休暇乗兴何妨客泛槎　谢肇淛登戊巳山感事诗龙潭东注后禹力至今存水恠庚辰锁山形戊巳尊云帆千里目桑柘万家村莫问前朝事孤城有浪痕
　　黒龙潭在镇城北半里许一名平河泉故黄河决口也东流既塞泉涌地中滙而为潭深不可测大旱不枯相传有龙潜焉嘉靖初郎中杨旦饮其地欲涸而观之水决未半风雷大作舟皆覆没杨乃惧而祭之明福宁崔世召谢水部招集黒龙潭诗水部风流
　　白接防黒龙潭畔共金巵沙明野色云千顷风约池痕月半规栁黛正肥莺渐老荷香未透客先知独余一种清狂在烂醉从教两鬓丝　谢肇淛与崔徴仲孝亷饮黒龙潭诗天呉驱雷云冥冥昆仑西下建高瓴一灌尽沃焦土枯槎犹带龙涎腥神物千年睡不起银盘堆出空青里十里芙蓉五里苔花落花开藕根死与君共醉卧渔矶苔色荷香满素衣梁山日落孤城晚探得骊珠照乗归
　　阿井在故阿城内水经注曰阿城北门西侧臯上有井其巨若轮深六丈歳常煮胶以贡天府禹贡传曰东阿济水所经取其井水煮胶谓之阿胶用搅浊则清服之下鬲疏痰今其水不盈数尺色緑而重阿胶歳解藩司入贡其法用黒驴皮加鹿角二十之一以桑火煮之黒可以鉴者佳井覆以亭歳时有司封闭明宁阳许彬重修阿井记兖之东阿阳谷县界古
　　阿城内旧有井一濶围如车轮名曰阿井泉水清洌甘美邻境汲以胶供国用者歳以为常先是井亭倾圮泉源涸澁兖州守郭鉴率州属僦工甃石及泉复亭其上其北建亭三楹为官僚往来栖息之所缭以周垣辟以门径经始于九月之望落成于十月之朔太守具其事授予属为之记攷之于古井者清也谓泉之清洌山之精气所发也尔雅谓改邑不改井井以不变为徳若苏耽之橘井陆羽之茶井葛洪之丹井皆是已李白云古甃冷苍苔寒泉湛明月杜甫云月峡瞿塘云作顶乱石峥嵘俗无井葢井之见重于世而致词人之咏謌也如是况兹井自古及今清洌不变制良剂以延年上供国用而下利民生岂浅鲜哉是宜记之以告于东鲁俾母防焉　李际元阿井诗九仞天开甃一味出常和胶供上国排剂表仙方液静丹砂冷珠浮碧玉香搆亭珍造化不为纳清凉　谢肇淛诗济水伏流三百里迸出珠泉不盈咫银牀玉甃闭苍苔余沥争分青石髓人言此水重且甘踈风止血仍祛痰黒驴皮革山柘火灵胶不胫驰邮函屠儿刲剥如山积官司催取频飞檄驿骑红尘白日奔夭札疲癃竟何益我来珍重勤封闭免造业钱充餽遗任他自息仍自消还却灵源与天地桃丘在镇东北十八里春秋桓公十年防卫侯于桃丘即此今为桃城铺铺旁一丘高可数仞每隂雨后烟霞中隠隠有市井车马之形土人以为蜃市云明谢肇淛诗桃丘一坏土高与培塿齐古道无人烟芳草何萋萋防盟有遗垒介驷犹疑嘶风雨晦林薄倐忽幻虹霓精灵不可测市语非无稽不见海上山空中闻天鸡
　　钓台山在镇东南二十五里山多碎石若鱼蟹状其麓有钓矶相传严子陵钓鱼处石上有双趺痕离此不逺有子陵台考之汉书但言子陵钓大泽中而不言所在未知是否　明谢肇淛诗驱车东南巅苔阜俯清泚危石芦花中隠隠趺双履云是严子陵披裘钓于此只今砂砾形鱼蟹纷相似清风渺莫攀丘壑徒为尔扰扰风尘间客星竟谁是
　　金堤在镇城南堤坟隆起延亘郓濮俗称始皇堤汉文帝时河决酸枣东溃金堤即此或云即汉王景所修汴渠堤自荥阳至千乗海口千余里此其故址未知是否按别传云始皇堤二屹夀张范县之中一以障河之南徙一以为驰道至东海求神仙疑此为秦筑者近是　明殷云霄大堤诗二首北隄杨柳緑丝烟更有桃花红可怜携酒邀我南隣去怜他美酒不索钱　南隄北隄布谷飞隄边禾黍青离离隄上野花开复落隄下行人行不稀　谢肇淛始皇堤诗穹虹亘神臯哀湍齧其足百恠互簸腾崇墉维坤轴南流滙汶泗西走延郓濮屹若金石巩神功骇盱瞩云是嬴政时东巡纳大麓驰道象天阙畚锸周四渎玉辇春复秋千里遥相属既登之罘封复穷蓬来躅东海何茫茫引领望徐福那知滈池君竟秘沙丘椟霸业久烟沉遗址犹云矗辇路无人行春风草空緑怒澜既东逥迢递黄龙舳谁念作者劳千载为陵谷怀古更惆怅鸦啼寒城曲
　　厐涓井在镇东数里方圆七十二眼俱以琉璃甃之名曰琉璃井相传厐涓所开又其东三里许有孙膑营　明谢肇淛诗沙埋白骨草沉碑戍垒萧萧落日迟鬭智争雄浑似梦西风七十二琉璃















　　北河纪余卷二
&lt;史部,地理类,河渠之属,北河纪__北河纪余&gt;
　　钦定四库全书
　　北河纪余卷三
　　明　谢肇淛　撰
　　安平鎭之北九十里其郡为东昌其县为聊城古漯河道也其迹曰光岳楼曰鲁连台
　　东昌府春秋齐西鄙也秦置东郡汉以后分为魏郡为济隂为清河唐为博平郡元改为东昌路国初改为府隷山东布政司领三州十五县郡治在运河西岸二里　唐李徳裕懐东郡太守王尊诗河水昔将决冲波溢川浔峥嵘金堤下喷薄风雷音投马灾未弭为鱼叹方深惟公执圭璧誓与身俱沉诚信不虚发神明岂尔临湍流自此回咫尺焉能侵逮我守东郡凄然怀所钦虽非识君面自谓知君心意气首相合神期无古今登城见遗庙日夕空悲吟　明刘基过东昌诗夜发髙唐湾旦及东昌郭乔树拂疎星霜飞月将落仰观天宇清平见原野廓白杨号悲风蔓草杳漠漠但见荆棘丛白骨翳寒箨展季骨已朽清风散藜藿弦歌灭遗音茧丝尽笼络鸱啸魍魉慿螽鸣草虫跃遂令一变资化为跖与蹻况闻太行东水旱荐为虐饥氓与暴客表里相倚着赈防付羣吏所务惟刻削征讨乏良谋乃反恣剽掠坐令参苓剂翻成毒肠药今年秋租登行止稍有托余波尙披猖未敢开一噱但恐习俗成何由返初昨藩宣有重寄胡不愼逺略往者谅难追来者犹可作歌诗附里謡大猷希圣莫　古田张以寜过东昌诗暖日初抽宿麦芽东风吹草緑平沙江南开遍春多少二月东昌见杏花　莫如忠登东郡望岳楼诗丽谯飞构倚嶙峋面面虚无逈絶尘忽向望中低岱岳始知行处逼星辰传闻驰道犹余汉指岩松不辨秦齐鲁到今青未了题诗谁继杜陵人　东阿于玭舟至东昌诗烟水苍茫月满楼行人春尽至齐州两年乡国牵长梦千里莺花笑短舟孤剑归来无旧业空山相对有同游闗河五月还须涉毒热应知尘满头　聊城傅光宅登郡城东楼诗沧海孤城接素秋万山揺落此登楼青徐近绕秦封在江汉遥通汶水流旧雨东南频入梦浮云西北逈生愁鲁连箭去人千古尊底斜阳照白头　麻城周禴登东郡城楼诗楼头风定落花踈楚客扁舟去钓鱼烽火江闗征战少聊城莫射鲁连书　谢肇淛郡城怀古诗二首鲁连多意气一矢下坚城千载雄圗尽河流日夜声　关树无春色荒城起战云城东诸父老能说盛将军　又过东郡诗二首长堤十里水悠悠旌节犹迎旧细侯最是隄头杨柳色向人憔悴不胜秋　十年踪迹半沉浮肠断城南望岳楼烟火万家河绕郭却疑此地是并州
　　聊城东昌附郭邑也春秋齐聊摄之地至秦始置聊城县厯代因之但所隷不同元属东昌路国朝改路为府而县属焉明北地李梦阳聊城歌送顾明府聊城累累枕桑野使君怀古聊城下龙蛟惨淡七雄闘当时谁是排纷者海东隐沦难见面平原不见安平见已闻笑却邯郸军还遗书飞燕将箭平生急难轻列侯功成岂必千金酬只今往迹浮云尽遥瞩沧溟日夜流莫如忠过聊城诗济北争雄地遗墟尙可疑秋风鸣剑防野哭想疮痍一矢论功日孤城委命时独怜天下士愤世意何为　方豪憇李海务空衙诗人间无不可此地况临流疎柳描窻纸新鱼上钓钩梦回沙月午门掩径萝秋谁曰居夷陋堪忘寓惠愁
　　漯河在城东七里俗呼湄河黄河之支流也按水经云源自顿丘出东武阳县经愽平至州境又东北流入海穆天子传天子自五鹿东征钓于漯水即其地也　明郡人王子鲁诗吾闻东郡古漯源千年故迹成桑田白云飞来芦卷雪黄叶乱下鸣残蝉清风飒飒林筛响鴈行逺送来天边几畨登眺发长恨绵驹旧曲无人传
　　光岳楼在府城中央创始莫考台髙广数丈为楼四层盘互玲珑矗立云表雄胜甲于齐鲁万厯间知府莫与齐重脩　明四明屠隆诗髙阁崔嵬切太虚大荒东去独踟蹰慿陵白日雕窻合陡挿中天绣柱孤万里风尘连海岱千家烟火接淮徐闲呼浊酒供长啸一带防茫见舳舻　傅光宅诗画栋雕甍倚太清平临岱岳俯东瀛天低逺树浮烟逈水绕孤城落日明座引长风销暑气野含时雨近秋城传闻海外风波急一剑同怀报主情　谢肇淛春霁登光岳楼诗残雪初消緑水波客愁无赖且髙歌春回郡郭晴烟满天近长安王气多海上霞光连泰岱云边树色绕漳河故园兄弟空相忆芳草萋萋柰尔何　又重登光岳楼诗飞阁层层接绛辰慿虚下界总黄尘帆樯逺水遥连楚云树斜阳半入秦众壑隂晴生海岱万家烟火傍城闉可怜信羙非五土肠断天涯乆逐臣
　　鲁连台在城西北十五里古聊城地髙七十尺鲁仲连射书遗燕将即此　陈徐伯阳咏鲁仲连诗鲁连有髙趣意气本相求笑罢秦军却书成燕将愁聊弃南金赏方从沧海游寄言人世客非君能见畱　唐李白诗齐有倜傥士鲁连特髙妙明月出海岱一朝开光耀却秦振英声后世仰末照意轻千金赠顾向平原笑吾亦澹荡人拂衣可同调　明谢肇淛鲁连台怀古诗即墨城中火牛出七十齐城一夜复大冠如箕卷甲来残兵半壁吞声哭先生慷慨吐竒谋一矢射天天为愁壮士泣血甘刎颈排难解纷何所求功成脱屣杳然去海上浮桴几烟雾覇业雄图安在哉空余昔日射书处日落城西古垒荒髙台野树自苍苍只今台畔多秋草犹带当年战血黄　又齐中杂诗西郊一坏土传是鲁连台遗镞莓苔冷孤城烟雾开冥鸿髙士意跃马覇圗灰苹藻年年荐松风夜鹤哀
　　聊城而北厯堂邑博平清平三邑之境达于临清州馆陶县其水为汶为漳为卫其泉为灵为潄玉其迹为鳌头矶为琉璃井为耿贵人墓为驸马渡为黄花台堂邑汉发干乐平二县地也隋开皇初始改今名石晋改为清河寻复旧元属东昌国朝因之县治在运河西南三十里　元县令张养浩题县治四知堂诗邑壮怜才弱官防虑患深韦千古意氷蘗一生心防有归来赋囊无暮夜金三年何所得憔悴雪盈簪博平周时为齐博陵邑汉置今县后析置灵县唐析置灵泉县寻废元属东昌国朝因之县治在漕河东岸四十里
　　清平齐贝丘地左传襄公田于贝丘即此汉置贝丘县隋改今名属清河郡宋金属大名府元属徳州国朝改属东昌府县治在漕河东岸二十里
　　临清战国赵东鄙也汉为清渊县属魏郡晋后赵改置临清后析为清泉沙丘永济宋属大名府元属濮州国初属东昌府治初始升为州领馆陶陶丘二县州治在汶河之北卫河之东二水至此合而北流明聂大年泊清源诗渡口人家半掩扉隔林烟火
　　望中防急呼斗酒劳火伴逆旅主人犹未归　薛瑄临清曲临清人家枕闸河临清贾客何其多停舟落落无可语呼酒只对长年歌　江隂沈翰卿过清源诗二首扑面游羇抱开彩云垂幔鸟喈喈舟车绕郭称都防莺燕穿花过别街幕下材官辘轳剑月中游女鳯凰钗朱缨锦席淹畱处苦忆扬州梦与偕淹迤星桥雀舫回欲凌倒景上层台鸡鸣万井烟光合雉堞重城日晕开杨柳楼深吹玉笛蒲桃酒满泛金杯无端约伴寻芳草康乐祠前步紫苔　长洲皇甫涍临清新城行君不见清源都防天下无昨来筑城西备胡长河十里万艘集乃知保障为良图戈船隐隐横川流蒸霞照曜双飞楼华京鼎峙争雄长气压百二当中州言徂于齐泊河汜左右帆樯阅崇雉甲第纷纷乱入云红波緑树歌钟起我皇垂二十载玉帛羣方协文礼边头晏和稍失备晋代之间近多垒金汤委输轸长顾峩峩此城遂辉峙更闻安石下东山焉得有马饮江水　于玭临清诗两岸歌钟十里楼江声帆影月明秋今宵始作离家梦人在漳河一叶舟　谢肇淛清源行清源城中多大贾舟车梱载纷如雨一夜东风吹血腥髙牙列防成焦土虎视眈眈何所求飞霜六月天含愁匹夫首难膏鼎爼瘿瘤割裂病防瘳只今毒焰犹未破依旧豺狼当道卧万姓眉颦不敢言但恨时无王朝佐
　　馆陶春秋晋冠氏邑后属赵西北有陶丘焉置馆其侧因名馆陶隋为毛州唐改永济寻复置馆陶县宋属大名府元属濮州国朝改属临清县治在卫河东岸二里　宋王安石发馆陶诗促辔数残更似闻鸡一鸣春风马上梦沙路月中行笳鼓逺多思衣裘寒始轻稍知田父稳灯火闭柴荆　元许有壬次馆陶诗浦云林雾欝苍苍水面无风晚自凉今夜蓬窻应不寐计程三百是吾乡　明安福刘球过馆陶诗霄汉度鸿毛行舟及馆陶路通西蜀逺浪卷北风髙郡邑稀村舍田畴半野蒿民淳皆变鲁跋涉敢辞劳汶水自南旺分水北流至此流渐防细沿途置闸出临清之南板闸始与卫河合而北流漕舟过此谓之出口无复闸矣　明闽中袁表竹枝词三春不雨闸河干内使楼船尽日欢四十水门都鎻却书生不敢举头看
　　漳水源出山西一出长子县曰浊漳一出乐平县曰清漳俱东经河南临漳县分流至馆陶县与卫水合北流入漕至万厯初北徙入曲周之釡阳河
　　卫水源出辉县百门泉东北迳馆陶至临清与汶水合北流至天津入海隋时疏为永济渠亦名御河宋王安石次御河寄诸友诗客路花时秪搅心行逢御水半晴隂背城野色云边尽隔屋春声树外深香草已堪回步履午风聊复散衣襟忆君载酒相追处红萼青跗定满林　又永济道中寄诸舅弟诗灯火匆匆出馆陶回看永济日初髙已闻空舍鸟乌乐更觉荒陂人马劳客路光隂眞弃置春风边塞秪萧骚辛夷花下乌塘尾握手何时叙汝曹　苏轼自河北放舟归江南寄杨南宫诗晓来铜雀东风起春氷凌乱漳河水郎官惊起解归舟一日风帆可千里侵晨鼓柁发临清薄暮乘流下济寜南宫先生先我去花时想达瓜州步寻君何处典春衫杏花烟大江南刘豫登苏门山百泉诗太行雄伟赤霄逼枝分苏
　　门为肘腋孕竒产秀气蟠欝涌作琉璃千顷碧初疑骊龙蛰山趾仰喷明珠飞的皪忽如湘灵理新妆大鉴开匣乍磨拭峰峦倒影浸云烟苹藻照沙改顔色相辉一叚佳风月余泽几州及动植昔闻隐沦有仙人髙标清与溪山敌悠悠往事散浮云啸有遗屋行有迹我居东秦济水南无限泉池日亲炙一行作吏别经年情思尘埃何处涤云祠因祷来慿栏顿爽骨毛快胸臆飘飘兰舟七八客尊爼笙箫随分入胜槩纷并接不暇恨乏鲁戈延晷刻归来簿领厌沉迷春睡每着蝶梦适心约他时杖履游醉潄溪流枕溪石周百禄百门泉诗光揺暗日动珠盘泛泛轻风漾碧澜俯槛恍然惊醉眼云天却向镜中看　王鉴百门泉诗济南七十二名泉散在坡陀百里川未似共城祠下水千窠送出画栏前　明李梦阳游百泉诗束髪怀幽竒览籍冀有遇来登百门泉果协佳胜趣毖毖圎波涌蔼蔼浮阳聚止坎停洌激石迅湍注昔闻沧浪濯今解川上喩岂惟伤卫歌兼以发蒙虑况值春序中羣物已改故菰蒲冒清深鳞介各有慕行羡浴渚鳬静对栖云鹭岩霏空潭影林蔼变朝暮极目北上帆朝宗感游寓　祥符李濂共城杂歌共城西北苏门山烟霞满目白日闲春风杖藜恣幽赏暂依泉涧聆潺湲君不见孙登啸台几千尺巉岩上有仙人迹天空不闻鸾鳯音石壁孤云为谁白锡山秦金再至百泉书院诗我怀百泉胜再作苏
　　门观岩谷阻且深泉流亦潺湲天风洒林樾五月溪堂寒维时息尘鞅于焉且盘桓摊书坐日夕造化探无端林茂众鸟归鸣声似交欢抚景有眞乐颇觉吾心安扪萝复登台蓦涧寻考槃划然此长啸世路空漫漫　郑善夫卫河集别诗去国心仍苦风尘病未休六飞淹岁月八极想遨游水动鱼龙夕云盘鹳鹗秋江山回紫气沙塞度青牛秪有簪萍恋聊为文字留遐心渺无尽应与卫何流　王世贞卫河诗八首击汰荡金波流光起千鬛仰看云间质如钩带残堞　河流曲曲转十里还相唤那比下江船扬帆忽不见　前望渡口驿行行转相隔非闗驿路移应是侬心迫　十五谁家女红妆娇自多低头浣衣坐不解听吴歌　欵乃橹声低来船座自移无须苦相羡各有去来时　人家半侵河屋后晒渔网夜深唤小妇篝灯听波响　青青河畔柳萧索半无枝为是轻攀折非闗赠别离　人云风波恶风波信自恶生长在家乡防能容华落
　　灵泉在博平县之莎堤漕河之傍一名涵管洞巨石甃成六管三窍以泄暴水唐因之置县永乐初疏会通河遂塞
　　潄玉泉在临清州城内西南隅兵备副使陈璧凿构亭其上四明杨守阯钱唐李旻俱有记
　　鼇头矶在临清州延亘二十余里汶卫合流而洲峙其中自胜国来名曰中洲环砌以石如鼇头突兀四闸分建而广济桥尾其后四方商贾财货辐凑于此其上有观音阁俗呼观音嘴　明储瓘诗十年三往复此地忽重经尘土长安辖烟波汶水舲平川涵夕景逺树隐春星鲁酒偏难醉从人笑独醒　　李东阳诗二首十里人家两岸分层楼髙栋入青云官船贾舶纷纷过击鼓鸣锣处处闻　　坼岸惊流此地回涛声日夜响春雷城中烟火千家集江上帆樯万斛来琉琉璃井在临清州城外西南隅古湮泉也甃以琉璃莫知年代景泰间平江伯陈豫筑城掘得之名为清泉　明周叙诗阅兵余暇喜畱情千载灵泉旧有名地脉重疏兴胜迹井亭新构映髙城源头活水流难竭镜里秋光画不成最是元戎堪赏处琉璃澄澈玉壶清　魏骥清泉诗井饬琉璃旧有情元戎疏后永名影吞明月深通海光妬晴虹涌近城面面石栏新琢就层层碧甃古穿成须知济世为甘泽未许尘缨此濯清
　　耿贵人墓在卫河西岸十五里有大塜旧有甘陵东汉安帝母葬处也其下有池俗名莲花池　明州人管昌诗甘池髙塜御河濵故老相传耿贵人千载淑魂应有意芙蓉开处见前身　大冶向日红诗萧瑟西风草木黄贵人曽此瘗罗裳只今花貎芙蓉出犹带宫娃一叚香
　　驸马渡在馆陶县西南二十里明帝封公主于此筑台遗址尙存
　　由临清渡口厯清河东鄙而北其县为夏津为武城迤北为故城恩县之境为徳州其迹为鲧堤为甲马营为白马营为四女树为陈公堤为董子读书台为广川楼渡口在临清州北七十里其地为临清清河夏津之交有驿　明吴寛渡口阻风诗黄沙障天天半昏炮头风急万家奔何人去塞土囊口天与河流一色浑旷野麦苗才尺许只见风来不见师风伯不相能彼苍髙髙柰何汝
　　清河齐贝丘地汉为甘陵晋始置清河县厯代因之宋属恩州元属大名府国朝洪武六年改属广平府县治在运河西岸三十里
　　夏津春秋为齐晋防盟之要津汉为鄃县至隋始置夏津属贝州唐属清河郡宋金属大名府元属髙唐州国朝因之县治在运河东岸四十里　明谢肇淛鄃城春日诗东风开遍白杨柯寂寂空庭任雀罗乡梦每从江上去春光都在客中过城临古渡逢人少门闭残灯听鴈多一榻孤琴数行泪相思愁问夜如何
　　武城战国时为赵平原君封邑汉为东武城属清河郡唐属贝州宋属恩州元属髙唐州国朝因之县治在漕河东岸一里　明南康吴与弼泊舟武城诗长年捩柁棹讴停淡月疎星泊武城若使九原人可作弦歌声里拜先生　锡山王问泊武城县诗一自髫年为禄仕挂帆常向鲁门行孤城日出人烟少逺戌秋深苜蓿平土燕避风藏细柳水乌衔食上危旌临河怅望歌里极目萧条万古情　李东阳武城怀古诗野堠东连鲁荒城北带河逺山藏雨暗老树得春多古邑今如此贫民柰尔何使舟停卫浒想像古歌　王讴诗二首古县名空在荒城草自多秪应余父老不复有弦歌旷野迷陵谷斜阳隐薜萝乾坤殊变幻惆怅独来过　昔日歌地经行不复春城隍剥古木径路入荒榛谁念客游子空悲泉下人停舟四顾望迸泪一沾巾　于愼行诗停桡齐赵路河上见孤城故国佳公子髙台亦已倾川光孤屿敛暝色片云生呜咽清漳水千秋恨未平【东郡武城乃平原君旧邑世谓言游所宰误也】
　　故城古蓧县膏池地也隋为厯亭县属清河郡唐贞元五年置今县属甘陵郡宋属贝州金元废为鎭后复置县国朝因之隷景州县治在运河西岸二里明河间程信过故城诗故城界出两河间七十湾过又二湾囘首风涛随处是何时得许卧东山　闽中许天锡过故城怀孙吏部诗已过烦嚣地晨兴自懒梳忘传递中信贪了读残书雪瓮看浮蚁风帘见买鱼美人在何处时复梦蘧蘧　李东阳过故城防戴侍郎珍诗逆流冲长风岸渚成百折舟中落日暝篙橹力已竭同袍乌台彦待我心切切飘飖康庄步囘首为跛鳖结交重恩义此道已乆絶偶逢贤太守论旧语不辍绣衣氷霜姿官好不自热周旋共觞酌燕坐齿为列相顾同起居停杯聴予说自从离京邑道路屡危臲欹帆怯撑驾长缆阻牵掣复闻南河水淤浅不过辙黄沙卷惊涛千里地欲裂雨师一何顽风伯无乃防我舟未妨迟农事长若觖怀蓍问苍天心乱不可揲二公济世者慷慨忧不歇方将奉明威庶用扫氛孽峩峩南州盖矫矫中台节许国同肝肠匡时仗豪杰闲官愧升斗玆计予所拙且复尽君觞仓卒慰离别　邑人马伟咏卫河诗雪消春水緑生波掩映风樯向晚多击楫岂无人自誓扣舷应有客相歌依依带柳随流去渺渺冲烟隔树过我亦有怀山水趣朝簪未解柰渠何　邑人周世选观河水涨溢诗茫茫烟水浪花新村北村南不见人逺寺依稀三岛岸平畴渺漠五湖津田家坐苦秋场废园守空嗟露井湮眼底凄凉无限事西风囘首自沾巾于愼行故城夜泊诗长堤髙柳暮云平入夜扁舟堰口横千里烟波通海戍三家村落杂齐声残灯防照孤帆动短笛寒吹片月明客枕清泠浑不寐沧洲一望飒然惊
　　恩县春秋为齐里丘汉置清河郡唐改贝州宋庆厯中王则作乱讨平之宥其余党改为恩州金属大名府元属东平路国朝降为县属髙唐州县治在运河东南五十里　宋王安石贝州逢北使诗朱顔使者锦貂裘笑语春风入贝州欲报东都近消息传声车马少淹畱行人尽道还家乐骑士能吹出塞愁囘首此时空慕羡惊尘一叚向南流　明王世贞恩县道中诗东风数杯酒细雨三家村行旅片时湿农家素业存梨花时一暝水鹳忽羣喧大有江南色翻然忆故园
　　徳州周齐地也汉为平原郡至隋始置徳州属平原郡治唐以后皆因之国朝属济南府领徳平平原二县州治在漕河东岸傍　明程敏政徳州道中诗出逢漕舟来入逢漕舟去聮樯密于指我舫无着处沿流或相妨百诟亦难御有如暴客至中夜失所据又如操江师击榜散还聚摧篙与折缆往往繋愁虑平生凡几出苦口戒徒御忍后莫争先寜缓勿求遽今兹畏简书刻日觐当宁而况河防严衣冠重相惧危坐欝成晚少寝惊逹曙萧萧傍水村隐隐隔城树缅怀古贤哲髙卧得深趣愧此行路难推蓬得长句山隂周祚徳州诗落日仙帆丽防风绮席清黄沙卫河水青野徳州城一失平原国双开细柳营将军尽日暇千里偃髙旌　四明张时彻徳州馆中诗疎钟迢递落寒扉独上髙台望紫防碧海蘼芜人共逺青林霜露鴈初飞自怜白日移鬓无那缁尘染素衣夜半沧洲尘梦醒故园松菊待予归
　　鲧堤在故城县西南三十里延袤千里自顺徳广宗界来相传鲧治水时筑也　宋司马光诗东郡鲧堤古向来烟火疎提封百里逺生齿万家余贤守车才下疲人意已纾行闻歌五袴京廪满郊墟
　　甲马营在武城县东北三十里与宋太祖所生地同名有驿
　　白马营在恩县西十五里相传唐时故鎭
　　四女树在恩县西北五十里漕河之傍地名安乐鎭有古槐一株相传云有四女不嫁同植此树
　　陈公堤在徳州东南五里厯恩县抵东昌东北抵海宋时河决濬县陈尧佐守滑州筑此以障水患百姓赖之名曰陈公堤
　　董子读书台在徳州国朝正统六年知州韦景元因脩学掘地得石碣刻曰董子读书台治间建祠其上　明分宜严嵩诗董子读书处寂寂临髙台门墙窥孔室编简拾秦灰业守三余积宫存一亩开墨池春草遍园木晚禽来独有贤良防人称王佐才广川楼在徳州祠董仲舒　明庐陵陈鳯梧诗万里风帆遡晚秋淩云更上广川楼天空落木千山逺潦尽寒潭一镜浮西汉文章怀往哲东藩冠盖记同游双梧亭下一尊酒素月流光入赏眸











　　北河纪余卷三
　　钦定四库全书
　　北河纪余卷四
　　明　谢肇淛　撰
　　由徳州而北厯吴桥景州之境逹于东光厯交河南皮之境逹于沧州其迹为古隄为弓髙城为胡苏台为泊头鎭为郎儿口为会盟台为清风楼为毛公井为鐡狮子其河之故道为马颊为胡苏为简为洁为钩盘为太史为覆釜为徒骇
　　吴桥春秋晋地至宋为将陵县后改长河县永静军金改今名属景州元属河间路后陞为陵县国朝仍降为县属河间府之景州县治在运河东岸二十里明钱唐瞿佑泊吴桥连窝驿诗官船来往泊官河
　　鳯有髙梧鹊有柯乆客羇栖嫌寂寞喜闻水驿是连窝　沈恺吴桥夜泊诗二月下神京春风催客程草生汶水渡花发鲁王城不向山中去翻为湖上行悠悠恋行役何处可逃名　聂大年夜泊连窝大风诗二首北风吹雨暗长河今夜连儿十里窝憔悴江南游宦客黄尘满面柰愁何　河边白鸟蹴飞花河上垂杨是酒家马上行人莫囘首异乡终日苦风沙王世贞吴桥道中诗三辅行将遍孤城客乆稀朔风深引幔寒日淡沾衣何物人堪老浮名计总违黄尘满天地不北山薇
　　景州春秋为晋条地汉为蓨市后为广川县至唐武徳四年始置景州宋为永静军又曰崇寜金元仍为景州国朝因之属河间府领吴桥东光故城三县州治在运河西岸二十里　明程敏政夜泊景州安陵河诗我行沧景路渺渺夜过亥东风何太颠势欲簸鲸海盘涡如穽旋骇浪若山嵬崩腾沙口决斩剥崖形改官舟浮一匏出没渐危殆牵夫屡前却舟子失精采无乃蛟龙怒或恐鼋鼍馁合力眠髙桅择地舣而待家人走徬皇船头设俎醢相呼酹冯夷亦欲诉眞宰狂飇俄尔帖愁云散其靉张帆下中流击楫歌欵乃起坐推双蓬喜气人百倍向来得失心悠悠竟何在　刘基发景州诗淡淡夕风作萧萧芦叶鸣林间众鸟息河上一舟行海近云常湿天虚月更清神京看渐近且缓望乡情　杨士竒晚次景州诗下马郭西村萧条尽掩门荒城明落景独步出平原野水条侯墓寒芜董氏园间因访遗事邂逅故人论　郑善夫安陵阻风诗落日安陵上荒芜望蓟丘风沙无昼夜家室此淹畱江汉悲多故干戈赋逺游河清是何日吾志欲东周　倪敬过安陵诗南望吴山百感生东风吹棹过安陵青春谁为更寒服白髪渠同话夜灯贫去江湖长作伴年来亲友冷如氷还乡暂脱风尘吏不负花间酒似渑　于愼行安陵雨泊诗广川城北倚扁舟寒色萧萧对驿楼过雨菰芦惊午梦乘波鳬鹭激中流长天积水千帆暮斜日踈林五月秋指点津亭问前路居人为说古瀛洲
　　东光汉渤海郡弓髙县地隋置观州唐武徳四年析置东光县隷沧州宋改渤海县元仍今名国初省入阜城后复置属景州县治在运河东岸三里　明锡山王瑛东光夜泛诗暝树髙寒云不生长河新缆觉舟轻津鳬队队如相识飞上霜堤伴客行
　　交河汉中水县治也金大定七年置今县属献州以滹沱髙河二水交流故名元仍之国朝改属河间府县治在漕河西岸五十里　唐胡曾诗交河水薄日迟迟汉将思家感别离塞北草生苏武泣陇西云起李陵悲晓侵雉堞乌先觉春入关山鴈独知何处疲兵心最苦夕阳楼上笛声时　明谢肇淛交河遇风诗细柳如丝踏作尘乾坤近塞本无春交河日暗黄云起风急沙飞不见人
　　南皮春秋燕齐二国之交齐桓公北伐至此缮脩皮革名古皮城后以章武有北皮亭故曰南皮以别之秦始置县厯汉晋俱属渤海郡唐宋属沧州元属河间府国朝属河间府之沧州县治在漕河东岸十八里
　　沧州古渤海地海水盘洄曰渤以其在海曲故名汉置浮阳县拓跋魏始置沧州隋以后仍之但所隷不一宋属横海军元属河间国朝因之领南皮盐山庆云三县州治在芦镇运河东岸　　唐李白送赵少府赴长芦诗我去扬州市送客回轻舠因夸呉太子便覩广陵涛仙树赵家玉英风凌四豪维舟至长芦目送烟云髙揺扇对酒楼持袂把蟹螯前途倘相思登岳一长謡　僧无可送吕郎中赴沧州诗出守沧州去西风送斾旌路遥经几郡地尽到孤城拜庙千山緑登楼遍海清河人共东望日向积涛生宋黄庭坚发白沙口次长芦诗篙师救首尾我为制中权挂席满风力如摧彊弩弦晓放白沙口长芦见炊烟一叶托秋沧海百尺船反观世风波谁能保长年念昔声利区与世阅周旋大道甚闲暇百物不废捐谁知目力浄改观旧山川　又阻风入长芦诗褔公开百室不借邻国权法筵森佛像天乐下管弦我来雨花地依旧薰炉烟金碧动江水钟声到客船茗椀洗昏垢经行数阻年岁寒风落木故乡喜言旋林囘负赤子白璧乃可捐侍亲如履氷风雨速暗川元吴莱沧州诗荒亭沽酒壮心违目极东南雾雨
　　防百里齐封沧海接千年禹迹浊河稀暗尘掉马呈金辔衰草看羊着锦衣犹记上元鸣鼓夜满船灯火越歌归　萨天锡宿长芦诗柳花漠漠春归寺柳色青青晚渡江屋角松声撼风雨道人一夜不开王懋徳长芦遇顺风诗水声怒激春雷响帆影轻随逺鴈飞东望水云三百里沙鸥待我钓鱼矶　明瞿佑沧州城诗沧州城城何髙城上楼橹城下壕龙跳虎踯怒咆嘷阵云纷起战鏖鏖落日无光照白旄只今偃武弓矢櫜但见运河绕郭流滔滔髙桅大柁长短篙自南饷北连千艘漕夫呌号挽卒劳朔风刮面穿征袍我倚船防望逺臯手掬清光照鬓毛朗诵招魂歌楚骚忧心为汝徒忉忉　又长芦诗接栋连甍屋宇重喧然鸡犬认年丰时当鳯厯三秋后人在鲸川八景中万灶青烟皆煮海一川白浪独乘风遥瞻寳塔凌霄汉知是前途有梵宫　滑台宋讷舟过长芦诗列肆亭台土已崩旧时和气冷如氷城池人物分今昔市井繁华问废兴断壁野花迎客棹坏桥津柳晒渔罾谁知兵后商人少岁课犹随国用增　杨翥长芦道中诗秋色兼旬暑未捐蓼花开遍乱鸣蝉儿童嬉戏清隂里屋室鳞鳞傍水边　薛瑄沧州北舟中诗澶漫沧州北舟行逆水迟连林秋柳瘦接翅晓鸦稀原野波沟减人家生理防端居对明烛深念莫相违　于玭沧州诗九月一日渤海郡凉风落叶何纷纷孤舟伏枕逢秋色长路停尊对暮云寒鴈乱迷龚遂庙清江曲抱献王坟古今踪迹堪惆怅独立沧波倚夕曛　徐中行长芦官署诗萧斋无事日垂帘飘泊何知吏隐兼犹忆主恩分虎竹敢辞宦迹混渔盐南皮词客堪谁向北海青尊只自拈旧社五湖秋正好未归空复羡陶濳　四明张长芦晚发诗扁舟病起试沧浪猿臂篙师水技长日照醝泥通海白风吹江气入云黄渔樵乱屋依深柳鹅鹳清流呌夕阳迢递青徐行入眼天涯终恐是他乡
　　古堤在吴桥县城南古黄河隄也西南接徳州界东北入寜津界岁乆河涸隄址犹存　元萨天锡过吴桥古隄诗迢迢古河隄隐隐若城势古来黄河流而今作耕地都邑变通津沧海化为尘隄长燕麦秀不见筑堤人
　　弓髙城在东光县西南三十里汉韩頺当所封国也其址在县之顺城乡　明周翰诗頺当封建日汉邑称弓髙于今荒草里时闻风怒号乱鸦噪古堞寒雨洒空濠遗迹宛然在黄土围周遭
　　胡苏台在东光县东南髙二丈许围二十余丈以临胡苏河得名
　　泊头鎭在交河县东五十里运河之傍商贾辏集南北一大都防也河间府管河通判驻此有新桥驿俗名泊头驿　明瞿佑新桥夜泊诗二首浪静风恬月色明苇花滩上鴈知更游鱼故欲惊人梦跃出船头水有声　数点渔灯隔逺陂斗杓挿地夜何其推篷自觉霜威重正是乌啼月落时　倪敬夜泊泊头驿下水东流独倚篷防散客愁江上夕阳斜度鸟中春树逺迎舟一官牢落辞京国千里萧条入霸州归借图书营旧业梨花麦饭老林丘
　　郎儿口在南皮县有大堤自南亘北五十里髙丈余东为沧州境西为南皮境卫河水涨西患特甚元泰定以来屯军王民争讼不决乃公勘开掘截然中断二十余里水由中流名郎儿口有碑记　明赵叔纪诗古来漳水苦横流南皮直泻来沧州古人筑堤障其下南皮民命随鱼游中有志士伸敌手鼓义兴工破隄口约束狂流俾中行两岸从兹乐农亩大患已除民已安前人事迹今人看丰碑两立截文字从来孰便兴争端因笑当年筑堤日懵然狂夫与愚卒那知曲防世所禁嫁祸移灾天不恤我来披荆隄上行摩挲石刻百感生时和今赖天子圣河不决兮民不争
　　会盟台在长芦一名盟亭古燕齐之界二国常防盟于此故名
  </div>
  <div class="pagination">
   <a href="北河纪_page6.html">
    上一页
   </a>
   <a href="北河纪.html">
    1
   </a>
   <a href="北河纪_page2.html">
    2
   </a>
   <a href="北河纪_page3.html">
    3
   </a>
   <a href="北河纪_page4.html">
    4
   </a>
   <a href="北河纪_page5.html">
    5
   </a>
   <a href="北河纪_page6.html">
    6
   </a>
   <span class="current-page">
    7
   </span>
   <a href="北河纪_page8.html">
    8
   </a>
   <a href="北河纪_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
