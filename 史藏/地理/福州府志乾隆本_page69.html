<!DOCTYPE html>
<html>
 <head>
  <meta charset="utf-8"/>
  <title>
   福州府志乾隆本 - 第 69 页/共 388 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福州府志乾隆本 - 第 69 页/共 388 页
  </h1>
  <div class="content">
   徐真君庙　在二十都。祀汉徐登。
　　花林庙　在二十都。祀天后。
　　蓝田宫　在二十三都。
　　显济庙　在龙屿。水旱疾疫，有祷辄应。宋黄定《显济庙记》：定髫龄时，与群儿戏龙溪祠下。视东壁间有断碑，载长神张氏，名大郎，次神秀氏，名大敷。唐未，由固始来闽。乐兹地隹山水，卜居，轻赀急义，时能振乏。其没也，立庙而祠之。水旱灾疾，祷辄应之。庙初亦草创载辟，每一厘役，弗劝而趋。盖神之庇此乡也久，故人之事神也勤。余未进士时，梦抵神宫，二神为起立，顾予曰：后子必为闻人，族亦衍以大，今未也。比壮游场屋，历落久不遇，每谒祠未尝不发愧意，神殆戏我。年二十八，始补太学生。旬月前，有异禽采质紫章，集於舍，旦旦蜚鸣，若告其征。辛酉，预荐亦如之。壬辰，奏春官亦如之。已而对彤庭，叨首唱。是禽之至也，率如前。耆老或言曩有庙像，时有禽如雀，驯集神位，合境异之，罗而置诸像中，品色与今所见同。噫，亦异矣。定东归，拜祠下，访断碑已碎裂，深维灵迹昭著，不有登载，后且湮没，姑说梗概，异时力倘可及，愿乞与褒封，且特书屡书，以像神贶未晚也。乾道十年。
　　威灵庙　在洑口。宋绍兴元年，赐额。十九年，封灵贶侯。宋黄彝威《显庙记》：“永泰县东南二里，大溪之滨，高阜之上，有护境王庙存焉。王姓陈，讳必胜，汉时人也。家于闽城之乌石山。兄弟九人，皆著奇节，没而有灵，肇显于洑口之地，其民相与立祠貌，钦事之。唐永泰二年，兹邑初置。邑人柯氏者，渔于川中流，有若枯木，汛然而来，怪而视之。乃洑口祠所立王刻像也。既尝所经见，愈惊惧。亟推之，以溯波而上。如是数四，乃奔告邑人。邑人素奉王之威德，相谓曰：吾邑初置，王之来，其为吾民之福欤。乃即今庙之址，叠石为屋，以安其像。自是远近钦向，祷祀辐辏。旋建祠宇，以严祭飨之事，其应如响。旱潦凶札之沴，兹邑常少，实王之庇。官吏视事，必先伏谒祠下，为洑口城隍之神，几三百年。皇祐四年壬辰，江夏黄机目庙宇将弛，与邑中善士，劝民出金，市珍材，度良工，造寝殿、飨亭，馔厨、宾厅，翼以回廊，端以大门，总一百二十余楹。又塑王及夫人之像，衣冠之饰，机帐之具悉备。左右部从或塑、或绘，无虑百数。庶以宅王之威神，福民于永永无所愧焉。彝向年奉诏，免解赴春官，将行，有祷于王，默念彝苟被一命而还，当以鄙文仰记王之休德。今迹若穷踬，其明白之心，敢欺神欤。因庙之成，故谨书其实，以信来者。绍兴元年，赐庙额“威显”。十九年初，封灵贶侯，时嘉祐七年。”
　　印溪庙　在汰口。祀唐开闽将军李姓，逸其名。舟楫往来，屡著灵迹。
　　龟岭庙　在二十八都。祀宋大夫黄裳。详见连江。
　　鳌头宫　在漳溪。宋绍兴三年建。一在龙津里。元陈俊建。
　　陈十五真官庙　在嵩口。宋陈稚推舍田为塘，以资灌溉，里人德而祀之。
　　灵惠庙　在大樟镇。神，唐元里人，陈姓。急人之困，没而灵显，里人祀之。
　　威济灵应庙　在汰口。宋宝祐五年，封英惠广利王，妻封协惠福顺妃，子封济美翊忠侯。宋李德榕《威济灵应庙记》：“十年九月朔，德榕来领簿职。甫三日，吏以谒庙请，斋戒走祠下，置果酌奠，顾目兮肸蚃，拜手起敬，毕事退。知神为兹邑凭依也久矣。走而读其碑，得神之所以烜赫灵贶百里者，不可以一二计。岁有十一月，朝廷以邑人有请，增锡封谥，滋知神之福此邦也甚厚，而食兹土也无愧。又知民之为神请也无媚辞，而朝廷之加神封也无滥。予乃是岁除夕，邑遭回禄，丙夜火作，畚扌局四施，不可响迩，乃疾趋而祷之神，反而之火所，则见暴风俄兴，势若用戢，因之人力所加，卒至扑灭。诘旦，躬诣祠下谢万一。初邑民请神，诰命未下，乃戒祝者，诰至，则并其事纪于石，以答神贶，且配旧碑而双於庭。嗣岁中夏，始克就绪。既又虞无以永邦人不朽之报，乃遗之《迎送神辞》云：神之来兮翳云旗，纷前导兮后随，坎坎兮击鼓，荐馨芬兮兰杜，肴丰兮酒旨，郁荔烟兮迤逦。愿我神兮孔歆，民稽首兮拜且喜。神之临兮皇皇，烂侯服兮黼黻。章异灵兮昭晰。嘉贶沓兮未央。潦以阳兮，旱以雨，驱厉鬼兮灭□方。著报称兮安寓，涣新封兮有光。神之去兮，蹑天云，言叩谒兮帝阍，为民兮有请。下土愆兮蕲帝赦眚，坻京兮岁成，安堵兮生生。民有依兮神以食，万有千岁兮洁粢丰盛。累封英惠广利大王，圣父王，子王，夫人宇文氏，皆屡加封号。淳熙十一年。”
　　周公祠　在县学仪门东。祀明知县周焕。万历三十六年，以守城死义邑人黄楷、林居美、林大有、鄢俊衤付。
　　陈袁二公祠　在县南。祀明知县陈克侯、袁世用。
　　按：明柯潜有《谒王翰祠》诗，载在邑志。祠庙未详何地，记以备考。
　　　　福清县
　　社稷坛　在县治北隅，鹫峰山麓。明洪武六年建。国朝乾隆二年，移永福里。九年复移今所。
　　风云雷雨境内山川城隍坛　在县南隅龙首山右。明洪武六年建。
　　先农坛　在县南新丰里水南寺右。
　　邑厉坛　在县治北隅鹫峰山麓。明洪武六年建。
　　城隍庙　在县治东北。宋嘉定元年建。明正统、弘治，嘉靖、泰昌间历修。国朝雍正五年重建。
　　天后宫　在海坛。一在瑞岩，一在龙山巅。又称灵慈庙。
　　灵著王庙　在县西隅后王山。神陈元光，唐永隆初，以鹰扬将军随父政戌闽，镇漳州。讨贼，战没，立庙漳浦，封王。宋邑人自漳浦请神香火，祀于县前王巷。英灵显赫，后迁今所。
　　东平王庙　在溪头。祀唐张巡。
　　都巡感应庙　在县西隅。神许忠，建安人，唐末都巡检使，屯兵福清。乾符五年，破走黄巢。明年卒。人思其功，为请于朝，赐额“感应”。
　　康王行祠　在东岳祠旁。宋咸平中建。神为彭国军节度使康保裔，与契丹战死，甚著灵异，宇内通祀之。
　　昭应庙　在苏田里渔溪。《三山志》：“闽王牙将卢雄，战没渔溪。因立庙，号通感王。绍兴二十六年，赐今额。”
　　东岳行祠　在覆釜山。宋嘉定八年建，明洪武间重修。
　　元明王庙　在县治西。神姓陈，名无考。五代闽时，封王爵。宋元祐二年重建，四年，复创行祠於县东。
　　孚应庙　在义泉岭下。神陈姓，夫人鲍氏，能禁虎暴。宋淳祐中赐额。
　　昭灵庙　在光贤里余坑。《三山志》：“张天师乘铁舟抵浮山，舍舟而陆，憩於盘石，陟而北，留巨迹鹿踪於苍石上。天禧元年，邑人高赟率众立庙。熙宁十年，封保禧真人。绍兴八年，赐额‘昭灵’。三十年，加封妙应。乾道三年，加‘普祐’。
　　忠懿王庙　在浔洋里。五代时，王以军民筑大湖洋塍，民因祀之。一在海坛里，曰白马王庙。
　　龙江祠　在海口龙山南。祀宋儒林光朝、林亦之、陈藻。宋末建。
　　一拂先生祠　在西关外。祀宋监安上门郑侠。明正德十五年建。国朝乾隆年重修。明叶向高《一拂先生祠记》：“一拂先生者，宋熙宁中，上《流民图》郑公侠也。罢官归，只余一拂，故称一拂先生。嘉定中，易先生名为介，今祠名仍称一拂者，以此邦人习焉，不欲改也。余惟先生声名在天壤，忠义在简编，魂魄在名山，俎豆在郡国，千秋无斁，焉用辞已。取先生传及谥议读之，叹曰：嗟夫，世之浅窥乎先生也。彼以流民一图为先生重耳。夫先生力拒权相之招，至口舀以美官而不顾，屡触群奸之怒，至中以危祸而不辞。汲汲皇皇为万姓请命，此其人岂仅以慷慨敢言，自表见者。银台之疏一上，人主至感叹咨嗟，傍徨不寐。举其平日，群臣间日夜讲求，以为振古之事业，一旦而几於尽格。是时，元老大臣如富、韩诸公，力争而不得，而先生以监门小吏，乃能得之，其精诚力量为何如乎?先生一争於安石而佹胜，再争於惠卿辈而遂不悟，新法之行而罢，罢而复行，先生之窜而归，归而复窜，以卒成元丰、绍圣之祸焉。此天也，非先生之所能为也。吾读先生前后疏，语皆忠愤激烈。至於用兵之利害，群小之奸欺，反覆开陈，无所顾忌。千载而下，犹足酸鼻，宜其足以感人主之心而动其听，使世之臣人者皆如先生，天下岂有不可为之事哉?先生之志虽售，而精忠劲节已足暴於天下，万世无所复憾。独惜元祐汇征之时，仅以广文一秩，置先生於远郡，而无能推毂同升，以究先生之用。则司马诸贤亦有不得辞其责者，后之议先生，谥曰：介，介然特立於众小人之中，犹可及也。介然特立於众君子之中，不可及也。斯其为知先生矣。”董应举《一拂先生祠录》：董生应举，伏读先生祠录，作而叹曰：嗟夫!此王介甫、吕平甫诸人所极力挤抑，欲置之死。元祐诸君子所心贤，而未敢辄援者。今乃令人景慕至此哉。予尝反覆公传，详其始末。公之卓然招麾不动，志士或能之，独其结忠致命，期於必济，当九阍不通之日，触禁行权，擅发马递，竟能危动主听，转旱为霖，使人不知所从，人是为奇耳。造次一疏，遂关宋室兴亡。三百年来，鲜有其比，即唐子方、邹志完，号称敢言，其言仅止於宫闱。以公视之，特犹剑首之一吷，至若刘向、屈平劘奸伤乱，言含恸痛，见若蓍龟，非不有关宗社而入之无术，徒郁而自惭。由是观之，不特大节耿著，其识力才术固足以当天下之所难，而为其所不敢。是夫子所谓刚而可与权者，而当时以为狂，斥去之，其知者，以为介，以为合於杀身成仁，难进易退之说，竟无有知公之关系社稷者，非独介甫不知，即司马公亦不知，非独司马公不知，即东坡亦未必知之。盖至绍圣决裂，靖康播迁，公言一一皆验，而公始见矣。使当时尽用公，即不必有元祐，使元祐得公为助，亦何至调停，而竟遗后患乎?此志士所以拊膺长叹也。其后百年，至嘉定，始为公易名祠，建於金陵。又四百余年而祠始复、公之精神气象与其读书之景山斋，寂历夙夜流觞皆赫若目前，临风抚吟，犹足起懦兴顽，使人追想而不能已。东望半山已烟消云散，不可复道矣。嗟夫，世之所恃，固在此不在彼也。按邑立介公祠，未有记。此一拂先生祠，乃金陵清凉寺。先生从父监税江宁读书于此，后人即其地祠焉。叶文忠、董司空二文皆载金陵祠录中，录之於此，以见介公之在吾乡，其忠诚不可没，而两先生阐扬鸿文，均足并垂不朽云?王应山《谒郑介公祠》诗：“汗青久矣怀高谊，此日萧然吊古祠。户外松筠标劲操，里中苹藻荐遐思。下僚有疏频忧国，新法非宜最忤时。安上监门图草在，玉融无麦一凄其。”叶向高诗：“上相宣麻出禁城，纷纷新法尽逢迎。苍生几下监门泪，青史长留抗疏名。啼尽杜鹃应有恨，歌残鸿雁不胜情。只今多少流民在，犹向清朝望太平。乍传封事到银台，折槛朱云亦壮哉。十日真堪霖雨遍，九天惊见书图开。长余正气千年在，犹有清风隔代来。一自名卿题咏后，春风苹藻共徘徊。”
　　忠烈祠　在城东。祀宋招抚使刘仝祖与妻林氏，及林氏之兄林同，明万历二年建。国朝乾隆年重修。明叶向高《忠烈祠记略》：“忠烈祠者，祀宋招抚使刘同祖与其妻林氏及林氏之兄处士同也。景炎之季，宋室播迁，越在南海。招抚以国子丞家居，与处士念世为宋臣，图所以报宋。未几，事败。盛服坐堂上，啮指血题诗於壁而死。语具《忠义集》及《八闽志》中。招抚败，遂自经，有司执林氏，诘反状，林恚而叱曰：“吾夫吾兄以死报国，何言反乎?血诗尚存，汝不知耶?遂遇害。时林、刘子孙仅存如线。入明，而其事已更百余年，稍以湮没。又更二百余年，而至隆、万之间、刘之裔孙宗献乃鸣其事于邑令南陵许公，以闻于学使者永丰宋公、开府桂林殷公，博稽故实，甚核而章。乃檄邑为特祠以祀。刘之子孙乃请邑令，择地于城东山亭堂之左，而建祠焉。树绰楔于其前，额曰：忠烈祠。祠成，而父老人士之稍知故实者，咸咨嗟瞻拜，叹忠义之在天地间，更历代而不可泯灭如此。邑令春秋致祭，俱如仪，毋敢阙怠。至后令乃弗躬，而葺郡乘者至讹林氏于永福。刘之诸生继忠力白而正之，而请邑人郭建初为记其略。建初，博物君子，其论次甚辨，且谓不佞：“高，汝宜为之记。”不佞慨观史传，忠臣义士不称乏矣。乃世独艳称文信国之忠，揭而与穹壤并垂。今处士兄妹之慷慨捐躯，大义皎然，何惭信国?乃信国以元宰，处士以布衣，林又女流，斯愈难而奇矣。不佞盖过燕市，而徘徊信国祠下，为文以吊，悲信国之忠，乃招抚事火亘灼若，沉沦三百余年，而犹关甲乙之口，天之报忠臣，终不爽也。余甚伤忠义之晦，而复为之幸。因纪其始末，令为刘裔者，勒之石以垂无穷，且为吾邑重。”
　　陈大参祠　祀陈贵谊。宋绍定二年，诏罢福清税，贵谊力也，邑人德而祀之。
　　林简肃祠　在凤凰山麓。祀宋少师林栗。
　　报功祠　在县治中。祀中丞汪道昆、少保戚继光。一在海口镇，祀中丞王恂、巡按吉澄、樊献科，郡守祁清、节推徐必达、邑侯王崇文。嘉靖四十四年建。万历三十一年重修。今圯。
　　戚公祠　在县西门内。祀少保戚继光。国朝雍正十一年重修。一在海口镇。明隆庆元年建。明王一言《戚公祠记》：夫建非常之功者，必有宏大之本。垂不朽之名者，根於充养之实。古之君子，出而为文武之宪，退而为孝友之敦，其道一而已矣。我国家承平日久，乃今卦气入咸之九三，正当储戎器，以戒不虞之时。东南频岁多事，南塘戚公衔命仗钺，自浙及闽。以八月七日，兵抵福宁横屿。横屿之贼窠据者二年。公以至之二日，一鼓尽歼之。即念九日，兵抵福清。福清之贼窠，徙兴泉之间者三年。公以至之四日。一鼓而歼其半。其西南以他兵弗备，而突其半，方图追荡之计，可刻期定矣。倭患自元世祖不能服，恃其刁刁，出没水国，兽聚鸟徙，锋不可当，蹂躏我疆土，攻掠我城邑，神人之愤极矣。公千里赴敌，不一月，连破二大窠，何其神哉!虎狼之雄，两地僵户皆数十里，而奔崩窜伏，闻声而隳落者数百里。系累之众生夺於锋敌之下，得全归者以数千计。播迁流离之民，持携相率，而复其本业者，以数万计。顷刻回生，恩同覆载，功德可称量哉！公且恂恂不自居，曰：圣天子之福。督抚司道之功，将士之勇。其所养何如哉?夫操守定，而纪律严，韬略娴，而智勇备。此一将之事也。余读公先行，凿凿乎肝膈之真，忠爱之诚，蔼然可掬。观公之兵，少长有礼，劳而不怨，胜而不骄，肃而不扰，思爱其上而不二。此岂可以寻常才智之将例论哉?《孙武子》十三篇首言道。而所谓道，曰：智、信、仁、勇、严。武子虽不能尽之，其道理却自正当。《采薇》之诗，以道使人而不怨。《木太杜》：以已之心为民之心，而民忠上。即公所言所行，实得此意。故其功名学术，体用相须，无歉古人，可谓贤将矣哉!公行，士民思慕，为公立祠。余唯我朝人物，如王文成，虽不可以将材例之，其赣州家祠而户祝之，公善学文成者，祠之祝之，故宜。”
　　仰止祠　在凤凰山麓。祀明大学士叶文忠向高。
　　颂德祠　在渔溪。祀明御史林汝翥。
　　林公祠　在瑞岩山。祀明户科都给事中林正亨。
　　美报祠　在县南门外。祀明尚宝司司丞叶成学。
　　义烈祠　在县北圣迹寺旁。明夏叔慎兄弟子侄。
　　
卷之十六
　寺观一
　　

　　佛、老子之宫以数十百，其瑰诡殊绝之状，盖已尽人力，此曾巩指其附三山者。旧传：闽寺始晋太康，终晋世，惟增二寺，至唐有二百六十七寺。宋则富室翁媪倾赀建筑者累累。至庆历间，郡寺通计千六百二十五所，是郡之蠹也。虽然，彼既托于六祝、六祈、六辞、六号以绵国厘而永民命，则姑与分福地之一隅可哉，志寺观。
　　　　闽　县
　　开元寺　在左一坊芝山南。《三山志》：“梁太清三年置，旧号灵山，寻改大云。唐初曰龙兴，开元二十六年，以年号改今名，有明皇像。会昌汰天下寺，州存一，即是也。天禧中，灾，庆历三年复创。有辟支佛像，辟支在天监四年，隐身于金陵山窟间，时见异于人。唐以来凡六现，后梁贞明四年，闽王以梦故铸铜三万斤，置太平寺，翁承赞记。政和六年五月，以寺为神霄宫，遂移置开元戒坛云。”戒坛。唐天复二年建，闽王审知于此开坛，奏度僧三千人，乞保昭宗銮辂回京。《闽都记》：“南为灵源阁，廊东西有钟鼓楼，其东，平怀堂。后唐同光初，为太平寺，闽王审知建，以铜三万斤范弥勒像于灵芝二山之麓。下有古井，深不可测。縻金银万余两，为四藏经，各五千四十八卷。又造木塔七层，宋时屡灾，并入开元。《三山志》：“政和六年，更为神霄宫。建炎元年，复为太平寺，三年，敕奉濮安懿王神，遂以其寺之半为嗣王行府。绍兴五年，因以为西外宗正司。”建炎中，于寺置启运宫。详《古迹》。明为祝厘之所。国朝顺治四年毁，十四年重建。康熙三十八年，御赐开元寺额。唐周朴《开元诗》：“开元寺里七重塔，遥对方山影拟齐。杂俗人看离世界，孤高僧上觉天低。惟堪片片紫霞映，不与濛濛白雾迷。心若无私罗汉在，参差免向日虹西。”明王恭诗：“城里青山闻梵音，灵源高阁影沉沉。鸟边祗树人烟近，象外云花野照深。苔色满廊行履迹，月明空界印禅心。自怜人代多氛垢，未得焚香礼遁林。”
　　按：辟支佛像，据《三山志》谓：闽王审知于城西南张炉冶十三所，备铜蜡三万斤，铸释迦弥勒像，置太平寺，庄宗题为金身报恩之寺。后宋政和间，移置开元戒坛。《闽都记》：“其东平怀堂”，云云亦同。惟万历《府志》云：“平怀堂北有经院，铁辟支佛高数丈，唐御史黄滔记之。下有古井。”独云铁像，与二书异。今观现存佛像，实铁非铜，《万历志》为得其实矣。第其云：黄滔记之，则非也。考滔碑云：“天祐三年丙寅，秋七月乙丑，铸金铜像一，丈有六尺高，后二十有三日丁亥，继之铸菩萨二，丈有三尺高，铜为内肌，金为外肤。”又云：“公登坛之三年已未秋，梦天之西际彩云罅裂，大佛中座，岳岳觏止，乃命自宾席逮众庶，许一以金投，将椟于肆，俟以铜易，而后鸠工。卜境择日，铸斯佛于九仙山定光多宝塔之右。公礼阅之，乃与梦一类，于是迎入府之别亭。冬十有二月丙申，引归于开元寺灵山之塔院，独殿以居之，翼二菩萨于左右。”是滔所记者，正审知所铸之铜像，与《三山志》合，非铁像也。然则铜像之亡久矣。今像要是宋后冶铸无疑，特不审其年耳。又其曰：“下有古井，访之寺僧，谓在铁佛座下，周砌以石，盖不可见云。”
　　万岁寺　在左三坊九仙山麓。《三山志》：“天祐元年，琅琊王审知所造，明年赐名。梁开平中，表请其寺祝天子寿，盖取其名也。至今诞节前一月，太守率僚属班拜于庭，以佛法启祝。及是日，拜祝如初。熙宁八年，始创千秋堂候班。乾道九年，史丞相浩改为华封。有定光塔七层，梁开平元年，忠懿王所造。”万历《府志》：“正德十二年修，万历十一年重修，寻复颓废，四十年修葺。按：寺有独木鼓，大可五围，刻颂其上，传为北宋时物。元黄镇成《重修定光塔铭》：“福城之东，山惟九仙岌岌，浮屠上出层巅。八方翼举，七级梯连。深蟠厚载，高薄重元。昔在唐季，王公启土。相攸兹山，大建寺宇。既辟招提，乃标窣堵。厚壤居幽，圆珍发贮。潜符嘉徵，建号定光。载祀四百，作镇藩方。漂摇风雨，绵历星霜。杗楹杌陧，棼笮披猖。惟宝峰师，兴念惟恻。弗葺斯坠，糜遑居食。其徒恻然，闻义感激。有志必就，惟坚愿力。踵门干羡，行市乞余。累积于寸，积重于铢。石砻川运，材伐山输。坚良缔搆，弊故更除。寒暑六经，载营载度。业业金碧，峨峨丹艧。制若地涌，视犹天作。育国分光，圆澄识铎。惟兹伟功，匪志弗成。卓哉斯愿，振古作程。天地至久，日月至明。侔贞配永，视此刻铭。”明谢肇淛《万岁塔铭》：“《般若经》云，如敬塔庙，尊胜有幢，同一道妙。惟我于山，昔有丛林，祝万岁寿，臣下同心。飓风为眚，顶沦于地。有其举之，谁敢或废。惟我陈公，厥名曰询。许氏元度，或其前身。慧业夙耽，猛愿兴复。如人元首，安出庶物？自下而上，似跃而腾。匪循阶级，巍巍重兴。讵千金吝，俾万目睹。其力则专，其利斯溥。仰窥元昊，俯眺沧溟。忻礼读款，而述斯铭。”王恭《万岁寺塔》诗：“绝顶层标出半天，于山宫宇翠微连。云飞百粤沧波外，鸟度千峰夕照边。平远台空秋珮冷，毗卢阁静夜灯悬。屠龙射鳝今何在？蔓草荒林几度烟。”林廷玉《登万岁塔》诗：“塔上云容见水光，塔前花雨亦禅堂。可人新鸟情逾巧，拂面东风暖更香。酒盏殷勤春更好，炉烟缥缈昼初长。康强暮景应难得，莫怪山翁特地狂。”王应山《登定光塔》诗：“九山耸龙角，百丈浮金光。晴春发幽兴，我友迭相将。徙倚历七级，旋转迷四方。挂影出峰峦，挥手摩穹苍。俯视周人宇，烟霭何迷茫。于焉超法创，佛日耀八方。”徐熥《登万岁寺塔》诗：“宝刹凌霄迥，登扳俯九垓。山河天际绕，楼阁日边开。方番影依檐落，铃声拂槛来。马江波浩淼，雉堞势潆洄。隔岭留残照，遥空度晚雷。炊烟生下土，禅诵出香台。云自山腰起，人从树杪回。迷川今日度，劫火往年灰。上界疏钟动，孤城暮角催。几思题偈后，古壁半苍苔。”邓原岳《登万岁寺》诗：“宝刹摇空界，孤标出上方。星躔分景色，岛屿入微茫。铃逐残云落，方番随去鸟长。初疑金粟影，忽见玉毫光。月隐晨曦动，烟消海气凉。何缘脱尘网，于此度津梁。”陈价夫《登万岁寺塔》诗：“宝级腾祗树，金标屹化城。祗疑初地涌，转觉下方明。暂使尘劳息，能令暑气清。山僧相见熟，不用更题名。”
　　安福寺　在左二坊丁戊山。《三山志》：“唐咸通十三年建，山居阛阓，磅礴隐降，占形胜之中。梁乾化二年，忠懿王始建木塔七层于其上，号新塔。元丰间，以主僧不谨，废，田入学。后寺亦灾，官籍其地，售民以居。”
　　法云寺　在左三坊九仙山之麓，五代唐清泰元年建。《闽都记》：“初名地藏通文寺，宋祥符间，更今名，赐额。明宣德中重建。大雄殿之北为法堂，其西为千佛阁，东南为吸翠亭。山门之内砌石数十级以登，乃为二门，东南山川，若俯而视焉。万历乙卯，詹莱书‘白玉仙人台’匾，树于阁上。”国朝乾隆年，布政使陶士亻黄重修，改名白云寺。明王佐《游法云寺》诗：“巍巍绀殿拥层岗，此日登临野趣长。贝叶独听双树法，金猊晴吐一炉香。云腾瑞气连禅榻，雨落昙花满石床。惆怅忽闻钟梵定，数声归鸟背斜阳。”赵世显《法云寺对月》诗：“西望烟云晚尽收，银蟾如镜挂飞楼。数声砧杵千家夕，万里关河一雁秋。古寺清钟醒鹤梦，空林寒露湿貂裘。何时得共含香侣？载酒重来此地游。”徐火通《春日法云兰若》诗：“移来书舍傍琳宫，断隔红尘路不通。游屐半闻新雨后，佛幡高挂乱云中。夜深松偃疏帘月，春尽花飞晚磬风。漫谓空门人迹少，相寻日日有支公。”“登临正及看花期，青草葳蕤步屟宜。雨翳松声过院冷，风传莺语出林迟。间寻缁锡谈三昧，偶伴黄冠礼六时。自是山中堪避俗，更无踪迹世人知。”“古路苍苍入鹫峰，烟霞断隔往来踪。时将真偈灯前课，每与游僧竹下逢。满架瑶函藏贝叶，远村山色绚芙蓉。闭门宴坐尘缘息，又听云堂起暮钟。”“满迳苍苔过客稀，疏钟才动暝烟飞。轻敲竹院残僧返，乱落松花一鹤归。夜静石灯分佛火，春寒山罽借禅衣。上方万籁已俱寂，但有经声出翠微。”
　　庆城寺　在南津坊。《三山志》：“本王延曦第，既即伪位，天福七年，舍为永隆金身罗汉院。祥符三年，赐今额。有高丽铜佛像、二石笋、小木塔。”皆闽王时，高丽所献。万历《府志》：“今废。”
　　法海寺　在左三坊。《闽都记》：“旧名罗山，本孟司空宅。初，寺在城南，五代闽徙于城西。晋开运二年，迁今所，为兴福院。宋祥符中，改今名。明嘉靖间，举人高叙废为宅，后入蓝侍御济卿家。万历已亥，侍御孙圻舍为寺。有罗山堂、金积园、万缘堂诸胜。”[HT6SS]明赵世显《法海寺》诗：“赵岐读书处，仍作法王居。忽对三花树，还思十载余。闲云禅榻静，清磬佛堂虚。为爱珠林胜，尘缘积渐疏。”陈价夫《罗山馆早秋》诗：“木柝声残莫杵哀，邻家白苧已先裁。浮云半掩无诸郭，落日斜横金粟台。槁叶满阶风乍起，繁霜入户雁初来。小山芳草青如剪，岁晚应悲白露催。”谢肇淛《过法海寺》诗：“当年甲第倚云开，此日惊登般若台。金地已成新法界，罗山还属旧如来。春深别院无歌舞，水落寒池有劫灰。二十年前读书处，题名强半没苍苔。”曹学全《法海寺》诗：“净业门中好是闲，尘缘俗念不相关。谁为长者称流水，更约高僧在半山。惠远昔传开社胜，遗民何意值时艰。举头绿树浓阴甚，坠向僧房片石间。”徐火勃《集罗山》诗：“强扶病骨陟危峦，此地徘徊转觉安。寺里客过辰屡换，林中僧话岁将残。坐于石笋何妨暝，行到梅花别是寒。漫借禅灯照诗思，东方月色出檐端。”
　　法性院　在南津坊。《三山志》：“开运三年置。初，闽王作东西二宅，为诸子居，此其东宅也。其子延钧僭伪，建为宫。后南唐兵攻城，李仁达指天自誓，兵退，愿以宫为院。初，院在南台，至是遂迁其额于此，仍号‘千佛南禅院’。”与东、西、北禅，时号为四禅院，久废。
　　圆明院　在左二坊，九仙山南。《三山志》：“周显德五年，伪臣李延谔所造。天禧三年，改圆通禅寺，天圣二年，改通为明。有小华山、野意亭，详《古迹》。廓然台、清辉阁。”《闽都记》：“今废。”
　　报慈崇因经院　在左二坊。宋太平兴国间建。《三山志》：“本潮州刺史李彦晖故宅。”[HT6SS]有《记》云：“彦晖从王氏起光州，以功出镇越台，分符潮郡，遂赏兹宅。及太平兴国初，归款，乃曰：幻质无常，终归坏灭。因舍为寺。”
　　嘉福院　在左三坊。《三山志》：“大中祥符四年建。初为众香院，后改今额。有鳌顶峰，陈状元诚之肄业之所。院久废。
　　九仙天王院　在左三坊。《三山志》：“天禧间建。崇宁间，为崇宁观厨宫。建炎元年仍旧。”明林敏《天王院》诗：“珠宫隐上方，载酒一乘兴。雨歇瀑水凉，云归古树暝。忘机野禽狎，发咏山鬼听。坐对月明时，空山响烟磬。”
　　普光塔寺　在甘棠坊。《闽都记》：“宋建。旧有塔五级。明洪武间，增为七级。宣德间，毁，寺仅数楹。正统间，居士夏普明居其中，结坛。普明死，仍复为寺。明徐[HT6，7”SS]火勃《普光寺》诗：“门邻阛阓久凋残，法界重兴得宰官。半笈白虫经卷乱，数行青蚓篆烟寒。宋朝画佛昏尘壁，蜀国流僧咒古坛。明月满空凉似水，渐移梅影上幡竿。”谢肇氵[KG-*2]制《普光寺》诗：“偶随清磬掠鸡园，黄叶声中佛火昏。古殿烟埋金碧相。空坛云湿宝花幡。庵因近市无闲地，僧为休粮不出门。茆榻竹房相对话，也胜车马日喧暄。”
　　东禅寺　在易俗里，梁大同间建。《三山志》：“郡人郑昭勇捐宅为之，在白马山上。旧名净土，唐武宗废为白马庙。咸通十年，僧惠箴居之。及夜禅定，有戎服若拜而辞者，是夕，或见白驷乘之。观察使李景温因撤祠为寺，号东禅净土，钱氏号东禅应圣。大中祥符八年，赐号东禅寺。崇宁二年，因进藏经，加号崇宁万岁。绍兴十年，改报恩广孝，为徽宗焚修，张丞相浚为请，仍移漏泽园，寺有生祠。十七年改“广”为“光”，有《大藏》，米芾书额，有《大藏经》版，侍郎陈赐劝造，有画像。徽宗御书。《闽都记》：“明成化三年重建，改名东禅宝峰禅寺。寺中有放生池、芙蓉阁、清阴亭、东野亭，郡守蔡襄书额。”唐周朴《东禅寺》诗：“瓯闽此郊外，师院号东禅。物得居来正，人经后论贤。爬槽柳塞马，盖地月支纟延。鹳鹊尚巢顶，惟堪举世传。”宋李弥逊《东禅开堂》诗：“闽山多胜地，列屋栖高禅。妙供积香苾，宝华散金莲。往时入鄽手，来见住世缘。辽辽百年后，慧炬无复然。我公具正眼，为续旃檀烟。诸方坐老衲，具足世法船。少开迷云昏，氛埃遂澄鲜。我来偶相值，杖屦参高[HT6，7”SS]车并。拈花起一笑，归去夸林泉。从兹竹林下，饱饭纵横眠。”程师孟《上巳游东禅寺》诗：“出城林迳起苍烟，白马遗踪俗尚传。第一僧居兰若处，几番身醉荔枝前，百年骚客来间寺，三月游人作乐天。更爱堂前迎太守，路头先坠碧云鞭。”
　　大乘爱同寺　在东山遂胜里。《闽都记》：“梁大同六年置大乘寺，十二年置爱同寺，唐大中十一年，合二寺为一，因名。宋元祐中，许将请为功德院。中有夜光台、神僧室、鉴净轩、放生池、山辉堂诸胜。嘉靖间，倭变颓废。”国朝康熙八年重修。宋曾巩《游大乘寺》诗：“行春门外是东山，览胜宁辞数往还。溪上鹿随人去远，洞中花照水长闲。楼台势出尘埃外，钟磬声来缥缈间。自笑守官偷暇日，暂携妻子一开颜。”黄裳《大乘寺》诗：“奔入高山避秦侣，远入闽山岂惟楚。落花流水来何处，逐鹿人从石门路。遂造洞门谁得知？鸡黍生涯贯今古。樵客见留何事去，分合随缘落尘土。回头已在尘劳中，手把榴花如寐寤。紫元素抱超然情，到此令人心骨清。间跂长林跨深壑，遥见黄鹤来相迎。灵源为我写幽思，但闻历历朱弦鸣。狮子峰前孤退藏，当泯顽空还混茫。龙首涧边云并合，或作人间时雨行。杜鹃有声山意真，杜鹃有花山色明。偶逢奇石可且上，幸乘此兴聊飞觥。顾语娉婷莫予翼，脚力犹争年少轻。三杯通道聊自适，还被谷风吹复醒。忽忽流光已云暮，红烛如林乐声举。”李纲《访许子大于大乘寺》诗：“物外仙家长自春，隐沦何必为逃秦，祗因榴洞赠花者，便是桃源种树人。丹荔枝头星灿烂，白云峰顶玉璘珣。主人留客非无意，端为出山多世尘。”张劝《山辉堂》诗：“萧萧松竹荫华扉，更有虚堂隐翠微。云掩峰峦横秀色，月低岩下弄清辉。分开远碧鸣泉落，点破寒光白鸟飞。还似山阴秋霁后，照人怀抱欲忘归。”
　　方山寺　在清廉里方山上。《三山志》：“陈天嘉元年置。上有阿育王塔，因而建寺。有古坛、石床、石棋局、唐贾岛《章敬国师碑铭》。”
　　圣泉寺　在遂胜里，唐景隆元年建。《三山志》：“僧怀一始卜居于爱同寺之西，苦乏水。忽一日，二禽斗噪于地，异之，因卓锡其所。有泉如缕，俄而涌溢，人乃砻石环其口。详《古迹》。寺旧名法华，先天二年立今额，唐刘轲记。有唐李邕《怀道塔碑》，皇甫政《怀一塔碑》。道一二师碑，天降舍利，松不栖禽，梁不巢燕，池不生蛙，庭不生凡草，为六奇。《闽都记》：“又有文殊岩、多宝塔、天台井、放生池、神移泉、松坞。”详《古迹》。芝坞、蛰龙渊、涵虚沼、御书堂、罗汉堂诸胜，今多颓废。万历间，僧善灿重建佛堂。[HT6SS]宋曾巩《游圣泉院》诗：“笑问并儿一举鞭，亦逢佳景暂流连。清冥日抱山腰阁，碧野云含石眼泉。蹑屐路通林北寺，落帆门系海东船。闽王旧事今何在？惟有前村供佛田。”李弥逊《游圣泉寺》诗：“偶脱尘中一梦阑，欲穷幽事遍寻山。静怜人境鸡虫扰，老惬僧窗枕簟闲。十里秋苔随屐齿，四更山月上帘颜。登临物色催诗兴，未信天于我辈悭。”明陈亮《访圣泉殊上人》诗：“步入金沙地，禅居偶闭关。碧云凝曙色，红树满寒山。尚觉香缘浅，空携俗虑还。三车何处演，却放白牛间。”谢肇氵制《圣泉寺》诗：“东山开宝刹，传是景龙年。野径缘溪远，层峰绕郭偏。锡飞初得地，禽戏忽成泉。竹老阴常覆，松枯脉暗穿。鹿分甘露水，龙出讲经筵。香阙诸天近，霜钟万壑传。沉灰原有劫，沧海已为田。云锁门双塔，林围屋数椽。哀涛惊鹤梦，败叶拥僧眠。霜落祗林树，苔深法座莲。稀闻来杖屦，谁复布金钱。废洞迷灵迹，残碑失古镌。六时荒院磬，一炷断炉烟。铁像他寮寄，珠幡尽日悬。樵人寻旧址，行客吊新阡。趺藉蒲团稳，登知蜡屐便。悲风初广莫，残照且虞渊。碧殿猿啼里，元岩鸟道边。城阴浮薄霭，烧影引归鞭。回首兴亡地，空林咽暮蝉。”徐火勃《游圣泉寺》诗：“东峰晴翠昼阴阴，旧是闽王施宝林。古路斜通松坞远，冷泉流注树根深。钟移别院销追蠡，锡卓空山绝戏禽。寺额尚存唐代迹，更谁重布给孤金。”
　　文殊般若寺　在遂胜里。《闽都记》：“唐景龙四年建。咸通中赐额，成化七年重建。嘉靖中，郡人倪组废其寺为墓。寺后有山，旧产金沙。明徐火勃《文殊废寺》诗：“宝刹庄严盛故唐，给孤园路变坟庄。炉抛前垅荒祠座，钟徙他山别院梁。供佛有田豪主得，挂瓢无地老僧亡。村南村北累累冢，几个孙曾哭白杨？”谢肇[HT6，7”SS]淛《过文殊废寺》诗：“千年灵塔委金沙，憔悴前朝古柏斜。石础尚留青藓篆，墓门空锁白杨花。佛销宝相埋秋草，僧散斋堂馁暮鸦。白马玉鱼零落尽，行人犹说梵王家。”
　　五仙观音院　在方岳里。《三山志》：“唐天宝二年置。政和十年为神霄宫，建炎复旧。[HT6SS]久废。”
　　涌泉寺　在鼓山里。《三山志》：“唐建中四年，龙见于山之灵源洞。从事裴胄曰：‘神物所蟠，宜寺以镇之。’后有僧灵峤诛茆为台，诵《华严经》，龙不为害，因号曰华严台，亦以名其寺。梁开平二年，闽王审知复命僧神晏居焉，号国师。馆徒千百，倾国赀给之。乾化五年，改为鼓山白云峰涌泉院。宣和间，有僧体淳访经台遗址，创阁曰妙峰，楼曰频伸，斋曰东际，庵曰一多，又痴坐崇石，无寄轩，网珠镜台，芥瓶，憨睡室。门曰无尽，总名曰华严。谢肇淛《鼓山寺志》：“明复改为寺，宣德间重建，嘉靖壬寅，寺毁。”国朝顺治初，僧元贤重修，康熙间御书‘涌泉寺’额以赐。宋李纲《冬日观鼓山新阁》诗：“寻盟访鼓山，风物宛如昨。山中有开士，弹指成杰阁。应真飞锡来，一一有所托。翚飞骞栋甍，绚烂丽丹艧。峨峨大顶峰，孤影入檐角。乃知象教力，建立必卓荦。欲为灵源游，云木互参错。岩深松桂香，石鼓苔藓剥。冬温日清美，景短气萧索。天然资野逸，安用遮翠幕？快哉缅登临，及此小摇落。乘高望瀛海，南极露垠堮。蓬壶在跬步，谁谓仙山邈？苍茫杳霭中，万象恣磅礴。回头睇中原，郡国半沙漠。犬羊污宫殿，虫也豕穴城郭。畴能挽天河，一洗氛祲恶。我生多艰虞，久矣衰病作。君恩听言归，养拙侣猨鹤。忽忽岁将尽，平子殊不乐。幸同二三子，杖履遍邱壑。跻攀力尚强，谈笑心无怍。野鹿饱丰草，冥鸿在寥廓。翻思轩冕间，何异遭束缚。斯游信清绝，妙赏寄寂寞。晚来凄以风，远色秀增岳。泠泠钟磬声，随月度林薄。惄然感时心，未锡如陨箨。倘能驾云騧，岂复忧世瘼？会当期若士，相与踞龟壳。”白玉蟾《题鼓山寺超凡阁》诗：“输与黄龙第一筹，于今不到洞宾羞。九重城里圣箭子，三百年来粪扫头。山月扶疏龛石冷，天风浩荡海槎浮。我来会得谦公意，竖起拳头向赵州。”明王恭《鼓山寺》诗：“灵源飞鸟外，屴崱翠蒙葺。雪覆经春叶，云残度壑钟。逢僧留半偈，习静爱中峰。自笑红尘里，谁能寄远踪？夜宿白云半，风泉双籁鸣？厨花香外度，灯影竹间明。水月心方静，江湖梦转清。谈诗犹未已，东阁曙钟声。”徐熥《宿鼓山寺方丈》诗：“维摩丈室绝尘氛，坐对珠龛演梵文。松际窥人孤嶂月，山中留客半床云。疏钟出寺过林隐，怪鸟啼春彻夜闻。真性由来爱空寂，名香亲向殿前焚。孤峰天半削芙蓉，入夜遥看紫翠重。一井禅心千涧水，五更残梦数声钟。云生净土龙归钵，露冷空台鹤唳松。借宿僧寮经几度，苍苔埋却旧游踪。”马歘《宿鼓山禅房》诗：“禅房深闭绝嚣氛，宝篆烟销正夜分。深树啼猿初落月，小楼僧定忽归云。飘摇幡引灯前见，滴沥泉声枕上闻。尘梦不关心似水，独余花雨散氤氲。”陈仲溱诗：“寒灯寂寂掩禅房，绝壑松涛入夜凉。春鸟啼残孤嶂月，暮云湿断半炉香。磬传空界僧归院，寺隐深林虎近床。曙色渐分山渐出，千重烟树郁苍苍。”谢肇淛《宿鼓山禅院》诗：“上方寂寂锁苍藤，门掩双峰最上层。半岭松涛千嶂雨，数行香篆一龛灯。寒潮应月喧残寺，独鹤眠云伴老僧。尘梦欲醒钟磬动，冷然心地证三乘。”国朝潘耒《涌泉寺》诗：“山行不见山，深松覆如幄。滴翠沾人衣，晴云时满掬。修磴延清风，危亭肆遐瞩。忽闻钟鱼声，招提在岩腹。规制特崇宏，威仪殊肃穆。客至浩如归，旋汲新泉沐。院主法腊尊，道风闻九牧。软语接凡夫，剑锋不可触。山空月华朗，夜静天香馥。自然生道心，无劳遣尘俗。高斋凉如秋，一榻清寐足。可叹市朝人，纷纭梦蕉鹿。”
　　白鹿寺　在积善里。《三山志》：“旧记，白鹿山入十五里，号榕溪。永嘉僧道洪自温陵来居，诛茆日，白鹿适至，遂以名其寺，盖元和四年也，咸通中赐额，寺前有白鹿亭。”
　　瑞迹寺　在开化里甘泉山东。万历《府志》：“唐咸通元年建，明万历间重建。”[HT6SS]明林世吉《瑞迹寺》诗：“鹫岭摩青汉，鸡林隐翠微。山深僧住少，地远客来稀。野鸟衔花落，岩泉带雨飞。夕阳萝迳暝，愿乞一灯归。”
　　衡山院　在江右里。《三山志》：“唐景福二年置。”
　　宝月院　在易俗里。《闽都记》：“唐乾宁建。宋乾道间，陈枢密诚之请为功德院，改名广因报先院。永乐间为寺，今圯。”
　　真隐院　在永福里。《闽都记》：“唐光化二年建，地近西峡，往来必憩于此。有且止堂，今为公馆。”宋吴干《且止堂》诗：“无心终日看云飞，空幻犹如鸟迹遗。欲问堂中常住相，黄花翠竹已多知。”
　　东报国院　在易俗里。《三山志》：“天祐元年，闽王审知为唐昭宗建，名报国资圣。后主僧不谨，籍其业于官。太平兴国六年，太守右卫将军侯赟复建，有放生池。”久废。
　　圣迹院　在嘉崇里。《三山志》：“贞明二年建。昔南江有光竟夕，视之，得一浮木，已而梦一胡僧云：吾康僧，行化吴越，今将福汝闽，宜以是木立吾像。既寤，众异之。乃严精宇，饰晬容，榜以是名。”康僧者，康居人也。孙权时，言佛舍利事，乃置瓶于几，忽闻瓶中有声，果获舍利。权叹服，乃营塔。院久废。
　　龙德外汤院　在崇贤里。《三山志》：“晋天福间建。”地多燠泉，数十步必一穴，或迸河渠中，味甘而性和。热胜者气如琉黄，能熟蹲鸱，旱潦无增减。闽天德二年，占城遣其国相金氏婆罗来，道里不时，偏体疮疥，访而浴之，数日即瘳。乃捐五千缗，创亭其上，仍售田，鸠僧以司之。庆历二年修，有蕃书二碑，方塔五级。”久废。
　　枕峰寺　在归义里。《闽都记》：“宋建隆元年置，西峡渡之南。驿道往来，侯潮之所，正统九年重建。”国朝康熙已未重修。宋刘克庄《游枕峰寺》诗：“石磴招提古，松萝暝不分。排云双树转，隔水一钟闻。林影迎残雨，山光倚夕曛。醉来归路远，秋思正纷纷。”王十朋《枕峰院》诗：“门外峰如枕，宜眠清净身。禅僧自面壁，谁是枕峰人？饭罢匆匆别，劳生可奈何？不能留一宿，有愧此峰多。”明王应钟《枕峰寺》诗：“招提千仞俯高峰，上界平临浩劫空。万叠西来云海尽，一灯东度粤南通。山中乔木含秋意，天外昙花落晚风。试问元龙登眺外，新诗题遍几株松？”
　　太平兴国院　在光俗里。《三山志》：“太平兴国二年赐额，绍圣元年重建。”万历《府志》：“今圯。”
　　华严寺　在易俗里，地名浦头。《闽都记》：“宋太平兴国八年建，即地藏塔院也。本唐翁承赞故宅，有昼锦亭、狎鸥池诸胜。嘉靖间毁。”国朝顺治十三年重修。宋刘子翚《华严寺》诗：“浅水荷花开傍桥，晚钟楼殿碧山椒。松林绕路行不彻，野鸟避人飞更遥。喜有高情共邱壑，应须长啸混渔樵。老僧好事能延客，未觉山房苦寂寥。”明陈亮《华严寺》诗：“久耽邱壑胜，未历东山路。偶访招提居，兼谒郇公墓。云林更左转，始得栖禅处。落日寒蝉鸣，蔼然松下暮。真僧欣相接，况有平生故。秘箧散芸香，名卮酌甘露。常怀谈空理，喜捐平生虑。永愿依道林，惭非许玄度。”曹学佺《华严寺》诗：“梅花消息此城东，越壑寻邱逸兴同。疏雨乍催千片白，晚霞微映几枝红。萧条古寺无支遁，耆旧人家并德公。谁向窗前不尽醉，娇歌一曲度芳丛？”
　　报恩光孝寺　在时升里。《三山志》：“崇宁二年，诏诸州建崇宁寺，王祖道守乡郡，创于浮桥之南，四年落成。政和元年，敕改天宁万寿禅寺。绍兴七年，以焚修故，改报恩广孝，十三年改为光孝。”国朝顺治初毁，康熙壬戌重修。
　　云门寺　在江左里洋屿云门山。《闽都记》：“宋绍兴初，大慧禅师宗杲居此。嘉定中建寺。明永乐间重建。”明林鸿《云门寺》诗：“龙宫临水国，鸟道入烟萝。海旷知天尽，山空见月多。鹤归僧自老，松偃客重过。便欲依禅寂，尘缨可奈何！”
　　海印庵　在遂圣里东禅寺傍。万历《府志》：“元至正间，僧云溪建梅边小隐，又曰水竹幽居，与客弹琴赋诗其间。贡师泰、陈高俱有记。”今废。
　　双龙庵　在桑溪里，又名双溪，旧神光庄也，明初建。明林敏《夏夜集双溪兰若》诗：“散帙栖鸟时，幽寻憩僧舍。天吟风满市，露影月侵夜。烟篠澄远心，云萝翳长夏。回看众壑阴，杳霭钟声罢。”陈椿《双龙庵》诗：“迷路叹西东，寻幽入梵宫。廛中喧乍息，物外思何穷。涧净龙湫落，檐虚鸟道通。坐携余兴返，花雨逐松风。”徐火勃诗：“信步冶城东，寻僧憩梵宫。草香闻不尽，松影踏无穷。溪势双流合，桥门七孔通。静看黄蝶过，随意领春风。”
　　栖云庵　在归善里，金鸡山巅，明嘉靖间，郡人王应钟募建。明陈椿《游栖云庵》诗：“梵宇栖云外，人天出世间。孤峰一以眺，双屐欲忘还。花雨沾衣细，松阴覆座间。何时捐物役，持偈傍兹山。”徐火勃《游栖云庵》诗：“竹掩茆房翠巘西，香灯清净托禅栖。孤城乱瓦迷榕叶，百亩平畴见稻畦。荒冢凄凉眠石马，空山零落绝金鸡。壁间试剔苍苔看，二十年前有书题。”谢肇淛《栖云庵》诗：“小寮幽竹绝尘氛，路入温泉野色分。地僻不闻僧院磬，山低时度女墙云。隔江烟火孤村屿，绕郭松楸十里坟。王气鸡声俱寂寞，曲池霜叶落纷纷。”
　　白云廨院　在鼓山里。《闽都记》：“本涌泉寺积谷处，嘉靖间，寺毁，遂拓而葺之，殿宇壮丽有加。”明吴兆《白云廨院》诗：“离舟十数里，入寺未云疲。树古知秋早，僧闲见客迟。泉声悬屋角，草色秽阶基，前路多登顿，山房话少时。”谢肇淛《宿白云廨院呈徐兴公》诗：“宝地枕灵峰，闲云逐户封。夜潮半江水，寒雨五更钟。野色不到寺，秋声多在松。风尘二十载，何意复相从。”国朝潘耒《白云廨院》诗：“暂歇篮舆步石梁，院门古树绿千章。僧来云窟衣衫润，客饭松阴几簟凉。百道飞泉归绝涧，一声清磬出新篁。人生岂合埋尘土，世味何如道味长？”
　　劈岩庵　又名劈石庵，在嘉崇里，九仙山之支，城外，岩岫林塘颇幽。明嘉靖间，有神像漂泊河滨，里人异之，因建庵。明林彦弼《夏日集劈岩庵》诗：“石阁崔嵬倚半空，炎熇不到绿阴中。林深昼润常疑雨，地迥凉生若御风。僧带残云归古刹，鹤听玄语出雕笼。回看河朔俱陈迹，对景清泠碧玉筩。”王应山诗：“理屐共追寻，因过双树林。清风起蘋末，烈日閟萝阴。促席闻高论，鸣琴接梵音。冷然鉴塘里，相对涤烦襟。”
　　福海庵　在方岳里常思岭，有亭以憩行者。明徐熥[HT6SS]《憩福海庵》诗：“白云深处梵王家，回望千层鸟道赊。满室空香薰贝叶，一声残磬落松花。听经野鹿群依草，出定山僧独施茶。礼罢瞿昙留偈别，寒鸦声里夕阳斜。”徐火勃诗：“踏遍危峰到梵家，白云流水望中赊。隔山断霭千重翠，满路东风二月花。座上焚香翻贝叶，佛前鸣磬供新茶。樵歌隐隐孤村外，回首平林夕照斜。”陈荐夫诗：“独寻双树叩禅关，身世无如云影闲。秋草自生僧定处，岩花故落水流间。天边西岭斜阳路，鸟外东林过县山。远树萧萧明月里，一声孤磬送人还。”
　　[HT5H]能仁寺　在易俗里，东岳庙西，明万历间建。
　　积翠庵　在鼓山里白云洞下，明万历间建。
　　元真庵　在鼓山里白云洞，明万历间都司许国威建。明屠龙《题元真庵》诗：“蕙帐屡邀元鹤下，明灯间与白猿谈，秋风铃阁军书暇，还忆琉璃火一龛。”
　　活佛庵　在嘉崇里苍霞洲。明末，有陈真升者，福清人。涅槃后，肉身不坏，至今犹祀庵内。国朝康熙初重建。
　　平楚庵　在鼓山里，卓锡峰西。国朝康熙间郡人李其蒙建。
　　九仙观　在九仙山巅。万历《府志》：“宋崇宁二年建，旧名‘天宁万寿观’，绍兴间，改‘报恩广孝’，寻更‘光孝’。元至正初，改今名。永乐间修，有寥阳殿，今存。喜雨楼，今圯。玉皇阁，旧圯。万历辛卯，郡人布政使林懋和重建。国朝康熙间重修。元陈旅《九仙观》诗：“力士持兵守绛宫，吹笙人去斗坛空。白榆城阙秋云上，红树楼台夕照中。鸿宝昔疑丹枕谬，龟泉今悟玉池通。他年不跨芝田鹤，曾向清虚学御风。”明林鸿诗：“仙山有楼观，虚爽轶浮埃。昔日九仙人，跨鲤兹山来。赤鲤去不还，仙人安在哉？空余弹棋处，白石生苍苔。至今羽人居，往往闻风雷。檄雨古坛瞑，礼星寒殿开。尝闻至人言，内景融春台。群生若刍狗，大道如婴孩。飚车与天接，岂但登蓬莱。”徐熥[HT6SS]《登玉皇阁》诗：“杰阁开灵境，瑶台接太空。层甍青嶂里，飞槛白云中。海上蓬莱岛，人间太乙宫。六鳌峰迢递，五虎势巃嵸。渐与尘寰隔，还于帝座通。天都低日月，地轴隘华嵩。远眺龙台古，回看雉堞雄。阶生苔草绿，炉伏火丹红。宝诀传金母，高幡拥玉童。骖鸾逢子晋，骑虎揖韩终。自识玄关妙，因知道教崇。九仙遗迹在，何必访崆峒?”
　　嵩岳观　在左三坊，丁戊山南，称中山嵩岳崇福行宫，闽王时建，今废。
　　青都观　在左三坊，国朝康熙间，将军祖良璧建。
　　元妙观　在易俗里，东岳行祠东。万历《府志》：“闽时建，为东华宫。宋祥符中，称天庆观。”《三山志》：“先是，后唐长兴闽王建东华宫，时王鏻方信道士陈守元，既建宝皇宫，又建东华宫。大中祥符元年，诏以正月三日天书降为天庆节。二年，令天下建天庆观。五年，圣祖降，复令建殿。是岁正月，州乃以东华宫为之。”元元贞初，改今名，正德间重修。
　　　　侯官县
　　乾元寺　在左一坊，越王山麓，即无诸旧城。《三山志》：“晋太康三年，既筑新城，遂以为绍因寺。唐乾元三年，防御使董玠奏赐今名。[HT6SS]五代唐光化元年，闽王审知于寺开戒坛，奏度僧二千人。咸平六年，赐御制心轮偈颂等一百二十三卷，又草书、八分、飞帛、篆书。至和元年，赐《皇祐新乐图记》三卷。”万历《府志》：“今废为民居。”
  </div>
  <div class="pagination">
   <a href="福州府志乾隆本_page68.html">
    上一页
   </a>
   <span>
    ...
   </span>
   <a href="福州府志乾隆本_page64.html">
    64
   </a>
   <a href="福州府志乾隆本_page65.html">
    65
   </a>
   <a href="福州府志乾隆本_page66.html">
    66
   </a>
   <a href="福州府志乾隆本_page67.html">
    67
   </a>
   <a href="福州府志乾隆本_page68.html">
    68
   </a>
   <span class="current-page">
    69
   </span>
   <a href="福州府志乾隆本_page70.html">
    70
   </a>
   <a href="福州府志乾隆本_page71.html">
    71
   </a>
   <a href="福州府志乾隆本_page72.html">
    72
   </a>
   <a href="福州府志乾隆本_page73.html">
    73
   </a>
   <a href="福州府志乾隆本_page74.html">
    74
   </a>
   <span>
    ...
   </span>
   <a href="福州府志乾隆本_page70.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
