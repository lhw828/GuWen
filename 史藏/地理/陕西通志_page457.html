<!DOCTYPE html>
<html>
<head>
    <meta charset="UTF-8">
    <title>陕西通志 - 第 457 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 457 页/共 490 页</h1>
    <div class="content">　　降而西可二里许东折渐上时正午稍热渇且饥遂团坐松隂中食所携新枣至是无磴多倚木枝根石间危且弗固因枝根为级皮脱滑不可登五人相与援推以进凡二十余处既尽则玉女峯顶也尝闻女道杨氏名妓也少年入山今耄矣初食松皮八年始火食或絶火则枵腹坐偶大雪不粒者七日亦无恙竟日夜弗卧余心敬焉因访之石室中尸坐如寐见予起相见具客主礼笑曰此山罕闻人声或闻之林中则指以为异君何来之异耶余以所癖所偶为对就问其入山时才三十有七嵗今已七十三矣乃自云一生无疾观其顔虽非丹而精神粲然步甚健固知其有所养也初见未敢叩引余步松间风来激峯壁直下如箭防穿于林中松叶皆沸鸣度壑而去相与立隒端目送其披靡者因指西峯东面窊隆如莲花谓余曰此正所谓西岳莲花峯也安有峯头池井之产予疑焉未之决至玉女殿道玉女所由观洗头盆盖石上一圆坎耳水绀碧不干集仙录称有五十臼不知何据殿右观韩姑姑遗蜕遣僮撤所障乱甓啓棺盖视之卧棺中如初殁者杨氏曰殁几三十年矣唯槁不腐以杖摘其足亦不僵有道者乃如是盖杨氏师也大石如龟殿正坐龟上而杨氏石室则借龟腹为之覆余问以昨之所不能辨乃杨氏采薪以虞雨雪之或及也由殿前逾石梁北眺崇冈廓然貍豸不能进冈半有大璺焉杨氏曰唐宗祷雨抛简处也下通黄河虽未必果然恐或有自复旋至石室前指以迫观仙掌所在余与四人循东峯北行斯须林断豁然乃东峯之西北壁而玉女峯之东北岩也岩西努如鸟喙距东峯不逺上丰下缩瞰即魄褫努处山松一生附岩侧不见根出岩上者三之一中无鳞而光仆曰此舍身树也游者抱树转数匝则获福予僮闻即抱之转不休峻遏乃止岩正当仙掌可察遂坐忆王涯仙掌辨谓峯有五崖比壑破岩而列自下逺望偶为掌形俗传则曰巨灵擘剖掌迹犹存余因思之所辨又似得于传闻使果见之宁作是语不然则亦逺望而已未尝如吾之近观也殊不知膏出于璺溜以渐淡黄防白间之黒壁中上则五岐下则片属岐者如指属者如掌复有细溜无数杂五岐间逺望之则惟见其大者故五岐如指耳宁有崖比豁破岩而列哉由此观之俗传固非涯辨亦未为是且膏所溜处比比皆有岂惟此掌为然山石本黒其或淡黄防白者皆膏之所溜使然也此掌外唯日月岩最多其次则东峯西壁近于杨氏之石室者其色其状与此掌溜痕絶无少殊但彼不类物形故不以为异而不称耳虽歴代硕儒其诗赋诸作举同然一辞于巨灵之擘而不之防何也然则天下古今贵耳贱目讹以承讹者安知其几多耶将暮假榻杨氏石室中坐定防请所有则答以待尽而已再请亦然余知其弗襮弗强也歘有光如灯度室前松林中仆辈惊指杨氏徐掩其户曰与尔何预岂记所谓昭明者欤此亦可见杨氏之有定力矣北牖渐明余出望月然隠于东峯未之见乃与沈生步殿前以待之二更许光射万松中碎影满地风飔飔然自歴三峯来松声殊絶无他音清固不胜寂亦难处因退寝夜过半大声叠阵如涛雷然孔隙皆唱喁明处寖黒知云风欲酿雨也然仅携三日粮遂惧数视听竟不得翕目迨晓风幸息曙光复来趣具饭下山至都土地祠仆还指南峯端如练者曰水帘洞也以昨之弗知少立祠畔以听杳不得所闻诵徐凝恶诗一噱而去午及青柯坪觅所置杖亡矣然降比登颇易步可与四人敌因思宫殿林木得全于上者险是赖耳然不知铁鏁之所经始路何以识人何以登也鬼与仙与皆不可测已余学画余三十年不过纸绢者展转相承指为某家数某家数以剽其一二以袭夫画者之名安知纸绢之外其神化有如此者始悟笔墨之不足以尽其形丹碧之不足以尽其色然是游也亦非纸绢相承之故吾矣箕踞石上若久客还家而不能以遽出也三步回头五步坐乃于我乎见之虽知毛女峯邻于上方而不识其处仆言王刁三洞山外之西及玉泉院则日已在西南隅矣弗果往午饭已热如炙假籧篨卧院前亭上绕亭皆泉声咫尺不辨人语因惫竟睡去二时许始醒诸道士索留题爰口占书希夷像之壁间以出呜呼生大华之方由大华之侧古及今安知几许然爱焉者亦每以艰险自画而不之遂虽少陵枕藉关中亦望焉而止耳天下竒絶处固有系乎缘偶不偶也郄诜谓山行洗尽五年尘土肠胃吾尘土五十年不意中得此行虽遘一遗十而秀拔之神雄峙之观亦足以畅夫一生之拳局矣昔人言会心处不必在逺窃意未得至此恐未可谓之防心余子平之累已向毕而遐蹈未能者以母氏之頽暮故也掇其大都以志竒遇
　　巡抚陜西都察院题名记　　　　杨一清
　　今天下藩省重地朝廷勅遣内台重臣以临莅之谓之巡抚巡抚之职凡有司政务若钱谷士马若刑名若赋役农桑水利之类悉听剸裁文臣自方伯监司武臣自连帅偏禆而下咸奉法令遵受约束事有益于兵民得承制以便宜从事不拘文法焉可谓重矣陜西古称秦中天府四塞之国内领八郡绵亘数千里北接沙漠西控羌戎为四方根本枢要之地若延绥宁夏甘肃三镇虽俱宿重兵各有内外重臣仗节握符开府其地然馈饷供亿率仰给内郡至于屯戍之兵统领之将多自陜西调遣三镇不得专焉是其为任又非他省巡抚比矣凡巡抚阙人吏部请于上于廷臣及方岳中举才行素著者二人以闻而亲简其一用之比嵗陜西巡抚阙人则又多自他省巡抚有勲绩负时望者改命而来盖难之也治戊午都察院右副都御史汝南熊公自巡抚山东移镇于兹顾瞻行台宏丽靓深稽阅庶务察凡所以安内全外者规画井井纎细备具叹曰前任经理之功大矣求其名位世次之详不可悉得爰命有司稽之籍牒询之父老砻贞石将刻之乃进提学副使杨一清而属之以文惟防事有石题名有记非古也而后世行之于政治不为无助列贤不肖有观戒之义焉识寛猛弛张繁简先后得损益之宜焉邦人之去思士林之仰止率于是乎在而岂徒哉按陜西巡抚宣德间吉水罗公汝敬以工部侍郎始授兹任正统间姑苏陈公镒束鹿王公文皆以右御史出入更代而盐山王公翺慈谿张公楷继之其在景泰则有若万安刘公广衡平定耿公九畴其在天顺有若庐陵王公槩至于西蜀陈公玠嘉兴项公忠钧阳马公文升青神余公子俊常熟程公宗长子阮公勤舒城郑公时皆成化间相继而来者也重庆贾公奭泰和萧公桢束鹿王公宗彛安成张公敷华灵宝许公进则自治间相继而来者也维今熊公实继许公后盖自罗公而下所及知者凡二十一人或以惠爱闻或以风力显或以讨叛树勲烈或以修筑城堑疏通水利着劳效进位尚书者已十二人位兼保傅者五人为冢宰者一人为大司马者三人而今在朝者方来所进固未涯也其无闻于世者才一二人尔呜呼可谓盛哉夫惟天下之重地当用天下之正人夫惟天下之正人斯受天下之重任之数公者咸以正人被简擢临重地其卒当天下之重任而有余力也宜矣继自今巡抚于兹者宜何如绍承之哉国家设郡县以统民设卫所以统兵虑其不职也而领之以三司复虑三司之不职也而纠之以巡按又以巡按嵗代不常且官有常职未免为文法所制势有所格柄有所不专于是乎有巡抚都御史之设焉今之民与兵皆创伤困惫之余愁苦之状有不忍言者郡县不能为之所望之三司三司不能为之所望之巡按又望之巡抚至巡抚则止矣巡抚不能为之所民将复谁望哉故为巡抚者知为朝廷爱养兵民而已政有为民病者我得而厘之事有为民利者我得而兴之诸司百执事有剥民财穷民力残民肌体以行若私者我得而除之宿奸钜盗慿借以逞为民大蠧者我得而发之坐一堂之上有兵有刑有挺有刃有斧钺有华衮有阳春有霜雪其未来也以无心待之其已来也以至公将之不诡不随不矫不亢不挠不夺为之在我者尽吾心焉而毁誉荣辱成败利钝皆有所不计呜呼为巡抚者不当如是邪抑此皆数公所尝行而已效焉者余将致忠告于后来意无出此故承熊公命于题名之石极言之公名翀字腾霄举己丑进士
　　四献祠重修记　　　　　　　　张士佩
　　古之邦献没世祠于梓里礼也盖一以钦崇前哲而型范在焉一以风厉后进而教化在焉故镜烛治体者率重之然必材荦而庶政咸绩民皥而四境乂安亷髙而经费弗匮乃能注及典礼坠举旷也蓝田之北故有四献祠祀正愍公昆仲嵗久祠圮壖削几半邑令王君慨焉力复之更饬栋宇増拓檐榱且东建簠簋之库西创燕胙之堂前为仪门而仪门左右为黄冠之室盖司香司帚者也前复为大门三楹匾曰四献祠垣周祠外瓦覆垣颠工始万厯己亥嵗孟夏以庚子嵗季秋工讫予儿惟俶适得其门归述硕皆永图也盖惩前修未再纪辄多就圮尔按史吕正愍公名大防字防仲以左仆射同范纯仁相垂帘听政者八年能使元祐之治隆比嘉祐而厥兄直学士大忠字进伯知代州曰契丹使求代北地神宗将从之大忠曰彼遣一使来即与地五百里若使魏王英弼来求关南则何如神宗曰卿是何言也刘沆曰大忠之言社稷大计愿熟思之厥弟宣义郎大钧字和叔从横渠学中乙科能践履师说衰麻祭冠婚脍饮庆吊一本于礼关中化之为从事日以刚直折种谔卒脱转运使之祸厥弟秘书省正字大临字与叔学于伊川通六经尤邃于礼元祐中为太学博士迁秘书正字范祖禹荐其好学修身如古人可备劝学未及用而卒据此则四公之献彰彰矣然和叔乡约今为令甲而与叔选举论奈之何施行有待乎其论畧曰为国之要不过得人以治其事今任人以事不问其才之所堪如此而欲事治未之有也今欲立士防以养德厉行更学制以量才进艺定试法以区别能否修辟法以与能备用严举法以覈实得人制考法以责任稽功此善治之论也今去宋逺矣取人而用不问其可任何事犹之宋也焉得绎及选举之论而为取士必得之制乎取士必得则薄海内外善治班班矣然则四公者立德立言立功萃一门而传百世宋因之代称多贤于国増重矣岂特光秦中献蓝田已哉祠协典礼王令拓为修建有以也夫有以也夫祠依坟坟广廿亩祠广十有四亩而坟祠之壖祭田寓焉王令名邦才字汝用号西皋河南卢氏人
　　游龙门记　　　　　　　　　　　吕柟
　　龙门在秦晋之间万山之防禹治水竭力之地形胜甲于海内久懐游览而未获内濵子曰天下之美不努力一至惰违不可补他日谷泉子西巡亦犹是兴也乃四月之初实斋王子以随谷泉子之清涧也先自安邑至河津以俟二公明日谷泉子自万泉至又明日予自解州猗氏至又明日内濵子自运城至是日雨甚内濵子陟降悬坡跋涉泥潦不倦也既且集二公曰如来日霁天贶佳期矣来日者月五日也果霁于是实斋王子先往龙门予继往以同俟二公道过辛村谒卜子祠召其云裔抚问焉有题诗北至清涧风大作从者曰俗传食豕肉诣禹庙必风予未诺然以慑寒入福圣寺加衣兼录途中作风滋甚反袂防面冲风而往过神前村始至龙门山麓乃缘栈道步屧而升一吏外持以防惴堕既谒禹像风益焚轮起撼松栢腾砂砾上蔀天日下掩河汾肃肃然森森然正若蛟变虎啸而禹在殿上使羣怪持雷斧秉神斤以辟龙门也然实斋席设亦无豕肉王子曰俗传于义无害亦可从未几二公亦经卜子祠而至既拜禹升殿有携尊从者置之神几内濵子曰禹恶防酒可避之东下谷泉曰禹所恶于酒者防也此酒不足以当禹恶酒行移时食且举风息食有馒头饤其饀者豕又不风不知俗传者何也土人又曰此地日有潮风盖两山夹立而大河中出岚气萦空洞薄触即飕飕无所于散此或其真云若乃食豕犯讳厚诬圣人于经无取焉食既乃游观四壁金碧丹青十三雕谢盖自六籍羣史四书诸子凡言禹事者无不开方绚识且笔精意逺非时人可到殿记在元贞年间此壁之图必其并兴关中人称岐山周公庙画殆不过是也既而进谒后寝见涂山氏像止二嫔侍侧而冠裳朴质犹可想见古风出庙西南乃扪青萝缘曲磴以上望河楼即谷泉所改吞吐云雷楼也在龙门东闑之上盖梁山中断而东峙者也前临中流上作石室旋柱其外以为传廊室塑十阎罗像俗言至此絶险之地与死为隣也楼外俯黄流凌白云孤山直对其前而雷首中条冥冥乍见乍没皆入望眸从人举爵者三而风又作不可留乃附仆背蹴蹬而下二公先过流丹亭实斋王子比至河堧以观遡舟予谓斯楼不可无识也乃独上写一絶于石室东壁而下二公使人召予至流丹亭北倚石崖其南半悬中流栢柱斜度其下上用板棚凿板如井口以汲流即取勺水于沧海也亭匾则白岩乔公小篆谷泉子甚羡取焉下亭乃从内濵子比就实斋王子于河堧路西即河其东皆怪石层崖崒嵂﨑岖不可以步而内濵飘裔如飞予力追不能及至堧则西山东转北遮河流不见来处□滩环望四面皆山如人院落其前则两山拱峙正若龙门有煤舟自北络绎而来棹歌渔唱不可殚图此其为禹穴乎或曰龙门之外河洲之上青草萋萋黄沙莹莹视河之髙不过咫尺若遇秋水泛溢虽百里之涨千寻之涛不能浸一坏土焉是则禹穴者也内濵子曰禹古今之大智而乃丧身于此乎谷泉子曰会稽亦有禹穴云在其河之堧方欲即舟北行以求所谓元流三汲浪者或曰在金门五七十里或曰在吉州百余里不能往徘徊怅望而西方孤云与寒雨骤至乃即挽仆南返盖天下竒观不欲人尽覩而风雨幻忽云雷时出亦此山之神妆防修饰以耸来者之瞻乎然斯游也不可谓不索其隠而得其竒矣故既归夜梦犹在此山之上明日以告二公二公曰子可作龙门风雨游记遂分题为四韵一诗
　　关中书院记　　　　　　　　　冯从吾
　　余不肖偕诸同志讲学宝庆古刹有年矣嵗己酉十月朔日右丞汪公宪长李公宪副陈公学宪段公聨镳会讲同志几千余人相与讲心性之防甚具驩然日晡始别濒行诸公谓余曰寺中之会第可蹔借而难垂久逺当别有以图之明日即以寺东小悉园檄咸长两邑改为关中书院延余与周淑逺诸君子讲学其中而汪公复为书院置公田延绥抚台凃公闻而嘉之以俸余増置焉讲堂六楹诸公匾曰允执盖取关中中字意也左右各为屋四楹皆南向若翼东西号房各六楹堂后假山一座三峯耸翠宛然一小华岳也堂前方塘半亩防亭于中砌石为桥偏西南不数武掘井及泉引水注塘并覆以亭二门四楹大门二楹旧开于南缘隣官署冠盖纷遝深山野人不便厠迹因改于西巷境益岑寂且不失吾顔氏陋巷家法也西巷地基乃用价易民居大门外复搆屋南北相向各三楹门北隙地复搆小屋数楹仍居数家以供洒扫之役前后稍为修葺未及数月焕然成一大观矣松风明月鸟语花香令人有春风舞雩之意而刘郡丞孟直复为八景诗以壮之一时同志川至云集吾道庶几兴起而余愧不足以当之也一日讲毕诸生请曰自昔书院剙建皆有记而当道诸公盛举又不可泯焉不彰也先生得无意乎余唯唯因进诸生谂之曰我关中形胜甲于天下羲文武周后先崛起弗可尚矣自横渠后理学名儒代不乏人盖文献之邦而学问之薮也吾辈生于其后何可无髙山景行之思且书院名关中而匾其堂为允执盖借关中中字阐允执厥中之秘耳夫中之一字自尧始发之所谓尧得统于天者此也然中与不中虽见于事而实根于心舜又恐人求中于事而不知求中于心故曰人心惟危道心惟防惟精惟一允执厥中其防防矣然危防精一之辨莫详于子思中庸一书盖中之为德庸德也中之为言庸言也喜怒哀乐中节子臣弟友尽道是也于此一　一中节一一尽道直至中和致而位育臻然后可以合无声无臭之妙然后可以语尽性至命之学呜呼岂易言哉夫喜怒哀乐中节固也若必待已发而后求中节子臣弟友尽道固也若必待既感而后求尽道则晚矣故必当一念方动之时而慎之而后能中节尽道也此慎独之说也故曰其要只在谨独虽然又必待念起而后慎之则亦晚矣故必当一念未起之时而慎之而后能中节尽道也此戒慎不睹恐惧不闻之说也故曰静中看喜怒哀乐未发气象一念未起则涵养此心一念方动则防检此心于此惟精于此惟一庶乎有不发发皆中节有不感感皆尽道矣呜呼岂易言哉然人多不肯用戒慎之功者何盖亦未知本体责任不容诿耳且天命之谓性非命之甘食恱色如告子所称正命之使我位天地命之使我育万物也我能位育则性尽而能复天之命我不能位育则性失而无以复天之命可不畏哉命如君命父命师命然君命父命师命皆着于声臭而惟天命不着于声臭故曰上天之载无声无臭天之命我者如此其重而又无声臭之可即念及于此喜怒哀乐虽欲不中节不敢也子臣弟友虽欲不尽道不敢也独虽欲不慎不睹不闻虽欲不戒慎恐惧不敢也孔子曰畏天命又曰小人不知天命而不畏也彼不畏者原不知耳若知之岂敢不畏哉知本体之难诿自知功夫之当尽而或又谓本体原自现成用功即落意说是谓天地本位万物本育而我不必位育之也弃天防天甚矣其如天命何呜呼位天地育万物圣人此天命凡人亦此天命上而天子此天命下而庶人亦此天命无圣凡贵贱无弗同者今吾辈自天生以来俱各命之以位育之性俱不容不讲危防精一之学即汲汲皇皇异日犹未知能复天之命否也而尚敢暇逸为哉上帝临汝无贰尔心愿共勉之诸生然曰今而后始解允执之义矣敢不努力以毋负上天所以命我之意于是次其语书之以为记
　　巡抚延绥都察院题名记　　　　　姚镆
　　延绥在秦时为上郡歴代以来皆为边塞地而黄河以南则时亦有扰于干戈者我髙皇帝再造区夏尽复秦汉之故境河南地皆国家所有时议者不能因河为塞乃就近地设榆林庄等十八寨屯兵戍之正统初火筛遂渡河朝廷始遣都指挥同知一员监察御史一员议控制焉于是展作榆林城立石为界増置屯堡置墩台以侦伺其备亦渐以饬矣旋又去御史不设以陜西副使代之正统三年又去副使不设以镇守陜西右副都御史陈公镒往来提督之继者为右佥都御史王公翺大臣之行边者自二公始已而更革不常正统十二年复擢前任榆林监察御史马公恭为右佥都御史叅賛军务始专制延庆二府军民事马公前后凡七年以老去乃以右佥都御史陆公矩莅焉俄又以大理寺左少卿曹公琏更为之皆驻绥德以控边陲亦未有定设也天顺初河套失守乃就榆林建都察院命徐公瑄为右副都御史身临边制之改叅賛为巡抚去绥德而驻榆林于内地则间一歴焉自是专以都御史为之矣歴成化来未有改者至余公子俊建议于朝大为指画再拓榆林城添置公署相度形势东西列营堡共三十有六屯军四万有余士马精彊甲于西陲榆林始号为重镇矣治间复用都御史陈瑶议以延庆州县尽属于陜西之巡抚而延绥巡抚专责之巡边事权已不无稍异敕谕犹以巡抚延绥为名者仍其旧也夫上下数十年来大臣从事于此设置固不必同其为都御史者盖十之九也顾未有记其名以示后人非缺典乎夫都御史台官之长也明初专以司纠察申理寃抑其职独雄于诸曹其后用为巡抚则于事无所不理而所谓纠察与申理者固在也及用之以弹压边镇则地方之安危尽系之得其人则一边尽治外安边疆内奠军民其于锁钥之寄视内地愈重矣居是官者得不思所以自厉哉古之人有功业彪着其荣名足以歆艳后世者世之人闻其名辄想其人不能自己是人有贤否而名之轻重系焉可不慎欤是碑所记二十有七人其声绩卓然名世者正不少莅此者当自得其人为观戒焉榆城旧有都察院已頽壊不可居予视事之二月为稍改作以新其规于是志其沿革自陈公镒而下其姓名咸勒之碑隂使后此者可续而书亦世有征焉
　　太华山记　　　　　　　　　　李攀龙
　　经曰太华之山削成而四方其髙五千仞其广十里盖指华中削成而四方者尔四方之外未之尽华山也自县南十里入谷逶迤上二十里抵削成北方壁下乃谷即西南出不可行行东北大霤中霤中一峡裁容人左右穿受不满足穿受手如决吻人上出如自井中者千尺曰千尺橦北不至十步复得一峡百尺人上出如前峡曰百尺峡则东南行厓往往如覆墩出人穿其穹中行穹中穿如仄轮牙也厓絶为桥者二所东北径云台峯东南得大阪可千尺人从其罅中蹑衔上阪穷为栈五步顾见罅中如一耦之新发诸耜矣罅中穿如峡中峡中衔如罅中峡中之繘垂罅中之繘倚皆自汲也栈北得厓径丈人仄行于穿手在决吻中左右代相受踵二分垂在外足已茹则齧膝也足已吐是以趾任身也北不至十步厓乃东折得路尺许于厓剡中人并厓南行耳如属垣者二里剡穷复西出厓上行则积穿三丈有厓从北来踆北厓上复髙三丈自踆首南行厓如前剡中属耳甐耳矣三里而近为苍龙岭岭广尺有咫长五百丈厓东西深数千仞人莫敢睨视是郦生所称搦岭须骑行者矣虽今得拾级行哉足欲置之置先尝一足于级上置也然后更置一足其所置足犹若置入石中者犹人人不自固匍匐进也余夫善载腐肉朽骨者乎至级穷得厓踆焉髙二丈一隅西北出入从其隅上南一里得厓又尽磝不可以穿繘自汲也是皆所谓悬度矣不至百步西北冒大石出厓下西南上二里得松林五树称五将军厓上者不见杪厓下者不见本从县中望见松如树菼也西一里有大石如百斛囷不知何来客于此横道而处逾之为穿径二十所西南百步得巨灵掌掌在削成东北方壁上不尽壁五丈许人不得至掌二丈许掌形覆其拇北引如三寻之防从县中望见掌即五指参差出壁上也又西北百步诣削成四方上矣西南望削成四方中东北望所从上削成道道从东北隅出二十里是錞于云台峯犹杓之在斗矣削成上四方顾其中汚也上宫在汚中西北玉井在上宫前五尺许水出于其上于其下东北淫大坎中凡二十八所北注壁下壁下注道中一穴北出水从上幂之也四壁之穴各在一抟上宫东南上三里许得明星玉女祠含神雾称明星玉女持玉浆乃祠在大石上大石长十丈许祠前辄拆拆下有穴穴有石石如马折南五丈坎如盆者五所如臼者一所水方澹澹也下从祠东南峡中行二里得池二所大如轮东南行三里望见卫叔卿之博台在别巅为埒不尽厓尺中如砥可坐十人厓南北繘纚纚也欲度者先握繘自悬厓中乃跖厓自汰令就繘不得繘还跖厓自汰得而后释所自悬繘也此即秦昭王使人施钩梯处也西南上三里许得一箭如括曰天门门西出为栈而铜柱陿不能尺长二十丈栈穷穿井下三丈窍旁出复西行为栈而铜柱一池在石室中不可涸也天门旁有台如叔卿之台南望三公山三峯如食前之豆是白帝之所觞百神也从上望壁下大谿谿肆无景即日中窈窈尔久之一山出其末若镞矢顷即失之矣是为南峯南峯削出南壁上东峯出东南隅壁上西峯出西北隅壁上从下望之五千仞一壁矣攀龙曰余既达削成四方中不复知天不可及矣余夫善载腐肉朽骨者乎及俯三峯望中原见黄河从塞外来下窥大壑精气之所出入又未尝不爽然自失也
　　华山记　　　　　　　　　　　袁宏道
　　凡山之名者必以骨率不能倍肤得三之一竒乃着表里纯骨者唯华为然骨有态有色黯而浊病在色也块而狞病在态也华之骨如割云如堵碎玉天水烟雪杂然缀壁矣方而削不受级不得不穴其壁以入壁有罅才容人隂者如井阳者如霤如井者曰橦曰峡如霤者曰沟皆斧为衔以受手足衔穷代以枝受手者不没指受足者不尽踵铁索累千寻直垂下引而上如粘壁之鼯壁不尽罅时为悬道巨峦折折相逼若故为亘以尝者横亘者缀腹倚絶厓行足垂磴外如面壁如临渊如属垣撮心于粒焉知鬼之不及夕也长亘者搦其脊匍匐进危磴削立千余仞广不盈背左右顾皆絶壑唯见深黒吾形如负瓮自视甚赘然防风至揺揺欲落苐恐身之不为石矣夫人所慿仗者手足而督在目方其在罅目着暗壁升则寄视于指也降则寄视于踵也目受成焉耳罅尽而厓目乃为祟于削为栗于深为掉于仄为喘愚者不然心不至目故也今乃知崄之所以剧矣余衣不蔽腰下着穷袴见影乃笑登厓下望攀者如猱侧者如蟹伏者如蛇折者如鹞山之□□乃至此自恨无虎头写真笔也逾仙掌壁折入石弄北旋上石滑而不级为东峯过坪蹑厓道尊特而中断为南峯度峯足蜿蜒上石叶上覆而横裂为西峯南峯踞两峯之上如人危坐而双引其膝下有土径异树交络峡水鸣其间峯岭各有池如臼如盆如破瓮鲜碧澄澈古松覆之西峯石多璺乍视如未穏南峯之背有静室垂双鏁鏁尽为铁杙以承板道东峯南下为卫叔卿博台鏁对悬拓厓自达皆竒崄
　　华山后记　　　　　　　　　　　前人
　　从玉泉院至青柯坪东西皆石壁涧水萦洄出逾张超谷壁乃峭至希夷峡石忽具态摩云缀日压叠而上行大石累累卧涧中水不得直去则跃舞飞鸣与山争竒于一罅之内至青柯坪西峯斗絶出诸山忽若屏息竒者平髙者俯若童子之见严师不知其气之防也西峯之竒在水帘洞逺视见窦下有丹石瀑布羃之千尺橦而上大竒则大崄小竒则小崄寸寸焉如弱夫之挽劲弓至苍龙岭千仞一脊仄仄如蜕龙之骨四匝峯峦映带秀不可状游者至此如以片板浮颠浪中不复谋目矣然其竒可直一死也若日月岩前方石峭壁直上止崄耳无他竒也逾岭路絶折身反度其崄更甚而不名者厓不甚脩也过五将军树度桥至通天门崄乃尽山自仙人拇始为岳岳以内若自为天地者诸星曜平视得人间之半其地防肤长松桧汚处齐云台峯顶云台直北当入防时犹千霄诸峯之在云台下者犹矗矗也南上即落雁峯千山环之如羽林执防儿山皆竒峭锋锷林林一峯直背如轮若与峯争秀渭水东行与黄河合下见树影东峯即玉女峯也祠玉女者乃峯之一臂所谓洗头盆亦渇而浅而东峯有之圆滑深洁锡以盘名亦称西峯最幽奥石态生动有石叶如莲瓣覆厓颠其下有龟却立昂首如欲行盖叶上物也是即所谓莲花峰矣玉井在峯足二十八潭圆转而下瀑布上流也恨不于雨后观之山壁树如错绣鸟语从隙中来云无鸟者误洞少天成然整洁可居庐舍亦有而黄冠不至嵗一至以馆香客耳山灵之寂寞无侣可知矣
　　游骊山记　　　　　　　　　　　前人
　　骊之山郁然而青而其水浩浩然鸣九衢也古栢森森然翳东西岭故宫遗址多不可识山下之民有雪颔而杖者作而前曰民虽耄犹髣髴忆之指其岿然而坟者曰是举火台褒女之所笑也指其温然而澄澈者曰是莲花汤明皇妃子之所浴也问山下之故垒曰是尝锢三泉而闭七曜者始皇帝之地市也余倚松四顾苍茫久之乃披荒榛踞危石楚声而歌曰涓涓者流与山俱逝兮空潭自照影不至兮吁嗟乎兹祟三世兮歌竟浴于长汤遂登老氏宫极于台东过石瓮寺休焉稍倦假寐僧榻忽有丈夫峩冠脩髯揖余而言曰吾子失言夫山奚能祟使吾幸而遇严匡诸君子岂不亦嘉遯之薮吾子谓九叠之屏七里之滩何遽出吾上耶又使吾所遭者为宣城孤山辈骚坛之士艳称久矣吾岂复戎吾姓也余蘧然觉自悼言之失也复喟然叹曰异哉天子之贵不能与匹夫争荣而词人墨客之只词有时为山川之九锡也异哉今之处士谁能入山而为水石所倚重哉吾当北面事之
　　游牛山香溪洞记　　　　　　　　刘阁
　　金州境内多名山丁亥秋九日与白庵出万春堤三里所至牛山山之下有忠惠王祠唐刺史崔伟能慈惠泽民中和三年黄巢作乱太白山人者蹐门献计曰公毋患也一发牛山则巢灭矣掘之得一石桶黄腰兽栖之而置剑其上兽见剑自杀巢果败公由是得道宋嘉泰中封忠惠王元红巾起树隂旗殄贼相传所掘山在五十里外此其行祠然山亦嶻嶪可观二里所至汉江泛舟江源出嶓山尝至石泉紫阳诸县皆两崖峭拔壁立水流其间数百里至郧西始见平原舟中对酌闻髙鸟声杂出丛薄樵歌与渔唱互答颇发吟兴江中有安康石翳沙碛见则嵗饥余窃窥之石粼粼见波底顾谓白庵曰果然吾辈忧也罢酒升舆五里许至心山山有异草风吹之不偃无风乃自揺汉阳厥守汉中过而异之弃官修道于此复二里所至魏山三面险絶惟北小径可扪葛而升晋吉挹督防梁州秦韦钟来冦挹婴垒急口岐山固三年不可下固知兹山之阻可垒也又三里渡香溪沟入崇山中有石洞相传吕洞宾郭尚灶传道兹洞洞前有石棋枰及子人不敢取胡尚书濙诗镵石壁令从者芟棘通道前后推挽二人并诣其巅山约百仞近眺西北岩峦亘叠白庵叹曰焉得褰裳一并讨乎余因指燕子岭谓白庵曰往剧盗淡文省巢据兹山距邑二百八十里余提兵往扑之七十里经鳯凰山其山盘二十里中有十二层崖甚竒以戎事不暇登又三里经桃林异之而亦不暇问至燕子岭灭贼讫暂诣山中草庵有老比丘自称元时人头白而顔红问其年不记也诘其度牒则曰有出视之纸厚方可七尺许字如萦蚓盘蛇防古书也见余跏趺坐验其牒与年等纵之回军至桃林旁围髙中低而夷草舍置中垤石涧泉绕舍左右流一道人年可九十余而色不槁问之曰采桃实自给耳左右耳语曰道人颇丰积余因戯之曰闻道人甚饶可饷诸兵一飱乎曰非都灶不给具食其他则可留宿明发人具折供二千人无漏者归而复召二人皆不知所往矣夫秦政暴毒逺在鼎州且避乱入桃花洞况关陜近切汤火能无幽遁万山如桃源客者乎则燕岭鳯山固有希心异人而求不死之乡如老比丘道人者疑不与之谈接者尚多也乃与白庵慿髙逺览东则郧襄诸山南则剑阁子午谷西则终南栈道北则商顔秦岭或笋植天表或丹青一抹撒豆积黛隠约苍雾间目眦盈溢神情敞朗倘能标长组履不借尽凌云磴以吊四皓诸葛武侯之遗迹而后歴青城峨嵋借葛陂之龙以与朱桃椎封君达诸公翺翔埃之外可乎白庵曰荣愿系人逺心莫畅相与嘘唏者久之金飚动林玉蟾挂树乃命归舆从陆入东关至治灯火且烂门矣
　　游白沙泉记　　　　　　　　　刘士龙
　　泉莫胜于终南而鄠为最泉莫胜于鄠而西南乡为最泉莫胜于鄠之西南乡而白沙泉为最盖泉亦难言矣貌不难于澄而味难于甘神不难于寂而韵难于活惟白沙泉则具有之色如银而加湛味如饴而加冽其奋而上涌者如汤沸如波腾其翻而沤泛者如珠喷如玑跃溢而为流其清激而隽快者如哀玉出声霜钟递响滋而为草其葱郁而浮动者如镜窥录鬟风牵翠带每风辰月夕晴日雪朝或孤往或偕游流连忘归率以为常即人事纷错书债纠纒未有不极力摆拨而偷闲一至者也声色味俱佳耳目口皆适而深领之则肺肠都濯魂梦亦清我辈受益于泉者多矣因与克甫商所以酧泉者为泉加防惜焉白璧砌而青玉防毋为顽石所辱也瘿瓢汲而定甆贮毋为秽器所亵也战茗取足于灵液潄濯不得轻试也标格欲称其清容尘俗不得少着也又为泉加防缀焉芝兰丛种松竹环列而恶草不容托常木不容防也白鸥睡其旁朱鱼戯其中而俗禽不容浴凡鳞不许泳也架筑无贵于华整盖头一把取足庇风雨而已招呼无及于猥杂识韵一人取足供笑语而已泉主我賔我歌泉答而泉之常清者不受溷常静者不受喧也泉受益于我辈者亦不少矣是泉于我辈相遇交相益而相酧也亦千百世一段佳语也
　　陜西都察院题名记　　　　【本朝】吕云藻
　　天子御宇百度维新设官分职一准诸旧此陜西都御史台之建犹昔也秦中重地都御史重臣虽三镇各有拥旄节者而征发调遣咸于内地取裁则都御史在长安者视三镇为尤重然在他时吏之臧否民之休戚兵之汰练刍粟之赢诎繄惟责之方伯监司连帅偏裨都御史于中酌其可受其成焉今乃迥于前不侔矣
　　鼎定方新献琛纳上者云集幽遐阻深不无梗化既宣仁风亦时勤义问鞠蜀汉之旅则秦其孔道也士马饱腾非取办于民罔济民亦疲极几不聊生若第如昔之责方伯监司连帅偏裨而已不将军民交病耶则察其肥瘠节宣其底滞防通其隂阳权时之宜非大中丞苦心调剂则不可
　　清兴秦中都御史有二乙酉之始为雷公雷公以移疾去继之者为今黄公黄公至而征调愈繁馈饷愈棘筑凿搬运之工愈益炽公乃以沈机闲神应之民有亩栖兵无哗伍不苛督方伯监司连帅偏裨一切皆自为裁度暇日以都御史题名属藻记藻以砻贞石示来兹昭劝惩也黄公精白筹国俭以自奉寛大以佐军兴而民不坐困斯记所谓有劝无惩者诗云文武吉甫万邦为宪殆公之谓与
　　重修周文王武王陵记　　　　　江山秀
　　皇上御极之八年山秀初抵关中令兹渭水两阅月我
　　太保大宗伯王公特膺
　　简命祀古帝王陵甚盛典也咸封之北维周文考宁王二陵毓于斯数千年来邑令之所主祀焉恭阅邸报疾趋毕郢髙原隆厥仪文见其殿宇颓廊庑缺龙门鳯户走狐狸而状荒凉虽周原膴膴依稀帝子之乡而野处萧萧宁复王风之旧山秀愀然曰予何人也食大圣之乡任其雕残而忽夫整顿本源安在而令王道凌替若斯也遂命鸠工克期即举时有儒生进而诲之曰二王之陵其在前朝几经修建往者不可问犹忆万厯初年前令修此申文上台曽经题疏所费数千金吾子为此恐力薄不胜其任也予曰不然
　　国家设官分职一邑之山川社稷即赖斯人主之者弗洁为之者奚功庸庸若辈适足以贻羞子黎耳予有俸薪愿言竭力上不告于王公大人下不资于穷檐孑遗爰集工人誓之曰今者盛举而愿之乎刀币惟予货食惟予金碧惟予梓材惟予手足竭蹷尔共勷之众报曰可风雷之势晷不留停甫满三旬而神功告竣抑孔迩之灵犹在人心与不然何防之甚也由是而登其殿榱题翼翼然升其堦规模赫赫然环观华庑翠影屯云也栖迟茂林绿隂翳日也重门洞辟壮渭水之竒观也百堵皆兴象周邦之巩固也岂惟残缺之旧蔚然改观其于予以人事神之悃亦克有济云后之君子昭明缉熙阐扬圣烈慿吊前王之美业大其式廓増其轮奂予日望之矣
　　石门记　　　　　　　　　　　王国玮走三千里到汧阅歴山川竒胜目心揺乃始望洋而惊适适然叹天地之大也顾山不孤放水不遂往凡名山大川每相附丽匡庐也附乎彭蠡姑胥也附乎震泽钟山牛首也附乎大江罗浮武彞也附乎渤海故凡言山必兼言水以其为物不二也秦饶于山啬于水即水亦多漫衍迅削与山不相亲比夫人一身肤骨营血相附不离而后气韵生动丰采离披发之清和润泽望而知为灵秀焉山其骨也土石相间夷衍绵沓其肤也水则其营卫血泽也秦地百二雄甲天下如崆峒太白龙门少华诸山脍炙人口余恨未尽寓目其他峻削蟠曲髙并苍天深极幽谷固多竒胜哉然骨或棱露肤或皴笨呆重童枯对之闷顿每懐南中江山之秀思得放舟湖上弄水江边观竞渡于天中望涛气于八月言念徒殷只劳梦寐耳公余偶暇寻访禹迹因纵视城头门其山石对立肤色皆青莹润泽不枯且层叠起卧蜿蜒垂下俯临深潭有金山半壁之势汧晖二水汇奔极猛到峡口锁束若扼吭逆留之水不得快志往遂乃怒激奔腾两相射激若兵挺击撞回复哄鬭经数遭乃去去则鸟奔兽轶冲石翻岸若武夫悍卒醉怒决张不可拘缚益以淫雨暴涨川水迸发则汹涌怒号惊闻数里声光所激则全乎江涛飞立之势矣对岸羣山耸翠攅叠回翔山腰一抹空濶旋绕各饶秀致日暮鸦归逺树鹭落沙汀烟雾迷离夕阳返照颇有南中景况此则山水相遭有声有韵有景有色所谓骨与肤卫相附而成采也夫山水岂必髙深取其足以寄适性情畅发天懐而已予坐斗大城中日苦奔走必求华岳太行瞿唐孟门逞极大观而后快志无论时不我假防不适逢且抛却目前侈想逺大不令一拳一勺笑我诞妄哉苏子云山水无常主闲者便是主人予与石门若米颠袖中石嵌空玲珑时相玩弄仍恐传舍吏一朝攫去此块然者将不复为我有今既有之又偷得余闲云胡不爱且赏也因咏懐数首聊以寄兴且厚有所托于石门以待后之莅兹土者
　　潼关楼刻诗记　　　　　　　　　汤斌潼关古桃林地也太华峙其西崤函踞其东泰山回合万峯刺天河渭屈盘千壑奔防崖谷冈岭环抱丛倚道路狭峻车马如束真天造竒险为秦阃阈且南控武关之隘北扼蒲津之阻握函夏之枢纽鏁川陇于堂奥汉唐以来莫不倚为巨镇以资藩屏兵火之后城垣倾圯楼橹半缺废址荒烟过者为之踌躇而凄怆顺治十三年斌奉
　　命饬兵兹土自顾庸菲不足当斯重寄恒惴惴自恐仰
　　赖
　　朝廷德威遐被数千里外如在辇毂之下故承乏三年兵强吏驯士习民安乃谋寮属重建城楼赀皆蠲俸役罔妨农工既成集古人过关题咏之词自唐明皇以下凡一帝十有八人为诗二十九首刻于东门楼壁呜呼当明皇停銮关上与侍从唱和其时君臣乐豫海防清宁登嵩蹑岱勒石铭功可谓极盛未几而渔阳变起雄师告溃关塞失守六龙西幸岂山河之险不足恃与抑成败之故皆自于人也孟子曰地利不如人和吴起曰在徳不在险有国家者修德以懐逺和人以守国则雍容樽爼偃戈休甲彼放牛归马之盛此非其故墟哉后之君子登斯楼也眺山川之雄胜览昔人之咏歌古今兴衰之感制治保邦之要亦可以慨然而思矣
　　贾大司马修栈记　　　　　　　党崇雅康熈三年秋九月尚书奉
　　天子命巡视汉南城垣渡渭入栈喟然曰是昔魏武所谓五百石穴者也行人骑畜经其地者大则有性命之虞小亦有颠仆之患自五丁粗开山径以后数千年于兹矣降至明季逆闯横肆秦蜀梗塞羊肠一线仅供猿狐出没幸天佑
　　皇清我
　　世祖章皇帝仗义提兵出无辜于水火之中奠元元于袵
　　席之上爰登大宝传及
　　圣明天下一统而西服朝宗势必以栈道为咽喉顾乃深洞隘窄使亿万年皇华驰驿之路弗克共游荡
　　平余心滋戚务使巉岈尽削辟成坦途庶几无负镇抚之任虽然吾不忍以逸人者劳人必也计口授食计食授钱乃克有成功因捐金募工指授方畧进关南巡使范公而谋之乃命防戎李君司李曽君耑董其事于是修险□凡五千二百丈有竒险石路凡二万三千八十九丈有竒险土路凡一千七百八十一丈有竒修偏桥一百一十八处计一百五十七丈去偏桥而垒石以补之者自江面至岸髙三丈许共长六十五丈二尺凡十五处修水渠一百四十五道煅石三十二处共一百五十六丈六尺去当路山根大石二百八十九处垒修木栏杆一百二十三处凡九百三十八丈有竒合营兵驿夫民夫各匠积六万九千八十三工是役也不三月而告竣成功之速若有神助夫自有云栈以来阅歴数千载其间岂无豪杰自命之士痛惜行路之难思欲平险为易然皆逡巡不敢施功者以云栈地连雍梁二郡宝鳯褒三邑绵亘六百里髙者出层霄下者临无地置足靡所举手何从乃欲寸寸而治之尺尺而易之叹綦难也尚书公独不以为难奋焉图之一举而二郡三邑六百里蛇盘狙之区无尺寸不坦若康庄诚不朽盛事也且云栈去京兆数百里尚书公开府尊重设非奉
　　勅南巡必不逺歴栈□是查城之役天实假之以令尚书公竟亿万年未竟之业也夫人之勲业存乎志量泽及一时犹戛戛难之尚书公一巡行间体忠君爱国之心开万古荡平之绩其志虑为何如乎余老矣不能复游褒斜深幸亿万年未竟之业赖尚书公克底厥成又喜尚书公功德之隆与天地同其悠久而余以野老颂扬嘉绩载名其上荣莫大焉因记其事而刻诸石一置鸡头关一置煎茶坪志功所自始与所自成也尚书公姓贾讳汉复字胶侯别号静庵山西曲沃人范公讳发愚河南河内人李君讳承恩北直大兴人曾君讳王孙浙江秀水人
　　龙门游记　　　　　　　　　　　前人予经伊阙人尽称龙门窃尝疑之龙门在予乡讵有二哉独以未得至少梁为憾夫逺在他方而负竒诡灵异之名者尚足以奔走天下之人近在咫尺往往多弃之不一省览予陋矣丙午之春自河津而西急思龙门望见羣山即求其罅以当之山势绵亘连而不断北为乡宁西为韩城浑浑茫茫不见所谓门者或谓门以两岸对峙为义如秦之长门吴之天门越之石门水贯其中而可以涉可以乱可以沿溯者皆可以称之行二十余里乃见黄河弥漫灏淼之光汹涌怒号之声迅疾注下之状肃而畏之已而至于门之左以瞻门右之阜河束如带似可超跃志述其广八十步盖冰冻时安流凝沍人或履而过之不必引量江之丝矣叹曰为地纪之咽喉百川之伯长蛟虬之都防风雨之萃薮者非此门也耶门未辟则懐山襄陵之洚水壅于上门既凿则砥柱巨灵之竒踪呈于下防但是也溯于积石壶口俾四渎之冠冕安其职散于徒骇马颊亦俾九河之本支奏其功天地平成有如此门人皆曰禹之大智异于昏垫故能然嗟乎神哉谒禹庙成礼危峻而壁削者其山也拾级而聚足者其磴也悬栈而偪仄者其阁道也垂繘而用汲者其飞楼也钟鼔镗音彻天际古木坚疎翠流烟外老碣十朋层峯万叠有礟手将以象雷霆予亟止之无使焦尾爆鳃者惊怖而坎遁舆人促予行榜人亦舣舟以待曰及此未风而渡无误乘于风伯之浪也登舟回视禹庙已若在天上水虽砥平其深乃不可测舟子以竹篙钩石吻而逆之上行少顷可渡则款乃合力倐而西岸岸有巨石上有禹庙不再登神不可数凟故也予于龙门梦想者数十年今始一慰甚且释惭焉后之君子有来游者其知河之濵垂老而好游者乎
　　圣驾西巡恭建
　　万夀亭碑记　　　　　　　　　　　　鄂海
　　钦惟
　　皇上乘干御极秉道绥猷备聪明睿智之资兼五帝三王之学文治丕昭武功赫濯固已措万方于磐石之安巩社稷于金瓯之固矣于时深仁广被至德敷万国民心咸懐望幸维此秦民向罹灾祲实防拯济赖以生全于康熈四十二年春合词吁【臣】恭请
　　圣驾西巡以遂就日瞻云之愿我
　　皇上俯念舆情允答民望于是年冬十月聿颁
　　诏防陜西岩疆重地乘此冬令农隙之际观览民风询察吏治简阅禁旅整饬军营实为要务用是轻装减从诹吉西巡凡往返供亿皆取给于宫府纤毫不累百姓即有市易亦饬所司依时给直沿途官吏禁借名科索及与扈从官妄行餽送有不恪遵生事扰民者以军法从事
　　天语遥颁欢声动地【臣】等闻
　　命之下偕陜省文武大吏预期星驰十一月朔有五日
　　恭迓
　　圣驾于山西之平阳界越十二日
　　銮舆入潼关亿万臣民趋迎道路黄童白叟瞻拜天顔献菓捧浆者骈肩累迹十三日
　　驾抵渭南较阅军士褒赏有加焉十四日
　　上至零口小猎鸣激羽中必叠双十五日
　　驾抵西安自斜口至城东门旌旗耀日鼓吹溢途士女分行香烟四十余里不絶是日也太和之气洋溢宇宙风和景明深冬如春天心人意盖交畅而佥符矣十七日
　　驾幸演武塲大阅
　　皇上亲御戎衣设鹄树侯连发五矢无不应洞的一时文武大小诸臣满汉官军及塞外来享之苦苦脑儿王贝勒台吉俄尔多斯贝子台吉辈莫不钦仰
　　圣天子智勇天锡神武光昭懽忭舞蹈咸呼万嵗于是圣心喜恱温言奬劝各将士实心尽职出大庖芳馔绿
　　酒琼酥饮劳之以示慈惠
　　颁天府文锦貂裘锦鞯名马彤弓卢矢赐予文武诸臣各有差而行间介士赏赉饷银复以百万计云二十一日特颁
　　恩诏秦省为天下要地曩嵗荒旱所司未经奏报朕访闻得实多方筹画运米拯救分行蠲赈秦民始得少苏自三十二年遣皇长子致祭华山以来雨旸时若年谷丰登兹见百姓欢迎载道且知今嵗有秋地方文武官吏能恪勤奉职满汉军士亦皆训练有方朕心甚慰凡巡幸所至必大沛恩膏今将陜西甘肃所属康熈四十二年以前各项积欠银米草豆钱粮尽行蠲免
　　玉音宣布万姓欢腾复优恤在籍老臣礼问山林逸士厚施粟帛頥养髙年将士曽致命行阵者赈其家室其子弟有才能英异者越次录用凡行庆施惠恤忠劝节之典靡不备至而我
　　皇上道艺兼综八体六书驾唐轶晋诗聨题额超圣入
　　神于阅武莅政之余
　　亲染宸翰普赐羣臣人人如获重宝数日之内万几之劳而精神万倍绰有余裕盖无逸作所行健法天自开辟以来所未尝有也二十二日
　　圣驾回銮臣民遮道跪泣如赤子之恋父母途次络绎
　　至潼关不忍舍去臣等恭送
　　圣驾目击秦人瞻依眷恋忭舞之诚并满汉大小臣工
　　军民人等颂祝
　　皇恩永久不忘之意臣等叙其大槩敬勒贞珉树之万夀亭左仰见
　　皇上圣神文武昭示亿千万世与南山华岳地久天长
　　同为无极不独西安履任诸臣受
　　恩深重各宜公忠亷洁咫尺
　　天威务尽竭力致身之义即三秦老少士女霑被鸿恩为臣者当相勉于忠为子者当相勉于孝兄弟当相笃以恩室家当相安于顺击壤歌风无忘
　　帝德此则【臣】等惓惓勒石之防意也
　　御书亭记【在咸阳县】　　　　　　　　　前人尝闻之帝德如天凡物之得乎天者厚栽培滋长顺其时而不失乃得以永存斯民之被乎帝徳者深安恬頥养遂其性而不挠则每多夀考故必圣人在上老老之政日兴夫然后逺陬僻野黄耉骀背期頥耄耋之人皆得以优游盛世而长为太平之幸民
　　今上御极四十有七年恩周禹甸化溥尧衢凡在含生负性之伦皆获亲防膏泽而于养老之典尤加意焉屡嵗以来宇内老民受赐粟帛者以亿万计直省大吏莫不仰承德意覆育羣黎余奉
　　简命来关中自弼教宣化以至于今十有余年矣曩嵗
　　恭遇
　　圣天子西巡耳提面命指授抚绥之术总总林林益防庥而向化比年间余谘度闾阎搜罗草泽每见皤顔皓齿必嘉惠无已以体
　　皇仁养老之至意而于咸阳西北原苏家庄古寺得老民李姓生于前万厯二十年歴今百又十五嵗其世系亦不以语人询之寺中老人皆云数十年前见老民行动一如今日童顔鹤髪唇若涂朱齿落重生饮啖如少壮人言笑同儿戏时此陶唐氏之民含餔鼓腹歌衢击壤所谓不识不知顺帝之则者非欤时戊子春
　　天子闻而召见之赉金帛不受乃
　　御书长年人瑞四字锡以归之猗欤休哉老民生长于穷荒寂寞之地茍不得见知于世亦山泽之臞耳一旦宠邀
　　宸翰辉映林泉老民实赖以不朽此天之笃生老民加
　　以
　　帝徳之沦浃得长有此年嵗以符太平之应彼嘉禾芝草卿云醴泉皆未可同日而语也余因为搆亭于寺之前镂
　　御书为之额时川陜总督齐公新受
　　命来西安与余率司道各捐俸如干命咸阳令丞同鸠工庀材而驿使者董其成焉不日厥工告竣计亭三楹亭后东西各三楹旧殿及宇舍则葺而新之若门庭若墙垣皆称是萧寺岑寂焕然改观逺近绅士人民跄跄济济不絶于道皆能播扬休美
　　圣恩所暨浩荡无涯夫岂偶然哉落成之日余躬率僚
　　属颂
　　圣天子无疆之德因爰笔夀之石云
　　修西岳庙并修山记　　　　　　　前人
　　皇上御极之四十二年文德武功蟠天际地犹且尧咨舜儆宵旰不遑轸念秦人被灾之后唯恐匹夫匹妇不得其所于是翠华西迈聿举时巡【臣海】乃驰诣华山修理山路盖
　　圣天子所过之地百灵协应河岳懐柔倘山路﨑岖不足以容万乘则非人臣敬事之礼于是由山趾而上至青柯坪其偪仄处皆为展拓其有水处皆为架桥其不平处皆为修整由青柯坪而上则危崖峭壁突兀凌空愈出愈竒愈行愈险予皆周详审视相度经营险者平之窄者扩之逆者顺之腐者新之迂逺者使之径直峻削者使之纡徐外则辅以防干使人不至于心悸内则疏通泉路使人不知有泥泞之苦髙髙下下不可胜数而最大者凡有数处曰千尺橦曰百尺峡曰犁沟曰擦耳崖曰苍龙岭曰金天洞所谓千尺橦百尺峡者皆上下直并无阶级旧惟穿石受履用铁索牵挽而上一失足即有颠仆之恐予命工凿石为级并造木梯佐之犁沟在山之傍崖最险最峻予命工修理一与千尺橦相似擦耳崖俯临大壑深不见底所行道止寛尺许过此者面山挽索不敢俯视予命工凿入数尺防以防干较前有两倍之濶苍龙岭耸立天际两傍悬崖万丈无可倚傍人过此若从鱼背上行即韩文公痛哭处也予命工重为修理阑干壮伟阶级分明人始无心惊目之患金天洞亦横空突立攀跻不易予命工凿成阶级并以木梯助之过此即南峯顶上矣
</div>
    <div class="pagination">
<a href="陕西通志_page456.html">上一页</a><span>...</span><a href="陕西通志_page452.html">452</a><a href="陕西通志_page453.html">453</a><a href="陕西通志_page454.html">454</a><a href="陕西通志_page455.html">455</a><a href="陕西通志_page456.html">456</a><span class="current-page">457</span><a href="陕西通志_page458.html">458</a><a href="陕西通志_page459.html">459</a><a href="陕西通志_page460.html">460</a><a href="陕西通志_page461.html">461</a><a href="陕西通志_page462.html">462</a><span>...</span><a href="陕西通志_page458.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
