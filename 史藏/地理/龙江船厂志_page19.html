<!DOCTYPE html>
<html>
<head>
    <meta charset="UTF-8">
    <title>龙江船厂志 - 第 19 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>龙江船厂志 - 第 19 页/共 20 页</h1>
    <div class="content">　　宋桓护之以百舸为前锋。王玄谟败魏人，以所得战舰铁锁三重，断河。护之中流而下，以长柯斧断之，唯失一舸。

　　魏诸将欲大作舟舰，以御宋师。崔浩以为不可。魏主不能违众，乃诏造船三千艘。

　　齐萧衍起兵，出檀溪竹木装船，茸之以茅，事皆立办。张融为中书郎，曰：“臣陆处无屋，舟居水上。”武帝问其从兄绪。绪曰：“融未有居，权作小船岸上住。”帝大笑。

　　梁韦睿以舟师伐魏。魏起斗舰，高与合肥城等。

　　王僧辩克郢州，宋子仙乞归。僧辩给船百艘。子仙将发，水军主宋遥帅楼船暗江云合，遂大破之。

　　王琳伐陈。侯填发拍击舰，以牛皮冒蒙瞳小船击之。

　　章昭达讨欧阳纥。纥聚沙石，盛以竹笼，置水栅，以遏船。昭达装舰造拍临栅，令人潜水斫笼，因纵大船乘流突之，贼遂败。

　　周华皎侵陈，吴明彻令军中小舰先出，受其拍。俟其拍尽，乃以大舰拍之。华皎大败。

　　吴明彻围彭城，环列舟舰。王轨以铁索贯车轮数百，沉之清口，以遏船路。遂擒明彻。

　　隋贺若弼以老马多买陈船而匿之，置敝船五六十艘于渎内。陈不为备，遂灭之。

　　杨素引舟下三峡，陈将军戚听以青龙百余艘守龙尾滩。素曰：“胜负大计，在此一举。若昼日下船，彼见虚实。滩流迅激，制不由人，则吾失其便，不如以夜掩之。”乃夜率黄龙数千艘，衔枚而下。

　　素水军东下，陈江中无一战舰。护军将军樊毅言于袁宪曰：“京口、采石俱是要地，各须锐兵五千，并出金翅二百，缘江上下，以为防备。”宪及萧摩诃皆以为然。

　　越州高智慧，苏州沈玄侩皆举兵反，船舰蔽江。杨素击之。来护儿曰：“吴人轻锐，利在舟楫，难与争锋，宜严阵以待之。请假奇兵潜度，掩破其壁，此韩信破赵之策也。”素从之。护儿以轻舸数百，直登江岸，袭破其营。

　　炀帝欲巡历淮海，遣王弘等往江南造龙舟及杂船数万艘。官吏督役严急，丁夫死者什四五。

　　帝亲御龙舟击高丽，又敕元弘嗣往海口造船三百艘。

　　帝幸江都，龙舟之外，余舟数千艘，诸王、公主、百官、僧尼、道士、番客乘之。共享挽士八万余人，皆以锦绣为袍。卫兵所乘又为数千艘，舳胪相接二百余里。

　　处士元蒇几至海中，一洲人曰：“此沧洲，去国几万里。”蒇几思归。洲人制凌风舟送之。激水如箭，旬中归东莱。

　　唐高祖欲征萧铣，命李孝恭大作舟舰。

　　太宗以张亮为总管，率舰五百，泛海征高丽。贞观二十一年，欲复征高丽，发江南工人造大船。

　　玄宗泛舟白莲池，召李白至，扶以登舟。

　　韦坚聚江淮运船望春楼下，上幸观。坚以新船数百艘，扁榜郡邑，各陈珍宝。

　　刘晏以江、汴、河、渭，水力不同，各随便宜造船。江船达扬州；汴船达河阴；河船达渭口；渭船达太仓。又于扬子置一场造船，每船给千缗。或言虚费太多，晏曰：“成大事不得惜小费，凡事必为永久之虑。今始置船场，执事者至多，当先使之私用无窘，则官物坚完矣！若遽与之层屑较计锱铢，安能久行乎？异日必有患。吾所给多，而减之者，减半以下犹可也，遇此则不能运矣。”后五十年，有司果减其半。及咸通中，有司计费给之，无复羡余，船益脆薄，漕运遂废。

　　韩滉为镇海节度使，造楼船三千舵，以舟师由海门大阅至申浦乃还。（按：《旧唐书韩混传》：“造楼船战舰三十余艘，以舟师五千人，由海门……。”）

　　后梁王彦章攻唐，阴遣具舟杨村。朱守殷不为备，遂拔德胜。守殷撤屋材为筏，载兵器浮河东下。彦章亦为筏而东。唐人以火筏烧其连舰，彦章乃走。

　　楚人以水军围汉封川，汉人沉铁组于江，两岸作巨轮挽组，轻舟迎战。楚人逐之。挽轮举縆，楚舟不能进退。

　　吴水军攻楚岳州。许德勋将战舰千艘御之，以轻舟三百出其后，遂大败之。

　　楚彭师嵩复立其君，希萼断江为栅，编竹为舰。

　　周世宗伐契丹，自御龙舟沿流而北，舳胪相连数十里。

　　世宗患唐水军锐敏，于汴水侧造战舰数百艘，命唐降卒教之。数月后殆胜唐兵。凿鹳水，引舟达江，唐人大惊。

　　宋太祖从世宗伐唐，乘皮船入寿春蒙中。

　　干德元年，造楼船数百艘，选精卒，号水虎健。

　　宋太宗幸金明池，观习水战。战舰角胜以进，顾谓侍臣曰：“兵棹，南方之事也。今既平定，固不复用。但时习之，不忘武功耳！”

　　张魏公制置江淮，战舰悉备。

　　韩世忠与兀术战，豫以铁绠实大钩。敌舟噪而前，每缒一绠，则拽一舟沉之。兀术穷蹙，募人献破海舟策。闽人王姓者，教其舟中载土，以平板铺之，穴船板以棹桨。俟风息则出，有风则勿出。海舟无风不可动也。又以火箭射其箬蓬，则不攻自破矣！兀术然之。天霁风止，兀术乘小舟出，海舟无风不能动。兀使善射者以火箭射之，五缅皆自焚，世忠遂败走。

　　杨么方浮舟湖中，以轮击水，其行如飞。旁置撞竿，官舟迎之，辄碎。岳飞伐君山木为巨筏，塞港汊。又以腐水乱草浮上流而下。贼船来追，草木壅积，轮不能行。官军乘筏，以牛皮蔽矢石，举大木撞其舟。么技穷投水。

　　嘉定三年，命殿前司造战舰。又韩促胄有北伐之谋，习战造舰。

　　金主亮至和州，以梁山滦水涸，先造舟不得进。乃命李通更造船，督责苛急，将士日夜不得息。坏城中民居以为材木，煮死人膏为油用之。

　　杨存中等俱集京口，时海船不满百，戈船半之。虞允文谓：“遇风则使海船，无风则使战舰。”又以数少，恐不足用，遂聚材改治马船为战舰焉。

　　李全谋叛，募舟楫、习水战。米商至，则留其舵工，以一教十。又募南匠造船，自淮口及海相望，时试舟射阳湖及海洋。又以粮少为辞，遣海舟自苏州洋入乎江、嘉兴告经，实习海道，以觇临安。

　　贾似道出师临安，所乘舟胶堰中，以千人拽之，不能动。

　　帝舟迁于厓山。时官民二十余万多舟居，资粮倚办广右。复刷人匠造舟楫，民不能堪。

　　张世杰结大舶千余艘，碇海中。胪外贯以大索，四周起楼如城堞。元人以舟载茅，乘风纵火，宋舰皆涂泥，舟不能蒸。

　　国初，中书省命处州造海船，又愈溪船户一千为水军。章溢奏设千户统之。

　　伪汉陈友谅攻太平，引巨舟泊城西南，士卒缘舟尾攀堞而登。

　　陈友谅入寇，战于龙湾，获其巨舰名混江龙、塞断江、撞倒山、江海鳘者百余艘及战舸数百。

　　太祖高皇帝征陈友谅，舟师发龙湾。上御龙骧巨舰，有乌数万，夹上舰而飞，又有蛇蟠舵后。众以为神物之助。

　　张士诚寇长兴，放火船烧水关。

　　陈友谅复攻洪都，作大舰，高数丈，饰以丹漆，上下三级。级置走马棚，下设板房为蔽，置橹数十。其上、中、下人语不相闻，橹厢皆里以铁。上谕诸将曰：“彼巨舟首尾相接，不利进退，可破也。”乃命舟师为十二队，戒令近寇舟无发火器，次弓弩，及其舟则短兵击之。

　　上所乘舟樯白。友谅觉之，欲并力来攻。上夜令诸船尽白其樯，敌益骇。敌巨舰难于运转，我舟环攻之，杀卒殆尽，而操舟者犹不知，呼号摇橹如故。俞通海等以六舟深入，敌运大舰拒战，望之无所见，意谓已没。有顷，旋绕敌舟而出，势若游龙。

　　张士诚寇江阴，康茂才追之，获巨舰无算。又获其斗船十八艘。

</div>
    <div class="pagination">
<a href="龙江船厂志_page18.html">上一页</a><span>...</span><a href="龙江船厂志_page14.html">14</a><a href="龙江船厂志_page15.html">15</a><a href="龙江船厂志_page16.html">16</a><a href="龙江船厂志_page17.html">17</a><a href="龙江船厂志_page18.html">18</a><span class="current-page">19</span><a href="龙江船厂志_page20.html">20</a><a href="龙江船厂志_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
