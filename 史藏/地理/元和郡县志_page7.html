<!DOCTYPE html>
<html>
<head>
    <meta charset="UTF-8">
    <title>元和郡县志 - 第 7 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县志 - 第 7 页/共 85 页</h1>
    <div class="content">　　【东至隰州三百六十里西至鄜州一百五十里】
　　【西南至庆州四百四十里北至夏州四百里】
　　贡赋【开元贡　蜜蜡　麝香赋　布　麻】
　　管县十
　　肤施　延长　临真　金明　丰林　延川敷政　延昌　延水　门山
　　肤施县【上郭下】
　　本汉旧县属上郡赵武灵王灭齐中山迁其人于肤施汉书曰匈奴南侵至朝那肤施即其处也魏晋陷戎狄隋炀帝大业二年分丰林金明二县于此置肤施县复旧名也属延安郡皇朝因之
　　县有五龙山帝原水黄帝祠
　　清水俗名去斤水北自金明县界流入地理志谓之清水其肥可燃鲜卑谓清水为去斤水【斤一作筋】
　　延长县【中东至州一百三十里】
　　本秦肤施县地后魏废帝元年于丘头原置广安县隋仁寿元年以广字犯皇太子名改为延安县大业末废贞观六年又置移于府北去斤川今县是也广德二年改为延长
　　临真县【中西北至州一百四十里】
　　本汉髙奴县地后魏文成帝置临真县属偏城郡周武帝天和元年稽胡叛攻破郡城遂移于今理隋开皇元年改为临真县属延安郡皇朝因之
　　金明县【中东南至州四十八里】
　　本汉髙奴县地后魏太武帝于此置广洛县属金明郡隋开皇四年属延州后仁寿元年以太子名广改为金明县大业十三年省入肤施县武德六年又分置金明县
　　丰林县【中下西至州三十里】
　　本汉髙奴县地后魏孝文帝置广武县属偏城郡在今理东四十里周宣帝改为丰林属延州皇朝因之瑠璃山在县北九十五里
　　延川县【中西南至州一百五十里】
　　本秦临河县地汉不改后汉省后魏分安人县于此地置文安县隋文帝改为延川取吐延川为名皇朝因之吐延水北自绥州绥德县流入
　　敷政县【中下东北至州一百五十里】
　　本汉髙奴县地后魏太和初置因城县隋开皇六年于其中置金城镇武德二年移县就镇因改为金城县天宝元年改敷政
　　延昌县【中南至州一百七十六里】
　　本汉髙奴县地隋开皇三年于此置朔方镇十年以北有朔方镇遂废贞观九年置罢交镇十年又置罢交县属延州取城北罢交谷为名天宝元年改为延昌县塞门镇在县西北二十里镇本在夏州宁朔县界开元二年移就芦子关南金镇所安置
　　芦子关属夏州北去镇一十八里
　　延水县【中下西至州二百一十五里】
　　本秦临河县之地史记秦灭六国使防恬北击匈奴悉收河内地因河为塞筑四十四县城临河徙谪吏以戍之汉因之在今县理北十五里临河故城是也后魏于其中置安人县并安人镇属东夏州隋文帝废镇置安人戍武德二年重置安人县属延州贞观二十三年改为延水县取吐延水为名
　　黄河在县东八里
　　门山县【中西至州二百十五里】
　　本汉定阳县地周宣帝大象元年分汾州云岩二县于今县南六里置北有山形似门因以为名武德八年于今县北五里宋斯堡置丹州广德二年割属延州黄河在县东三十五里
　　灵州【灵武大都督府】
　　【开元户九千六百六　乡二十七案元和户乡数传写缺】
　　今为灵武节度使理所【管灵州防州盐州　管县十】
　　禹贡雍州之域春秋及战国属秦秦并天下为北地郡汉时为富平县之地后汉安帝永初五年西羌大扰诏令郡人移理池阳顺帝永建四年归旧土其城赫连勃勃所置果园今桃李千余株郁然犹在后魏太武帝平赫连昌置薄骨律镇后改置灵州以州在河渚之中水上下未尝陷没故号灵州周置总管府隋大业元年罢府为灵州三年又改为灵武郡武德元年又改为灵州仍置总管七年改为都督府开元二十一年于边境置节度使以遏四夷灵州常为朔方节度理所【朔方节度管兵六万四千七百八人马二万四千五百匹衣赐二百万疋段】统经畧军【灵武郡城内管兵二万七千人马三千匹】丰安军【灵武郡西黄河外一百八十余里万歳通天初置管兵八千人马一千三百匹】定逺东城【灵武郡东北二百里黄河外景龙中韩公张仁愿置管兵七千人马三千匹】西城【九原郡北黄河外八十里景龙中韩公张仁愿置管兵七千人马一千七百匹西南去理所一千余里】安北都防府【亦曰中受降城景龙中韩公张仁愿于黄河北岸置管兵六千人马二千匹西南去理所一千三百里】东城【榆林郡东北二百里景龙中韩公张仁愿置管兵七千人马一千七百匹西南去理所一千六百余里】振武军【单于都防府城内天宝中王忠嗣置管兵九千人马一千六百匹西南去理所一千七百里】天宝元年又改为灵武郡至德元年肃宗幸灵武即位陞为大都督府乾元元年复为灵州
　　州境【东西五百八十里南北八十里】
　　八到【东南至上都一千二百五十里东南至东都二千二百七十里】
　　【东南至盐州三百里东南至庆州六百二十里】
　　【西南至凉州九百里北至碛南弥娥川水一千里】
　　贡赋【开元贡　甘草　红花　青虫子　野马皮鹿皮　赤柽　鹿角胶　花苁蓉
　　乌翎　杂筋麝香　马鞭】
　　管县六
　　回乐　灵武　保静　怀逺　鸣沙　温池
　　回乐县【望郭下】
　　本汉富平县地属北地郡在今县理西南富平故城是也后汉置回乐县枕黄河后魏刁雍为薄骨律镇将上表请开富平西三十里艾山旧渠通河水溉公私田四万余顷人大获其利太平真君七年雍又上表论漕运奉诏平髙安定统万【平髙今属原州安定今泾州统万今夏州】及臣所守四镇出车五千乗运谷五十万斛付沃野镇以供军粮臣镇去沃野镇八百里道多深沙轻车往来犹以为难今载谷二十五斛每至深沙必至滞陷又谷在河西转至沃野越渡大河计五千乗运十万斛百余日乃得一返大废生人耕垦之业车牛艰阻难可全至一歳不过二运五十万斛乃经三年臣闻郑白之渠逺引淮海之粟泝流数千里周年乃得一至犹称国有储粮人用安乐今求于牵屯山河水之次造船二百艘二船为一舫一舫胜二千斛一舫十人计须千人臣镇内之兵卒皆习水一运二十万斛方舟顺流五日而至自沃野牵上十日还到计用人工轻于车运十倍有余不费牛力又不废田孝文帝善之下诏曰非但一运自可永以为式温泉盐池在县南一百八十三里周回三十一里薄骨律渠在县南六十里溉田一千余顷
　　安乐川在灵州南稍东一百八十里
　　长乐山旧名达乐山亦曰铎落山以山下有铎落泉水故名旧吐浑部落所居今土蕃置兵守之
　　灵武县【上东南至州八十八里】
　　本汉富平县之地后魏破赫连昌收胡户徙之因号胡地城天和中于州东北置建安县隋开皇十八年改为大润县仁寿元年改为灵武县移入胡地城安置黄河自回乐县界流入
　　千金陂在县北四十二里长五十里阔十里
　　汉渠在县南五十里从汉渠北流四十余里始为千金大陂其左右又有胡渠御史百家等八渠溉田五百余顷
　　保静县【上西南至州六十里】
　　本汉富平县地后魏立静镇徙关东汉人以充屯田俗谓之汉城隋改置静县神龙元年改为安静至德元年改为保静
　　贺兰山在县西九十三里山有树木青白望如駮马北人呼駮为贺兰其山与河东望云山形势相接迤逦向北经灵武县又西北经保静西又北经怀逺县西又北经定逺城西又东北抵河其抵河之处亦名乞伏山在黄河西从首至尾有像月形南北约长五百余里真边城之钜防山之东河之西有平田数千顷可引水灌溉如尽收地利足以赡给军储也
　　懐逺县【上南至州一百二十五里】
　　在州东北隔河一百二十里本名饮汗城赫连勃勃以此为丽子园后魏给百姓立为懐逺县其城仪鳯二年为河水泛损三年于故城西更筑新城
　　县有盐池三所隋废红桃盐池盐色似桃花在县西三百二十里武平盐池在县西北一十二里河地盐池在县东北一百四十五里【案河地一作河池】
　　废灵武城在县东北隔河一百里其城本防恬所筑古谓之浑怀障即浑懐所理道故谓之灵武
　　新堡在县西北四十里永昌元年置堡内安置防御军二千五百人粮五万石旧名千金堡今名新堡
　　鸣沙县【上东北至州一百二十里】
　　本汉富平县地属安定郡在今县理东二百里原州周保定二年于此置会州建德六年废郡立鸣沙镇隋开皇十九年置环州以大河环曲为名仍立鸣沙县属焉大业三年罢环州以县属灵武郡贞观六年复置环州九年州废以县属灵州神龙二年冬为黙啜所寇因而荒废遂移县于废丰安城即今县理是西枕黄河人马行经此沙随路有声异于余沙故号鸣沙
　　温池县【上西北至州一百八十里】
　　神龙五年置县侧有盐池
　　定逺废城在州东北二里即汉北地郡方渠县之地先天二年郭元振以西城辽阔丰安势孤中间千里无城烽候杳故置此城募有兵健五千五百人以镇之其后信安王祎更筑羊马城幅员一十四里
　　经畧军在夏州西北三百里天宝中王忠嗣奏于榆多勒城置军今属灵武节度本属夏州南去灵武六百五十余里元和九年于此城新置宥州
　　会州【会宁下府】
　　【开元户三千五百四十　乡六案元和户乡数写缺】
　　禹贡雍州之域古西羌地周太祖为西魏相来巡会师于此土人张信罄资飨六军太祖悦因命置州以会为名周武帝保定二年废州改为会防隋开皇元年改防为镇武德二年讨平李轨置西会州贞观八年以此州仓储殷实改为粟州其年又为会州天宝元年改为会灵郡乾元元年复为会州
　　州境【东西五百一十里南北三百三十里】
　　八到【东南至上都一千一百九十里东南至东都一千五百里】
　　【东南至原州三百九十里西南至兰州三百八十里】
　　【西北至凉州五百四十里东北至灵州五百三十里】
　　贡赋【开元贡　覆鞍毡】
　　管县二
　　会宁　乌兰
　　会宁县【上】
　　本汉鹑隂县地周太祖置会宁县属会州隋大业二年改为凉川县武德二年又改为会宁
　　黄河堰开元七年河流渐逼州城刺史安敬忠率团练兵起作拔河水向西北流遂免淹没
　　会宁关东南去州一百八十里
　　河西地去州一百二十里其地春夏因雨水生盐雨多盐少雨少盐多逺望似河故名河地【案河地一作河池】
　　乌兰县【上东南至州一百四十里】
　　本汉祖厉县地属安定郡后汉属武威郡前凉张轨收其县人于凉州故武威县侧近别置祖厉县周武帝西巡于此置乌兰关又置县在会宁关东南四里旧城内沙石不堪久居天授二年移于东北七里平川置盐州【五原中府】
　　【开元户三千二十五　乡七案元和户乡数写缺】
　　禹贡雍州之域春秋时为戎狄所居地史记梁山经漆之北有义渠朐衍谓此也及始皇并天下属梁州【案秦无梁州此有误一本改梁为凉亦非据通典盐州秦汉属北地郡】汉武帝元朔二年置五原郡地有原五所故号五原至晋地没赫连勃勃后魏平之改为西安州以其北有盐池又改为盐州隋大业三年为盐川郡贞观二年讨平梁师都置盐州天宝元年改为五原郡乾元元年复为盐州
　　州境【东西二百四十五里南北二百七十里】
　　八到【南至上都一千五十里东至东都一千七百三十里】
　　【南至庆州四百五十里西北至灵州三百里】
　　【西北取乌池黑浮图堡私路至灵州四百里东北至经畧军四百里】
　　贡赋【开元贡　盐】
　　管县二
　　五原　白池
　　五原县【上】
　　本汉马领县地贞观二年与州同置五原谓龙游原乞地千原青岭原可岚贞原横槽原也
　　盐池四所一乌池二白池三细顶池四瓦窑池乌白二池出盐今度支收粜瓦窑细顶并废
　　白池县【上东南至州九十里】
　　景龙三年敕置以地近白池因以为名






</div>
    <div class="pagination">
<a href="元和郡县志_page6.html">上一页</a><span>...</span><a href="元和郡县志_page2.html">2</a><a href="元和郡县志_page3.html">3</a><a href="元和郡县志_page4.html">4</a><a href="元和郡县志_page5.html">5</a><a href="元和郡县志_page6.html">6</a><span class="current-page">7</span><a href="元和郡县志_page8.html">8</a><a href="元和郡县志_page9.html">9</a><a href="元和郡县志_page10.html">10</a><a href="元和郡县志_page11.html">11</a><a href="元和郡县志_page12.html">12</a><span>...</span><a href="元和郡县志_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
