<!DOCTYPE html>
<html>
 <head>
  <meta charset="utf-8"/>
  <title>
   福州府志乾隆本 - 第 70 页/共 388 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福州府志乾隆本 - 第 70 页/共 388 页
  </h1>
  <div class="content">
   大中寺　在左二坊钟山。《三山志》：“本梁太守袁士俊第，普通二年舍为寺，号袁寺。隋仁寿二年，始以舍利为塔。大业二年，改鸿业寺，寻为钟山寺。唐上元元年，更名福唐寺，会昌例废。大中四年复之，赐今额。天圣中，灾，元丰改元，始新之。有定慧塔、八百罗汉像、观音像。”万历《府志》：“今废。”国朝雍正十二年毁于火，今地改为“长福营公馆”。明曾仕鉴《宿钟山寺》诗：“宝地深双树，钟山匝一枝。莲灯供夜读，香积假晨炊。过懒僧留奕，消愁独咏诗。无心与俗混，名姓恐人知。”陈椿《憩钟山寺》诗：“微月淡娟娟，清风净四禅。地疑灵鹫涌，山似巨鳌连。烛影将分夜，钟鸣欲曙天。上乘何处悟？愿借一灯传。”
　　南涧寺　在右三坊，乌石山东。《闽都记》：“梁大通六年，居士苏清舍宅为之。唐乾宁二年，闽王建天王殿。三年，号南涧护国天王，合庵十二为寺，以居涧旁，故名。唐天宝八载五月六日，骤雨雷电，涌出佛像，欧阳詹记。详《古迹》。宋时，有安文头陀尝游寺，于榛莽中得岩石，侧足以入，燕坐其中。大观中为普眼庵。嘉靖间，寺为豪门侵没，仅余天正崎，依山屋数椽。万历初，邑令周裔先从里人请，始复为寺，视旧址不及半。”唐欧阳衮《南涧寺》诗：“春寺无人乱鸟啼，藤萝阴磴野僧迷。云蒇古壁遗龙象，草没香台抱鹿麛。松籁泠泠疑梵呗，柳烟历历见招提。为枕寂寞亲禅侣，莫怪闲行费马蹄。”周朴《南涧寺阁》诗：“万里重山绕福州，南横一道见溪流。天边飞鸟东西没，尘里行人早晚休。晓日春山当大海，连云古堑对高楼。那堪望断他乡日，只此萧骚自白头。”黄滔《南涧寺》诗：“郭内青山寺，难论此窟奇。白云生院落，流水下城池。石像雷电启，江沙鼎鼐期。岳僧来坐下，秦客会题诗。冈转泉根滑，门升藓级危。紫薇今日句，黄绢昔年碑。歇鹤松低阁，鸣蛩径出篱。粉垣千堵束，金塔九层支。啼鸟笙簧韵，开花锦绣姿。清斋奔井邑，元发剃熊罴。极浦征帆小，平芜落日迟。风篁清却暑，烟草绿无时。信士三公作，灵踪四绝维。良游如不宿，明月拟何之。”明邓定《南涧寺》诗：“诸天台阁倚层空，下视扶桑积水东。山色润寒乌石雨，钟声低度海门风。万家井灶炊烟白，几处江城返照红。闻道讲师曾说法，昙花飞绕梵王宫。”
　　神光寺　在右三坊，乌石山麓。《三山志》：“唐大历十年，析南涧为金光明院。七年，改为大云，会昌例废。大中三年，监军孟彪亭池其间，号南庄，明年，舍为寺。又明年，观察使崔干请名于朝。宣宗夜梦神人发光殿庭，迟明，览奏异之，遂与今名。”《闽都记》：“成化间重修。有碧云禅窟、幞头石诸胜。”唐欧阳衮《神光寺》诗：“香刹悬青磴，飞楼界碧空。石门栖怖鸽，兹塔绕归鸿。有法将心镜，无名属性通。从来乐幽寂，寻觅未能穷。”明徐火勃《过神光寺》诗：“宝刹摧残蔓草烟，居民争占古诸天。不看繁盛看销歇，恨我生迟二百年。”
　　报恩塔院　在右三坊，神光寺傍。《三山志》：“大中十一年，观察使杨发以隙游亭地，命僧鉴空创寺及塔七层。咸通九年，敕号神光之塔，院曰：报恩塔院。闽之浮图，始于萧梁，高者三百尺，至有倍之者，钅舌峻相望。乾符五年，巢寇焚殄无遗。开平中，闽王审知复其二：大中定慧及是也。是时复创万岁、定光、安福、崇庆及太平、开元塔。延曦又造石塔。谢郎中泌诗：“城里三山千簇寺，夜间七塔万枝灯。”太平兴国二年升为寺，明道中，始为禅刹。”《闽都记》：“王延曦又造石塔，已毁；又作小庵于寺后山麓，仍旧名‘絓月兰若’。”唐周朴《神光寺塔》诗：“良匠用材为塔了，神光寺与得高名。风云会处千寻山，日月中时八面明。海水常流倭国野，天文方载福州城。相轮顶上望浮世，尘里人心应总平。”明陈亮《登神光塔》诗：“宝塔层层见，天灯面面红。玉毫光不夜，火树迥当空。七级高标壮，千门属望同。朱栏清映月，金铎远鸣风。弛禁逄元夕，焚修溢梵宫。游观多士庶，登陟有文雄。共喜超同品，应知仰六通。迷津如可照，于此息微躬。”林鸿《登絓月兰若》诗：“金人青莲宇，乃在白云里。久与名僧期，乘闲却来此。入门开经梵，絓壁见巾履。落涧泉影红，侵痕藓花紫。海天正南豁，一望见千里。独树川上浮，孤云鸟边起。余生况多暇，所性乐山水。真赏非外求，冥心巢居子。”又题《异上人絓月轩》诗：“迢迢青莲宇，寂寂野僧定。片月絓虚空，群崖破阴暝。云窗晃玉毫，露缦卷金镜。色映天影寒，光凝古坛净。尝闻止水观，可以喻禅性。夜久悟音闻，空山响烟磬。”林世璧《集神光兰若》诗：“夙枕玄览压区廛，落日乌山晚兴偏。结赏共邀莲社侣，追游幸忝竹林贤。风前梵影摇双树，月里仙歌下九天。夜静空香诸想寂，愿言乘醉欲逃禅。”王应山《夏日游神光寺》诗：“宝刹邻乌石，携尊忆旧游。兹山自名胜，我辈坐销忧。灌木长垂荫，昙花半似秋。悠然发幽兴，得句若为酬。清泠台下寺，一迳隔尘氛。野饮偏宜暑，寻山幸有君。山深稀见日，洞古忽生云。醉即依禅榻，何言已夕曛。”徐熥《游神光寺》诗：“薜萝深处入，一迳自逶迤。等月嫌林翳，看云怯石危。岩阴灯影晦，山静磬声迟。虽有重来约，重来知几时。”徐火勃诗：“破寺不堪游，新庵尚可投。攀松还倚竹，寻壑更经邱。地僻门休掩，岩倾字半留。晚风花落尽，吹上老僧头。”谢肇淛《元日登絓月兰若》诗：“春动冶城南，扪萝穴遍探。开年新蜡屐，絓月旧精蓝。野色青犹逗，林光绿已含。布沙初作迳，倚石欲成岚。寺废多余地，僧闲不出庵。香留残岁火，树剩晚冬柑。柏叶杯应禁，莲花漏可参。欲将余愿足，长日傍瞿昙。”
　　石塔寺　在右三坊南涧寺东，唐贞元十五年建。《闽都记》：“德宗诞节，观察使柳冕以石建塔，赐名贞元无垢净光塔，庾承宣为记。五代晋天福二年，王延曦重建，名崇妙保圣坚牢塔。林同颖为记。永乐、宣德、成化间屡修。嘉靖间寺地为居民干没，一塔仅存。国朝顺治六年重兴。”林同颖《崇妙保圣坚牢塔》记：“夫古之塔者，儿童聚沙，授记闻诸金仙子，鬼神碎宝，成功归彼铁轮王。今之塔也，非宝非沙，弥坚弥大，凿鞭来之巨石，状涌出之浮图。是故人但有心，物非无体。心以不贪为戒，宝即同沙；体以不磷为名，石还胜宝。我当今睿明文广武圣光德降道大孝皇帝君临城内，佛在王中。虽日总万几，且躬行十善，尝曰植福靡因乎地，赋命弗自于天，犹吾基构之肯承，亦我梯梁之夙设。而今而后，念兹在兹。永隆三年岁次辛丑，冬十一月，上视朔之暇，顾谓南面城中，西来山左，林繁檐蔔，薰满国以馨香，草偃苾艹刍，占度年之苍翠，可安之窣堵，镇此高岗。是月八日，峻址环开，贞姿片合，层一至九，样独无双。口年口月，良工告成。凡一十六门，七十二角，并随层隐出诸佛形状，共六十二躯。由是影笼千室，犹趋润础之隅，势入重霄，已戴补天之色，壮矣哉！寿岳因之永固，他山为之一空。设使王曰：毗沙擎应不动，台称垒土，比则非牢。作之者莫与争功，目之者自然生善。臣叨承出纟孛，俾属受辛，瞻八面之贞明，相高圣德，举一隅之磨琢，略数微才，将何确论宏规虚忝，坚令善志，却于文罢，特地魂惊。盖不容揖让洪儒，雕镌翠琰，惟深幸矣，敢直言之。”明曹学佺《石塔寺点灯》诗：“浮图初建自贞元，埋没人间废址存。石室尚镌朱仲晦，碑文曾读庾承宣。百枝灯火悬空界，四顾河山绕郭门。漫嘱老僧勤课诵，向来兴复若谁论？”洪士英《登塔寺》诗：“寺废塔犹存，经年不启门。邻梯间借上，石磴始能扪。鸡犬烟中市，桑麻雨外村。残碑虽剥蚀，仿佛辨贞元。”
　　千福院　在右三坊，《三山志》：“乾化三年建，有长乐台。宋程师孟以台名刻石。飞燕亭。今俱废。宋陈襄《长乐台》诗：云暗驺鸣出谷时，一方生齿庇余辉。知君才业非张翰，莫为鲈鱼有意归。”曹颖叔《长乐台》诗：“兰姿水骨与秋辉，疑作危岑磴翠微。向晚山僧苦留我，层层寒看乱云归。”
　　五百罗汉寺　在右三坊，乌石山麓，本雪峰廨院。《三山志》：“梁贞明五年，闽王审知梦梵僧数百，奕奕有光，光所至处，有双桧并池而秀。一僧擎跽而前，曰：王能饭吾于此乎？及旦，图而访之，得今寺地百步，池桧皆如梦中。乃为堂环之，命池曰：“浴圣”，桧曰：“息圣”，改今名，有放生池。”万历《府志》：“今废为常丰仓。”
　　仁王寺　在右三坊。《闽都记》：“天福三年，闽连重遇建，初名道清天王院，后更今名。有雨花阁、横山楼，颓废。万历间，僧真庆募缘重建。”宋郑侠《仁王寺横山阁》诗：“案俯横山跨海来，拂云高阁为谁开？荒溪古木闲猿洞，明月白沙空钓台。晓日东风龙夭矫，秋风西峡凤徘徊。居然静卧江南岸，天堑波涛亦壮哉！”曾巩《过仁王寺》诗：“杂花飞尽绿阴成，处处黄鹂百啭声。随分笙歌与尊酒，且偷闲日试闲行。”李弥逊《横山阁对月》词：“清夜月当午，轩户踏层冰。楼高百尺缥缈，天阙敞云扃，万里风摇玉树，吹我衣裾零乱，寒入骨毛轻，径欲乘之去，高兴绕青冥，神仙说、成名事、两难成。苇汀筠岫深处，端可寄余龄。身外营营，姑置对景，掀髯一笑，引手接飞萤。且尽杯中物，日出事还生。”元萨天锡《登仁王寺横山阁》诗：“千尺青莲座，烟霞拥地灵。山川几革两[HT6SS]屐，日月两浮萍。鸟没天垂海，龙归水在瓶。深堂说法夜，应有石头听。”
　　延祥院　在右三坊乌石山阴，晋天福五年置。《三山志》：“本闽之邮馆，王延曦以为永隆院，名，以其年号也。祥符四年赐今额。绍兴五年，屯驻水军，改为延祥寨。”
　　法祥院　在右三坊，宋初建，旧号闽山保福寺。《闽都记》：“宋建隆三年，镌观音像，有刻云：寺虽新号，山则旧名。熙宁三年，程师孟以光禄卿知郡，游此，僧为镌‘光禄吟台’四字于石，今入民居。其山铲削殆尽，所存巨石巍然，游客罕至。”宋程师孟《光禄吟台》诗：“永日清阴喜独来，野僧题石作吟台。无诗可比颜光禄，每忆登临却自回。”明陈朝锭《登光禄吟台》诗：“薛老峰前返照深，名山高绝敞云岑。偶过光禄吟台处，聊与高人说道心。花影满庭香气散，凉飔吹树月华新。王猷最有探奇癖，何日重邀过竹林？”
　　华林寺　在左一坊，旧名越山吉祥禅院。《闽都记》：“在乾元寺东北，无诸旧城处。晋太康间，既迁新城，其地遂虚。隋、唐间，以越王故，禁樵采。钱氏十八年，其臣鲍修让为郡守，诛秽夷巇，始创寺。西廊有转轮经藏，今圯。东廊有文昌祠、普陀岩，正殿之后为法堂，法堂西祖师殿，以越王山为斧扆。正德间赐额。国朝顺治初，修，康熙七年重修。今寺僧散，改为普济堂。明王应山《华林寺避暑》诗：“琴樽酬夙约，选胜入旃林。兰馥通禅未，松涛接梵音。诸天同水月，一片共冰心。即此俱为乐，炎蒸迥莫侵。”曹学佺《华林寺看梅》诗：“路回城北思凄凄，寺倚屏山信仗藜。疏雨不曾妨客入，闲云元自任僧栖，参差兰若香分迳，高下松根翠作梯。只惜梅花飞欲尽，不知春色在桃溪。”王毓德《赠华林禅师》诗：“宝刹越城边，千花绣佛前。翻经同白昼，持戒各青年。灯影散疏雨，钟声寒暝烟。更怜阶树古，萝薜断仍连。”徐火勃《华林寺》诗：“越王一片削芙蓉，同扣禅扉紫翠重。茶灶远携烧落叶，蒲团分坐选青松。危城半倚高低石，宿霭全迷缥缈峰。为惜春光今日尽，淹留应到夕阳钟。”
　　叫佛庵　在左一坊，越王山麓，明初建。明陈椿《憩叫佛庵》诗：“萧然古刹傍城栖，茗碗匏樽为客携。半榻松风朝市远，一帘花雨景光迷。山当绝处多猿穴，路出前林即虎溪。妙悟由来归白社，试将真诀石间题。”徐火勃《叫佛庵》诗：“城北青山喜共寻，一尊闲憩小祗林。花飘法雨参差影，松卷惊涛远近音。梵刹暗随斜日转，僧房长锁暮云深。空山自与红尘隔，相对偏宜静者心。”
　　越山庵　在左一坊，旧华林净室，明万历二十八年重建。明徐火勃《憩越山庵》诗：“净室翠峰前，经台怪石边。竹繁删几亩，松老种何年？破衲披林霭，残钟出岭烟。淹留忽弥日，闲坐又闲眠。”陈鸣鹤《集越山庵》诗：“半亩精庐傍越山，荔枝林掩坐禅关。鸟随花雨闻经下，僧在绳床入定还。欧冶池塘烟霭外，无诸宫殿薜萝间。白莲结社休归去，才出空门便不闲。”谢肇淛《集越山庵》诗：“严城高控万松间，草结团瓢竹映关。一片落花林外路，数声啼鸟雨中山。僧来共证三生果，客过时偷半日间。霸气销沉王气尽，寒云空逐夜钟还。”
　　太虚庵　在右三坊邻霄台。明嘉靖初，有僧北来，顶大石趺坐乌石岩。后作庵于此，号太虚上人，因以命名。明王应钟《太虚庵》诗：“一卧沧洲白板扉，乌山风景与心违。偶随刘阮寻真去，正遇维摩讲法归。霜叶故深鸿雁候，雨花时点芰荷衣。因悲火宅无穷累，羡尔横空一鹤飞。两年不及到乌山，风壑霞峰杳霭间。野客往来寻白社，禅师依旧卧柴关。竹疏不碍流云度，僧定从教夕鸟还。一径烟萝人境别，分明世外得幽闲。”陈椿《过太虚山房》诗：“虚公遁迹俯危岑，双树微衔水石阴。灵鹫寺边秋籁发，宿猿洞口夕阳沉。偶同白社攒眉客，来问空门出世心。相送不知归路晚，虎溪明月上东林。”徐熥《乌石访虚公》诗：“飞锡何年住此山？长松修竹掩禅关。斜阳影里暮钟发，三十六峰烟霭间。”
　　灵鹫庵　在右三坊，乌石山阳，明嘉靖间建。学道姜宝废之，为方伯陈洙别业。国朝顺治初，改为斗姥宫。明林濂《春日乌石山庵》诗：“禅室倚层巅，逶迤石迳悬。居然在城市，迥自隔人烟。百雉窗中出，群山户外连。微茫辨海岛，缥缈接云天。谷静应清响，林香袭梵筵。布金知往日，卓锡问他年。暂息尘寰扰，聊依净土偏。无生心已悟，不住法谁传？嘉遁遗朱绂，冥搜结白莲。追陪曾谬忝，高论一怀贤。”
　　灵塔台　在十都，晋太康三年置。唐武德间赐额，今圯。
　　保福寺　在二都郡厉坛之北，初名唐安，陈天嘉二年建。明洪武初重建，更名“隆寿保福”。明林火乔《游保福寺》诗：“古寺萧萧傍郭门，周回间砌长苔痕。高秋风送诸天雨，落日人归何处村。诗句每从初地觅，蝉声偏向静中喧。不须辛苦营生事，衰草荒丘总断魂。”
　　昇山灵岩寺　在三十九都。《三山志》：“陈天嘉三年置，以其西岩石间，时闻鼓磬之音，故曰：灵岩。唐天宝中，任放昇举于此，乃号昇山。兴元初，僧雅操居之，观察使孟[HT5，6”SS]皞请于朝，为立额。”旧记云：“皞始移今所，乃任公上昇处。”操尝与谈经于此，今寝堂榜曰紫云，其遗迹也。万历《府志》：“嘉靖中重修。”宋钱昱《紫云台》诗：“杉松匝寺廊，栏槛倚高冈。郡国晓云灿，禅斋春草长。涧青连竹色，山静带茶香。更有名僧在，茆庵住上方。”明陈亮《昇山简初上人》诗：“出自北郭门，村村好林薮。我行访精庵，百折度溪口。篮舆方济胜，拄杖还入手。幽深足探讨，十步停八九。飞甍共可睹，尚觉登顿久。乃知地位高，上可挹星斗。灵岩下窥瞰，众峰皆培土娄。千村绕城郭，白水争奔走。茫茫浩劫中，万象俱摧朽。名山自千古，半为空门有。吾师智力大，叱咤龙象吼。经行閟幽绝，为我开户牖。未论清净理，且进醍醐酒。居然物外心，解脱超尘垢。明晨下烟阁，怅望空回首。”王湛《宿昇山寺》诗：“松桧阴阴昼掩扉，深山古寺到人稀。花飘碧涧孤莺啭，烟锁青林独鹤归。松下月华清客梦，竹间云气湿禅衣。明朝又与幽僧别，遥听钟声恋翠微。”曹学佺《昇山寺》诗：“废址颓垣古道场，祗余乔木有千章。山多一任支公隐，茶熟先经陆羽尝。眼界忽为烟雾晦，心期难得伏天凉。北丘更指前朝刻，泥湿青鞋踏上方。”马森《灵岩寺》诗：“乘兴临真境，凭虚眺远空。仙台浮法水，宝塔涌龙宫。竹响千条玉，山鸣万壑风。坐来还入定，落照有疏红。”张经《宿灵岩》诗：“忽到山佳处，悬岩抱夕阴。石桥横玉[HT6，7”SS]□，梵宇控珠林。鸟下云间语，僧明尘外心。空庭霜叶脱，笙磬渺清音。行迈驱尘鞅，幽栖惬寺门。甘泉浮石髓，古洞吐云根。木落千峰净，风回万壑喧。天鸡啼夜半，带月过前村。”
　　寻山庵　在七都。万历《府志》：“陈太建元年置，今废。”
　　活泉院　在观风里。《三山志》：“越王山之北。石壁峭立，泉出其下，即苔泉也。元和中，僧绍先表请院于泉侧，敕号‘石泉’。”《闽都记》：“今废。”
　　芙蓉寺　在四十都。万历《府志》：“唐太和七年置，咸通八年，赐额‘延庆禅院’。宋太平兴国间，改名兴国禅院，今废。国朝康熙四十二年，僧惟括重修。”宋黄榦《宿芙蓉寺》诗：“万叠云山踏雨来，白云依旧冒山隈。尊罍罄尽客怀恶，衣屦沾濡僧意猜。默坐香炉烟起伏，喜闻灵洞石崔嵬。五更清磬丁东响，参斗横空天四开。”明林鸿诗：“香刹瞰林丘，逢僧信宿留。风帘乘月动，露簟犯凉收。宿鸟微喧曙，明河澹泻秋。一经空寂境，人世漫沉忧。”徐火勃《寻芙蓉寺故址》诗：“先朝名刹总凋零，野鸟哀呼不可听。禾黍几多经雨绿，芙蓉依旧插天青。开山缁衲谁为嗣？护法伽蓝尚有灵。遗址荒芜寻未得，屡将岐路问园丁。”谢肇淛诗：“峰回路断莽萧萧，一片平田长绿苗。薜荔村深祗树尽，芙蓉峰在化城遥。雨中草色侵苔础，竹里泉声咽石桥。野鸟啼春猿啸夜，居民犹自说前朝。”
　　竹林庵　在四十二都，与芙蓉院同建于唐。国朝康熙六年，僧应瑞重建。
　　玉泉寺　在三十七都，万安桥西。万历《府志》：“唐建。宋景祐二年重建，有荔枝轩，今废。”唐周朴诗：“野寺度残夏，空房欲暮时。夜听猿不睡，秋思客先知。竹迥烟生薄，山高月上迟。又登尘路去，难与老僧期。”宋杨月出[HT6SS]《荔枝轩》诗：“曾观荔枝图，几费丹青妆。能红能紫亦能绿，不能写得天然香。曾读《荔枝谱》，品品堪第一。较量滋味论高低，大抵闻名不闻实。我疑真宰推化工，安排百果分番红，杏梅桃李不足数，先教碌碌随春风。锦囊玉液相浑沦，百果让作东南元。别有真香与味色，一时分付荔枝轩。”
　　九峰寺　在四十都。《闽都记》：“在府北七十里。大中二年创，咸通二年号九峰镇国禅院。柳公权书匾。大顺元年，赐僧慈惠禅师并紫衣。万历中，僧真灿重建。”国朝康熙十八年，僧觉华重修。宋黄榦《九峰寺》诗：“暝逐归云入远山，九仙环立似人间。摩挲石刻元和体，矍铄僧谈宣政间。往古来今浑作梦，只鸡斗酒强开颜。明朝酌取龙湫水，真上层霄不复还。”明陈鸣鹤《宿九峰寺》诗：“入山便觉意欣然，定与山灵有宿缘。断续九峰都绕寺，住持几众尽耕田。树围绝□莺声外，水咽危桥鸟道边。行遍空廊闻击竹，何人参破祖师禅。空蒙山色雨中奇，百里看山策杖迟。苔迳莺花唐宝刹，石坛香火慧禅师。云边坐看长流水，松下间抄半折碑。萝磬数声功课后，观心最是倚栏时。”徐火勃[HT6SS]《宿九峰寺》诗：“遥望危峰九点苍，寺门名额自残唐。庄严佛相新兰若，兹惠禅师古道场。风送茗花香半岭，雾蒸松翠染空廊。东山月晓声闻寂，卧听钟鱼出上方。”“法祖开堂七百年，古坛元不断炉烟。金钱岁久销初地，宝磬风高咽暮天。野衲躬耕青嶂外，游人梦绕白云边。沧桑几变空门劫，没尽先朝供佛田。”谢肇淛《宿九峰寺》诗：“历遍崎岖翠万重，夕阳已挂寺门松。窗前平楚诸天界，云里青莲九叠峰。宝地半区谁布席，残僧数口尽为农。开山尚有宗风在，凄断斋堂五夜钟。”“千盘鸟道数重溪，荒黑藤萝路欲迷。门榜尚题前甲子，山云犹护古招提。松翻暝雨当空落，瀑卷晴虹绕寺低。隔尽万峰谁得到，平林一片鹧鸪啼。”
　　龙龛院　在十都，唐大中七年置，今圯，有龙龛井。或传旧有龙攫井甃而上，其迹犹存。
　　灵隐院　在八都，唐咸通二年置，今圯。明陈亮《灵隐寺》诗：“世路多喧嚣，春山自幽静。偶从澹荡人，共陟招提境。沙明日在野，林暝云起岭。憩石歌且吟，倾瓢醉还醒。方欣灵府旷，渐觉尘虑屏。预恐解携归，愁襟复难整。”林鸿《灵隐寺》诗：“灵隐知名刹，龙宫最上方。越山当户翠，海树到楼香。说法观心妄，县灯共夜长。浮生一何幸，乘此礼医王。”
　　双峰院　在二十四都。《三山志》：“唐咸通五年置。初，僧师复与林衮同业儒赴举，至扬子渡口，师复有出尘之兴，因赋诗，有‘君自成龙我成道’之句。浩然而归，卜筑于双髻峰下，久之，移建今所。六年，以观察使李瓒请锡号“护圣禅院”。绍兴三十一年，以富枢密直柔功德院，号“崇因荐福”。富公居福州，日久爱之，子孙以其遗意，请为功德院。有四悦堂，后人像瓒、衮、师复及周朴，以其同游，且同趣也。山堂。堂前一峰秀拔，下有小溪，宛如临安灵隐寺前飞来峰之状。”
　　吉祥院落　在四十七都，唐咸通六年置，今圯。宋蔡襄《奉慈亲吉祥院看花》诗：“天意应偏与，春工已尽归。来如从月下，去似逐云飞。艳绝声名远，清多香气微。轻阴滋润泽，斜照动光辉。剧饮千钟酒，相传五彩衣。曾非重芳物，庶以奉慈闱。”
　　西禅寺　在二都。《三山志》：“古号信首，即王霸所居。隋末，圯。咸通八年，观察使李景温招长沙沩山僧大安来居，起废而新之。十年，改名‘清禅’，寻又改‘延寿’。后唐长兴中，闽王延钧奏名‘长庆’。淮兵焚毁，独佛殿、经藏、法堂西僧堂仅存。天圣中，营葺始就。景祐五年，敕号怡山长庆，有奎华阁、明远亭，嘉祐八年，元给事绛留诗：“野色远函天盖转，山围高捧斗车来。”宣和七年，陆侍郎藻更名斗车，寻仍旧。紫翠亭、放生池。《闽都记》：“宣德三年重建，屡修。兹寺为侯官第一禅林。国朝顺治中重修。”按国朝沈涵《长庆寺志》，宋明远亭，今山门是其遗址。奎华阁、紫翠亭今俱废。又寺内外有七井，号七星井，俱唐开山僧懒安浚。四围荔树甚多，宋时栽者百余株。其法堂前后四株，为五代僧慧棱手植，至今犹存。宋蔡襄《和王介夫游西禅兼呈黄待制》诗：“山城只有四围青，野寺都无一点尘。荔子丰标全占夏，荷花颜色未饶春。水边清吹传觞久，路上残阳立马频。不是闲来夸景物，欲将谣俗寄何人。”李觏《游怡山长庆寺》诗：“行行金碧里，气象恍如春。不记年时路，自嫌上衣尘。院香知有佛，僧静似无人。十载京华梦，相逢一欠伸。”李纲《西禅斗车堂》诗：“杰阁雄楼杳霭间，佳辰良夜共跻攀。斗回高柄临华栋，月涌清光出远山。急景行将悲晼晚，此身难得到宽闲。世间百虑何时了？且对金樽一解颜。”黄裳《题西禅寺》诗：“谁是怡山不灭仙？定光来应此方缘。龙骧风翥三宗子，狮吼雷鸣六祖禅。鱼佩独垂聊徇世，藕丝相感为开天。自从日月归真后，衣钵何人已得传。”明王偁《秋夜宿怡山古刹》诗：“别路绕珠林，秋来落叶深。一灯今夜雨，千里故人心。已觉空门幻，还惊旅况侵。坐闻钟鼓曙，离思转沉沉。”郑善夫《病起步西禅》诗：“一春伏枕莺可怜，病起野池生白莲。偶尔梳头出城郭，便因看竹到西禅。天晴求食鸟双下，日午闭门僧独眠。明发螺江有行役，红尘白雁异风烟。”谢肇淛诗：“城西十里路，春树变鸣禽。远寺寻钟入，山僧避客深。雨花天外落，石塔洞中阴。悟得空门意，吾生已陆沉。”黄道周《宿怡山招提》诗：“路折城西地已幽，寒云更绕寺门流。深林何处堆黄叶？老衲无心任白头。山近重阳常欲雨，人经多难易悲秋。偶然坐觉蒲团稳，谁拟闲身几日留。”国朝朱彝尊《长庆寺噉荔》诗：“长庆古僧寺，独公新道场。重来疑梦寐，六月转清凉。老喻苦瓜苦，渴思香荔香。七星空有井，不用汲寒浆。鱼网船船漉，(土人伐荔子木，浸水以漉鱼网)。樵柯岁岁残。连根移上苑，重马走麁宫。再至双林少，寺中荔子旧有五百株，今只百余。他时一饱难。山僧会客意，临别更堆盘。”
　　雪峰崇圣禅寺　在二十八、九、三十都之中。《三山志》：“唐咸通十一年置。初，僧义存与里人谢亻放辈诛茅为庵于凉映台北，其徒益盛，舄衲无所容，乃去庵三百步，营所居。乾符二年，号应天雪峰禅院。乾宁元年，复于陈洋造法堂。王氏倾资给之，厦屋弥山，铸用像设悉具。《闽都记》：“里人蓝文卿舍田七千余亩，屋五百间，诸物称是，遂为南方丛林第一。”光化三年，改号应天广福，三堂巾钵去来，率一千五百人。太平兴国三年，赐号崇圣。万历《府志》：“宣德间重建。”元刘弇《赠雪峰长老守超》诗：“仰窥玉奁天面窄，顽碧颠青自天掷。祖师不管地祗悭，千五百徒此其宅。流水声中换今昔，粉抹赤[KG-*3]页糊老椽壁。枯木庵回旧日春，难提塔寺重来拆。超公最后法席张，全机朴落辊毬场。曾令天花倏飘坠，况有庭桔符青黄。乌藤横膝傲佛祖，熟识眉宇瞬且扬。天吴吹澜洗霾垢，方诸挹月来清凉。东瓯万刹尽金布，咋舌谁堪论妙悟。曾教参儿走衲云，高枕无乃林泉负？庐峰南远真西材，叩寂丈室惭宗雷。秀巅庞眉遍人爽，反疑不自尘中来。山来山兴复不薄，畏途何计挥尘缚。诘朝走马汗修颜，又作杨花无止泊。”明唐泰《雪峰寺》诗：“微霜落叶度关河，古寺深秋掩薜萝。轻策独随飞鸟去，好山偏向夕阳过。三花祗苑逄僧少，独树空林积雨多。暂盍朋簪耽胜果，下方尘土易蹉跎。”王恭《雪峰歌送雪上人》：“七闽山多如蜀川，千岩万壑疑登天。六华峰欹雪作顶，五月夜半闻寒蝉。芙蓉石窄人飞过，莲宇经台尚经火。无字碑横鹿任眠，磨香石冷从猿卧。忆作法园初布金，三千缁锡绕丛林。经行龙象诸天影，禅寂蛟鼍万籁音。杉枝青青低覆地，木人也悟西来意。五百年光转眼休，重见真僧出凡世。镡津法侣解楞枷，却下九峰登六华。枯木庵前挂如意，留香堂上搭袈裟。去曷[HT6SS]来下界相逄处，幸接微言沃甘露。凿齿由来识道安，远公自是奇元度。法舟今去几时逄？尘世空瞻象骨峰。归见住山相问讯，西江一派是禅宗。”叶向高《游雪峰寺》诗：“障日太峻嶒[HT6SS]，炎天散郁蒸。峰寒犹带雪，径仄半垂藤。卧病君恩隔，安禅世态憎。留连不能去，觉路尚堪乘。招提开宝地，振锡自何年？绣柱围苍藓，虚廊响瀑泉。布金人已去，说法事空传。辛苦催租吏，豪门半寺田。青山看欲遍，兹地喜初游。洞古松杉翳，堂倾鼠雀愁。法云时作雨，僧腊不知秋。分得伊蒲供，还为信宿留。存公振宗教，遁迹到兹山。枯木犹藏钵，经年只闭关。斯人不可作，流水自潺[HT6，7”SS]湲。一脱微名累，超然心境闲。”徐火勃《游雪峰寺》诗：“踏遍危峦翠霭重，寺门金榜署唐封。三冬积雪埋孤嶂，百尺春潮战万松。石卵爆残成谶纬，木毬趯后露机锋。一轮皓月方池照，影出云端象骨峰。路人云边少客来，翠微深处竹房开。断碑岁久摩无字，古镜尘封挂有台。钟为缺余唇齧土，井因眢后幕生苔。佛田一半归豪主，谁舍蓝家长者财？”谢肇[HT6，7”SS]淛《游雪峰寺》诗：“古刹高临象骨峰，客来下界已闻钟。摇空塔影依双树，卷雨涛声吼万松。百里远山皆贴地，四时积雪尽成冬。木毬不动香台冷，犹有残碑藓未封。”“一从飞锡乱峰巅，宝地香灯七百年。水转山田无雀耗，云归石洞有龙眠。窗前池蘸千林月，海外潮通半壑泉。胜事只今俱寂寞，残经空锁讲堂烟。”
　　寿山广应院　在四十都。万历《府志》：“唐光启三年创，万历初重建。”《闽都记》：“今废。”明徐火勃《游寿山寺》诗：“宝界消沉不记春，禅灯无焰老僧贫。草侵故址抛残础，雨洗空山拾断珉。龙象尚存诸佛地，鸡豚偏得数家邻。万峰深处经行少，信宿来游有几人。”谢肇淛《游寿山寺》诗：“隔溪茅屋似村廛，门外三峰尚俨然。丈室有僧方辨寺，殿基无主尽成田。山空琢尽花纹石，象冷烧残宝篆烟。禾黍鸡豚秋满目，布金消息是何年？”陈鸣鹤《寿山寺》诗：“香灯零落寺门低，施食台空杜宇啼。山殿旧基耕白水，阪田新黍啄黄鸡。千枚石昔王業多藏玉，三日风烟半渡溪。康乐莫辞双屐倦，芙蓉只在九峰西。”
　　莲华院　在三十九都。《三山志》：“大顺二年置，有铜铸闽王像一躯。”今圯。
　　安国寺　在三十八都。《三山志》：“始曰龙丘，会昌间废。乾宁三年，忠懿王复之，馆徒常千人。晋开运中，淮兵入寇，蹂为荒墟。祥符四年，仍故址新之。”今圯。
　　玄沙寺　在三十九都昇山下。《三山志》：“梁开平元年置，本安国宗一禅师塔院也。[HT6SS]宗一碑云：开平二年十二月灵龛归于怀贤里飞山之源。即此。晋开运三年，淮兵寇闽，焚掠几尽。天禧二年，僧戒珠始葺而新之。绍兴三十一年，朱丞相倬奏请为功德院。”《闽都记》：“永乐间重建，今废。”宋曾巩《玄沙寺》诗：“昇山南下一峰高，上尽层轩未厌劳。际海烟云常惨淡，大寒松竹更萧骚。经台日永销香篆，谈席风生落尘毛。我亦有心从自得，琉璃瓶水照秋毫。”叶棣《玄沙寺》诗：“乱山深处款禅扃，十里松阴步障行。翠竹黄花几开发，南星北斗自高明。楼台日转天边影，钟磬风回地底声。为问闲江钓船客，谢家谁更未知名。”李纲《游玄沙寺》诗：“招提高拥碧崔嵬，携客登临到此回。寺北道林多掩抱，峰如灵隐解飞来。薜萝深处钟声响，杉桂香中殿阁开。莫道钓鱼人已寂，至今说法尚如雷。”元贡师泰《玄沙寺》诗：“十里青山马上看，东风指面尚微寒。偶随芳草来僧寺，欲笑飞花落客鞍。东野先生方载酒，西方博士亦弹冠。莫怜白发江湖远，且为诸公一尽欢。”明刘大夏《玄沙寺》诗：“清时作宦得闲游，更喜祗园景物幽。山色连云迷晓径，松声绕涧接喧流。僧台翘首诸天近，午日凭阑百感休。薄暮归来心更乐，盈畴禾黍万家秋。”许天锡诗：“芙蓉面面拥飞峰，地布金沙一万松。鸟语隔窗呼醉梦，山光入座荡吟胸。云缄贝叶函函润，苔蚀碑文字字封。瘦马东西十年事，几回来此益疏慵。”王文旭《飞来寺》诗：“古寺藤萝外，秋山落叶纷。水流双树暝，花寂半楼云。载酒思渔友，留题忆雁群。明当采黄菊，谁与共幽芬？”陈椿《经元沙废寺》诗：“琳宫何处觅，一迳望中迷。古洞喧猿语，前蹊印虎蹄。桥经流水断，岸带夕阳低。别欲寻僧去，空门试共栖。”曹学佺《过玄沙寺》诗：“寺没为田生野花，曾无一掌晒袈裟。重兴功德真稀有，乍感沧桑亦足嗟。半衲头陀真苦行，五宗酬唱最当家。空门固是无长物，瓶笠萧萧度岁华。”徐火勃[HT6SS]《玄沙废寺》诗：“欲问前朝帝释家，村童遥指古玄沙。田间掘土铜钟出，路口铺桥石阙斜。说法台空秋啸虎，放生池涸夜鸣蛙。半龛残火金身剥，墙角西风鼓子花。”谢肇淛《玄沙废寺》诗：“断钟古瓦掩颓垣，百亩檀林尽蔗园。人向乱芦寻野迳，僧同病叶卧山门。香烟夜烬金猊冻，禾黍秋高石虎蹲。布地开坛消息断，一溪霜月照啼猿。”
　　仙宗寺　在五都。《闽都记》：“五代唐同光二年建。元至正二十三年重建。寺有历[HT6SS]一作宝。峰亭、白鹤岭、洗钵池、昙花磴、枢松关、金鸡岩、卓锡泉、垂萝迳，号八景。”明王湛《仙宗寺》诗：“独有秋山色，能清物外心。泉临幽谷落，路入暝云深。樵客踏黄叶，岩僧住绿阴。何时与公等，蹑屐此登临?“王应钟和诗：“言访招提境，能生般若心。白云随处合，黄叶落阶深。地僻秋先到，山高景未阴。欲同王子敬，世外一登临。“陈仲溱《过仙宗寺》：“古寺沿溪转，高幡隔树飘。竹阴斜映水，松色倒侵桥。孤鸟入林没，残僧归路遥。磬声烟霭里，静听欲魂销。”徐[HT6，7”SS]火勃《仙宗寺》诗：“云际前朝寺，凄凉不可寻。僧应少来往，佛亦有销沉。大地黄金散，空廊碧草深。惟余堂上磬，还似昔年音。”
　　翠微院　在兴城里。《闽都记》：“唐天成元年置。宋至和三年重建。今颓废。”宋黄榦《翠微院》诗：“古寺残僧少，孤村碧树围。明朝山下路，愁绝望烟归。”
　　林洋寺　在三十九都。《闽都记》：“晋天福元年创”。《三山志》：“长兴二年置。”万历间重建。国朝康熙十二年重修。明陈鸣鹤《过林洋寺》诗：“绝蹬崎岖雨气凉，桃枝岭外访林洋。山围法界微基在，路绕平田故业荒。忍草入帘新卓锡，昙花满地旧开堂。空庭尽日无人过，卧数千峰到夕阳。“徐火勃诗：“故院犹存旧日名，茅茨重结两三楹。鸡碑折断摩无字，鸱尾颓残踏有声。地僻久虚游客到，山荒都属老农耕。林间留得迦陵在，飞去飞来吊月明。”谢肇淛诗：“丛林一片掩垂藤，败铁生衣石阙崩。夜雨孤村闻断磬，春畦隔水见归僧。山荒荆棘无邻近，影隔桃枝少客登。寂寞茅茨余四壁，霜风时打佛前灯。”
　　精岩寺　在七都。《三山志》：“唐长兴二年置，初号“浔湖塔院”。大中祥符六年，升为精严。元符间，始大辟土莽，为游人憩息之所。”有指柏堂、妙观亭、普照轩、罗汉洞、独露庵。上有小台、金界亭、又北有台山、普现庵、万圣台、盘陀石、金刚窟、清凉台、月华庵、华峰亭、竹洞、绿阴亭、喜见亭，杨月出[HT6SS]为记。《闽都记》：“寺后颓圯，洪武间重建。”明林鸿《游精严寺》诗：“香刹象天界，名僧辞世氛。一峰独耸削，众壑相氤氲。作礼向金仙，仙林投鹤群。群犬衔人衣，却走避腥荤。於时春向暮，林亭霭浮日重。苍然草木气，尽湿西江云。登阁见千里，渺怀沧海濆。山钟忽播荡，因此悟音闻。”
　　竹林庵　在四十二都，唐时建，国朝康熙六年，僧应瑞重建。
　　佛国院　在二都，宋太平兴国二年置。《三山志》：“陈守元以左道事王鏻，因筑宝皇宫，此其地也。后废之，至是为寺，”今圯。
　　石松寺　一名石嵩，在三都。《闽都记》：“宋大中祥符三年建，初名灵凰。绍兴十年，僧天石于石上种松，因易今名。成化九年重建，后多颓废，万历间兴复。”天石种松三本，自刻诗云：“偃盖覆岩石，岁寒傲霜雪。深根蟠茯苓，千古饱风月。”明林春泽《石松寺》诗：“翠旂峰下丛林晚，有客相携眼倍明。天迥风高双鸟逸，江空木落万山清。岗光未纵烟霞老，野兴偏随仗屦轻。谁信昨非今更是，我今方得古人情。”陈价夫《晚过石松寺》诗：“看山不觉深，拄杖入双林。古意坐来澹，秋云行处阴。白莲重结社，芳草自知心。却恐归时路，明朝不可寻。”
　　妙峰寺　在二都洪塘妙峰山颠，宋天圣间建。明成化间修，国朝顺治间重修。
　　安元院　在五都，宋天圣间置，明正统中修。国朝康熙已未重修。
　　灵峰寺　在三十五都。《闽都记》：“宋庆历间建，今废。”明马歘《灵峰院》诗：“但闻钟磬声，宝地隐山岑。石塔生青草，经坛引绿阴。逄僧休问腊，听梵自观心。一点琉璃火，夜来风雨深。”
　　崇福寺　在四十都，宋政和间置。国朝康熙甲戌僧等传锄园得石镌“古崇福寺”四字，因重兴。
　　超山寺　在十三都超山，元泰定初建。《闽都记》：“山隔大江，沿浦而入，有孤阜突起，故名。”明王湛《超山寺》诗：“朝踏山上云，夕宿山中月。禅扉閟寂廖，尘想于焉绝。阴廓翳乳藤，石磴埋残雪。达曙澹无眠，钟声在林樾。”陈椿《重游超山寺》诗：“扁舟一叶氵斥江潮，石寺风幡影动摇。门掩白云行处近，林含青霭望中遥。月华隐映三千界，水气浮沉十四桥。因向支公重证果，便思脱屣谢尘嚣。”
　　金山塔庵　在洪塘江心，有小阜，砌石为桥，以达于庵，中有塔。元王翰《金山塔》寺：“胜地标孤塔，遥津集百船。岸回孤屿火，风度隔村烟。树色迷芳渚，渔歌起暮天。客愁无处写，相对未成眠。”明林火乔《塔庵诗》：“崔嵬一刹俯重溪，烟树千重欲望迷。渔火光中乍明灭，风帆浪里互高低。白蘋引蔓初凝露，紫燕将雏半落泥。名利由来在身外，何如此处得幽栖。”
　　洪山寺　在二都，洪山桥西，明正德间布政使陈珂建，万历六年修，寻圯，甲寅年重创。明谢肇淛《洪山寺》诗：“山下洪江江上村，江云山霭共黄昏。早潮归去暮潮到，一片寒声绕寺门。”
　　灵云寺　在十九都，明嘉靖间建，国朝康熙间重修，今圯。
　　转华庵　在五都石山岭，明万历间建，今圯。明徐火勃《憩转华庵》诗：“精庐傍人境，虚寂无垢氛。食施林间鸟，衲挂前山云。池光既澄洁，香气尤氤氲。猕猴设戒律，狸犬嫌腥荤。谈深不顾返，西岭将斜曛。终当远城市，高卧辞人群。”
　　华峰寺　在四十都，一名石牌，与黄勉斋墓道石碑相近，以名庵。万历初建，国朝顺治间，僧等昱重建。明徐火勃《石牌寺》诗：“路出先贤古石碑，小庵高处竹阴埋。木横略彴通危涧，草结团瓢倚断崖。五沸瓦铛春后茗，数声云板午前斋。从来幽僻无邻近，风扫藤花落满阶。”陈鸣鹤《华峰》诗：“雨细风斜过石碑，精庐犹隔数重崖。云中客路高于鸟，竹里僧寮小似蜗。行道共持诸品咒，随堂同赴八关斋。夜阑露坐心如水，落尽松花月满阶。”谢肇淛《华峰寺》诗：“小寮低对远山佳，犹记先贤旧石碑。五尺圆瓢依绿阴，半林方竹俯丹崖。木鱼夜动间僧课，蔬甲春肥共客斋。漏转莲花心地寂，一天霜月满苔阶。”曹学佺《华峰寺》诗：“一雨悬秋意，孤灯接夜谈。道粮资茗笋，僧爨杂烟岚。法叱山神护，禅容石丈参。开堂人已老，休念学瞿昙。”
　　开化寺　在西湖中孤山。有宛在亭，后改为湖心亭，寻废。国朝康熙间重建。
　　紫极宫　在右三坊。《三山志》：“唐天宝元年，田周秀言：老子降于丹凰门，以锡灵符，因置混元皇帝庙。二年，改庙为宫。三年，以在京为太清宫，东宫为太微宫，诸州为紫极宫。闽光化三年重创。久废。
　　烟霞观　在子城坊。明林鸿《同王博士宿烟霞观》：“昔人炼金鼎，此地余还丹。至今凰篁鸣，犹疑下笙鸾。出岭访灵异，投山宿天坛。一片月色古，千秋松影寒。醴泉为我洒，丹霞为我餐。都无世人梦，但貯风中翰。夫子苟有意，相期此投冠。到家兴未已，更取吾琴弹。又“入山尘念空，清夜宿琳宫。高枕薜萝月，衔杯松桂风。衣冠人世外，天地玉壶中。君但频来此，应逄洗髓翁。不作南宫吏，来从物外游。闲倾松叶酒，醉度菊花秋。谷响疑天籁，霞销结海楼。下方廛市近，俯槛知蜉蝣。”王偁诗：“累月看花奈醉吟，不知春树变鸣禽。偶随芳草同闲屐，静拂孤云响素琴。尘世关情人事少，松坛期宿夜灯深。明朝入洞观棋去，未许樵夫得见寻。”
　　冲真道观　在右二坊，元至正二十年建，有瀛航亭。明正统初知府张徽修。成化十六年，知府唐珣重修。
　　道山观　在右三坊，乌石山东南，旧有玉皇阁。
　　冲虚宫　在二都，西禅山东。《闽都记》：“梁时王霸父增，自齐朝渡江入闽，善黄老术。霸幼习之，每登怡山，经宿乃返。山南凿井，有白龟吐泉，炼药既成，点瓦砾为金，后忽于所居皂夹树下，蝉蜕而去。唐贞元中，观察使李若初登楼西望，有五色云当其宅，遂以为冲虚宫，并祀徐登、董奉、任放《三山志》作“敦”。为四仙祠。[HT6SS]《三山志》：宫在西禅寺南，闽王延翰重创。俗呼西宫。万历初，尚书马森卜兆其地移建今所。国朝康熙间重建。唐周朴诗：“王君上升处，信首故居前。皂荚即须朽，白龟仍亦全。云间犹一日，尘里已千年。碧色坛茆黛，今时谁可仙。”宋王逵诗：“修炼曾居此，传闻实异常。坛留皂荚树，人去白云乡。龟得胎中息，神藏肘后方。辽东鹤未返，华表夜苍苍。”陈植诗：“鼎边鸡犬知何在?云外龙鸾去已赊，惟有黄金如瓦砾，贫民时复拾些些。”
　　迎仙道院　在浦尾官园前，宋时白玉蟾居此，嘉定二年赐额，今废。

　寺观二
　　

　　古田县
　　吉祥寺　在县治后。万历《府志》：“宋太平兴国四年建，有石塔七级，成化间重修。”[HT6SS]明徐火勃《吉祥寺》诗：“旅寄岁将阑，空门且暂安。僧厨朝爨冷，禅罽夜眠寒。石塔穿云古，山钟扣月残。非因爱岑寂，寥落问归难。”陈价夫诗：“旅思秋怀夜转浓，牛窗残月照蹄蛩。二三十点过云雨，一百八声将曙钟。梦里朱花空有笔，床头赤电巳无峰。清闲谁似支公鹤，稳宿门前最古松。”
　　西峰寺　在四十五都。《闽都记》：“唐开元初建，成化间重修。”明林鸿诗：“西峰云外寺，鸟道碧萝蟠。水接花源远，山藏古殿寒。石床闲听雨，野佩或纫兰。莫怪栖迟久，南宫已挂冠。”
　　极乐寺　在十二都。《三山志》：“唐天宝元年置，有息见亭，目真，万历《府志》作“贞日”，《闽都记》作“自省”。轩，放生池。”县志：“亭轩久废，池遗迹尚存，寺前有万年山、喜雨桥、四会亭，后有西竹庵、半仙岩。万历《府志》：“永乐、成化、万历间重修。”县志：“明天顺间重建。”宋李堪诗：“桑门依缟云，藻宇出苍岫。天色湛瑶光，春华结朝秀。檐间绮霞披，池底星珠漏。香沉烟篆余，文荒禹碑旧。恬智殊可养，寂寞复谁扣?逍遥隐叶犭爰，盘薄穿花溜。团团槿露晞，瑟瑟桂香逗。层台太虚牛，双壑瀑流斗。苔空绿钱死，松老清阴瘦。独鹤倏飞骞，深萝苦纷纠。蹄涔待沃洲，芥子观灵鹫。净土人不来，尘寰廓然昼。”明陈价夫《清明日游极乐寺》诗：“作客逄寒食，西郊趂晓晴。露兼松子落，云傍薜衣生。对榻频挥麈，穿林独听莺。山僧疏酒禁，元不为渊明。”徐火勃《雪晴过极乐寺》诗：“雪晴山路暮寒凝，半日才闲便访僧。曲涧声喧流暗水，小池痕浅结层冰。林疏不碍云堂磬，松偃深藏石殿灯。寂寂禅关闭残照，满山驯鸟响迦陵。”
　　天王资福万历《府志》作“天王资福圣禅寺。”　寺，在二都大吉山。《三山志》：“天宝六载，僧尚志自郢州来创，号“天王大中。”祥符八年，敕改“天王资圣禅院。”万历《府志》：“万历十六年重修，又名大吉寺。”宋林夔孙《资圣寺》诗：“华峰跨苍穹，下有云一壑。翚飞二百秋，蜂巢几千落。灵泉际空留，宿雾临除箔。山呈万古姿，竹陨六月箨。当年有贤令，神交契冥漠。怀哉精魄归，永矣香火托。至今书壁间，读者为嗟愕。好事继前志，刳岩成此阁。仰看斗插椽，俯听泉入铎。晤言千载心，英气凛欲作。西崖望蒙顶，跻攀计已昨。忽闻良友同，共写襟期乐。遐登破嵘山兀[HT6SS]，幽讨待绰约。磅礴富蒸郁，阴衣茫纷错。再拜五华君，许莅他日约。霈威净余氛，晴宇洞廖廓。”
　　灵瑞寺　在九都。《三山志》：“唐咸通元年置，有放生池。”万历《府志》：“成化间重建。”
　　广胜寺　在四十四都。唐咸通元年建。
　　大目寺　在四十六都，万历《府志》：“唐咸通二年建，永乐间重建。宋刘克庄《大目院》诗：“来人云虎出，留此到昏钟。寺小于诸刹，山高似众峰。未寒先得雪，已夏尚如冬。老子曾游淛，微微有辨风。”
　　天王寺　在十五都，唐中和二年建。
　　长生寺　在四十三都，唐光启二年建，明成化间重修。
　　皈依寺　在十六都，后梁开平四年建。
　　凤林寺　在三十五都，后唐天成三年建。
　　牛头寺　在一都。万历《府志》：“一名大云，后唐天成元年建。有白云堂，寒林轩。”《三山志》：“冠盖往来，多憩息于此。”宋程师孟《牛头寺》诗：“前日闽都旧长官，穷冬从此据征鞍。牛头寺里千峰月，水口村边万石滩。竹叶尽来堂少暖，荔枝无处地多寒。明朝出境重回首，已约三山马上看。”张浚诗：“暮宿牛头寺，朝辞虎节门。东风知我意，送我过前村。”
　　南泉寺　在三十都，后唐清泰元年建。
　　幽岩寺　在四十一都，后晋天福五年建。《三山志》：“唐僧法宝自幽州来，规筑，居其所。一夕雷震，巨石裂成品字，乃卓庵其中。十二年，，赐号幽岩弥勒院，有放生池。”万历《府志》：“洪武十一年重建。”宋章孝参《弥勒院》诗：“桥通流水绿溶溶，殿阁穹然镇象龙。半壁石槽通雪窦，一龛丽室占雷峰。挂岩屋似六和塔，入路门如九里松，遥想空庭明月夜，浮屠挂树影重重。”
　　秀峰寺　在四十都，后汉乾祐元年建。《三山志》：“清觉禅师开创，祥符八年赐‘秀峰崇胜院’额，有放生池。”万历《府志》：“有龙瓜石。”宋翁华诗：“香开岩桂露凄清，翠锁晴岚泼眼明。风度南枝鸟鹊啭，月斜西坞玉绳横。来游十里水云窟，偿我一生邱壑情。诗句乞君高挂壁，且容鼻息撼雷鸣。”
　　上生寺　在十七都，后周显德四年建。
　　宝峰寺　在十都黄蘗山下。万历《府志》：“后周显德七年建，今废。”宋许当《宝峰院》诗：“金园敌山阿，倏然隔尘土盍。晨夕钟梵音，飒沓五云外。空花无尽香，大乘有真谛。簿领得余闲，徙倚青莲地。”
　　宝泉寺　在三十都，宋建隆二年建。
　　保福寺　在三十七都，宋建隆二年建。
　　开宝寺　在八都，宋开宝元年建。
　　保福观音寺　在四十一都，宋开宝七年建。
　　观音寺　在四十四都，宋太平兴国二年建。
　　文殊寺　在三十都，宋太平兴国九年建。
　　禅林寺　在三十六都。万历《府志》：“宋景德四年建，内有狮子石。”按《三山志》：“无建置年月。”
　　凤楼寺　在十七都。万历《府志》：“宋景德四年建。”按《三山志》无建置年月。
　　布金寺　在三十都，宋大中祥符元年建。
　　灵圣寺　在十六都，宋大中祥符三年建。
　　弥勒寺　在十六都，宋大中祥符四年建。国朝乾隆三年重建。
　　瑞云寺　在三十七都，宋庆历元年建。
　　瑞岩寺　在四十四都，宋庆历四年建。《县志》：“明隆庆六年再建，国朝乾隆五年重修。”
　　齐云寺　在十七都，宋治平三年建，明万历间重建。
　　资福寺　在八都，宋熙宁七年建。
　　善庆寺　在三十都，宋崇宁二年建。
　　宝华寺　在十八都，宋政和二年建。
　　白云寺　在一都，《县志》：“寺建于宋绍兴间。国朝康熙二十一年，释元彻重修。傍崖沿涧，跨以六桥。中有洗钵池、讲经坛、半月潭、一片玉、流香涧、点头石、枕流矶、灵源洞诸胜。”国朝许志进《白云寺》诗：“白云翳秋崖，修篁绕崇阜。萦纡入山路，惊涛喧谷日。绝壑架危桥，藤萝络松柳。涧作灵鳌鸣，石作蹲狮吼。溪光悬洞户，岚翠扑窗牖。徘徊水竹间，白日误卯酉。耳目互鲜新，尘襟净无垢。翻忆岭南来，乱山纷相糅。急峡转逼仄，灵妙閟诸有。兀坐瓜皮船，形影但株守。高滩与石争，一瞬疑撞剖。蓬底望螺鬟，焉能辨好丑，快跻蕉兰巅，诸山穷背负。烟霞各有癖，放浪真吾偶。开襟禅室坐，姓字失谁某。达士捐形骸，渔人忘荃笱。悠然云水外，长啸对溪叟”林佶诗：“一锄兼一钵，廿载此山中。松竹皆新种，泉岩半凿空。了无禅气习，真得道家风。原结为山侣，时时驾短蓬。”陈治溥诗：“结伴过幽寺，危亭水一湾。鸟啼云外树，人踏雨中山。曲涧自洄洑，高僧独往还。秋光容易尽，难得此身闲。”
　　伏虎庵　在十二都。《县志》：“元至元四年建。”明闵龄诗：“鸟道千盘上，幽寻西竹庵。僧残无虎伏，偈在有龙参。冷涧霞生嶂，云堂夕抱岚。迟回归兴晚，松月映珠龛。”张极诗：“稻花秋入半青青，楼接疏桥竹抱亭。斋罢僧闲鸣石磬，芭蕉树下诵心经。”
　　紫极宫　在县东三保，宋建，元至正间再建。
  </div>
  <div class="pagination">
   <a href="福州府志乾隆本_page69.html">
    上一页
   </a>
   <span>
    ...
   </span>
   <a href="福州府志乾隆本_page65.html">
    65
   </a>
   <a href="福州府志乾隆本_page66.html">
    66
   </a>
   <a href="福州府志乾隆本_page67.html">
    67
   </a>
   <a href="福州府志乾隆本_page68.html">
    68
   </a>
   <a href="福州府志乾隆本_page69.html">
    69
   </a>
   <span class="current-page">
    70
   </span>
   <a href="福州府志乾隆本_page71.html">
    71
   </a>
   <a href="福州府志乾隆本_page72.html">
    72
   </a>
   <a href="福州府志乾隆本_page73.html">
    73
   </a>
   <a href="福州府志乾隆本_page74.html">
    74
   </a>
   <a href="福州府志乾隆本_page75.html">
    75
   </a>
   <span>
    ...
   </span>
   <a href="福州府志乾隆本_page71.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
