<!DOCTYPE html>
<html>
 <head>
  <meta charset="utf-8"/>
  <title>
   吴中水利全书 - 第 91 页/共 96 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴中水利全书 - 第 91 页/共 96 页
  </h1>
  <div class="content">
   三呉之田大抵多卑湿自京口至钱塘皆东面海而西环山焉中间南北径七百里尽肥饶之土实以水利故也水利者太湖滙西来羣壑之水储而为溉者也百年以来法废而不讲所谓水利者今为水害矣何谓水利太湖之水善用之则为利不善用之则为害也不善用之害则今年大潦禾尽没民至饿死卖子女拆庐舍而不得食者是也害至是弗可再皆郡中所目见有去害之道而容不讲乎所谓致害者可一言而尽也不闻白茒港害也害何在害田害人害人之鬻儿女为奴婢害无罪之人束腹而死害平日之良民为盗贼害庐舎为防薪今年害官粮不得入廪将数十万是致害者虽百年而不可尽也然则人甘于害者何故曰有利利又安在利在白茒之人呜呼为潦也而捐数十万粮即又潦将又捐之乎此非长策明矣蘓松嘉湖皆仰命于一太湖之水今悉毒其害而已利独一方之人有议开白茒者必畏害其一方之人而止嗟乎一方与四郡之人孰为多乎哉然则若为而可任怨禁强移一潦免数之粮借饿死流移十万之役大作而徐为之引太湖之水东入于海不使盘结于七百里之内为人大害则大禹疏导之初心得矣
　　姚文灏水性辩议
　　旧见毘陵志序沿江诸港皆自外而内自下而上倒置源流不识水道江隂旧志亦然夫三吴水道皆西出于山潴于泽东北注于江海何乃类云自大江而入南经某处某处耶以诸港皆出于江而流入于漕渠悖亦甚矣且蔡泾黄田二港相距九里各自入江昔人于其间凿渠以通舟楫遂以九里名河旧志之记黄田乃舍其东南之源而假以西南之派且并吞九里又以上下各二闸若本为一港者彼岂知三水各有派而二闸本不相沿乎最后得曹崈之説云江隂当运河下流其水自常州经申港利港以入于江又云丹阳练湖白鹤溪诸水西自武进而来入于江隂其南太湖梁溪皆溢于运河自五泻堰奔冲而申利夏港以出于江可谓深明水道者矣
　　姚文灏九里河议
　　东南诸河惟此易壅推原其故有三一曰黄田潮来自东而西蔡泾潮来自西而东交冲互激会趋斜泾涌滚泥沙积聚腰腹一曰濬起浮土堆积两厓风雨淋洗渐复入河且河形曲隘厓势高陡疏凿既深黄沙壁立复水之后遇没辄崩少剥一隅便壅数丈一曰中吴地势沿江有山为之包近山土壤迤隆起山脉引带生气流通日渐増长如古之所谓息壤坐此三故人不之察以致此河堙废今欲开挑各一二丈惟有才良吏为政久而得民深徐依原议以渐为之而又相度形便攻凿河口别出蔡泾之南拒却蔡泾潮流不使东行以相冲鬭则百数十年流通可必而江隂之民亦或少息肩矣
　　杨子器常熟县水利议
　　疏濬陂塘泖沥
　　今按常熟北枕大江诸湖交贯其中实水泽也有陂塘以蓄灌溉有沥以泄泛涨故无旱干水溢而得常熟之名然潮沙易积浦溆多壅每赖疏瀹濬导之功钱氏有国之时创开江营置都水使者以主水事募卒为都号曰撩浅宋朝置卒千人为两指挥第一在常熟第二在昆山专职修濬自郡民朱勔进花石夺营卒以往于是开江营遂空而疏濬之事废矣今不可不讲
　　开决塘浦
　　今按县治低田甚多水聚不能以时入海故设塘者防水不得入民田浦者导水以入江海本治塘有三十四处浦有四十二处塘岸之高率一二丈浦之阔大三五十丈要使浦高于江江高于海水行高处而吴中可无水患矣
　　上浜水匮
　　县治有高阜之地必设为上浜水匮闗闭其水以自灌溉则水有所储积不得反流而趋内是为措置高亢之地
　　善计度
　　宋时封疆万里观听不接委任不专五堰既坏江东数郡之水皆入太湖则源不节下焉塘浦不治则耕种之勤者攘斥其地以为已私于是荡无隄障一雨即成久浸苏公轼王公觌屡请开濬朝廷疑而不行郏亶力请于朝尝起六郡三十四县之人以修塘浦吏民諠诉而击堕幞头卒鸣铙散众而止政和中差赵霖措置通役六十四万余工宣和再措置支见钱四十一万贯有畸卒又勾收人吏送狱勘磨而止其计度之善者惟范文正公来守吴郡奏开许浦茜泾黄泗浦福山港为有功至今讲水利者可遵可行
　　顺天时从民愿
　　顺天时者必于嵗晚务闲之际方春东作未兴之先是也从民愿者即今水利壅塞良田变为巨浸民心嗟怨以致上天降灾水旱相继地道不宁山崩水溢若与开通水利则固民之大愿也或遇年谷不登欲兴此役必须设法口食以给所需庶有成效
　　固隄防
　　县治田虽膏腴或处低洼或傍湖荡隄防不固一遇天雨遂成巨浸近年增设水利县丞一员专董其事每以农隙之时修筑圩岸务要高阔坚固旱则可以积水潦则可以戽救此水利中之急务诚不可缓也已
　　白茒港利益
　　呉淞江淤塞而太湖之水北下一遇淫雨遂成巨浸元末张士诚据有苏州阅故牍得周文英之议开堑白茒港长亘九十余里东扺海口寛广直径水去如泻吾邑受利为多国朝永乐间大水命尚书夏原吉来治赖此港疏通积潦至成化以来泥沙日渐壅塞中流如沟港口海沙适涨横截潮沙出入阻滞水患自是不息朝廷于府县添设通判县丞专治水利又有按察佥事总为提督建言欲濬此港者不下十数皆曰气运使然置而不理治四年以来连遭大水朝廷遣工部侍郎徐贯主事祝萃来治广询众议始获一濬腹心虽寛而口沙尚鲠劳而无益今又革去佥事易以部臣领勅来治必有大设施以苏宿患也吾民何其幸哉
　　沈导河夫银议
　　导河之役始于吴越钱氏之撩浅卒继以宋之节置开江兵迨至熙朝额定派征若银而本县嵗徴里甲以备濬瀹修筑之需惟嘉靖十六年均一田粮时无水患尽厘革之至二十六年议复派征如其前三十六年郡改为驿递修船之费余待水利之用焉岂不悮哉
　　王同祖治水议
　　治水之要其説有三一曰开决三江故道以泄震泽之水二曰濬治诸浦以泄江湖之水三曰疏导泾港以泄田中之水何谓开决三江故道太湖东入淞江出呉江长桥长桥之水未尝不通而所以为东呉害者则在下流入海之处淤故积水溢而为沴耳若复决去长桥使湖流浩至而入海之处又复不疾则长洲昆山常熟三县之地将为深渊此长桥不可尽决利害甚明也东江旧迹在大泖西北为烂路港淀湖西有急水港白蚬江皆东江之西段也淀湖之东有出水港斜沥口汊港口小漕港大沥口小沥口通潮水往来潮退则引湖水下大漕大盈等浦入青龙蟠龙江而出海皆东江之东段也今诸港皆浅狭壅遏不通潮汐而东江入海之处遂塞东南风水囘太湖则湖州诸县皆泛溢西北风太湖水下淀山泖湖则昆山常熟呉江华亭等处泛溢是皆东江不通之害也今之言东江所以塞而不通者大率归咎于黄浦夺权海塘障遏而不知江之通塞亦自有时黄浦海塘未必能为东江害也或以为东江既塞而淀湖之水繇千墩等浦北入于淞江殊不知淀湖之水自属东江其北入于呉淞江者但支流耳遂以为可泄淀湖之水者非也茍能寻东江之旧而疏治之使淀湖所受之水皆得达于东南以入海则松江可通而数百年之害可去万世之利可兴矣何谓濬治诸浦呉郡之地北枕扬子江东通大海西控太湖南襟三江水之发源则自太湖东注三江以入海又其支流北达子江以入海故古人于东北沿江海之所濬三十六浦以分三江之势使同归于海其常熟之浦二十有四昆山之浦十有二今三十六浦之中入海者惟茜泾七鸦白茒杨林为最大入子江者惟福山许浦为最大吴淞江之南有大浦三十六条东自北平破江艾祁顾防养蚕大盈南澥梁纥石臼分桑赵屯内勲石浦道褐萧市金灶千墩注浦张潭棠梨同丘诸天张浦帆归舟直甫里渡头东齐刹力界浦浮高顺德大姚破墩盏头呉淞之北有大浦三十二条东自顾防安亭徐公北澥瓦浦三林顾幕金城木瓜夏驾奣浦广浦社城新洋江马仁小虞大虞尤泾梁里华翔心渎乐浦薛庄黄渎真义界浦下里戴墟上顾青丘奉里任浦其在江之南者则西受陈湖等水南受淀山湖诸水以入呉淞江而达于海其在江之北者则西受阳城湖诸水横截至和塘以入呉淞江而达于海自新洋夏驾以东则反纳呉淞江之水以东北趋于刘家港而入海呉淞江迤东入海之口其南有浜浦一十九条皆通上海华亭县界其北有浜浦二十二条皆北通嘉定县界皆近海潮汐往来易于涨塞广者日狭深者日浅惟千墩一浦南通淀山湖最为闗要浦极深阔与夏驾新洋南北相望水势相入屡经开濬皆为民利今宜沿江相度各浦之通塞使湖之水必趋于江而江之水得入于海则郡中东南之水定矣何谓疏导泾港葢圩田四围皆泾港环绕或傍江湖或傍浦塘曰泾港者论其槩也泾港之设有公有私今则竝通舟楫分利水道旱则引其水以溉田潦则决田之水以入泾港泄诸江湖浦塘使归于海其利于农田最为切要故凡紧要围田水道通行开濬使稍深阔即取其所开之土以修岸塍如是则田间之积水可引入泾港泾港通流可散灌于浦塘浦塘决水可疾趋于江海大小相资首尾相贯又何水之足患乎
　　王同祖水利工计议
　　工役计费二事常相须计费足则公役举故今之言治农田水利者莫急于量财葢公役之举嵗嵗兴修则繁而难行数嵗不治则废而难葺故必相其工之大小而为之制开江濬浦以十年为率疏决泾港筑圩治堰嵗嵗修补或间嵗一葺则工役不繁而民不以为劳矣计费之出必量其费之多寡而为之制若开江濬浦疏通泾渎之大者则官为之区画其筑圩修堰及疏决泾港之小者则取诸食利佃作之家如此则不烦于公而不伤于民矣
　　徐献忠山乡水利议
　　屡见各县山乡旱灾不收大受饥困山乡平田既少一遇旱暵泉流枯涸计无所资坐以待毙有司者徒见下乡平田颇有润色不肯特为奏免粮税予按视其地皆坐不知水利之故昔时梁寅有凿池溉田之议其略云畎亩之间若十亩而废一亩以为池则九亩可以无灾患百亩而废十亩以为池则九十亩可以无灾患予尝至上虞之下溉湖观之方知梁子之议可行而永久利民矣有志经国者当相视一乡之中择其最高仰者割为陂湖先均其税额于众利之民次营别业以补失田之户大展陂岸使广而多受虽亢旱之年不至耗涸从高泻下均资广及沾润一番可以经月虽有凶灾不能及矣况陂湖之利鱼鰕杂产茭苇丛生贫者资以养生富者因而便利大雨一注众流复积前者既泻后者复蓄山乡水利无愈此者故叔孙之芍陂汝南之鸿却陂古人成绩可以引见自非为民父母者力主其事愚民谁肯割其成业者乎至于下乡之田亦有高亢不通资灌者莫若照依北方掘凿大井上置辘轳汲引之利亦足自办民可乐成不可谋始出力任事虽存乎人必须奏留久任方可成功此又监司者之责也
　　徐献忠复设劝农府县佐议
　　按成化九年添设苏松常嘉湖五府劝农通判所属县县丞各一员近复革去今世冗官理应裁省者甚众惟苏松湖三府劝农官独不可少所谓劝者专督水利以兴农功者也苏松在震泽下流淤淀日甚加以海潮涨沙日积故呉淞江已为平陆今之为郡邑者谁复以水利为念哉而嵗额日重加派不息今之苏松视昔之苏松何如也呉兴居于上流其入太湖之水既为呉江所遏塞则其南向之流所系亦甚重而圏为茭藕之荡塞为桑麻之区日已加多茍无专官治之其谁已哉若徒以区区冗官之议槩例之更后五十年浦溇涨塞高下俱病非费数百万不足以议其成功也
　　徐献忠呉淞江议
　　考呉淞江所以湮塞之故葢海水有潮汐之害必太湖东下之流迅急方可敌住浑潮潮退则因上流荡涤淤沙不致停住今呉江长桥既多湮塞则水流不疾而潮沙停滞日复一日遂致涨塞如此夏忠靖公亲履其地遂将呉淞上流引入娄江而以黄浦改入范家浜诚为达权通变之机至今黄浦通利虽呉淞东半截竟湮而夏驾以入安亭江以达于娄江至今犹通自后即照此疏导自然太湖之水可泄以免湖州宜兴之患矣若不探其本末利害必欲开通吴淞使与黄浦防而入海则不惟工力烦难将并黄浦湮塞则东南之害有不可胜言者矣愚尝以呉淞与黄浦如人两足呉淞之塞已废其一而黄浦尚堪达海如人虽跛一足犹可踉跄而行也或曰开通呉淞工力虽大何至既通而并黄浦塞之此必有説予曰黄浦与呉淞其势相敌此盛则彼衰者也往时呉淞通利黄浦之势甚小及吴淞既塞而其势始大今则与钱塘江之迅急相上下矣若开通呉淞则其流直出黄浦曲转之势不容不缓况呉江长桥及宝带桥之流入于呉淞甚迳而入黄浦甚纡远若欲挽囘其势非百千钜万之钱谷不可办况今松江二县之税黄浦所利者居其八九呉淞湮塞之患止居其一二与其救一二之害而废八九之利此不待智者可辨矣沈曰按呉淞江引太湖入海即禹贡三江之一也始于湖终于海凡二百六十里【昔人以吴江为首后议者以入海为首改吴江为尾则倍矣】今入海处界上海嘉定间有吴淞所为征水犹通流但势微于首尾遥遥其间湮塞非一为田为村为镇各以地名呼代易人更遂忘为呉淞故道议者以为吴淞全失岂其然乎况支流孽派分泄未泯【若小龙江新洋江大直港之类是也】惟不能全受太湖之水耳徐献忠谓夏公引上流入娄江顔郎中如环尝辨其非素通各注不必为引也又谓黄浦通利势足代淞似矣夫水势自西南而东北者古也数年来水势日徙而南葢以黄浦在南日决而大吴淞在北日垫而微此去水之缓急因之而迁徙固有繇耳然黄浦远而吴淞近也黄浦之利尽归华上而苏州之利宜不能不求其下流于昆常嘉太之河浦云且四县诸河各居其县之下流疏常熟者不闗于昆山疏昆太嘉者各亦然惟呉江与长呉在上游靡不涉焉
　　张栋曰夏忠靖通变达权所谓急则治其标也若献忠之议则泥而迂矣悖古违时起苏松异同之见吴淞不开东南水患将成痼疾害不独在苏耳试合众议衡其是非献忠亦无所置喙矣悲夫邓韨常熟县水利议
　　常熟固呉水之壑也昔之人于其境纵之以为浦横之以为泾为浜大小贯输綦布而杼织得古沟洫之遗意甚矣功之施于世者逺也今其迹具在而浦独常废而弗治兹非潮沙之为害乎潮沙之日至人狎视之久则不可以有为矣至其不可为治而委之曰此非人事之不至乃气数之必至非也考之前代有挑江之营卒有浦口之置闸有围田之厉禁有濬川之舟楫有水课之殿最所以为浦谋者悉矣今当浦之湮也则起大役以治之役已则为牍以奏绩于朝以为自今水可以无暴不复为之后计非误乎挑江有卒则疏导之工不阙港口置闸则啓闭以时而浑潮不入围田有禁则水道广而无障濬川有器则沙土不得以滞留水课有殿则官知自力而不敢以茍简凡从事于水役者其能外此以为策否耶常熟之水视三江为小异以其力易而工速也试操是説以见之于行事视诸水至而为之治治已而无善后之图若有间乎哉而韨也何足以知之
　　沈决濬下流议
　　按新涨阻塞水利讲求修濬者自古以迄今则其为害也无疑矣然利害所闗不在上流必在下流而古今又不相沿如宋单锷谓增吴江一邑之赋不知几百倍也所谓三州者指湖常秀而言稽之常州之水在宋入太湖在今已堰入大江嵗久法废不知堰尚至今存乎否也秀州即嘉兴在县东南其入界之水仅繇澜溪汾湖以出三与太湖渺不相涉所闗者惟湖州一郡在县上游与本县四五至十五等都壤界相连俱在太湖西南水源之所繇来也下流一阻上流为潦势所必然此疏濬之説不容于不讲者而今官司视为迂缓下民苦于工役而利己者又惧其夺削也故凡遇当事者一则曰江湖水平不为阻碍二则曰早开暮涨濬之何益三则曰所掘泥土堆置何处又好事者鼔舞之曰昔人治水欲决呉江一邑嗟乎使尽决呉江以利湖州湖州一郡之赋不若吴江一邑之多握赋权者必不惑也惟所阻三説在通变宜民者亦能辨之夫百亩之田多分河港且犹为利而况利在本县西乡旁及邻郡者乎濬呉江利在湖州然则呉江之利何求亦曰濬华上昆常云耳此上流下流之别也复何疑则吴淞白茅之通利岂缓于娄江而娄江一线之道必不能兼泄诸港之水故议者必以决濬下流为便
　　周鼎农田水利议
　　水之为利大矣其为害亦不小在反其所为害者以为利耳浙西地势卑下积旬淫雨辄内外交浸虽竭力车戽人苦不能胜天一围之中又不能无高下沿边可车腹心则力不能及虽尝界为里塍奈无土可增揭取旁近田面才四五寸则瘦削不可以稼彼远田众分其利而独损其近者往往碍此而莫之策也窃谓或五百亩或三百亩为率凿深沟广二丈旁为塍内广八尺袤一百二十丈不过坏田四五亩而四五百亩皆无内浸之忧况于沟塍上装车不挑损四外围塍免风浪之危使沿边高田之水毕归之车亦易力也其所壊田土税粮量于旁近田上均派则圩心囊底化为沿边高架小有水旱不能为患莫大之功也又永乐初年农政是急百凡公事皆待农隙施行各农官时常往来诸乡官舸随地野宿动经旬朔督民整理务臻实效甚美事也近间事势不复同前每嵗所修圩岸皆卑狭脆薄且新土易崩方筑于春而梅潦踵至唾手摧毁愚谓习俗皆取塍内之土妆贴塍外似有可观但新旧土不相粘未燥而雨则累及原土并坠于水或燥而不雨亦自迸裂可惜不若幇阔里面纵有崩脱其土原只在内依旧可取为用非比外脱之土随流消毁也又议者欲沿塍里边凿沟取土以增崇而加厚之多用桩笆以固其址粗若有足观者然亦近似而实非也田压于水罕有干土才凿下尚浅外水即渗入于内而内水亦土中泛起并力车戽用力反多且湿土不宜多筑多筑则经月如醉不肯凝实稍缓则梅潦将至急则随筑随溃乌能成功必今年筑若干明年增若干后年高若干庶几有坚完之望恐无是理不若别筑一里塍距外二丈不用桩木既免外来风浪亦无雨崩之忧不必叠嵗增筑随手散堆如坡平阔省人工而易为力略待燥裁取里坡脚如在脊上外坡则平妥如旧不许陡直弃外塍为芦苇葭菼而禁其樵牧一举而三者之弊皆免仍别凿沟于圩心囊底则彼民可得而有嵗也其法最善奈之何而弗为耶
　　金处和濬河筑岸议
　　浦塘河埭蓄水以溉田者须于每年冬月水涸之时濬之使深筑之使固或天时亢旱虽不至于大稔亦不至于全损今人往往于亢旱之际常便修治至收刈之后则忘兴工又况浦塘河埭众享其利若遇冬时修筑圩岸以障水疏濬沟渠以蓄水其利岂不溥哉但近来役于官者当夫修治之际不为坚久之谋徒劳民力略无寸补今之治水必抡选通达水利者为区长立册在官俾之经管每季终赴官考其勤怠如此则事克有成民得安生矣
　　曹儒东南水利议
　　江南之地浙西为低浙西之水太湖滙之应镇杭湖为南北西之极高嘉常以次第而渐卑姑苏居中松为下流天目障万峯于西冈身亘百里于东葢江海之岸与山麓竝高所谓形如仰盂非耶湖水积于中常若盂之形非借江湖深驶何以通泄况浑潮日上日积港门日淤此东南水利有不容一日不讲者而治之之法大扺有三所谓濬浦筑圩置闸三者如鼎足缺一不可是议也范希文倡之赵霖踵而行之元有任仁发者亦云治东南水利无他濬河港必欲其深阔筑围岸必欲其高厚置闸窦必欲其众多设遇水旱就三者而乗除之自然不能为害汉晋迄唐宋治绩彰明较着也以故东西号为沃区自元至今漫弗复省民窘财伤有繇然哉乃我明自夏公原吉始大治之逮及徐尚书贯徐尚书之后李公充嗣吕公光洵宋公仪望海公瑞皆欲建太平之道于东南甚盛心也吕宋疏上未行吕公专治白茒吴淞夏驾次之海公专治吴淞白茒次之李公功则未终海公最为有见葢自夏忠靖用元人周文英之议舍吴淞事娄江一时不为无利然以全吴之水一娄江泄之似未为安今自海公开濬吴淞数十年间虽有水灾不为大害所谓择善而行巧于师古者公其有之其间诸公所行之事徐尚书颇为详当即其疏议有可按而覆者一时濬治俱有次第隘口支川无不就理维时水患十去八九但有司迎合惟图目前而徐亦小就自画不能为转身之计旧制版闸淘河夫卒之设围岸之筑皆未全备不过十二三年而诸浦复塞使医除疾而曰必遗类焉过也今视徐公之得鉴徐公之失并沃州吕公阳山宋公二疏剂量其间必有处矣无已则其要有五焉其一高圩围以固其防修圩之利最为经久之图宋郏公侨议乞如练湖大作隄防以柜其水复于隄防四傍设为斗门水濑即大水之年足以潴蓄湖瀼之水使不与外水相通而水田之圩岸无冲激之虞大旱之年可以决斗门水濑以浸灌水田而旱田之沟洫有车救之便本朝沃州吕公光洵云吴下之田以圩岸为存亡失今不治则坍没日甚而农业日蹙宜令民间如往年故事每嵗农隙各出其力以治圩岸则田亩自固虽有霖潦不能为害且足以制诸湖之水不得漫行田间而咸归于港浦俾港浦之水自高于江江之水自高于海不待决泄自然湍流此之为利亦有三其一冈陇之地冈水稍高可亩引而资灌溉其一屯水之区因堤既立可亩履而施播种其一近海之港因水驶急可冲涤而去淤塞宋两浙提举赵霖亦云平江之地低于诸州唯高大圩岸方与诸州地形相等昔人筑圩围里田非谓得以种植尔也将恃此以杀水势耳但民无力为之当官司借贷钱谷集得利之人督以必成或十亩或二十亩之中弃一亩取土为岸取土之田令众户均价偿之其借贷钱谷官为置籍责以三年六限随税输还此诚治积水之第一议也一时难兴愿以异日然终不可已其二开江河以导其壅近者海中丞之开吴淞也吴中之水视昔少减儒昨往上海见吴淞东段宋家桥真如港诸处舟行涩甚葢千余年来不为疏濬其势则然欲为目前急务莫若再开吴淞并治七浦白茒及今为之功尚易施也更缓之日将复一日儒甚栗焉呉淞上流宝带长桥一带或茭牧其中或渔簖其上及车坊漾诸咽噎之处是宜急治无疑白茒七浦二浦在娄江之北向因东江塞淞江微湖水乃北折并于娄江而溢于此二浦于长洲常熟自西迤北地势卑处滙为阳城昆承等湖二浦当诸湖之冲上承湖水入江海为径昔人以阳城湖水经斜堰之地枝分七浦则白茒之流少杀遂筑斜堰使湖水皆入白茒而七浦渐塞是宜就堰或疏而为硔或易而为闸庶乎其可也欲开二浦亦不可草草葢江海之滨地形高于腹内宋郏亶云昔禹之时震泽为患东有冈阜隔絶其流禹乃凿断冈阜疏为三江东入于海震泽始定赵霖亦曰平江之地虽下于诸州而濒海之地特高于他处谓之堈身堈身之状又与常州地形相等是堈身也起自福山圌山迤逦常熟太仓嘉定三州县之间殆将三百余里儒尝出太仓东门诣茜泾中间所谓腰菱站云者诚如近白下之七里八冈昔人谓茜泾南北之地比苏城昆山其高不啻丈余是也往年开治各江浦不过三四尺一二尺而已又止于其地面为丈尺而不知以江湖之水面为丈尺又不问高下而匀其浅深欲水之东往所谓倒行而求及前人者也自古而患之久矣其三穿港渎以分其流即苏郡娄门至太仓茜泾通流之水名曰娄江寔至和塘接刘家港之水而娄江乗之以流耳其水自娄门至茜泾约一百六七十里南北两岸各有浦无虑三十余处苏郡齐门北至常熟通流之水名为元和塘约百余里东西两岸各有泾亦无虑三十余处举二水观之所谓五里而为一纵浦七里十里而为一横塘非耶今其水多湮则湖江不分田畴失利不待中智而知者是宜修复古迹高大其岸交加棊布因而为圩以急而兴自近及远则良田渐多白水渐狭风涛渐小宋人所称有不诬矣即至和元和二塘他可知也其四筑坝堰以遏其冲大都太湖上流坝堰之处大者有三其一高淳之广通三坝是也宋郏侨书曰今究水利必先于江宁治永阳江与银林江等五堰故迹决入西江单锷书曰繇宜兴而西有五堰所以节歙宣金陵九阳【即永阳】众水俾西趋芜湖后废五堰则水皆入于宜兴之荆溪而下太湖东灌苏常湖【嘉兴旧属苏州】三州矣今广通等坝虽不知是五堰故处与否而所溢之水即五堰所障之水也西自芜湖却入大江民诚便之自嘉靖四十年一盗开之吴下不免垫溺今其禁不可不严也溧阳等志有云中江一云永阳江又或名之为烂洋江则广通所坝为遏古中江之流无疑其二杭州之长河溢其势冲激号为震泽云者正以岷江之水西自芜湖下宜兴东注太湖浙江之外南自钱塘入运河北注太湖杭西严歙诸山之水竝下苕溪又自溪注湖故也今广通有坝岷江絶流是矣宋郏亶云杭州立长河堰以歙宣杭睦等山源决于浙江则东南之水不入太湖为害所谓长河堰即今杭州德胜长安等坝足当之五代以前浙江之潮直入运河繇河灌湖潮汐泛滥泥水狼籍似此之事不可不虞其三金坛丹阳乌程归安临安余杭之间竝有坝堰当以百计各志可稽葢使诸山之水潴而后泄其潴也可以救彼地之旱其泄也可以救彼地之潦且视苏松水势大小而啓闭之计无便于此者今诸坝堰多废而不潴莫为节宣其利害烂然可睹矣乃荆溪百渎之间亦宜仿古人成迹爬梳之可也其五别源流以杀其势今吴淞娄江为湖水入海之要道白茒七浦次之乃若江阴武进无锡常熟古有泻水入江之势歴来各疏议可稽也即今武进无锡有孟渎等一十四防门江阴有黄田申利桃花诸港常熟连接昆山有福山许浦三丈等浦皆泻水北入大江年来多湮亦以傍江之地高而易淤故耳今非开濬使深则诸水不入于江而皆溢于湖欲不泛滥胡可得哉又苏松之间湖之水互相摄受然以大分言之则淀山湖水注为赵屯大盈顾防崧子盘龙等五浦而入于淞江三则注为各塘泾港数百余而入于黄浦自范蠡围田东江渐塞后春申君迁就其间始开黄浦是浦也寔乗太湖东南委输之水及杭湖嘉分注诸流向也东江未塞此等之水自松江柘湖闸港等处直东入海何其便也东江既塞黄浦虽濬其水不东而北屈与吴淞江防吴淞通利此水尚为迂流吴淞若塞并入娄江愈迂愈溢害莫钜焉昔人谓黄浦亦为乱流良是今东江既已难开咸潮不可使入似矣第钱氏有国时南起杭之长安堰至盐官为清水浦繇柘湖新泾塘为小官浦导二浦入海为复东江之一奇惟有南宋乾道间尝开新泾塘而咸水延入苏湖为害于是废新泾堰运港而十八堰之议兴焉此丘崈之功到于今称之而惜其説之未竟也夫毛渐之开新泾与夫柘湖未涸之前新塲之东有通海故道皆未闻咸水为害也胡新泾之独尔也要亦水窦函管闸坝之法多有未善故耳元人有云愿将松江通彻海潮河港劝谕近民或官为之于港口筑垒土坝安置透水大漕名曰水窦潮来闭窦遏浑咸之潮潮退啓窦泄湖之水此举最当惜无有能行之者若夫近江近海诸港浦应设闸窦昔人所列尤彰著也今之人多迂之其亦未之思与是五者前三以导下流后二以理上源葢合应徽池太宁苏常镇松杭严嘉湖十三府之利害而总计之非漫为之説也又所谓三江云者惟归冏丞有光以岷江浙江松江当之与范蠡郭璞之言合若后人所称松江东江娄江今惟娄江为大东江自筑圩田防塘之后堙絶已久向者岷江之中江繇芜湖过高淳至阳羡其势自西径东故吴淞之流独盛以吴淞西受中江为直故耳三坝既设中江之水与南江并入北江今子江是也江水不至则自西趋东已无巨源宜兴上下惟受长荡荆溪诸水其势不甚洪壮而太湖独承天目山水矣天目山水在太湖西南从西南趋东北为易而至和塘直接鮎鱼口其势尤捷夏公原吉又于昆山开夏驾浦嘉定开顾浦掣呉淞之水入刘家港娄江之不濬自深有以也太湖与岷水既隔故不至荡击免古陷由拳溃武原沦海盐之患呉江一县长桥一带不必决去而吴淞屡塞职此之繇然吴淞与荆溪百渎长荡等湖之水直又受黄浦岂容不濬乃若专督水利之官佥宪为便嘉湖属之则宋公仪望之疏在似无容议茍以近利通之专辖以臬宪统制以巡抚如直省兵道督以军门是也府州县水利官各衙门不得别有差委其举劾必以开复为期如漕完汛毕之例庶几哉事无推调人有责成而其效可睹矣
　　曹儒东南水利续议
　　东南水利即无事时宜预为之所况今浙西五郡一望渺然古云急易兴也正此之谓前小议已述梗槩有未尽者更详之夫筑圩置闸此治水第一议古及今谈者罔弗先之然积以嵗乃可致也若救目前则重濬吴淞江并治七浦白茒加意无锡江阴武进常熟通江河港吴氓庶有瘳乎其繇具后筑圩置闸所费不尠非贫民所能自效势必动支官银今淘河夫银之外可取用者无几即开挑且未敷也无已则各郡邑所积赈荒镪赎可议处也滔滔者皆是民皇皇焉无所措手足其为荒也甚矣此而弗赈贮之奚为茍以圩闸之费尽用之于开挑亦有圩闸之寔效窃有请焉盍奏请钦定各江河塘港三年一小濬六年一大濬当大濬之期巡抚防同巡按将六年之内监司及府州县水利之官某于何年开濬何处今通流或否以为殿最举劾随之则开江淘河撩浅嵗嵗行之不圩而圩不闸而闸事半而功易就诚亦防其时之可为也若以十年为率恐僚属间将有称弗便者水利道亦宜如提学故事某年某月按临某处开濬何河即呈报抚按交儆互绳始可不然前辙可鉴矣吴淞江西段势颇渺漫至嘉定上海之间渐以浅狭原其所以然者盖岷江之水不至而夏忠靖公于昆山开夏驾浦嘉定开顾浦掣吴淞之水入于娄江故水有分流势不雄钜抑亦近海之地形高且浑潮易淤耳权而论之娄江向为吴淞之子江今刘家河上接至和塘至和塘上接五龙桥鮎鱼口则娄江直承太湖之水无借吴淞其娄江之通利与否与夏驾顾浦无大相闗此二者有之适所以为吴淞之累窃以为塞之可也即弗易塞亦无可开矣愚尝泛舟顾浦水亦无几不五六年此亦将湮惟夏驾浦流尚钜耳呉淞东段宜仿近日海中丞开濬之法转令深阔为一劳永逸计余恩其为数世隆乎不然徒以水面之丈尺茍且塞责则虚为此纷纷而所谓防防决事者也吴淞既濬则荆溪上源尤宜措置葢横塘百渎上承洮滆二湖之水而二湖上承应镇诸山溪之水此等之水竝注荆溪荆溪之势直贯呉淞此而弗治则上流壅而应镇有泛滥之虞下流微而吴淞有淤积之患又所谓吐而不吞求其为建瓴也弗可得矣七鸦白茒二浦在娄江之北葢太湖之水注于呉淞吴淞淤塞并入娄江娄江亦不能尽容溢入于此二浦然二浦之水虽递相吞吐亦微不同七鸦浦上接阳城湖阳城界长洲昆山之间受苏郡葑娄二门迤东至和等塘真义等浦之水为多白茒浦上接昆承湖昆承界昆山常熟之间受苏郡阊齐二门递北元和等塘宛山等荡之水为多正受正输各不相悖此斜堰之设大有妨于七浦而或硔或闸诚不容已白茒不但南受吴淞娄江之水而且西受宛山荡之水宛山荡上承无锡运河则太湖之水溢于滆湖者亦此分泻而苏郡西北虎丘山后长荡之水更多白茒是归昔人云沿江泄水惟白茒为大是也此二浦宜濬较炳如彼其二浦枝河在七浦则有阳林河可开泄阳城之水于海大虞浦可开泄阳城之水于娄江在白茒则梅李塘可开泄昆承之水于许浦福山港可开泄昆承之水于扬子江而盐铁塘南通吴淞北达扬子横贯二浦之间似亦宜治又昔人称昆承尚湖上接常州诸水娄门官渎通阳城湖上接太湖其接处多有障遏以及二浦接阳城昆承二湖泾溇乃本浦咽喉皆当并行疏瀹者也沃州吕公有云娄江见在疏通今之争言水利者必曰吴淞白茒七浦焉诚哉是言也乃若常州以上泄湖水入子江之道武进有永安河南新河德胜河无锡有闸口河芙蓉湖五泻河江阴有申港利港青旸河西山塘九里河似此等水皆上承运河南受太湖杀河上流莫此急焉古云开一江有一江之益开一港有一港之利非欤但濒海沿江之地当于腹内浑潮之上易于壅淤是在加之意耳嘉兴之水北自运河注于吴江西北自烂溪注于太湖东北自秀州塘注于三黄浦若呉淞通利嘉兴可使无侵也乃常湖二郡居太湖上流常州则有前所云各通江河港矣而宜兴横塘百渎湖州通湖溇泾尽当疏通俾太湖西南西北两源一无咽噎可也松江东南有曰闸港者自新塲西流入于黄浦其入处乃黄浦之折而北行处也新塲之东去海不远故议者指是为东江故道今故道与否不必太泥但导而东置坝堰三重各设函管俾湖之水便于东泄浑咸之潮难于内延此真复东江之一奇昔人亦数言之使果能行则嘉松二郡永无泛溢之虞而松娄二江亦有分杀之利然亦未易言也呉江长桥长洲宝带桥各洞门壅淤日甚其内占而为田者日众使鹢往来罔不见之卒未闻有谁何之者是不必增置洞门辟展两傍惟亟决其淤而清其占足矣但二桥之洞门虽辟而海口之浦港未疏则水有所行而无所归其为湓溢也均焉已上成説不过小补目前即向所谓开江河穿港渎别源流而已
　　曹儒练湖水利议
　　常镇二府惟丹阳丹徒有水利可讲耳练湖最焉宋法凡有占塞及盗泄湖水者罚如擅杀人律元史至治三年冬省臣奏江浙行省言镇江运河全借练湖之水官司漕运商贩农舟莫不繇此宋时专设人夫以时修濬接济运舟自平江南之后豪势之家于湖中筑堤围田耕种侵占既广不足潴水遂致泛溢淤浅委官相视濬涤计用三千人九十日可毕参政董中奉又言练湖旧有湖兵四十三人添补五十七名共百人于本路州县苗粮三石之下一石之上差充专任修筑湖岸设提领二员豪寨二人司吏三人于有出身人内选用工部给印仍委本路达噜噶齐总治其事同知知事专管啓闭斗门竝从之夫宋元之重练湖如是岂得已哉我明乃漫不加意国初尚设巡司旋复裁之二百余年弃置弗及骎寻至于今日运舟壅塞无嵗无之而旱潦亦不获其利万一有风尘之警欲行丘仲孚之策不可得也是当亟治无疑者开挑占田啓闭置闸更当详议今有为湖漏者皆饰説也如其果漏亦当治之以复古迹始当
　　毛节卿水利议
　　浙西为区四高中下势若盘盂浙西之田低于天下苏松之田又低于浙西东南滨海北亘长江西界常州地皆高仰而列泽中滙太湖为最西北则受荆溪宣歙芜湖宜兴溧阳溧水数郡之水西南则受天目富阳杭州分水湖州诸山诸溪奔注之水潴聚于湖其下流分注厐山湖渰承之而入于海者是为松江此三江之主也其下七十里东北流者为娄江而太湖分注陈湖沙湖诸渰之水承之其东南流者为东江而太湖分注淀山湖三泖诸渰之水承之其北溢滙而为昆承阳城巴城诸湖者北入扬子江东入大海则有白茒七鸦梅里诸浦在焉此三江五湖之源委也水繇地中行古之人因其高下之势制为蓄泄之法于江南北或五里七里为一纵浦以通其流复于浦中东西或七里十里为一横塘以分其势低乡则因取土筑围以固田水无泛溢之患高乡则因濬河引潮以灌苗田无苦旱之灾海浊而江清潮日二至常欲淤塞江路故通潮江浦悉置诸闸随潮啓闭而中乡地势西倾之处复设斗门水窦潴积湖水雨泽以灌溉是故高卑两利水旱无虞自唐益赋江南以来疏防之具代不废弛至钱氏有国赵宋南渡全借苏湖常秀数郡之赋以充军国之需当时尽心经理高田低田各有制水法利害兴除莫不备举故钱氏有国百余年止长兴年间二次水灾逮有元立政古法渐废自是水旱相仍嵗课不入复立水监庸田司兴修水利虽不能如钱宋而呉淞一江白茒诸浦尚皆汪洋通利我明适东南富庶之余有司因循失于经理前朝所设撩淸夫管闸官与夫修桥开河钱米等额悉以无用废之成祖时常遣大臣来治间亦有功然不久召还后以水利分属浙江佥宪凡百举动不得自为移文闗防数月未定嵗一出巡虚应故事而已治水之法不当与水争利官既废弛民亦偷惰渐至姧顽势要或利江湖之阔攘其傍以为田或利通舟之便决其隄以为泾种植茭蒲滋生芦苇凡百要害开掘坝塞悉从民便阻节上流水势无力不能冲敌潮沙兼以闸窦不设浑潮日积而江浦渐湮湖水泛溢而隄防日壊是故东江塞矣三南源繇黄浦北折而入松江之下流松江中絶厐山淀湖诸水繇新洋夏驾而入于娄江白茒新濬昆承阳城巴城诸水日有所泄七鸦坝絶潮水而直塘数里中微浑潮渐积夫以太湖横亘三郡周围五百里三万六千顷之水止繇一江一浦而入海迩来娄江自太仓南闗至海口五六十里中流涨沙不下五六所长者七八里短者三四里潮落行舟往往浮沙而过访诸沙民皆云出海向有横沙为梗此实渐有可忧之势及今图之费省而工倍不然安知异日不为松江之微东江之塞耶此事闗系地方最大人无远虑莫之省忧当路盖未之闻也他如低乡圩岸未筑而多水患高乡塘浦未濬而多旱灾又其小者耳国家财赋仰赖东南东南财赋资乎水利水利本也财赋用也故祖宗朝精选重臣专督委任约费缗钱动以百万计嘉靖初肃皇帝敕巡抚大臣兼治官吏既易服从钱粮又便支用最为得体后复废革有识者惜之今赖政府言官深维国计奏请简命兵备宪臣兼督住劄太仓而带衔山东葢欲专心水利以苏东南之困也但府州县水利官更乞查照治九年提督水利工部主事姚文灏奏内事宜重农官之选专农官之任仍照推官例不许别项差遣相与讲求水学分行巡视细造水道田图叅访利害何围岸当筑而未筑何塘浦当濬而未濬何江湖当开而未开何闸窦当设而未设孰为急孰为缓孰为易孰为难各该人工几何夫银几何今春兴某处明春兴某处甲官督某工乙官督某工不惟其职惟其人规模既定次第举行大臣则提其纲而考察之以定殿最水利既兴通海江浦悉置闸窦立啓闭赏罚之法而嵗加修理庶免夏秋抢潮之劳冬春浑潮之积而恒旸得蓄河水以救旱主委得人则撩清之卒亦可据险以防盐徒海盗之出没利莫大焉其开河筑圩之法宜照姚工部水利事宜条式但民穷财尽当役大户不当役小户当发公廪不当发私廪兴大役也验田派夫验夫派工以区分得利远近而为多寡夫银计户随蠲其粮仍访得利公正大户分督若支河小圩之类则令田主出食佃户出力或各治其田头而塘长圩田报夫之弊永革则利可兴而害除矣昔范文正公守苏兴修水利斗米十钱今之司牧倘能留意是亦今之文正也
　　计开
　　一照田之法姚工部水利事宜照田拨夫照夫分工大户出食小户出力此不易之良法民至于今颂之姑举近事以验往年本州水利判官王聘开杨林河通查一州实征田若干顷内除例免田若干顷存该拨夫田若干顷计河丈数若干合用夫工若干然后计田拨夫计夫分工近河得利区分三十亩一名稍远者五十再远者一百如娄江之南七浦之北不资本河水利者百五十亩不足数者朋当每夫派五尺造册既定以木牌分立界限塘长惟令督工以近河服众大户分界总督处置得宜而人心自服大小皆无怨言近年复开杨林河大户惮于出夫从臾官府大家多田焉得许多夫役故拨里甲夫日给米二升而取办于近河田济农仓出纳侵渔有名无实是役包工大户得利小户受害民是以胥谗夫惑大家田多夫少之説者葢不知有田则有夫假如户田千亩须有佃户百家就令三十亩一名不过三十夫耳自令计夫分工立限责成庶公平而无劳逸不均之叹今塘长报夫开河止查沿河得利人户家出夫一名其间有业户有佃户有丁力多而种田百亩者有丁力少而种田十亩者若使槩出一夫不均孰大焉今照田拨夫照夫分工既革塘长报夫之弊又免顽民偷力之欺不计大工小工此法皆可用也
　　一开河修岸运土之法岸有当修有不当修者如有长滩多嘴须用挑去其余不必一一削草见新土如有崩陷当补者须令先载草泥织砌外脚方填新土杵实庶得坚固若不预先经画立定法程则塘长只图速递满呈纵容夫役堆泥滩边岸上或以浮土幇岸补缺甚有挑浅填深如官来看河只见岸新水平便説工完一遇浑潮大雨冲洗新土复归旧河名开实塞又结工之日河底未免有水以故样墩坝岸界多起不净以致阻节水势此须先令车夫去水起净打通水线然后开坝通潮可也
　　一开河打水线之法姚工部开河谣曰远堆新土才稀罕尽露黄泥始罢休两岸马槽斜见底中间水线直通头先年水利判官王聘繇给諌左迁肯与百姓开河民甚爱之惟不知此法故开吴塘而中流芦滩不去以致北段浅狭开杨林而中流水线不通以致东段淤塞功小施而弗克大就父老相传治年间有本府水利通判陈暐善开河尝开某河工将完而遇雨塘长私开坝放水无从攷其浅深暐曰先与我打水平也遂将茅毛截两岸打平水石灰桩令曰准此下深五尺命车夫去水重开工完放水一二尺取大鲤鱼一个缘系木牌于尾投之中流观其浮没迟速以测深浅处识之责令重濬必鱼游无碍而后已此打水线之法也
　　一开河当顺水势之法尝见嘉定盐铁河出娄江口旧河在西某官因见海潮东来欲迎其势以利之大集夫丁从平陆开新河东出填塞故道不半年新河复塞旧河自通水性之不可逆类如此先年李尚书充嗣开白茅知州梁谷下问水利于愚愚闻白茅海口涨沙为梗殆非人力之可为变而通之宜别有其道西接鮎鱼口东来以达支塘约长三十六里自直塘北下稍东以达巡司亦如之上流颇通下流乃塞故道北折而转入江者二十里其径平陆而去江者仅五里因采献野老之言曰舍故道而开平陆一避海口之涨沙二顺水势之就下庶几事半而功倍尚书遂从之故今白茅通利昆山常熟南长洲东太仓西之低田数年得熟者皆开白茅之功此当弃故道而不弃之者也如近年杨林河屡开屡塞人皆归咎双凤士大夫开黄泾桥盐铁塘坝以致水势北泻故东来淤塞此得其一未得其二也盖杨林河出海自有故道塞也久矣下流北折借花浦并入七鸦以达海故水去不及而浑潮易积此当循故道而不循之者也湖川塘旋开旋塞不通舟者四十余年人皆谓盐铁杨林之潮适会于湖川西去北折繇金鸡河以通巴城东去南折繇小塘子以入娄江出口处适有涨沙上流既无湖水之冲下流又有涨沙之阻此其所以易塞娄江涨沙去湖川亦自通矣
　　一开河当顺天时之法传曰使民以时释者曰春耕夏耘秋收至冬乃役愚曰不然今观高田收获差早而种菜麦约十月尽方闲低田虽少菜麦而收获差晚约十一月尽方闲十二月严寒民力难用故兴工须正月初虽迟毋过正月半放工须三月初虽迟毋过三月半盖三月后高田务桑麻低田务番耕农时不可违也且开泥例运菜麦田上三月麦长不敢挑五月农忙不暇挑又悮一年种作故须及时也如兴大役势不容已十一月上工或中秋后重阳前亦可暂役半月吴俗种晚稻多中秋稻次之早稻又次之大约八月尽收早稻九月中收秋稻十月初收晚稻此时民力颇闲耳
　　一开市河之法城中通潮市河多被居民乘便弃撇煤烬瓦砾灰土阻节水势以致浑潮易积而吾苏郡城中不通潮者日积月累亦渐淤塞旱年不能通舟先时太仓开濬内河知州陈璜知其弊责令两岸居民各照屋基开挑遂着为例但未查姚水部开河之法故不久湮塞今欲疏通必查原额及今深阔酌量中制上树界木下畱样墩居民各照丈尺分挑不许浮土幇岸挑土堆崖如无空地容土者查照松城开市河法俱用船载水则撩罱旱则开挑其公占官地则报腹里地方夫一尺一丈皆有归着嵗令总甲保长巡视则市河长通而农工永赖矣太仓水闗三闸乞加修治立啓闭之法以便军民父老佥谓闸傍仍开月河筑软坝一条听潮来往内河常蓄水三尺大汛可以通舟小汛可以运载每一月啓闸以泄积水试之太仓有效嘉定亦可行矣
　　毛节卿围田议
　　尝考古隄岸高者须及二丈低者亦不下一丈借令大水之年湖水高民田五七尺而隄岸尚出塘浦之外三五尺至一丈故虽大水不能入民田也民田既不容水则塘浦之水自高于江江水亦高于海不须决泄而水自湍流矣故三江常濬水田常熟此古人治三江低田之法也今水利久废江浦围岸外日倾而内日削高者卑而广者狭近年大潦高者仅能平水低者水浮三四尺触处崩坍不可胜举愚民只利近不见远稍遇旱年沿江近浦田辄掘通下脚以为车塲水洞土虚善崩理固然也今当于中乡淤塞塘浦因而开阔取土以筑围固可一举两得其低乡无土去处宜圩岸内开子河一条取土增岸高五尺阔一丈内更作小岸一条以扺水俱要砌为高水窦引水内河以车灌不许随便开掘岸塍栽桑柘以固土河种茭蒲以聚泥其通潮江浦日引浑沙积淀渐为幇岸之助则永久可无崩陷之虞矣其所毁田亩必须开豁税粮以升科开垦荒田沙塲草荡之类补之作为官河官岸不许侵损其桑芦等利随田收管有缺辄令补之又茭能杀水亦能阻水傍江湖之岸宜多栽以御风浪其腹里塘浦泄水去处不许一槩栽种阻遏水势布政何宜水利策略云围田四畔或土脉虚浮外水渗入昼虽车干夜复涨溢者宜于岸塍中心开掘一槽深及外河之底随罱湖泥填及一半俟其稍干用杵筑令坚实又复罱泥筑满则水无自而入矣又有围岸因鳅鳝掘穴或树根朽烂遂成漏洞者亦依前法筑之自然坚固此宋元极重围田之议今宜深究此法则惠赉无穷矣
　　钱允治长洲县水利议
　　夫治水必须躬歴山川不可妄意户牖以禹之神圣而未免乘橇乘身亲胼胝者盖地有高下土有沃卤湍有缓急潴有浅深势有迂迩茍非相度不得其情非咨询不穷其致兹典籍具在条分缕析不可不谓之详且密也而或施之行事则有挂漏者繇其偏徇于掌故而歴览未周指画于陈言而时变未悉也即世之善为论者咸曰太湖翕受宣歙池州建康诸水未尝言江水亦从芜湖而入又曰今日水患皆繇太湖之下流壅塞积水四溢未尝言太湖今日之下流甚细不大为患何也高皇帝定鼎金陵刘诚意实相厥役因取九阳江之水自天生桥折而北拱洪武门绕京城出龙江口于是筑东坝断西南下太湖之水而今太湖所受惟荆溪天目诸山水而已是湖之水止大于潴蓄而不使于奔放可足于灌注而无妨于泛溢观吴江长桥迤南水洞填塞而沿隄弥望皆成膏腴之田其在宋元稍塞芦苇而水即四溢何今二百年无此患耶实西南诸水不入故也吴淞江自古承太湖之流而泄之海湖水常驶与海潮势敌故江流常通水势稍微即浑潮深入积土淤江故昔之治水者必先治吴淞江今数十年来潮水无障积久成陆所苦惟沿江之田枯旱而已不闻湖水四溢为患也此亦足证太湖水源视宋元仅存十三矣竝湖之郡为常州为湖州为苏州惟苏州当其下流下流之水乃苏之吴江县吴县为之入口太仓之刘家河嘉定之吴淞江常熟之白茒港为之出口惟长洲县隶郡东界入口之水至是支分节溉纵横旁溢南为尹山湖澹台湖车坊湖黄天荡金泾渰朝天湖吴淞江独墅湖镬底潭姚城湖陈湖淀山湖东为沙湖东北为彭渰阳城湖施泽湖昆承湖耆泽湖段泽湖上泽湖北为黄埭荡长荡鹅肫荡漕湖其通流为官塘支港其积流为白荡白漾盖不下百十之数皆受太湖之水渟充满而后出于吴淞江刘家河白茅港大扺邑之诸水犹导河者所谓分为九河也其太仓嘉定常熟出口处犹所谓合为逆河也通流靡滞则潦不妨农旱可供戽稍有淀淤则水漫且激田亩成浸圩岸崩溃伤苗害稼非若他邑尚存高阜二三可艺花豆也其修治之要者略有可举河港为舟楫通行者官为之疏凿其用以溉田泄潦者即受利之民自行开掘所起之土即用以筑塘岸填圩塍在长洲之水利异于他邑而亦易于举事者如此俾有循良之吏处官事如家事究心三年之间即可成数十年之利然今之有司非不经营水利也其议论则悉行移则备然任事者视为常谈不过略加掩饰销缴公文而已此无他繇主之者无专官而施之也不责实焉耳本朝军国大计半在江南茍不修水利则田赋不登田赋不登则国用是匮所当亟为讲求以开利源者莫先于水也诚得广询严勘实见某河当官开某河当民开某隄当加高某隄当增筑阔厚请着为令大约十余年一遣重臣莅事刻期讫工即囘此则利之利也若付之带管之官不过行文塞白讫无成效又何咎哉在今日观之府县有水利官繇役有导河夫银主之者又都台御史宪使又每嵗经理之试举所修者何水所利者何处竟致五十年通行之水则河身日高而遇水至即盈稍旱即涸不通行处则渐以成陆不特茭苇丛生而已岸塍则大者崩削小者堙废至于官塘亦倾圮断缺行路沮洳矣是谓之实意为民以图久逺之功可乎按长洲目前之水其仅通者凡三十有三曰吴淞江陈湖渎墅湖阳城湖昆承湖王墓湖朝天湖尹山湖叶泽湖漕湖施泽湖赭墪湖黄天荡三塲荡鹅肫荡马尾湖车坊漾范青漾镬底潭运河阖闾浦舟直浦射渎糜渎泾齾塘至和塘匠门塘栁胥塘石狮泾杨泾龙溇官才溇金泾渰其已塞而应通者凡五十曰白蚬江支河官浦支河朱泾支河吴庄河瓜泾港金巷港王巷浜黄泥泾河珍珠浜河黄泾港河旱泾河蠡渎泾长泾掲安浜永昌泾雷塘河赵墓泾徐渎河济民塘陆墓塘和尚港思贤泾堵墓泾畅浦港滕巷港战浦河西浮皋港张陵港急水港土桥浜河锦防泾唯亭泾鲁班泾山塘河太平泾吴丝泾寺桥河杨巷塘黄埭河蠡塘河南屑泾泗马泾葑门塘瓦屑泾和丰桥河甫里塘东北城濠河鮎鱼宝浦东仓河是水可数举则工可数计求其故道因其自然浅者深之狭者广之淤者疏之堙者凿之此无不可成之功矣又长洲之地平旷水演漾而不得遽泄每遇霖雨泛涨风涛相薄则河港之水逆行冲囓侵入田间汪洋无制宋转运使王纯臣令吴民作田塍御水司农丞郏亶亦云治水以治田为本其説多可采行今乡中耆老皆言三十年前民间食足事简嵗时得因其余力营治圩岸故田以完固近年穷苦救死不赡不遑修理故田圩尽壊而水灾加甚国家额设塘长正为圩岸计也今则水利官于塘役则常例是急塘役于田户则科敛需索为务而于上司督促不过饰虚文揑故事应之而已其日至废壊而不可顿复皆坐此也诚使尽力圩塍牢为筑治则岸塍高田自固虽有水潦岂能为灾且足以制诸湖之水不得漫行而咸归于河港水归河港则河港之水自然高于江而江流疾驶自然潮势不能抗而积水亦泄矣此殆明白易见而上无作者下无奉行者卒至利不克修患不克弭赋缩民困吾不知其终何所取给也
　　吴韶吴中水利议
　　导河王潮沙之导涤制始于唐详于吴越钱氏宋人承之故吴江常熟昆山设城下四指挥又有开江兵卒拨隶开江指挥置营之举元人法之乃有撩浅人夫专事修理之制盖凡湖港通潮沙随潮上潮退而沙日留积渐凝淤遂成沙涨今嵗不辟明年不开略与岸等故必设是人以主之时常撩探浮沙偶积即抉而去之其始不过一二人之力逮既成堽岂止百千其功谋其易而不谋其难甚善治法也其不以夫而以军者葢夫出于民恐妨农事军则不耕不植有粮以赡其生为甲为伍有官以董其役分方撩涤得专心于所事茍民夫应役动致纷纭虽有兴事之人必俟文移辗转坐费时日莫急其功前人之见殆有深意至我熙朝此法遂废每一兴挑积数十年其在州县虽有水利属员不过四海九州之人骤官临莅莫识水土之宜不四五年且移官去有秩满而不识河港何在者比比然也为今日计不若以此分隶于近衞之官军则其人土著而功绪有所稽也且治年间主事姚公文灏尝立法每县于均徭项下办解导河夫银若干两银既解而河卒莫之导使即以此给军夫以代其给引办价之役岂不两便江南寡冦祸莫急于水灾以此责军人理无不宜况唐宋时之旧制又昭昭矣
　　张内蕴东南水利议一
　　江南水利潴蓄于太湖太湖宣泄取道于呉淞江吴淞西连太湖东通大海海日两潮浑沙易积太湖之水注江达海昼夜不息力能冲散潮沙汉唐以来呉江未筑长堤湖水无阻沙不积聚江水常深吴中自来无水患迨宋庆厯间以淞江风涛多败漕舟遂筑吴江长堤横絶江流五六十里虽有桥梁石窦泻水终是抑遏阻滞而江流之纡缓始不足以敌浑潮之倒注而吴之水患始于此矣宋人设法经理既立水军三四千人以为撩浅之用另设官田米三千石以为经费之需吴江知县职衔带提督湖塘河渠县尉职衔带巡视湖塘河渠如遇水路浅隘桥道倾頽本县径自支米应用即时修理赖此仅保无虞繇此言之太湖诸口只宜常通不宜略塞水利职员只宜特设不宜兼官前元不知远略军散营废官田米归之朝廷所惜者止于三千石卒之湖口湮塞无官督治贻害三州六郡之民不知几倍终亦修浚迨我列圣留心农政各处设有水利佥事各府州县设有治农佐贰等官亦既勤矣又恐迁转不常虚文塞责故又时遣大臣经理承平日久成法渐弛驯至水口堙塞年复一年沿江占据成田日甚一日湖流愈加隔絶江水不复流通非惟通潮去处无复能冲散潮沙即以湖水发源处所亦往往停滞浑泥涨滩一望极目沿至嘉靖二十年以后吴淞江日就堙塞而吴之水患始不可复救矣太湖泛溢泄放无门低乡田亩方患全渰沿江高仰之区则又不能引潮灌溉荒弃田地万万亩亏损钱粮万万石即今江道西自慢水江口东距徐公浦口四十余里防成平陆至于太湖泄水诸口如吴江之长桥长洲之宝带桥沿江三十六座桥道及一百三十余处泄水石窦内中多有浮泥积秽涨塞者所当急为相视急为疏濬者也此须动支官银或起集官夫非止一劳永逸实为正本清源然此特其大纲耳非其节目也求其节目之最急者则又在乎河渠堤岸之交修葢河渠者蓄水以资灌溉堤岸者御水不得入民田古者河渠深广堤岸高厚非止为治田之计正欲约束水道使江之水常高于海浦之水常高于江湖之水又常高于浦葢顺其就下之性引而导之然后湖之水自入于浦浦之水自入于江江之水自入于海沙不阻塞旱潦皆宜国计民生永永有赖茍无隄防以约束水道则散逸妄行悉假低田以为容受之地矣欲借其建瓴之势以荡涤潮沙胡可得哉夫有田无岸水平入之一年堕工前功尽弃一家堕工诸家之功尽弃则河渠隄岸之役每嵗当举此工不继安用开江为哉夫以河渠隄岸之闗系甚急者民间反忽而慢之皆因水利官襍委兼摄未暇专心巡视之故其不曾巡视又皆因未有特设宪臣提督之故葢上司之赏罚不行于水利衙门则水利衙门之赏罚不行于塘长等役上下相防因循茍简若此不已其害不独在于民生而且移之国计矣然则方今救时之急务舍水利之外奚以哉水利之急务舍堤岸河渠开江之外又奚以哉夫治水天下之大事也而足国裕民全在乎此又天下之大功也任天下之大事以成天下之大功非有天下之大智秉匡时之大忠者其孰能与于此
　　张内蕴东南水利议二
　　凡水势聚则力专而流迅散则力分而势缓故浑潮倒注之处宜于分而江流顺行之处则又宜于聚殆不可以一槩论也古者河渠深广堤岸高厚非止为治田之计正欲驾水归海使浑潮永不积聚江可常通耳以故近江高仰之地常要多濬枝河而通江近水低田须要坚筑堤岸何则浑潮出没必繇海口入江方其潮来之时有此枝河可以分其脉络而杀其汹涌之势退潮之时有此枝河则百川众流竝泻入江方能并力冲散潮沙故欲江之常通莫先于兼濬傍江之枝河者此一策也水乡低田赖其堤岸高厚方可拦截水势使之尽入于江不得散逸妄行江流乃可迅速若隄岸单薄不行修筑则浩淼无涯之水悉从无岸低田散入水势愈加纡缓安望其涤去浑沙故欲江之常通尤莫先于急修堤岸者此又一策也若其上源要害尤在太湖泄水诸口现今沿湖诸口悉被民间围裹成田筑为芦埂茭荡水脉全然不通吴淞江夷为平陆实繇于此应委风裁有司备查沿湖通江泄水诸口及石窦古迹港汊凡有浅隘涨塞工程重大官为措置工程小者着各专利豪家自备人夫悉从自己田限所对桥门石窦通行开濬不如式者罚追歴年花利以备河工之用兼防里胥因而索诈扰民其水利官分地程功定劝课为殿最仍再查照银渚东坝事例请防申饬刋榜严为禁约夫旱地有支河则海潮倒注之处常分而不聚水田有堤岸则江流顺行之处常聚而不分沿湖泄水口子又有厉禁而时常修濬则上源之宣泄益无阻滞三策竝行虽有浑潮决不能深入纵有沙泥停蓄江流随辄涤去如此则吴淞江可以常通太湖积水可以常泄吴中可以永无水患
　　张内蕴东南水利议三
　　为政有体操得其柄则已不劳而事毕举功在万世矣今欲兴修水政垂惠三吴不须别项劳神秪须采集众议立为成规以传示水久如旱乡支河限定每年一开榦河则五年一开低乡围岸限定每年一筑界岸则三年一筑尅定程期永为遵守一家之工役不完责在业户一圩之工役不完责在圩甲一图之工役不完责在该年总甲一区之工役不完责在塘长一县之围岸界岸支河榦河俱不及期修濬责在水利官水利官自十一月起至二三月止竝不许杂委亦不许取具粮塘里老结状一纸以塞责须令出舍乡镇巡行问其疾苦省其勤惰相其原隰酌其浅深高下孰为利所当兴害所当除各处荒弃田地用何调度方可转荒为熟凡切于国计民生者通要留心经理申详酌处虽上司或有别委掌印官不必闗牒本官径自另议一员申请朦胧不行申请致令杂管他事堕悮水利大政责在掌印官水利官怠惰偷安不为出舍巡行责在该府水利防该府水利防不严加督察不按季临视其责亦有所归大约巡视一年二年圩岸可成巡视三年四年沟洫可深巡视五年六年浦渎可通巡视七年八年三江可入十年之外流民可以尽归荒田可以悉治户口渐饶国计日裕矣
　　王叔杲治水专官议
　　江南水道湮废已久今骤欲开复故道非惟工费无从措处即积土何所安置民情必有大不堪者惟当久任专官渐次疏导方可望其底绩官不必以水利为名惟当以治农为务愚考前代江南尝设有营田司诚以田畴之广衍民力之勤惰不可无专官以督察之也昔钱镠以蕞尔之区惟尽力农事遂致富饶我国家财赋仰给东南乃惟知责小民供输而于治农略不加意此愚之所未喻或谓小民力田为生固所自尽添设一官徒以増扰或谓各府县治农之官未尝不设而卒未见有禆于农事夫百姓颛非提撕则日就荒惰官职卑猥非督察则甘坐鳏旷今州县治农之官因上无专督之长漫不知职守为何事既有台臣以总辖于上不可无治农佥事以承奉专督于下夫所谓治农者非止于水利也如低乡畏潦则急于筑圩岸高乡畏涸则急于濬陂塘流病于淤塞也则疏导不可以不时支流病其分水势也则堰闸不可以不筑以至江湖之旁坍涨不一坍则速为开除俾小民免虚赔之苦涨则即为陞科俾奸豪销专利之谋此皆治农之事也州县之长既苦于政务之繁力不遑及而丞簿等官势固有所不能行江南逋负之多虽繇于供输之繁而实苦于荒区之累皆原于农事之未修也欲为财赋根本计诚莫要于设治农专司终嵗带同丞贰等官巡行阡陌浮泛江湖问农家之疾苦察田荡之利弊时当农隙则督民疏濬筑圩农事既兴则为民清查劝相所谓择可而劳佚道而使小民习以为常自不见其扰而反以相安矣昔人谓江南之水利如人之治身不可使气血一日之不调愚以为国家之视江南如富室之视腴产不可使农佃一日不加勤恤歴考前朝毎每数十年间必遭大潦田畴悉淹上供困匮而后建议遣官治水及遣官既至而水势已渐消稍一疏导辄奏平成矣今其所治之河歴歴可按悉已涨为平陆与其修治于已变之后孰若预防于未变之前与其骤兴于一时以罄无算之费孰若渐修于平日以成不劳之功哉若官徒以水利为名诚恐三时农事既兴疏濬稍息居闲无事议者又目之为冗员或水利稍治旋复报罢矣诚不若专设治农官之可久而有据也当事者宜谛思之
　　周大韶昆山嘉定二县荒田水利议
　　积荒田土惟昆山之十二十三保嘉定之十六十七都为尤甚究其所以始繇水利不通并苦官逋为累小民无所控诉故相率而去以为缓死之计耳兹欲区处流民使之归垦其説有五一曰减重赋葢此处地广人稀粮多租少不足以偿所岀当役者往往问罪破家故不得已而为之逃亡今虽不能如周文襄秤土定赋亦当于三斗三升之内量减一斗或八升而又轻其徭役免其重则斯民莫不乐归而开河渠葢此地高阜太甚沟洫难通一涝则积水为害一旱则车戽无资赋负民迯皆繇于此但今呉淞江虽开而内河如徐公浦瓦浦顾浦鸡鸣塘等处尚多淤塞所通者亦不满二三尺岂能灌溉必将此数条大榦河动支官银开濬以此垦荒荒可熟矣
　　周大韶呉江县荡价议
　　今之议涂田者佥谓享利甚厚价值甚高故加其赋也重其价使入于官亦可也殊不知享利厚繇于天时晴霁耳霪潦一至率多渰没价值高繇于税粮轻省耳赋额一重谁肯承当故今区处涂田窃以为加其赋不若清查旧佃册籍使粮之颗粒皆有归着重其价使入于官不若加意于丈量之际使田之隠漏一无所容况今议价入官不为急济河工之用与其议多而难不若减少而易与其尽法而得虚名不若量情而收实用为今计者合行委官将此新涨旧涨涂田排字定圩挨丘编号通行丈步尽数报官除荒荡茭荡另议外其余熟田列为上中下三等逐一注明于册聴覆勘上等熟田兼种菜麦毎亩徴银六钱或七钱中等熟田止种稻禾难种菜麦毎亩徴银三钱或四钱下等熟田虽种稲禾亦难保其常稔毎亩徴银二钱于税粮则随其所纳以为定额永不加増茭荡荒田则并其田之价银亦通行免以示寛恤惟有不经告佃私垦成田栽种稻禾者免其追花问罪毎亩罚银一两至于水阁桥棚查其有碍于水利者拆之可也如无碍于水利者存之可也或毎丈纳银一钱二钱亦无不可如此则既不轻纵之而示之以法亦不重苦之而权之以情是虽价从轻减在民间不无遗利也
　　周大韶呉江县河工议
　　窃惟水利之所需者莫急于财力财力之所赖者莫大于涂田涂田之最多者莫过于呉江计田徴银计夫给食人皆谓河工之费可取办于呉江矣而卒大缪不然者韶反覆思维惟以俯顺人情姑聴贫民自用其力为从长之计盖以呉江之贫民就开呉江之河道其便有九鞭扑不施而夫之所在即银之所在其便一也田多价多者即为之长不必另报夫头以生事端其便二也虽用其力实以勾销其应纳之银仍用银名色取具领状在官事干钱粮易于责成其便三也上无出纳给散之劳止须临事课功其便四也下无守候领支之苦而工食尽足毫无挂欠其便五也各食其食即各居其居夫厰不必盖造其便六也桩笆竹木富家各愿自备工完各自领回无烦宫府措办其便七也况今贫民尽收是国家不费一粟兼寓救荒之意其便八也河工取诸其力省出一粟一布皆易银以供正额民得存生其便九也夫天下之可患者止为有银而无夫耳一用贫民遂可以不劳而集事较之始焉追呼拘迫以责民之所无既而旷日持久散而聚聚而复散以求济乃事者相去不亦逺哉然欲得民之财当先服其心而欲服民之心其防有三一曰预给宪票以絶加赋之疑夫涂田纳价本为粮轻许以粮轻而无慿据何以示信今当刋布帖文示以纳价之后聴其永为世业永不加赋先令该县用印候具领状之日戸给一纸以歆动其心俟其工完之日仍复送县类解请给宪印以民之力治民之田以永逺之轻科易现今之实用大令一布翕然欢腾鼓舞民心此一策也二曰候查低荒以杜混徴之累夫低田年常渰没九年三熟钱粮累赔此田俱属贫民大戸絶无较之湖口涂田利厚粮轻者大不相侔耆民混报盖亦有之槩行徴价既以不可即与开豁人将效尤合行岀示如有此等许具区图圩号歩口开报聴候吊取先年丈田经纬册覆查生情告扰希求漏价者尽法重处通计册内混报十中不过一二所议之价当必在于下田得即准查价之所蠲虽甚不多恩之所及殆非小补鼔舞民心此二防也三曰明立限期以纾并徴之忧夫涂田价银郷宦动经千两富戸百两或数十两涂田银如此则正赋可知一时并徴势难两办合无将荡银明立程期定限今年先完一半明年通完庶防数少则民易于供办官易于比徴鼔舞人心此三策也以此三策岀示晓谕民虽疲聋自当感激奋励安坐而筹呉江之河工可以指日计矣
　　周大韶宜兴西氿水利议
　　宜兴县之水上接金坛溧阳及广德分界山长兴张渚之水并防于此氿之中一从县治前后泻出东氿以入太湖一从长富张师等河分入西隔湖支流分散故西郷一带之水虽甚积雨不至久淹既又问之居民云西氿之水虽有大风不过少阻程途而无覆舟之患复询溧阳运道云此氿每嵗冬间顺风驾帆顷刻可至数十里况溧阳从七里荘河径出丹阳但桥梁低下增高数尺则不必更出常州此又至便之事也又至成塘桥咨土人以复河之策云北有宋渎前人所开以避氿中风波之险后人趋便俱从西氿出入略加修濬则巨舸重载亦可无虞循至宋渎见两岸古堤原系旧路中间一河既深且濶独梅春渰稍濶须当作堤成路然亦不过半里许其余浅淤小者少事疏濬而已其道里之逺近亦与氿相当纵迂逺亦不过一里于各支河上横布木桥则至成塘率皆縴路每河置桥不过八九条无甚巨费不知当时委勘府县官何不访其旧迹以图便易司水利者见之必将乐其功之易成而亟图之矣议者又欲近氿芦滩草岸民田开进一河算来该开亩数约二百有余价银与所费桩木不相上下无山堑庐墓所阻两岸坚土可免波浪冲激况实地用功民易为力但工计繁剧姑置之后着可也即今芦洲与无滩者尚皆水淹不知冬水落否否则车戽甚难与其重费以图其难孰若省费以图其易且可以御风波可以避盗贼可以过粮运可以便商贾而百世永利矣
　　沈位呉江水利议
　　窃闻三呉大水迄今且数月尚未全落秖恐春耕在即难以兴播奈何大抵东吴西浙水利半在呉江而呉江水利半在长桥上下今之长桥即古之淞江南受湖州苕霅诸溪之水北受震泽之水故一遇霪霖则呉江先受其害其势然也然闻正德庚午大水不过三日即去嘉靖辛酉大水不下庚午然自五月至十月乃去今年之水去辛酉不过三四寸今尚未去何正德之水易退而今日之难退也究其故正德年间荡田之利未兴而今日则势家巨室濒水之田争占荡利故河身日小潴泄无从水虽欲退而不可得也夫此荡田每亩起税少者三升即此三升计之呉江荡粮可得五六万此五六万者乃后来随増随派亦不在惟正之供之数不知此项在何处开豁故此一荡田也上有裨于国税増之可也下有益于民家増之可也今益税无补于国一遇水害不论高下水壅而不得泄又无裨于民是荡田之利害不待辞毕而已见矣嗟乎昔殷欲迁都巨室擅沃饶之利者皆不肯迁今欲开长桥上下一带必憎多口自非逺见之士不为目前计者不肯为此言自非忧国奉公之当事亦不敢以此言进位唯有浩叹耳试询父老之力耕而贫者当得其实壬寅癸卯之间沃州吕公尝有得于此尝疏吿庙堂防计工需有事开濬以代速不能行其志其他传舍其官者率置之膜外今沃州之说具在倘按而求之则水利何患不兴耶
　　王焕如曰言呉江荡田之害者不一率未畅快得沈公数行然神解多言不如简当信哉
　　耿橘任阳水利建闸坝议
　　任阳六区并极低之地坐跨七鸦大浦形若仰盂水能入不能出其东南一带系太仓州冈身高地一遇天雨水从高建瓴而下向七鸦大浦入海而浦至太仓沙头镇七鸦口一带淤浅倒注西奔则亭毒于任阳之间况七浦大塘西通长洲县阳城湖西南通昆山县傀儡巴城二湖湖俱东北流入于海者地势然也一浦不能泄三湖之水故向于三县界筑斜堰建大闸以障之使阳城傀儡二湖繇黄泾下白茒入海而闸不知于何年全毁浦口又塞东海不泄西湖莫御一遇水潦六区之地滙为巨浸田为沼民为鱼非一朝一夕矣此中父老议欲访范文正公筑围建闸故事以驱其害橘尝再四查勘如于东南陶舍泾重罡泾周泾曲溇等四口各建小闸龙池泾前后黄泾马池泾等四口各筑土坝以御太仓冈身之水使之繇吴塘过七浦循盐铁塘下白茆港入海西南如沈家浜丁泽泾坞丘泾石灰泾周泾南梢西鹅泾南梢西斜塘七口各建小闸防备溇口筑一土坝以西御南斜塘界泾太湖泾巴城湖之水而东御潘泾太仓高处之水北御毛沙塘七浦之水使其水西繇毛沙塘过七浦遵黄泾俱下白茆港入海则三面西来之水不能犯任阳一滴矣再于七浦两岸如古全泾西鹅泾北梢东鹅泾北梢周泾倒插浜瓦屑泾黄旻泾横塘八口各建小闸新开河荡泾二口各筑土坝使七鸦大浦之水不能南害东四十都南四十都正副四区如山泾大周泾小周泾蒲渐泾庙泾北横塘六口各建一小闸使七鸦大浦之水不能北害北四十都正副二区则任阳六区如金瓯然海溢湖飜任其纵横拱手而观之六万四千亩沮洳荒田尽变为膏腴沃壤此任阳百世之利也夫江海大闸工费动逾二三千金即斜堰闸费亦不下千余金不易办也此任阳小闸毎座费不过十数金浦南四区通计一十九闸计田三万四千七百五十三亩浦北二区计六闸计田二万九千一百七十八亩验田派工每亩不过厘毫此田嵗输粮每亩费不下二钱而荒瘠汚秽所收不偿所输捐厘毫以博无穷之利倘亦必不容巳之役乎少佐官帑以督责其成所当亟议
　　耿橘潭塘水利建闸坝议
　　潭塘八区自县翼京迎春两门外南抵长洲县界纵长三十有五里昆承湖逼其左腋华荡冲其右臂元和塘陶荡循其两股若西若西北若西南江隂无锡二县之水繇蠡湖者繇尚湖者繇王港荡者繇宛山荡者繇佳菱荡者俱防于华荡而奔入于潭塘至昆承湖下白茆港入海若南若西南长洲县境以南之水繇阳城湖者繇傀儡荡者散漫北流缘元和塘陶荡诸处亦经潭塘防昆承下白茒入海譬之人身潭塘胸膈也昆承肠胃也白茆尾闾也华荡元和塘陶荡皆咽防要路而华荡为尤甚养生者咽喉纳肠胃蓄尾闾泻则胸膈快畅而无恙乃今白茆入海之通渠日就淤塞昆承湖蓄极不通势且返溢则腹里大港分乡泾新安塘诸水又为潭塘翻胃之道纳者奔滔泻者涓滴反溢者弥漫而莫稽则潭塘危矣田荒民窜岂得已哉橘尝日进父老讲求惟濬白茆为治本之良剂而工钜费繁未敢即举姑学医方之治标查得西四十四都正副二区被渰之田南和尚北和尚等圩万余亩受病在元和塘之黄墓泾此泾东西两头建闸中间南股筑坝以外御华荡横流内御大港反注而此地庶亦可稔乎又查得西四十四都之十六图北四十四都之九图南四十四都之七图九图十图田二万余亩被渰尤甚受病非一必西坝蛳螺泾池家溇大潭塘中潭塘张港五处御元和塘一帯南来西来之水北坝龙荡狄家赵锵天井四处御庙泾大港内攻之水南坝毛泾御顾泾外来之水东南坝新荘御陶荡北来之水又于两潭塘张泗荡东梢建石闸三处御新安塘分乡泾反注诸水且以通舟楫便农田而此地可缓乎又查得西四十三都之二十九图北四十四都之十图田七十余亩僻处一隅被渰更甚东潭塘陈荡二水经络其中东受六十二泾西受新安塘北受龙【阙】东北受昆承湖诸水又于四方筑坝四条而后稔可保也凡此特为低中之极低者区画所谓暂捄然眉之计耳又须与筑岸裹田之法并行而始克有济若练墩浜直下白茆张虾溇徐泾镆门塘直下昆承顾泾呉塔塘单长泾界泾直下陶荡之处地势稍高而水势亦称莫御疏之使流而已其大荡魏泾庙泾三处正当华荡要冲西来水势疾如奔雷从此东灌大港而入昆承惟患其不速又咽喉中之咽喉也治标之法不过如此必求永利而无害非大开白茆港导水入海不可开白茆则邹家洪南前洪中洪草鞋洪大洪及新开洪白鱼洪苏家洪周家洪诸水又为昆承入白茆之咽喉均当畱意者
　　吴尔成水田修濬议
　　吴中之财赋甲天下而财赋之源在农田农田之源在水利我太祖高皇帝深惟根本之计特颁敕谕凡天下陂塘湖堰可潴蓄以备旱暵宣泄以防霖潦者皆因其地势修治之又遣官分诣天下督吏民修治水利嗣是列圣相承独加意于苏松等七府水利或设郎中或命都御史或工部尚书或专敇巡抚官或督巡盐巡江御史而又特申禁令令秋成时修筑圩岸疏濬陂塘以便农作无非欲使各乡区图之役伍各就其乡井之中自为修救高郷则濬沟渠深濶而旱魃不能灾低郷则修圩岸高厚而阳侯不能祟役不离乡民各自为世世相承浸深浸厚以歌丰穰而成冨庶不知何年始生蠧有水利积胥奸宄百出而又一种市棍刁猾号曰泥头为之包揽侵冒工食遂与积胥朋谋通计合为一家一体先将各区各图水利之役纷然散派令不得守其本乡以开泥头包揽之门如高乡之塘长里长则自舍其久涸之沟渠而偏派以隔区窎逺之圩塘低乡之塘长里长则自舍其久倒之圩防而偏派以隔区窎逺之河壑夫蚩蚩之民亦各自恋其郷井而且伥伥于适途安能裹粮而前以走数十百里之外而奉公家星火之令正号恸惊魂无可如何而神奸泥头方且乗其苦而为之承揽于是塘长派之里长里长敛之人戸人戸多卖子鬻身以供包役包役餽银于塘长塘长干没再输于泥头而泥头入已夫银入泥头之时则已为河工圩工毕事之日矣何也泥头既揽得银则与胥役辈灌输分受故今年计工明年停阁万不得已而开河则不过铲去岸草増高様墩而河之阏塞如故万不得已而筑圩则不过捞起淤泥略涂岸面而圩之倾頽如故有一墩而今年筑明年又筑终于不筑一沟而今年开明年又开终于不开积至于今日则高乡已无河渠低乡已无圩岸无河渠故近者三十五年之旱则东乡百里枯焦而斗水百钱寸草不长无圩岸故昨者三十六年之水则西乡万井烟销而颗粒无收民为沟瘠虽有亷能之官精明之长率见为相仍故事而莫知其窟穴之所繇藏民事之所繇蠧则岂可不为改而任其一往不返以致东南之陆沈也哉惟望先行各府州县谕各区图细造水利书册高乡则逐项开载本图附近某大河应与某区图协开若干丈尺本图通潮活水沟溇防条名某名某本图自该照里甲田亩不问傍河腹里一体分段开濬若干丈尺底濶若干丈尺面濶若干丈尺深若干丈尺低乡则逐项开载本图附近官塘应兴工区图协筑若干丈底广若干丈尺面广若干丈尺高若干丈尺本图圩岸戗岸应照里甲田亩不问靠塘腹里一体分段自筑若干丈高若干丈尺底广若干丈尺面广若干丈尺并附册内载高低两郷相其地势应筑坝闸旱则内水不出潦则外水不入亦一一具载以便挑筑书册已定畱贮府县及申报道院永永遵行仍仿祖制于九月尽十月中农工已毕之际谕各区图里长塘长即乘农隙刻日开濬挑筑如初年先与该区协开某大河即自分开小溇初年先与该区协筑某官塘即自分筑圩岸戗岸酌缓急而均工力以定年次或三年五年为一周増筑开深周而复始年年如是到三月中农工将兴即谕各里塘具状结得河工圩工一一如书册所载丈尺毫不虚报如有水旱枯焦冲倒以坏田畴本役甘听处治夫昔也民苦出郷旁皇无计至于鬻身命以投虎狼之喙而已田毫无救于水旱今也民各自救役不出郷不过自以畚锸舂杵自营本业而又无丝毫之耗费昔也东拨西西拨东专以其揺乱无定之奸得藏其虚影不实之弊而东西率至于两伤今也高救高低救低独以其专一不分之力各毕其凿凿可据之事而高低究至于两利此即三代乡田同井之制我疆我理之规故三吴有开濬吴淞江之议苦于时诎难举然举之固为神禹疏九河之大功令各于本乡整顿就疆而理亦是神禹尽力沟洫之一法先使下流处处疏通稍待物力充盈亟议开濬吴淞江以备三江入海之故道则吴中尤为万世永赖即我明亦屡厪宸谟其效不彰彰较着哉
　　陈仁锡治水约言
　　一设官始末并善后未尽事宜
　　永乐三年命戸部尚书夏原吉佐以侍郎李文郁大理寺少卿袁复陜西参政宋性又命佥都俞士吉赍水利集使讲究以闻公首开昆山夏驾浦掣呉淞北达娄江复挑嘉定县之顾浦南引呉淞北贯呉塘自娄江入海又濬常熟白茆导诸水于杨子江是时呉淞江濶一百五十丈公之治七浦也因作斜堰障之分其流于白茆自后决坏斜堰水遂改道云正统五年命巡抚侍郎周忱便宜处置公立表江心挑顾浦泄之七年大水先是巡按何永芳题革水利官公奏取曽经任过办事官一二十员准其歴俸年月修理田圩开塞河道毕日送囘吏部未半年事竣此任人之效而水利官不可革明矣景泰五年大水侍郎李敏知府汪浒复濬白茆诸塘天顺二年巡抚崔防分呉淞江为三叚昆山上海嘉定各董之浚旧江一万三千一百七十丈成化八年置佥事于松江专治苏松诸水利成化十年巡抚毕亨与知府丘霁开呉淞江用夫四万六千八百三十治四年五年七年大水给事中叶绅奏请于廷臣中选差有才力通晓水利一二员授以节钺防同抚按指定地方分投相视何地为山水入湖之冲何港为太湖入海之道度其经费然后大加濬治使下流得以宣泄于是徐侍郎贯奉专敕与主事祝萃同巡抚何鉴知府史简先开长桥入呉淞垦除江口民田并濬白茆港及斜堰七浦塘东开盐铁塘西濬尤泾七里役夫八万八千三百六十是时六府并遵上防一同开濬崇明用其巨舟决海口壅沙説者犹谓奉行非人辍事太速其止开南沙洪一派之水尚若不支岂能又泄苏松之水巳而功成一载岸果渐崩可不鉴哉往闻常熟知县杨子器议开湖漕请于水利郎中傅潮防子器被召郎中臧麟入奏诏抚按相视知府林世逺恐防田庐仍开白茆彼一时精心讲究不厌反覆乃尔隆庆四年巡抚海瑞开吴淞江查旧迹自王渡起至宋家港口长一万一千五百七十一丈濶三十余丈今议减半开河面一十五丈底濶七丈五尺六寸计工食六万余两兼疗饥民不两月告成徐文贞公阶以是年拜相然亦嫌有司但支目前未大备耳自水利官裁设不一或行屯田捕盗佥事带管或设工部郎中专管万厯十五年奏请特设副使一员专管江南水利驻劄松江以河南副使许应逵来董其事虽出帑金十万故道反塞呉淞至于断流是与无人同耳故任官急矣知人尤急昔叶给事之请节钺大臣也犹乡绅之言也查牟都御史俸疏乞敕大臣一员防同臣等处置则抚臣自言之而其不能兼理可知矣无已专设御史如南京巡江巡仓屯田三差可并者并之而以一员专督水利三年为期有劳迹擢陞京堂可也一寻源委寻先手
　　正德十四年呉岩疏太湖亘数百里纳天目诸山溪涧之水繇三江入海是太湖者诸郡水所潴而三江又太湖所泄也如白茆港七浦塘刘家河苏州东北泄水之大川也如呉淞江大黄浦苏松南北交境与松江南境泄水之大川而呉淞南北与白茆诸港又各有支渠引上流诸水以归其中并入海此原委也归太仆云必欲自源而委非开呉淞江不可开呉淞江则昆山嘉定青浦之田皆可垦议者见沿江种芦之利及从而规取其税是教其塞江之道也倘不专力呉淞是犹患腹之胀不求通利徒闭口而夺之食岂理也哉古之三江其二不可攷仅呉淞一江仰接太湖又四十年不治矣此太仆时语今又数十年江口涸而西湖水益横流东南之民将不食也悲夫吕巡按光洵疏上未行先是李巡抚充嗣专治白茆而呉淞夏驾次之海巡抚瑞专治呉淞而白茆次之李公功则未终海公最为有见盖忠靖用元人周文英之议舍呉淞事娄江不为无利然以全湖之水一娄江泄之其力恇怯自海公开呉淞江数十年间虽有水灾不为大害一时隘口支川无不就理公开江专以深濶为主不计水面丈尺最善今查如呉淞东段宋家桥真如港诸处舟行澁甚呉淞上流宝带长桥一带茭牧渔簖宜急治开呉淞宜并治七浦白茆盖二浦在娄江之北向因东江塞淞江微湖水乃北折并于娄江而溢于此二浦也至无锡江隂武进常熟通江河港亦不可不议近年频遭水患吴淞治则荆溪上源亦宜措置盖横塘百渎上承洮滆二湖之水二湖上承应镇诸山溪之水并注荆溪之势直贯呉淞又吐而弗吞建瓴不可得也前人之语大都至和塘娄江可缓以直承太湖之水无借呉淞嘉兴之水北自运河注于吴江西北自烂溪注于太湖东北自秀州塘注于三泖黄浦若呉淞通利嘉兴可无侵啮初成化间叶给事绅疏云昔人于溧阳为堰坝以遏其冲于常州穿港渎以分其势于苏松开江河以导其流惟入海之处潮汐易淤故前代极力濬治法久令弛致巨浸壅于中故道涨于外土民或堰而为田筑而为圃此治呉淞江为第一先手也常润高于蘓苏之东接海岸其地亦高苏介两高之间每大水西为常润之水所注东为大海岸道所障苦潴蓄不得通泄并湖三郡若常若湖若苏苏最下流下流之水呉江吴县为入口嘉定之呉淞常熟之白茆港太仓之刘家河为出口惟长洲昆山郡东界入口之水纵分旁溢凡数十大浸皆受太湖之水渟充满而后出于呉淞江刘家河白茆港若然安得不困譬如咽喉絶矣非一人一家之咽喉也可不惧乎此治苏州诸巨浸尤为第一先手也
　　一设处钱粮
　　如夏忠靖公之请仓廪三十万石许副使之给帑金十万尚矣逺之有元丰六年苏州开江兵级八百人专治浦闸之例有政和六年差戸曹赵霖合用钱米并辟置官司奏报急递于内侍省投进悉依御笔违者即以违制论又逺之有钱氏撩浅指挥之例置军四部七八千人故钱氏之功于江南最大而五十年不被兵皆水政修明涝归海旱归泾也宋有天下三百年命官修治凡三十余盖十年一兴利云其法禁人占湖为田恐泄水路故也张士诚亦设爬沙之夫于白茆今不治防百年可不痛哉负担小民至食一两之贵粟且逾十年而曽无变计可乎故西北急矣东南更急也盐急矣水利更急西北出孔也有出无入东南入孔也上一出下百入上速出下速入屯盐不可卒复而水利兴港渎有港渎之利治尺寸获尺寸之益何烦再计为
　　一凡富豪承佃涨滩名曰荡田报官给帖其利高于田而所入税仅一斗今宜倍其科以供治河之费如沿江阻塞侵而为田巡抚大臣芟治之不必拘升科之利也
　　一海上无大患水陆官兵暂移河干为河工可
　　一万厯十五年后淘河夫银可查
　　一万厯七年巡抚胡公有田主自开河之令宋单锷水利书华亭青龙人戸相率陈状情愿出资开浚本县官吏未与施行今岂无其人乎倘大姓能举行者听奉防自行建坊
　　一宋朝修东南水利辄下空名度牒二千道给卖承德郎将仕郎官告身各五十道今僧家多无度牒仿而行之可
　　一查近有纳旷役银寄库者可助河工
　　一有司设法兴修水利听专督官特疏行取科道即人才即政事即财用何忧不足
　　陈仁锡围田议
  </div>
  <div class="pagination">
   <a href="吴中水利全书_page90.html">
    上一页
   </a>
   <span>
    ...
   </span>
   <a href="吴中水利全书_page86.html">
    86
   </a>
   <a href="吴中水利全书_page87.html">
    87
   </a>
   <a href="吴中水利全书_page88.html">
    88
   </a>
   <a href="吴中水利全书_page89.html">
    89
   </a>
   <a href="吴中水利全书_page90.html">
    90
   </a>
   <span class="current-page">
    91
   </span>
   <a href="吴中水利全书_page92.html">
    92
   </a>
   <a href="吴中水利全书_page93.html">
    93
   </a>
   <a href="吴中水利全书_page94.html">
    94
   </a>
   <a href="吴中水利全书_page95.html">
    95
   </a>
   <a href="吴中水利全书_page96.html">
    96
   </a>
   <a href="吴中水利全书_page92.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
