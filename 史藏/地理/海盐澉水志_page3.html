<!DOCTYPE html>
<html>
<head>
    <meta charset="UTF-8">
    <title>海盐澉水志 - 第 3 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>海盐澉水志 - 第 3 页/共 4 页</h1>
    <div class="content">　　吴越王庙在镇西南三里地名澉墅崇宁间立为土地祠今考呉越国王传钱俶字文明祖镠唐末据呉越地俶嗣位至我朝宋雍熙元年改封吴越国王今澉墅吴越地也意钱俶其神乎若以为吴王夫差越王勾践考其本传吴王阖庐兴师伐越越击吴败于檇李射伤阖庐垂死告其子夫差曰必毋忘越及吴围越于防稽勾践请为臣妾后越破吴吴退栖姑苏使公孙雍肉袒膝行请成于越越王曰吾置王甬东吴王曰臣老矣不能事君王遂自杀夫差以父阖庐之寃未报可谓不共戴天之讐九泉下恨不食其肉又肻共庙血食乎今俗讹而为吴越二大王兼塑二王像非也尝观武林图经论忠清庙事旧制以夫差为首祀与申胥并列特所未喩疑其神未必为夫差乃俗之传讹也今吴越祠亦类此
　　古迹门
　　龙眼潭在镇东海口旧传白龙窟于此今客舟舣泊以待潮
　　石帆在灵潭右耸若帆挂有神现其上潮生帆不为减潮退帆不为增月霁则吐蚌珠隂晦则曜神火舟触必碎人莫能涉
　　白龙母塜在镇东南长墙山后丛棘中每嵗秋间白龙来视母塜必然风雨大作
　　隐马石在镇西南旧传有马隐入山中今石有人形马形队形等类
　　穿山洞在长墙山外下临大海石岩如洞俗呼为穿山洞有神曰陈都监
　　黄巢衖在六里堰左夹道阴翳古老云黄巢聚兵处
　　金牛洞在黄巢衖南金牛山下据武原旧志云民人臯伯通兄弟逐金牛入洞忽不见因名据郡志与海昌图经皆云臯苏二将上有二大王庙高宗南渡后祭文云义气同禀刚毅莫俦骑马来此縁逐金牛牛没尾掉空回可羞拔剑自刎曾无怨尤人亡庙存英气横秋至今父老能道所由天子初郊典礼加优樽酒既设清酌庶羞尚飨又据盐官县志云按寰宇记昔吴楚间有金牛自毘陵奔此而没因名洞深不可测当建炎初黄湾居民多避兵于此
　　望夫石在永安湖仰天坞之右山巅有石磐磐侧有立石昔日有海商失期不返其妻登磐望夫泣殒化而为石因名
　　石碑在六里堰西地名根竹有二石碑夹道而立高一丈五尺旧传汉戚姬葬碑嵗久磨灭
　　茶磨山在黄巢衖侧周回山下有港港外周回有城堑旧传唐末黄巢伏兵处
　　秦王石桥柱在秦驻山背旧传沿海有三十六条沙岸九涂十八滩至黄盘山上岸去绍兴三十六里风清月白呌卖声相闻始皇欲作桥渡海后海变洗荡沙岸仅存其一黄盘山邈在海中桥柱犹存淳祐十年犹有于旁滩潮里得古井及小石桥大树根之类验井砖上字则知东晋时屯兵处
　　王家防在长墙山下石帆村古田防也今田废为海尚存数家生聚于潮花鼓舞间












　　海盐澉水志巻五
　　钦定四库全书
　　海盐澉水志巻六
　　宋　常棠　撰
　　物产门
　　早稻名
　　雀奥　　红莲　　黄箭子　　杷桠乌丝糯　金州糯　百日子　　金成六十日子
　　杂谷
　　大麦　　小麦　　荞麦　　　豆
　　油麻　　稗　　　鸎粟
　　丝布
　　绢　　绵　　苎　　麻　　黄草
　　货
　　盐
　　花
　　芍药　牡丹　荼防　木香　瑞香　紫笑长春　水仙　蔷薇　月丹　海棠　石榴山茶　石竹　萱草　凤仙　芙蓉　金沙鸡冠　栀子　粉团　棠棣　玉簪　夜合木樨　白鹤　佛手　雀梅　莺粟　金橙茘春　芭蕉　聚仙　真珠佩　桃　梅李　　杏　　葵　　菊　　兰　　荷荇　　茶　　槿
　　果
　　桃　　梅　　李　　杏　　棃　　柿橘　　柚　　莲　　枣　　枇杷　林檎榴　　栗　　葡萄　银杏
　　菜
　　萝卜　冬　甜　菠棱　莴苣　苦荬山菰　茄　　菘　　芥　　薤　　葱苋　　蒿　　蕈　　蕨　　韭　　蒜鸡头　芋头　枸杞　胡萝卜
　　竹
　　筀　　□　　紫　　斑　　筋　　金篾
　　木
　　松　　桑　　桧　　栢　　杉　　柳楮　　椿　　榆　　楝　　柘　　枫梧　　桂　　槐　　檀　　杨　　朴椒　　楠　　皂荚　乌桕
　　药
　　白术　　连翘　　茴香　　韭子
　　杏仁　　龙脑　　槐花　　半夏
　　枳实　　瞿麦　　紫苏　　荆芥
　　青蒿　　赤小豆　良姜　　牛膝
　　桑皮　　车前子　枸杞子　香附子天花粉　桑螵蛸　谷精草　麦门冬黒牵牛　白僵蚕　香白芷　白茅根宻蒙花　紫苏子　羊蹄根　淡竹叶马屁勃　海浮石　马鞭草　匾白豆地锦草
　　禽
　　鹰　　鴈　　鹳　　鸥　　鹭　　鸦鹊　　鸽　　鷰　　雀　　鸠　　鹑雕　　鹘　　雉　　鹜　　百舌　啄木杜鹃　竹鸡　布谷　野鸭
　　畜
　　牛　　羊　　犬　　马　　鵞　　鸭鸡　　猪　　猫　　狗　　驴　　骡
　　海味
　　鲻　　鲳　　鳘　　鲛　　□　　鲈梅　　蛎　　蛤　　鰕　　鳗　　鲨防　　鲚　　防　　蛏　　蛇　　银鳊　　拳螺　香螺　淡菜　带鱼　鰞鲗蟛　老婆蟹　　　望潮鱼　　　白蟹黄□　土铁　沙蟹　蚌蛤　沙鱼　海蛰
　　河味
　　鲫　　鲤　　鮎　　鳜　　银　　鼈鳅　　鳝　　蟹　　　　蛙　　鰕黄颡　吐哺　白鲦　黑鱼








　　海盐澉水志巻六
　　钦定四库全书
　　海盐澉水志巻七
　　宋　常棠　撰
　　碑记门
　　澉浦镇题名记
　　东南财用大抵资煑海之饶海滨斥卤牢盆相望而闗市有征未能去也自郡邑外每因大聚落而置官司或至于兼二则其责弥重来者难之澉浦为镇隶秀之海盐鲍郎在焉自盐塲兼镇税课额日广居官者救过不给宣城胡君应云之来防疆事适殷屯戍随增兵民杂居其难视异时数倍廼从容其间庀事无阙经入有羡于以补偿旧政宿逋裕如也行且满考部内穉耋相帅上其治状于郡使者于台于省欲借留之而不能得君淳熙丁未进士一第二十年忧患屏居及是始筮仕未尝作滞淹之叹而以平时讲画者次第出之廉以律已勤以涖官事不付之吏手薄征以惠行旅与亭戸期约不失信义宜其上下相孚彼此交举如此然则为政者岂不在人哉君受代有日询访昔之官守者得一十九人列其姓氏而刻之石俾余书其端惟禇与君共登慈恩且居是邦因纪所见以告来者云君名从龙应云其字也嘉定九年四月望日年末朝防郎宗正丞兼江淮创制置大使司叅谋官常禇记
　　陈南美【左文林郎绍兴二十二年到任至二十五年满】李　格【左从政郎绍兴二十五年到任至二十七年丁忧】林　极【右文林郎绍兴二十七年到任至三年满】袁　藻【右廸功郎绍兴三十年到任至三十一年罢】姚廷襄【右廸功郎绍兴三十二年到任至乾道二年满】沈大卿【左廸功郎乾道二年二月到任至五年六月满】蔡兴世【右脩职郎乾道五年六月到任至八年八月满】魏　衡【右迪功郎乾道八年八月到任至淳熙二年六月替】林　楠【迪功郎淳熙二年十月到任五年三月替】赵师名【迪功郎淳熙六年四月到任至九年八月满】吴仁表【修职郎淳熙九年八月到任至十二年满】高文庆【修职郎淳熙十二年八月到任至十五年满】王子洪【从事郎淳熙十五年到任绍兴二年八月替】叶　樾【文林郎绍兴二年十二月到任至庆元元年二月满】周　焯【迪功郎庆元元年二月到任至七月丁忧】吴华国【承直郎庆元元年十二月到任至五年十月满】王显世【迪功郎庆元六年到任至嘉泰二年十月满】曾　晏【修职郎嘉泰二年十月到任至开禧元年四月满】胡从龙【从事郎开禧元年四月到任至嘉定元年四月满】詹　防【从职郎嘉定元年闰四月到任四年满】刘三畏【迪功郎嘉定六年七月初三到任五年二月丁忧】葛挺之【迪功郎嘉定六年二月廿八到任九年满】徐之纪【儒林郎嘉定九年四月十七到任十一年七月丁忧】贾　岳【迪功郎嘉定十一年六月初九到任十四年十月满】
　　澉浦镇新剏廨舎记
　　镇治旧是兼职元在安定桥西嘉定十二年内朝绅有请增置靡有定寓或假民庐或泊僧舍因循嵗月巳数政矣四明罗文林叔韶司镇于此绍定壬辰始置民产于丁家桥东旁有小港开而通之逼于垂满仅建正防穿堂而已癸巳孟夏思齐实为之代亦僦氓防以居慨念亲民之官司旅之职听讼征税观瞻系焉曾未两月亟广前规鸠工度财分毫不扰于民由是宣诏有亭戒石有铭榜示有房俱列于外廊庑吏舎翼乎左右防之挟屋分为二塾扁以肃宾倒屣阐防侧以为帑外严公厨恪奉锡宴添买邻地以为东防四时花卉杂植于前中辟一戸以通东庑循披廊而趋则有看街之所由角门而入则有翫月之亭堂宇峻耸房室得宜东西小阁寒暖随处以至庖湢之类纎悉备具申明前政郡守喜而给牓蠲其牙皂之资除其元输之赋自落成以来雨旸时若戸口日繁民与军而相安商与贾而共悦俱曰澉川当由此而益盛矣若夫序沿草之详细述建造之始末纪到满之月日自有大手笔在何幸拭目以观之端平三年上已日儒林郎监嘉兴府海盐澉浦镇税烟火公事张思齐记
　　澉浦镇题名记
　　寳祐二年宣城胡君用虎调尚书署澉浦司舶揖里人常棠曰先君子昔领是镇兼鲍郎盐塲先大夫采访前任名氏目濡耳染经始记石兹辑旧记则在盐塲碑阴累政莫纪半途已税是大阙脱诠次幸今镇尹张君焯政通人和振华德勉续窳坠嗣文賛鋭吾辈责也棠曰惟嘉定初元先正视镇事余先君考叙题名余叔祖实肇厥记十一年廷绅请分二并即镇廨为盐塲翻碑阴以志嵗月镇则或僦民庐或寓萧寺玩愒简陋绍定六四明罗叔韶始相基殖庭勤涂暨茨门防宾堂鸾鹄停峙明年钱塘张思齐踵至外庭内庑朴斵丹雘东剏西辟跂翼寝奥微二君则爰处靡宁其所然齐瓜戍代犹乏纪勒越嵗十九今张君甫克勇遂先是胡君下车摩挲旧记仅二十四人防省帅及列局废置镇征艰重事力筑底欲勉茂请继嗫嚅久之张君闻而叹曰余检余俸且不给伏腊琐细逺取诸家必伺公帑以办此无时而可为矣廼捐已书石攟摭未纪者十有二政前后附丽并镂新珉不肖幼稔胡君重建有幸今得相与继志述事张君赐也噫贤如张君使是镇之财赋弗减畴昔则于光斯曜必有可观岂止一题名而已是嵗二月朔竹牕常棠记并书
　　朱俊之【迪功郎嘉定十四年十月到任十五年五月岳祠】史　灒【文林郎嘉定十六年四月到任寳庆二年九月满】赵潜夫【从事郎寳庆二年九月到任三年夏卒】张广年【承直郎寳庆三年十月到任绍定三年三月满】罗叔韶【修职郎绍定三年二月到任五年转文林郎六年四月满】张思齐【儒林郎绍定六年四月到任至端平三年六月满】赵□夫【文林郎端平三年六　到任嘉熙二年十一月满】曾　羣【文林郎嘉熙三年十一月到任三年二月满】傅朋□【儒林郎淳祐三年三月到任六年四月满】朱嗣立【从事郎淳祐六年四月到任七年转承直郎九年四月满】赵汝洄【从事郎淳祐九年四月到任十二年八月满】张　焯【承直郎淳祐十二年八月十二到任寳祐三年十月十五日满】周之纲【从事郎寳祐四年十一月到任】赵孟若【迪功郎开庆元十月廿二到任】胡　沬【修职郎景定五年五月到任】
　　徐衍祖【承直郎咸淳三年四月廿九到任五年十月准吏部符不候替职离任】李兴宗【迪功郎咸淳六年八月二十到任】
　　美固堂记
　　余领军事越三载舟楫器械视昔具备一日暇登高望逺两山横倚巨海濒浸营壁中立若之伏焉门辟三面如尾如足东首而犹垣之无廼形势有未全乎询诸宿老荅曰阴阳所忌者卯风焉尝辟复窒余应之曰此未识变通者也使益墙仞而台台之上而屋则有形势之备无卯风之嫌其不可乎哉众皆曰然于是度材僝工筑室搆堂栏楯真景晨光湿翠夜影防璧师休役简当知与众同乐其不在兹乎是堂也于以全此营之形势而山海也又以壮此堂之形势故以美固名者美哉山河之固昔武侯语也余是取焉落成之日淳祐庚戌六月癸未二十六日庚申浮光邢子政并书以记
　　黄道山水池记
　　澉浦之阳有山曰黄道山之腰腰之麓旷而平绕而曲潮汐所不及维天降泽掘地以积一勺之多可饮可汲负山而居航海而来咸所仰给淳祐十一年夏秋不雨防堂之上涔蹄之微潢潦无根沟浍其涸居者行者罔不病渴总军路钤邢子政来视曰是殆所积之未大也先是军中有二池规模浅陋路钤浚之一军赖以生活虽旱甚不竭于是山僧善机合民旅之词以请曰军民一体也愿推涖军之惠以大此山之池可乎舶征潜放首赞其决路钤廼约同时之仕于此者监镇赵汝洄舶门朱南杰盐塲俞埙酒官李得基木宫戴安节思警张思湛登山度地鸠工饬材委统领袁主之凿土筑池阔四丈深二丈有奇垒挈提之道以达逵三十丈架屋四楹以司啓闭以处守护者凡役皆营垒生聚暨奔走先后者而剸犀搏蛟之徒则不使之与焉凡费皆取办于路钤而官府司存市肆贸易亦有助楮者经画于秋之半落成于秋之杪其容广其蓄深其惠博路钤用之大功葢将与此山相为无穷矣
　　思贤碑
　　寳庆二年秋黄岩空明山赵君潜夫来镇澉浦明年夏卒镇人将仕郎赵与珦泣请曰吾不忍父老之巷哭也哭之哀不如传之远也镇月解昔多贷诸贾今宁空其室人簪珥也估客昔畏重征逸外江不可挽今恬熙轻平风帆雨楫辐集也讼有檄自台府者屡聴不服今片言笑折之咸服其神也征之地昔浮埃飊起眯目不能仰视今亭以风短墙疎箔花柳间植燕宾友也释奠乡饮习于梵宫进退揖逊雍雍济济又昔未闻而今见之也非吾私其宗愿子有述也顾余方骇恸重哀其不幸而何忍述虽然又何可辞缺职商税旦暮急也而君寛以裕之俗贩鱼盐锥刀较也而君风敎以厚之顽夫嚚妇鞭棰且不然也而君儿女以遇之持是为县为郡为国岂惟材称哉余闻镇旁浸巨湖君尝轻裘大带蹇驴踏月或夜泛扁舟水静天碧扣舷把酒可以识君之趣矣葢君高标逺韵迥在物表尝谓余善画者莫我图也旧尝识于水心叶先生章泉赵公藩交以诗经荐赵公汝譡尤敬爱之其涖澉浦未数月也侍郎黄公宣以著述荐提举司马公述以练达荐是将以有为也而遽死宜有以冩镇人之哀思也因系以长言使嵗时歌以招君君其葢求乎君从事郎字景寿登嘉定十六年进士第自号鹤所君之来兮鹤自九臯驾以去兮渺天地而逍遥缟衣裳兮横大海之惊涛云旂先驱兮霓旌旖□月皓皓兮风洒洒青山之上兮黄湾之下挹北斗兮椒浆羽扇纶巾兮佩璆锵盻而笑兮玉洁水光鸣鸾凤兮舞鼋鼍冯夷鼔兮宓妃歌鱼咏龙吟兮蛟螭护诃言归兮南圃颿飞兮过舶艣春复秋兮终古七月望日建安葛绍体撰渭南高不华书
　　德政碑
　　国家张官置吏凡以理民惟州县之长官于民为最亲厯观往史霸遂以守郡称恭茂以宰邑显镇之治状无纪焉非无治状也无若人耳继自今以治镇得名者葢自罗君始澉浦为镇人物繁阜不啻汉一大县绍定庚寅春罗君来领镇事至之日见吾土风淳厚思与三载相安下令曰民旅交闗必欲其两平军民杂处必欲其两慎毋啓讼毋伤和毋犯干有司丁宁数语开心见诚善始之意固可逆觇其终矣君廉而勤公而明寛而不纵严而不苛昔民讼苦繁今折以片言牒防自简也昔闗征苦重今轻以什一版赋自若也嵗时行乡饮礼僎介雍雍长幼秩秩相观相化俗跻邹鲁朝廷命简乡兵用防海道他有司儿戏耳君出其胷中甲兵大阅于长墙山之右士马整肃旗帜精明儒有颇牧畴不嘉叹民病厉遣吏劳问给药散财更生者几千人旱闭籴赈粟千斛损价售之济囏食者又几千人镇廨自隶盐塲更一纪又四政僦民庐栖梵宇不常厥居也始君下车欲新是图顾未有基址壬辰之冬始于丁家桥得杨氏地至是垂满矣君曰一日必葺古人有训时哉不可失吾曷敢惜费且惮劳哉先是丁家桥之下河流壅遏血脉不通廼命疏凿清泚洋洋庶民子来荷臿云滃亘三四里如壁斯环蜡月乙未廨舎落成门楣崇翚防事雄倨心匠黙运不愆素绳真有造五凤楼手段越明年春率士民登钜扁三字名笔鸾凤飞翥海邦民物观瞻一新君经始防模可谓宏且远岂为已计哉遗我镇无穷之利耳至如建三庙之甍瓦加新桥之设楯凿池而放生祀圣人寿也立坊而名广福锡庶民富也凡此大概累指不能数无非学道中流出推是以往宰邑则恭茂守郡则霸遂相天下则伊傅周召矣功名事业后必有史官书之所纪者特其治镇之状耳君名叔韶字仪甫四明人丁丑入胄子学庚辰取太常第至是再调焉初受业于约斋李先生葢东莱大愚之源委也枢尹袁公韶宪使吴公渊仓使袁公肃太守黄公壮猷俱以材学荐君行且造朝去如始至蔼蔼遗爱何日忘之他日入公之廨者必曰此廨廼今日甘棠绍定六年二月望日杨启书
　　鲍郎塲题名记
　　榷盐之利后世不得已也不得已而又为之赋则临莅贵乎专经理在乎乆鲍郎为塲列灶九嵗课三万五千六百石有奇而年督年课及指买不与焉廼寖就弛弊言路上疏谓窘于兼二之冗庚辰诏典铨注颛官毋与镇税事癸未又诏今后镇官免以盐塲繋衘膺是选者佥为难之葢惟煎之职虽旧而兹方为剏昔之官守之多而此为初政更剏则责任不防一额有亏诿以何咎初政则来者审择不可不审必就其良噫嘻难欤霅川朱君俯为昔国相曾孙公谨廉勤得于家传始服兹事其规模荡如也谂辞于民民劳而瘁诘故于事必治奸黠廼肃申约曰官不可亏亏官负课则法必惩狥私伤生回媮心而赴功宣上防以布政而必度量斥地之广狭陞降戸额之轻重易心涤虑去闲防窒塞鼠穴之渗泄廼饬藏宇廼流水渠廼置程籍凡一介蠧公害民之事悉就罢矣至于复廨请赋稍定舆皂郁然如方兴之家甫朞而课増新羡比及三年视诸塲为冠可谓能其所难矣垣车防勲必有为王诵之君既请代属余曰旧有题名二十四人更十七载俶落绍兴壬申讫于嘉定辛已中间胡君所立也今厘事方新请为摭其畧而改图吁螭首趺岿然防事岂徒姓字迁次云哉于以识嵗月纪治理夫经营疏浚爬罗剔抉则源深而流长扶持全防训饬道齐则本固而末懋君其有志于此欤余闻之一牛鸣近敢为之记若吕温所谓不居其官民而代人记者则媚人宗也何媚之有嘉定十七年甲申仲春月朔朝奉郎新充福建路转运司主管文字李昌宗记
　　国学免廨进【阙】　　孙书
　　朱　俯【迪功郎嘉定十四年三月到任十五年三月复循从政郎十七年七月满】史弥炳【迪功郎嘉定十七年四月到准登握授以从政郎寳庆三年二月丁忧】应弥明【绍兴从政郎三年五月到任绍定三年丁忧】薛师仁【绍兴十二年二月到任次年五月庆寿恩】顾用卿【从政郎绍定六年十一月到任嘉熈元年二月满】周应旂【嘉熙元年三月到任二年准所辟钱粮官三年七月丁忧】赵希槻【从事郎嘉熙三年十一月到任淳祐五年奉圣防典岳祠】厉梦龙【迪功郎淳祐二年七月到任五年八月满】施　中【从事郎淳祐五年八月到任六年十二月养亲离任】詹元善【儒林郎淳祐七年四月到任总领浙西江东财赋淮东准备】俞　埙
　　王九龄
　　还朝序
</div>
    <div class="pagination">
<a href="海盐澉水志_page2.html">上一页</a><a href="海盐澉水志.html">1</a><a href="海盐澉水志_page2.html">2</a><span class="current-page">3</span><a href="海盐澉水志_page4.html">4</a><a href="海盐澉水志_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
