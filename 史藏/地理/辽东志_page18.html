<!DOCTYPE html>
<html>
<head>
    <meta charset="UTF-8">
    <title>辽东志 - 第 18 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辽东志 - 第 18 页/共 72 页</h1>
    <div class="content">　　朱箎 
　　琴尊尽日坐松阴抚景盘桓发浩吟直干应同天地老孤标宁识雪霜深依栖况有丹霄鹤声价犹如万镒金词客十年同雨露于今回首忆知心 

　　登会仙亭 

　　任洛 
　　昔年仙在此亭歌仙去亭空草满坡阶下苍松经岁久眼前怪石阅人多浊醪且饮催逸兴浩气当时满太和欲近清幽种菊竹应须渐次剪藤萝 

　　和韵 

　　薛廷宠 
　　紫箫檀板洽仙歌羽骑青幢照晚坡关海襟喉城市小江山文藻燕游多石门云气侵衣湿古树禽声应管和秋色医闾堪揽结幽情还欲访松萝 

　　和韵 

　　朱箎 
　　会仙亭上听仙歌沨沨松风酒石坡雨浥尘氛天外净山横紫翠席前多蓬弧兴剧延残照弦管声高叶太和圣代河山俱受职御香岁岁绕烟萝 

　　贤祠 

　　先师庙 【十四学各立】 

　　启圣祠 

　　名宦祠七 【广宁在崇文书院内正德庚辰都御史张禴建义州在北门外广宁中屯卫在卫治东宁远在文庙内铁岭在文庙内海州在文庙内金州在东隅】 

　　乡贤祠八 【辽阳在书院内正德己卯参议蔡天佑建义州在文庙东文昌祠废址前屯卫在文庙内沈阳卫在文庙内东辽海卫在卫治东南海州卫在文庙内东复州卫在文庙内金州卫在东南隅】 

　　辽阳乡贤祠记 

　　辽阳乡贤祠记 

　　【郡人兵备副使】 徐景嵩 
　　郡所在祠乡贤于学宫励来学也辽故为郡顾独无祠非缺典与正德戊寅秋监察御史凤阳高公钺奉命按辽下车即垂意此举值边务方殷乃不果越今年己卯百度就绪人吏用和自春徂夏膏雨以时公乃按志汉得三人流寓二人北海管氏宁平原王氏烈襄平一人河内太守李氏敏国朝三人辽阳二人万全儒学训导张氏升河南道监察御史胡氏深义州一人户科给事中贺氏钦论功与德咸应祭法其诸不与是列者俟论定而后入惧泛及也既已乃用前分守参议睢阳蔡君天佑议乃以辽左书院之十贤堂改祀诸贤乃以十贤移祀于中堂盖即寓祠于学之意也于是分守参政王君炫暨太仆寺丞束鹿杨君睿协志同怀乐成休美凡屋宇之欹坠者阶级之倾圮者户牖之破缺者治之则已力不重劳财不重费人两便之祠既成二公乃以公命命某为记辞之不得因窃叹夫诸贤之生之不幸也又叹夫诸贤之不幸乃有大幸也夫以诸贤之功之德生于邹鲁宋卫诸郡将必与颜之仁仲之勇游夏之文学同不泯矣不幸弃置是乡漫为榛莽高风峻节下同凡人往来过者付之太息而公于案牍倥偬之际独能尊而事之以风示吾人俾巍然灵光如在其上如在其左右岁时荐奠敬共登降如先圣先师讵可不谓大幸乎虽然诸贤在天之灵固不以祠之有无为幸不幸然今世之士大夫之宦游吾乡及吾乡之士大夫之尚友古人者非祠则无以致其向往也继自今苟有登诸贤之堂者惕然曰某也可师某也可友拜其位则想见其人闻其风则思齐其美虽或不谓之诸贤之徒吾不信也反是则自暴自弃而已矣而亦何颜于诸贤哉故曰励来学也尝考吾辽地方自秦汉以来率为郡县我圣祖酌古立法乃以卫所易之一时武备雄于三边亦既效矣及观学效 【效：校】 之教俎豆之习科第之盛无异郡县容或过焉乃知圣祖睿意所寓盖不专于武且将借文事以固吾圉也然则是祠之设岂曰小补之哉是为记 

　　褒功祠 【辽阳城西三里庄正德丁卯为副总兵韩斌建】 

　　邓将军祠 【辽阳城钟楼东弘治间为都指挥邓佐建表忠义有碑巡抚吴祯撰】 

　　旌功祠 【义州城南门外参将胡忠为马云叶旺立赐额旌功】 

　　花云忠祠 【复州城立】 

　　钓台祠 【义州城北门外凌河岸南为给事中贺钦立】 

　　钓台祠碑记 

　　钓台祠碑记 

　　【都御史】 蔡天佑 
　　凡有功于人者祀报之义也医闾先生教化乡闾者四十年异端之教不行焉乡人为祠祀之不谓义乎先生姓贺氏讳钦字克恭家医闾山因号焉天性高明幼学即有志于古初见性理羣书朝夕玩索而有得焉乃益自信古圣经书本教躬行不可徒事诵说已也乃益厌俗学举进士为给事思尽厥职有犯无隐成化戊子春京师灾乃上疏大路谓应天以实不以文不报遂自劾又不报乃告病归筑室圃中取古圣贤书以渐幽讨非吊丧问疾不出也如是者数年大有所得乃教诸乡人乡人故事重佛老及诸不经之神先生既化之乃制祀外神文俾祀而悉焚之上下翕然从之无梗焉者于是趋门墙者日益众矣学者始至必询其奉先祖事父兄之节苟简则亟命改之曰学者学何事也而可缓于是耶每谓朱子白鹿洞规为经书机要小学书为日用准则自修教人一本于是故异端之说无自以入而义州之俗独美焉弘治初以大学士刘吉荐除陕西参议赐玺书假以便宜会母疾不果行乃条陈四事一曰资真儒以讲圣学二曰荐贤才以辅治道三曰遵祖训以处内官四曰兴礼乐以化天下略载行状皆世切要凿凿可行疏未上而母疾不起襄事遣子上之且辞新职许之言寝识者有遗恨焉先生惟好山水每景物熙明辄携亲友游钓凌溪之浒徜徉竟日初无外慕既没之五年乡人思先生者相谓曰吾人之不为佛老惑者先生功也吾属幸见先生而被其教也先生往矣恐久而忘之吾不忍于吾之身而忘先生也吾子孙不幸不及见先生而不蒙其教也先生往矣恐久而不知之吾不忍吾之子孙之不知先生也凌溪先生乐所也盍为祀祠岁时祀之使吾属接之于目思之于心则先生之教犹在也使吾子孙接之于心则先生之教亦不敢违也呜呼先生之功至是亦大以远乎哉尝闻先生之学出白沙白沙者广南陈公甫也史谓陈公甫作诗好奇时人多宗之愚生也晚不及登白沙之堂知其人也使白沙而止于作诗好奇也则作诗好奇为信而先生不作诗好奇所造乃其自得使白沙而不止于作诗好奇也则作诗好奇为诬而先生不作诗好奇所造乃为善学因并及之 

　　薛子曰祠祀之义维何谨按东辽文庙以崇道祀北镇以奠方祀山川以锺灵祀厉祭以仁鬼祀城隍以丽土祀马神旗纛以兵卫祀褒功旌功以录绩祀八蜡以祈养祀名宦以显德祀乡贤以劝俗祀功德裨国明祀咸秩祠典所繇起也然则何以出治道邪曰夫观对越祼将而敬恪攸萃神人悦和理道畅洽往者胡人遥观慑栗至有立邓祠于境外者关系匪细呜呼民知敬神则知忠君有司利导之也记曰其治辩者其礼具又曰惟贤者能尽祭祀之义言祭之重如此也 

　　辽东志卷二 

　　●辽东志卷三 

　　兵食志 

　　武备 
　　边畧 
　　财赋 
　　徭役 

　　○武备 

　　辽东都司定辽左等二十五卫二州户口二十七万五千一百五十五马队额军五万二千二百八十二名步队额军三万七千四百九十五名招集军一万三千六百二十七名屯田军一万八千六百三名煎盐军一千一百七十四名炒铁军一千五百四十八名寄籍民七千一百九名操马五万五千一百九十八匹边墩一千六十七座 

　　定辽左卫 
　　户口 【七千一十三】 　　　　　马队额军 【一千一百三名】 　　　步队额军 【一千五百九十一名】 
　　屯田军 【八百五十六名】 　　　煎盐军 【六十三名】 　　　　　　炒铁军 【一百一十八名】 
　　寄籍民 【一百二十六名】 

　　定辽右卫 
　　户口 【六千一百三十七】 　　　马队额军 【一千三百二名】 　　　步队额军 【一千一百六十七名】 
　　屯田军 【六百八十七名】 　　　煎盐军 【五十三名】 　　　　　　炒铁军 【一百三十二名】 
　　寄籍民 【一百八十名】 

　　定辽中卫 
　　户口 【八千九百三十六】 　　　马队额军 【一千四百四十名】 　　步队额军 【七百九十名】 
　　屯田军 【六百七十三名】 　　　煎盐军 【五十一名】 　　　　　　炒铁军 【三十九名】 
　　寄籍民 【三百三十七名】 

　　定辽前卫 
　　户口 【七千五百九十二】 　　　马队额军 【一千二百三十五名】 　步队额军 【八百八十六名】 
　　屯田军 【四百八十一名】 　　　煎盐军 【七十名】 　　　　　　　炒铁军 【九十七名】 
　　寄籍民 【三百三十名】 

　　定辽后卫 
　　户口 【八千四百七十七】 　　　马队额军 【一千四百九十七名】 　步队额军 【八百四十二名】 
　　屯田军 【七百九十七名】 　　　煎盐军 【七十一名】 　　　　　　炒铁军 【一百一十七名】 
　　寄籍民 【三百八十八名】 

　　东宁卫 
　　户口 【一万五千六百三十四】 　马队额军 【二千四百八名】 　　　步队额军 【二百三十二名】 
　　屯田军 【三百六名】 　　　　　煎盐军 【四十八名】 　　　　　　炒铁军 【七十名】 
　　寄籍民 【一百二十二名】 

　　自在州 
</div>
    <div class="pagination">
<a href="辽东志_page17.html">上一页</a><span>...</span><a href="辽东志_page13.html">13</a><a href="辽东志_page14.html">14</a><a href="辽东志_page15.html">15</a><a href="辽东志_page16.html">16</a><a href="辽东志_page17.html">17</a><span class="current-page">18</span><a href="辽东志_page19.html">19</a><a href="辽东志_page20.html">20</a><a href="辽东志_page21.html">21</a><a href="辽东志_page22.html">22</a><a href="辽东志_page23.html">23</a><span>...</span><a href="辽东志_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
