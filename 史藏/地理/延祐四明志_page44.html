<!DOCTYPE html>
<html>
<head>
    <meta charset="UTF-8">
    <title>延祐四明志 - 第 44 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>延祐四明志 - 第 44 页/共 47 页</h1>
    <div class="content">　　普明律寺县西南一十五里梁天监初置名涌泉宋治平初改今额御史台检法官王庭秀方丈记曰普明距县西南一十五里而近其地得于两山之间背冈面阜东西才逾里许而林峦相属山光竞翠幽泉逓响含溪空谷岫幌云关一别区也院兴于梁天监中号涌泉至治平初篆赐额普明歴嵗滋久四合之宇仅备甲乙继居因陋就寡寖以隳蔽夫以释子之宫絶在尘外而境不时兴良有待也僧道澄行业精洁睿解过人其住持之明年慨然叹曰昔人之创室展脉虬角之居现相贺跋之舎神辟林麓而运楩楠天除沙砾而备安居道之所系诚之所至虽天地鬼神犹不违时刻之相况吾徒久有此居衲子曰视山所容犹有余地阙者而兴之当有乐成吾事者多矣于是有僧道殊法定率众先中钦承师古乃凿山而建方丈之室施者四集鸠工于春迄冬而成巍特亢爽屹出众甍之上异时榛莽荟翳嵓壁峭巉若非人力所易平斸而乃今修梁峻庑翠牖碧堦虚坦明豁出人意外是可为普明松桂荣而云壑贺也一日集其徒于上告之曰里区胜境千佛之居五台北峙庐阜南矗穹窿峻极穹居叠嶂怀灵抱异仙圣所宅金碧交照梵呗相闻而吾之文殊以光相现于二山金桥亘空圣灯耀夜祥云绵延圆辉闪烁真异境也汝今谛观佛身广大充满法界于众生前无所不现则文殊游于无量千万亿阿僧祗国所有光相在在处处可得而覩惟此丈室非大非小不侈不陋有若毗耶离城摩诘所居汝等当正思惟安住身心文殊大士将以狮子髙广之座来至此处现大神通以不可思议防妙法门开示于汝足虽不登五台不履庐阜而文殊光相于汝等前无时不现则吾此室所作佛事与彼诸方等无有异岂不快哉岂不幸哉他日妙髙居士道过之证前因曰兹山寂寥久矣近剏此室虽曰幽隘而尝妄语其徒者如是矣愿识之以示后来可乎余闻其言而善之因命笔而与之记建炎改元六月十六日朝散郎御史台检法官赐绯鱼袋王庭秀譔
　　蓬莱山广福寺县西南三十里旧名蓬莱院汉干祐初置熈宁初改寿圣绍兴间改今额权婺州永康县事刘渭记曰四明东海之上有象山象山境之西南有佛刹焉五代之梁创之以蓬莱之额是为龙德二年我朝之宋锡之以图书之文是为太平兴国四年准勅听以甲乙住持者天圣三年也防恩易以寿圣之名者熙寜二年也是院隠然介众山之中也虽无崇岩巨壑盘亘千里髙揷云天雄压地轴而佳巇苍岫周遭映带卑相附逺相揖亭然起崪然止而朝阳暮霭露花霜竹出没于空旷有无之间怳然若图画中见也太仆卿直秘阁林公旦昔宰是邑尤意爱之且叹基址颓圯榛棘出人庳堂隘宇上破而旁穿殆不足以擅斯景而奄有也因命释永浄主院事焉盖永浄者余闻之操行谨洁智敏捷而谋多又卒之以不私于是登髙而望黙画于方寸辇粪壤焚椔翳却立而视为之分棋布地形之崇卑櫩宇之闳狭了然在目中矣乃始即其旧而新之规其小而广之三门峙列两庑翼张阅经有堂献供有厨澡身有室休宾有馆轮焉奂焉一切鼎新有若鬼神隂来相之独所谓佛殿阙焉居者无以寓归依之诚来者无以耸瞻仰之礼适得邑之信向者相与出力而巍巍之殿屹立矣复建寳藏以居殿之中金函玉轴层见叠出所谓妙典秘偈悉募僧行笔之盖其徒寳山倡其初义肱赓其终积之数年而五千四十八卷之文灿然完成矣既又辟田三百亩以赡二时之供羞植松十万本以助众山之森立亦其徒慧初义琛与夫郡豪吴君骥有力焉窃尝谓事以速而不达以久而有成天下之理也是院由五代以迄于今日寥寥二百余年乃始修壊而成补罅而完易隘而旷溃质而文工告毕事告成岂一朝一夕为哉又况永浄与其徒数人协心聫力卒之以不私如是宜其有成也若夫升猊座而狮子哮吼震雷鼓而法雨沾濡闻之者声上上之真机饮之者味如如之妙防此又有待于来者焉崇宁元年三月一日记
　　防境寺县东北二十里建隆初置熈宁初加寿圣绍兴间改今额
　　保宁寺县西南二十里旧名保安周显徳中置宋熈宁初加寿圣绍兴中改今额
　　瑞龙寺县东南十五里宋干徳中置
　　新安寺县西南五十里周广顺中置
　　任师寺县西南五十里周广顺中置
　　陈可复
　　陈可复定海人其师与真幼嵗居杭入禁中精斋醮仪可复幼疎爽越有林生善役雷恣酒自许有问其法辄叱去可复昼夜承事伺林嗜酒每鬻衣以奉繇是卒得其术至元九年乡大旱祷禬莫应有戏之曰陈道士能召雷命至官人将候其不騐以侮辱可复徐行精思集云云果合须臾雷电大作雨甚遂召为承应法师见于世祖皇帝伟其貌命治足疾可复曰疾深不可除臣有禁架术愿试之试良愈复命治风风返却祈雪雪立至从上巡幸几十年卒京师追封为诚明翊教太极真人
　　在城道观
　　妙观在东北隅唐天寳二年诏天下皆置紫极宫以祠老子梁开平二年易为真圣观宋祥符二年改天庆绍定元年太守胡榘重建皇朝至元十九年燬至元廿九年改今额至大二年复火
　　报恩光孝观在西北隅唐开元二十六年所置开元宫也改为崇寿宫宋崇宁二年改崇宁万寿政和元年改天宁万寿绍兴十三年改今额皇朝至元十九年火重建至大二年火及山门两庑而止其殿岿然独存灵顺宫在西南隅宋开禧中徐侍郎自徽州奉五显灵观以归舍地建置田以充大徳十年大风震屋重建
　　报徳观在西北隅宋淳祐七年赵郡王与懽建佽飞庙在焉皇朝至元十九年火重建
　　福顺观在西北隅宋寳祐间郡王赵与懽建以奉帝祠皇朝至元二十九年宣尉赵孟传请今额
　　文昌宫在西北隅宋咸淳七年道士范介然建崇奉梓潼真君皇朝至元十八年申请教所以武徳文昌为西云大寳宫在西北隅宋淳祐八年道士董真懒建大寳宫在西门后燬皇朝至元十四年王鍴以西云道院舍于宫遂合为一
　　回真道院在西北隅皇朝至元二十三年王惟明舍地以建
　　明霞观在西北隅皇朝至元二十八年道士邹晋华建扁曰明霞真馆大徳六年请今额至大二年燬
　　紫霞仙观在西北隅皇朝元贞元年军千户张重翔舍地以建
　　真道院在西南隅皇朝大徳十年道士萧真素建今扁曰月湖福地
　　冲和道院在西北隅皇朝至大二年道士萧真素置萧氏屋改为道院
　　道庵在西南隅皇朝至大二年真道院建至大四年道士张存真建鉢堂以来方外之士
　　蓬莱观在县西广德湖之望春山先是白龙祠之侧有道堂郡守楼公异生祠绍兴三年请象山废观为额攻媿楼公作记云老与佛之学行于世尚矣未知孰为轻重然以吾乡一境计之僧籍至八千人而道流不能以百其居财十数而佛庐至不可数何耶盖尝闻之欧阳公矣大畧以为佛能箝人情而鼓以祸福人之趋者众而炽老氏独好言清净灵仙之术其事防深不可质究故凡佛氏之动摇兴作为力甚易而道家非遭人主之好尚不能独兴且曰其间能自力而不废者岂不贤于其徒者哉明之四山去郡皆三十余里西有湖千顷一山穹然秀出此为最近者名曰望春旧有灵波庙以祠白龙政宣间有陈孜者始崇以殿辟道院于东俾道士冯立权奉香火祖父少师典乡邦因湖之淤请于朝而田之嵗得谷亡虑四十万斛父老以为徳生立祠于其中又得道士何思逺居之于是观宇益兴廊庑畧备思逺澄心錬气得黄老之真风驱役鬼物灵迹有不可掩者尝之京师有运船数百千艘欲絶淮为潮不登为作法于其堧未几潮溢欢声如雷悉赖以济发运使以闻勅差明州管内副道正盗发清豁旁郡山谷间多响应者祖父大饬守备郡以无恐思逺亦有隂助石记存焉绍兴癸夘太守莫公将命拜章祷雨而验奏移象山蓬莱观废额手书扁榜以宠异之其后主者竭力以増益前功今知观吴若纳继胡志清之后里之巨室厉氏兄弟相与出力兴造又得昝氏创岱岳行祠于山麓遂为一方胜处由欧阳公之言观之诸君可谓能自力而贤于其徒者矣某自念生晩不逮事祖父尝拜祠下冠佩俨然幼年及识何君犹记其道貌能歴歴道祖父时事使人起敬吴嗣法于何为孙行谨行乃祖之法以大其居是为能负荷者故与之游一日来请曰观之兴才六十余年惧无以传逺久愿记之应曰传之久不久正不在记而况此骫骳之文乎世之栋宇有倾民力为之欲为无穷之计而骤起亟废几不能以一瞬山颠水涯结茅累甓或遂化为殊庭自前古以至今日者非一也子以为今之琳宫蘂馆据名山洞府之胜霞冠星防摇曳其间者皆固然耶其创始之初亦若是而已又未必能如子之居之壮其寖致雄盛者虽曰有数亦存乎人尔揆之世法又何止栋宇也哉今蓬莱之兴或作于前或继于后以跻登兹归语子之徒傥能念其囏勤而増葺之则真可以无穷矣吴曰正欲记此以示来者遂为之书
　　寿圣观阿育王山前宋大观中道士梁守清始建东岳行宫嘉泰元年道士胡抱一请绍兴府余姚县广福废观改今额
　　云它观涛山堰旁嘉定十二年赐额遗徳庙属焉显忠旌徳观清修悟真观太清悟空成道宫并在大慈山宋丞相史公母齐越国夫人于山中建为功徳所紫清观在县西三里丰清敏故园也皇朝至元二十一年道士范希和建
　　玉皇观县东十里皇朝元贞二年道士胡道甫建甬东助顺宫县东二里皇朝至元十九年道士吴葆俦建
　　紫虚观县东五里皇朝至元十九年道士楼坦建至徳观县东二十五里皇朝至元十八年道士程徳盖建
　　昌国州
　　道隆观在州之南本东岳祠宣和二年守臣楼异请今额建炎间金人入境以斧斫殿楹为流血金人乃去境赖以安殿曰金阙寥阳门曰蓬莱福地皇朝至元二十六年其徒争主道士陈可与祝发为　遂改为寺至大四年道士蒋明善求直于有司延祐二年复越王题临江仙词云试凭阑干春欲暮桃花防防胭脂故山凝望水云迷数堆苍玉髻千顷碧琉璃我本清都闲散客蓬莱未是幽竒明朝归去鹤齐飞三山乗缥缈海运到天池
　　道隆观记【贯云石作】
　　圣朝元仁大徳抚四方兴三教各有恒致以不失所为上至元间河西祝发氏杨永福总摄江南僧政而其玩服子女饮食起居悉蚕诸僧僧罄而越取凡唐宋所额宫观稍似丰厚者以己力经为佛寺梵其士金其像火其额不下千百所尝又罗煆入罪僇道士凡三四人由是此流背门趋金教者甚众永福坐法后前所额宫观归其教者才一二耳余尝观所在诸既归而复争者盖不得其官既安而不葺者盖不得其人所不葺者乃人鄙所复争者乃官贪之故也延祐第四禩春三月余游海上舣舟昌国之顷搜竒访古惟以进士倅是郡干文传偕余游此环观所谓圣母池者再复登后之翁山周而视之云水互碧明晦交错唯意在而身亡也壮哉观余又不舎而勤顾似非老氏室亦非浮屠尝试问之有道士蒋君明善起而应曰始自汴宋哲宗元符三年前祠东岳圣帝后以道院奉朝昏徽宗宣和初是邦守楼异请额于朝赐道隆观皇朝至元二十又六年道士陈可尚附杨炎防发缁衣亦归佛氏遂以观为寺至大四年春明善愬之有司天道好还复仍其旧扶颠补弊规制粗立今先生之来可谓大遭也愿为文记之余求郡志按之然就官僚询之然即耆宿审之然呜呼变其人而道存取其物而理在昔也彼以人胜吾以物夺非夺吾之吾也今也吾以人还彼以物弃亦非弃彼之彼也老子贵无为尚清浄吾与彼其有辨邪其无辨邪且吾闻是州浮屠之居溢三十老氏仅一区使胥而为浮屠则老氏之教不几息明善清修强敏能事其事其不葺固非吾忧后之官守能不贪则能使无烦其不争审矣自今焚修不懈祝圣寿之无疆明善勉之哉文昌宫在州东学之侧宋咸淳间州人创建以祠梓潼君皇朝至元二十六年因道隆废为寺遂以三清像寓焉
　　真武宫在州治之南
　　岱山东岳行宫宋宣和间道者徐浄超募缘以建田数亩而已
　　祠山行宫附祖印寺之右
　　蓬莱集仙道院在蓬莱乡之朐山皇朝至元十八年乡人李心道创立以为祈祝之地
　　奉化州
　　虚白观州东北四里唐昭宗时赐额观有三清像制度精巧老君像袖中有一蛇长数尺洁白如雪隠现不常洞真观州东北四里皇朝至元二十四年前漕贡士卢震龙弃儒学道创立请额于教所而震龙为开山其宗卢道钦等甲乙住持其后道钦鬻田质业圯坏栋宇皇庆二年本州议欲兴复而天师以卢乃虚白观王师回弟子以其田入虚白合而为一焉
　　开元宫州南五十里宋开庆元年郡守丞相吴公潜请今额
　　元真观州西北二十里宋嘉定十一年观文赵公因建坟创立初营殿址之日有紫芝四本生于墓山因名紫芝山
　　玉清葆僊道院州东南五十里宋徳祐元年戴行恕建梓潼文昌宫州东北四里宋景定二年故漕贡士卢震龙捐资买田筑宫以奉梓潼帝君之像
　　慕真观州东三十里皇朝大徳六年七年请额于教所
　　慈溪县
　　清道观县东南三里唐天寳八年建后废宋绍兴三十年道士叶景虚重建又于其右建东岳祠尚书楼钥扁其关曰列仙游馆皇朝至元十七年火重建
　　崇寿宫县西北五十里属鸣鹤乡定海县东海王庙道士尝请崇寿为其观额此宫遂改天宁观又改天宁万寿观后东海王庙改为渊徳观绍兴元年复其旧额大隠山至道宫县西南四十里下有龙潭唐天寳二年遣使投金龙祷雨泛出黒漆木板有金书大寳永昌四字雨随应乃赐潭名永昌建观潭上名大寳地卑湿宋祥符间一夕疾风大雨拔木发屋观宇忽运于溪南髙爽之地人号神运殿治平二年赐今额世传葛仙翁谢康乐修炼之所宫侧有药臼石台存焉寳庆元年道士董成真闻于朝聿新之
　　定海县
　　渊徳观县东北五里元丰元年建渊圣广徳王庙命道士主之崇宁三年建诏天下建天宁万寿观以本州崇寿宫改置四年请其额寘本庙宣和五年改今额建炎四年火绍兴二年重建寳庆二年徙于兹
　　旌信朝元宫县东北五里即招寳山下东岳行宫宋绍兴八年道士李知孟建皇朝大徳六年教所请今额陈山行宫县南五里宋道士髙囦明所建奉东岳香火东岳行宫县南七十五里海晏之穿山皇朝至大三年道士刘尚贤建
　　澥浦行宫县西北六十里宋乾道六年道士钱时晦建祠东岳
　　蓬山道院县西北七十五里据山瞰海地处大蓬山之麓皇朝至元二十一年渊徳观道士裘应声创建
　　象山县
　　栖霞观在县西南二百五十步蓬莱山之下旧名蓬莱观秦徐福梁陶景皆隠迹于此隋大业元年废唐天寳十三年台州刺史袁仲宣复置大中元年令杨正告于明州刺史李敬方重修宋治平二年改今额淳熈末迁于山之西嘉定十三年道士张大原于旧址重建
　　大瀛海道院记
　　外际乎天内包乎地三旁无垠而下无底者大瀛海也非神融混防智周寥廓能纳六合于方寸未易与语此而有客授予大瀛海之图为之瞿然以惊谓客曰此恶可图也而孰为为之哉展而视之则荒厓斥泽之间浮沙浅土之上一勺之沮洳一撮之埆瘠夫岂冲和清淑眀秀灵异之所钟乃或堂而构焉以为栖霞餐露之馆而冒之以是名也又为之喟然以吁授图者曰达人奚索之之深耶鄞之东南百里达于海舟行八十里曰象山有县县之东二十里曰爵溪潮汐齧冲贾舶络绎东望日本南走天台世传神仙安期生之属所来往也故其民至于今好仙道而其乡曰游仙至元癸未乡之人王翁弃妻子改名一真结屋其隈延接方外之友前代善书之人尝有大瀛海三字购而得之因以为扁大徳丁未天台崇道观道士吕虚夷为县令祷雨有应王翁一见而莫逆也遂与共处王逝而吕嗣主教者命之世守方将资众力大其居又欲资一言久其名也为是手图以来蚁之于垤也蜗之于殻也涔蹄之于广宫大囿也亦各适其适也而达人何索之之深耶予于是进道士与语曰予生长海滨请为子竟瀛海之説禹贡叙事至讫于四海而止讫者地之尽处也海之环于东西南北相通也而西海北海人所不见何也西北地髙或踞髙窥下则见极深之壑如井沈沈然者盖海去东南地卑海水旁溢不啻万有余里中国之地广轮方三千里耳而东连海岸以勾股稽之水之所浸倍于中国之地者二十而羡其间洲岛国土不可胜穷若三神山者盖不知其几也奚独蓬莱方丈瀛洲也哉载籍之所不记人迹之所不及而惟长年度世之流形质销铄神气澂凝逍遥飞步乎太空之中者得而至焉之人也虽非彛教庸行而胚间气秉絶识超越凡庶万万也企而慕之者人人而然能几其彷佛者谁欤名不混世实不离世稯稯营营卒与□耎肖翘之类俱为尘泥其亦可哀也夫今子出乎四民之外不与游方之内者为徒讵可但以大其居久其名之为务哉必有事可也他日朝燕暮越瞬息入极冷然御风过三神山之顶临睨旧乡而一笑下戏人间自称回道人非子也耶道士改容曰敬闻命敬闻命于是乎书以遗之日余十有二杓贞于天田延祐第六春也集贤直学士奉议大夫呉澂记









　　延祐四明志卷十八
<史部,地理类,都会郡县之属,延祐四明志>
　　钦定四库全书
　　延祐四明志卷十九
　　元　袁桷　撰
　　集古攷
　　郡以山川传传莫详于前贤广其传则凡四方之公卿与夫骚人禅子之所纪刻益尊以传焉裴公纪徳碣屡燬益彰牧守宜视诸荒园故宅申之以感慨丰碑磨泐日寻于榛棘闻见益逺桑海之喻讵不信诸作集古攷
　　文
　　明州刺史河东裴公纪徳碣铭【并序】
　　皇唐御神器一百四十二载天下大康而海隅小冦敢肆虿毒结乱于瓯越而句章控吴越之口战卒数万皆由此之故是郡罹灾逾苦井邑焚遗骸积而不掩生民仅有存者教养未完其危犹未安天子哀之诏择可以子物拯艰者以镇防之乃命长安令河东裴儆殿于兹邦诏书既下而罢民欢煦若幼子之望慈父焉彤襜甫来则改令创痍之境熈熈如衣之食之一年而惊逋复田畴辟茨垄兴然后以礼义利物之教教之人之啙窳者教之以温恭惇质人之卉服祝发者教以仪饰之度人之匮财乏食者教以耕耨之事羣吏懐其仁而畏其严罔敢射其利焉故为政三年其赏人也不用财其励人也不以罚于戯长人之体不一若乃华夏之人习性素纯其理之也可期月而致若海裔之人土风俗素暴残嗜杀寛之则法令非行威之则圜视而凶心勃生其欲驯之也难矣哉及公之化风俗为邹鲁使父子长幼各得其宜则知中庸清静之徳感人深矣夫理一邑而能人和物阜者则可以移于一郡而能导之以徳教者则可以施于天下公之所理之行岂止郡邑而已实宜佐彼大化辅皇王以昌经邦国以康调元气于隂阳者也公寻而进秩州民共思愿纪词于碑予忝蹑髙踪窃迹前事敢不颂厥美贻诸亿祀铭曰美裴公兮肃肃清风纯和积中令徳显融爰践华省爰宰赤城克成厥功帝曰咨尔休懿可建于东美裴公兮于郡斯牧是祗是肃化流比屋变此土风迄成鲁俗人之父母匪公而谁慰我独羡裴公兮胡弃我而适他邦惟我下民思心徘徊殷焉不忘愿颂休绩播亿万载刋于圭璋国子监丞充集贤院学士李阳氷书检校左散骑常侍兼越州刺史赐紫金鱼袋江东西节度副使王宻撰
　　慈溪县清清堂记【徐璋】
　　余一日过是邑闻邑大夫黄公严明通漫刺谒之公倒屣迎门倍越平生好顷之延余一堂榜曰清清凭髙原面广野基宇耸壮丹青焕饰周旋熟视见平芜散緑脩竹环翠孤村落照而飞烟有无逺水断霞而白鸟上下余谓掲堂之名殆以目之所寓者欤公笑复之曰非也将水禽嘲哳松籁悠飏艇棹絶湖而渔唱数声牛羊下坡而牧笛孤响殆以耳之所聆者欤曰亦非也抑讼息庭虚退而孤坐琴横浄几香袅蛮炉一虑不生万縁俱涤终日寓之而忘身之在仕堂之为公舍岂以意之所适者欤曰皆非也盖淳化中有贤令张公叔逹绰着彊明茂昭清徳政施百里而声逹九重时太宗玺书敦奬先诏尚存后人惜其清名虑乆湮没无以劝后廼建堂揭榜目曰清清俾游息是堂者睎仰前轨脱不能与其抗衡并驰抑终不失为自好者矣予自领邑见其柱础倾欹栋梁蠧腐稍不葺完必頽废因念召伯之棠尚戒翦拜况栋宇乎遂鸠工抡材増卑广狭整欹易蠧为一新之不唯不堕前人之志抑永君子之传予闻其言戄然自愧逆料鄙浅因嗟先王道徳之泽熄入而从仕者多失已于物以自投于茍贱不亷之地间能洁亷【缺】
　　昼帘堂记【赵省】
　　右朝奉郎宋侯子刚治鄞之三年政成民和上下安习凡所施设不待教令而民听已孚讼稀事简公庭肃然日以优暇乃即防治之东为堂三楹以视事以延客以休其余日鸠工命材栋宇轮奂官不知费民不告劳经始于辛巳仲秋竣事于是年季冬落成之日因取顾恺之宰山隂之政榜曰昼帘噫侯之为是举也非夸大以掠美诚得所谓名者实之宾欤夫民不难亲也惟平易能近之民不难化也惟寛厚能服之平易贵清净而不扰寛厚贵岂弟而不暴以是施于有政使之无讼也又何难哉今晏眠而拥黄防卜昼而酣醇酎文书堆桉漫不省顾以是为平易谓之食焉而怠事可也经费常赋慢令失期狱讼簿书一视成检以是为寛厚谓之纵吏以虐民可也茍如是则寄百里之任者心逸而体胖齿负版之列者悼屈而无告引利偿害其自为谋则善矣独不念学道爱人之语乎惟宋侯之理鄞则不然旦起据案讼牒山委勤勤致诘曲尽其情催科调敛示以期会下皆奔走而乐输曽无追逮之烦宜其政平讼理庭无留滞方恺之之治如天冠地屦岂但彷佛其流风善政而已盖山隂在当时户不过三万其县用无事昼日垂帘特折枝之易耳鄞自西汉距今号剧邑民伙讼繁十倍山隂宋侯方且慕仰之若是可谓亷于取名者矣于时国家有边事州县简料兵壮备预储峙以应上之求常苦不暇给而侯能多多益办如王夷甫在元城时终日清谈而县务自理其材力过人逺甚若乃吏退身闲宾僚毕集弹緑绮以舒懐对纹楸而坐隐壶觞相命歗歌嬉娱此在它人常刼刼而侯之乐独有余亦足以见游刄之所及矣异时第最天朝登名史氏号居循吏之目当以鄞治为先宋侯名应子刚其字也视大丞相莒公为三世祖精于吏道饰以儒雅不圮先世之余烈云绍兴壬午闰二月既望
　　重建经纶阁记【徐度】
　　或谓君子之仕为郡邑既去而能使人思之不忘在古或有后世则难而邑其无也何哉古之为邑位均子男南面听事生杀予夺悉繇以出而无有龃龉于其间故得以行其志后世为邑品秩卑而法令繁品秩卑则选任轻法令繁则牵制众以秩卑之吏而迫于繁令之拘其治效之难成固宜是或一理也而未之思夫君子惟无仕则己仕则未尝择官焉居是官也则必事其事就其力之所可为而为之上可以禆于公下可以及于民安有难易之时云乎惟怠者将以遂其媮则常以不得为自解诞者将以肆其夸则常有所不屑也胡不以圣人之事观之乎昔孔子初仕为中都宰制为养生送死之节长幼异食强弱异任男女别涂路无拾遗器不雕伪行之一年而四方之诸侯则焉孔子固覆生人之器也顾屈为一邑而谆谆于教化如此惟其无有不屑之心故欤且迹夫圣人之所为其稽之当今之法令皆明示劝奬而诱使为之者也故相国荆文王公庆厯中尝以廷尉评事来为鄞令于时年甚小气甚鋭而学甚富其志意之所存逺矣蕞尔一邑固区区者宜若无足以为而公初无不屑之心日夜惟以为民兴利除害为事距今盖一百九年矣而其所兴造之迹尚班班可攷遗民子孙常相与传诵其事指其迹而懐思之是非真知学夫圣人之为安能及此宜邑人思之愈乆而愈不忘也初公既没当元祐中为令者尝因一人之思即治所公昔燕休之地作为重屋肖公之象而祠之名曰经纶阁中遭兵火乆废弗复绍兴二十有四年公之弟校理府君讳安国之曽孙右通直郎来莅兹邑自以获踵其先世故治为荣规规焉推前人之心以施于治不敢少自怠弛居无几何邑人安焉相与言曰文公之徳邑人所不敢忘也而公之诸孙复来治我就使无意于民犹当谨以事之况其贤称其家哉惟是经纶之阁乆废未复其何以示吾子孙而慰吾贤大夫之思矧朝廷清明郡政安静治新斯阁今也其时乃鸠工聚材而请于太守貮卿王公公方以儒术为治亦乐夫有助于教化也而许焉阅七十日而告讫功凡材甓甎坯苇竹之费土木工人之直一出于民之愿输而官无所预焉既而以书来告度曰阁之复也非我实使之民惟吾家相国之不忘是不可以不有纪述也子于我有连其为我书其事度辞谢不敢当书再三返而请益勤曰吾石具已乆待子之文以刻乃为叙邑人所以不忘者且志嵗月焉字子华谨饬好学能守其家法者也绍兴二十五年二月旦日
　　东岳行宫记【蒋安义】
　　四明属邑六独昌国居重海大洲中视他邑最为僻逺部使者按视罕及其境传檄徃来趣期会簿书而已初邑之未建籍于鄞度越既险民之利病休戚有不得告者焉熈宁间荆国王文公始请建邑逮今四十载矣更令佐以十数然流风善政不可悉举顷则有延平陈公戬建安章公邦献今大梁赵公君竑受命为宰而南康李公恕实为之佐下车以来诹询民瘼弊者革之蠧者锄之政适其平人用不争年谷告丰邑遂大治邑之老聚族而谋曰我曹生长太平不见兵革幸值明天子惠我以贤令佐矜老而恤孤养病而死虽父母之恩不厚于此我闻东岳之神实祐我宋隂福吾人盍相与尸而祝之以祈吾令佐富夀康宁乎于是翕就应者如响父老占之少壮营之运土于原度材于山深殿覃覃脩廊隂隂其直如绳其平如砥其髙如轩其张如翼垩以白盛饰以丹雘春秋嵗时以祀以享若有神物来游其间宫始造于元符三年四月落成于大观元年五月郡人蒋安义为之文曰濒海之东龙涛匝空杯浮土封为明附庸两山中分屹立嘉门雷吼电奔控潮于鄞壤絶势孤摧舟畏涂束手庭趋听于大夫二公之来天钖雄材却除氛埃雾辟云开政道其平安澜不惊和气充盈庶绩以成斯民无忧聚族而谋以祈以求报之公休稽首岳神体圣蹈仁手斡洪钧下临斯人廼咨羣工作为行宫父子祈公夀考来同席卷榛荆岩岩百楹涂以渥青周以层城春秋嵗时祭祀祷祠旨酒纯牺馈饥有仪匪豆匪觞明徳之将神之来翔降福穰穰苍山之巅石完而坚勒此文焉垂千万年
　　阿育王山广利寺宸奎阁记【苏轼】
　　皇祐中有诏庐山僧懐琏住京师十方净因禅院召对化成殿问佛法大意奏对称防赐号大觉禅师是时北方之为佛者皆留于名相囿于因果以故士之聪明超逸者皆鄙其言诋为蛮夷下俚之説琏独指其妙与孔老合者其言文而真其行峻而通故一时士大夫喜从之游遇休沐日琏未盥潄而户外之屦满矣仁宗皇帝以天纵之能不由师傅自然得道与琏答问亲书颂诗以赐之凡十有七篇至和中上书乞归老山中上曰山即如如体也将安归乎不许治平中再乞坚甚英宗皇帝留之不可赐诏许自便琏既渡江少留于金山西湖遂归老于四明之阿育王山广利寺四明之人相与出力建大阁藏所赐颂诗榜之曰宸奎时京师始建寳文阁诏取其副本藏焉且命嵗度僧一人琏归山二十有三年年八十有三臣出守杭州其徒使来告曰宸奎阁未有记君逮事昭陵而与吾师防最旧其可以辞臣谨按古之人君号知佛者必曰汉明梁武其徒盖常以借口而绘其像于壁者汉明以察为明而梁武以弱为仁皆縁名失实去佛甚逺恭惟仁宗皇帝在位四十二年未尝广度僧尼崇侈寺庙干戈斧质未尝有所私贷而升遐之日天下归仁焉此所谓得佛心法者古今一人而已琏虽以出世法度人而持律严甚上尝赐以龙脑鉢盂琏对使者焚之曰吾法以壊色衣以瓦铁食此鉢非法使者归奏上嘉叹乆之铭曰
　　巍巍仁皇体合自然神曜得道非有师传维道人琏逍遥自在禅律并行不相留碍于穆颂诗我既其文惟佛与佛廼识其真咨尔东南山君海王时节来朝以谨其藏
　　鄞县经游记【王安石】
　　庆厯七年十一月丁丑余自县出属民使浚渠至万灵乡之老界宿慈福院戊寅升鸡山观碶工凿石遂入育王山宿广利寺雨不克东辛巳下灵岩浮石湫之壑以望海而谋作斗门于海滨宿灵岩之旌教院癸未至芦江临决渠之口转以入于瑞岩之开善院遂宿甲申游天童山宿景徳寺质明与其长老瑞新上石望玲珑岩须猿吟者乆之而还食寺之西堂遂行至东吴具舟以西质明泊舟堰下食大梅山之保福寺荘过五峯行十里许复具舟以西至小溪以夜中质明观新渠及洪水湾还食普宁院日下昃如林村夜未中至资夀院质明戒桃源清道二乡之民以其事凡东西十有四乡乡之民毕己受事余遂归去
　　新刻漏铭【王安石】
　　戊子王公始治于明丁亥孟冬刻漏具成追谓属人嗟汝予铭自古在昔挈壶有职匪器则弊人亡政息其政谓何弗棘弗迟君子小人兴息维时东方未明自公召之彼宁不勤得罪于时厥荒懈废乃政之疵呜呼有州谨哉维兹兹惟其中俾我后思
　　基法师真赞【杨亿】
　　巍巍哲士出生象季演教台岩领徒鄞水安养静因假中了义花雨谈空薪灰灭智雷潮闻寂丹采章施卓尔其相俨然正思牛檀匪歇犀柄如挥师承有众瞻谛焉依
　　奉国军节度使彭城钱公碑铭【崔仁冀】
　　呜呼鲁诔宣尼谓旻天不吊齐铭文献谓半岳摧峯彼惟叹哲此乃伤宗终始礼全傥有贵乎啓足短脩分定亦奚甚乎戚容我国家系自仙灵基于神武岐周孙子瓞绵绵而逾长鲁衞兄弟棣华韡韡以方盛其分宗之大创业之髙班布前书焕列今史可得而畧焉公即武肃王之孙文穆王之第十子今大元帅吴越国王之大弟也讳亿字延世钱塘人也天垂象而列为公辅岳炳灵而诞作英髦神清而水鉴旁辉表异而山庭上耸未当就傅之嵗已有能文之性采蜡珠而为凤智与识偕溲鸡白以成碑辞兼理胜生七嵗而后异志千里以自然骊珠擅爱于掌中凤綍推恩于膝下未出閤嵗制授尚书礼部郎中寻改直中都都指挥使检校司徒开国伯食邑七百户罢南宫之锦帐讲上将之玉钤鸿羽渐升犀渠是肃辛丑嵗文穆王升遐八极中献王纉服二邦继体守文乍洽舆人之望自家刑国先推睦族之恩天福八年六月授公起复云麾将军检校太子太保寻歴太傅太尉尚书右仆射开国侯加食邑至一千五百户端右才仪于庭鹭具瞻旋逼于台鸾俄自五宗言同三品丁未嵗我上应楚庭之当拜副代邸之奉迎乾坤定位于太初雷雨覃恩于洪覆指栖鸡之□将正阶司顾审像之求不遐天序尧俞所属康诰屡行公于是大空土之资真济川之秩监董狐之史笔总天禄之殿书宗相燮和而惟允霸君垂拱以仰成未几上以镕山煑海之权富国强兵之本式资心计以赡军须干祐元年四月委公判两浙监铁仍封新定郡公加食邑五百户夜思经济岂惟师孔仅前脩嵗入羡盈不假辟李华旁賛四明提封千里云屋万家贡分于齿革羽毛俗殷于鱼盐蜃蛤南琛交贸有蛮舶以时来东道送迎有皇华而嵗至慎选兹任非亲勿君明年五月授公判四明诸军事易利建侯诗优布政揽辔有苏舒之志下车多恵爱之方南畆啬夫荷决渠降雨之利东野编户安熬波出素之业郡歌来暮朝议陟明属我上守位以仁因心则友念犬牙之相制式赖亲亲当龙首之髙居常逥睠睠纶言而奨授择寳器以颁宣骆驿道途蝉聮嵗序其间拥旄入觐执玉在庭每将梁孝同居亲为东平行邸恩光不二礼分特高故得大国进封遥裂翦鹑之壤羣官处长兼同浴凤之仪显徳初丁周国明懿善庆太夫人忧寻从泣血之中仰奉夺情之典洎大宋皇帝起陆龛难应天革命以我上秉三世之大节北面尊周率万国之诸侯同心戴舜霸业腾髙于践土宠章廕及于在原建隆元年敕命公为奉国军节度使自膺帝命弥励政经内和民人外固封守福星坐照周旋六考之间甘雨行随康济一方之内必谓受禄未艾介福犹登无何方寸之间忽遘在肓之疾台星中折晋司空早自知亡防气东行荆太守俄钟此衅以干徳五年春二月丁卯薨于府城之正寝享夀凡二百二十六甲子哀闻逹听痛轸上心七日罢朝百官奉慰博议易名之典广求监护之才制赠官諡曰康宪以其年四月庚申葬于本军奉化县禽孝乡白石里之原礼也守吉日踣马开茔哀引长驱指蒿埏而去去风悲四起咽笳吹以凄凄北邙永閟于幽扃南氏空书于遗绩公星潢演虹玉滋苖出藩入辅之才谅由天赋纬武经文之业且见日新其政理也简静爲先缓猛相济爱如冬日穆若清风班鉄尺于旗亭市无二价设缿筩于闾里路不拾遗其课绩也舆赋均登逋民繈负疏鹄陂而资溉注创鼇榭以胜追游设险守邦大峻金墉之制树碑纪绩亲刋黄绢之辞其文学也洞究百家搜万象蝌蚪书出于鲁壁芙蓉诗生在谢塘玉如意之挥时纷纷兼讲铜鉢声之敲处续续成章其伎艺也授劔术于猿公弓声于鴈将章呈擅敏草圣推工顾误曲于坐隅五音潜别覆残碁于碑背一路无遗其风度也玉海千寻黄陂万顷折旋中矩终防不疲菊映漉巾陶亮乃羲皇上客雪沾鹤氅王恭真神仙中人其理性也得古佛之指归经祖师之印可链寳结生天之果布金追陟屺之恩启廸言筌岂止作山隂都讲发挥心要固将同方丈上人总是全才诞为英器而乃际吾主隆平之运极周亲友爱之恩入専和峤之车出仗辛毗之节况复有厚于国有庆于家康乐凤毛悉聮荣于仕路太冲纨素俱结偶于相门委大化以如归考终命而不乱斯尽善矣复何歉哉纪是殊政宜乎大手仁冀防笔慙名银台辱召奉纶言而比事抽轧思以仅成刻在琅玕逺愧乎披文相质寘诸防寞聊防乎深谷为陵谨为铭曰
　　东南福地表里仙冈牒称着姓防述兴王极天基大积石流长秦中鹿走浙右龙骧武祖勃兴文考光启国霸鲁史家肥戴礼乃子乃孙宜兄宜弟磐石分封平台立邸国之贵介才自天生蟾供砚滴霞翦诗情爰居西邸是则东平为霖入用同气分荣地曰句章州名海岱乃辍牢盆言驱大斾六考之间百城之内民咏安堵史书课最覆君敦爱裂地酬勲天王覃宠奉国名军圭桐旧翦符玉新分如榰天柱如捧日云誓着山河任兼将相水薤政声金縢德望适赖永藩忽悲中防星澹三阶位虚五帐鄮山之下鄞水之滨今兹蓍兆择得蒿隣风旌飘瞥露挽酸辛为陵有日大夜无晨生理四明民享余利殁窆四明神资吉地有邵棠兮兴歌有羊碑兮堕泪公之徳兮公之功百世可知于锡諡
　　戊辰游山题壁记【舒亶】
　　元祐戊辰闰十一月己巳自西湖懒堂率临海赵逢当时出江东宿延福庚午过东山永安己巳嵗癸酉入大梅护圣观常师舎利锡杖鉄鞭象齿丙子上保福己卯抵金峨真相谒中禅师辛巳鄞江张宏公度吴升潜道至自郡留一夕徃象山壬午游金文还宿西堂甲申同中师离瑞相令偕师下东山迤以归盖在山间十有五日得僧院者六独辛巳晴和登山为鬬草之剧余辄雨雪所谓梅子真链丹井法华泉石柱山云外庵皆欲徃不果而公度约余道奉川境上游安嵓雪窦诸山且复不至亦遗恨也
　　四明陈及之日诵金刚经于如如堂多年矣忽于诵经之所有芝草之祥作伽陁以賛之【陈瓘】
　　念念然灯佛发此无根草堂上默观之发白何曽老
　　多福院记【毂】
　　予自昭武归故乡视其闾巷非故也昔之榛棘者皆连甍而骈栋矣昔之雕峻者皆萧然而不屋矣见其父老非故也昔之孩提者皆颀然而长矣昔之少壮者皆皤然而老矣且死者十有八九矣访其居民非故也昔之农者今转而为工昔之商者今流而为贫者富而贱者贵皆交相为盛衰矣呜呼世态之变如此所不变者巍然而髙者吾知其为刹矣俨然而尊者吾知其为佛矣钟于朝鼓于暮环然而食者吾知其为僧矣嵗虽水旱天不能以饥宅虽不毛地不能以寒势虽王公人不能以贱求之于迹盛多而衰少推之于心背寡而向众信乎非有常者孰能如此甬东有多福院者干德三年州民赵轩舎园作室主者徳全以施无碍之浴开寳七年州刺史钱亿易号兴福治平元年始锡今号焉熈宁元年有圆莹者兴其所废而人乐输其财新其所故而工乐竭其力未信者信人乐从其化未悟者悟众乐入其室元丰七年春二月燕然坐终继者清雅亦其人也夫万事之理勤于未就而怠于己成佚于有余而劳于不足师能勤其所怠而劳其所佚则继师者虽百世吾知其如今日矣元祐二年二月望记
　　奉化县忠节四公祠堂记【家翁】
　　国于天地必有与立其惟忠义不二心之臣乎刘渊窥晋人知王道之反正不知开于战死之路述禄山沸唐人知子仪之拨乱不知基于仗节之杲卿伐我亡也鄙我亦亡也不能使无伐而能使无鄙国其庶几不能使无伐又不能使无鄙犹谓国有人乎肆惟宁皇之末年李全归自山东而举措非循服者越厥我理宗在御连率一旦束湿之全异心滋不可遏时则有若曹公孝先纠郡山阳建明屯田欲挈之以东征俾无居城中其虑深矣未报防全无厌之求弗慊伪如海州之命刘庆福胁犯阃帅曹公闻变亟自佥舎趋庭抚谕谓之曰有情欲陈当入文状制置朝廷之制置犯制置是犯朝廷汝不欲使李氏保其富贵哉其首命部曲弗敢言许制使国得泛舟于楚台以避旣而讙动射公中咽公防箭叱曰误李全斩东市非汝而谁曹孝先决不求生许制使决不可杀铓镞交集血流被体犹登子城求许公谋焉血尽气微许公枕公以砖而絶手蔽吭而不可拆目怒瞠然许公回舟中慷慨曰国无以事朝廷报曹君矣亦死之公既不得敛乱军取苇燎于城曲全归自海反哭而吊且斩麾下谢公事定家人求骸弗可识漫号死灰覩缕烟冉冉绕诸孤发之褐衲方尺俨不燬盖公内手成者遂得裹驰事闻朝廷醻公甚厚当是时全特未反越明年冬全叛去保楚城于两期生楚人于再嵗非公其为谁全既猖獗啸游淮濆扬州之战丁胜遣统制吴公从龙先锋而不出师是置之死地也岂其挺身赴贼马仆被执夷犹泰之道从容甲乙之辰易旗帜改号令阳许诺为开关洎驾海陵城下则呼曰我右军统制吴从龙马中矢执至于此扬州亡恙泰城坚冝死守贼无能为也全寸脔之而吴公詈不絶口呜呼烈哉其功岂直蔽遮一城而已曽不两月全首献阙下初贼得吴喜甚谓泰在目中一死尽折其锐魄褫气夺不败何待朝廷知公赐庙于扬于泰由今观之曹公死于前全两年而不反吴公死于后全五旬而遂亡谓非忠义之功可乎中间楚陷二三逹官职曹府史多不免监州郭公徳畅一家殱焉逆李为妖泰有三仁可不大书特书也哉异时汪冦煽衢又得一人曰西安尉舒公瀛目厌横道唱义鼔行竟与江山开化同寅捐驱緑林功虽未昌亦万人吾徃者朝廷既各旌之祠以对敭明诏长吏之责固尔未容以为多也余老矣岸帻山中闻边遽辄思死士忽鄞友曹梦合走一介书以制使文昌本斋陈公从摄令常朝宗之请建祠学官求余记余持宪节浙东时尝闻其语未暇求其人也朝宗吾甥也忠毅之孙颇有志摄事几何时不避贪天诮当因公之教邦人之意如此邑有忠信尚告于未知者咸淳十年十一月朝奉大夫直寳谟阁家铉翁记通奉大夫寳谟阁待制提举江州太平兴国宫奉化郡食邑【缺】　户高衡孙书寳谟直学士中奉大夫知庆元军府事兼管内劝农使沿海制置使龙泉县开国男食邑【缺】　户陈存篆盖
　　昌国县大夫刘君生祠记【王应凤】
</div>
    <div class="pagination">
<a href="延祐四明志_page43.html">上一页</a><span>...</span><a href="延祐四明志_page39.html">39</a><a href="延祐四明志_page40.html">40</a><a href="延祐四明志_page41.html">41</a><a href="延祐四明志_page42.html">42</a><a href="延祐四明志_page43.html">43</a><span class="current-page">44</span><a href="延祐四明志_page45.html">45</a><a href="延祐四明志_page46.html">46</a><a href="延祐四明志_page47.html">47</a><a href="延祐四明志_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
