<!DOCTYPE html>
<html>
<head>
    <meta charset="UTF-8">
    <title>河防一览 - 第 1 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河防一览 - 第 1 页/共 10 页</h1>
    <div class="content">四库全书 河防一览　　（明）潘季驯 撰

　　钦定四库全书

　　史部十一

　　河防一览

　　地理类四

　　河渠之属

　　提要

　　臣等谨案河防一览十四卷明潘季驯撰季驯字时良乌程人嘉靖庚戌进士官至总督河道工部尚书兼右都御史事迹具明史本传季驯在嘉靖万厯间凡四奉治河之命任事二十七年着有成绩尝于万厯七年工成时彚集前后章奏及诸人赠言纂成一书名塞断大工録既而以其犹未赅备复加増削辑为是编首勅谕图说一卷次河议辨惑一卷次河防险要一卷次修守事宜一卷次河源河决考一卷次前人文章之闗系河务及诸臣奏议凡八十余篇分为九卷明代仰东南转漕以实京师又泗州祖陵逼近淮泗故治水者必合漕运与陵寝而兼筹之中叶以后溃决时闻议者纷如聚讼季驯独力主复故道之说塞崔镇堤归仁而黄不北筑髙家堰黄浦八浅而淮不东创为减水顺水坝遥堤缕堤之制而蓄泄有所赖其大旨谓通漕于河则治河即以治漕会河于淮则治淮即以治河合河淮而同入于海则治河淮即以治海故生平规画总以束水攻沙为第一义考汉书载王莽时征治河者大司马史张戎已有水自刮除成空语是借水刷沙古人已露其意特从未有见诸行事者季驯乃斟酌相度神而明之遂永为河渠利赖之策后来虽时有变通而言治河者终以是书为凖的阎若璩潜邱札记有与刘紫函书曰考万厯六年潘司空季驯河工告成其功近比陈瑄逺比贾鲁无可移易矣乃十四年河决范家口又决天妃坝二十三年河淮决溢邳泗髙寳等处皆患水灾天启元年河决王公堤安得云潘司空治后无水患六十年大抵司空成规具在纵有天灾纵有小通变治法不出其范围之外故曰河防一览为平成之书云云若璩居于山阳于河渠利病得之目睹斯可谓平情之论矣

　　乾隆四十五年七月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　河防一览卷一

　　（明）潘季驯 撰

　　【敕都察院右佥都御史潘季驯近年沛县迤北漕河屡被黄河冲决已经差官整理但恐河势变迁无常漕河不时淤塞有妨粮运今特命尔前去总理河道督率管河管洪管泉管闸郎中资外郎主事及各该三司军卫有司掌印官守廵并管河副使临清沂州大名曺濮等处兵备等官时常往来亲歴多方经画遇有淤塞去处务要挑浚深广其黄河北岸长堤并各堤岸应修筑者亦要着实用工修筑髙厚以为先事预防之计凡所属地方遇有水患即便访究水源可以开通分杀并可筑塞堤防处所严督各该官员量度事势缓急定限工程久近分投修理一应合用工价人夫桩草等顼查照该部题准事理行令所在军卫有司斟酌调用敕内该载未尽事理俱听尔便宜处置若事关漕运者与各该抚按官计议而行事体重大者奏请定夺承委官员果能勤劳干理着有成绩尔即荐举擢用其不遵约束乖方误事及权豪势要之家侵占阻截违例盗决河防应拏问者径自拿问应叅奏者叅奏治罪每年终照例将挑浚修筑过河堤并用过夫料数目造册画图贴说具奏尔为宪臣受兹专委尤须竭忠尽力悉心区处毋或因循怠玩虚费财力责有所归尔其慎之故】
　　【敕嘉靖四十四年十一月十一日敕都察院右副都御史潘季驯近年沛县迤北漕河屡被黄河冲决已经差官整理但恐河势变迁无常漕河不时淤塞有妨粮运今特命尔前去总理河道督率管河管洪管泉管闸郎中员外郎主事及各该三司军卫有司掌印官守廵并管河副使临清沂州大名曺濮等处兵备等官时常往米亲歴多方经画遇有淤塞去处务要挑浚深广其黄河北岸长堤并各堤岸应修筑者亦要着实用工修筑髙厚以为先事预防之计凡所属地方遇有水患即便访究水源可以开通分杀并可筑塞堤防处所严督各该官员量度事势缓急定限工程久近分投修理一应合用工价人夫桩草等项查照该部题准事理行令所在军卫有司斟酌调用敕内该载未尽事理俱听尔便宜处置若事闗漕运者与各该抚按官计议而行事体重大者奏请定夺承委官员果能勤劳干理着有成绩尔即荐举擢用其不遵约束乖方误事及权豪势要之家侵占阻截违例盗决河防应拿问者径自拿问应叅奏者叅奏治罪每年终照例将挑浚修筑过河堤并用过夫料数目造册画图贴说具奏近该科臣建议要将总理河道兼提督军务山东济宁各临近地方南直隶淮扬颍州徐州山东曺濮临清沂州河南睢陈北直隶大名天津各该地方听其督理各兵偹道悉听节制务要防护运道以保无虞如遇盗贼生发即便严督该道率领官兵上紧缉剿毋致延蔓如各官若有纵宼贻患者指名叅奏处治尔为宪臣受兹专委尤须竭忠尽力悉心区处如或因循怠玩虗费财力责有所归尔其慎之故敕隆庆四年月日】
　　【皇帝敕谕都察院右都御史兼工部左侍郎潘季驯近年河淮泛滥为害运道梗塞民不安居朕甚忧之已屡有旨责之地方官经理奈无实心任事之臣动以工费艰巨为解又当事诸臣意见不同事多掣肘以致日久无功今特命尔前去督理河漕事务将河道都御史暂行裁革以其事专属于尔其南北直隶山东河南地方有与河道相干者就令各该廵抚官照地分管俱听尔提督尔宜亲歴河流所经会同各廵抚官督同各部属司道等官悉心协虑讲求致害之因博采平治之策备查草湾口何为既开复淤及今作何开通全淮水何为南徙不复及今作何疏导徐邳河身髙并州城何以疏之使平黄浦崔镇等口久塞无功何以筑之使固及查诸臣歴年建议有行奏疏逐一勘议要见老黄河故道应否开复清挑正河应否挑浚髙家堰寳应堤应否修筑小浮桥新冲口可否济运应否加挑又徐邳以上地形南昂北下恐堤防一溃势必奔流北徙将为闸河之梗亦要审其孰为正河孰为支河孰为合河或正而当厚其防或支而当杀其势或合而当分其流一并勘议详妥奏闻区处合用钱粮及选任司道等官俱许以便宜奏请给发委用功成之日通将效劳官员一体分别升赏如有抗违不服及推诿误事者文官五品以下武官四品以下径自提问应奏请者奏请定夺其提督军务事宜查照河道衙门原管行事尔候事宁之日奏请回京朝廷以尔谙习河道素有才望特兹重任尔尚殚忠筹虑尽力区画俾河漕无梗塞之虞人民免昏垫之苦必有懋赏以酬尔功毋或畏难惮劳隐忠不效及苟且塞责有负委任尔其勉之慎之故谕万厯六年三月初十日】
　　【皇帝敕谕总理河漕兼提督军务都察院右都御史兼工部左侍郎今加太子少保升工部尚书兼都察院左副都御史潘季驯迩者河淮泛滥浚治罔功运道有梗塞之虞民生沦垫溺之患畴咨俾又佥曰汝谐尔乃殚任事之忠诚而持之以果断运亨屯之干畧而出之以恭勤躬亲胼胝之劳力主堤防之策束散漫之流而循故道借奔冲之势以涤新淤使全河复合于淮而二渎并趋于海以水治水计虑出于万全知人任人率作先乎众职庶几洒泽浚川之智允惟利民益国之勲有臣若时厥惟良显兹科臣核实闻奏式获朕心特加尔太子少保升工部尚书兼都察院左副都御史暂留河道经理荫一子入监读书赏银五十两纻丝四表里仍赐敕奨励以示眷酬于戏懋功懋赏朕弗忘优渥之恩善作善成尔尚图永终之绩服予嘉命勿替初忱钦哉故谕万厯八年四月二十八日】
　　【皇帝敕谕都察院右都御史潘季驯该科臣建议先年河道原设有总理大臣近年裁革分属各该廵抚官兼管事权不一目今河患不常工程重大要将原官复设简择熟知河务任事大臣管理该部议覆相应兹特命尔前去总理河道驻札济宁州督率原设管河管洪管泉管闸郎中员外主事及各该三司军卫有司掌印管河兵备守廵等官将各该地方新旧漕河并淮扬苏松常镇浙江等处河道及河南山东等处上源着实用心往来经理遇有淤浅冲决堤岸单薄应该幚筑挑浅去处务要先事预图免致梗塞并查先年工部题覆事宜一一着实举行合用人夫照常于河道项下附近有司军卫衙门调取应用其各省直岁修河工钱粮悉听通融计处动支所属大小官员果能尽心河务功绩昭著者奨荐擢用敢有不服调度怠玩误事及权豪势要之家侵占阻截并违例盗决河防应拿问者径自拿问应叅奏者指名叅奏其余开载未尽及河道紧要事宜悉听尔便宜处置其有干漕运抚按衙门事体公同计处重大者奏请定夺每年终将修理过河道人夫钱粮照例备细造册画图贴说奏缴其南直隶淮扬颍州徐州山东曺濮临清沂州河南睢陈北直隶大名天津各该地方军务亦听尔兼理其各兵备道悉听节制务要防会运道永保无虞如遇盗贼生发即便会同各该廵抚严督该道官兵上紧缉剿毋致延蔓若兵备各官纵冦贻患者叅奏处治尔为重臣受兹委托须殚心竭虑输忠效劳务俾河道安流粮运无误斯称委任如或处置乖方以致误事责有所归尔其钦承之母忽故谕万厯十六年五月十一日】

　　（图表畧）

　　谨按形家之言未足深信然天生一代圣君使之绍统立极以开亿万年太平之业必有钟灵毓秀之地以为之基者成周定鼎郏鄏卜世卜年慎重故也恭阅我三祖之陵居泗州东北一十余里平原中突起髙阜较泗州城址髙二丈三尺一寸沙陡二湖潴蓄于前面淮背黄两河发源之处相距万余里蟺蜿而来合于清河县之东并流入海更无涓滴中泄而龟山半出河中约拦去流于后风气完固岂偶然哉好事者乃欲以私意凿见分泄两河万一有误得无令人寒心乎

　　（图表畧）

　　谨按凤阳皇陵居祖陵之西南一百八十余里奠南北向而亦面淮形胜稍异而有取于淮黄合襟则同知祖陵则知皇陵矣两河闗系二陵吃紧如此私意凿见者慎勿易易也

　　（图表畧）

　　黄河发源于星宿海绕昆仑歴积石越西域踰闗陜山西河南经丰砀出徐州始为运道会泗沂之水蟺蜿而至清河县之清口又名南河口会淮而东经安东县以入于海此黄河之大较也以运河言之由浙江至张家湾凡三千七百余里自浙至苏则资苕霅诸溪之水常州则资宜溧诸山之水至丹阳而山水絶则资京口所入江潮之水水之盈涸视潮之大小故里河每患浅涩云自瓜仪至淮安则南资天长诸山所潴髙宝诸湖之水西资清口所入淮黄二河之水俱由瓜仪出江故里河之深浅亦视两河之盈缩焉由清口至镇口闸则资黄河与山东汶泗之水由镇口闸以至临清则资汶泗之水即泰安莱芜徂徕诸泉也然汶河由南旺南北分流并济故天旱泉微每苦不足由临清至天津则资汶河与漳卫之水由直沽入海而自天津至张家湾则资潞河白河桑干诸水矣此运河之大畧也若江西湖广运艘俱由长江入仪真闸止有风波之险而无浅涩之虞此又在运道之外矣

　　河防一览卷一

　　●钦定四库全书

　　河防一览卷二

　　（明）潘季驯 撰

　　○河议辨惑

　　或有问于驯曰河有神乎驯应之曰有问者曰化不可测之谓神河决而东神舍西矣河决而南神舍北矣神之所舍孰能治之驯曰神非他即水之性也水性无分于东西而有分于上下西上而东下则神不欲决而西北上而南下则神不欲决而北间有决者必其流缓而沙垫是过颡在山之类也挽上而归下挽其所不欲而归于其所欲乃所以奉神非治神也孟子曰禹之治水水之道也道即神也聪眀正直之谓神岂有神而不道者乎故语决为神者愚夫俗子之言慵臣慢吏推委之词也问者曰彼言天者非与驯曰治乱之机天实司之而天人未尝不相须也尧之时泛滥于中国天未厌乱故人力未至而水逆行也使禹治之然后人得平土而居之人力至而天心顺之也如必以决委之天数既治则曰玄符效灵一切任天之便而人力无所施焉是尧可以无忧禹可以不治也归天归神误事最大故驯不敢不首白之也
　　或有问于驯曰宋欧阳修有云黄河已弃之故道自古难复而驯之见舍复故道之外无有也无乃不可乎驯应之曰修之言未试之言也且但云难复非不可复也驯尝考之史曰汉元光中河决瓠子注巨野后二十余年武帝自临决河沉璧投马羣臣负薪塞之复禹旧迹而梁楚之地无水灾云夫禹旧迹非故道乎堙淤二十余载而一塞决即复通之何云故道不可复乎且即以神禹治水言之九河曰疏济漯曰瀹汝汉曰决淮泗曰排传者曰疏通也瀹亦疏通之意排决皆去其壅塞也固未尝有开凿之说故孟子谓之行所无事而他日告公都子者有曰禹掘地而注之海传者恐人以掘为疑即解之曰掘地掘去壅塞也盖天地开辟之初即有百川四渎原自朝宗于海髙卑上下脉络贯通原不假于人力岁乆湮淤至尧时泛滥之极禹不过审其髙卑上下之势去其壅塞湮淤之处以复天地之故道耳固未常剏掘一河也吾人知识不逮神禹逺甚乃欲舍故道而另凿一河可乎禹无论矣即如贾鲁治河亦以复故为主传记可考也且自我朝以来徐邳之间屡塞屡通如以故道为不可复则徐邳乆为陆矣藉令欲弃故道而凿新河无论其无所也即使得便宜之地而凿之人力能使阔百丈以至三百丈深三四丈以至五六丈如故河乎即使能之将置黄河于何地乎如不可置黄河何择于新故故则淤新则不淤驯不得而知也尽信书不如无书修言不足信也
　　或有问于驯曰沙垫底高之说何如驯应之曰河底甚深沙垫则高理所有也然以之论于旁决之时则可非所论于河水归漕之后也盖旁决则水去沙停其底自高归漕则沙随水刷自难垫底但沙最易停亦易刷即一河之中溜头趋处则深平缓处则浅此浅彼深总不出我范围此挽水归漕之策必不可缓而欲挽水者非塞决筑堤不可也宋臣苏轼吕梁诗云坐观入市卷闾井吏民走尽余王尊岁寒霜重水归壑但见屋瓦留沙痕则比时黄河之水固尝入市而河流之沙高于屋矣自宋迄今垫而疏疏而垫者不知其几岂可以此而遂欲弃故河哉故沙垫底高者乃故道难复之根而故道难复者乃别寻他道之根此说最为膏盲之疾治河者宜审之
　　或有问于驯曰河以海为壑自海啸之后沙塞其口以致上流迟滞必须疏浚或别寻一路另凿海口之为得也驯应之曰海啸之说未之前闻但纵有沙塞使两河之水顺轨东下水行沙刷海能逆之不通乎盖上决而后下□□□□□□□□□□□□□□□□□□□□□□□□□□□□□□□□□□□难于重拂而以水势度之二三年间恐当复归正河姑俟之可也
　　或有问于驯曰贾譲有云土之有川犹人之有口也治土而防其川犹止儿啼而塞其口故禹之治水以导而今治水以障何也无乃止儿啼而塞其口乎驯应之曰昔白圭逆水之性以邻为壑是谓之障若顺水之性堤以防溢则谓之防防之者乃所以导之也河水盛涨之时无堤则必旁溢旁溢则必泛滥而不循轨岂能以海为壑耶故堤之者欲其不溢而循轨以入于海也譬之婴儿之口旁溃一痈乆之成漏汤液旁出不能下咽声气旁泄不能成音乆之不治身且稿矣何有于口故河以海为口障旁决而使之归于海者正所以宣其口也再考之禹贡云九泽既陂四海会同传曰九州岛之泽已有陂障而无决溃四海之水无不会同而各有所归则禹之导水何尝不以堤哉弗之考耳问者曰堤以防水似矣水髙堤髙不将隆堤于天乎驯曰若谓堤之外即水耶堤外为岸岸下为河平时水不及岸堤若赘疣伏秋异常之水始出岸而及堤然或三日或五日或七日或旬日即复落归于漕驯堤成之后逾十年矣未尝有分寸之加何须隆之于天也
　　或有问于驯曰贾譲有云今行上策徙冀州之民当水冲者治堤岁费且万万出数年治河之费以业所徙之民且以大汉方制万里岂其与水争尺寸之地哉此策可施于今否驯应之曰民可徙也岁运国储肆百万石将安适乎问者曰决可行也驯曰崔镇故事可考也此决最大越三四年而深丈余者仅去口一二十丈间稍入坡内止深一二尺矣盖住址陆地非若沙淤可刷散漫无归之水原无漕渠可容且树椿基磉在在有之运艘侥幸由此者徃徃触败岂可恃为运道且运艘经行之处虽里河亦欲筑堤以便牵挽乃可令之由决乎然则贾譲中策所谓据坚地作石堤开水门旱则开东方下门漑冀州水则开西方髙门分河流何如驯曰河流不常与水门毎不相值或并水门而淤漫之且所漑之地亦一再岁而髙矣后将何如哉矧旱则河水已浅难于分漑潦固可泄而西方地髙水安可徃丘文庄谓古今无出此策夫乃身未经歴耶刘中丞问水集中言之甚详盖名言也惟宋任伯雨曰河流混浊淤沙相半流行既乆迤逦淤淀乆而决者势也为今之策止宜寛立堤防约栏水势使不大叚涌流耳此即驯近筑遥堤之意也故治河者必无一劳永逸之功惟有救偏补弊之策不可有喜新炫竒之智惟当收安常处顺之休毋持求全之心苛责于最难之事毋以束湿之见强制乎叵测之流毋厌已试之规遂惑于道听之说循两河之故道守先哲之成矩便是行所无事舍此他圗即孟子所谓恶其凿矣 
　　或有问于驯曰黄淮原为二渎今合而为一矣而自昆仑十溪万派如泾渭沁汴诸河与山东诸泉复合之又何怪其溢也为今之计莫若多穿支河以杀其势何如驯应之曰黄流最浊以斗计之沙居其六若至伏秋则水居其二矣以二升之水载八升之沙非极汛溜必致停滞若水分则势缓势缓则沙停沙停则河塞河不两行自古记之支河一开正河必夺故草湾开而西桥故道遂淤崔镇决而桃清以下遂塞崔家口决而秦沟遂为平陆近事固可鍳也问者曰禹疏九河何如驯曰九河非禹所凿特疏之耳盖九河乃黄河必经之地势不能避故仍疏之而禹仍合之同为逆河入于海其意盖可想也然则如贾譲所云多穿漕渠使民得以溉田分杀水怒可乎驯曰此法行于上源河清之处或可若兰州以下水少沙多一灌田中禾为沙压尚可食乎然则淮清其可分矣驯曰引淮而西其势必与黄会引淮而东则与决髙堰而病淮扬无异也盖河水经行之处未有不病民者向有欲自盱眙凿通天长六合出辰埠入江者无论中亘山麓必不可开而天长六合之民非我赤子哉且所藉以敌黄而刷清口者全淮也淮若中溃清口必塞运艘将从何处经行弗之思耳更有一节尤为可虑清口北与黄会乃祖陵之水口也若从东再添一口使淮水反跳而去大为堪舆家所忌臣子何忍为之
　　或有问于驯曰治河之法凡三疏筑浚是也浚者挑去其沙之谓也疏之不可奚不以浚而惟以筑乎驯应之曰河底深者六七丈浅者三四丈阔者一二里隘者一百七八十丈沙饱其中不知其几千万斛即以十里计之不知用夫若干万名为工若干月日所挑之沙不知安顿何处纵使其能挑而尽也堤之不筑水复旁溢则沙复停塞可胜挑乎以水刷沙如汤沃雪刷之云难挑之云易何其愚何其抝也问者曰昔人方舟之法不可行乎驯曰湍溜之中舟难维系而如饴之流寓坎复盈何穷已耶此但可施于闸河而非所论于黄河也
　　或有问于驯曰淮不敌黄故决髙堰避而东也今驯复合之无乃非策乎驯应之曰禹贡云导淮自桐栢东会于泗沂东入于海按泗沂即山东汶河诸水也歴徐邳至清口而与淮会自宋神宗十年七月黄河大决于澶州北流断絶河遂南徙合泗沂而与淮会矣自神宗迄今六百余年淮黄合流无恙乃今遂有避黄之说耶夫淮避黄而东矣而黄亦寻决崔镇亦岂避淮而北乎盖髙堰决而后淮水东崔镇决而后黄水北堤决而水分非水合而堤决也问者曰兹固然矣数年以来両河分流小潦即溢今复合之溢将柰何驯曰水分则势缓势缓则沙停沙停则河饱尺寸之水皆由沙面止见其髙水合则势猛势猛则沙刷沙刷则河深寻丈之水皆由河底止见其卑筑堤束水以水攻沙水不奔溢于両旁则必直刷乎河底一定之理必然之势此合之所以愈于分也
　　或有问于驯曰河既堤矣可保不复决乎复决可无患乎驯应之曰纵决亦何害哉盖河之夺也非以一决即能夺之决而不治正河之流日缓则沙日髙沙日髙则决日多河始夺耳今之治者偶见一决凿者便欲弃故觅新懦者輙自委之天数议论纷起年复一年几何而不至夺河哉今有遥堤以障其狂有减水坝以杀其怒必不至如徃时多决纵使偶有一决水退复塞还漕循轨可以日计何患哉徃事无论矣即如万歴十五年河南刘兽医等堤共决十余处淮安河决范家口天妃坝二处上厪宵旰特遣科臣督筑筑后即成安流此其明征矣故治河者惟以定议论辟纷更为主河决未足深虑也
　　或有问于驯曰堤以遥言何也驯应之曰缕堤即近河濵束水太急怒涛湍溜必至伤堤遥堤离河颇逺或一里余或二三里伏秋暴涨之时难保水不至堤然出岸之水必浅既逺且浅其势必缓缓则堤自易保也或曰然则缕可弃乎驯曰缕诚不能为有无也宿迁而下原无缕堤未尝为遥病也假令尽削缕堤伏秋黄水出岸淤留岸髙积之数年水虽涨不能出岸矣第已成之业不忍言弃而如双沟辛安等处缕堤之内颇有民居安土重迁姑行司道官谕民五月移住遥堤九月仍归故址从否固难强之然至危急之时彼亦不得不以遥堤为家也问者曰缕不去则両堤相夹中间积潦之水或缕堤决入黄流何由宣泄驯曰水归漕无难也纵有积涝秋冬之间特开一缺放之旋即填补亦易易耳若无格堤处所积水顺堤直下仍归大河犹不足虑矣
　　或有问于驯曰遥堤之筑是矣而直河至古城一带何以不筑驯应之曰此地俱隶宿迁内有落马侍丘等湖湖外髙冈环绕乃天然遥堤也黄水暴涨则灌入诸湖黄水消落则诸湖之水随之而出已经题覆如后不敢赘也问者曰桃清二县之北亦有诸湖聨络何以筑之驯曰湖与宿同而湖外皆系洼地水从五港灌口出海故崔镇一决而桃清遂涸此则与宿异耳问者曰止筑北岸而南岸自马厂坡而下何以不筑驯曰此处岸外即系淮河势能敌黄黄水泛滥未免灌入黄落仍归故渠不能夺河故不筑也
　　或有问于驯曰两堤并峙重门御暴又何需于减水坝也与其多费以筑减水之坝寕若留决之为愈乎且与支河何异也驯应之曰防之不可不周虑之不可不深异常暴涨之水则任其宣泄少杀河伯之怒则堤可保也决口虚沙水冲则深故掣全河之水以夺河坝面有石水不能汕故止减盈溢之水水落则河身如故也俱建于北岸者欲其从灌口入海也问者曰今四坝何以不泄水也无怪乎议者之欲毁也驯曰初创之时伏秋水泄喧声若雷日乆河深深则可容异常之水何尝不泄特不常也且所谓减水坝者减其盈溢之水也不溢则已何必减为留之以待异常之水可也今将都给事中常勘覆原题附载集中一停拆三坝以保成功查得万歴七年该总督潘经畧两河塞决固堤虑缕堤束水太急恐有奔溃也逺创遥堤以广容纳又虑遥堤涓滴不泄恐有啮刷也剏建滚水坝以便宣泄崔镇徐升季太等坝皆因地势卑下使水易趋原以防异常之涨非以减平漕之水也数年以来束水归漕河身渐深水不盈坝堤不被冲此正河道之利矣议者欲将三坝再落用心良苦职量得崔镇坝石顶去地仅二尺八寸视遥堤低七尺徐升坝石顶去地仅二尺五寸视遥堤低七尺三寸季太坝石顶去地仅一尺视遥堤低八尺三寸临水河岸离水面各八九尺一丈不等较之三坝各髙三四尺不等是河岸甚髙石坝原低毎遇伏秋水髙于岸即从各坝滚出其不得出坝者乃不得出岸者也欲分水势坝可拆矣一带河岸可尽削耶据乡民毕九皋冯吉赵伦等诉称坝外水乡渐成膏膄逃徙之民近方归业若欲将坝改拆二层是为无坝先年河从此决又可虞矣酌之事势仍旧为便已经工部覆奉钦依讫
　　或有问于驯曰髙家堰之筑淮扬甚以为便而泗州人苦其停蓄淮水何也驯应之曰此非知水者之言也夫髙堰居淮安之西南隅去郡城四十里而近堰东为山阳县之西北乡地称膏膄堰西为阜陵泥墩范家诸湖西南为洪泽湖淮水自鳯泗来合诸湖之水出清口会黄河经安东县出云梯关以逹于海此自禹迄今故道然也堰距湖尚存陆地里许而淮水盛发輙及堰秦周以前无考矣史称汉陈登筑堰御淮至我朝平江伯陈瑄复大葺之淮扬恃以为安者二百余年岁乆剥蚀而私贩者利其直逹以免关津盘讦徃徃盗决之至隆庆四年大溃淮湖之水浲洞东注合白马汜光诸湖决黄浦八浅而山阳髙寳兴塩诸邑汇为巨浸毎岁四五月间淮阴畚土塞城门穴窦出入而城中街衢尚可舟也淮既东黄水亦蹑其后浊流西泝清口遂堙而决水行地面宣泄不及清口之半不免停注上源而鳯阳寿泗间亦成巨浸矣故此堰为两河关键不止为淮河堤防也驯戊寅之夏询之泗人曰鳯泗之水畜于髙堰未决之前乎抑既决之后也佥曰髙堰决而后畜也清口塞于髙堰未决之前乎抑既决之后也佥曰髙堰决而后塞也驯曰堰决而塞筑则必通堰决而畜筑则必逹堰成而清口自利清口利而鳯泗水下驯何疑乎遂锐意董诸臣筑之二月决工告竣而清口遂辟七月堤工告成而清口深阔如故八月河水大退髙堰外水及堤址者仅一百五十丈余皆干地再询泗州之水尽已归漕膏腴可耕而泗州人士始谓髙堰之当筑矣问者曰然则毎岁伏秋泗水何复涨也驯曰淮水发源于河南之桐栢山挟汝决穷颍肥濠等处七十二溪之水至泗州下流龟山横截河中即祖陵赋中所云下口龟山不等闲湾如牛角势様非凡者是也故至泗则涌譬之咽喉之间汤饮骤下吞吐不及一时扼塞其势然也且淮涨于泗即黄涨于河南徐邳也毎岁伏秋皆然自古及今无异泗州水困黄遏淮矣河南徐邳水困又谁遏之乎盖両水发有先后各有消长泗人见牛未见羊耳再查万厯六年以前黄决崔镇而北淮决髙堰而东両河风马牛不相及矣而泗州之告水灾者无岁无之石护祖陵东麓及泗州护城堤皆其时也亦岂有黄遏之乎今将考订志传卷牍中语开列于后
　　计开
　　一禹贡云导淮自桐栢东会于泗沂东入于海职按泗沂即山东汶河诸水也歴徐邳至清口而与淮会宋神宗后黄决而南遂并泗沂而与淮会矣故昔之东会于泗沂即今之东会于黄也
　　一中都志云淮河自五河东来经州城南东至清河口会泗水东入海职按泗即泗沂之泗清河口即清口也此与禹贡所云无异要之淮由清口入海自禹迄今故道今云清口板沙若门限然欲舍故道而出髙堰似不可也
　　一地理心学云祖陵龙脉发自中条王气攸萃前潴水成湖作内眀堂淮河黄河合襟作外眀堂淮上九峯挿天为逺案黄河西绕元末东开会通河遶之而圣祖生矣职按黄淮二河合襟谓之水会天心实祖陵钟灵毓秀之吃紧处也今欲纵淮出髙堰是分両河为二道且过宫反跳为堪舆家大忌臣子何敢轻议
　　一中都志与欧阳文集载宋臣欧阳修先春亭记其畧有云景佑三年泗守张侯问民之所素病而治其尤暴者曰暴莫大于淮眀年春作城之外堤因其旧而广之髙三十三尺土实石坚捍暴备灾可乆而不壊又曰泗天下之水会也先时岁大水州几溺张侯夏守是州筑堤以御之今所谓因其旧者是也职按修曰尤暴者莫大于淮则知淮之为暴于泗旧矣曰堤髙三十三尺则知水之髙矣大水几溺州而先后州守惟以筑堤为事则知御淮之策舍堤之外无策矣今查泗州护城堤髙不及宋三之一是今之水较宋为甚小矣再查黄河自宋神宗十年七月大决于澶州北流断絶河遂南徙合南清河而入于淮而先臣丘浚大学衍义补曰此黄河入淮之始则仁宗景佑三年黄河尚未会淮业已为泗州暴矣今乃归罪于黄或未可也
　　一查得泗州旧志载元知州韩居仁所撰淮水泛涨记内称大德丁未夏五月淮水泛涨漂没乡村庐舍南门水深七尺止有二尺二寸未抵圈砖顶城中居民惊惧因考宋辛丑之水大此二尺丙寅小此二尺今取髙低尺寸刋之于石以后水涨官民视此勿惊惧云职按韩居仁记此以慰泗州官民令其勿惊勿惧良工之心可谓独苦且以州守载州事必无不真者夫云漂没乡村庐舍未抵城门圏砖顶者止二尺二寸宋辛丑之水大此二尺则已抵城门圏顶无疑矣宋元泗州水患景象如此此与欧阳文忠公所云暴莫大于淮州几溺者可为互相叅考比时已有髙堰官民何不请毁如其无堰则水涨与堰无预矣今乃归罪于堰不亦过乎
　　一嘉靖十四年先任总理河道都御史刘天和题勘议都御史朱裳所请祖陵东西南三面量筑土堤以障泛溢内开行据直隶兵备佥事李宗枢呈称据泗州知州李天伦留守司佥书指挥佥事张佑鳯阳府知府刘佐泗州卫掌印指挥同知张镗并奉祀朱光道等伏瞻祖陵在泗州城东北相距一十三里坐北向南地俱土冈其冈西北自徐州诸山发脉经灵璧虹县逶迤起伏数百里而来会秀含灵至兹聚止陵北有土冈聨络倚负南有小冈横亘依凭小冈之北间有溪水涨流先年置桥利渉凡谒陵官员俱至此下马是西北二面土冈聨属永奠无虞其南面小冈之外即俯临沙湖西有陡湖之水亦汇于此沙湖之南为淮河自西而来环绕东流上有塔影芦湖龟山韩家柯家等湖但遇夏秋淮水泛涨则西由黄冈口东由直河口弥漫浸溢与前项湖河诸水通连会合间或渰及冈足及下马桥邉惟正德十二年大水异常涨至陵门遂侵墀陛此则旷百年而一见也今欲遵奉原题东西南三面量筑土堤一节职等浅见欲自下马桥邉及林木左右筑堤则板筑震惊锸斧掘伐关系匪细固非职等所敢轻议欲自陵前平地筑堤则积水长盈羣工难措抑且逺无所御近有所妨亦非职等所敢轻议又欲东自直河口西自黄冈口上下五十余里间逺筑围绕但恐此堤一成淮河一时泛涨之水虽稍能障蔽傍溢而陵前湖河诸水又将阻遏北侵名虽防河实则蓄水逺流未及为患而近水先有可忧者矣尤非职等所敢轻议也又据匠役王良等量得自淮河见流水面至岸地北水髙七尺又自岸至下马桥邉地髙八尺四寸桥邉至陵门地髙六尺陵门地至陵地髙一尺七寸共髙二丈三尺一寸况基运山虽俱土冈百余年来每岁水溢未闻冲决寔我三祖陵寝万年根本之地百祥肇始之区委的事体重大未敢遽拟等因到职随该职公同各官恭诣祖陵伏瞻环仰博访备询亦与各官恭议相同窃惟祖陵数百年来奠安已乆今一旦添筑土堤虽水患固当预防而工役岂宜轻动委的事体重大非职等所敢轻议等因职按前疏系嘉靖十四年所题地势水势颇为眀悉据称陵地迥髙二丈三尺一寸则虽极大之水亦无髙出玄宫者且陵前湖河诸水向来伏秋涨溢如此要知非筑髙堰后（阙）
　　一□□□□□□□□□□□□□□宋唐具题蒙南京工部委主事郭子章前来会同颕州兵备道勘得水势汹涌风浪冲击崖岸逐渐坍塌逼侵栢林包砌石工计长二百二十六丈至万歴五年工完等因及查廵按邵亦于此时行州将护城堤用石包砌至今頼之称为邵公堤按前开工程皆职未任时事比时淮水竟从髙堰决冲淮扬郡邑黄水从崔镇决出五港入海両河已不会于清口矣无堰可阻无黄可遏而其势如此则今之水涨亦未可归咎黄与堰也且比时更无别策惟有护堤一事毁堰之说委难轻议
　　或有问于驯曰髙堰之筑是矣而南有越城并周家桥淮水暴涨从此溢入白马湖寳应县湖水遂溢此与髙堰之决何异驯应之曰驯与司道勘议已确筹之熟矣其不同者有三而其必不可筑者一夫髙堰地形甚卑至越城稍亢越城迤南则又亢故髙堰决则全淮之水内灌冬春不止若越城周家桥则大涨乃溢水消仍为陆地毎岁涨不过両次每溢不满再旬其不同一也髙堰逼近淮城淮水东注不免盈溢漕渠围遶城廓若周家桥之水即入白马诸湖容受有地而淮城晏然其不同二也淮水从髙堰出则黄河浊流必遡流而上而清口遂淤今周家桥止通漫溢之水而淮流之出清口者如故其不同三也当淮河暴涨之时正欲藉此以杀其势即黄河之减水坝也若并筑之则非惟髙堰之水增溢难守即凤泗亦不免加涨矣然则即于周家桥疏凿成河以杀淮河之势何如驯曰漫溢之水不多为时不乆故诸湖尚可容受若疏凿成河则必能夺淮河之大势而淤塞清口泛溢淮扬之患又不免矣况私塩商舶由此直逹寜不壊鹾政而亏清江板闸之税耶
　　或有问于驯曰向来河堤之决人皆归罪于河之猖獗堤不能障有之乎驯应之曰河势自无不猖獗者譬之狂酋悍敌环城而攻惟在守城者加之意耳徃事无论矣即如近歳范家口之堤汕刷者十八管河官置之若弃人以告者輙重笞之能无决乎决后官夫避罪輙委之于河而上官亦恐以此得罪议论纷起而河之罪不可觧矣譬之盂中之水至静也执事者不戒于盂偶损一隙则水必从隙迸出主人不以治盂而以罪水寃哉水乎良可叹也
　　或有问于驯曰老黄河之说何如驯应之曰老黄河之说吾未之前闻也考之郡志止有大清河小清河注云即泗水之末流源出泰安州至县西北三■〈氵乂〉口分为二河大清河由治东北入淮小清河由治西南入淮是黄未会淮之时泗沂之水或经于此并无所谓老黄河者今据淮人云自桃源县三义镇经毛家沟渔沟等处出大河口谓之老黄河故道殊不知大河口去见行清口仅五里许至此复与黄会何能遽杀清浦泗州水势若如近议欲改从叶家冲周伏三荘瓦子滩入颜家河则自渔沟而北又非老黄河故道矣深阔须照见行之河方能改旧无论开掘之难工费之巨而开通之后自三义镇迤东一帯河道必至淤塞运艘岂能飞渡矧泗州之水自古及今皆然志传开载甚明所谓老黄河者去泗二百余里去清口亦四十余里岂能逺泄泗州之水此言甚易惑人既非志乗有据之言又非合众通方之论执已见以淆国是如之何其可哉累经勘议并未有考订详确阐发明悉者若知泗州伏秋淮水之涨即如徐邳河南每歳黄河之涨必不可免止宜堤防则其议自息矣其说详具淮黄交会白
　　或有问于驯曰昔年徐吕二洪恠石嶙峋上浮水面湍激之声如雷如霆舟触之必败今皆无声行者若履坦途得非沙掩其上而然乎驯应之曰二洪本体甚髙沙能掩之是无徐州矣徐洪于嘉靖二十年为主事陈穆所凿吕梁洪于嘉靖二十三年为主事陈洪范所凿巉岩突屹之石一切削而平之铲而卑之今河中之回澜亭即洪基也又安望其有声耶皆有碑志可考不必辩也载在古今稽证卷中
　　或有问于驯曰徐州城当伏秋水发之时河髙于地以至城中雨水难泄人甚苦之柰何驯应之曰此不特徐州为然也滨河州县皆有之如凤阳之泗州河南之虞城等县皆然至如河南省城则河面髙于地面丈余矣一城之命悬于护城一堤谨谨修守而已城中积水惟有车戽之法而土人颇不惯此垫土增髙亦是良策而填筑工费不赀官街衙舍尚可努力为之小民未必能办若欲为长乆之计则惟有比照宿迁县迁城事例而士民安土重迁未必乐从查得徐南地势颇洼开浚一渠纵之由符离集出小河口亦一策也或曰黄河旧由新集经萧县蓟门出小浮桥河水尚未至此今由石城出浊河皆系民间陆地原非河身来源既髙故下流河底亦髙耳驯曰否否自宋熈寜十年黄河南徙会淮水即髙于地矣故苏轼守徐时有入市巷闾井屋瓦留沙痕之说且河南来源未之有改而河流之髙于省地也又何故哉此其河势地形髙卑原自如此亦难强圗讶徐州者若知河南省城形势或自息喙矣【今从开渠之议积水尽泄详见后疏】
　　或有问于驯曰清江浦一线之堤广者不过三四十丈窄者仅二十余丈両河扫汕能无虑乎驯应之曰陈平江开凿清江浦一帯通河济运所留堤址原只如此问者曰何以征之驯曰不观车盘伍坝乎伍坝去河仅二十余丈进船水沟毎为浊流所淤常事捞浚如更广也何以能车盘也今河由草湾清江浦淤沙稍逺船遂不能进矣此正陈平江之妙用也又不观之惠济祠前之石堤乎乃宣德年间之所筑也其广亦不满二十丈此古迹也岂亦剥削而然哉且各处遥缕堤面广不过二丈余尚欲恃以为固矧于二十丈者乃云不能守乎若每歳埽护之工及矶嘴坝之筑则不可少耳
　　或有问于驯曰开复新集旧河之议何如驯应之曰此全河之利也查得黄河故道自虞城以下萧县以上夏邑以北砀山以南由新集歴丁家道口马牧集韩家道口司家道口牛黄堌赵家圏至萧县蓟门出小浮桥此贾鲁所复故道诚永頼之业也后因河南水患颇急另开一道出小河口意欲分杀水势而不知河不両行本河渐涩至嘉靖三十七年河遂北徙忽东忽西靡有定向行水之处即系民间住址陆地水不能刷冲不成漕虽一望茫然而深不及丈梁楼沟北陈等处不及二尺今大势尽趋浊河小浮桥不过十之一二矣夫黄河并合万余里间千溪万泒之水漰湃■〈氵旱〉激势若奔马陡然遇浅形如槛限其性必怒奔溃决裂之祸驯恐不在徐邳而在河南山东耳水从上源决出则运道必至浅阻嘉靖二十年间河决亳州而二洪干涸徃事固可鉴也且浊河漫溢坡水皆由地面徐州以下之渠不能着底冲刷以致河水昜盈堤防甚为难苦尤可虑也驯于万厯六年具疏请复而河南山东当事之臣颇畏劳费会疏请止夫欲复此河非百万金不可委非细故然与其葺篱于亡羊之后似不若彻土于未雨之前也姑志之以为后日左劵原题小疏具载集中
　　或有问于驯曰泇河胶河与海运之议何如驯应之曰二河之不可成备载勘议诸臣之疏一览自悉然驯之意则谓不当辩其可成与否也假令胶泇告成海运无阻将置黄淮于不治乎亦将并治之也夫治河之策莫难于我朝而亦莫善于我朝盖自元宋以前惟欲避河之害而已故贾譲不与河争之说为上策自永乐以后由淮及徐藉河资运欲不与之争得乎此之谓难然以治河之工而收治漕之利漕不可以一歳不通则河不可以一歳不治一举両得乃所以为善也故元宋以前黄河或北或南曾无寜歳我朝河不北徙者二百余年此兼漕之利也今欲别寻一道遂置両河于不治则尧舜之时泛滥于中国者此河也纵使漕艘无阻民可得而食乎况胶河去河尚逺若泇河必从直河沂河等处出口复与黄合而中段相隔之地近者仅三四里每歳水涨势必漫入可不治乎如欲并治则张官置吏设夫备料歳费不赀一之不支其可再乎至于海运之说尤为支漫徃歳已有明鉴不必渎陈卷帙万歴五年十二月内节奉圣旨近来河淮为患民不安居朕何尝一日不以为念先年以运道梗塞不惜重费欲别求一道以利转漕乃议者谓治河即所以通漕遂降旨专责当事诸臣着一意治河钦此大哉王言可为万世蓍鉴驯又何容复赘问者曰夏镇新河非别寻一道乎驯曰此河仅于闸河中直截一段至留城仍归原河出茶城仍与黄会此与三沽旧河无异特欲避卑就髙非弃黄河于不治也治河者审之
　　或有问于驯曰故道当循是矣然禹时河由大伾巨鹿入北海今入南海矣岂故道乎驯应之曰河自宋神宗十年大决于澶州合南清河而入于淮南清河者即泗沂之故道黄河经行五百余年矣谓之非禹故道则可谓之非黄河之故道则不可如必欲复禹故道则歳漕四百万石将安适乎胶柱而鼓瑟矣
　　或有问于驯曰浚睢河以为通运旁行一道且可杀河流也其说何如驯应之曰考之括地志云睢水首受浚仪县浪荡渠水东经取虑县入泗过沛浚仪取虑二县皆隶河南漕河圗志云宿迁县小河在本县东南十里源自开封府黄河来流经归德州虹县宿州至睢寜县东南流六十余里至小河口以入漕河盖括地志所载乃黄河入北海之时故止云睢水而不及黄河漕河圗志所载乃黄河南徙之后故直指黄河来流也淮安志云小河在宿迁东南十里以其浅狭故名查得弘治六年侍郎白昂曾导水自归德小坝地方经睢寜至宿迁小河口入漕河比因河决河南之金龙口冲张秋势甚危急故浚此河以杀水势耳然不乆遂淤盖河不両行徐邳之河与小河必无并行者今自徐溪口迤北直至永城县一带俱成平陆复之亦颇不难但恐此河一开则徐邳必塞若徐邳不塞则此河必复为平陆且均一浊流也在徐邳大河则淤在新复之小河则不淤恐无是理也况小河口而南至清河县尚有二百三十余里假如近歳河决崔镇桃清为塞不知南来运艘将从何路逹睢河也问者曰止浚双沟永涸湖一帯使艘从九里沟出小浮桥倘徐邳正河淤塞此不通而彼通可无阻也驯曰此河原甚浅狭且湖水常盈浚工难施若正河淤塞黄水尽从此河则泛滥无归非特牵挽无路而经行于树桩基磉之间必至触败与由决何异也若正河不塞而此河仅分支流则径由正河可也何必去夷就险为哉
　　或有问于驯曰改沁入卫以杀黄河之势何如驯应之曰黄可杀也卫不可益也移此与彼不可也卫漳暴涨元魏二县田地每被渰浸民已不堪况可益以沁乎且卫水固浊而沁水尤甚以浊益浊临德一帯必至湮塞不可也又问水集有引沁至长垣界经张秋出会通闸入运济旱语亦未知沁之浊也一沟细渠寕能当此浊流乎沁可引黄亦可引矣
　　或有问于驯曰茶城之浅何如驯应之曰茶城为清黄交接处所黄强清弱故黄发必倒灌茶城与漕水相抵沙停而淤势所必至然黄水一落则漕水随之而出沙随水刷仍复故渠亦势所必至者但勿令漕水中溃耳若因船只少阻輙议改浚徒费财力无益也此在清河口直河小河口凡系清黄相接处皆然不独茶城也万歴九年该中河郎中陈瑛移河口于茶城东八里许剏建古洪内华二闸黄涨则闭闸以避淤黄退则启闸以冲刷极为便利近于万歴十六年工科都给事中常居敬请増建镇口闸一座去河愈近冲刷愈易而本口无遗策矣已经题奉明旨永宜遵守可也
　　或有问于驯曰漕水之出镇口闸者甚低故难敌黄被其倒灌而淤也今欲束之使高可乎驯应之曰漕水发源本不甚洪而昭阳微山吕孟诸湖水为潴蓄故出闸者愈少耳议者欲筑西堤以障之中砌减水闸二三座漕盛则闭闸以防其泄漕涸则启闸以藉其流或是一策但因无处取土司道勘议未决近据地方呈称欲从满家闸经荳腐店开出梁山凿渠一道似或可行俟圗之
　　或有问于驯曰五塘蓄水济运先年设有堤闸今皆圮矣可不复举乎驯应之曰驯初至之时亦尝锐意求复反复行勘查得小新塘与雷公上下二塘相接西去扬州郡城十余里水由淮子河入漕河句城塘西去扬郡几三十里水径奔仪直由向水闸出江四塘皆隶江都县唐长史李袭誉所筑也陈公塘隶仪真县其水亦奔向水闸出江汉广陵太守陈登所筑也句城陈公二塘地形髙阜水俱无源惟藉雨积小新上下雷三塘受观音阁后及上方寺后并本地髙田所下之水而局面窄小蓄水无多故汉唐巨臣筑塘积水以为溉田之计非以资运也今若虑漕渠浅涸借此水以济之则应任其直下不宜筑塘以障其流且冬春运河水浅彼先涸矣若虑湖水涨漫借此塘以障之则诸水皆从扬仪径奔出江与诸湖了不干渉也如欲复前人之故业蓄水以溉髙亢之田于民未必无益但民间承佃为田输价不赀歳纳之课亦不赀必须尽行偿贷筑堤建闸费尤不赀必须大为处分矧田髙之民欲积田洼之民欲泄筑堤建闸之后盗决者多必湏添设官夫防守当此劳费之后灾伤之余种种难于措办故驯谓其是尚可缓也
　　或有问于驯曰徐南十余里有长塔二山中间地甚平衍伏秋水涨正河从此分泄山磨脐沟会鳗蛤诸湖之水由董陈二沟出宿迁县徐州庶几少免涨溢今乃筑堤障之大乃不可乎驯应之曰此未考也嘉靖三十年河水由磨脐沟泄出正河遂夺工费不赀両年始复故河万歴十八年水去其八几蹈覆輙筑堤之后挽水归漕河方深广且塔山原有天然一坝减水三十余丈长山新砌石坝减水四十余丈水涨则泄水落归漕堤何尝阻遏之也
　　或有问于驯曰禹以治河称神而自夏及商为年不甚乆逺而盘庚遂有播迁之患至周定王五年以后则或南或北迁徙不常而驯欲以区区堤坝之工遂为长乆之策乎且自河南而上秦晋之间何尝有堤哉任之而已驯应之曰成功不难守成为难使禹之成业世世守之盘庚不必迁也周定王以后河必不南徙也人亡歳乆王迹熄而文献无征故业毁而意见杂出又何怪乎河之无常也至于秦晋之间则更有说山多土坚水难啮也地亢而旷运不资也河南为城廓所拘徐邳为运道所藉堤而束之势不得已也世世守之世世此河也歳逺人亡道谋滋起驯不得而知也

　　河防一覧卷二

　　●钦定四库全书

　　河防一览卷三
</div>
    <div class="pagination">
<span class="current-page">1</span><a href="河防一览_page2.html">2</a><a href="河防一览_page3.html">3</a><a href="河防一览_page4.html">4</a><a href="河防一览_page5.html">5</a><a href="河防一览_page6.html">6</a><a href="河防一览_page7.html">7</a><a href="河防一览_page8.html">8</a><a href="河防一览_page9.html">9</a><a href="河防一览_page10.html">10</a><a href="河防一览_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
