<!DOCTYPE html>
<html>
<head>
    <meta charset="UTF-8">
    <title>皇清职贡图 - 第 6 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清职贡图 - 第 6 页/共 44 页</h1>
    <div class="content">
<史部,地理类,外纪之属,皇清职贡图,卷一>
　　日本古倭奴国唐改日本以近东海日出而名也地环海有五畿七道三岛宋以前皆通中国明洪武初常表贡方物而夷性狡黠时剽掠沿海州县叛服无常俗崇释信巫嗜酒轻生亦习中国文字读以土音立法颇严鲜争讼窃盗居处饮食有古法其器用制造精巧物产亦饶男髠顶跣足方领衣束以布带出入佩刀剑妇挽髻插簪寛衣长裙朱履能织绢布








<史部,地理类,外纪之属,皇清职贡图,卷一>
　　马辰国即文郎马神在东南海中相传汉马援南征士卒之裔其地多水惟夷目得陆居夷人则架筏水上覆以板屋俗尚释教而性强悍男女无敢私合以采藤拾椒为业男剪髪勒以红帛腰围花罽出入必佩刀剑常负竹筐以盛椒女袒身跣足系布裙过膝间披幅帛于胸背汲水则戴瓦瓶于首









<史部,地理类,外纪之属,皇清职贡图,卷一>
　　汶菜国即唐时婆罗国东洋尽处西洋所自起也明永乐间常入贡相传夷目系闽人随郑和往因据其地负山面海崇释教恶杀喜施禁食豕犯者至死以伐木采藤为业男剪髪裹绛帛去须留髯与苏禄相似女散髪垂肩结巾于项着衣裙而跣足










<史部,地理类,外纪之属,皇清职贡图,卷一>
　　柔佛国在西南海中其地有东西竺山覆茅为屋列木为城地不产糓常易于隣壤尚释教持斋累月见星方食以刀刺茭苇叶为文字婚姻亦论门阀男剪髪跣足帽如覆椀铜丝为胎羃以白布衣袴俱短围花巾于腰身不离刄妇垂髻跣足短衣长裙披锦缯于肩与苏禄相似善织席









<史部,地理类,外纪之属,皇清职贡图,卷一>
　　荷兰又名红毛番地近佛郎机明万厯间常驾大舰泊香山澳求贡市不果已而入闽据彭湖侵台湾地
　　国朝顺治十年始由粤通贡康熙初助大兵征台有功嗣后贡市不絶其贡道改由福建夷人黑氊为帽遇人则免冠挟之以为礼着锦绣绒衣握鞭佩剑夷妇青帕防头领围珠石肩披巾缦敞衣露胸系长裙以朱革为履其地有咖喇吧为南洋之会又析其名曰曰英吉利







<史部,地理类,外纪之属,皇清职贡图,卷一>
　　俄罗斯地在极北汉时之坚昆丁令唐时之黠戛斯骨利干元时之阿罗思吉利吉斯等部皆其地也有明三百年未通中国
　　本朝康熙十五年入贡二十八年遣内大臣索额图等与其使臣费耀多啰等定以格尔必齐河为界自后朝贡贸易每间嵗一至其夷官披髪戴三角黑氊帽穿窄袖短衣履革靴出必佩剑官妇则戴红顶三角帽系五色长裙披织锦无袖短衣或以貂皮为里俗以去髪为姣好以免冠为恭敬






<史部,地理类,外纪之属,皇清职贡图,卷一>
　　俄罗斯地有八道称为斯科每一斯科又各分小斯科俱设官管辖其民聚处城堡居止有庐舍水陆有舟车服氊罽喜饮酒屑麦为饼不饭食性矜夸贪得尚浮屠自国王至庶民有四季大斋数十日











<史部,地理类,外纪之属,皇清职贡图,卷一>
　　宋腒朥乃暹罗属国其人多以耕渔为业性情褊急其斋僧饲象与暹罗相类男蓄髪去其髯首插雉尾腰束疋帛短衣而窄袴无履袜常佩刀剑女椎髻跣足短衣长裙披帛于肩颇能知纺绩











<史部,地理类,外纪之属,皇清职贡图,卷一>
　　东埔寨即真腊国介安南暹罗间隋唐及宋皆朝贡明初亦尝至初称甘孛智万厯中改今名人情柔弱善饲象其演之为阵用以御敌常带剑入山取犀角献于夷目男剪髪裹头身衣仅蔽下体女挽髻露肘臂惟蔽其乳围裙跣足能采桑饲蚕亦能织席








</div>
    <div class="pagination">
<a href="皇清职贡图_page5.html">上一页</a><a href="皇清职贡图.html">1</a><a href="皇清职贡图_page2.html">2</a><a href="皇清职贡图_page3.html">3</a><a href="皇清职贡图_page4.html">4</a><a href="皇清职贡图_page5.html">5</a><span class="current-page">6</span><a href="皇清职贡图_page7.html">7</a><a href="皇清职贡图_page8.html">8</a><a href="皇清职贡图_page9.html">9</a><a href="皇清职贡图_page10.html">10</a><a href="皇清职贡图_page11.html">11</a><span>...</span><a href="皇清职贡图_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
