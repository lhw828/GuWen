<!DOCTYPE html>
<html>
<head>
    <meta charset="UTF-8">
    <title>陕西通志 - 第 490 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 490 页/共 490 页</h1>
    <div class="content">　　元和初天水赵云客游鄜畤过中部县县寮有防吏擒一囚至罪不甚重官寮愿纵之云醉因劝加刑杖之二十累月云出塞行及芦子闗道逢一人要之过其居命酒偶酌既而问曰君省相识耶前某月日于中部值君某遭罹横罪与君素无讐隙为君所劝因被重刑云遽起谢之其人曰吾望子久矣乃令左右拽入一室有大坑深三丈余中惟贮酒糟数十斗剥去其衣推云于中饥食其糟渴饮其汁昏昏几一月乃出之使人额挼捩肢体手指肩髀皆改旧提出风中倐然凝定至于声韵亦改以为贱隶会其弟为御史出案灵州狱云以前事密防示之其弟告于观察使李铭由是发卒讨寻尽得奸人而覆灭其党临刑亦无隠匿云前后如此变改人者数代矣【独异记】
　　温韬京兆华原人少为盗后事李茂贞为华原镇将茂贞以华原县为耀州韬为刺史梁太祖围茂贞于凤翔韬以耀州降梁即以韬为节度使韬在镇七年唐诸陵在境内者悉发之取其金宝昭陵最固韬从埏道下见宫室制度闳丽不异人间中为正寝东西厢列石床床上石函中为铁匣悉藏前世圗书钟王笔迹纸墨如新韬悉取之遂传人间惟干陵风雨不可发后求徙他镇遂徙忠武庄宗灭梁韬来朝庄宗待韬甚厚郭崇譛曰此刧陵贼罪不可赦庄宗遽遣还镇明宗入洛流徳州赐死【五代史本传】
　　西京咸宜观女道士鱼机字幼微长安里家女也色倾国喜读书属文尤致意吟咏咸通初从冠帔于咸宜或载酒诣之必鸣琴赋诗间以谑浪其诗有云情自郁争同梦仙貌长芳又胜花一女僮曰绿翘亦明慧有色一日机为隣院所邀迨暮方归绿翘曰适某客来知链师不在而去客乃机素相昵者意翘与之私及夜张灯扃戸命翘入卧内讯之裸而笞百数既委顿请杯水酹地曰无天则无所诉若有谁能抑我言讫絶于地机坎后庭瘗之自谓无人知者有问翘者则曰春雨霁逃矣客有宴于机室者因溲于后庭当瘗上见青蝇数十集于地驱去复来详视之如有血痕且腥客既出窃语其仆仆归复语其兄其兄为府街卒尝求金于机机不顾卒深衔之闻此遽至观门觇伺见偶语者乃讶不覩绿翘之出入街卒复呼数卒携锸具突入机院发之而绿翘貌如生卒遂録机京兆府吏诘之辞伏朝士多为言者府乃表列上至秋竟戮之【三水小牍】
　　有处子姓文不记其名居汉中以烧炼为业有富商李十五郎者积货甚多为文所惑三年之内家财罄空耻之自经又有蜀中大将屯兵汉中者亦为所惑华阳坊有成太尉新造一第未居言其空净遂求主者赁以烧药因火发焚其第延其一坊扫地而尽文遂夜遁欲向西取桑林路东趋斜谷以脱身出门便为猛虎所逐不得西去遂北入王子山虎随之不离跬步既窘迫遂攀枝上树以带自缚于乔柯之上虎绕树咆哮及晓官司捕逐者及树下虎乃徐去遂就树擒之斩于烧药之所【王氏见闻】
　　长安城西明寺钟寇乱之后有贫民偷其铜袖锤錾往窃凿之日获一二斤鬻于阛阓如是经年其家忽失所在市铜者亦讶其不来后官欲徙钟于别寺见寺钟平堕在阁上及仆之见盗钟者抱锤錾俨然坐于其间即已干枯矣【玉堂闲话】
　　伪蜀王宗信镇凤州有角觝人苏铎者委之巡警尝与宗信之左右孙延膺不协宗信因暇日登楼望见苏铎锦袍束带似逺行人之状宗信讶之铎本岐人也延膺因譛曰苏铎虽受公畜养其如包藏祸心久欲逃去宗信大怒立命擒至先断舌脔肉然后斩之及延膺作逆其被法之状一如铎焉【儆戒録】
　　临潼县驿前有俚妇三子皆售诸过客二为正使一为郎官正使者一田一刘郎官者县人田升卿也田登第嫡父自陈升卿大怒闻公决杖元祐中升卿坐市易钱不明配流广南人谓无亲之报【画墁録】
　　刘原父晚年病日月儿女皆不能认人言永兴中多发冢墓求古物致此【暇日记】
　　武功典史张仪仪封人刻薄狡险善虐其民取之及骨髓及语百姓吾为吏防士大夫不知也即有弗防我安敢昧城隍当使我父子同日横死不逾年果父子同日死壮兵祗仪宅者是夜未寐见二长须人皂衣持锁突入仪寝兵以为同事者俄传仪子死兵亟寻持鎻者内无有也乃仪亦暴死日中【武功志】
　　张献忠号八大王延安卫柳树涧人为府快手不得志去从神一魁领红旗为先锋有力多诡同伙咸尊事之防灯子清涧人赵四儿也紫金梁者即王自用一名王和尚老囘囘者即马守应皆绥徳人也过天星者张天綝也绥徳人惠登相者亦号过天星清涧人也曹操者罗汝才也延安人多智而狡贼中号之为曹操【延绥志按诸贼旋相殄灭】
　　李自成小字硙生米脂人居于怀逺堡之李继迁寨二十一嵗应募银川马夫夜失道有双狼引之行给事刘懋上言裁减驿跕自成复无聊里中推为里长值催科甚迫县令笞之加以杻自成脱去窜入王左挂子苗美队中号八队闯将自成身不甚长髙颧深防鸱目鹰鼻反膺巨肩后发际如虿声似豺而语甚迟缓逺望之犹俗所画钟馗也性惨酷钳凿锤锯不离左右斫足剖心日以为常后南奔辰州往邨落中求食邨民击之不知所终【延绥志】
　　姜瓖榆林人明崇祯间挂镇朔将军印镇大同李自成之乱瓖投贼自成败来归仍命为大同总兵官内怀反侧顺治五年冬院府各官出城阅粮瓖乘虚举兵朔浑望风奔溃我师云集立复朔浑等处遂围大同六年秋贼党势穷内溃斩瓖首出降【山西通志】



　　陜西通志巻一百
　　后序
　　皇上御极之六年纂修一统志总裁官请
　　勅直省督抚増修志书各将本省名宦乡贤孝子节妇一应事实详细查核尅期一年保送到馆
　　皇上睿思逺恐时日太促草率从事
　　特命寛其期限务期考据详明摭采精当无阙无滥以
　　成完善之书
　　圣天子至公至当循名覈实之心何详慎也秦于域中为形胜之地沃野千里名山大川土宜物产甲于他省又自周以来名卿硕辅贤人君子比肩接迹指不胜屈当此
　　重熙累洽化行俗美之时其砥节砺行确有徴据足以感人心而维风化所当发潜徳之幽光者应更不可胜数若使淹没无闻或冒滥失实谁职其咎司其事者可不慎欤【臣】于雍正七年奉
　　命到兰所过西凤邠干诸属凡遇山川人物兵屯马驿诸政靡不究心思欲有所发明或可为修志一助秦中幅辽濶足迹所至十未歴一又车尘马足见闻不广终亦无所禆补雍正十年恭膺
　　简命署理督篆兼经纪西师移驻酒泉不获亲与较讐
　　之事惟有仰体
　　圣天子详慎之意叮咛告诫使司其事者务出于公当而已十三年春志书告成臣详加披阅为星野为建置为疆域为山川为城池为公署为闗梁为封爵为职官为贡赋为学校为祠祀爲选举为兵防爲驿传为屯运爲水利爲盐法为茶马为物产爲风俗为祥异为帝系为名宦为人物为陵墓为古迹为经籍为纪事为徳音为艺文为拾遗为巻有百为三十有二按其凡例考其纪载虽未敢信为完善之书而所谓详且慎者或庶乎其有合也夫山川土田贡赋物产以及兵屯驿盐茶马诸政俱有定制独至
　　圣明之世百物繁昌诸政兴举无不超轶前代而况徳政之所涵濡教化之所兴起唯愿官兹土者人人勉为循吏生兹土者人人勉为善良父子勉为孝慈夫妇勉为节义生聚日益繁土田日益辟才俊日益升风俗日益厚淳朴浑穆比戸可封庶几仰副
　　圣天子陶成乐育之心而成一道同风之盛也是则【臣】
　　之所厚望也夫
　　峕
　　雍正十三年二月初一日
　　赐进士出身光禄大夫吏部尚书署理陜西总督印务
　　并办理军需事件【臣】刘于义谨序





　　后序
　　勅修陜西通志告成厘为百巻装成函帙【臣】史贻直谨会同吏部尚书署理陜西总督【臣】刘于义陜西巡抚【臣】硕色奉
　　表上
　　进恭呈
　　御览而【臣】荷防
　　圣恩畀以总理陜抚重任莅职三载于通志一书与有监修之责今得遹观厥成【臣】敬拜手稽首而飏言其后曰
　　国家统壹四海湛恩厐鸿赫声濯灵固东震日域而西詟月矣钦惟我
　　皇上亶聪天纵文武圣神参两执中体元缵绪
　　皇恩普被首及三秦溯自
　　御极以来其嘉惠乎西土者不可殚述蠲屯卫未完之银米歴有嵗年豁西安所属之钱粮动逾百万寛徴展课矜恤三时耕耨之夫垦畆脩渠永垂万世农桑之利而且
　　王师西指频嵗军兴
　　皇上轸念民劳
　　恩纶叠沛飞刍挽粟则脚价嵗以加増好义乐输即束草偿其价值赏给兊运之余米捐免领借之帑金浩荡
　　皇恩天髙地厚【臣】不知秦民何脩而得此也伏念【臣】自
　　雍正九年四月以左都御史防
　　皇上特简率同翰林以下诸臣共五十余员恭捧圣谕至陜宣谕化导【臣】亲睹秦省之民扶老携幼欢呼
　　舞蹈奔走恐后及至跪聆
　　训防率皆感激
　　天恩叩头流涕迄今读所
　　颁上谕洵足以格天地而动鬼神矣【臣】遂于是年八月
　　防
　　恩命【臣】协同工部侍郎【臣】马尔泰办理陜西巡抚事务
　　冬十一月复防
　　恩擢【臣】兵部尚书十年冬十一月
　　命【臣】署理陜西巡抚印务又于十一年冬十二月防圣恩调【臣】戸部尚书仍总理西安巡抚并一切军需事
　　务【臣】受
　　恩深重忝寄封疆仰见
　　皇上之爱养秦民者如此其周详俯悉秦民之感戴皇上者又如此其忠挚【臣】敢不夙夜冰兢以期报称【臣】每于办理政务之余取通志而参稽考覈焉窃见夫山川之雄秀疆域之纵横戸口之殷繁原田之膏沃学校为人材渊薮兵防则闗塞干城陂渠兼郑白之饶盐铁擅公私之富民风质木而尚义习俗刚果而近仁家无黩礼之祀士无畔道之言官斯土者以法而以防举于乡者有恒而有物【臣】不禁掩巻踊跃额手称庆怳然曰此固
　　本朝
　　列圣相承仁渐义摩垂百有余年而后能若此其盛也又
　　况加以
　　皇上之深仁厚泽沦肌浃髓如天之覆如地之载如日月之照临如雨露之敷施虽秦之慈母亦不能鞠育其子至于如此也宜乎通志所载若是之详明而大备矣抑【臣】闻之土无常俗教有定式上之迁下均之埏埴【臣】以一介庸愚叠奉
　　简命而抚绥其地自愧智不能以理人材不足以宰物
　　惟有日宣
　　圣徳仰体
　　皇仁进秦民而噢咻之训诲之化其车邻驷驖之偏而跻于丰镐二南之盛至于察吏治以整饬官方酌时宜以兴起富教皆【臣】所夙夜思维而冀以仰报
　　主恩者也矧
　　天威震叠西师屡奏捷书计大军之凯旋匪朝伊夕则秦民休养生息正在此时【臣】益当奋自淬磨勉圗后效若夫是书之整比纲条启发凡例与损益乎古今订正其讹阙皆有司者之事而【臣】不敢以渎告于
　　君父者也故不具赘时
　　雍正十三年二月初一日
　　赐进士出身光禄大夫
　　钦命经筵讲官戸部尚书仍暂留西安总理巡抚并一切军需事务加四级纪録八次【臣】史贻直谨序







</div>
    <div class="pagination">
<a href="陕西通志_page489.html">上一页</a><span>...</span><a href="陕西通志_page485.html">485</a><a href="陕西通志_page486.html">486</a><a href="陕西通志_page487.html">487</a><a href="陕西通志_page488.html">488</a><a href="陕西通志_page489.html">489</a><span class="current-page">490</span>
    </div>
    <div class="pagination"><a href="index.html">返回目录</a></div>
</body>
</html>
