<!DOCTYPE html>
<html>
<head>
    <meta charset="UTF-8">
    <title>重修福建台湾府志 - 第 31 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重修福建台湾府志 - 第 31 页/共 80 页</h1>
    <div class="content">
卷九

　　典礼（祠祀附）

　　「虞书」：秩宗命典三礼；「周官」：大宗伯以五祀。佐王建、保邦国，厥典讵矣。我皇上建中立极，酌古宜今，典章隆备，翕然中外；况复肆类怀柔，明禋昭假，无一不详且尽哉。夫礼以定民志，有车书一统之容，而敬寓焉，非徒肃观瞻也；祀以事神致福，有崇德报功之义，而诚感焉，非徒荐馨香也。台虽岛区，民社攸司，王章具举，可弗讲欤？志典礼。

　　庆贺礼

　　接诏礼

　　诣万寿亭庆贺万寿圣节、正旦、冬至礼

　　迎春礼

　　耕耤礼（照雍正五年颁行）

　　救护礼

　　乡饮酒礼

　　乡约讲读圣谕

　　祭社稷礼

　　祭山川礼（风云雷雨、城隍附）

　　祀先师礼

　　祭关帝礼

　　祭龙神礼

　　祭厉坛礼

　　祭旗纛礼

　　祠祀（附）

　　庆贺礼

　　凡遇万寿圣节、元旦、冬至，每于二月前涓吉拜进贺表。前一日，本官结彩于门，合属皆斋沐。本日清晨，设龙亭于大堂正中，设仪仗于露台上东西，设鼓乐于露台南东、西北向，设表案于龙亭前，设香案于表案前。鼓初严，率属具朝服。次严，礼生引班首诣香案前涤印；用印讫，以表置于案。鼓三严，各官入班。司班唱：『班齐』；司礼唱：『跪，叩首』，行三跪九叩礼；『兴，平身』；乐止。司礼引班首升自东阶，诣香案前，唱：『跪』；传唱：『众官皆跪』。执事者以表跪授班首，捧置彩亭中，即于露台下跪送。由海船赍送至福建总督部院衙门附进。

　　表笺式（历年加上□□征号，并一应庆贺表笺，俱由内阁临期撰拟；不备载）

　　皇上万寿、元旦、冬至表式

　　福建（某）衙门（某）官（某）等诚欢诚忭，稽首顿首上言：伏以德统干元，首正六龙之位；建用皇极，宏开五福之先。恭惟皇帝陛下，率育苍生，诞膺景命。抚时出政，八风顺而嘉榖蕃昌；受箓敷猷，万国宁而俊民乐育。太平有象，历服无疆。臣等恭遇熙朝，欣逢圣诞（或正旦、长至）；身羁职业，心恋阙廷。伏愿玉烛长调，庆雍熙于九牧；金瓯永固，登仁寿于万年。臣等无任瞻天仰圣、踊跃欢忭之至，谨奉表称贺以闻。

　　接诏礼

　　总督遣官赍送诏书，舟进鹿耳门，随传报各文武官员，具龙亭、彩舆、仪仗、鼓乐出西关外接官亭迎接。捧诏书置龙亭中，南向；文武官员具朝服，北向跪迎。鼓乐前导，至明伦堂，文武各官分东西序立，赍官东立西向。礼生唱：『排班』；乐作，行三跪九叩礼。赍官捧诏授展读官，跪授；诣开读案前宣读，众官跪听。读毕，展读官捧诏授赍官，捧置龙亭中；众官行三跪九叩礼。毕，皆退。将诏交知府，分送各县衙门宣读颁布。

　　诣万寿亭庆贺万寿圣节、正旦、冬至礼

　　旧在郡学明伦堂行礼。康熙五十年，文武各官以明伦堂狭窄，不便罗拜；台厦道陈宾，乃择地于永康里建万寿亭。前立午门，旁列朝房；亭后为祝圣殿，庆贺其中。五十六年，台厦道梁文科重修；环以墙，东西辟门曰「敷文」、「振武」。六十年，飓风圯。雍正元年，各官重建。后置僧舍，奉香灯。有香灯田五十甲，在彰化赤涂崎庄，年收租粟一百石（康熙五十五年，诸罗令周锺瑄置）；又园二十六甲，在诸罗西港仔，年纳廍饷半张（雍正五年，巡道吴昌祚同总兵官林亮置）。

　　凡遇万寿圣节、元旦、冬至，文武各官于前一日斋沐，率所属赴明伦堂习仪。至期，四鼓穿朝服，齐到万寿亭，文武分东西班，行三跪九叩礼。同知为纠仪官。至若万寿圣节前后三日，文武各官俱穿朝服，五鼓到万寿亭坐班。其庆贺礼，与元旦、冬至同。

　　迎春礼

　　土牛式

　　土牛胎骨，用桑柘木。身高四尺（按四时）、长三尺六寸（按三百六十日）；头至尾长八尺（按八节），尾长一尺二寸（按十二月）。鞭子用柳枝，长二尺四寸（按二十四气）。牛色，以本年为法：头、角、耳、用年天干，身用年地支，蹄、尾、肚用纳音（天干：甲、乙属木，色青；丙、丁属火，色红；戊、己属土，色黄；庚、辛属金，色白；壬、癸属水，色黑。地支：亥、子属水，色黑；寅、卯属木，色青；巳、午属火，色红；申、酉属金，色白；辰、戌、丑、未属土，色黄。纳音：如甲子年立春，纳音属金，用白色；余仿此）。笼头、构、索：以立春日日干为笼头色（说见上）；构，用桑柘木；索，孟日用麻（谓寅、申、巳、亥日），仲日用苎（谓子、午、卯、酉日），季日用丝（谓辰、戌、丑、未日）。送牛，以冬至节后辰日，于岁德方取水土（甲年东方甲位，乙年西方庚位，丙年南方丙位，丁年北方壬位，戊年东南方戊位，己年东方甲位，庚年西方庚位，辛年南方丙位，壬年北方壬位，癸年东南方戊位）。

　　芒神式

　　芒神服色：用立春日支辰受克为衣色，克衣神为系腰色（如立春子日属水，衣取土克水，用黄色；系腰取木克土，用青色。余日仿此）。头髻，用立春日纳音为法（金日平梳两髻，在耳前；木日平梳两髻，在耳后；水日平梳两髻，右髻在耳后、左髻在耳前；火日平梳两髻，右髻在耳前、左髻在耳后；土日平梳两髻，在顶直上）。罨耳，用立春时为法（从卯至戌八时，罨耳用手提，阳时左手提、阴时右手提；从亥至寅四时，罨耳或揭或掩，寅时揭从左边、亥时揭从右边；子、丑二时全戴。盖寅、亥时为通气，故揭一边；子、丑时为严凝，故全戴）。鞋、裤、行缠，以立春纳音为法（逢金、木，系行缠、鞋、裤：金行缠左阙，悬在腰左；木行缠右阙，系在腰右。水日俱全，火日俱无；土日着裤，无行缠、鞋子）。老少，以立春年为法（寅、申、巳、亥，老；子、午、卯、酉，壮；辰、戌、丑、未，幼。身高三尺六寸，按一年三百六十日）。

　　迎春仪注

　　有司预期塑造春牛并芒神于东郊外春牛亭。立春前一日，府、厅、县率属俱穿蟒袍、补服，至春牛亭。通赞导至拜位，唱：『就位』，各官俱就拜位。『上香』，『鞠躬拜、兴，拜、兴』。初献爵，再献爵，三献爵，读祝文；读毕，通赞又赞「两拜」。礼毕，簪花（各官俱簪花），上席。酒三巡，属官先行，长官次之，春牛随后，迎至府、厅、县头门外；土牛南向、芒神西向。

　　鞭春仪注

　　本日清晨，备牲醴、果品，府、厅、县率属俱朝服。通赞导至拜位，唱：『就位；鞠躬拜、兴，拜、兴』。初献爵，再献爵，三献爵，读祝文；读毕，通赞又赞「两拜」，兴。导至土牛前，各官俱执彩仗排立两傍。通赞赞：『长官系鼓』（凡三击），遂擂鼓（鼓手自擂）；赞：『鞭春』，各官击牛者三，『揖、平身』。通赞导至芒神前，『揖、平身』。礼毕。

　　耕耤礼（照雍正五年颁行）

　　耤田坛位

　　「礼记」「祭统」云：『天子亲耕于南郊，诸侯耕于东郊』。今耤田四亩九分，在东郊外。田后，即先农坛。按「春秋文义」云：『天子之社，广五丈；诸侯半之』。今京师先农坛，高四尺二寸、宽五丈。台湾坛制：高二尺一寸、宽二丈五尺。先农牌位：高二尺四寸、宽六寸；座高五寸、宽九寸五分。红牌金字，填写「先农之神」。坛后正房三间、配房各一间。正房中间供奉先农神牌，东间收贮祭器、农具，西间收贮耤田米谷。配房东间置办祭品，西间令看守农民居住。坛庙耤田之外，周围筑土为墙，开门南向。

　　耕耤日期

　　每年十月初一，礼部颁历，预择日期奏闻；行文各省督、抚转饬所属，同日一体遵行。前期，致斋二日。

　　祭品

　　帛一（青色）、羊一、豕一、铏一、簠一、簋一、笾四、豆四。

　　器具

　　农具赤色，牛黑色，耔种箱青色。所盛耔种，照本省土宜，择勤谨农夫二名，免其差役、给以口粮，令看守坛宇，灌溉耤田，敬谨收贮。所收米栗，以供各该处祭祀之粢盛。

　　仪注

　　祭日，巡台满汉御史、总镇、巡道、知府率所属俱穿朝服到坛。通赞生导诣盥洗所，盥手净巾毕，通赞唱：『执事者各司其事』；『主祭官就位（就拜位），陪祭官各就位』（照官衔、品级就拜位）。『瘗毛血，迎神』。通赞生导主祭官升坛就位（就神前位）；唱：『上香』。又上三块香，通赞唱：『跪』；陪祭官皆跪。行三叩礼，『兴、复位』（复拜位）；安神，行三跪九叩礼，兴。进帛，进爵。行初献礼，通赞唱：『诣酒尊所』；主祭官诣酒尊所。通赞唱：『司尊者举幂酌酒，诣先农神位前，就位，跪』。通赞唱：『陪祭官皆跪』。『献帛』、『献爵』；『叩首，兴』。『诣读祝位，跪』；读祝文。读毕，三叩首，『兴、复位』。行亚献礼，通赞唱：『诣酒尊所』；主祭官诣酒尊所。通赞唱：『司尊者举幂酌酒，诣先农神位前，就位，跪』。通赞唱：『陪祭官皆跪』；献爵，叩首，兴、复位』。行终献礼（仪同亚献）……彻馔；送神，行三跪九叩礼，兴。读祝者捧祝、司帛者捧帛，通赞生导诣燎所，焚祝帛，复位；一揖，礼毕。

　　午时，行耕耤礼。知府秉耒、佐贰执青箱、知县播种；外州、县正印官秉耒、佐贰执青箱播种。如无所属之员，即选择耆老执箱播种。行耕时，耆老一人牵牛、农夫二人扶犁，九推九返。农夫终亩耕毕，各官率属暨耆老、农夫望阙谢恩，行三跪九叩礼。
</div>
    <div class="pagination">
<a href="重修福建台湾府志_page30.html">上一页</a><span>...</span><a href="重修福建台湾府志_page26.html">26</a><a href="重修福建台湾府志_page27.html">27</a><a href="重修福建台湾府志_page28.html">28</a><a href="重修福建台湾府志_page29.html">29</a><a href="重修福建台湾府志_page30.html">30</a><span class="current-page">31</span><a href="重修福建台湾府志_page32.html">32</a><a href="重修福建台湾府志_page33.html">33</a><a href="重修福建台湾府志_page34.html">34</a><a href="重修福建台湾府志_page35.html">35</a><a href="重修福建台湾府志_page36.html">36</a><span>...</span><a href="重修福建台湾府志_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
