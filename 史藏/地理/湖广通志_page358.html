<!DOCTYPE html>
<html>
<head>
    <meta charset="UTF-8">
    <title>湖广通志 - 第 358 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 358 页/共 373 页</h1>
    <div class="content">　　学箴　　　　　　　　　　　　李　克
　　夫极灵智之妙总防通之和者莫大乎圣人是以物必有宗事必有主见形者众及道者尠逐迹愈笃离本逾逺遂使异端与薄俗俱兴妙绪与淳风并絶将越礼弃学而希无为之风矣作学箴词曰茫茫太古悠悠鸿荒万类与道兼忘圣迹未显贤名不彰迨此鼓腹率我猖狂资生既广羣涂思通闇实思明匪予求防遗巳济物而天下为公大庭倡基羲农赞六位时成离晖大观泽洽雨濡化流风散比屋同尘而人防僭乱爰及中古哲王胥承质文代作礼统迭兴事借用以繁化因阻而凝动非性扰静岂神澄名之攸彰道之攸废乃损所隆乃崇所替刑作由于徳衰三辟兴乎叔世既敦既诱乃矫乃厉敦亦既备矫亦既深雕琢生文抑扬成音羣能骋技众巧竭心野无陆马山无散林风靡不动化防不移人之失徳反正作竒乃纵欲以越礼不知希竞之为病违彼夷途而遵此险径狡兔凌冈防鱼遁川至颐深妙大象幽弃饵收罝而责功蹄筌失统丧归而寄防忘言考异征词拔本塞源遁迹永日寻响穷年刻意离性而失其常然世有险夷运有通圯损益适时升防惟理道不可以一日废亦不可以一朝拟礼不可为千载制亦不可以当年止非仁无以长物非义无以齐耻仁义固不可逺去其害仁义者而巳力行犹惧不逮希企以逺矣室有善言应在千里况乎制行复礼克巳风人司箴敬贻君子
　　明
　　程门立雪箴　　　　　　　　　廖道南
　　于皇孔圣梦见周公仰思坐旦道行志同肆若孟氏隐几而卧达则兼善才髙王佐迨于有宋水落星奎二程崛起伯仲名齐明道学孔中和纯粹定性知命俯仰无愧伊川希孟严毅刚正直躬弗屈天牖其性海内羣彦鼓箧及门传心讲学浩气恒存防氏定夫睟然徳宇从事扶沟师门见与杨公中立天资夷旷载道而南殊可嘉尚防司令积雪盈庭二君列侍月弄风吟睠兹画圗宛然心目若孔铸顔仰鑚瞻忽寥寥千载吾谁与归惟警庵公为南楚师教以躬行道由心契月岩讲学岳麓防艺秉铎黄陂追踪二程梦寐见之景怀仪刑惟予小子夙钦髙蹈至人神交启我精奥顾圗思义嵗寒雪零希贤希圣为座右箴












　　湖广通志巻九十五
　　钦定四库全书
　　湖广通志巻九十六
　　艺文志
　　书
　　晋
　　与桓温弟秘书　　　　　　　　习凿齿
　　西望隆中想卧龙之吟东眺白沙思鳯雏之声北临樊墟存邓老之髙南眷城邑怀羊公之风纵目檀溪念崔徐之友肆睇鱼梁追二德之逺未尝不徘徊移日惆怅极多遗事犹存星列满目
　　南北朝
　　答湘东王书　　　　　　　　　谢几卿
　　下官自奉违南浦巻迹东郊望日临风瞻言伫立仰寻惠渥陪奉游晏漾桂棹于清池席落英于曾岨兰香兼御羽觞竞集侧听余论沐浴流涛波之辩悬河不足譬春藻之词丽文无以匹莫不相顾动容服心胜口不觉春日为遥更谓修夜为促嘉防难常薄云易逺言念如昨忽焉素秋恩光不遗善谑逺降因事罢归岂云栖亩匪商官市理就一防田家作苦实符清诲本乏金覊之饰无假玉璧为资徒以老使形踈疾令心阻沈滞牀簟弥歴七旬梦幻俄顷忧伤在念竟知无益思自祛遣寻理涤意即以任命为膏酥擥镜照形翻以支离代萱树故得仰慕徽猷永言前哲谷深栖接舆髙举遯名屠肆发迹闗市其人缅邈余流可想若令亡者有知宁不萦悲悬壤恨隔芳尘如其逝者可作必当昭被光景懽同游豫使夫一介老圃得造虚心末席去日巳疎来侍未展连剑飞鳬拟非其类怀私藏德窃用涕零唐
　　与韩荆州书　　　　　　　　　李　白
　　白闻天下谈士相聚而言曰生不用封万户侯但愿一识韩荆州何令人之景慕一至于此岂不以周公之风躬吐握之事使海内豪杰奔走而归之一登龙门则声价十倍所以龙蟠鳯逸之士皆欲收名定价于君侯君侯不以富贵而骄之寒贱而忽之则三千之中有毛遂使白得颖脱而出即其人焉白陇西布衣流落楚汉十五好剑术徧干诸侯三十成文章歴抵卿相虽长不满七尺而心雄万夫皆王公大人许与义气此畴曩心迹安敢不尽于君侯哉君侯制作侔神明德行动天地笔参造化学究天人幸愿开张心顔不以长揖见拒必若接之以髙宴纵之以清谈请日试万言倚马可待今天下以君侯为文章之司命人物之权衡一经品题便作佳士而今君侯何惜阶前盈尺之地不使白扬睂吐气激昻青云耶昔王子师为豫州未下车即辟荀慈明既下车又辟孔文举山涛作冀州甄拔三十余人或为侍中尚书先代所美而君侯亦一荐严协律入为秘书郎中间崔宗之房习祖黎昕许莹之徒或以才名见知或以清白见赏白每观其衔恩抚躬忠义奋发白以此感激知君侯推赤心于诸贤之腹中所以不归他人而愿委身国士傥急难有用敢効微躯且人非尧舜谁能尽善白谟猷筹画安能自矜至于制作积成巻轴则欲尘秽视听恐雕虫小技不合大人若赐观刍荛请给纸笔兼之书人然后退扫闲轩缮写呈上庶青萍结緑长价于薛卞之门幸推下流大开奬饰惟君侯圗之
　　与鄂州栁中丞书　　　　　　　韩　愈
　　淮右残孽尚守巢窟环冦之师殆且十万瞠目语难自以为武人不肯循法度颉颃作气势窃爵位自尊大者肩相摩地相属也不闻有一人援桴鼓誓众而前者但日令走马来求赏给助冦为声势而巳阁下书生也诗书礼乐是习仁义是修法度是束一旦去文就武鼓三军而进之陈师鞠旅亲与为辛苦慷慨感激同食下卒将二州之牧以壮士气斩所乘马以祭踶死之士虽古名将何以加兹此由天资忠孝郁于中而大作于外动皆中于机防以取胜于当世而为戎臣师岂常习于威暴之事而乐其鬭战之危也哉愈诚怯弱不适于用听于下风窃自增气夸于中朝稠人广众会集之中所以羞武夫之顔令议者知将国兵而为人之司命者不在彼而在此也临敌重慎诫轻出入良用自爱以副见慕之徒之心而果为国立大功也幸甚幸甚不宣愈再拜
　　又
　　愈愚不能量事势可否比常念淮右以靡敝困顿三州之地蚊蚋蚁虫之聚感凶防煦濡饮食之惠提童子之手坐之于堂上奉以为帅出死力以抗逆明诏战天下之兵乘机逐利四出侵暴屠烧县邑贼杀不辜环其地数千里莫不被其毒洛汝襄荆许颍江淮为之骚然丞相公卿士大夫劳于图议握兵之将熊罴防虎之士畏懦防蹜莫肯仗戈为士卒前行者独阁下奋然率先扬兵界上将二州之守亲出入行阵与士卒均辛苦生其气势见将军之锋颖凛然有向敌之意用儒雅文字章句之业取先天下武夫关其口而夺之气愚初闻时方食不觉弃匕箸起立岂以为阁下真能引孤军单进与死冦角逐争一旦侥幸之利哉就令如是亦不足贵其所以服人心在行事适机宜而风采可畏爱故也是以前状辄述鄙诚眷惠手翰还答益增欣悚夫一众人心力耳目使所至如时雨三代用师不出是道阁下果能充其言继之以无倦得形便之地甲兵足用虽国家故所失地旬嵗可坐而得况此小冦安足置齿牙间勉而卒之以俟其至幸甚夫逺徴军士行者有羇旅离别之思居者有怨旷骚动之忧本军有馈饷烦费之难地主多姑息形迹之患急之则怨缓之则不用命浮寄孤悬形势销弱又与贼不相谙委临敌恐骇难以有功若召募土人必得豪勇与贼相熟知其气力所极无望风之惊爱防乡里勇于自战征兵满万不如召募数千阁下以为何如傥可上闻行之否计巳与裴中丞相见行营事宜不惜时赐示及幸甚不宣愈再拜
　　与陈征君书　　　　　　　　　皮日休
　　征君足下行竒操异舍明天子贤宰相退隐于陵阳踞见青山傲视白云得丧不可摇其心荣辱不能动其志桎荼冠冕泥滓禄位甚善甚善茍与足下同道者必汲汲自退名惟恐闻行惟恐显老死为山谷人矣或名欲遗千世利欲及当今者闻足下之道可以不进其说耶日休闻古之圣贤无不欲有意于民也茍或退者是时弊不可正主惛不可晓进则祸退则安斯或隐矣有是者世不可知其名俗不能得其尚惧来世圣人责乎无意于民故也此之谓道隐其次者行不端于巳名不闻于人欲乎仕则惧祸欲乎退则思进必为怪行以动俗诙言以骄物上则邀天子再三之命下则取诸侯殷勤之礼甚有百世之风次有当时之誉此之谓名隐其或者行有过僻志有深傲饰身不由乎礼乐行巳不在乎是非入其室者唯清风升其牖者唯明月木石然麋鹿然期道家之用以全彼生此之谓性隐然而道隐者贤人也名隠者小人也性隐者野人也夫有尧舜救世禹汤拯乱之心者视道隐之人由夫樵苏之民耳况名与性哉今天下虽无事河湟有黠骜之患岭徼有逋蛮之虞主上焦心灼思晏询夜谋宰相战栗于岩廊百执事奔走于朝右然尚未复贞观开元之大治有致君于唐虞跻民于仁夀者其人则选其求则勤纁之聘屡防于山林少微之星且明于霄汉此真足下之所髙视呜呼斯时也山林之间宜倒衣以接礼重趼以应命赴明天子千年之运成大丈夫万年之业勲铭于钟鼎德着于竹帛可不盛哉夫主上知足下之道久矣加以郡守荐之宰相誉之虽锡命屡颁而髙风转固接物日简入山益深且足下将为道隐乎则道隐者世不可知其名俗不能得其尚足下之名尚矣丹青于世矣岂为道隐哉将为名隐乎则名隐者为怪行以动俗诙言以骄物足下之道伸之而伊防屈之而夷齐岂为名隐哉将为性隐乎则性隐者饰身不由乎礼乐行巳不在乎是非足下顷荐名于有司客位于侯伯岂为性隐者然三隐者足下皆出其表复何为而髙卧哉如终卧陵阳而不起是废乎古人之道者也仲尼曰素隐行怪后世有述焉吾弗为之也君子遵道而行半涂而废吾弗能巳矣君子依乎中庸遯世不见知而不悔夫前二者圣人之所不为足下之学杨墨乎申韩乎何其悖于道也于遯世不见知而不悔则惟舜不为髙蹈也舜不为真隐也足下其亦有意乎如纳仆之言翻然而起醒然而用朝廷必处足下于大谏次用足下于宰辅其在大谏也以直气决日月之翳以正道立天下之根先黜陟于朝廷次按察于侯国其在宰相也外以道宁四裔内以法提百揆俾天地反妖为瑞使隂阳易愆为禳然后以元莬乐浪为持节之州昆仑崦嵫作驻跸之地又不知房杜姚宋何人也果是道也罄南山之竹不足以书足下之功穷百谷之波不足以注足下之善以足下之风可以叶仆之志以仆之道可以发足下之文故不逺千里授书于御者用以吐仆臆中之竒贮也仆之取舎自有方寸异时无望于足下发函之后但起无疑不宣日休再拜
　　请以孟子为学科书　　　　　　皮日休
　　圣人之道不过乎经经之降者不过乎史史之降者不过乎子子不异乎道者孟子也舍是子者必戾乎经史不率乎子者则圣人之盗也夫孟子之文灿若经传天畅其道不烬于秦自汉氏得之常置博士以専其学故其文继乎六艺光乎百氏真圣人之微旨也若然者何其道叶叶于前其书汲汲于后得非道拘乎正文极乎奥有好邪者惮正而不举嗜浅者鄙奥而无称耶葢仲尼爱文王嗜昌以取味今之人将爱仲尼者其嗜在乎孟子矣呜呼古之士以汤武为逆取者其不读孟子乎以杨墨为达智者其不读孟子乎由是观之孟子功利于人亦不轻矣今有司除茂才明经外其次有熟庄周列子书者亦登于科其诱善也虽深而悬科也未正夫庄列之文也读之可以为方外之士习之可以为鸿荒之民有能汲汲以救时辅教为志哉请命有司去庄列书専以孟子为主有能精通其义者其科选视明经茍若是也不谢汉之博士矣
　　答荆南裴尚书论文书　　　　　栁　冕
　　猥辱来问旷然独见以为齿髪渐衰人情所惜也亲爱逺道人情不忘也大哉君子之言有以见天地之心夫天生人人生情圣与贤在有情之内久矣茍忘情于仁义是殆于学也忘情于骨肉是殆于恩也忘情于朋友是殆于义也此圣人尽知于斯立教于斯今之儒者茍持异论以为圣人无情误也故无情者圣人见天地之心知性命之本守穷达之分故得以忘情仁义之道斯须忘之斯为慝矣骨肉之恩斯须忘之斯为过矣朋友之义斯须忘之斯为薄矣此三者发于情而为礼由于礼而为教故无礼者教人之情而巳丈人志于道故来书尽于道是合于情尽于礼至昔顔囘死夫子曰天丧予子路死夫子曰天祝予是圣人不忘情也久矣丈人岂不谓然乎如冕者虽不得与夫子同道实与君子同心相顾老大重以离别况于万里邈无前期斯得忘情乎古人云一日不见如三秋兮况十年乎前所寄文不为巳言之葢有为而为之昔尧舜殁雅颂作雅颂寝夫子作未有不因于教化为文章以成国风是以君子之儒学而为道言而为经行而为教声而为律相而为音如日月丽乎天无不照也如草木丽乎地无不章也如圣人之丽乎文无不明也故在心为志发言为诗谓之文兼三才而明之曰儒儒之用文之谓也言而不能君子耻之及王泽竭而诗不作骚人起而文辞兴文与教分而为二以扬马之才则不知教化以荀陈之道则不知文章以孔门之教评之非君子之儒也夫君子之儒必有其道必有其文道不及文则德胜文不知道则气衰文多道寡斯为艺矣语曰文质彬彬然后君子兼之者斯为美矣昔防夏之文章与夫子之道通流列于四科之末此艺成而下也茍言无文斯不足徴小子志虽复古力不足也言虽近道辞则不文虽欲拯其将坠末由也巳丈人文之君子曲垂见褒反以自愧冕再拜宋
　　求记书　　　　　　　　　　　滕宗谅
　　六月十五日尚书祠部员外郎天章阁待制知岳州军州事滕宗谅谨驰介致书恭投邠府四路经畧安抚资政谏议节下窃以为天下郡国非有山水瓌异者不为胜山水非有楼观登览者不为显楼观非有文字称记者不为久文字非出于雄才钜卿者不成著今古东南郡邑当山水间者比比而名与天壤同者则有豫章之滕阁九江之庾楼吴兴之消暑宣城之叠嶂此外无过二三所而巳虽寝歴于嵗月挠剥于风雨潜消于兵火圯毁于难患必须崇复而不使随圯者葢由韩吏部白宫傅以下当时名贤辈各有纪述而取重于千古者也巴陵西跨城闉揭飞观署之曰岳阳楼不知俶落于何人自有唐以来文士编集中无不载其声诗赋咏与洞庭君山率相表里宗谅初诵其言而疑且未信谓作者夸説过矣去秋以罪得兹郡入境而疑与信俱释及登楼而恨向之作者所得仅毫末尔惟有吕衡州诗云襟带三千里尽在岳阳楼此粗标其大致自是日思以宏大隆显之亦欲使久而不可废则莫如文字乃分命僚属于韩栁刘白二张二杜逮诸大人集中摘出登临寄咏或古或律歌咏并赋七十八首暨本朝大笔如太师吕公侍郎丁公尚书夏公之作榜于梁栋间又明年春鸠材僝工稍増其旧制古今诸公于篇咏外率无文字称纪所谓岳阳楼者徒见夫屹然而踞岈然而负轩然而竦伛然而顾曽不若人具肢体而精神未见也宁堪久焉恭惟执事文章器业凛凛然为天下之时望又雅意在山水之好每观送行还逺之什未尝不神游物外而心与景接矧兹君山洞庭杰然为天下之最胜切度风旨岂不摅遐想于素尚寄大名于清赏者哉冀戎务尠退经畧暇日少吐金石之论发挥此景之美庶潄芳润于异时知我朝髙位辅臣有能淡味而逺托思于湖山数千里外不其胜与谨以洞庭秋晩图一本随书贽献渉毫之际或有所助干冒清严伏惟惶灼
　　复周茂叔书　　　　　　　　　傅伯成
　　蒙寄贶同人説徐展熟读较以旧本改易数字皆人意所不到处宜乎人宗师仰慕之不暇也
　　与江陵项安世书　　　　　　　朱　子
　　示喻此心于未发时常常识得巳发时常常记得此固持守之要但圣人指示为学之力周遍详宻故曰敬义立而德不孤若如今説则只持一个敬字更不做集义工夫其德亦孤立而易穷矣须是精粗本末随处照管不令工夫少有空阙乃为善学也此心固是圣贤本领然学未讲理未明亦有错认人欲作天理处不可不察识大抵要得此心常自惺惺即未发时不昏昧巳发时不放纵耳愚见如此不知比子静相报如何子思以来论学者惟以尊德性道问学两事为用力之要今子静所説専是尊德性事而某平日所论却是问学上多了所以彼学者多持守可观而看得义理全不仔细吾人为学别无巧妙不过平心克巳为要耳
　　与王枢使谦仲　　　　　　　　朱　子
　　某麋鹿之性久放山林老入修门尤以为苦虽荷闵劳之意职务幽闲而其实则有甚难副者日夕悚思未知所以逃责伏惟髙明有以教之则千里之幸也长沙版筑不容中辍军屯未得専制皆不得不言者比巳僭冒陈乞皆得旨施行想今巳有所处矣湘西精舎漕台想巳禀闻得一言俾遂其役千万之望昨欲庙祀一二忠贤以励凡百巳委官相视矣不知亦可并垂念否二事皆关名教计所乐闻故敢輙以为请并兾垂察
　　与曽节夫抚干书　　　　　　　张　栻
　　左右天质之美闲处正宜进歩工夫不可悠悠且须察自家偏处自声气容色上细细检察向在长沙见或者多疑左右以为简畧此虽是爱憎不同要之致得人如此看亦是自家未尽涵养变化异日愿有观焉某日接事物恐惧之不暇甚思城南从容之味也
　　答朱元晦书　　　　　　　　　张　栻
　　某幸如昨但自家弟赴官极觉离索之思耳日夕不敢废学第觉向来语言多且只欲自作工夫读所寄来伊川学生简语尤用悚然不知尊兄意如何每玩来书未尝无警益愈恨相去逺未得聚首耳中庸义迩来细看诚者天之道以下尤觉所觧有工前面于鄙意尚多疑处今复旋具呈子重编集解必经商量刻成愿早得之此书极有益也心阁録序语诚赘删之甚佳尤溪学记此本胜前本大抵意不甚逺耳某近为邵州作复旧学记其间论小学大学意亦相类録呈今犹未刻有可见教尚兾速示也岳麓书院迩来欲渐成次第向来邵怀英作事不着实大抵背向倾壤幸得其父再来今下手整葺也书院相对案山颇有形胜屡为有力者睥睨作隂宅昨披棘往来四方环绕大江横前景趣在道乡碧虚之间方建亭其上以风雩名之安得杖履来共登临也他几以道义自重
　　答朱元晦秘书　　　　　　　　张　栻
　　某饮食起居皆幸巳复旧向来且欲完养此数日方出报客城南亦五十余日不到昨一往焉緑隂巳满湖水平漫亦复不恶方于竹间结小茒斋为夏日计雨潦稍定即杖防其间也尝令畵圗俗工竟未能可人意俟胜日往自平章之方得寄往尔伯恭近耑人来讲论详悉如此朋友真不易得但论兄出处引周之可受之义郤似未然又向聚处颇众今嵗巳谢遣然渠犹谓前日欲因而引之以善道其谓来者既为举业之故先怀利心恐难纳之于义大抵渠凡事似于果断有所未足耳诚之资质确实有志于是心实爱之但正宜为学不然恐未免为才使今归必首去求见某以乍出入事颇多姑遣此纸早晩枢帅又自有人行也孟子解渠郤録未必毕枢帅处却将写了当仍封呈余几为道自重
　　又答元晦书　　　　　　　　　张　栻
　　畵僧只是一到城南经营即刘枢闭在湘春作圗障到今未出两纸只是想像摹冩得其大都其间有欠缺及未似处今且送往他时别作得重寄也书楼山斋方治材未立南阜未有屋须他年屋成即谓之苍然观耳书楼欲藏数百巻书及列诸先生像此二字亦求兄写当不惜也
　　明
　　与两院议开泗港书　　　　　欧阳东凤
　　尝谓水无全利无全害通之则利壅之则害分受则利独冲则害去而有所泄则利来而不能出则害故神禹先疏瀹而覇主禁曲防此利害得失之大较也敝邑泗港离县治才二十余里有古河一道分泄上流以达于江葢水必由地中行而后势无横逆民免昏垫所来旧矣曩者濳景之议尝出于一故赵大中丞题请疏濬亦据景人邓伸等之条陈原任兵科给事中刘之疏议非専为潜江而开也其后附港市豪有利于筑口以停商船而私垄断者夤縁大府持议闭塞无何而曹尹开之巳复塞而潘令再开其塞也实借大府司牧为崇其开也亦由敝县官民主持未闻天门出一言阻之也三四年间豪民见大府虐焰稍衰遂改而倚天门为重复借汉川为援该县士民堕其术中而潜景之议始岐而为二矣然亦自知病邻其言俛求未尝显然诋潜江之为非也至今日而是非愈淆嚣竞益甚潜江以塞为病潜而天门亦以开为病景夫使水而果由潜以入景也则潜江何敢损人以自利然而水之经行自有故道也由承天而下一支从泗港通天门一支从夜汊口通县西由县西而通监利一支从芦洑径通潜江河道现存邑乘具载今潜江既巳自受芦洑夜汊之水也而应通天门之水必欲障之以注于潜不知潜以景为壑乎抑景以潜为壑乎不知疏导者为病邻乎抑曲防者为病邻乎何其不自反也夫使果有利于景无损于潜也潜江亦何苦过分畛域浪费唇舌然而今之潜江非昔之潜江也十年以前宣泄有路犹可代景受水今监利沔阳潴水诸湖俱巳淤塞一入于潜永无消除之期致令杨林中洲黄汉等数十垸田悉成沼闾殚为河夫假道天门以达大江天门犹不肯受乃驱其来而有所泄之水以注于入而不能出之潜岂天门田土有税粮而潜江独无税粮乎天门士绅有庐舎坟墓而潜江独无庐舎坟墓乎何其不恕也泗港宻迩县治一隄横亘水流迅直每逢夏秋水涨由芦洑直冲北地迤东一带逐年坍塌廹近城脚相去才十余丈耳年复一年何所底止天门逺在百余里借口冲城何其不情也昔曹尹潘令目击潜民困苦两次疏开河身如故而曰淤塞年久何其诞而无稽也顷者按台谒陵道经敝邑连名控诉批县查勘王令亲撡舴艋详察水势复稽考旧牍询访舆论从实申文批道覆勘正待议定通详而天门士民遽尔张皇阻挠葢景人言景潜人言潜令景者为景令潜者为潜此人情所必至无足为若景人既越境以防川又先人以防口居巳于利而嫁害于人则义之所不出也况潜景同为台宪赐履之地如天之无不覆如地之无不载有何轩轾虽以天门肤愬致烦宪牌然止禁居民之盗决不禁通国之公议则其一视之公痌瘝之念亦可覩矣鳯自忘葑菲粗陈梗概伏乞台台委官查勘同一泽国也水自承天而来天门何以不当分泄而潜江何以独当并注同一赤子也天门何以防水病邻而潜江何以代邻受病同一水也两县俱有定港田土涓滴入天门既曰莫大之害而潜江何以独有淤田之利相去百余里之天门既恐冲城而二十余里之潜江何以独无牖户之忧如一语无騐鳯当与父老子弟同受斧钺之诛临启不胜激切不胜惶恐
　　上徐存斋相公书　　　　　　　张居正
　　窃念正起自寒士非阀阅衣冠之族乏金张左右之容弱冠登朝赖相公甄拔厠在下弟子深防鉴奬虽仲举知深于徐孺中郎倒屣于仲宣未为过也知巳之恩每怀国士之报假令相公兴周召之业使如正者束带立朝参制作之任或拾遗左右备九九之数虽不能使恶言不至门人加亲然进奋短翮飞翔之用退効杞梁一介之死正虽至愚敢不勉乎小人命薄分过灾生蒲栁之质一旦溘然先朝露则终身无以报知奬之恩死有余恨窃不自谅有惓惓之愚秋毫少効于万一惟相公裁察焉相公雅量古心自在词林即负重望三十余年及登揆席益允物情内无琐琐姻娅之私门无交关请谒之衅此天下士倾心而延伫也然自爰立以来今且二稔中间渊谋黙运固非谫识可窥然纲纪风俗宏模巨典犹未见使天下改观而易听者相公岂欲委顺以俟时乎语曰日中必昃操刀必割窃见向者张文隐公刚直之气毅然以天下为已任然不逾年遽以病殁近欧阳公人伦冠冕向用方殷亦奄然长逝二公者皆自以神智妙用和光遵养然二三年间相继雕谢何则方圆之施异用缊结之怀难堪也相公于两贤意气久要何图一旦奄丧谁当与相公共功名者况今荣进之路险如榛棘恶直丑正实繁有徒相公内抱不群外欲浑迹将以竢时不亦难乎盍若披腹心见情素伸独断之明计捐流俗之顾虑慨然一决其平生若天启其忠能悟主即竹帛之名可期也吾道竟阻休泰无期即抗浮云之志遗世独往亦一快也孰与郁郁顑颔而窃叹也夫宰相者天子所重也身不重则言不行近年以来主臣之情日隔朝廷大政古有匹夫可髙论于天子之前者而今之宰相不敢出一言何则顾忌之情胜也然其失在豢麋人主之爵禄不能以道自重而求言之动人主必不可几矣顾视相公髙视覧抗志尘埃之外其于爵禄也量而后受宠至不惊皎然不利之心上信乎主下孚于众则身重于防山言信于蓍龟进则为龙为光退则为鸿为冥岂不绰有余裕哉公孙有言人主病不广大人臣病不节俭身为汉相脱粟布被良吏称之夫京师四方之极大臣庶民之表也自顷内外用竭习尚侈靡贫者防褐不完而在位者或婢妾衣纨绮百姓藜藿不饱而在位者或厮养厌粱肉此损下益上之尤者也诚宜倡之以俭视之以礼晏子狐裘之节览诗人羔羊之咏庶仪刑百辟易移侈俗也夫天子有诤臣士有诤友故能动不失则故药石生我美疢滋毒也端人直士药石也令色孔壬美疢也然端直劲而难亲令壬柔而易狎倾佞之人未语而唯唯未言而喏喏较德则拟于臯伊论功则卑乎管晏足使人志满情逸受其面谩此髙允所以深为疾悯谓其所营尺寸之间而贻崔浩无穷之害者也愿相公择士之端谅者使在左右资其匡辅闻其谠言亦鸿业之一助也夫士习者人才之闗也自士气衰頽廉耻道丧苞苴显于贽雉幸孔多于亡羊乞温逐臭相扇成风岂可令明主在上相公在位而习弊至此夫爵禄赏鉴所以磨世也廉耻节义所以建标也爵禄赏鉴不足以激上才止可以劝中人耳然上才百一中才者多令爵禄赏鉴常归之廉耻节义则中才者望标而趋矣迨夫清议已行士气巳振然后相公振之以无名之朴酝之以醇和之气即大化薫蒸风俗长厚矣此相公今日所得为者若夫格天之业致主之功固非末士所与且愚防未谙故不敢言也夫翳荟之翔无以论九苍之髙蹄涔之游无以测四溟之深相公德冠宇宙知兼众哲而下走欲以管窥之见仰裨髙深不狂则愚且以下走干非其分不知者以为预结于左右也然自惟受恩深重茍有効于涓埃即剖肝裂肤在所不辞况恤其他乎古人之言曰近而不言为謟逺而不言为怨今将逺矣不胜感激瞻望之怀临发澘然词不宣心
　　与周太宰书　　　　　　　　　杨　涟
　　年来人材国祚得大君子提衡即鼎湖两泣不动声色黙消祸本隐奉冲圣以辰极之安先庙不遗牝晨之索不见狄梁公反周之劳亦无俟韩魏公撤帘之迹此为曲突徙薪矣而偏邪鄙夫必欲盖其诡奉太阿之谬为是寻端积恨二三贪秽小人倡为邪説敢诬冲圣隂庇奸珰中外倡和逐去社稷之老臣拱手付冲圣于悍珰妖妇之手又欲搆成大狱尽快恩仇真是天日为昏魍魉昼啸矣幸祖宗有灵奸辅毒枢并去犹未至助成莫须有之狱耳前奉手教谓旦晩欲上一疏今得旨何如犹未上似可巳之葢小人鼓吻是其常情茍无闗君国以不辨消之亦大臣之道宜然耳
　　与薛抚台书　　　　　　　　　杨　涟
　　敝邑深在万山中﨑岖硗薄絶不通舟楫也南兊二米运至汉口不下五百里中间衙门之指索军旗之刁诈年异嵗增克解者十家而六致破也议原不通水次者例当改折如黄安麻城防上台垂怜竟得改折况应山南兊二米不满三千太仓稊米几何若折银附解给军于军既便不则于中间应给官军每石折银五钱即以本军之粮抵惟乞仁人曲加矜恤赐题即造福无涯矣又无田子粒一项原系京山飞来一时官长失稽久之武昌卫但按籍催征破累人家无数道府计穷将此项派入条编曰无田子粒夫无田矣而坐以子粒亦可怜应山人矣此项原非官军正额月饷俸钞之类止是闰月与破船折米之需共银九百余两应山独当其半其实三年两闰每嵗不过二百金他处有田子粒颇能办此即曰破船折米乃十余年不常有者每年存积闰银亦足备用昨闻之武昌庄同知称此项应山俱未解武昌亦未收不过奸书与豪军侵蠧耳是在武昌为不急之供无实之名而虚遗应人以无穷之累也屡经军兴事宜条陈并小民控告而卒未有一省忧者事如有待舒公祖拟查别项相抵武昌永兴应山豁除尚未悉此项为武昌得巳之供应山无名之征也敢以控之老公祖惟留心为应人百世之永利恳切恳切
　　上内阁张太岳书　　　　　　　方逢时
　　生自归江南浦苦力松楸草土余形日觉衰惫岂意先帝龙驭上升草莾之臣攀号无地恭遇新皇御极英声四达朝野之人举手加额台下首膺简命总摄百僚明良之防千载一时昔人所称垂绅正笏不动声色措天下于防山之安者何幸于台下亲见之方今海内宁谧台下以一德赞辅太平有象矣窃观古之人树显勲成大业万世不朽者多不在清平安乐之时恒在于国歩艰难之日故伊尹周公之圣益显著于太甲成王之世有由然矣新皇英睿尧舜之资也台下忠亮伊周之亚也经纶巨畧济嘉猷诚非愚贱所能仰窥万一今日之事惟有保其身体傅之德义以为急务二者之外惟恪守成宪简用旧人抑遏侥幸表达忠直杜絶谄佞爱惜名器樽节财赋寛省刑罚申严军旅慎固封疆以俟休命之凝固假之五六年天下大定矣草土之中又间听愚者之论谓圣主幼冲宫闱深逺中官之权渐不可长孤心惕然此杞人之忧也夫中官为患自古而然刚之取祸柔之取辱传记所述歴歴明监愚窃以为此辈虽多不肖然其中亦有才智谨厚之士其僻狠之习固与人异而欲富贵恶死亡之心则与人同也惟在辨别之明操纵有道使机尝在我作其忠顺之志消其不肖之心入我彀率而不觉庶克有济耳新郑公之去士类寒心昨得邸报读其初政诸疏深叹服其忠诚之笃至而又惜其机括之蚤动也得罪之繇或在于此夫恳切之言整肃之志直达无隐施之长君可也若天聪未启圣志未昭宫中府中之事不免暂有所寄茍不宻其斡旋曲为防闲而先忧过计径情直达则众心摇惑群志纠纷彼方怀豮豕牿犊之疑我乃为紾臂扼吭之举适足以触其畏怒之邪念岂能成格正之宏功哉此书所以有敬保之训而易所以发于巷之象也且直言正谏一有不从则奉身而退此台諌小臣之职也若夫顾命大臣以身系天下之休戚安危其所调燮剂量转移感动固必别有其道此孤生之所以戚戚于新郑公之去而欲为台下一披豁之者也且圣德方新四方耸听尤宜时出德音昭布仁言使海隅苍生晓然知上意向益其爱戴归往之念此又今日之不可无者不识以为何如抑愚之心又有妄言焉昔唐韦澳谓周墀曰愿相公无权爵禄刑赏与天下共其可否勿以巳之爱憎喜怒移之天下自理何权之有此虽一时之言或可为一篑之助敬为台下诵之
　　与秦舜峯开府救荒书　　　　　梅国桢
　　季冬寓防城初不敢以贱名姓唐突阍人乃台下以属吏之旧隆礼先之言及地方旱伤真若痌瘝在身虚怀下问彼时以台下持在大体不宜以琐屑闻也又返敝庐时值元日墟里无烟行路稀少自是以来城市之间道殣相望附郭之近公行剽刦则僻逺之地又不待言不图全盛之时见此萧条之状自古救荒惟蠲与赈今经费有定数帑藏无积贮缓且不可谁能议蠲若赈则欲取之本县而仓库空矣欲申请转发而司府空矣欲劝借富室而闾阎空矣更两月始及麦秋枵腹之人朝不及夕其何能待耕牛尽归屠肆谷种望之逺方而春来无雨池堰俱涸即力能办者亦不敢议及牛种恐如往年以重价弃之无用之地也将来之事又不可知为今之计必不能出一竒以利民惟去其所以害之者使自为计而巳如通道路以便灌输安商贾以通泉货截渠魁以息盗贼寛胁从以省骚扰皆去其害民者而民自利也本地既无储蓄则输助全赖他方而道路之间刼夺为患虽粟如邱山不敢望也捕盗员役有能设保甲严缉捕而不时以身察之则道路通而粮自集矣然粮虽集而无所取价也势必货之当铺而时事之为当铺害者非一事也防防则取什物餽送则取金币即酬其直不过十之二三而弃之不理者固多也每获盗贼则驾言起賍应捕人役混将他人当票一槩混取则凌轹骗害无所不至利小害大彼何乐而为此乎惟禁所以害当铺者则泉货通而小民有赖矣至于凶荒之时盗贼易起或以为廹于饥寒曲为寛纵或以为渐不可长一概诛锄是二者过也取一正盗者枭示则法严而人不敢犯余党不问俟其再犯则情通而人不见扰凡此数者皆老生常谈人所厌闻然谋及老成询之父老皆以为救时之急无要于此矣或以为此有司之事不宜闻之上台然各有分地则兼制之为难未奉明文则専擅之为虑上台不酌其可否明布教令则虚文塞责所从来久矣向承虚问敢布其愚
　　为瞿睿夫讼寃书　　　　　　　屠　隆
　　夫风蝉蚓得其则鸣及过其时则世指之曰不祥今某之为黄梅人瞿九思讼寃者此某之也非以为不祥也某居东海九思居南海惟风马牛之不相及也平生非有期功之亲杯酒接慇勤之欢即问以其人修短白黑茫然耳古者葢有缇萦朱勃郭亮寒朗刘向其人者能以其言白人沉寃至义声倾动千古彼皆于父师交游之间言其至情情至则切交亲则易阿犹有説也岂某与九思之谓哉风蝉蚓彼鸣其耳无所为无所求也今者某之言瞿九思者亦无所为无所求也故曰此某之也葢昔者舜为帝禹为司空咎繇为理当其时断狱天下则无一夫称寃者诗书所称葢诚无之非其有之而文之也如使万物沐清和之化而一夫独抱向隅之嗟则大圣贤之所必问何者不欲以一夫而伤清和之化一夫至细而伤清和之化至钜也今夫瞿九思者一夫耳束髪以才名耿亮闻江汉之上一旦从吏议罢孝廉徙塞而非其罪也则天下之人寃之何故岂非舜禹咎繇之世而有此一夫者寃也岂非以一夫者之才名耿亮天下所知也某不敢泛陈今古即以楚往事言之当楚怀王时王听不明防夫鬭口民之沉于覆盆者或不少矣独一屈子之事不白则天下后世寃焉往日囘风诸作千秋而下读之则凄然酸心又何説也则屈子之丽藻絶代放在江潭令其抱愤懑之气而以雄隽深秀峭絶之语吐之而其徒有宋玉者又为之附丽鸿响以砰訇后来故其寃最着也然屈子之所以难者以其当楚怀王时若生舜禹咎繇之世则无此难屈子而当楚王则江潭之累也而生舜禹咎繇之世则记尚书着典谟之史官也今圣明在服大臣忠良九州万物欣欣向荣清和之治逺驾上古而犹有怀才抱洁如九思沉寃如九思者是圣贤所隐也九思之罪葢坐以士民徂击其邑令长禠乃衣冠长流塞下夫使九思所坐诚真是乱民也罪无赦而天下之人輙寃之则恶得真且徂击令长非一手一足之力也令长为天子牧养元元视元元若子则令其慈母也居则戴去则念久则思何徂击之有即一夫倡难万姓捍焉难何繇兴令之不才炰烋其民民不能堪即邑中羣起而仇之岂一夫之以也九思所造其果出一夫徂击如古朱亥博浪之为乎果以一人自作不道乎如出一夫发难则九思之罪何辞以邑人乱则此一令者或者邑人之所同仇也邑人同仇而以一夫独坐可乎且民之所怀其谁能倾民之所仇其谁能芘黄梅之事某以为令实为之必也治其无良则邑人之罪而以鼓众倡乱暧昧不明之词坐一书生则何説也某雅闻九思以才名为令所礼平生固了无睚眦之伤何至相仇如此即如杯酒失欢非有深怨又何至遂鼓不好乱之众而一夫奋臂持挺如云也九思所坐无亦名才为祸蛾睂取憎耳固天下所共寃圣君贤相所必察也某与九思何为哉方渔钓海上不过闻滔滔江汉有年少负竒才之瞿九思文掩中州名在南国又未几闻其诖误受恶为塞下迁民心伤其寃而巳比以公车之役薄游长安闻九思方击登闻鼓奏书自讼于圣天子丹陛之下有子甲年十三博闻强记落笔如驶才视其父为书累千言歴抵公卿大臣称父寃愿附缇萦之义某闻而壮之相过逆旅劳苦如平生欢见九思温焉醇谨子甲髪才覆额短衣楚楚可怜试以文章倚马立办的然先秦两汉声某此时忼慨而泣数行即欲为之作一牋投当世之明公大人以大白其事如上之矢矣某亦何所为亦何所求哉贱臣陨霜庶女感风匹夫匹妇足闗天道皇皇上帝固不以其微细而遗之也况九思大楚美才抱洞庭云梦之秀撷蘼芜兰芷之芳上可石渠东观下犹不失牧伯庶司令陛下梦寐贤哲以兴治理有才若思诚庙廊所急若以无罪见枉卒从吏议而令文藻清誉之士贯木荷殳逺投穷边以饲豺虎悲吟于黄沙白骨之塲蹢躅乎酸风烈日之下则孤愤之篇且与龙堆马邑同其不朽又令十三童子牵衣卧路吐其少年英词秀句长謡孤儿吟为行道嗟伤见闻扼腕早违严父必至沦落草间文采销灭而无所成此甚非所以爱惜人才培养国脉也区区之愚葢为人才国脉宁讵止为思一夫乎古语云相马失之瘦相士失之贫司马子长之下蚕室亦兴叹于家无货财交游莫捄乃若大侠郭解之徒至使大将军为之言世之常态古今所同方九思为文学有声家席先人之旧业足具饘粥此时交游賔客动引青松指白日执手而称相知今一旦无罪而下于理声名摧陨家业荡破父子垢首囚服仓皇北走短褐萧萧泥沙满面平生交亲掉臂不顾某切痛之某与九思父子无一日之雅徒激于气意愍其寃状而冐为之言诚出不肖朴诚又以媿夫交亲而掉臂有凉德者也伏惟明公秀甲河岳德侔造化神明之智烛彼蔀屋阳春之泽下及昆虫县防戴仰中外咸颂今九思父子不特一昆虫也其含寃不止一蔀屋也明公调和四海万物欣欣协气流鬯而犹然使一夫向隅明公不忍也特无为明公言之者某海濵一介布衣韦带之士蹑草登朝疎愚罔知忌讳直吐胸臆以进于下执事明公诚亮其无他俯听刍荛□雪诬枉起九思父子之白骨而肉之则天下怀才抱义之士有不肝脑涂地而向明公者非夫也惟下执事图之某惶恐死罪
　　皇清
　　与熊次侯书　　　　　　　　　刘子壮
　　昨座上所言夜来思之过却此时别无机防葢抚台所题楚省兵饷每嵗十七万有竒而民间止共十一万有竒其在饷兵者分文不可减而取之民间者则有荒熟之异地水旱之异天完欠之异人催科抚字之异官在十一万尚有三分之一不能全徴是楚省之饷欠至十余万矣即使能完亦欠六七万无措处以此入告将望发帑金乎抑望各省协济乎今帑藏告匮是上无可发而江西之饷责之江南大河南北荒芜遍地自支不能尚能他及乎计惟有清兵一着汰其冗者则兵不扰而饷无烦再増也近如敝乡民间疾苦屯兵妇子不得宁而鸡犬无遗种其望兵之去不啻望嵗矣为司农计上之则尽撤以为征湖南入广西之用次之亦宜少减老弱无用以寛
　　朝廷之费如谓地方才定未宜轻议则敝府止留三五百精卒自足以弹压飞扬蕲州有道台亦可不设兵为守况前嵗之乱全由蕲镇兵丁凌辱士民蚕食绅富以致激成变乱是有兵更以生乱非能靖乱也度此时楚省之困已极新有助修城工之
　　旨则民间无可广额藩司无处设处不如去无益之兵以捐有用之食上不至于忧乏而下不至于重困也敢祈年兄亲诣大司农一商此事以惠困穷以拯军国不胜幸甚恐一二日即司农覆奏迟不及事矣故不避仓卒草此奉闻
　　与姚给事论赋役书　　　　　　金徳嘉
　　顷于邸抄中见闽督姚公请革里长一疏不觉敛容敬起葢天下小民之穷不穷于正供而穷于杂派杂派之弊不尽始于有司而往往由于羣蠧夫所谓羣蠧者何也有经承之蠧有差役之蠧有城市歇保之蠧有豪猾表里之蠧层累而上之以至于有司长吏之声名日以壊黎元之膏血日以枯而中饱者羣蠧也羣蠧望风蚕食皆指里长为例所固然耳白昼攫夺而文之以当年之名千条万绪统称之曰补库官取之里长里长取之排年排年取之花户终年称贷逐月输将而正供之逋欠犹自若也十年轮当之磨累不堪于是有以编饷南漕分任变十年为五年一役者矣而经承差役歇保豪猾层累而叠出抱薪救火熖且燎原前役未完而后役又至奔走道路无时休息伺衙门袵席以之不以耕读为职业而以城市为生理乡里淳朴之俗荡然而无余是显亏者在正供而隂坏者人心风俗也若行自封投柜之法官按册以徴收民照亩以完纳即敲朴不施而输将恐后何则完一钱则有一钱之券票完一两则销一两之由单官徴官解而箕敛之术不出于额外也里长之名革则官有清廉之声民有乐利之实庶可保而富教可加法诚无便于此其不便者羣蠧耳若因循沿习日甚一日科派繁则正饷缺正饷缺则徴比劳徴比劳则揭借营债多揭债多则逃逃则田荒田荒则赋无出当此之时民欲学防金之术而不能官欲保饮水之操而不得官民俱困而羣蠧者肥酒大肉扬扬得意也嗟乎邦本之谓何而堪此脧削乎姚公急救一时之疾苦而又恐变法者之随其后是故仰请
　　天语勒石以垂永久台垣诸公念切民瘼者屡请以此法通行天下诚有见于良法之行也小民懽若更生而耽耽而思破坏者羣蠧也此势不两立者也
　　圣德好生天覆地载察吏安民廵察有遣矣水旱灾荒赈防屡行矣然廵察犹有待及之地赈防犹有待泽之人惟良法画一普天共遵则民力裕于平日虽小有凶年而不能灾官箴肃于典常虽有佥壬簧鼓而无以及于花户编民也今幸矣
　　命九卿詹事科道防议具奏矣民命根本于是乎在国家久安长治之大要不外乎此矣先正谓士大夫为善唯立法济民为大此法立上有益于国赋下有裨于民生近之有拯于闾阎之阽危而逺之有关于风俗之淳古由八闽以推之各省六合同风九州共贯天下含生之伦沐浴歌咏于罔极矣区区庆幸之忱不觉缕缕惟足下省览而留意焉幸甚















　　湖广通志巻九十六
　　钦定四库全书
　　湖广通志巻九十七
　　艺文志
</div>
    <div class="pagination">
<a href="湖广通志_page357.html">上一页</a><span>...</span><a href="湖广通志_page353.html">353</a><a href="湖广通志_page354.html">354</a><a href="湖广通志_page355.html">355</a><a href="湖广通志_page356.html">356</a><a href="湖广通志_page357.html">357</a><span class="current-page">358</span><a href="湖广通志_page359.html">359</a><a href="湖广通志_page360.html">360</a><a href="湖广通志_page361.html">361</a><a href="湖广通志_page362.html">362</a><a href="湖广通志_page363.html">363</a><span>...</span><a href="湖广通志_page359.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
