<!DOCTYPE html>
<html>
<head>
    <meta charset="UTF-8">
    <title>大清一统志 - 第 178 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 178 页/共 202 页</h1>
    <div class="content">　　平越府【在贵州省治东一百七十里东西距三百一十里南北距四百二十里东至镇逺府施秉县界一百五十里西至贵阳府开州界一百六十里南至都匀府都匀县界六十里北至思南府婺川县界三百六十里东南至都匀府清平县界六十里西南至贵阳府贵定县界五十里东北至遵义府遵义县界二百五十里西北至开州界一百八十里自府治至　京师七千五百里】
　　分野天文井鬼分野鹑首之次
　　建置沿革禹贡荆梁南境秦为且兰地汉为牂牁郡治【汉书地理志牂牁郡故且兰注应劭曰故且兰侯邑也且音苴】后汉因之晋属牂牁郡刘宋因之【按晋宋志牂牁郡移治万寿】齐为南牂牁郡治【南齐书州郡志南牂牁郡且兰】隋初为牂州地大业初仍改州为牂牁郡唐以为覊縻州【唐书地理志初牂州为下州开元中降为覊縻黔州都督府】宋入于蛮南宋嘉泰初始内附【曹学佺名胜志平越军民府宋嘉泰初土官宋永髙克服麦新地内附号防峨里等寨】元置平月长官司属管番民总管【元史地理志管番民总管平月明地理志平越古防峨里元为平月长官司】明洪武十四年始置平越卫属四川【明地理志洪武十五年置卫十七年改为军民指挥使司属四川布政司】寻改贵州都司万厯中兼置平越军民府【名胜志万厯二十九年播州平以黄平安抚司改黄平州草塘瓮水二安抚司白泥余庆重安容山四长官司改余庆湄潭瓮安三县而建平越军民府于卫城以统之】
　　本朝为平越府隶贵州省领州一县四土司二平越县【附郭东西距八十里南北距七十里东至都匀府清平县界五十里西至贵阳府贵定县界三十里南至都匀府麻哈州界三十里北至瓮安县界四十里东南至麻哈州界四十里西南至贵定县界五十里东北至清平县界六十里西北至瓮安县界五十里汉为故且兰县晋以后为且兰县宋入于蛮元置平月长官司明洪武中置平越卫　本朝康熈十一年改卫为县为平越府治】瓮安县【在府城北六十里东西距九十里南北距六十里东至黄平州界六十里西至贵阳府开州界三十里南至平越县界三十里北至黄平州界三十里东南至都匀府清平县界六十里西南至贵阳府开州界十里东北至黄平州界三十里西北至湄潭县界七十里唐播州地宋绍兴初开瓮水寨为黄平府地明洪武十七年置瓮水安抚司属播州宣慰司万厯二十八年改置瓮安县属平越府　本朝囙之】湄潭县【在府城北二百二十里东西距八十里南北距一百九十里东至石阡府界四十里西至遵义府遵义县界四十里南至瓮安县界一百三十里北至石阡府龙泉县界六十里东南至余庆县界二十五里西南至贵阳府开州界一百九十五里东北至石阡府界四十五里西北至遵义府绥阳县界八十五里本播州之苦竹坝三里七牌地明万厯二十八年以湄潭川当川贵之险要始置湄潭县属平越府　本朝因之】余庆县【在府城东北一百四十里东西距八十里南北距二百五里东至石阡府界三十里西至瓮安县界五十里南至黄平州界二十五里北至湄潭县界一百八十里东南至镇逺府施秉县界三十里西南至黄平州界四十里东北至石阡府界五十五里西南至瓮安县界五十五里唐为覊縻州地元初为白泥等处长官司属播州军民安抚司至正末改为余庆州明洪武十七年复改置余庆白泥二长官司播州宣慰司万厯二十八年改置余庆县属平越府　本朝因之】黄平州【在府城东一百二十里东西距八十五里南北距八十里东至镇逺府施秉县界二十五里西至瓮安县界六十里南至都匀府清平县界四十里北至余庆县界四十里东南至施秉县界六十里西南至清平县界七十里东北至余庆县界五十里西北至湄潭县界八十里汉唐为牂牁蛮地宋为黄平府地号狼洞元因之明洪武八年改黄平府为黄平安抚司播州而于司治添设黄平所以守御之十五年改隶贵州都司二十二年分置兴隆卫距安抚司三十里万厯二十八年改黄平安抚司为黄平州平越府　本朝康熈二十六年裁兴隆卫以其地并入州而徙州治于卫治仍平越府】杨义长官司【在府城东三十里明洪武中建属平越卫万厯二十八年改属府今因之长官金姓】岩门长官司【在黄平州东北明为岩门苖寨本朝顺治十五年改今司长官何姓】
　　形势苖蛮丛蕞边方冲要【明皇舆考】南临天马北负羣峯东起叠翠西涌仙泉【通志】控扼蛮夷屹然雄镇【府志】
　　风俗俗尚威武渐知礼义【明统志】男女有别土夷异俗【通志】力于稼穑民少争讼人士秀雅无嚣陵之习【土夷考】
　　城池平越府城【周七里有竒门四明洪武十四年建本朝顺治十八年修乾隆二十七年重修】瓮安县城【周三里有竒门四明万厯三十一年建　本朝乾隆三十二年重修】湄潭县城【周二里有竒门四明万厯三十年建　本朝乾隆二十七年重修】余庆县城【周不及三里门二明万厯三十年建本朝康熈九年修乾隆三年重修】黄平州城【周二里有奇门四明洪武二十六年建　本朝乾隆三年修】
　　学校平越府学【在府治西南明宣徳中创建卫学本朝顺治十七年徙建府学于此康熈二十二年重修入学额数二十名】平越县学【在县治北　本朝康熈三十年建入学额数八名】瓮安县学【在县治西　本朝康熈三十三年建康熈五十六年六十一年重修入学额数十二名】湄潭县学【在县治西　本朝康熈三十八年建入学额数十二名】余庆县学【在县治西　本朝康熈三十八年建康熈五十三年修入学额数八名】黄平州学【在州治西旧为兴隆卫学　本朝康熈二十六年改为州学康熈四十六年重修入学额数八名】溥仁书院【在府城南门内　本朝康熈四年建旧志府治有中峯书院石壁书院黄平州有东坡书院今俱圯废谨附记各州县俱设有社学义学】
　　戸口【原额人丁共二千一十四滋生人丁共七万八千一十四】
　　田赋【田地共二十四万九千七百九十六畆四分零额征地丁银一万二千二百八两七钱一分一厘零粮一万一千九百三十六石四斗九升二合二勺零】
　　山川防峨山【在府城东一名峨万山山为郡镇宋防峨里寨址犹存曹学佺名胜志絶顶有泉又有穿岩岩孔穿透广容千人】杉木箐山【在府城东杨义司西五十里府志峯峦髙峻竒险不易登】杨山【在府城西十里上有玉笏峰】云雾山【在府城西四十里通志明崇祯中总兵胡从仪屯兵于此营垒尚存】福泉山【在府治南通志仙人张三丰修真处前为髙真观后为礼斗亭亭前有浴仙池池水夏不溢冬不竭池旁有枯桂明万厯中有丐者浴于池云能活此树掬水沃其根挂巾于树而去是年桂复荣至今犹茂池水可疗病】月山【在府城南半里通志形如半月下有月山古刹即三丰所指地也】笔山【在府城南三里亦谓之笔峯山明统志山峯髙耸如卓笔然】文峯山【在府城南五里亦名笔架山山峯竦秀逺挿江流】滃霾山【在府城北六十里郭子章黔记山髙林深霾雾滃欝】石闗口山【在府城东南二里两崖如门官路经其中】叠翠山【在府城东南三里黔记羣峯排拱三江萦绕其下通志大小百峯中一峯名老人峯近此居者多夀其九十九峯在江外一峯独在江内名将军峯三江防其下】万丈山【在瓮安县东废草塘司东南二十里明统志崖壁髙万丈】仙桥山【在瓮安县西十里通志髙数百丈山顶有石中空如桥因名】白乐山【在瓮安县西三十里峯峦耸秀颇幽邃】旗山【在瓮安县南五里名胜志峯顶横开一洞名川岩如天中之月】花竹山【在瓮安县南二十里山顶有龙泉嵗旱邑人祷雨于此】九峯山【在瓮安县东北通志九峯迭起延亘数里】玉屏山【在湄潭县治东北隅峰峦环列如屏县治在其麓】玛瑙山【在湄潭县西十五里通志三面石壁耸翠五色灿然日初出光彩尤丽】马头山【在湄潭县南十五里通志山下清泉幽谷古木隂森称林壑之胜】牛星山【在湄潭县南二十里极髙峻或云陟其巅虽隂雨亦见星斗】觉仙山【在湄潭县北四十里髙数十里茂林深箐黔记湄潭环县皆山多无名称】玉屏山【在余庆县治后四面环绕为县之镇】古佛山【在余庆县东五里四面陡絶止一迳可上下有两溪环流】紫霄山【在余庆县东废白泥司东四十里山势巍耸上陵霄汉】中华山【在余庆县南十里峯峦峻耸登其巅可望见百里外】拱辰山【在余庆县南一百五十里以山势向北而名】他山【在余庆县西南郡志地名蒲村村之上有栁湖湖之隂为他山山髙不半里逥曲斜抱上多竒石】翠屏山【在余庆县东北二里府志峯峦苍翠环列如屏】牛塘山【在余庆县东北二十里郡志髙百余仞巅有塘曰犀牛塘塘可数畆四时不涸上搆石殿古木隂森夏有积雪为邑之胜】金星山【在黄平州西三里端直圆秀】斗崖山【在黄平州西五里名胜志有洞髙五丈濶减其半崖中无路左有虚崖长二丈常有泉下渗毎旱时崖辄有狂风洞后山顶有穴一道人坠入穴中见洞口两边叠叠金鳞似龙出与老樵语其事引徃视之崖间隠隠有字剥落不堪读】铜钉山【在黄平州南四里黔记耸秀如朝冠亦名七星山以山有七峯也】宜娘山【在黄平州南五里黔记相传宋有宜娘者营兵于此今城北三里又有宜娘垒】朝阳山【在黄平州南十五里黔记山左列琴板山右列石旺山为州城屏障】鼓台山【在黄平州南五里絶顶孤峯巍悬天半中有一径至山巅屈曲峻梯石为磴挽铁索而上】北辰山【在黄平州北颇髙耸相近又有五星山峯蛮错峙如五星环列朝拱北斗故名】架梁山【在黄平州北孤峯摩天一望千里】龙岩山【在黄平州北一里一名龙洞山名胜志又名狼洞石势崭岩水色深碧相传有龙居其中黔记亦名龙崖又谓之龙渊】揭榜山【在黄平州北二里崖壁端直而峻峭故名】琴坡山【在黄平州北五里黙记起自白泥界南行列为大章岭至黄平江边横屏如琴】大榜山【在黄平州北二十里雄峙出诸峯之上】大翁山【在黄平州北二十里通志形势雄伟其对峙者曰马鞍山岩石甚胜】石林山【在黄平州北八十里树木防翳颇称幽胜又北十里有九龙山又州境有马鞍山亦髙峻】香炉山【在黄平州西南十五里峭防高竦与淸平接明时叛苗常屯防于此】都凹山【在黄平州西北三十里名胜志有寺在万山巅曩一老人数日始陟其处寺右小石池池侧一小井上有索掷之于井绠直不可汲入寺若有烟火气而不见人少顷隂风怒号难以复留老人归语所知有诣防者但遥见一茅茨在云中耳】马鬃岭【在黄平州东四十里黔记左枕上塘小江右襟地松大江名胜志岭之阳有马蹄井大不盈尺深入石窍丈余相传唐末一将追苗贼至此军渴马蹄忽防清泉涌出马坠鬃于此通志官路所经接镇逺石阡二府之界】玉屏峯【在府城西南五里通志四围峭壁环立如屏】玉华峯【在瓮安县北六十里通志上挿霄下临流水顶颇平旷有池上有刹】杨仙峯【在余庆县西南二十里树林蓊欝山谷幽深】岑东峯【在黄平州西为州治賔山】后岩【在瓮安县北三十里废草塘司治后名胜志沿岩而上曲折处石列两旁如雉堞状】飞云岩【在黄平州东二十里一名东坡山又名月潭明王守仁记兴隆飞云岩壁立千仞檐垂数百尺其上澒洞玲珑浮者若云霞亘者若虹霓豁若楼殿门阙悬若钟鼓编磬不可具状其下澄潭邃谷不测之洞环宻廻伏吴维岳记兴隆东行三十里有月潭寺寺左为岩距地百余尺中虚而下嵌乳液融结者柱矗悬者络缀扬者乌厉突者兽蹲邃洞防谺而窅际清渠激注而前绕】仙影崖【在府城南二里地名武胜闗府志石壁如屏上有张三丰遗影俨然画图明郭子章镌神留宇宙四字于其旁】七里谷【在黄平州东二十里俗名七里冲名胜志两山壁立中通一路杨酋叛时屯兵二十七营于此以窥黄平此谷为贵筑咽喉】七盘坡【在府城东南五里官道经其上转折凡七明统志髙峻崎岖盘廽七里坡下有溪】倒马坡【在府城西南五里亦为官道所经骑行者多苦其隘】羊肠坡【在府城西南二十里】犀牛洞【在府城南张三丰髙真观下名胜志洞有石犀相传正徳间夜半与牛门如雷吼侵晨水草犹存】仙人洞【在府城西南五里】新开洞【在府城西门外西山下通志　本朝康熙元年三月雷雨山石忽开一洞玲珑竒奥深不可竟】燕子洞【在府城西三里又黄平州西十五里亦有燕子洞名胜志燕千百藏此洞口二丈其土疏而黏黒而肥土人用之粪田入洞二里持炬至大洞内泉声如鸣金击楫】百人洞【在府城西十里一名穿洞名胜志清泉涌出广可容百人】龙洞【在瓮安县北三里地名鼠塲极幽邃水深数仞上横跨石梁寛平可渉中有神鱼】老鹰洞【在瓮安县北地名红头堡洞有二容数千人土人每避兵于此】慈云洞【在余庆县东二十里通志洞前石笋髙数十丈一水绕其前左右怪石林立内有石大士像】玉虚洞【在余庆县西二十里曲折幽深山色如紫玉昔土人避兵于此】庆云洞【在余庆县西南十里通志常有五色云结于上每嵗旱土人祷雨于此】梅子洞【在黄平州东名胜志以多产梅树而名】截洞【在黄平州南通志明景泰初苗贼韦同烈纠众数万屯聚截洞官军击败之遂退防香炉山洞盖与香炉山接】葛浪洞【在黄平州北一山绵亘中多洞穴州人毎避兵于此】古磉洞【在黄平州北黔记黄平城北十里有翁坡龙滩其山自白泥逆上起伏三十余里至此直立为州捍门其滩下三十里即古磉洞州与偏桥分界处】径亨洞【在黄平州北二十里名胜志洞内有房室器用间闻杵声或时见米糠浮水出】靖黎洞【在黄平州西北明巡抚郭子章帅师戡定黎平凯旋至此洞适开因名】黄桃箐【在瓮安县东五十里亦名黄桃寨黔记自寨而东又三十里至岑口大江接黄平州界】九里箐【在黄平州北一百里绵亘如画屏黔记其地控接播地州境北闗也明万厯二十八年王师渡此土人于石崖凿太平渡三字】麻哈江【在府城东五里通志其上源即黄平州之两岔山南流入境绕城下又东南迳杨义司界入麻哈州境】清水江【在府城西四十里明统志在杨义长官司西五十里旧志自新添卫流入界北流至城西二十里又名皮陇江又北经乖西巴香诸苗界入乌江明天启初安邦彦围贵阳王三善分兵从清水江驰救是也】马塲江【在府城南四里与羊塲河通其水湍深中流如沸名胜志武胜闗设于此左右悬崖一水中贯诸路之冲通志府东三里有诸梁江十五里有鱼梁江即马塲羊塲之异名】乌江【在瓮安县西五十里与遵义府接境又东北入石阡府界县境诸山溪之水皆流合焉又县境有白崖河亦入于乌江又湄潭县南亦有乌江自修文县流入又东入余庆县界】瓮安江【在瓮安县西　北流入于乌江】小乌江【在余庆县西三十里名胜志源出椒溪经县南流入涪江】白泥江【在余庆县南亦名白泥河流出黄平州葛浪洞流经此又东北入思南府界合于乌江】崖门江【在余庆县西北一百里即大乌江也乐史太平寰宇记水自西南来又北流入思王县名胜志大乌江源出水西经县界流入思南河黔记县西有大乌江自遵义东流经县界入思南河】重安江【在黄平州南三十里通志源出苗境两山夹岸水深莫测又南入清平县界州志发源麻哈江经湖南靖州界为黔楚要津毎嵗黄平清平分造舟以渡　本朝康熙十二年创修石桥】两坌江【在黄平州西南十五里江有二源一出上塘一出大原流转三坡合而为一即麻哈江之上源】羊塲河【在府城东二十里又东三十里为杨老河俱西南流合马塲江入麻哈江】南河【在府城南又南流五里谓之武胜河折而东入于麻哈江】隆河【在府城北二十五里东南流合龙潭河入麻哈江】白水河【在府城北三十里南流入隆河】龙潭河【在府城东南三里流入麻哈江】地松河【在府城东北十五里松屯其水流入黄平州黔记地松河即重安江之上源通志江源出麻哈即麻哈江上流之分流也】冷水河【在黄平州东名胜志水白而寒通志下流入两坌江俱防施秉县城下】西门河【在黄平州西即防溪源汉书地理志潕水首受故且兰东入沅行八百九十里府志流经城南折而东北经偏桥诸葛洞防镇阳江下流入湖南沅州界为潕溪之上源本朝顺治十六年疏滩凿口以通楚运】处洞河【在黄平州西十里通志源出苗境东流经处洞至卫城西有兴隆大河及兴龙小河合流又东入镇逺之镇阳江】北门河【在黄平州北东南流合西门河】三江水【在湄潭县东废容山司东五里通志有三源俱出苗界山箐中经流司东之望浦合为一川下流亦入乌江】冷溪【在府城西南四十五里流入清水江】椒溪【在瓮安县东三十里其水东流入余庆县界即小乌江之源也】湄溪【在湄潭县西亦曰湄潭水黔记源出播州绕县前名胜志湄潭之水宛曲如眉故以名潭县名亦因之】花水溪【在湄潭县北二十里通志水中浮蔓生花如兰蕙四时俱有府志西北流入湄溪又有大溪马度溪角路溪大洞溪诸溪环流县境下流俱入湄溪】鳌溪【在余庆县东北发源鱼鼓洞又有小溪发源立钟山下流俱入小乌江】髙溪【在黄平州东十五里旁有髙溪屯又秀溪在州东三十五里东坡堡下流皆入重安江】浴仙池【在府治南福泉山】翰墨池【在府城南水甚清冽】广济泉【在府治东其源在防峨山下明治八年凿渠引入城为井】月山泉【在府城南半里月山下】飞练泉【在瓮安县东废草塘司北十里明统志源出飞练寨旁石窦中】四方井【在黄平州治源出石隙今名大井】王井【在黄平州西南黔记明洪武间岷王之国无水命凿于驿】
　　古迹黄平旧城【在黄平州西北四十里本元宋时黄平府土司地明初为黄平守御所万厯中置黄平州　本朝康熙二十六年移今州治此城遂废元史地理志播州军民安抚司黄平府明统志宋为黄平府立上下三曲二长官司洪武八年并二司入安抚司通志明洪武八年以地皆夷獠于安抚司添设黄平守御所正统十四年苗陷黄平所万厯二十九年平杨应龙改置黄平州与所同城而治州志　本朝康熙十一年裁黄平所入州二十六年州移治兴隆卫】平越行府城【在黄平州旧城北里许明万厯三十一年巡抚郭子章建以便催征粮马今废】兴隆废卫【即今黄平州治宋时曰狼洞明洪武中置兴龙卫后改曰兴隆　本朝康熙二十六年省入黄平州明统志兴隆卫在重安长官司东三十里名胜志宋号狼洞隶黄平府洪武二十二年傅友徳南征以地当西南要害始置卫贵州卫城北龙岩山下渊有龙居之时出云雨故名卫曰兴龙后改为隆通志　本朝康熙二十六年移州来治以卫省入】平月废司【即今府治元置长官司明洪武中改置平越卫元史地理志管番民总管平月明统志平越卫古名防峨里寨厯代叛服不常洪武十四年始置平越卫军民指挥使司黔记宋嘉定初土官宋永髙克服麦新地内附号防峨里等寨元置平月司于此】三陂地蓬废司【在府城南三十里元置长官司属新添葛蛮安抚司明废今为地蓬铺元史地理志新添葛蛮安抚司三陂地蓬等处黔记府城南三十里有地蓬铺】瓮水废司【在瓮安县西北宋设寨明初置安抚司万厯中改置县黔记瓮水无印亦称安抚司名胜志宋有草堂瓮水为黄平府地洪武八年于重安置长官司草堂瓮水置二安抚司俱属播州及讨平杨应龙合三司为瓮安县府志瓮水本宋黄平府地绍兴中开设瓮水寨明洪武十七年土酋犹恭以地归附授安抚司万厯中置县改授土县丞】草塘废司【在瓮安县东一百里元置旧州草塘等处长官司隶播州军民安抚司明初为草塘安抚司万厯中并入县元史地理志播州军民安抚司旧州草塘等处明统志草塘安抚司在播州宣慰司东一百二十里府志明洪武十七年宋显威以地归附授草塘安抚司万厯二十七年并入县以宋姓为土县丞】干溪吴地废司【在瓮安县南元置长官司明初废为寨元史地理志新添葛蛮安抚司干溪呉地等处府志明初废司为干溪寨万厯中李应祥自平越进攻播贼破干溪四牌等寨黔记县南三十里有干溪堡四牌亦县境地】容山废司【在湄潭县东元置长官司明万厯中废府志在播州东三百二十里元置容山长官司播州安抚司明初因之授土酋张氏世守地界湖贵间溪山荒旷土地硗瘠嘉靖中为臻洞所残民夷桀骜长官不能治万厯中平播畧定其地设湄潭驿改置县遂废长官司】白泥废司【在余庆县东北一百四十里元置长官司寻改为州明初复置万厯中并入县元史地理志播州军民安抚司白泥等处明统志元末置余庆州洪武十七年改为长官司黔记万厯二十八年平播州以白泥司置余庆县】葛浪洞废司【在黄平州西元置长官司明废元史地理志播州军民安抚司葛浪洞等处通志元置葛浪洞等处长官司属播州安抚司明初废入黄平安抚司】上塘废司【在黄平州西北一百十里元置长官司明废元史地理志播州军民安抚司上塘黔记黄平州西北七十里有上塘寨】重安废司【在黄平州西三十里明初置长官司万厯中废明统志宋黄平府地洪武八年置司于此属播州宣抚司通志明初授土酋张佛保又以冯铎副之世守其地万厯二十七年以其地废入改正副二长官俱为土吏目郡志司近重安江故名】诸葛屯【在府城南三十里地名马塲山黔记相传汉诸葛亮南征屯兵于此山中有遗锅半入土内人不能取】胡将军故垒【在府城北三十里通志地名土坪明总镇胡从仪屯兵于此基垒尚存】宜娘垒【在黄平州南世传杨再兴之妹宜娘屯兵于此】回头阁【在府城东杨义司东三十里地名隆村】潮音阁【在府城南门外通逺桥之左明隆庆中建】雄镇楼【在府城北】南楼【在黄平州治南】伴山亭【在府城南髙真观内】礼斗亭【在府城南髙真观内世传明初仙人张三丰礼斗于此】圣果亭【在黄平州东飞云岩前小峯上】对奕石【在府城西南福泉山后世传张三丰与隆平侯张信对奕处】
　　闗隘羊塲关【在府城东二十里以羊塲河得名又东北五十里冇打铁闗又鸡塲闗在府城北二十里】武胜关【在府城南二里明统志左右崖削一水中贯实当诸路之冲】谷芒闗【在府城西四十里又西南有梅岭闗与新添卫接界】七星闗【在府城北五里黔记府境东北由七星闗地松水洞阿亮寨打铁闗翁埋寨上塘坡洞至平越行府共九十余里】头闗【在瓮安县东南三十里县南二十五里有二闗又县东南四十里有蓝家关皆境内要地】黄滩闗【在瓮安县西十五里府志明万厯中李应祥自平越进攻四牌干溪等寨直抵黄滩闗即此】余庆闗【在余庆县境又有灰水闗中闗皆戍守处也】马鬃岭闗【在黄平州东马鬃岭上】十里闗【在黄平州东十里】深沟闗【在黄平州北又州北有烂泥闗】大石闗【在黄平州北】干溪寨【在瓮安县东或云元所置干溪吴地等处长官司也明初废为寨又东有中坪寨又四牌寨在县东四十里旧播州叛苗所聚】西坪寨【在瓮安县西府志明景泰五年草塘苗贼黄龙韦保等作乱攻刦西坪黄滩等处屯寨营堡贵州督臣蒋琳防四川兵进讨龙等处地泡山寨其党黄定千防水坪大寨官兵击破之尽焚其巢分兵破中潮山及三百罗等寨贼犹防沿江涯箐以抗拒于是克乖西谷种乖立诸寨擒其贼首余寨遂望风逃遁】走马平寨【在余庆县东南旧为控扼苗蛮之处】董丙寨【在黄平州西黔记自黄平城西经董丙等苗寨出平越路五十里皆苗夷地】丹章寨【在黄平州西废重安司西南旧为叛苗屯聚处】髙车寨【在黄平州北三十里黔记黄平城北路有三左路三十里为髙车寨中路十里为新寨十五里至上塘寨十里至水洞阿亮寨】飞练堡【在瓮安县东废草塘司北十里旁有飞练泉明万厯中播酋作乱攻贵州边界围飞练又攻东坡烂桥诸寨焚之楚黔路梗黄平龙泉所在告急即此】川岩堡【在瓮安县南十里又十里有刘家堡又东北有何家堡小地堡】偏寨堡【在黄平州东三里】东坡堡【在黄平州东二十里旧置东坡站】重安堡【在黄平州南三十里旧置站于此】朗城堡【在黄平州北十五里旧为朗城司通志黄平州有朗城司土吏目】白果堡【在黄平州北二十里黔记自卫北小道十五里为朗城堡又五里为白果堡又十五里为野洞苗寨又十五里至月黒苗寨】王囤【在府城西六十里亦曰王寨黔记四围险峻上寛平有田可耕自府西门由杨义司清水江髙手王等寨府境小路也通志明初为贼所防永乐初总兵南党克之】天邦囤【在瓮安县废草塘司西北三十里明万厯中贵州兵讨杨应龙与贼战于飞练堡贼佯走天邦囤诱官军至尽殱于此】平越驿【在府治又府城南有平越站通志上走黄丝下走杨老】杨老坡驿【在府城东又有杨老坡站今有驿丞兼管巡检事】黄丝驿【在府城西南三十五里本朝康熙十年置又有黄丝驿站上走新添下走都匀为徃来要道】黄平驿【在黄平州治】重安江驿【在黄平州西南　本朝康熈十年置为清平要道十二年置驿丞于此今裁】兴隆站【在黄平州境】城南铺【在府城南府境又有谷子酉阳黄丝冷溪三郎羊塲杨老等铺今裁】高笋哨铺【在瓮安县境又有长塘哨铺旧皆设兵防御】在城铺【在黄平州治又州境有波洞滃霾铁关地送小黎龙洞碗水灯草周洞黄猴对江罗重十里东坡长冲大翁等铺】头桥哨【在府境又有武胜胜龙长冲平阳蜂塘月西黄泥白泥荆竹等哨旧皆设兵防御】七里哨【在黄平州境又有烂泥关哨及深沟冷水灯草石头榔木杨桞长冲等哨旧皆设兵防御】太温村【在瓮安县西十五里有庙曰太温庙】
　　津梁葛镜桥【在府城东五里跨麻哈江上通志明万厯中郡人葛镜建屡为水决三载乃成髙数十丈行者如履云霄为黔南桥梁之冠　本朝康熈二年重修九年修砌腰墙百余丈以为卫徃来称便】玉峡飞虹桥【在府城东十里又府东有五里桥】羊塲桥【在府城东二十里跨羊塲河下流又东十里有杨老桥路通杨老驿】通逺桥【在府城南明永乐中建】黄丝桥【在府城南三十五里近黄丝驿】西门桥【在府城西门外路达新添卫又西五里有可禹桥】隆桥【在府城北二十五里又北五里有王公桥其旁有三官阁】樊家桥【在府城北五里地亦名七星闗】沙子桥【在瓮安县东五里路通黄平州】刘家桥【在瓮安县南二十里路通平越为徃来要道】湄水桥【在湄潭县南又县境有獭水桥】乌江桥【在余庆县北三十里又县境有新村桥】平龙桥【在黄平州治东】灵泉桥【在黄平州南又三十里有重安江桥跨重安江上江水湍急当滇黔孔道昔以舟渡徃徃有覆溺之患　本朝康熙十二年建石桥于上徃来称利涉焉今废】防通桥【在黄平州西路通瓮安县】永安桥【在黄平州西北旧城东十里明洪武中建又东十里有通济桥】沧浪桥【在黄平州北路通余庆县】袁家渡【在湄潭县南为黔蜀要津又南有王回渡与开州接境亦乌江之下流】北门渡【在湄潭县北为龙泉婺川要道】龙坑渡【在湄潭县境】牛塲渡【在余庆县南春夏以舟秋冬徒杠行者称便】岩门渡【在余庆县西北即乌江下流为楚蜀要津】
　　陵墓明张信母墓【在府城南信尝与张三丰游三丰指城南月山寺右地曰葬此必封侯后果騐】黄绂祖墓【在府城东绂防孤家贫祖母拾野蔬自给一日出郊外无疾而逝众为具棺殓谋翌日瘗之至夜大风卷土成坟后绂官尚书人以为天与吉壤云】
　　祠庙紫薇祠【在府城东南】胡公祠【在府治西北祀明总兵胡从仪】陈公祠【在府治西北祀明太守陈绍英】盘古庙【在府城南十五里】竹三郎庙【在府城东十里黔记夜郎侯以竹为姓汉武帝元鼎六年平南夷侯迎降赐以爵后杀之诸蛮求为立后乃封其三子为侯立祠祀之】南公庙【在黄平州西门外祀唐南霁云俗谓之黑神庙田雯黔书土人以其长冠防髯而貌黸故曰黒神】
　　寺观防国寺【在府治东南明万厯初建】镇宁寺【在府城西十里明崇祯初建】月山寺【在府城西十里明洪武中建】五云寺【在府城北四十里】回龙寺【在府城北八十里一望平川去二里许叠嶂层峦一崖穿过如门因名穿崖后改今名】三教寺【在府城东南明洪武中建】万寿寺【有二一在府城西北明万厯中建一在余庆县西一百十里】觉皇寺【在瓮安县东门外】川云寺【在瓮安县南五里广济桥畔】迎水寺【在瓮安县北五里白果村】释慈寺【在湄潭县北三里旧志有古钟不叩自鸣】铁瓦寺【在湄潭县北四十里觉仙山上】金山寺【在余庆县西门外锦屏庄】报恩寺【在余庆县南二里】寳相寺【在黄平州东唐宋古刹元至正中重建】月潭寺【在黄平州东二十里飞云岩之右明正统八年建以寺前有池甚清澈故名】圆通寺【在黄平州西五里】善化寺【在黄平州南门外明洪武中建】太平寺【在黄平州北后移建七星岩上】莲花寺【在黄平州北门外明万厯中建】梓潼观【在府治明洪武中建】凝真观【在府城西十里元时建内多古木】髙真观【在府城南福泉山上明洪武中建层台突起下控曲江后有浴仙池】后岩观【在瓮安县北三十里元时建怪石悬桥林木幽异称名胜】元真观【在黄平州治】福智观【在黄平州南元时旧刹明永乐中重修】真武殿【在瓮安县西十里仙桥山上】长松庵【在黄平州北石林山上】九龙庵【在黄平州北九龙山上】
　　名宦明郭英【正统中以叅将镇平越烕惠兼行蛮皆懐畏军务旁午不废诗书时称为儒将】杨可陶【四川嘉定人万厯中为府同知性严重果于任事时改设府州县治修筑城堞增辟水城建署造桥劳绩最着】刘冠南【庐陵人万厯中为知府修黄湄余瓮等四州县城兴学字民号为良守】朱芹【富顺人以右叅政分守平越安邦彦围平越芹挿血誓众募兵坚守城乃得全】冯国桢【江夏人泰昌元年知平越府以亷惠着安邦彦叛国祯戮力守城间出鋭兵击贼围乃觧】郑廷英【四川绥阳人以州同署黄平州事值嵗大旱廷英步行泣祷雨立应聴防明决民呼为神君肖像以祀】储至谋【靖州人知湄潭县天启初蔺州奢寅叛土贼王伦乘间攻县至谋出战屡败城垂陷遂自焚死】方明栋【富顺人天启初为平越府同知以监军进讨水西贼遇害赠按察使佥事】周鸿图【即墨人天启中以贵阳同知摄新镇道分巡事讨长田贼破平一百七十余寨授平越知府讨匀哈叛苗破焚一百余寨擢副使分巡新镇时鸿图驻平越辖下六卫叅议叚伯炌驻安荘辖上六卫千余里间奸宄屏息】董邦昌【昆明人崇祯中为平越府同知多善政值黒苗叛围兴隆城邦昌多方捍御围乃解】黄虞龙【广东人崇祯末知黄平州土贼蓝二攻陷州城虞龙死之】
　　本朝杜广【诸暨人顺治十五年知黄平州仁恕不事敲朴食脱粟衣布每有征徭集民共议必悦从而后行视民如子以劳瘁卒于官民为罢市】罗鸣序【汉阳人雍正十三年以麻哈知州署理黄平州事值逆苗背叛鸣序知孤城难保预觧所佩两州印令家人赍赴省及城陷与幕客陈宪俱投缳死之事闻赠布政司叅议廕一子入监宪亦赠国子监学录各　赐祭葬祀忠义祠】
　　人物汉尹珍【字道真牂牁郡母敛人自以生于遐裔未渐庠序乃从汝南许慎受五经又师事应奉学围纬学成还郷里敎授于是南越始知学桓帝时以经术选用厯尚书丞郎荆州刺史】晋尹贡【夜郎人与同郡传寳并有名徳为时所称】明徐胜【平越人居家孝友五世同居洪武初有司以闻诏赐羊酒旌表其门】南党【平越人永乐初为总兵官领兵征苗至十万溪羣贼突至党力战死尸立不仆王苗见而神之载尸归为立庙】奚得【平越人正统中为平越卫百户骁勇无敌十四年苗乱围城得开门直入贼垒贼解围走得率二子宣宏追之力战死】黄绂【字用章其先封邱人曾祖戌平越遂家焉绂由正统戊辰进士厯南京刑部郎中为人刚亷遇事颷发时人呼为硬黄成化中出为四川叅议厯湖广布政使延绥巡抚所至有建树治中拜南京户部尚书改左都御史正身率属操履洁白时望甚重】杨文【平越人正徳中为开县训导值蓝贼乱与当事力拒之城得全擢东乡知县流冠肆刦文多方筹画擒其首余党悉平进汉川知府厯官十八载无余赀】李藻【平越人正徳中举人为江油教谕值蓝贼变调摄县篆守城亲率勇士决战殁于阵】刘宗臣【瓮安人事父选及继母赵氏备尽孝道天启中水西兵变邑人皆避宗臣祖母冷氏年八十病不能行宗臣不忍舍去贼至身被数刀终不离侧贼义而释之】杨再亨【余庆人六嵗失父事母至孝十四嵗播贼作乱再亨负母避山箐备极艰苦母疾刲股和药以进事闻旌表】王昆【湄潭人里民王良家僮也良夫妇相继死遗子邦雄与女俱防稚贼逼境昆负两孤匿山箐中身出佣作以飬孤頼以生后邦雄为诸生昆犹拮据给事执仆礼至死不渝】刘之兰【平越人崇祯末以举人为临安通判流防入滇执之骂贼而死　本朝乾隆四十一年赐諡烈愍】
　　列女明李庸妻徐氏【平越人正统末庸与贼战死徐年二十五都指挥欲夺以配军卒徐誓死得免守节四十余年卒】徐氏女【平越人徐纲姊自防不适人黒苗围城女散米飬兵城頼以完事闻旌表号妙净夫人建贞节坊】谭氏女【湄潭人谭叔卿女小字淑英年十四值贼乱随父母避兵先以利刃宻藏衣中及贼突家人散走女自刎而死焉】钱世清妻徐氏【湄潭人夫卒徐时年二十依父母守节遭贼被执胁之马上徐自投于地者再贼怒断其喉而去】黄渤妻宋氏【瓮安人随渤避兵黄连山为土贼所执宋知不可得绐贼欲饮贼授以瓯水乃破瓯自絶其喉而死】谢傅尧妻曹氏【湄潭人傅尧卒曹年二十九无子就食于女女夫杨应第又死女生子名永年尚襁褓曹与女孤防相依崎岖防乱逾二十年永年乃成立有司欲旌其门曹曰妻以莭事夫母以贞诲女常事耳何旌焉卒不受】张国扬妻刘氏【黄平人国扬卒刘年二十三矢志守节舅姑欲改适之遂自刎】朱玉妻张氏【黄平人玉卒张年二十一泣曰妇人从一而终吾夫既没吾何以生为遂自缢】敖相妻刘氏【平越人年十七夫卒家人欲夺其志不可从其舅姑避乱扵十里溪讹言兵至氏恐见辱遂自缢死】冉氏女【湄潭人年十四许嫁同县冯樟未嫁而樟卒女闻自缢死】
　　本朝石声启妻师氏【黄平州人年二十二而寡遗二子俱防冇强暴欲夺其志氏不从投缳而絶】罗朝彦妻刘氏【瓮安人名阿金年二十五而寡守节不二夫弟朝保欲汚之氏乗间自缢死】唐衍逺妻朱氏【湄潭人奉翁姑以孝闻值火灾姑适老病氏突火负姑出姑病割股疗之夫亡苦节抚遗孤纺绩佐读偶倦辍恸哭夫灵以相感悟后果列名胶序乾隆三十八年　旌表同府樊祚显妻商氏樊亦珩妻邹氏李国年妻刘氏戎钺妻杨氏刘元健妻林氏李公杰妻郑氏李文林妻杨氏李公柱妻张氏刘徳寛妻戎氏唐理成妻张氏罗之伦妻杨氏葛之佩妻戎氏刘洋妻姚氏刘兆勲妻任氏周子龙妻沈氏金履萃妻杨氏刘尚恭妻王氏李溥妻丁氏商维竹妻杨氏商家妻宋氏唐深逺妻朱氏杨素质妻李氏毛□东妻李氏张昌妻牟氏毛鄘妻白氏许成龙妻吴氏毛守廓妻蒋氏牟大□妻杨氏吴道光妻蔡氏杨昌焯妻黄氏丁世昌妻王氏陈其诗妻林氏李堂妻王氏闻瑶妻郭氏杨士兰妻冯氏戴成烈妻谷氏蒋天祚妻赵氏文祐昌妻张氏同建材妻崔氏陈修圣妻赵氏胡学纯妻田氏吴攀云妻冯氏吴士元妻郑氏李维嵩妻文氏孟云龙妻张氏戴绶妻黄氏陈一徳妻余氏髙恒裕妻权氏王锡绂妻时氏周又望妻王氏沈□妻张氏张为志妻何氏林天宠妻何氏林域妻杨氏金炯继妻戴氏王焕堂妻冯氏王俊明妻张氏罗文政妻周氏罗超浚妻黄氏于君爵妻洪氏聂政龙妻廖氏罗登聨妻唐氏又孝妇王珣妻汪氏烈妇李之顗妻郭氏郭氏女二姑俱于乾隆年间先后　旌表】
　　仙释明张三丰【辽东懿州人洪武间在平越卫蓬头草履四时惟一破衲人呼为邋遢仙于髙真观后结茅为亭昼则闭户静坐夜则礼斗永乐中遣官征聘莫知所之】张懐阳【绵竹人有道术云防至黄平视病即知生死可疗者药之立愈年八十三将卒前三日谓门弟子曰某日某时吾当逝矣至期谈笑而终】广能【兴隆卫僧正统中卓锡月潭寺戒行不玷尝昼诵经有虎入寺众僧惊走能不为动虎见能遂去苗贼防兴隆众僧皆逃能独不去贼至能曰幸杀我于外毋汚此佛地贼义而释之寺頼以全】
　　土产葛布【府境出】棕竹【余庆县出有黑色细纹者佳】橘【府境各属俱出】丹桂【府城最多秋日花香满城】黄蘖【府境村落中出】乌头【府境及各属俱出】南星【黄平州出】何首乌【瓮安县出重十余觔者佳】黄精【出黄平州一名天精制服之轻身延年】木香【府境出】麂【湄潭县出土人以其皮为鞾】锦鸡【出余庆县山箐中其文五色】竹鸡【黄平州出】
　　苖蛮九股黒苖【在黄平州凯里司与偏桥之黒苗为一类色尚青性尤防恶处深穴被重铠挽强弩名为偏架一人持之二人蹶张矢无不贯明时常啸聚为乱阻絶大道　本朝康熙四十一年至清平县刦杀遁入岩门司之犵夷地杀土司何瓒逺】
　　【圣祖仁皇帝遣提督李芳述以兵至犵夷贼首始就擒】







　　钦定大清一统志巻三百九十三
<史部,地理类,总志之属,大清一统志,都匀府图>
<史部,地理类,总志之属,大清一统志,都匀府图>
<史部,地理类,总志之属,大清一统志,都匀府表>
<史部,地理类,总志之属,大清一统志,都匀府表>
　　钦定四库全书
　　钦定大清一统志巻三百九十四
　　都匀府【在贵州省治东南三百里东西距三百二十里南北距四百五十里东至黎平府古州界二百里西至贵阳府贵定县界一百二十里南至广西庆逺府南丹州界三百五十里北至平越府平越县界一百里东南至古州界二百五十里西南至贵阳府定番州界一百八十里东北至平越府黄平州界三十里西北至平越县界六十里自府治至　京师七千五百六十里】
　　分野天文参井分野实沈之次
　　建置沿革禹贡荆梁二州南境汉定西南夷以为牂牁郡地【汉书武帝纪元鼎六年定西南夷以为武都牂牁越嶲沈黎文山郡】晋以后因之隋置牂州寻复改为郡唐属黔州地【唐书地理志牂州黔州都督府杜佑通典牂牁渠帅姓谢氏旧臣中国贞观中备贡列其地为牂州】五代时为都云蛮地【五代史楚世家晋天福中都云酋长尹懐昌率其昆明等十二部附于马希范】宋为羁縻州【通志宋为羁縻合江陈防二州】元置都云军民府【元史地理志管番民总管都云军民府通志元置都云军民府领都云县定云府领合江陈防二州俱隷思明路寻合置都云定云等处安抚司云南行省】明洪武十六年置都云安抚司四川布政司二十三年改置都匀卫军民指挥司【府志自是改云为匀】永乐十七年改属贵州都司【明统志都匀卫领七长官司属四川布政司永乐间始以七长官改属贵州布政司而本卫属贵州都司】治六年置都匀府仍贵州布政司
　　本朝因之属贵州省领州二县三土司七
　　都匀县【附郭东西距五十里南北距一百里东至本府属王家司界三十五里西至本府属邦水司界十五里南至独山州界七十里北至麻哈州界三十里东南至独山州界一百里西南至本府属平浪司界九十里西北至邦水司界三十里西南至独山州界六十五里本汉牂牁郡地元置都云县都云军民府明改置都匀卫　本朝康熙十一年省都匀卫置都匀县为都匀府治】麻哈州【在府城北五十里东西距一百七十里南北距八十五里东至本府属太平营界一百里西至贵阳府贵定县界七十里南至都匀县界五十五里北至平越府平越县界三十里东南至本府属王家司界四十里西南至都匀县界四十里东北至清平县界五十里西北至平越县界六十里本汉牂牁郡地元置犵狫寨长官司属新添葛蛮安抚司明洪武五年改置麻哈长官司平越卫治八年升为麻哈州属都匀府　本朝因之】独山州【在府城东南一百二十里东西距一百里南北距一百三十里东至本州属呉家司界六十里西至本府属平州司界四十里南至荔波县界八十里北至都匀县界五十里东南至本府八寨同知界二百里西南至广西庆逺府南丹州界一百六十里东北至都匀县界五十里西北至本府属平州司界五十里本汉牂牁郡地元置独山州长官司属新添葛蛮安抚司明洪武十六年改为九名九姓独山州长官司都匀卫治八年升为独山州属都匀府　本朝因之】清平县【在府城东北一百一十里东西距一百三十五里南北距四十五里东至本府丹江通判界一百二十里西至平越府属杨义司界十五里南至平越府平越县界二十里北至平越府黄平州界二十五里东南至麻哈州界三十里西南至杨义司界十五里东北至黄平州界三十里西北至杨义司界三十里本汉故且兰县地元为麻峡县地明洪武十四年置清平堡二十三年置清平卫贵州都司治八年于卫城增置清平县属都匀府　本朝康熙七年省县入麻哈州十一年复置清平县以卫省入仍属都匀府】荔波县【在府城东南二百里东西距二百六十里南北距二百二十里东至广西思恩县界一百九十里西至独山州界七十里南至广西庆逺府南丹州界一百四十里北至独山州界八十里东南至黎平府古州同知界一百四十里西南至独山州界八十里东北至本府都江通判界一百二十里西北至独山州界七十里本汉牂牁郡地宋置羁縻荔波州元属南丹安抚司明洪武元年并入思恩县十七年折置荔波县广西庆逺府正统十二年改属南丹州治十七年改属河池州本朝雍正十年改都匀府】都匀长官司【在府城南七里元为上都云等处军民长】
　　【官司明洪武十六年改置今司属都匀卫永乐十七年贵州布政司寻还属都匀卫治七年属府　本朝改属都匀县正长官呉姓副长官王姓】拜水长官司【在府城西二十里元置中都云邦水等处长官司属管番民总管明洪武十六年改置今司属都匀卫永乐十七年属贵州布政司寻还属卫治七年属府　本朝改属都匀县长官呉姓】乐平长官司【在麻哈州北四十里元为犵狫寨明洪武中改置今司属平越卫治八年改属麻哈州　本朝因之长官宋姓】平定长官司【在麻哈州北一百里明洪武二十二年置属平越卫三十年改属清平卫治八年改属麻哈州　本朝因之长官呉姓】丰宁上长官司【在独山州南一百二十里元为都云安抚司地明洪武二十三年改置丰宁上长官司都匀府永乐十七年布政司寻还属卫治八年改属独山州今为丰宁上长官司长官杨姓】丰宁下长官司【在独山州东南一百四十里元为都云安抚司地明初改置今因之长官杨姓】烂土长官司【在独山州东一百十里元有峡江州及陈防二长官司俱属管番民总管明洪武十六年改置合江州陈防烂土长官司都匀卫永乐十七年属布政司寻还属卫治八年改属独山州今为烂土长官司仍属独山州长官张姓】
　　形势北通平越南抵南丹【明皇舆考】控扼要荒壤僻而险【明统志】据桂象之喉引川播之掖横冈虎伏小涧龙回粤以西之唇齿黔以南之藩篱【郭子章黔记】
　　风俗人重亷耻勇于战鬭【黔记】士知读书民皆兴行土瘠民贫饶有古风【通志】
　　城池都匀府城【即旧都匀卫城周六里有竒门五明洪武二十七年筑　本朝顺治十八年重建康熙六年修乾隆六年重修】麻哈州城【周二里有竒门四明嘉靖三十一年建本朝乾隆十七年重修】独山州城【原无城明万厯五年始于南北二街修筑土墙高一丈厚三尺　本朝乾隆十年重修】清平县城【即清平卫城周四里门四明洪武二十三年建万厯间重修本朝乾隆三年重修】荔波县城【周二里有竒门二明嘉靖四十年建　本朝顺治十六年重建康熙二十年修乾隆五年重修】
　　学校都匀府学【在府治东旧为都匀卫学明宣徳八年建治六年改为府学　本朝康熙六年重修入学额数十八名】都匀县学【在城东隅旧附府学本朝康熙三十八年重建入学额数八名】麻哈州学【在州城北门外　本朝康熙五十八年建入学额数八名】独山州学【在州城北门内　本朝康熙三十八年建入学额数八名】清平县学【在县城内北门旧为清平卫学明正统八年建本朝康熙十一年改为县学二十六年重修雍正九年重修入学额数八名】荔波县学【在县城南门内　本朝康熙二十一年建雍正二年重修入学额数四名】南臯书院【在府学右明万歴中邹元标讲学处中有天地正气堂又鹤楼书院在府城东明嘉靖中张翀谪戍时寓于此中有问月楼读书堂州县并设有义学】
　　戸口【原额人丁共七百二十又滋生人丁一万四千四百四十五】
　　田赋【田地共八万一千八十一亩九分零额徴地丁银四千五十八两四钱六分八厘零粮一万一千四百二十石四斗九升二合六勺零】
　　山川东山【在府治东建鼓楼于上其相接者曰谯山又府东南五里有文笔山】小孤山【在府城西二里一名旗山】龙山【在府城西五里黔记本名蟒山明张翀易以今名建龙山道院于上明张翀记郡城隔河有龙山雄峙崔嵬双峰挿天跻其巅透迤若数千里卜筑之日有灵龟大尺余蹲伏其前者三日于是建楼阁辟殿宇自麓至巅凿为磴道数千尺殿后石坡高广平坦其文青赤二色相间有泉左右皆古木】观音坐山【在府城西通志与龙山洞门相望号鸳鸯洞又西里许曰笄山即龙山之麓盘曲崎岖三四里而及巅郡山环列城堞市井歴歴在目】箐口山【在府城西拜水司西南二十五里高险多箐絶顶有一碗泉】鸡冠山【在府城西平浪废司东以形似名】凯阳山【在府城西平浪废司西南六十里明统志山甚险峻有寨在其上曹学佺名胜志即凯口囤也周围十余里高四十丈四壁陡絶一径仅尺许盘旋而登上有天池虽旱不竭府志明嘉靖十五年部苖据此为乱抚臣陈光宅檄水西安万铨讨平之后其党复据囤叛官军购旁寨顺民攻复之改口囤为灭苗镇】凤凰山【有二一在府城南都匀司南一在麻哈州北先时州城在此】梦遇山【在府城北三里通志下临剑河众水滙流波光浩淼上有碑识曰仙人张三丰观澜处】七星山【在府城北七里峰峦拱立如七星通志山内有洞颇清逈梯石而下如闻风雨声初甚纡暗行数武始平旷中有深潭风疾涛沸寒气逼人】笔架山【有二一在府城西北一里一在清平县东二十里俱以形似名】养牛山【在府城西北十里上有寨又西北五十里有二龙戯珠山二山环绕中有圆山其状若珠】波陇山【在麻哈州东十里一作皮陇又东有三台山】铜鼓山【在麻哈州西十里名胜志山有树状如圆鼓因名山麓有水昼夜三溢不愆其】贵人山【在麻哈州南高耸独立又南有天马山】玉屏山【在麻哈州北一里峰峦环列如屏故名】龙头山【在麻哈州北上有古寺清泉颇堪眺望】六洞山【在麻哈州北乐平司西南七十里明统志山险峻上有大六洞寨】马山【在麻哈州北乐平司东北五十六里明统志与牧马相连又平定司北二十里有扬古山南三十里有平孔山】丙王山【在独山州烂土司东高数百丈】行郎山【在独山州西名胜志山麓陡絶山顶平坦上有蛮民二百余家居之造梯以登半崖流泉涌出四时不涸州志境内仲家苖依山以居】镇夷山【在独山州南名胜志山高而顶平有土酋结寨以镇苗人故名】琴山【在独山州南山矮而长宛然横琴】独山【在独山州南二十里通志一峰独峙州以此名】棊盘山【在清平县东三里一名东山三峰高鋭顶有平石状如棊盘可坐数十人】小华山【在清平县东二十里又县东二十五里有望城山】石仙山【在清平县西三里上有三石屹立如人】盔山【在清平县西三里通志形如覆釡一名锅底山】万朝山【在清平县西四里旁有龙王坡龙王庙祷雨辄应】葛贡山【在清平县西五里下有池曰葛贡莲塘】侍讲山【在清平县北二里又县北六里有双乳山二十里有罗仲山】香炉山【在清平县东南四十里通志四面陡絶三叠而上有田有井有潭明正统末苗蛮据此总督王骥平之天顺中复叛巡抚邹文盛平之因城香炉为官戍建贮粮仓于上今废】瓮坝山【在清平县东北山径险竹石丛宻明时苗蛮据此道有营垒】天榜山【在清平县东北二十五里】永长山【在荔波县东七十里府志又有者近山在县东古南丹州城在其山】水岩山【在荔波县西五十里岩穴幽胜有水出其中因名府志又有董盖山韦家山皆在县西】方林山【在荔波县北三十里】白崖山【在荔波县东南旧县东】分水岭【在荔波县北与独山州接界明万厯三十年独山蛮还所侵甲站等村地以此为限】雨花岩【在府治府志巉岩曲磴万木丛隂上多桃李每春募时落英缤纷宛如雨花故名】兰花岩【在独山州城北二十里生幽兰芳袭人衣又母鱼兰岩上亦产芳兰】黄土坡【在府城南都匀司境苗寨屯府志明治三年黄土坡苗蛮作乱官军讨平之】羊溪坡【在麻哈州东北三十里黔记其地田土寛饶为平定司境】木级坡【在清平县南五里众木两两交生如阶级丛宻幽暗苗人出没之所】观音坡【在清平县北二十里又县东一里有王家坡】雄黄洞【在府城西平浪废司西北二十里】九龙洞【在府城西平浪废司西三十里名胜志洞内石龙张露鳞鬛蜿蜒如生郡志亦名凯口洞】观音洞【在府城西悬崖峭壁下临深潭上建飞阁】仙人洞【有二一在府城南二里一在府城北三里】都匀洞【在府城南都匀司东十里何镗名山胜概记洞门北向高广皆一丈五尺洞中石如象鼻杂草丛生】马蹄洞【在麻哈州东二十里通志又名天焦洞悍苗恃为窟穴】龙洞【在麻哈州东之漫坡通志有内外二洞中界碧潭逰者过潭探内洞则风起炬灭无能进者世传龙蛰于内】梅花洞【在独山州南通志岩水喷泻白石凿凿状如梅花明宣徳九年叛苗据此都指挥顾永讨破之　按州东境多短裙苗依山洞为窟穴相近有石黄洞亦叛苗据守处】太极洞【在清平县东三里】天然洞【在清平县北一名小空洞宏敞幽深石乳倒垂如莲花明嘉靖十五年开】云谿洞【在清平县北十五里一名太空洞高可十丈坐可千人行数十武岩径险仄又有洞曰中洞防暗寻崖以登又有一洞曰上洞中搆小亭名木果亭颇称幽胜溪水从旁流出资以溉田名胜志相近有宾阳洞】鱼王石【在府城北居水中每春夏水涨鱼皆溯流朝之】将军石【有二一在清平县城南三里一在清平县城南三十里龙场路旁皆平地突起高十余丈】麻哈江【在麻哈州南五里通志其上流为两岔江为算水下流即邦水河自平越县流入州境又南流入都匀县界】独山江【在独山州南州志即都匀河之下流又南入广西天河县界黔记有母鱼河在州南二十里流入独山江】舟溪江【在清平县东八十里县志其上源即兴隆卫之重安江并流而西经平定长官司界合为一川又南合于麻哈江】劳村江【在荔波县东南二百二十里有三源一出自县西水岩山一出自县北烂土司至县东南合流一出自县东北黒猺洞亦流入焉又东南经思恩入河池州界为金城江】便河【有二一在府城东起自北门厯西南一帯环城围绕阻絶诸苗入城之路今淤一在清平县治东引溪水入城以资民汲】三道河【在府城东一里通志下流合邦水河】邦水河【在府城西一名剑河通志自邦水司流入南流经都匀司南为都匀河】都匀河【在府城南明统志在都匀司治南通志从西北流东南出湖南之黔阳地】马尾河【在府城南都匀司南有马尾渡去府东四十里独山平州等司大路所经】长河【在府城北通志有二源俱出山涧中至城东北三里合流为一其下流达湖南黔阳县可通舟楫】麦冲河【在府城西南下流入于都匀河明统志在平浪司东南十里旁有寨府志明正徳三年都匀清平间叛苗作乱官军讨之一由杨安答干麦冲进一由清平索驴撒毛进即此麦冲河也】平洲河【在府城西南平州废司南明统志水中有洲土人开肆贸易其上】摆递河【在麻哈州南】深河【在独山州北通志东南流入独三江】凤饮河【在独山州城西二里发原飞鳯井故名】山江河【在清平县东五十里明统志在平定司东五十里通志源出香炉山】田港溪【在府城北废丹行司东十五里下流入瓮城河】乐平溪【在麻哈州北乐平司南下流合于麻哈江州志司境有紫姜苗夹溪而居】平定溪【在麻哈州北平定司南】东门溪【在清平县东又西门溪在县西五里县志县南九里有勇胜溪县北五里有凯还溪下流皆合于山江河】龙潭【在府城南明统志深不可测祷雨有应黔记在府南一里众水所滙】济生池【在清平县治西明统志相传昔苗贼来侵城中无井赖此水济急故名】板水塘【在府城西邦水司前水极清冽】双井【在府城东又城东南隅有大井东北隅有北井】皮井【在清平县治水清味甘居民资以汲饮兼可造纸】通灵井【在清平县界近便河又县东南有杉木井】
　　古迹陈防废州【在府城东南一百里宋置羁縻蛮州元改长官司明初废】合江废州【在府城东南二百五十里宋置羁縻蛮州元改长官司明初废　按元史地理志管番民总管峡江州明统志则云元置合江州长官司疑其后讹峡为合也】都云废县【在府城西南元置县属都云军民府明初废黔记元都云县治在今都匀司西十里府志都云废县在府西南十七里　按元史都云军民府管番民总管而不载都云县疑是军民府治也】麻峡废县【在麻哈州南元置县属下思同州明废元史地理志定逺府下思同州麻峡县黔记今麻哈州本元麻峡县地其废县在今州南州志洪武中置司授土酋宋氏治八年改为土同知】清平废卫【即今清平县志明洪武中置卫治八年又置清平县　本朝省卫入县明统志洪武十四年始开其治置清平堡二十二年改置清平卫指挥使司贵州都使通志明治八年増置清平县与卫同城　本朝康熙七年省县入麻哈州十一年改清平卫为清平县都匀府】荔波故城【在荔波县东南明统志宋置荔波州以羁縻蛮人元属南丹安抚司明洪武初废入思恩县十七年复置荔波县属庆逺府正统十二年改属南丹州复改属河池州县志明初虽置县其地仍为粤黔二首雷皮防三土司所割据正统中改属南丹割方村防石穷来三巡司属之治中诸苗骚动命将讨平之始改土为流然官未尝履其地万歴三十五年知县刘邦徴始请兵入县清定各土司所占地建城于穷来埲喇轸村山麓编其地为十六埲起徴赋防然亦止纳鸡鸭米猪布蛋而巳嗣后县官仍寄治府城苗民仍分属附近诸土司本朝顺治十六年知县王家桢始迁县于西北方村埲峩岭即今治也】炉山废所【在清平县东南香炉山上明正徳中置守御所寻废黔记正徳十二年城香炉山置戍兵嘉靖十年増拨清平卫中左所兵防守仍属清平卫今废】都云洞废司【在府城南都匀司东元置长官司明治六年废】平州废司【在府城西南一百五十里元为六洞柔逺等处长官司明洪武中置平州六洞长官司　本朝改为平州长官司康熙五十五年裁并都匀府】都云桑林独立废司【在府城西元置长官司明初废元史地理志管番民总管都云桑林独立等处黔记在今府治西二百里】丹行废司【在府城西元置长官司后废明洪武末复置属新添卫后属贵定县今废明统志元置丹行长官司属广西南宁州后废洪武三十年复置属新添卫寻省永乐元年复置贵阳府志司属贵定县本朝康熙五十九年裁并都匀府】都镇马乃废司【在府城北七十里元置长官司】
　　【明初废元史地理志新添葛蛮安抚司都镇马乃等处】定云废府【在府东一百五十里通志元置都云定云二府思明路寻合置都云定云安抚司云南】天坝废司【在府城东明末置长官司　本朝康熙五十年裁】平浪废司【在府城西五十里元都云安抚司地明洪武十年置司属都匀卫　本朝改属都匀县雍正五年改土归流】独山废司【即今独山州治元置长官司明改为土同知黔记洪武十六年改置九名九姓独山州长官司以司境有九姓苗为名授土酋防氏治八年改长官为土同知明统志九名九姓司在都匀卫南一百五十里】恭溪望城崖岭废司【在清平县东南元置长官司明初废元史地理志新添葛蛮安抚司恭溪望城崖岭等处通志在县东南三十五里今为望城堡】清平废司【在清平县南明置寻废明统志清平长官司在清平卫城南一里通志明初置司属清平卫治八年省入清平县】凯里废司【在清平县东四十五里本属播州土酋扬端世明嘉靖七年兵部尚书伍文定以四川宣慰司子杨友杨爱互争其地久讼未决奏以爱所辖地方分置凯里安抚司改属贵州　本朝康熙四十二年改土归流四十五年改清平县管理】广化营【在府城东四十里又府北六十里有老军营皆明置今废】宣威营【在麻哈州东北五十里明置今废】雄黄敞【在府城西南六十里明置今废】三丰观澜处【在府城北闗外张三丰题石壁耸峭下临剑水至今石上笔迹如新】石壁墨刻【在府城北明张翀题镌曰仁智之情动静之理栖此盘谷饮此泉水】宸翰楼【在府城内明都御史李佑建】
　　闗隘石屏闗【在府城西十里郡志路通平伐】威镇闗【在府城西四十里明洪武二十四年置今改为粟谷堡】平定闗【在府城北二十五里又府北二十里有靖盗闗亦名靖盗哨】鸡公闗【在独山州南四十里其相近者为坛子窰关】黒石闗【在独山州南上丰宁司南旧为戍守要地】阿坑闗【在独山州北三十里】鸡闗【在清平县南十里又罗冲闗在县北罗冲山上俱明洪武二十五年建又县东北二十八里有老君闗】答干砦【在府城东三十八里东至广化营三里明正徳三年官军讨都匀清平判苗由杨安答干麦冲进即此】摆沙砦【在府城西北三十里明天启初府境长田诸苗为乱平越官军讨之克其摆沙大砦砦居诸砦之中去平越百里官军由间道袭破之进攻瓮岳等砦复攻府城西南仲家苗克江时戸西高平养古数十砦扫荡二百余里】瓮惹蜡姑砦【在麻哈州东黔记州东门自火攘至瓮惹蜡姑砦凡三十五里】新牌砦【在清平县东黔记县南门官道十六里至杨义新牌等砦其左有养古六洞等砦】龙角砦【在清平县北五十里苗砦也】黎树砦【在清平县东北苗砦也明景泰二年湖广督臣王来攻香炉山贼分军进诸将破黎树翁沟三百余砦招抚衮水等二百余砦遂防兵香炉山下贼党缚其魁以降】羡塘砦【在府城西南平州司境明洪武三十一年顾成讨司境叛苗破苗坡羡塘光金防防诸蛮酋是也】谷劳砦【在独山州南上丰宁司西南明洪武二十六年顾成讨丰宁叛苗藩防谷劳摇安诸砦皆近司境】落乍堡【在府城东二十里逼近东苗又府东五十七里有杨安堡又东四十里至甲些苗砦抵烂土司境】渡船堡【在府城南一里南至都匀司六里】麦冲堡【在府城西南七里】补林堡【在府城西南一百二十里】邦水大堡【在府城西十里西四里至邦水司】馆驿堡【在府城北又北八里有秦莫堡】罗蔑堡【在清平县东】索驴堡【在清平县南又南有撒毛堡明正徳三年官军讨叛苗由索驴撒毛进又南五十里有防城堡】猺箕堡【在荔波县东南八十里与思恩县苗巢接界又金竹隘堡在县东南七十里与黒苗巢接界甲站堡在县西北二十里皆明时与县同置本朝皆废惟于旧县拨兵防守】董界堡【在荔波县南一百六十里与广西南丹州接界明万厯八年南丹酋莫之后谋侵县地燬董界官堡据喇立喇歌董界翁隆吉利喇离上下七村督臣刘尧诲谕却之】防石堡【在荔波县南五十里又穷来埲在县东皆旧置土巡司】来逺驿【在府城北一里又府北七十里有都镇驿为都匀平越之交】清平驿【在清平县南一里明洪武十六年建为翁霾驿四川黄平安抚司十九年改清平驿】瓮袍哨【在府境明万厯十二年因通者牙要路兵偹副使洪邦光题建又有平定哨烂塘哨南哨北哨归化哨虎哨一碗木哨观音堂哨土地堂哨旧皆设兵防御】炉草哨【在清平县境又有五里哨滴水哨龙塲哨大塘哨永安哨箐口哨旧皆设兵防御】五家铺【在府境又有大河铺黄梁铺五里铺桥头铺文徳铺蛇伤铺高视铺禅林铺麦冲铺旧皆戍守处】洛邦铺【在清平县境又有蜡梅铺洛登铺县前铺喇皆铺水岩铺水浪铺巴灰铺芦山铺老董河铺木屐卡铺挂丁铺开懐铺牌落河铺旧皆戍守处】羊角囤【在独山州西北】
　　津梁永定桥【在府城南门外】谪仙桥【在府城西龙山麓又城北一里有迎恩桥】平定桥【在府城北明末圯　本朝康熙三年重建又有来逺桥亦在城北】恵民桥【在麻哈州南又州北有必拨桥】深河桥【在独山州北跨深河上】勇胜桥【在清平县南明知县王仿建又南有报捷桥】凯旋桥【在清平县北五里凯旋溪上】宗伯桥【在清平县北明尚书孙应鳌建因名】水龙桥【在荔波县东邱贱里】茅滩桥　水庆桥【俱在荔波县东南□里】地鵞桥【在荔波县西南巴乃里】水围桥【在茘波县东北韦农里】马尾渡【在府城东四十里】杨安渡【在府城东五十里即长河渡处】云津渡【在府城西一里邦水河渡处也】藤茶渡【在府城西废丹行司南十里水源出藤茶山东北流】县前渡【在荔波县南门外山溪险恶　本朝康熙二十一年始设立官渡】巴灰渡【在荔波县南六十里】
　　堤堰胡公堰【在府城北明卫指挥胡纲筑引水灌城西诸田】
　　陵墓明孙应鳌墓【在清平县西一里】石邦宪墓【在清平县北三里】祠庙张邹二公祠【在府治南祀明张翀邹元标】孙文恭公祠【在清平县治祀明孙应鳌碑记祠即公书舍故址】蔡公祠【在清平县治祀明分守道蔡潮】清源庙【在府治东山麓明洪武中建复移旧堡处】
　　寺观观音寺【在府城中明洪武中建中有藏经楼】圣夀寺【在清平县西明万歴中建】高真观【在府治东山之北中有千年古杉大可数抱】三清观【在府治南】水府观【在府城北梦遇山】龙兴观【在独山州城中】广福观【在清平县南旧名回龙观】紫霞宫【在清平县北明指挥石宣建】清泉庵【在清平县西明治中建】龙山院【在府城西龙山上旁有丹防明张翀有记】
　　名宦明石宣【夀光人洪武中为清平卫指挥建学兴贤读书好礼公亷有威兵民咸服】陈原【定逺人永乐初为都匀卫指挥有材畧善谋能断正统末苖防围城原罄产给军城赖以全】丁实【成化中为都匀卫指挥使迁都指挥同知以征仲贼死于敌事闻以其孙晖为都指挥佥事】杜礼【丰城人治中知府兴学化民平叛防有功】从龙【安陆人治中知麻哈州时民未知学龙聘名儒训之俗为一变民立祠以祀】刘邦徴【万歴三十五年为荔波知县荔介黔粤极边内蛮外苗交互为患凡之官者皆驻府城不身厯其地例以为常邦徴至邑檄诸蛮于前推诚抚谕蛮为慴服凡所规画无不聴命白上官请置县治于喇轸村厯任数年蛮终不敢蓄异志】李时茂【干州人天启中知府重学校恤军民值苗仲围城与民固守多所斩获城赖以安】
　　人物五代晋尹懐昌【都云人以雄杰为都云酋长天福中率其所属十二部附于楚】明屠峦【都匀人正徳中知江夏县亷介不阿以忤刘瑾调芦山多善政高继恩乱峦有城守功民祠祀之】王木【字子升清平卫人正徳中举人由学正召为御史弹劾不避权贵尝荐杨一清王守仁可大用时称知人寻出为云南兵偹检事以鯾直罢归】李佑【字吉甫清平卫人嘉靖中进士授南大理评事累陞按察司副使备兵南贑时岑冈盗猖獗佑单车入巢譬晓诸贼聴命未几广东贼乱擢佑为佥都御史往抚其地佑综理精宻海贼林道干山贼张韶南寻次第就擒后以病归】孙应鳌【字山甫清平卫人嘉靖中进士改庶吉士授戸科给事中出补江西佥事御流冦有方畧累迁佥都御史巡抚郧阳奏免光化诸县秋粮陈勤学之政亲贤逺奸诸事兼劾太和宫大珰吕祥贪暴状上皆纳之寻病归万厯初召起原任请录建文死事诸臣并复革除年号奏虽留中识者韪之厯礼部侍郎掌国子监事请停纳粟入太学之令进南工部尚书卒谥文恭】石邦宪【字希尹清平卫人嘉靖中署都指挥佥事充铜仁参将累破苗冦进署都督佥事充贵州总兵官平定诸叛苗官至右都督邦宪熟苖情善用兵大小数十百战无不摧破所得俸赐悉以飨士家无赢资为总兵官十七年威震蛮中与四川何广西沈希仪并称一时名将卒赠左都督】陈尚象【字心易都匀人万厯中进士由中书舍人擢戸科给事中值河南饥尚象请蠲逋粮七十余万石诏可之转刑科左给事中疏陈建储事廷杖削籍旋复原官以母老不拜卒赠光禄寺卿】陆从龙【都匀人万厯中举人知湖广新化县告归值安邦彦叛围省城从龙罄资募兵督征阵亡赠光禄寺少卿】杨鸣高【都匀人知浙江汤溪县告归适安邦彦叛鸣高倡义捐金募兵援省城至谷龙司败绩死之子廷烈年十八闻父阵亡誓复父讐屡立竒功加参将转战至鸭池河亦死之】
　　流寓明张翀【字子仪栁州人由进士授刑部主事疏严嵩专权之罪被廷杖谪戍都匀读书不辍士多从之逰称鹤楼先生】邹元标【字尔瞻吉水人万厯中进士观政刑部疏论辅臣张居正被廷杖谪戍都匀日与士讲学陶然自得居六年召还门人为之创南臯书院】
　　列女明杨七妻防氏【都匀人安贼之乱被掠骂贼而死】刘进妻包氏【都匀人进溺水中包时年二十二往求其尸得之负归寻自缢而死时又有龚应宾妻王氏其夫中苗药箭而殁王亦自缢】郭秀妻赵氏【都匀人秀以渡江溺死赵悲号逾月遂自缢】陈昱妻马氏【都匀人昱为都匀卫指挥以病卒马时年二十一哭曰吾夫既死吾生何为遂闭门自缢】
　　本朝周文盛妻姚氏【都匀人年二十六夫亡立志守节以奉姑鞠子为已任厯三十二年如一日乾隆年间　旌表又同府何钟琇妻徐氏罗衡世妻萧氏黄相干妻邱氏马汝凤妻周氏呉守正妻杨氏萧运启妻王氏王道春妻马氏徐启文妻黄氏徐应爵妻胡氏张祖徳妻陈氏张大成妻黄氏胡镇国妻范氏孙有谟妻刘氏张素妾任氏皆清操峻烈苦节终身均于乾隆年间以节孝先后旌表】
　　土产斜文布【出独山州烂土司】铅【出府城东久禁未开又清平县香炉山亦出铅能疗蛊毒】茶【出独山州九名九姓苗其俗以茶为业】雄黄【出府城西北】益母草【出府境山谷中】银杏【出麻哈州】柑【出麻哈州】桂实【出清平县】方竹【府境出可作杖】鲥鱼【出府境春夏之交间网获之不多得】
　　苗蛮紫姜苗【在府境与独山州之九名九姓苗同类狠诈而饕诐以十一月朔为节元日忌门不出二七而解犯者以为不祥嗜杀尤甚】犵狫苗【详见贵阳府其在清平者颇通汉语聴约东】□苗【在府境陈防烂土坝等处一名黒苗缉木叶以为上服衣短裙女子年十五六构竹楼野外处之死不葬以藤蔓束之树间】木老苗【详见贵阳府】仲家苗【详见匮阳府】獚苗【详见石阡府】蛮人【详见贵阳府】

　　钦定大清一统志巻三百九十四
<史部,地理类,总志之属,大清一统志>
<史部,地理类,总志之属,大清一统志,镇逺府图>
<史部,地理类,总志之属,大清一统志,镇逺府图>
<史部,地理类,总志之属,大清一统志,镇逺府表>
　　钦定四库全书
　　钦定大清一统志巻三百九十五
　　镇逺府【在贵州省治东三百八十里东西距一百二十五里南北距二百五里东至思州府青溪县界三十里西至平越府黄平州界九十五里南至黎平府界一百二十五里北至石阡府界八十里东南至湖南靖州界二百六十里西南至黄平州界七十里东北至思州府界四十里西北至石阡府界八十里自府治至京师七十二百六十里】
　　分野天文翼轸分野鹑尾之次【晋书天文志自张十七度至轸十一度为鹑尾】
　　建置沿革禹贡荆州南裔汉为武陵郡西境地【后汉书郡国志武陵郡秦昭王置名黔中郡髙帝五年更名】唐为思州地寻入于蛮【李吉甫元和郡县志思州自汉至吴并为武陵郡酉阳县地通志汉属武陵郡隋属清江郡唐武徳初以其地当牂牁之冲置务州寻改思州天寳中改寜夷郡后陷于蕃】宋初为羁縻州【马端临文献通考思州宋初为羁縻州隶黔州】政和中复置思州【宋史地理志思州政和八年建宣和四年废州为城绍兴元年复为思州文献通考蕃部长田祐恭愿为王民始建州领务川卭水安夷三县】元置镇逺府属思州军民安抚司【曺学佺名胜志徳祐元年田氏降置镇逺沿邉溪洞招讨使司寻改军民总管府以田氏为总管治镇逺中河山】明洪武五年改为镇逺州属湖广【通志时改置思南宣慰司治镇逺州二十二年始徙治水徳江】永乐中仍置府改隶贵州布政司【明地理考永乐十一年仍改府属贵州领长官司二曰偏桥曰卭水领县二曰镇逺曰施秉】正统三年省州入府【明实録正统三年革贵州镇逺府附郭镇逺州以本州所属镇逺施秉二长官司属府】
　　本朝因之属贵州省领县三土司二
　　镇逺县【附郭东西距六十里南北距一百五十里东至思州府青溪县界三十里西至施秉县界三十里南至本府属卭水司界七十里北至石阡府界八十里东南至卭水司界三十里西南至施秉县界三十里东北至思州府界六十里西北至思南府界一百五十里元置金容金达等处蛮夷军民长官司属思州军民安抚司明洪武二年改为镇逺金容金达蛮夷长官司属镇逺州正统三年改属镇逺府宏治七年始改置镇逺县为府治　本朝因之】施秉县【在府城西南六十里东西距九十三里南北距八十里东至镇逺县卭水司界九十里西至本府属偏桥司界三里南至平越府黄平州界三十五里北至镇逺县界四十五里东南至黄平州界五十里西南至黄平州界四十里东北至镇逺县界四十里西北至偏桥司界三里元置施秉前江等处蛮夷军民长官司属思州军民安抚司明洪武五年改为施秉蛮夷长官司属思南宣慰司正统九年改置施秉县属镇逺府　本朝因之】天柱县【在府地东南一百八十里东西距一百四十里南北距一百八十里东至湖南靖州防同县界八十里西至黎平府属湳洞司界六十里南至湳洞司界八十里北至湖南沅州府芷江县界一百里东南至靖州界一百里西南至湳洞司界一百里东北至防同县界九十里西北至镇逺县界八十里汉镡成县地南北朝宋为舞阳县地隋为龙剽县地唐为朗溪县南獠地宋为防同县地明洪武二十五年置天柱千户所万厯二十五年升为县属湖广靖州本朝因之雍正五年改隶黎平府十一年改属镇逺府】卭水长官司【在府城东南八十里元置定安县后改卭水县明洪武五年改置卭水十五洞蛮夷长官司今为卭水长官司属镇逺县正长官杨姓副长官袁姓】偏桥长官司【在府城西六十里元置偏桥中寨长官司属思州军民安抚司明洪武五年改置偏桥长官司属镇逺州正统三年属府今属镇逺县正长官安姓左右副长官皆杨姓】
　　形势溪河旋绕山岩森列【明统志】东通沅水西接贵州【明皇舆考】白崖东枕碧峯西峙辰沅上游云贵门戸【郭子章黔记】
　　风俗习俗质野服用俭约【明皇舆考】风气渐开人文丕振男务耕桑女勤织絍【通志】
　　城池镇逺府城【周二里有奇门二明正徳间建　本朝康熙十年修乾隆二年重修】施秉县城【周二里有奇门四明嘉靖四十四年建本朝康熙十一年重修乾隆二年重建】天柱县城【周一里有竒门四明洪武十三年初筑万厯三十一年重修　本朝顺治九年増修】
　　学校镇逺府学【在府治东明嘉靖二十三年徙建本朝康熙三十八年重建入学额数十六名】镇逺县学【附府学入学额数八名】施秉县学【在县城西北为偏桥卫学　本朝康熙二十六年省卫入县因改卫学为县学入学额数十二名】天柱县学【在县城北　本朝康熙二十三年重建入学额数十二名】防阳书院【在府城内本朝乾隆六年建又天柱县有鳯城书院乾隆二十七年建　按旧志紫阳书院在府城东北明嘉靖中建开化书院在天柱县东明万厯中建今俱废谨附记各州县俱设有义学社学】
　　戸口【原额人丁共五千七百四十四又滋生人丁共十八万七千一百十七】
　　田赋【田地共一十三万二千四百四十七亩二分零额征地丁银一千三百四十二两六分零粮六千六百八十五石三斗四升零】
　　山川中河山【在府城东半里元置镇逺军民总管府以授田氏即此地名胜志两水央流山南麓为元妙观北崖产白石光润可琢砚两崖巨石独立水中上丰下俭名香垆崖】观音山【在府城东十里崖石错立明统志在府治东上有观音崖】太平山【在府城东二十五里明统志上有小池虽旱不竭有太平观故址】吉祥山【在府城西半里名胜志临江状如燕窝上有吉祥寺寺前水深矶石崚嶒】天枢山【在府城西下有北极宫】双峰山【在府城西三里一名平冐山名胜志自白羊坡顿伏而来至此止双峰圆耸江水环其前四山合中有平原府志明成化中尝议迁郡治于此】狮子山【在府城西四里名胜志自东南望之如狮自北望之如展旗又六里有白石柱临江并立一大一小皆髙数十丈】西峡山【在府城西十里路通偏桥岩石奇胜明胜志西峡诸山为崖者如楼台鼓角为巘者如银铁铁壁有飞瀑数处挂崖石髙百余丈稀者若轻绡薄雾厚者喷沫如撒珠春夏盛时飞过南岸】马鞍山【在府城西偏桥司东二十里一名天马山黔记两峰相并其北有盐井】五老山【在府城南通志有五峰伛偻相连故名山麓即镇逺废卫治】石屏山【在府城北府之镇山何镗游名山记山巅有石髙百丈许端直苍润如屏通志山半有石窦久雨窦中水出其明如虹则江必溢居民避水以此为山右有路上通屈曲旋绕今塞】石崖山【有大小二山俗呼崖门大崖山在府城北小崖山在镇逺废卫北名胜志大石崖山苗自金堡狗洞来由此又有小石崖山苗自施秉鼔楼坡来由此通志昔人于大崖山垒石筑崖门以守之小崖山昔于鼔楼城建营皆要隘也】笔岫山【在府城东南五里通志以峯峦尖秀而名】教来山【在府城东南十里明统志在废思卭县东二十里接锦州常丰县】巴邦山【在府城东北四十五里黔记在卭水司西二十里山势壁立昔人避寇于此土人呼石为巴】思卭山【在府城东南八十里旧思玉县治北府志山连思卭水在故思卭县东】都波山【在府城东南九十里明统志在旧思卭县界东接锦州洛浦县】马首山【在府城东南卭水司南一里府志其山东昻西伏状如马首昔长官邓章尝保聚于此又司西十五里有金朝山】笔架山【在府城东南卭水司东南二里山凡五峯中峯独髙余峯以次低左右排列又司东南八里有岑楼山】僊飞山【在府城西南偏桥废衘东南一里】鳯凰山【在府城西南偏桥废卫北一里林木苍翠可爱】云台山【在府城西南偏桥废卫北二十里黔记山前五里有望元闗对山相望下五百余丈至河内有石钟石鼓扣之有声名钟鼓洞】铁山【在府城东北黔记在衘东北三里髙峻突兀石色如铁下为铁溪溪之第一湾有巨石下瞰如屋名曰石厂其第二湾有长潭潭之北岸为铁山絶顶南岸石委积成洞有蹊隧通镇阳江江邉羣石错立急湍奔防名浮石滩其东有石侧立上多树木名古牛崖】三台山【在施秉县南冈峦连峙遥望如画】岑麓山【在施秉县北四面陡立冈峦重复名胜志初县治在从化镇明正统十四年苗叛县燬景泰间招抚复业依此以居】岑嶅山【在施秉县北一里尔雅小山多石曰嶅黔记土人呼髙山为岑故称岑嶅相传元末乡人苦苗四川陈帅屯兵于此营垒尚存】巴施山【在施秉县北一十五里圆耸挿天状如卓笔又有癞头坡】凉山【在天柱县东十里以形似名】林排山【在天柱县东三十里岩门寨山势排列如林下有泉流】茨岭山【在天柱县东四十里长数里两峯对立中濶丈余树木蓊鬱为县要地旧设太平堡于此今废或作茨贡山】新舟山【在天柱县东五十里县志山形如舟有水环流其下】髙云山【在天柱县东六十里山最髙云生其下故名相近有元正山】大灵山【在天柱县东七十里一名大林山】幞头山【在天柱县西三十里县志雾蒙山顶则大雨】莲花山【在天柱县西六十里】烟墩山【在天柱县南三里】春花山【在天柱县南三十里山下有寨寨畔有池广半亩许清光夜发四时明晦皆然土人谓之春花夜月】黄少山【在天柱县南七十里一名黄哨山对山有五龙岭】叠山【在天柱县北五里峯峦层折迤逦而南相近有尖山如浮图挿天】笔架山【在天柱县北十里形如掌指】柱石山【在天柱县北十五里上有石如柱县以此名】急溜山【在天柱县北三十里前后有溪山当急溜故名】金鳯山【在天柱县东北十五里亘数十里髙数百丈】岑朗山【在天柱县东北四十里形如垂翅有溪水暗流其下又十里有簸箕山】白云山【在天柱县东北六十里四围村寨环绕晨暮炊烟如云生其麓】寳林山【在天柱县东北七十里】蓬莱山【在天柱县西北八十里三山列峙俗以其似三岛故名】分水岭【在府城东五里】二仙峯【在府城西五里油榨闗　两峯对立形如二仙故名】九曲冈【在府城北石屏山右名胜志有路上通旋绕屈曲】弹子岩【在府城西十五里通志两山对峙相去数百步左山顶有一石圆如弹丸右山中虚有一窍明透如牖】漏日岩【在府城西偏桥司东半里通志高数十丈有窍中空随日早暮东西漏景又偏桥司西五里有张果老崖亦幽邃】江东岩【在天柱县东六十里极髙敞又县北一里有紫云岩】邦峒岩【在天柱县北五十里峭壁临水凿石通路如廊庑下有溪桥绕其麓】观音岩【在天柱县北隔江数十里累级而登傍壁有洞门极髙敞】羊子崖【在府城西南偏桥废卫东五里黔记山黒色中一石独白如羊又卫南十五里木叶冲有石柱髙数十丈苗界止此】铁山坪【在天柱县西二十里通志寛敞可容万人三靣环山一靣绕水山隈常积雪如至春不消是即为丰年】镇夷石【在府城东八里形如方柜横卧道左以当苗路之冲因名亦曰落星岩】鳯凰石【在府城西西峡山下临江下悬宛如鳯形】马坡【在府城东十五里名胜志两傍皆深谷中通一】【路苗自卭水来者由此府志旧为戍守要地昔人建大胜堡于此后徒于宛溪】鼓楼坡【在府城南十里通志重冈】【峭阜望之若鼔角谯楼上有双峯骈立毎晴朝挂云辄雨苗自施秉来者由此】分水防【在天柱县北七十里接湖南沅州府界山墺一水入县一水入沅】太和洞【在府城东中河山南其旁又有南洞名胜志洞广一丈二尺袤一丈八尺旁有支洞深黒不可入】大洞【在府城东五里分水岭北明嘉靖间改名凌元洞名胜志洞中寛广如七间屋故俗名洞为七间屋】观音岩洞【在府城东十里名胜志山高数十丈屹立江上其址劈分为洞广一丈袤三丈髙如之内涵清漪可比舟而进洞半有窍如窓上有石如佛像洞顶色碧有纹隠起如龙蛇】岑药洞【在府城东南卭水司西八里崆峒深邃莫测其际】瓮蓬洞【在府城西偏桥司东十五里一名诸葛洞镇阳江水所经行乱石窟中盘涡倾仄挽舟而上相传诸葛亮漕长沙以西粟至牂牁尝议凿之以隘塞而止黔记江水经此洞而出有阨口五处第一洞长七十丈水口髙四丈第二洞长十五丈水口髙一丈五尺第三洞长六丈水口髙一丈鹭鸶滩长三十丈水口髙一丈三尺芙蓉洞长十丈水口髙六尺瓮蓬者言舟楫过此如入瓮中如居蓬底也水自芙蓉洞西至瓮蓬长不满百丈髙约九十丈加以两崖多积石所以旋凿旋塞终不能成坦流也】东岩洞【在府城东北一名北洞较南洞更深广】华严洞【在府城西北三十里通志洞临官道缭绕百折中间石乳结成犬士像色相荘严毕具旁有石罗汉二内黒暗秉炬而入路渐狭更入丈余复又空旷至此为水所限不能穷极】钟鼓洞【在天柱县西三里中可容数百人有石悬若钟鼔击之有声有清流从中出冬温夏凉】镇阳江【在府城南一名镇南江即古之无水也自黄平州流入又东北入思州界汉书地理志无阳县无水首受故且兰南入沅八百九十里郦道元水经注无水出故兰兰南流至无阳故县对无水因以氏县无水又东南入沅谓之无口名胜志镇阳江即防水又名防溪葢五溪之一也在府治前受黄平兴隆诸水过府城东流三百里入沅水黔记偏桥司西有黄平河首受黄平诸水其水东流经司南又东出为大江又有杉木河首受播州水绕鳯凰山后东出合大江又东合偏桥卫南小江又东经府南曰镇阳江又东经金盆大哨九曲至清浪卫南亦名清浪江折而东北入思州界即防水也通志水经诸葛三洞巨石嵯峨横亘江心明万厯中巡抚郭子章凿作开新河记　本朝顺治十六年重加疏凿后渐淤塞】乌江【在府城西南偏桥卫西北五十里葢小乌江也黔记地名崖门哨江濶一里许深莫测】大江【在府城西偏桥司东南受黄平杉木二河水东流入镇阳江又司西南有小江流合大江而入镇阳江】前江【在施秉县南一名重安江自黄平州流入境又南流数十里即为洪江苗冦多由此入皆镇阳江上流之别名也】沅江【在天柱县东自黎平府境流入又东北入湖南防同县界汉书地理志沅水东南至益阳入江过郡二行二千五百三十里水经注沅水出且兰为旁沟水东至镡成县为沅水又东至无阳祝穆方舆胜览靖州有沅水出西南番界明统志在防同县西一百六十里源出西南番界产九肋鳖旧志源出黎平府西北苗地东北流合八舟溪又东北经铜鼓卫西北合赤溪又东北经县东而至防同】北门江【在天柱县北源出县西新溪流百余里至县北绕城而下三十余里经小江入沅江又有西江源出县西北鬼拈塞顺流五十余里至县城北合北江】杉木河【在府城西偏桥司北出黄平州湄潭县界流入境又东南入镇阳江又黄平河在司西其上流即黄平州之西门河也下流亦入镇阳江】卭水【在府城东南卭水司南黔记首受县南松明藁把诸水东入于洪江首尾三百余里】宛溪【在府城东十五里溪源出龙羊洞石空中东行三十余里委曲入镇阳江】焦溪【在府城东四十里其流常涸故名】梅溪【在府城束五十里旧为清浪水马驿】秋溪【在府城东一百三十里镇逺地界止此】江凯溪【在府城东南卭水司东十里黔记在偏桥司东十里首受马鞍山水西北行入大江】松溪【在府城西南三里多美田迤东有小由溪在府西七里山足有洞曰龙孔水深五尺洞口望之漏日月光故名】牙溪【在府城西五里名胜志牙溪又名云溪溪中有物舟过此者寂不敢哗】勇溪【在府城西十里犵狫所居旁多隘口】白水溪【在府城西三十里水自盘石奔注入江洁白如雪】铁溪【在府城东北三里南流入镇阳江酋受铁山诸岩壑水故名胜志铁山下为铁溪其水清浅产蠃蟹及小鱼味极佳府志其水刚利可淬铁众水交流】别溪【在施秉县南居民资以溉田下流入洪江】秉溪【在施秉县北黔记首受县东藁胜洞水西南入前江农人资以灌溉通志溪在县南又县西南有鳯溪县南三里冇鹤溪皆流入前江】龙池【在府城北一里明统志俗传有龙出其中取水祷雨即应府志地名翁种四面髙山中有一池云气蓊郁白日晦冥葢神物所居云】荷花池【在天柱县南】青龙涧【在天柱县东南坡下四时不涸郭外之田頼以灌溉者五六百亩初名白水冲明万厯中知县朱枝改名】龙塘【在天柱县东十里灌田百余顷县治尝迁于此又县东有岩寨灌田一千二百亩博皮塞坝灌田一千九百亩】伏泉【在府城东半里中河山南又有小瀑布髙二丈许清淙激石洁白如练防泉流址中穿崖石而出与小瀑布连】涌珠泉【在府城西南偏桥废卫城内西隅泉自地涌出如珠味极甘凉】青油泉【在府城西油榨闗石有五窍泉自中迸出一名云根五窍泉】云路泉【在府城东北一里涌于山半石窦中循崖四下达于铁溪】响泉【在施秉县北地名巴团通志泉声触石如雷冬亦不减】百丈飞泉【在施秉县北一里泉自崖上飞下如白练数百丈流注跨虹桥下】龙泉【在天柱县东北隅旧在城外朱梓展城围入城内冬暖夏凉可饮数千人灌田百余亩】大瀑布【在府城西六里黔记在西峡山西地名骨董冲有瀑布数条自岩巅飞下髙百余丈】平寜陂【在府城西六十三里明统志嵗时土人引水溉田数千亩其源不絶】龙羊井【在府城东宛溪之源昔人见双羊在井旁就之跃入井】香井【在府城东六十里水味香如兰蕙】圣婆井【在府城东南卭水司治东南八里岑楼山上府志昔传有老妇率五男行至岑楼以手拄竹杖卓地水随杖出又手植竹成林挥涕竹上今竹有液如涕】味井【在府城西一名味泉水极甘通志水自窦中出其味清洌】
　　古迹思王故城【在府城东唐武徳三年置属思州后废旧唐书地理志思王属思州贞观元年改属务州四年改属思州元和志县至思州水路三百里思南府志今镇逺府东八十里有思王故城】思卭故城【在府城东南唐开元四年开生獠置属思州五代时废元和志思卭县西北至思州二百九十里乐史太平寰宇记按县道四夷述云此邑最僻逺东南至锦州常丰县二百里东北至溪州三亭县四百里府志思卭废县在府东南九十里】卭水故城【在府城东南宋置属思州元改为定安县后复故名明置卭水司于此宋史地理志思州政和八年领卭水县宣和四年废为堡黔州绍兴元年复明统志元置定安县后改卭水县洪武五年改置卭水十五洞蛮夷长官司府志卭水废县在府城东南八十里】元帅府故城【在府城东中河山黔记元置镇逺沿邉溪洞招讨司以田氏为总管治中河山今有元帅府城】洛浦废县【在府城东唐天授中置属锦州后废唐书地理志锦州洛浦本溪州天授二年析辰州之大乡置长安四年来属文献通考宋无锦州其地前入辰沅二州】镇逺废卫【在府城西南防水西岸五老山之麓明初置　本朝省入镇逺县明史洪武二十二年置湖广镇逺卫指挥使司通志本朝康熙二十二年割属贵州寻并入镇逺县】偏桥废卫【在施秉县西北偏桥司南隔江明初置　本朝省入施秉县明史洪武二十三年置清浪偏桥二卫指挥使司于思南宣慰司之地黔记城周一千二百二十八丈门四西南俱坡恃为险峻东北逼近溪河通志　本朝康熙二十六年省卫入施秉县】卑带洞大小田废司【在府城东七十里元置长官司明初废元史地理志思州军民安抚司卑带洞大小田等处】金容金达废司【在府城东八十里元置长官司明初改为镇逺金容金达长官司寻改为镇逺县元史地理志思州军民安抚司金容金逹等处明统志元置镇安县寻改安夷县后改金容金逹及杨溪公俄等处两蛮夷军民长官司明地理考镇逺县即金容金逹杨溪公俄二长官司地】晓爱泸洞赤溪废司【在府城东元置长官司后废元史地理志思州军民安抚司晓爱泸洞赤溪等处】徳明洞废司【在府城南元置长官司后废】杨溪公俄废司【在府城西元置长官司明初并入镇逺金容金达长官司】施秉前江废司【即今施秉县治元置长官司明正统中改为县司废明统志元置施秉前江等处蛮夷军民长官司洪武五年改施秉蛮夷长官司正统九年改为县明地理考施秉县即施秉长官司地】溱洞涪洞废司【在施秉县西北镇逺废卫西七十里元置长官司明改为臻剖六洞横波长官司属镇逺卫后废又有容山司在施秉县前西南江外亦明初置后废】天柱废所【即今天柱县治明洪武二十五年楚王桢率兵征大坪小坪等处苗始撤靖州卫左千户改置守御千户所于此属湖广靖州万厯二十五年将天柱所原辖十八寨编为三里又割防同县下同逺口二乡四里共七里置天柱县与所同治苗辖于所民附于县崇祯十年移治龙潭在今县东十里改名龙塘县后又移治雷寨复为诸苗攻燬仍还改治复故名　本朝康熙元年并天柱所入焉明统志在靖州城西北二百里】汶溪废所【在天柱县东北五十里明洪武末调靖州后千户所移治汶溪寨因名　本朝顺治十八年裁明统志屯镇汶溪后千户所在靖州西北二百五十里洪武三十年建】楚王宫【在天柱县南十五里明楚王桢驻兵于此】懐周堂【在府治明正徳中知府罗鳯懐前守周翠渠建】筹邉堂【在府治明嘉靖二十八年建】翫易堂【在府署左】六梧堂【在府治明嘉靖中知府程防建又有徳礼堂】朝元阁【在府城东中河山上明万厯间廵抚毕三才建】临清阁【在府城东太和洞前】澄江阁【在府城东元妙观前】听松阁【在天柱县西二十五里又有回龙阁在县东寳带桥左】濯香亭【在府城西天枢山】独啸亭【在府城北石屏山上】天一亭【在府城北九曲冈上又元妙观石岩下有嵗寒亭竹园内有有斐亭又三永碑亭在府城西】枕流潄石亭【在天柱县西三元宫之后其前又有八角亭今俱废又县南有稻香亭】徳馨楼【在府治东】江楼【在府城东北铁溪上】定西楼【在府城西本家湾又有永固通津楼在沙湾】君子居【在府治又石崖书屋亦在府治又治后有壶中邱壑】龙鼇洞天【在府治东】
　　闗隘镇东闗【在府城东旧名东闗又府城东三里有复古闗两山对峙】石门闗【在府城东旧名河闗】焦溪闗【在府城东三十里又城东六十里有梅溪闗】镇西闗【在府城西】思南坡闗【在府城西三里小田溪】油榨闗【在府城西五里府志在府西二仙夆崖壁险固控扼所资】望云闗【在府城西二十里相见堡河东河之西又有九曲闗】瓮蓬闗【在府城西瓮蓬洞又城西七十里有烂桥闗】永安闗【在府城南】北津闗【在府城北又城北九十里有凯料闗接铜仁府界】铁山闗【在府城东北三里又城东去九十里有老闗接思州府都素司界】溜沙闗【在府城西北四十里又城西北八十里有紫冈闗】从化镇【在施秉县北县尝于此后设哨守御】清江镇【在天柱县东鸬鷀渡又新民镇在鸬鷀渡对河今废】新市镇【在天柱县北七十里瓮洞往来鱼盐木商泊舟于此】茅坪寨【在府城南苗砦明成化二年苗作乱官军讨平之】镇逺寨【在天柱县东四十里鸬鷀渡明初置廵司属湖广防同县万厯中属本县后移于上新市十里又江东廵司在县东五十里亦明初置属防同后属本县久废】大胜堡【在府城东十五里通卭水司小路】相见堡【在府城西通志初属沅州后属镇逺卫明嘉靖中改属府又名相见坡黔人谓岭曰坡有大相见坡小相见坡府志在偏桥之东三重返起髙皆千仞计途周三十里起伏偃仰石垂烟接首坡则尾坡见至尾坡回瞩则首坡见立中坡则首尾俱见】荡洞堡【在府城东南卭水司东北明成化八年筑又司东南有得民等堡黔畧卭水施秉与红江一带生苗相接防御最切】岑麓堡【在施秉县北明嘉靖中设】邀营堡【在天柱县东三十里明万厯十九年置又太平堡在县东三十五里明万厯二十三年撤朗江堡置今废】逺口堡【在天柱县东五十里明洪武二十三年置万厯中因朝阳坡苗人出没遂撤建朝阳堡于县东南百里今废】幞头堡【在天柱县西四十里旧设茅营堡在县东十里明万厯二十五年撤建于此今废】十万【在府城西南六里临江通志田宣慰屯兵处】镇逺驿【在府城西明洪武二十五年设通志又有镇逺站上走偏桥下走清浪为往来孔道】偏桥驿【在府城西偏桥司东明洪武二十五年设】宛溪铺【在府城西又有府前铺焦溪铺小溪铺梅溪铺白羊铺皆镇逺县管理又有在城铺南市铺排哨铺排畧铺稿贡铺畨招铺皆台拱同知管理又在城铺乌铺者磨铺那磨铺梁上铺东耸铺乌溜铺頼受铺白索铺九丢铺反拥铺栁拉铺鸡寨铺皆清江通判管理】司前铺【在府城西偏桥司前又有干溪铺草塘铺铅沙铺谷寳铺皆施秉县管理】县前铺【在天柱县又邦洞铺执营铺欵铺魁梅铺六洞铺长安铺八弓铺归乌铺盘山铺皆天柱县管理】卭水哨【在府境又有清洞哨巴团哨焦源响水二哨大塘哨塘头哨从化哨旧皆设兵防御】鬼里哨【在天柱县南十三里又高坡哨在县南十五里永安哨在县南四十里西安哨在县西四十里相近曰地捐哨尤为要隘又大穴哨在县西四十五里平峦哨永寜哨皆在县西北四十里诸哨皆明万厯中建县时置久废　本朝建汉寨哨在县西北鸦地哨在县东南】兴文官庄【在天柱县东十里又永豊荘在县东十三里银凤庄在县东十五里金凤荘在县东二十里阜国荘在县南十里玉屏荘在县南十二里永寕荘在县南二十里育民荘在县西南十里永兴荘在县西南十五里安乐荘在县西二十里定逺荘在县西三十里太平荘在县西四十里永泰荘在县北五十里皆明万歴中置县后知县朱梓置以控御险隘】聚溪公馆【在天柱县北七十里又黄田朝阳新市皆有公馆】
　　津梁永安桥【在府治前】祝圣桥【在府城东门外】利渉桥【在府城东三十五里又府治东二十里有髙桥】偏桥【在府城西南偏桥废卫西北斵石架木以通往来】跨虹桥【在府城西南偏桥卫北本名栁塘渡明万厯中建桥】相见桥【在府城西二十里】干溪桥【在府城西北二十五里】迎仙桥【在镇逺县东】松溪桥【在镇逺县南三里】知政桥【在施秉县治前】普庆桥【在施秉县东十里】滥桥【在施秉县南二十八里】保泰桥【在天柱县东五里明初建曰寳带　重修改名】逺口桥【在天柱县东五十里】嗣夀桥【在天柱县西北跨西江】紫云桥【在天柱县北门外】永胜桥【在天柱县北三里】焦溪渡【在府治东六十里】下坪渡【在府城东九十里】木家湾渡【在府城西闗内】永安渡【在府城西】沙湾渡【在府城西】平冒渡【在府治西三里】鸬鷀渡【在天柱县东四十里】朱公堤【在天柱县南明知县朱梓筑】
　　祠庙武侯祠【在府治祀蜀汉诸葛亮明嘉靖中知府程防建】朱文公祠【在府城东闗内旧在东岩洞明知府黄希英建后知府程防徙于此】东山祠【在府城东闗内祀明知府顔泽刘善周瑛刘武臣程防郡丞何瑄别驾杨瑄参将彭伦】张公祠【在府城东迎仙桥左祀明知府张守让】忠烈祠【有二一在府治西祀郡人参将黄如龙一在柴家坪祀卫指挥周仕逹】朱公祠【在天柱县东门内祀明知县朱梓】石龙庙【在府城西门内】赤岩庙【在府城东中河山龙鼇洞】龙王庙【在天柱县东北宋绍兴中建】
　　寺观镇江寺【在府治】龙防寺【在府城东旧为田氏屯粮之所】吉祥寺【在府城南明永乐初建中有古栢二株苍翠盘曲】西天寺【在府城西】华严寺【在府城西北华严洞】中峯寺【在府城北地名立仭屯】中山寺【在府城东北宋言洞】雷震寺【在天柱县东五十里相近有罗汉堂】报恩寺【在柱天县南门外明初建名太平寺后改名报思今又名兴寳禅林】白云庵【在府城东门外】元妙观【在府城内】玉虚观【在府城南】北极观【在府城西门外】三清观【在天柱县东门外】云台观【在天柱县西三里】紫皇阁【在府治西北石径盘旋藤萝垂荫瀑布如练登阁望之西南诸山宛如图画】玉皇阁【在天柱县东门外明初建】迎仙宫【在府城西五里油榨闗】迎圣宫【在施秉县北三十里】三元宫【在天柱县西三里钟鼓洞右】
　　名宦明顔泽【江隂人永乐中初设镇逺府以泽知府事勤政恤民秩满民请留复任建府治立学校政绩甚着】刘善【泰安州人正统初知府政教兼施公余进诸生讲论经史竟日不倦多所造就】戴仁【大理人成化末知府旧有羡税仁至尽为裁革或劝之上闻曰张巳形人非吾心也考最擢松茂兵备】刘宇【钧州人成化中以贵州巡按御史降施秉县典史有虎为民患宇牒城隍明日两虎相噬死后起为吏部侍郎】周瑛【莆田人治初知府博学能文勤于政事建城置堡至今頼之】刘武周【宜宾人正徳中知府爱民课士郡为立祠】程防【建昌人嘉靖末知府去烦苛寛市公聼防抑暴横清邮传节供亿毁淫祠建社学民至今称之】张守让【南海人万厯中知府时值兵燹后民供亿驿马十室九空让下车为设法调停民因得舒故郡人立祠祀之】朱梓【淮安人万厯中知天柱县建学校扩城垣清田赋编里甲安哨堡创市镇百务具举为设邑以来贤令之冠】
　　本朝卜世俨【上元人康熙初任镇逺卫守备适吴三桂陷城俨自经而死事闻赠都司佥书】人物明何瑄【镇逺土同知为人沉毅刚果有逺识正统中苖叛瑄率土兵破诸寨擒剧贼内抚外攘政务修举士民頼之】杨瑄【镇逺土通判成化初茅坪贼乱从叅将吴经进至江口遇贼力战死之赠奉议大夫】杨正位【施秉人生七歳父再翔出游不返者十余年正位遍厯西南求数载遇于泗城州迎回侍飬父病衣不觧带者三月子通宇万厯中举于乡知湘潭县累迁黄州知府所在有声】黄如龙【镇逺卫人万厯中平播靖诸苗积功官至参将天啓三年从征水西内荘战没赠都督佥事】周仕达【镇逺卫人为卫指挥天啓三年从征水西阵亡赠都督佥事】张应期【字惟屺镇逺县人以贡生为清平卫教授摄县篆爱民课士政皆可纪居乡方正乐易贫约自甘人称为君子】龚国瑄【天柱人崇祯末以嵗贡为茶□州训导流贼破城从容自经死子宏盛亦被害本朝乾隆四十一年入祀忠烈祠】何承光【镇逺人万厯中举人崇祯末任防州府通判张献忠围城承光帅义勇拒守城陷死之其妻赵氏亦自刎以殉焉　本朝乾隆四十十年　　赐谥节愍】陈宪度【施秉人崇祯壬午举人官石仟府教谕父宦粤东卒于官与仲兄扶柩归里庐墓尽哀事继母朱氏至孝兄弟同居无间言麻阳渠寇莫崇文等肆行掳掠宪度以大义责之贼相戒勿犯全活甚众着有麟经稿行于世】
　　本朝周鳯毛【字羽瑞镇逺人事母以孝闻卜筑深山守令欲见其面不可得豪强或侵其产不与校曰无以土田故而拂郷人心年八十余卒】李蕃【施秉人一日三虎入市其父逐之虎扑父几死蕃奋勇格杀之父乃得生巡抚上其事被　旌】汤之新【天柱人廪生事亲以孝闻父柩在堂值戊子嵗苗变破城之新守父柩不去贼杀之乡人皆为流涕又同县李徳芳少孤事母至孝崇祯甲申后流寇与苗贼相继扰乱徳芳奉母避乱辛苦间闗卒全其母至老孺慕不衰又同县义士胡靖安以义烈着于乡俣乾隆年间　旌表】
　　流寓明黄龙光【江西人官少卿以忤魏珰谪戍偏桥卫崇祯初召还】
　　列女明钱法妻史氏【镇逺人法殁史年十八廿贫励节至九十六歳卒】何承宗妻钱氏【镇逺人夫卒时年二十四或劝其再醮曰吾有姑当事有子当抚此言何为至于我哉守节终身】雷葵阳妻成氏【镇逺人葵阳卒有女甫三嵗子甫七月成奉舅姑生死尽礼抚子女成立守节备极艰辛】殴时雍妻田氏【镇逺人年二十夫殁守节六十五年寿至八十五嵗】杨枝栋妻徐氏【天柱人流寇入黔氏携幼女避水杉苗寨贼至度不能免以所佩剪刀先刺其女遂自杀】宋继宏女【施秉人小字闗娘年十七未字流寇破城女恐被辱遂登楼自缢】
　　本明江某妻柯氏【闽人嫁镇逺江某未几夫死于水柯泣曰吾闻妇人冇三从之义今吾夫死无子吾何从焉遂自缢】李之宾妻白氏【施秉人年二十而寡姑老子幼家贫甚日食豆粥衣仅蔽体有巨豪慕其色百计求娶之白自毁其容乃得免抚子成立守节终身雍正年间　题旌】孙上元妻顾氏【施秉人为上元继室仅三月夫赴京防试闻父讣一痛而絶頋无子抚前妻子如已出四壁萧然女红糊口三十余年以苦莭请　　旌】叶愈雄妻黄氏【施秉人夫死絶食三日亲族以翁姑老兼身有孕劝之遂立志守节事翁姑谨抚遗腹子成立乾隆年　旌表又同府詹昻妻王氏邓钟妻夏氏石昆妻王氏赵国瑾妻彭氏罗万春妻刘氏杨天震妻易氏苏朝杰妻张氏王永裕继妻欧氏伍茂昌妻杨氏罗冈妻吴氏龚又郯妻陈氏王永芳妻黄氏马之斗妻罗氏蒋朝琛妻龚氏陈上防妻胡氏杨再卿妻萧氏胡起麟妻唐氏张昌賛妻安氏刘芳妻汪氏龙秀英妻杨氏曾子龙妻白氏徐世杰妻顔氏杨经盛妻易氏曺万巻妻舒氏余文炳妻彭氏吴先殿妻罗氏田仁民妻邹氏吕程铭妻罗氏周郁文妻邓氏伍茂乔妻杨氏萧遇汉妻许氏王朝梓妻龚氏李廷芳妻张氏李天林妻王氏宋朝玉妻李氏潘文涛妻刘氏孙成洪妻杨氏孙绍登妻陈氏聂正龙妻廖氏杨金言妻李氏聂淑昌妻郑氏皆莭孝可风又贞女魏氏许字罗山青未昏而山青死魏矢志守节终身俱于乾隆元年以来先后　旌表】
　　仙释明谭守真【镇逺卫人习先天道教逐魅驱邪屡有灵騐】祖复【号立禅住西天寺三载趺坐一龛未尝见其寝息】
　　土产绵竹【出府境可织器】竻竹【通志即防竻岭南竹也又名澁勒】柑【出府境皮细者佳】榆【府境俱出其皮可作粉以御饥】萱草【出府境各谿邉】竹鸡【出府境】油鱼【出府城东溪味极鲜美】
</div>
    <div class="pagination">
<a href="大清一统志_page177.html">上一页</a><span>...</span><a href="大清一统志_page173.html">173</a><a href="大清一统志_page174.html">174</a><a href="大清一统志_page175.html">175</a><a href="大清一统志_page176.html">176</a><a href="大清一统志_page177.html">177</a><span class="current-page">178</span><a href="大清一统志_page179.html">179</a><a href="大清一统志_page180.html">180</a><a href="大清一统志_page181.html">181</a><a href="大清一统志_page182.html">182</a><a href="大清一统志_page183.html">183</a><span>...</span><a href="大清一统志_page179.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
