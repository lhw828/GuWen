<!DOCTYPE html>
<html>
<head>
    <meta charset="UTF-8">
    <title>湖广通志 - 第 372 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 372 页/共 373 页</h1>
    <div class="content">　　巨蚌岳阳风土记洞庭湖中旧有巨蚌其大如半席深夜侧立一殻乘风往来烟波间中吐巨珠与月相射渔者百计取之终不可得
　　龟报咸通中岳州有村人涸池取鱼获龟尤倍悉刳其肉载龟版至江陵卖之厚得金帛逮归忽徧身患疮痛楚须得大盆贮水举身投水中乃渐变作龟形逾年肉腐而死【岳州志】
　　蟒妖陶侃守长沙徳涧门外白鹤观楼与江外山麓对起山洞有蟒妖夜能吐舌为桥奋鬛为仗防角为门熠目为炬其声能为八音每嵗七月望夜飞瞰楼上羽流只为天仙接引以一人斋沐俟升其徒相率拜送侃至期观之引弓射中其炬即灭洒血如雨旦迹之巨蟒毙洞中剖其腹皆羽冠人骨【岳麓志】荷妖宋着佐者广西人嘉靖间署学当阳云沙洋市人偶见一舟载人逺来可二三十登岸则舟乃大荷叶也人方骇之而舟人至一大家求食与钱不应即毁瓦画墁与之敌则自残其体其人终不能伤月余不知所往【安陆府志】
　　妖楂吴葛祚为衡阳太守境内有大楂横水为妖百姓为立庙行旅祷祀楂乃沈没否则触舟壊之祚命具斤斧明日当往伐其夜闻江中汹汹有声诘旦视之楂移去【衡州志】
　　钱化土异苑晋太元中桂阳临武徐孙江行见岸有钱溢出即辇着船中须臾悉化成土
　　金字牌陈英公执中初以右正言谪监永州酒税一日屋楣间见金字牌书仆射防三字后果至台辅【零陵志】
　　禁报怪异録胡旦为兵部郎中知制诰将获罪前一日禁中忽报云召对赐鞍马侦者悉白有值邸吏传报四方既而诘之虚也并不知所得之自后数日贬安州行军司马
　　负米南史甄法崇传宋永初中法崇为江陵令在任严整县境肃然于时南平缪士通为江安令卒官至其年末法崇在听事士通前见法崇知其已亡愕然未言坐定云卿县人宋雅见负米千余石不还令儿穷弊不自存故自诉法崇因命口受为词因逊谢下席而法崇为问缪家狼狈输送太守王华闻而叹美之
　　通肠米南楚新闻荆南孙儒之乱斗米四十千持金寳换易才得一合一撮谓之通肠米言饥人不可食他物惟煎米饮之可以稍通肠胃
　　君山酒岳阳风土记庾穆之湘州记云君山上有美酒数斗得饮之即不死为神仙汉武帝闻之斋居七日遣栾巴将童男女数十人来求之果得酒进御未饮东方朔在旁窃饮之帝大怒将杀之朔曰使酒有騐杀臣亦不死无騐安用酒为帝笑而释之寺僧云春时往往闻酒香寻之莫知其处
　　千里酒梁书任昉谓刘杳曰酒有千里当是虚言杳曰桂阳程乡有千里酒饮之至家而醉亦其例也竞渡嵗时记五月五日竞渡俗为屈原投汨罗日伤其死所并命舟檝以拯之舸舟取其轻利谓之飞鳬又曰水车又曰水马州将及土人悉临水观之隋唐嘉话俗五月五日为竞渡戏自襄州以南所尚相传云屈原初沈江之时其乡人乘江求之意急而争前后因为此戏赛屈原续齐谐记屈原五月五日投汨罗水楚人哀之至此日以竹筒子贮米投水以祭之汉建武中长沙区曲忽见一士人自云三闾大夫谓曲曰闻君当见祭甚善常年为蛟龙所窃今若有惠当以栋叶塞其上以防丝纒之此二物蛟龙所惮曲依其言今五月五日作粽并带楝叶五花丝遗风也刲股赵德恭秦王廷美子雍熈间为衡州防御使被疾其子承庆刲股食之愈【旧志】
　　诈庐墓明时浏阳庠生陈大用与友周金者相济为恶大用素不孝乃诈为庐墓挟所司以闻自立棹楔表之将防扁周金疫死柩过其门舆拆不行大用恐曰吾不免矣越三日暴死【旧志】
　　楚王冢萧子显齐书襄阳有盗发古冢传云是楚王冢获玉屐玉屏风又得古书青丝简编
　　吴芮冡世语黄初末吴人发长沙王吴芮冢以其砖于临湘为孙坚立庙芮容貌如生衣服不朽后豫发者见吴纲曰君何类长沙王吴芮但微短耳纲瞿然曰是先祖也君何由见之见者言所由纲曰更葬否答曰即更葬矣自芮之卒年至发冢四百余年纲芮之十六世孙矣
　　双墓江陵沙市薄暮火发民有郝经者方自外来见火已及舍奔入救母母年八十惊悸不及出遂同死于火又民闗福方醉卧火及妻李氏舍其幼子女负福炎焰中相持莫能动并其子女死焉里人并闻于官知县徐泮以礼葬于义冢双表其墓【荆州志】女观山坟舆地志山在夷陵县北昔有思妇夫官于蜀屡愆归期登此山絶望忧感而死山木鞠为童枮乡人哀之因名山为女观焉今孤坟尚存山顶舜庙异苑衡阳山九疑山皆有舜庙每太守修理祀祭洁敬则闻弦歌之声汉章帝时零陵丈学奚景于冷道县祠下得笙白玉琯舜时西王母献
　　君山庙建昌进士黄钺言其祖履中无子祷于君山庙梦人以彩笼盛五色鳯三别以筠笼盛一鸟并授之后正室生三子皆擢第妾生一子无所能【岳州志】大姥庙水经注武昌记云樊口南有大姥庙孙权常猎于山下依夕见一姥问权猎何所得曰正得一豹姥曰何不防豹尾忽然不见应劭汉官仪曰天子卤簿中后属车施豹尾于道路豹尾之内为省中权事应在此故为立庙
　　富池庙吴将军甘宁祠也建炎间巨防马进自蕲黄渡江至庙求杯珓欲攻兴国神不许至于再三进怒曰不问何珓必屠城乃自取掷坠地不见珓附着门颊上去地数尺进惊惧不敢屠城【旧志】
　　长孙无忌庙常建除武昌军节度使将行梦一朱衣导从曰公镇鄂渚仆所居頽敝非公不葺及至谒长孙无忌庙其像宛梦中见者命新之【旧志】
　　武穆庙罗元知鄂州以父汝楫附秦桧成岳武穆狱故不敢入武穆庙久之自念吾故无愧姑往祠之是夕遂卒【旧志】
　　木居士庙宋郑景璧剧谈録衡州耒阳县鼇口寺有唐韩退之所作木居士诗疑自有意其谓便有无穷求福人盖当时固巳尸祝之矣元丰初邑中旱久不雨县令力祷不騐怒伐而焚之蘓子瞻在黄州闻而喜曰木居士之诛固已晚矣后邑人复以木仿其像再刻之嵗仍以祀张芸叟谪郴州过见之以诗题于壁曰波穿水透本无竒初见潮州刺史诗当日老翁终不免后来居士欲奚为山中雷雨谁宜主水底蛟龙自不知若使天年俱自遂如今巳复有孙枝相传以为口实
　　方广寺湘潭界中有寺名方广每至四月朔日在东壁则照见维扬官府楼堞居民舍宇物物可数【旧志】南岳庙神南岳志神盖唐勇士张忭也有盗夜刳神腹方举刄神转首怒目顾盗盗怖死吴致尧令邑日神语以徙庙吴从之畚土得铜防三事按忭孝感人忭曽副南霁云请师于贺兰进明留而飨之霁云断一指示不留忭亦断一指及死节数日忭见梦家人曰吾得请于帝为南岳司録行人间赏罚未几进明暴死若震邑志云
　　雷神成化中宁逺县妇将娩姙忽一物投产室牀下高尺有五色蓝鹰嘴龙爪而膊后有两翅时雨甚急家人趋而问之巫巫曰雷也适下击恶物见秽不能起或教以新盛之叠数桌为高台置雷物于上日数次清秽越三日乃去【永州志】
　　灶神彭介湘隂人为栁州刺史中夜庖厨有灯火潜窥之则乌衣朱冠者起揖曰某即灶神时所谴责者饥饿无主之窃食耳公能春秋临水祭之无主者之骨择土掩之为徳不细公之见吾当有微恙急服牛黄以生犀致鼻中即无患介如其言乃祭饿于水濵葬遗骨于高原介既殁柩归长沙空中闻泣声【旧志】
　　五祖老僧赵令衿宣和初赴南康司录过蕲州游五祖山絶顶白莲亭梦寝间见一老僧曰君此去至晋州当哭子以昔守晋州因事系民母遂失所生子今报也言讫不见至黄梅子善忽病越四日死于白湖驿【旧志】
　　菩提大王神姓何讳万春祖籍江右迁居莼水因家焉贞观末兵燹频仍疫疠为灾神广积隂功以救民寿九十余逝有二载值王师对垒常现像空中手把青旗往来扑救遂获凯旋事闻勅封防国佑民菩提大王建庙于防城谯楼之西【徐惺蒲圻庙碑记】草鞋大王大教塲有草鞋大王庙神姓蒋名英本武昌衞世职为人光明瑰伟善骑射以九月初十日生先一日登髙剧饮驰马于场马踯神毙自是居民向夕即闻操军放炮声闻诸都御史乃大阅兵以騐之阵甫列忽白昼如晦风雨骤作军士皆迷隐闻神索草急都院为举祭乃巳上其事勅配六纛之神每当武举之嵗士子相率焚不借以醮神遂沿呼为草鞋大王【江夏志】
　　楠木大王黄守卢濬尝呼舟江上风起舟师频呼楠木大王问故以妖对濬归撰文牒水府其畧曰象穷魍魉转深铸鼎之思诚格神明欲下然犀之炤惟川灵之失纲故令尾大者不掉彼风师亦助虐其与首恶者何殊仍期三日以木来届期驾诣江上忽一木自樊口至命缚之登岸时修学宫以为左柱又耳谈载卢守黄诞日假寐梦出一字门织染桥东越数家有妪馔巳中有□糕厌饫而反及觉唇吻犹香密令掾侦之见老妪设俎奠其亡夫□糕其生所嗜也亡三十二年公齿与诞日皆同掾还报召妪赠金仍为经纪其家【黄冈志】
　　黄守卢濬毁淫祠黄州安国寺右有景佑真君庙祀张睢阳郡守卢濬遍毁淫祠是庙亦在废中忽门皂为神所附索笔题曰皇天生我兮男儿君王用我兮熊罴力防山兮雷电气贯日兮虹霓月正明兮拔枪剑星未落兮击鼓掀旗捣贼垒兮焚寨脔贼肉兮充饥食马防兮既尽杀妻妾兮心悲为厉兮身披铁甲为名神兮手执金锤莫指我为张飞莫指我为张仪其张巡兮在世与许逺兮同时在东岳兮押案总督府兮隂司为蓬莱兮殿直任酆都兮狱推景佑真君兮人间封爵忠烈大夫兮天上官资漫濡毫而染翰俾世人以皆知濬惊异后诘以事应如响由是庙得不毁【黄冈志】
　　梯仙国博异志神龙元年房州竹山县隂隐客家浚井十余尺而无水工人扪壁别一天地日月世界署牌曰天石山宫门内两人皓齿鬒髪金冠跣足问汝胡为至此工人具陈本末须臾有绯衣传勅曰以礼遣之门人遂引工至清泉洗浴白泉潄饮甘美似醉行半日有一国城宫室皆金玉城楼题云梯仙国工人询曰此国是何处门人曰诸仙初得仙者关送此国修行七十万日然后得至诸天或玉京蓬莱昆阆姑射工遂上山聿寻来路门人曰汝来此顷刻人间数十年矣欲寻旧穴应不可得当奏请通天关钥匙送卿归工人拜谢须臾云开巳在易州北三十里孤星山顶洞中及出询隂家时人云巳三世矣工人自后不食五谷莫知所在
　　岩下翁湘中记永和初有采药衡山者道迷粮尽过息岩下见一老公四五年少对执书告之以饥与其食物如薯蓣指教所去六日至家而不复饥
　　第一州吴信洛阳人绍兴初为武冈尉剧贼曹成蹂躏湖湘间守将黄君兴避去信独誓死捍御冦迫城呼曰闻黄使君槖厚故来取信曰去久矣成曰当为君全一城即去黄归冒为已功受陞赏信几获罪后数年为全州清湘尉梦人告曰君守城有隂功子当及第起自东南第一州后官建康见驿壁有诗首云建节东南第一州其子仁杰登科常诣部铨量前两夕梦入大丛林一僧欣然出曰吾四祖也复见一僧曰吾五祖也明日调官蕲之罗田乃知两祖寺者在蕲境【旧志】
　　回岩客岳阳风土记岳阳楼上有吕先生留题云朝游北越暮苍梧防里青蛇胆气麤三入岳阳人不识朗吟飞过洞庭湖今不见当时墨迹但有石刻耳先生名岩字洞賔河中府人防昌中两举进士不第去游庐山遇异人授剑术得长生不死之诀多游湘潭鄂岳间或卖纸墨于市以混俗人莫之识也庆厯中天章阁待制滕宗谅坐事谪守岳阳一日有刺谒云回岩客子京曰此吕洞賔也变易姓名尔召生置酒高谈剧饮佯若不知者密令画工传其貌既去来日使人复召之客舍主人曰先生半夜去矣留书以遗子京视之黙然不知所言何事今岳阳楼传本状貌清俊与俗本特异
　　青林童子宋太始元年明帝遣沈攸之西伐子勣伐栅青林山今广济地暏一童子甚丽问伐者曰取此何为答以讨贼童子曰下旬当平何劳伐此忽不见【旧志】
　　杜真人元杜云隐黄陂人洞庭湖庙祝也能知水面风波与人语辄騐江南湖北肃政亷访巴延上其事于朝至元十六年十月内勅封普惠广化真人提调沿江诸庙事【旧志】
　　蒋菳字湘崖零陵人正徳癸酉举人出宰扶沟以清洁着常遇异人授以竒术遂挈妻偕隐结庐山中曰寄寄窝修炼数年遍游名山多在天台鴈宕间晚归贫甚值除夕不能具朝餔乃自吟曰柴米油盐酱醋茶七般俱在别人家唯有老夫无计策开窻独坐看梅花忽假寐出神语友人王孙菊陂以窘故王孙乃备物送之方及门而菳始寤其竒幻多类此死之曰有乡人过于道授以钥寄其家家人骇之举棺甚轻盖尸解云【永州志】
　　景辉不知何许人或曰景清之后也懐宗时从襄汉游楚携一琴夜嘈嘈弹又为诗善饮酒好与文士交至广济望东冲山石错落遂卜明水为黄牛院以居乙亥流贼数十人由太湖入宿松歴佩香驿辉先有书谓其友舒民裕曰二月贼来当毋扰九月须逺避无不如其言尝以时旱过黄陵洞鼓琴少焉以琴弦系一石书数字投潭中隐隐见波起久之有龙出大雨四境霑足其为诗不肯留时人劝之因名曰劝留草书法类懐素后羽化山中当九日至今每年九日山中人携樽吊之名曰挂瓢会【旧志】
　　栁毅娶龙女虞初志仪鳯中有儒生栁毅者应举下第将还湘濵取道泾阳见有妇人牧羊于道畔毅怪问之妇泣曰妾洞庭君少女嫁泾川次子夫婿乐逸为婢仆所惑毁黜至此闻君将还吴密迩洞庭欲以尺书寄托侍者洞庭之隂有大橘树乡人谓之社橘举树三发当有应者语竟引别东去毅乃访于洞庭依妇前言俄有武夫出波间引入灵虚殿取书以进洞庭君泣曰老夫之罪使闺窻孺弱逺罹诟害哀咤良久左右皆流涕君惊谓左右曰无使有声恐钱塘所知毅曰钱塘何人曰寡人爱弟也昔为钱塘长今则致政矣曰何故不使知曰以其勇过人耳昔尧遭洪水九年者乃此子之一怒也语未毕而大声忽发有赤龙长万丈余千雷万霆缴绕其身擘青天飞去俄拥红妆一人回君笑谓毅曰泾水之囚人至矣乃宴毅于凝碧宫洞庭君弟钱塘君曰泾阳之妻欲求托髙义世为賔亲毅以杀其婿而纳其妻于义不可因肃然以谢明日毅辞归遂娶于张氏张亡又娶韩氏旋亡徙家金陵复娶卢氏经嵗余生一子笑谓毅曰余即洞庭君之女也衔君之恩誓必求报洎钱塘季父论亲不从怅望成疾值君累娶不终卜居于此遂得报君之意开元中相与同归洞庭莫知其迹老青衣博异志山人刘方元自汉南抵巴陵夜宿江岸古馆闻防西有家口啸咏之声一老青衣曰往年阿郎贬官时令老身常骑偏面騧抱阿荆郎坠损左膊至今天隂酸痛明日必大雨今阿荆郎官高也不知知有老身无昔日阿荆郎爱念青青河畔草今日亦颇谓绵绵思逺道也明旦果两壁上有诗墨色甚新其词曰爷娘送我青枫根不记青枫几回落当时手刺衣上花今日成灰不堪着视其书则之诗也平江山魈岳阳风土记王文正公尝宰平江令宅旧为山魈所据前令不复敢居一日吏或梦见其告者曰宰相至吾当避之如有影响相率而去巳而文正下车处正寝无复惊动
　　逸羣公子甘泽谣韦驺者明五音善长啸自称逸羣公子举进士不第游岳阳太守以亲知见辟数月谢病去弟騋舟行溺洞庭驺乃水濵痛哭移舟湖神庙下欲焚其庙忽假寐梦神人谓曰幽之途无枉杀者明公先君尝为城守方刚谠正神避之撤淫祠甚多不当废者有一二神上诉帝初不许固请乃许与后嗣一人谢二废庙之主故贤弟当之兹当遣水工送尸湖上驺惊悟其事遂止寻果获弟尸于岸是夕梦神谢曰神不长忿怒而畏果敢以其诚也君为人果敢如是吾所以懐畏昔洞庭张乐是吾所司愿以至音酬君厚惠所冀观咸池之节奏释浮世之忧烦也忽覩金石羽籥铿锵振作甚叹异曲终乃寤




　　湖广通志巻一百十九
<史部,地理类,都会郡县之属,湖广通志>
　　钦定四库全书
　　湖广通志巻一百二十
　　杂纪
　　楚人物世说新语王中郎坦之令伏元度滔习凿齿论青楚人物滔集载其畧曰凿齿以神农生于黔中召南咏其美化春秋称其多才汉广之风不同鸡鸣之篇子文叔敖羞与管晏比徳接舆之歌鳯兮渔父之咏沧浪汉隂丈人之折子贡市南宜僚屠羊说之不为利回鲁仲连不及老菜夫妻田光之于屈原邓禹卓茂无敌于天下管幼安不胜厐公厐士元不推华子鱼何邓二尚书独步于魏朝乐令无对于晋世昔伏羲葬南郡少昊葬长沙舜葬零陵比其人则凖的如此论其地则羣圣之所葬考其风则诗人之所歌寻其事则未有赤眉黄巾之贼此何如青州耶介子推说苑子推行年十五而相荆仲尼使人往视还曰廊下有二十五俊士堂上有二十五老人仲尼曰合二十五人之智智于汤武并二十五人之力力于贲育以治天下与国克矣况荆乎
　　王业耆旧传字子香汉和帝时为荆州刺史每出行部沐浴斋素以祈于天地当启佐愚心无使有枉百姓在州七年惠风大行苛慝不作山无豺狼天子征之道卒于枝江有二白虎低头曳尾宿衞其侧及防去州境忽然不见百姓共为立碑号曰枝江白虎王君
　　刘勤谢承后汉书江夏刘勤家贫作屩供食尝作一量屩断勤置不卖出行妻卖以籴米勤归炊熟怪问何所得米妻以实告勤责妻曰卖毁物欺取其直也因弃不食仕至司徒
　　蒋琬湘乡人蜀志蒋琬见推之后夜梦有一牛头在门前流血滂沱意甚恶之呼问占梦赵直直曰见血者事分明也牛角及鼻公字之象君位必当至公大吉之征也
　　谷利江表传利木孙权左右给使以谨直为亲近监寻拜利都亭侯孙权于武昌新装大船名为长安试泛之钓台泝时风大盛利令柁工取樊口权曰当张头取罗州利拔刀向柁工曰不取樊口者斩工即转柁入樊口风遂猛不可行乃还权曰阿利畏水何怯也利跪曰大王万乘之主辄于不测之渊戏于猛浪之中楼船至高邂逅颠危奈社稷何是以利辄敢以死争权于是贵重之不复称名常呼曰谷
　　陶侃晋书侃在武昌与佐吏从容饮燕每有定限常欢有余而限巳竭殷浩等劝更少进侃凄怀良久曰年少曾有酒失亡亲见约故不敢逾
　　罗含晋书罗含传耒阳人幼孤为叔母朱氏所养少有志尚尝昼卧梦一鸟文采异常飞入日中因起惊说之朱氏曰鸟有文彩汝后必有文章自此藻思日新称名江左累迁长沙相初在官舍有一白雀栖集堂宇及致仕还家阶庭忽兰菊丛生以为徳行之感焉
　　韩延之安帝时为荆州治中转平西府録事参军以刘裕父名翘字显宗延之遂字显宗名儿为翘以示不臣刘氏与司马休之俱奔姚兴刘裕入关又奔于魏【荆州志】
　　刘季和襄阳记季和性爱香常如厠还过香炉上主簿张坦曰人名公作俗人不虚也季和曰荀令君至人家坐处三日香为何如坦曰丑妇效颦见者必走公欲我退走耶
　　裴子野为江夏王参军遭父忧去职居防尽礼每至墓所哭泣处草为之枯有白兎驯扰其侧【旧志】张僧繇名画记梁张僧繇吴人也江陵天皇寺明帝建内有柏堂僧繇画卢舍那佛像及仲尼十哲帝怪问曰门内如何画孔圣僧繇曰后当赖此耳及后周灭佛法焚天下寺塔独此殿有宣尼像乃不毁拆阎立本隋唐嘉话立本善画至荆州见张僧繇旧迹曰定虚得名耳明日又往曰犹近代佳手明日又往曰名下定无虚士坐卧观之留宿其下十日不能去牛僧孺幽闲鼓吹丞相牛公应举知于頔相之竒俊也特诣襄阳求知頔以海客遇之牛公怒而去后忽召客将问曰累日前有牛秀才发未曰巳去何以赠之曰与之五百受之乎曰掷之于庭而去于公大憾谓賔佐曰某盖事繁有阙违者立命小将赍绢五百书一函追之小将于界外追及牛公不启封揖还葛清酉阳杂俎荆州街子葛清勇不肤挠自颈以下遍刺白居易舍人诗成式尝与荆客陈至呼观之令其自解背上亦能闇记反手指其去处至不是此花偏爱菊则有一人持杯临菊藂又黄夹缬林寒有业则指一树树上挂缬缬窠鏁胜絶细凡刻三十余处首体无完肤陈至呼为白舍人行诗图也
　　于襄阳酉阳杂俎于襄阳在镇时选刘某入京逢一举人年二十许言语明悟同行数里意甚相得因借草刘有酒倾数杯日暮举人指支迳曰某敝舍从此数里能左顾乎刘辞以程期举人因赋诗流水涓涓芹努牙织鸟双飞各还家荒村无人作寒食殡宫空对棠棃花比明至襄州寻访举人殡宫存焉
　　邢和璞酉阳杂俎邢得黄老之道善心算作颍阳书疏有叩竒旋入空或言有草初未尝睹成式见山人郑访说崔司马者寄居荆州与邢有旧崔病积年且死心常恃于邢崔一日觉卧室北墙有人斸声命左右视之覩无所见卧室之北家人所居也如此七日斸不已墙忽透明如一栗问左右复不见经一日穴大如盘崔窥之墙外乃野外耳有数人荷锹镢立于穴前崔问之皆曰邢真人处分开此司马厄重倍费玉力有顷导驺五去悉平帻朱衣辟曰真人至见邢舆中白幍垂绶执五明扇侍衞数十去穴数步而止谓崔曰公算尽仆为公再三论得延一纪自此无苦也言毕壁如旧旬日病愈
　　马希范荆湖近事希范作九龙殿刻沈香为八龙饰以金寳长十余丈抱柱相向作趋捧势而已坐其间自谓一龙也其幞头展角长丈余以象龙角诸院王子仆从烜赫文武之道未尝留意时谓之酒囊饭袋周行逢续世说周镇西土湖湘兵将积功检校官至王公者以千数行逢生日诸道各遣使致贺行逢有矜色谓徐仲雅曰四隣乃亦畏我乎对曰侍中境内弥天太保徧地司空四隣那得不畏
　　李载仁三楚新録载仁唐之后也避乱于江陵高季兴署观察推官载仁自负文学尝为季兴见知然为性迂缓一日将赴高从诲召方上马无何部曲相殴载仁怒命急于防中取饭并猪肉令相殴者对飡之仍戒曰如敢再犯必当于猪肉中加之酥闻者无不笑之
　　孙光宪三楚新録成都人高从诲辟为掌书记尝慕史氏之作自恨诸侯幕府不足展其才力谓交亲曰安知获麟之笔反为倚马之用因吟刘禹锡诗曰一生不得文章力百口空为饱暖家
　　渚宫二疏宋史咸平初朱昻以工部侍郎恳求归江陵逾年方允旧制致仕官止谢殿门外昻特延见命坐恩礼甚厚令俟秋凉上道遣中使赐宴于玉津园两制三馆皆预仍诏赋诗饯行缙绅荣之时吴淑赠行诗有汉殿夜凉初阁笔渚宫秋晚得悬车之句弟协亦同隐皆享眉寿家林相接谓之渚宫二疏知府陈尧咨署其居曰东西致仕坊景徳四年卒年八十三门人諡曰正裕先生
　　二宋厚徳録宋庠宋祁应山人少时有僧相曰小宋他日魁天下大宋亦不失甲科后十年僧惊问大宋曰子丰神顿异如曽活数万命者庠曰贫儒何力及此僧曰不然肖翘之物皆命也庠俛思良久乃笑而言曰旬日前所居堂下有蚁穴为暴雨所侵吾编竹桥渡之耳僧曰是也小宋固当首捷子恐不出其下二宋私语曰妄一嵗岂有两魁乎明年二宋同举进士及第祁第一庠第十章宪太后不欲以弟先兄乃擢庠第一而寘祁第十后人立渡蚁桥识之
　　宋相郊郊居政府上元夜在书院读周易其弟学士祁防华灯拥歌妓醉饮逹旦翊日谕所亲令谓譲云相公寄语学士闻昨夜烧灯夜燕穷极奢侈不知记得某年上元同在某州州学内吃韲煑饭食否学士笑曰却须寄语相公不知某年同某处吃韲煑饭是为甚底【旧志】
　　南宫城湘山野录冯文简当世始求荐于武昌会小宗者庸谬寡鉴坚欲出落又欲置于末缀时鄂倅南宫城监试当拆封定巻大不平奋臂力争之以冯冠于乡版果掇大魁释褐除荆南倅
　　欧阳程初名和营道人少贫兄泽为郡吏依之佣书赋池亭诗云凿开幽境泛流萍回合波间小洞庭寒影倒吞凌汉树冷光高浴半天星鱼翻锦鬛波纹绉鹭洗霜翎水气腥昨夜蛟龙忽飞去满轩风雨震雷霆郡守知为和作乃召和试之指架上莺为题和应声即对有不知谁是解縚人之句守异之曰吾为汝解縚何如遂给俸金遣和充学官弟子赴试路间逢一青衣童子云以今科省榜走报各处城隍因问道州欧阳和中否应曰有欧阳程无和和因更名程是年登王世则榜进士时太平兴国八年也仕至屯田员外郎【道州志】王韶客轩笔录韶罢副枢知鄂州宴客出家妓坐客张绩醉挽妓不前将拥之妓泣诉于韶坐客皆失色韶曰出尔曹以娱賔乃令客失欢命取大杯罚妓人服其量
　　防忠愍准登第授大理评事知归州巴东县唐谓方为邵夕梦有人告云宰相至唐思之不闻朝廷有宰相出镇者晨兴视事而疆吏报防入界唐惊出郊迓劳见其风神秀伟便以公辅待之且出诸子罗拜在县日人皆以防巴东呼之有野水无人渡孤舟尽日横之句时以为若得用必济大川初凖赴巴东舟经查渡滩水急难上俄闻水中人语凖视之有人裸体为挽舟凖诘之答曰我黄魔神也公异日当大用故来防但裸体不敢见凖以锦袱投之神即以袱蔽体而出国老谈苑准谪营道唯衣裘系为相时所得金笏头带当权希时者讽其逾礼准拒之曰君父所赐服之不忘未见礼之失也讽者慙而退岳武穆飞领兵过茶陵乡人尹彦徳以牛酒谒军门犒军三日飞曰汝当以诗书教其子孙乃亲书一经堂三大字遗之彦德如其言子伯正仲正后果登第飞初封武昌县开国子后子霖漕湖北过武昌吏民设香案具酒牢哭而迎有一妪尤哀曰相公今不复此来矣霖呼而遗之食问其夫何在妪哭曰不善为人为相公所斩矣问其子与婿皆然人以是知武穆之感人者深矣【旧志】
　　李南公天中记尚书李南公知长沙县日有鬭者甲强乙弱各有青赤伤南公召使前自以指揑之曰乙真甲伪也讯之果然盖南方有榉栁以叶涂肌则青赤如殴伤者剥其皮横置肤上以火熨之则如棒伤水洗不下但殴伤者血聚则硬伪者不硬耳有一村多豪户税不可督所差户长辄逃南公曰然则此村无用户长知县自督之书其村名帖于柱豪右皆惧是嵗初限未满此村税最先集又诸村多诡名村存户亡每嵗户长代纳亦不可差南公悉召其村豪右谓之曰此田不过汝曹所典卖耳与汝期一月为我推究不则汝曹均分趣之及期尽得冒税之人使各承其税
　　夏英公夏竦镇襄阳遇肆赦各赐帛时胡旦瞽废在州竦依赦送胡缣十疋胡笑曰传与舍人何寡闻如此奉还五疋请检韩诗外传及服防诸儒所解束帛戋戋之义竦检之果见三代束帛束脩之制束脩得十脡即脯十束束帛则巻为二端五疋表王者有屈折于隠沦之道也【襄阳府志】
　　丁晋公国老谈苑丁谓既窜朱崖路由湘潭佛寺饭僧为文以自叙其畧曰补仲山之衮虽曲尽于片心和傅说之羮实难调于众口
　　解潜绍兴元年镇抚使知荆南府解潜奏措置荆南归陜荆门公安五州营田其后军食仰给省县之半【荆州志】
　　陈规建炎末徳安复州汉阳军镇抚使陈规仿古屯田有逃户归业者收毕给之过三年者不受理凡军工所屯之田皆相其险隘立为堡塞其弓兵等半为守御半为耕种如遇农时则就田作有警则充军用【旧志】
　　张阐议隆兴元年工部尚书张阐言今日荆襄屯田之害非田之不可耕也无耕田之民也官司虑其功之不就不免课之游民游民不足不免抑勒百姓舍巳熟田耕官生田私田既荒赋税犹在或逺数百里追夺以来或民双丁役其强壮占百姓之田以为官田夺民种之谷以为官谷老稚无养一方骚然有司知其不便申言于朝罢之诚是也然臣切谓自去嵗以来置耕牛置农器修长木二渠费巳十余万其间岂无巳垦辟之地岂无庐舍场圃尚可卒业一旦举而弃之不为势家所占则是捐十万缗于无用之地而荆襄之田终不可耕也臣此见两淮归正之民动以万计官给之食以半嵗为期今逾期矣官不能给则老弱饥者转而他之殊失斯民向化之心兼亦有伤国体臣愚以为荆襄之田尚亦有可承之规与其弃之孰若使归正之民就耕非惟可免流离庶使中原之民知朝廷有以处我率皆襁负而至异日垦辟既广田畴既成然后取其余者而输之官实为两便【襄阳志】
　　谢谏议谢泌居官不妄荐士或得一人则焚香捧表望阙再拜而遣置所荐虽少无不显者咸平间泌知襄州日张逸知邓城以暇日多乘小车从数吏渡汉水入邓城界以观风謡或载酒邀张吟啸终日而去其高逸乐善如此张亦其荐也【襄阳志】
　　张咏国老谈苑咏镇永兴有父老诉牛舌为人所割咏诘之尔于乡仵谁氏最隙诉者曰有甲氏尝贷粟于某家不遂搆怨之深咏遽遣去戒云至家径解其牛贷之父老如教翌日有百姓诉杀牛者咏谓之曰尔割某氏牛舌以偿贷粟之怨而反致讼耶其人遂伏罪
　　李西枢宋敏求退朝録宪成为知制诰尚衣绯出守荆南召为学士閤门举例赐金带而不可加于绯衣乃并赐三品服
　　王立天圣初为防州路转运使施州徼外蛮利得赐物每嵗求入贡者甚众所过烦扰为公私患立奏令以贡物输施州遣还溪洞又城施州通云安军道以运盐朝廷嘉之【旧志】
　　边镐南唐书镐不知何许人事烈祖累迁通事舍人保大初率洪州屯兵尅建泉汀漳等州八年马希萼入潭州命镐以州兵如界上觇楚遂讨长沙破其军于龙回关希萼希崇相继送欵镐尽迁马氏之族归于金陵以功拜湖南节度使镐性柔懦御下无法初平建州民所尅获惟以全活为务闽人徳之号边罗汉及尅湘潭市不易肆楚人益喜号边菩萨既而政出多门荏苒无断惟事僧佛人皆失望遂号为边和尚
　　罗状元宣和间平江罗孝芬居侧有大柿树雷折之火燎其文成罗状元字下有三防人莫能测明年孝芬举甲科第三始悟其兆【岳州志】
　　辛中丞辛人膺绍兴中为湖南提刑舟至武昌大将岳侯于江亭迎谒辛见之即以明日具食既宴延辛入小阁执手曰前夕梦为棘寺逮对狱狱吏曰辛中丞被旨推勘惊寤而津吏报君至他日飞或不幸下狱愿公救防之后数年飞故部王贵迎时相意告其谋叛系大理狱新除御史中丞何铸治其事方悟前梦乃新中丞也【江夏志】
　　张掑之江陵人政和中梦白衣人拜于床下旋入于池命仆掘其处得大银二十锭一一花书之藏诸箧笥他日复梦来别云欲往长沙助赵官人造宅旦发笥果空矣遂往长沙访之善化县旁有赵宅方兴工创大第张乃谒之谓赵曰君家治地时于土中获何物赵云得白金千两张乃话前梦以他银相易携归寘于床足入夜常闻泣声后不知所之【荆州志】杨大方夷坚志大方岳州人好学负气绍熙中赴漕台试于江陵道中过一庙衣冠入谒掷案间杯珓咨决得失神不许时已被酒遂取珓毁之控恶部判官须大声叱责引足蹴仆之乃去才出门闷蹶移时起谓仆曰酒之累人如此吾适入庙实为过侮被二卒迫诣庭下神诘责甚峻赖善部力为分解曰此子为一醉所误未宜寘之重罚就令充恶部使神首肯我必不免索纸作家书授仆投笔而逝
　　王翊东坡志林岐亭有王翊者家富而好善梦于水边见一人为人所殴伤翊救之得免明日偶至水边见一鹿为猎人所得翊悟以数千赎之鹿随翊起居未尝一步舍又翊所居后有茂林果木二月有村妇过林中见一桃熟而絶大独在木杪乃取而食之翊适见大惊妇人食巳弃其核翊取而剖之得硫黄一块如桃仁吞之甚甘美自是断晕肉斋居一室滑世昌鄂州都统司医官居于南草市家赀积万会嵗荒疫自捐钱药救疗淳熙中梦客来访车从甚都云此市明日有非常灾君家亦当堕此厄君平日多所济活神特敇之其妻梦亦如此至日大风夜半火作滑居灰烬忽有壮夫数十辈着紫衫执簥十乘烈火边驱家人登之舁至野径俄风雪大作人簥不见一家皆存又于炉中得三十余金遂免冻馁【旧志】髙宰荆南有妖巫挟幻术祸福人郡县莫敢问吴兴髙某为江陵宰欲杖之大吏泣谏恐罹竒祸高愈怒卒杖之巫嬉笑而出顷之高面渐浮满遽诣巫所居巫出迎髙命缚之柱乱棰之凡神像经文悉焚之搜得小笥茵裹木人又碎之巫无完肤高面渐平执之还白于大吏曰某不惜一身为邦人除害矣大吏命投之江【荆州志】
　　永兴倅桐隂旧话职方讳绎字仲连从晏元献公辟为永兴倅有富家子悦娼女栁约为夫妇而父母强为子娶乃谋之市卜教以厌蛊期妻必死既而妻果病垂死妻之父母闻而告官晏公醇儒不信曰世顾有是耶职方固请鞫之遂得实发地藏木偶人书其妻名氏生时与呪诅之词晏公大惊乃奏抵法徳安总辖宋厐元英谈薮徳安有人家土库中被盗者絶无踪迹一总辖谓其徒曰恐是市上弄猢狲者试往胁之不伏则执之又不伏则令唾掌中如其言其人良久觉无唾可吐色变具伏乃令猢狲由天中入取物或谓总辖何以知之曰吾亦不敢必但人之惊惧者必无唾可吐姑以卜之幸而中耳
　　毛宪宪守长沙谢韩平原云湖南之地二千里序诗幸托于昌黎平原之客十九人脱颖愿同于毛遂【旧志】
　　刘次卿荆楚嵗时记江夏刘次卿以正旦至市见一书生入市众悉避刘问书生曰子有何术以至于此书生言我本无术出之日家师以一丸药綘囊裹之令以系臂防恶气耳于是刘就书生借此药至所见处诸悉走其方用武都雄黄丹散二两蜡和令调如弹丸正月旦令男左女右带之
　　樊尚璟段然记江夏令樊尚璟诸生时梦神人赭袍异相语之曰吾洞庭水神也君异时成进士必牧余土后筮仕江夏值邑人肇建栁毅庙因割金以助入庙瞻拜神像宛如梦对或云神语终身事甚悉秘而不宣
　　汪安行安行以武陵郡丞摄守澧阳移摄巴陵归任道由安乡阻风五日祷于黄山祠梦乌巾紫襴者来谒云诘朝可行矣异日吾邦使君也敢不告既寤风果息解维去秩满还朝遂得澧守绍兴改元乃书其事于庙【岳州志】
　　黄可久尝避暑黄鹤楼夜卧初醒江月照楼中见两道人弈一道人旁观碁子大如磉楼空子落其声砰砰然私念夜来登楼时守者巳鎻门去道人何自入且状貌殊异急起披衣就之将近遽不见又尝夜渡阳逻风起舟覆身沈至底一黒丈夫长及天以手托之置覆舟底上先有渔者梦冠袍人从镜匣中起伺之江干见可久坐风浪中拏舟救之【旧志】
　　蕲谢童子相传宋时人少选愞十嵗不能言父母怪之多苦焉令牧牛一日作牧牛謡云可若何逺逺骑牛下浅坡长笛一声鸣也清歌一曲无多后遂能言神益清朗并能书与诗然不传所传者仅此【旧志】江陵姚子姚为母以烧死终身不忍噉炙【荆州志】庐山子述异记益阳曽钦抡家小庐山下遂号庐山子为人严毅正直乐善好施既殁之八年其子徳泗病笃一日忽强起衣冠出大门揖云大人幸临入门作拴马状升堂设上座呼家人罗拜设酒食听泗问答隐隐若钦抡对语寻云大人赐我药取碗注水作调和状饮讫碎碗于地药气达于户牖日暮送出大门深揖别还就寝气絶移时乃苏云大人示我某日愈果騐里中传以为竒
　　蒋彬黄梅人生五嵗不言一日有戏是儿痴者忽应声曰如君喋喋不如我黙黙一座皆惊【旧通志】胡继宗广济人有厫数十间贮谷每嵗不登设食待逺粜者而贷其息钱忽厫内一黄物似蛇鳞角四足长数尺以谷为窠其家祭之日饲一粥土人呼为谷龙又阮思槐竭囷赈饥后飞粟来集仓皆满【旧通志】周应嵩麻城进士性喜施予父殁以所易田产还其主者无筭一日置数十金于箧为同塾友盗去家僮私启友所缄金在焉乃嘱缄如故置其处终身不言【旧通志】
　　黄梅刘珏年百二十一嵗蕲水陈观峯有隐徳寿百嵗妻周氏百有二嵗俱载县志
　　黄梅洪度精书法一日洪涛浮敝箧发之得宋僧道肯集篆金刚经字久磨灭乃精思七昼夜重临刻布宗伯董宰学士陈居一何象冈侯木庵释以小楷摹勒上石藏燕京摩诃庵【旧通志】
　　孝感黄在中好黄老为羽士嵗戊午二月寿百嵗忽有黒兎至伏于堂右众賔惊异在中曰我生年月日时俱卯属兎也又三年乃卒【邑志】
　　举人胡基读书白雉山中有僧大海持篮来见基下拜呼师兄云师授记若逢篮系断大治遇胡基今果断也与居久之能知基意向及其家事皆豫以告夜坐墓间颇致天神及诸物因谓基宜从我寻旧盟毋绊迷津苦海又负韦防丐基庄严像重数百觔僧去来仅两时许后基于某庵见之则在数百里外也基欲为作庵平等山僧曰此非吾地后二十年有海外高僧来主之见基无去意乃与期后会日时忽行不见至期基病甚迟僧不来竟以其时卒【旧通志】吴彻字文通江夏人雅善吟咏家贫落魄好竒节元末陈友谅置诸亲密呼为先生遣侦明太祖为所获释其缚问曰汝能诗为我赋天闲百马图彻应声曰问渠何日渡江来百骑如云叠鼓催九十九中皆汗血当头一个是龙媒太祖击节然憾其为友谅用刺诡谲秀才四字于面遣还友谅丑之彻掉小舟遁去后太祖攻武昌将屠之彻忽求见复命题西山夜雨诗应声曰莫厌西山夜雨多也应添起洞庭波东风肯与周郎便直上金陵奏凯歌太祖颔之遂班师还建康后屡下诏物色之彻曰吾面目可憎竟辞不出【江夏志】
　　夏忠靖仰山脞录夏忠靖原吉先世徳兴人大父以官寓湖河遂家湘隂母梦三闾大夫入其室巳而生原吉徳量汪洋人莫测其际时同事有性褊急者尝书吉姓于座右以自警少忘之性如旧叹曰夏公眞不可及也或问公量可学乎吉曰某幼时人有犯者未尝不怒始忍于色中忍于心久则自熟殊不与人较何曽不自学来又曰处有事当如无事处大事当如小事若先自张皇则中便无主矣及卒赠太师董熙广济人初为掾给事县庭好春秋学每就寓曹治之夜分不辍令得其故惊愕给笔札试之曰不凡之器也牍荐为诸生后以春秋入南雍举永乐癸卯乡试第五名署谕安福即以春秋传授诸生称名江右【旧通志】
　　范理先进遗风杨文定溥执政时其子自乡来省至京邸溥问曰一路守令闻孰贤其子曰道出江陵其令殊不贤曰云何曰即待儿茍简甚矣乃天台范理也溥黙识之即荐陞德安知府甚有惠政再擢为贵州左布政或劝理当致书谢理曰宰相为朝廷用人非私理也何谢为逮溥卒乃祭而哭之以谢知巳云衡阳大耋衡民姜茂富者生于正统间至嘉靖二十八年一百四嵗矣郡守蔡汝楠召见之赉以粟帛题额旌曰礼养高年司理舒化赐以杖铭曰履吉而康后二年乃卒【旧通志】
　　刘余庆江夏人景泰癸酉乡试第一天顺复辟特选二十八人入朝余庆与焉其夜上梦二十八宿入见尽授御史【旧通志】
　　李西涯东阳入阁年久当武宗朝不能谏正有投匿名诗云文章声价斗山齐伴食中书日巳西回首湘江春水緑鹧鸪啼罢子规啼末句讽以鸟语行不得也不如归去后竟因诗告归【旧通志】
　　徐钰与兄钺同登治庚戌进士年仅弱冠使交趾烹猩以献钰举箸取两目啖之交人畏服【旧通志】甯均黄州师巫正徳间在飞防崖见一防盘旋道上忽入地穴其下得铜印一钮上篆扶蛮王印用署符呪能呼风雷后柄损遂不验【旧通志】
　　钱定黄陂人世宗在藩邸侍讲读一日忽问曰昨梦髪白作何兆定曰王上添白其吉可知世宗黙喜及继统征至京授官不就乃赐金帛冠服亲书御扇扁其门曰天下一人师【旧通志】
</div>
    <div class="pagination">
<a href="湖广通志_page371.html">上一页</a><span>...</span><a href="湖广通志_page367.html">367</a><a href="湖广通志_page368.html">368</a><a href="湖广通志_page369.html">369</a><a href="湖广通志_page370.html">370</a><a href="湖广通志_page371.html">371</a><span class="current-page">372</span><a href="湖广通志_page373.html">373</a><a href="湖广通志_page373.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
