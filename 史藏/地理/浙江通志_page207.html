<!DOCTYPE html>
<html>
<head>
    <meta charset="UTF-8">
    <title>浙江通志 - 第 207 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 207 页/共 787 页</h1>
    <div class="content">　　盐　咸淳临安志汉置盐官吴王濞煮海为盐之地也【泊宅编元丰初卢秉提刑狱防朝廷议盐法秉谓自钱塘县杨村上流接睦歙等州水势稍澹以六分为额杨村下接仁和县汤村为七分葢取海水炼盐所谓熬波者也汤村则刮鹻以淋卤织竹为盘涂以石灰故色少黄竹势不及铁则黄色为嫩青白为上黑即多卤或有泥石不宜久停嘉祐杂志吴春卿迁临安召铺戸诘验盐法云煮盐用莲子为十莲者官盐也五莲以下卤水漓私盐也私盐色红自烧稻灰染其色以仿官盐于是嗅以辨之】
　　茯苓　武林旧事小麦岭无垢寺偃松下有茯苓因名泉为茯苓泉【杭州府志山县俱产】
　　麦门冬　旧浙江通志笕桥所产以肥大者为佳益母草　咸淳临安志生龙井山谷中最佳亦名草天麻
　　于术　万歴杭州府志白术以产于潜者佳称于术【清异録潜山产善术以其盘结丑怪有兽之形因号为狮子术】
　　黄精　于潜县志黄精为潜药上品出天目
　　藁本　图经本草杭州有之叶似白芷香又似芎防五月有白花七八月结子根紫色
　　黄皮木　名胜志雷峰塔产黄皮木咸淳临安志生于潜
　　菝葜　本草纲目浙人谓菝葜又名王草根曰金刚根
　　地龙藤　本草纲目生天目山树绕蟠屈如龙故名小天蓼　本草纲目天蓼生天目山四明山树如栀子冬月不凋能逐风而小者为胜
　　千金草　咸淳临安志生仁和蠒桥
　　羊踯躅　梦粱录根名天门冬生钱塘富阳
　　甘菊　万厯杭州府志菊花有甘苦二种又野菊土人于立冬日多采以煎汤浴身又用之囊枕极清目【今城墙产野菊香味清美及时采之胜于诸品】
　　山石膏　嘉靖仁和县志石膏山出石膏如雪盐硝　西溪丛语出县东十里炼成朴硝又有冬月自地中涌起硝通透光莹者名霜花亦名剑脊硝药中用为元明粉紫雪之属
　　寒水石　咸淳临安志轻者寒水石硬者石膏生南髙峰塔下
　　砺石　嘉靖仁和县志临平山细砺洞出砺石【本草一名越砥俗称羊肝石】
　　石燕　昌化县志云谷山石燕洞其深莫测时见石燕飞出【梦梁録九邑山洞中皆有之】
　　竹沥　旧浙江通志竹品甚多惟淡竹苦竹三种煎沥入药良
　　赤萍　富阳县志姥岑山上有沼赤萍生其中映水如濯锦
　　荻　西溪梵隠志涡水曰蒹葭深处秋深荻花如雪苕　名胜志苕溪发源天目经余杭达钱塘溪岸多苕花
　　菖蒲　蒙斋笔谈钱塘郎简筑别馆于径山下即涧傍种菖蒲数畆嵗采取以自饵山中人目之为菖蒲田
　　菰米　尔雅翼苽蒋草也生下泽者根既相结嵗久则并土浮于水上土人谓之葑田刈去其叶便可耕植其苗有茎梗者谓之菰蒋至秋则为此米大抵葑是其根菰是其叶耳
　　夹麦青　四民月令清明时土人取以捣汁和粉为果饵食之
　　金星草　嘉靖仁和县志金星洞在鳯凰山洞生金星草
　　独帚草　万厯杭州府志一本可为一帚出山县虎须蒲　万厯杭州府志杭人多植于盆以充玩好苔　大涤洞天记丹泉之傍苔藓常作紫晕
　　烟草　杭州府志一名防菼本产于闽今土人多种此为业
　　黄雀　余杭县新志麦黄时有细雀漫天而集名曰黄雀土人以丝网罥之美逾常味
　　鹁鸽　四朝闻见録东南之俗以养鹁鸽为乐羣数十百望之如锦灰褐色为下纯黑为贵以粟食之既则系金铃于腰飞而飏空风力振铃铿如云间之佩
　　山鸡　名胜志海宁县茗山多山鸡
　　飞生　续博物志浙中有鸟名飞生狐首肉翅四足如兽飞而生子即随母后人有难产以其爪安胸腹间立验
　　药禽　大涤洞天记药禽止有二伏藏深树间昼夜间鸣宛然捣药声
　　马　咸淳临安志昔钱氏牧马于钱塘门外东西马塍其马蕃息当时号马海
　　【谨按马非杭产今防城有满汉八旗驻防以及镇抚水陆各营皆牧马水草得宜故马亦蕃庶】
　　麂　万厯杭州府志似鹿而小皮甚细土人制以为鞾
　　獭　万厯钱塘县志土人取獭皮为女帽名一盏灯玉面貍　咸淳临安志于潜昌化山谷有之
　　猫　咸淳临安志都人畜猫有长毛白色者名曰狮猫不捕鼠徒以饰观
　　鲥鱼　咸淳临安志六和塔江邉生者极鲜腴旧浙江通志四五月间富阳江中有之
　　石首鱼　万厯杭州府志一名黄鱼产于海四五月中杭人载冰出洋贩至省城贸之【王右军帖鱼首有石是野鳬所化】
　　篛鱼　成化杭州府志其形似篛葢比目之俗书作鰙非时出惟富阳五月有之
　　鲫鱼　杭州府志乌背紫鳞产西湖者尤鲜美横鱼　余杭县前志四月从太湖逆水上大者百觔石斑鱼　嘉靖浙江通志生山涧中身有斑味鲜美土防鱼　成化杭州府志或作吐哺旧浙江通志土步鱼清明前者为佳
　　逆鱼　余杭县前志产苕溪中长寸许怀子满腹过五月不复见
　　五色鱼　名胜志吴山井有五色大鱼数十时出防泳人不敢取又玉泉寺方池清澈可鉴蓄五色鱼游泳如畵
　　金鲫鱼　能改斋漫録杭之西湖有金鲫鱼投饼饵则出然不妄食也苏子美诗云松桥叩金鲫竟日独迟留东坡游西湖诗云我识南屏金鲫鱼重来拊槛散斋余皆纪其实
　　金银鱼　花史昌化县千顷山上有龙潭产金银鱼祷雨多应
　　金鱼　桯史今中都有豢鱼者能变鱼作金色以洿渠之小红虫饲之初白如银次渐黄久则金矣又别有雪质而黒章的砾若漆曰玳瑁鱼尤可观惟杭人能饵畜之【咸淳临安志今钱塘门外多畜养入城货卖名为鱼儿活万厯杭州府志其异品者若梅花鹤顶红二色分之名甚众説者谓鱼本傅沫而生即红白二色因雌雄相感而生花斑之鱼以溪花郎与白鱼相感而生翠色之鱼又取鰕与鱼感则鱼尾酷于鰕有二尾三尾者】
　　金色蛇　万厯昌化县志千顷山盘蛇石中有金色小蛇人呼为圣蛇
　　蛙　四朝闻见録杭人嗜田鸡如炙即蛙也旧以其能食害稼者故有禁久习此味人不能止售者刳冬以实之寘诸门谓之送冬【侯鲭録水鸡蛙也水族中厥味可荐若鸡尔雅注云水鸡本草名坐鱼其性好坐也】
　　石蛤　成化杭州府志似田鸡而大俗呼为锦袄子生崖谷有水之处
　　虾　咸淳临安志湖生者殻青江产者色白【海寜县志海虾白色邑人制之独善名曰酒发虾】
　　蝤蛑　咸淳临安志产盐官【即黄甲】
　　蟹　咸淳临安志西湖旧多葑田产蟹土人呼湖蟹絶难得【蟹谱钱氏置鱼戸蟹戸専掌捕鱼蟹蟹畧潮蟹出江中】
　　蟛蜞　辍耕録海宁皆喜食蟛蜞螯名曰鹦哥嘴以极红者似之故也【武林纪事钱塘江邉有小蟹潜于沙穴中谓之彭月寒食人家多腌食之又海邉出一种比彭月差大食之令人泻痢又一种足生毛者名曰毛蜞尤不可食】
　　蛏　咸淳临安志产盐官者絶大
　　海蛳　杭州府志螺属杭俗立夏以为应时之味以椒花洒之
　　无尾螺　永兴寺志钱塘西溪永兴寺前放生池产无尾螺径山志径山下涧沼中螺俱无尾
　　蜂　万厯灵隠寺志黒而大者名九里蜂
　　绫　咸淳临安志白文公诗红袖织绫夸柿蒂注云杭州出柿蒂花者为佳内司有狗蹄绫尤光丽
　　罗　咸淳临安志杭之罗有花素二种染丝织者名熟丝罗尤贵【旧浙江通志杭州出水纬罗】
　　绸　咸淳临安志有绩线为之者用丝则熟而轻纎【谨按杭绸有一等最轻纎者用湖水漂浄宜于染色大红尤佳以杭丝多锤錬故也如帽缨一种亦较胜于他处绒丝等线亦然是皆杭之专产志物亦宜备焉】
　　锦　梦粱録内司街坊所织锦以绒背为贵
　　克丝　咸淳临安志有花素二种择丝织者故名纻丝　咸淳临安志染丝所织有织金闪褐间道等
　　绵绸　紫桃轩杂缀硖石人积梅雨水以二茧缫丝织绸有自然碧色名曰松隂色其法本宋宁宗宫禁制号为天水碧【又紫薇山产绵绸极精号紫薇绸】
　　机纱　咸淳临安志机坊所织有素纱天浄三法新翻粟地纱
　　画绢　咸淳临安志机坊多织唐绢幅狭而机宻画家多用之
　　绵　梦粱録以临安于潜白而细宻者佳
　　棉布　仁和县志精曰棉粗曰絮凡乡间皆为之多出笕桥一带万厯杭州府志卉织为棉布出海宁硖石者视他县为佳
　　綦布　成化杭州府志有麻苎二品青白间花藤纸　元和郡县志余杭县由拳村出好藤纸咸淳临安志富阳有井纸赤亭山有赤亭纸
　　蠲纸　朝野要宋时临安有鬻纸者泽以浆粉谓之蠲纸
　　油纸　钱塘县志钱塘出油纸
　　竹烧纸　余杭县新志出南建上髙斜坑以竹浸之灰水中碓成纸祭祀焚以代帛
　　鼠须笔　万歴杭州府志□防俗名松鼠其须可为笔
　　墨　太平寰宇记昌化县晚山山悉松木真墨所出龙涎香　宝货辨疑有伏古云头青燕三等其法传自南宋【能改斋漫録有士人尝客钱塘江涨桥后至河南友人寄以龙涎香有江涨桥邉花发时之句答云记得吴家心字香】
　　土檀香　上天竺山志乃桦树根香极清逺
　　灯　旧浙江通志有纱绢纸及羊角等制
　　挂丝　云麓漫钞绍兴中以小竹编聨笼以衣画风云鹭鸶作枕屏一时无名号曰画丝好事者大其制施于酒席以障风野次便于围坐人竞为之今名挂丝盖以丝挂于竹骨之上也
　　扇　梦粱録大街关扑有异色影花扇小市周家有折揲扇【春风堂随笔今世所用折扇亦名聚头扇南宋以来咏此者甚多】
　　竹簟　仁和县志桃枝竹皮滑而黄可为蓆
　　蚌珠　太平寰宇记钱塘县明珠浦通浙江生蚌珠金箔　万厯钱塘县志金箔销金之尤者今民间首饰器用多用涂画嵗縻不赀宋时曾禁转鬻
　　锡箔　虎林杂记锡箔独杭产城内造者不下万家铅粉　嘉靖浙江通志出杭州
　　银硃　嘉靖浙江通志出杭州
　　槖籥沙　西溪丛语仁和县出在县东四里海际之人采用鼓铸铜锡之模诸州皆来采亦犹邢沙可以碾玉也
　　漆　明一统志昌化县出
　　柿漆　仁和县志柿有一种名油柿浸得油名曰柿漆用以油纸可隔水【柿漆杭人用以制扇名蜀府扇质粗耐久近人又以柿漆漆纱颇宜暑服】
　　窰器　辍耕録南渡后修内司造青器名内窰模范极精为世所珍
　　浙瓮　太平寰宇记钱塘县亭市山余石乡村人悉作大瓮今谓之浙瓮
　　假山石　宣和石谱杭州石出土中色多洁白扣之无声其质无峰峦势偏多磊块若桃李大尖铣或硃砂牀有棱角望之光明精莹颇宜装缀假山
　　临安石　宣和石谱临安县石出土中有两种一深青一防青其质甚怪无尖峰髙十数尺小者数尺温润而坚扣之有声间有质朴从而斧凿修治磨礲増巧顷嵗钱塘千顷院有石一块髙数尺估值五百余千置方斛中四面嵌空崄怪洞穴委曲石罅间植一枇杷岩窦中尝有露珠凝滴目为丑石政和间取归内府此石之尤者
　　丹砂石名胜志钱塘定山风水二洞中石子有红如丹砂持出即隠
　　玛瑙石　西湖游览志玛瑙坡在孤山东碎石文莹若玛瑙
　　【谨按昌化县产图书石红若硃砂亦有青紫如玳瑁良可爱玩近则罕得矣】
　　揩光石　辍耕録制髹器用揩光石磨拭即鸡肝石也出杭州上柏三桥埠牛头岭
　　青石　万厯杭州府志钱塘南髙峰产青石土人采为金银锡箔墩极光腻又用为捣衣砧及志石碑石之
　　【谨按省城离龙入首发脉九曜山实源于南髙峰上映火曜凿石常致火灾是以官禁采凿】
　　白泥　余杭县前志出白泥山水澄过白如粉用以饰布舂米又绘画者以为粉地
　　石灰　万厯杭州府志凡近山产石处皆烧造其多莫如钱塘上四乡及富阳之盛
　　砖瓦　万厯杭州府志仁和余杭皆造
　　薪炭　临安县志临邑地出薪炭结筏转输
　　蚊烟　万厯杭州府志蚊土人以艾烟褁纸熏之辄避
　　发烛　辍耕録杭人削松木为小片薄如纸镕硫黄涂其顶名曰发烛又曰焠儿陶公呼为引光奴今又易名火寸以焠寸声相近也
　　湖上土宜　万厯杭州府志起于宋时嬉游湖上者竞买泥孩鹦哥花湖舩等物囘家分送邻里名之曰湖上土宜【梦粱録每嵗七月七日贵宅及士夫皆出湖上买磨蝎药又名磨防罗孩儿悉以土木雕塑更加防装阑座下以桌架之用青緑销金桌衣围防或以金玉珠翠装饰尤佳】

</div>
    <div class="pagination">
<a href="浙江通志_page206.html">上一页</a><span>...</span><a href="浙江通志_page202.html">202</a><a href="浙江通志_page203.html">203</a><a href="浙江通志_page204.html">204</a><a href="浙江通志_page205.html">205</a><a href="浙江通志_page206.html">206</a><span class="current-page">207</span><a href="浙江通志_page208.html">208</a><a href="浙江通志_page209.html">209</a><a href="浙江通志_page210.html">210</a><a href="浙江通志_page211.html">211</a><a href="浙江通志_page212.html">212</a><span>...</span><a href="浙江通志_page208.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
