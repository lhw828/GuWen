<!DOCTYPE html>
<html>
<head>
    <meta charset="UTF-8">
    <title>连城县志康熙本 - 第 25 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>连城县志康熙本 - 第 25 页/共 40 页</h1>
    <div class="content">　　②阿达哈哈番：清爵位名，指一、二、三等轻车都尉。
　　③特达知遇：特殊的赏识宠遇。

　　○忠　　烈
　　李元丰　在城里人，正德七年，武平挂坑寇作，奉宪檄随知县蒋玑往捕。遇寇干黄沙寨，与玑同执，死之。藩臬疏赠冠带小旗七品官，祀于忠惠祠。
　　童玘、江环、李贱生、俞世旺　皆素勇武。壬申岁，知县蒋玑募勇士征讨，玘等应召，及黄沙寨玑被执，玘等直抵贼垒格杀，遇害。诏赐给绢粟，从祀忠惠祠。
　　陈玑三十一人①　南顺里隔川人。嘉靖初，杨廷兰劫掠乡落，玑等征捕至陈屋坪。邑丞白志清，纠民兵未至，玑等以手刃贼数十辈。贼纵火烧其庐，玑等死之。侍御简公霄、兵备道王公俊民，命知县吴瓒立祠于隔川，额曰：“义勇”。
　　吴奇勋　号对廷，表席里席湖营人。天启辛酉，武场中式。初授京营把总。己巳搜罗将才，授兵巡道中军守备。崇祯四年，木员子山寇发②，奉宪令，同上杭知县陈正中会剿于永平寨。杭令被围，勋独冲贼阵，反复救出，以所乘马让陈令，仍率步兵奋呼格杀数十贼，竟死之。③
　　吴希稷　字坦然，奇勋弟也。与兄同登武榜，力能举鼎。初授钦依把总，升北京行都司。己巳，汇选将才，升参将，委守大同关五军七营火器，入援京师，督战卢沟桥，死之。
　　黄国举　苦学优行，训徒养志，一时名士皆出其门。顺治四年十二月，土寇自永安乘势攻连，据城，人尽逃散。国举父母两柩在庐，悲守不去，被执；胁撰伪示安民，举大哭，骂贼而死。
　　蒋受俞　顺治十二年，土寇破连城，迫令胁从。受俞义不受辱，逸归。乡人称其忠义焉。
　　【注释】
　　①陈玑三十一人：应是陈玑等三十一人。
　　②发：复印本无此字，据民国县志补。
　　③复印本至此後缺一页，下面吴希稷、黄国举、蒋受俞三传据乾隆县志补。

　　○孝　　友
　　李瑗　以孝闻于里闾。生元璲，事继母钱氏孝。父子皆以大耄终。元璲生晏、暑；晏任吉安学正，署任六合训导，举堪师范。鸣呼！积德者流光远，连人以此多李瑗之昌其後也。悉见旧志。
　　童瑗　年百岁，邑侯方公造庐，访长生之术。瑗曰：“无异术，但寡欲清心。济人利物耳。”盖以风方也。噫！既有寿考，又有令名，其守身之孝子欤！故书。
　　林羽宏　甫周失怙，母李氏苦节抚养。稍长，母命服贾于外。比至殷富，慕先正①之谊，厚宗睦族，周急扶危。授仲子一经，扩蒸尝，焚故券。乡中婚礼不备者助之，生丧不足者给之，待以举火者比比。既以母故，哭恸成瞽，题曰：“燃灯忆念孤灯夜，执杖追思泣杖时。”邑侯牛闻而道之曰：“目中宁几见砥行如此者耶！”
　　童右　邑庠生，天性纯爱。父先逝，兄弟和乐，以娱母心。迨母没，蔬食悲哀，葬祭悉如家礼，弔者感动。居庠数十年，未尝一入公门，有澹台氏之风。县令牛雅重其操，以孝行申请嘉奖之。
　　童志召　邑廪生，素性淳笃，文行迈群，善事庶母，与生母无异。让廪于师，让产于弟。博物洽闻，才名震耀；入彀乡荐，而限于数。督学胡嘉其高谊，以孝行匾旌之。
　　黄思谦　邑庠生，甫五岁而孤，读《孝经》，诵解如流。母江氏，诲谦习儒业，少游邑庠有声，事母敬顺其志。兄早世，嫂李氏矢志孀节，谦命子嘉冕承嗣，长补郡博士员。
　　黄一魁　幼孤，事母沈氏，每食必恭敬；遇有疾，汤药必亲尝。及长子思德，以弱冠明经，授临皋令。一魁常以母不及见二子为恨，言之泣下。可谓孝矣！
　　童体行　邑庠生。父童甫抵京廷试，卒于京邸。恐伤祖父母心，私哭奠别所。迨柩至，托族戚劝慰，饔飧必躬进，汤药必亲尝。事其祖父、母，如甫之事父、母也。顺矣！甫之卒也，体行葬祭尽礼，庐墓三载，孝矣！闻学使者田，给孝顺匾以旌之。
　　童九棘　父早逝，业儒，日以圣谕、《孝经》为庭训。事母、事兄竭思竭诚，有曾、闵风。万历甲午，岁大歉，将承先微产尽捐赈饥。邑侯牛闻之上台，匾旌之。长子茂成，以明经应丁卯贡选，登顺天癸酉贤书，盖其报云。
　　谢超　事诸兄以友闻。初艰嗣，商于潮。潮有负官缗者，谋以妻为超妾，超偿其负而还其妻。未几，潮盗谋劫超赀，盗妇固与负官缗者妻善，谋泄，妻走达超，超遯去。又商于吴，时告逋②不下千余缗，超取券焚之，卒无所责。年八十，以诏格予冠服。子必先，食饩连庠。
　　李周臣　植之子，善承先志，笃友于。嘉靖之季，贼乱，携弟应试延津；弟患痢，亲为帚秽。归遇贼，诫舆者：“疾驱于弟，勿及我也。”兄弟免于难，人谓至性所感。凡邑中量田、建学、创塔、修桥，破产以襄其事，盖慕义而乐施者欤！邑令牛公、徐公、李公，逆相造庐以礼之。
　　谢缨　能顺父志，推诚待诸弟，一钱尺帛不私。常(尝)捐金重建文川桥，邑人德之，年八十终。子必敬，训永福，授兴化③。噫！缨有后矣。
　　李仕英　郡廪生，早失怙，笃友于，晦明寒暑，偕弟依依膝下，备极诚敬，内外无间言。且好集古，盈箧笥皆其手记。著有《尚书家训》，以贻其后。
　　童以忠　郡庠生。早失怙，承欢母膝，抚诸幼弟；冠婚，而一钱不入私室。子应举，中顺天庚午乡试。是岁忠卒。其行事，在春坊中允④倪嘉善撰誌中。
　　沈秉和　父朝宰之卒也，和年十六，侍慈定省不倦。常叹曰：“不得以事母者事父，若得安葬咫尺，朝夕瞻拜，庶少慊。”一日宿庄楼，梦人语：“面山有吉穴，盍往营？”时骇異以语人，及辟荆棘，果如梦，卜期，葬而庐焉。雷邑侯族⑤以“孝思奇感”。
　　沈惟良　视母疾，衣不解带；母没，哀毁。其事继母，一如其事生母也。抚幼弟以及婚冠，告成人于祖母。盖有孝友之隐德者乎！邑侯牛、沈之稽，实不诬也。
　　黄有秋　玕之子，慈和天植。以工曹授临武尉，抚绥甿隶，三年奏绩。挂冠而归，馆于留都，馆金尽归亲闱及给同胞。其轻去就而敦伦常者乎！邑令程公以匾旌之。
　　谢必先　博学宏才，孝事二亲。亲殁，仍庐墓焉。每逢亲忌辰，闭户减飧，悲思不己。娣贵清少孀，无嗣且贫，分衣食给之，娣得以节著。及娣老病，躬为汤药。时称为李勣云。惜濒贡而卒。通判家宝，其长嗣也。
　　谢汝梧　邑庠生，谦恭孝友。曾以百叁拾金倡建宗祠，谓非孝乎？又造後洋桥、砌长岭路，人戴其德。巡按姚旌之。子建奇，府庠生。父殁，葬荷树塘，庐其侧，梦父曰：“汝诚竭矣！汝母坟，後当居石达砾。”至卜母童氏窀，果应。建奇复输百馀金崇祠祀，继父志也。按院张、应，屡举孝行。
　　李洞　邑庠生。祖父有还金、建桥之德。父学龙生洞，有異资。母病八年，不忍时刻离。两艰庐舍，以孝著。教人以周、程、朱、王夫子为则。文宗岳、谭。按台郑，旌異焉，详镌雷太史三旌篇中。
　　林调阳　事二亲怡顺，至老不怠，友爱义方，族里称之，亦长者云。
　　罗修　性至孝，喜施济。两事继母，尽诚敬，内外无间言。□□⑥路桥，有贾人廖姓亡金七十，修获之，即招还。贾人与谢，不受。郡候钱贤之，按院姚表之。
　　李仕庄　父唐早逝，遗伯子业儒，仲勤世业；时庄冲龄，克承先志，勉力以成兄学；晨昏定省，依依母膝。儿侄辈志学者，多藉培植，里称“孝友李仕庄”云。
　　王文经　善事二亲。嫂氏嫠而窭⑦，乏衣粟，不待需而给；侄孤幼，翼之以有成。时造渡桥、建学宫，捐赀完助。其行如此，邑侯徐举以宾饮，无愧焉。
　　董松　善事父母，多方聚顺，怡悦亲心。弟兄友爱，虽无殊迹可纪，不失为中庸之士。其于亲朋不足者，輙周之。至邑有兴作，如文塔、黉宫、桥梁、道路，咸屡捐助，又其馀也。
　　沈九祥　乡贤太守仲继裔，明伦□⑧子也。早失怙，事寡母克尽孝道。独立营葬□□□⑨兄弟连丧，待嫂如母，抚侄若儿，不忍寡嫂孤侄分爨。常喜施济，出粟赈饥，邑侯雷申详宾典，旌以“行高一乡”。
　　王道　父早丧，远贾粤丰，朝夕惟母是念。归省，母遘疾，药饵罔效，道号泣无措，焚香祷天曰：“古有割股疗亲，愿得母痊，予身何恤？”遂秉刀密地割股，昏绝复甦，调汤以进，母疾旋愈。族里举其事以称。
　　黄聚奎　邑廪生，朴茂苦学，博读群书。母没执丧，泣血不见齿。父晚年病盲，起居沐浴，不离膝下。家贫，以馆食幼弟。所著有闺诗，寓砥士习之意。邑侯徐雅重其器。
　　黄家俭　弱冠游邑庠，事父母以孝称。父没，事继母如所生之母焉。督学郭以孝行匾旌之。
　　林日美　榴之子。榴性孝友，日美克缵父志，事寡母以孝闻。邑令杨上其事，按院罗以“纯孝格天”褒之。寿七十卒。
　　童可圣　幼失怙，事母孝，竭力营葬三代。田产腴让兄，淡泊自守。里人受庇，林姓者餽金，却之，年四十九岁而卒。到今人称之。
　　黄有颜　乡贤表后裔，琮之子也。颜执父丧，三年不见齿。母耄，左右就养无方。虽⑩天性乎，抑家学欤？对弟子雍雍如(注11)，御臧获恢恢如(注12)。里之下无不称为长者，宜乎耿学使有“奕世树德”之旌。颜生策，其立身行已亦如颜；策生景煇，以明经授别驾，待赠策承德郎。景煇通五经，数不第，叹曰：“吾父、吾祖，敬天地、敬鬼神二语，终身受持不懈。别驾，冷官也，忍不念吾祖、吾父之言乎？”可以志。
　　谢家宝　以明经考通判。少丧父，茕茕骨立，日夕泣血。母谕之曰：“尔父逮贡而卒，以一经授子，子不勉，其如尔父何？”遂发愤苦攻，俭约自持，以家学课弟，相友爱，不没父志也。明季，隘寇作，负母远遁，免于难。北上廷对，授职，少候可除，假归养母，晨夕相倚，凡十馀载。母曰：“匪子，吾无生也。”母近百岁终，家宝愧无俸钱以葬母，竭力成礼焉。
　　沈庠　宗槐长子。宗槐习举业，数奇未任，仗义好施，赈饥恤寒，为署篆别驾刘公旌义焉。庠有父风，事宗槐孝。幼丧母，事继母如所生。初贫，携弟康贸商三山。康夫妇寻卒，抚幼侄犹子，教养、婚娶备至。晚年赢余，善赈贫乏。其慕义强仁者欤！铨部周公廷鑨高其谊，请于朝，予爵一级，檄郡县隆礼待焉。生子四人，皆肖。癸卯，孝廉元霁，其第四子也。次子元霖，食饩；长子元震，克绍德，生子日表，明经。先祖文江卜宅以葬父，而兄弟相执未决，文江曰：“术家言不过以人理合天理耳，何争之有？”连俗酷尚风水之说，闻文江之言可以喻矣。
　　沈起昌　孝廉恩举之父也。少失怙，事母克爱敬；抚二弟，婚娶成立。生平谨而肃，直而和，宽而恕。盖君子之行而隐者欤！大其宗是在孝廉矣。饥平粜，负者焚券，虽细行也，亦君子所难。其幽德必有不可殚者。妻项氏，相对如宾，无懈容，每语曰：“量大福大，机深祸深。”其君子之言乎！
　　吴天俊　生员。六世不分祖产，家推天俊筦理之。衣食必均，兄弟友爱，翕如也。又长汀界宋坊桥久毁，民病涉，多溺死者。天俊捐助百两而为倡首，李广文(注13)建学庑门木薄，天俊勤勣鸠工，荐优行赏格。
　　李有遇　甘贫乐善。年八旬，遵六训，丁亥冬遭寇，负母逃入山林，怡情友弟。考终焉。
　　童可尧　天性笃孝。父丧，哭泣哀号，乡邻闻之，亦泣下。父未葬，食不重味，苫块之上，风晨雨夕，哭声不辍。及营葬，负土筑若马鬣，行者望其封曰：“孝子之所手掬土也。”生母李氏，性至严，事之尤谨，稍不怿，跪之膝前，得霁色乃已。及长，能自赡，且恤周三党，岁无虚日。郡丞樊公署县，议建天马文峰；输金首倡，竭力襄成，邑侯陶嘉其行谊，敦请宾筵。
　　李天丛　汀之季子也。少从父兄授经，以例监充礼部儒士。事汀公孝，父爱之笃，公承顺弥笃。父没，事兄天美，敬恭必至，同爨不忍分居，竭力治家。所以天美得耑力于儒，以韶州别驾成名。生平之事上处下也，无小大，无敢慢，族党以温温恭人目之。长子烶，登贤书，授县令；次子熺，弟子员，皆公隐德义方之所致云尔。
　　沈景高　廪生，逢济父也。三岁失怙，母寝疾，衣不解带者数月。抚幼侄如已出。生平醇厚，乐善好施，凡遇人急，倾囊以济。即如丘家山有桥冲废，溪流验恶，溺死者众，高复造舆梁、建镇庙，捐田数亩以祀山陵。自是永无水患，往来赖之，至今称颂不衰，妻李氏，事姑谨恪，三馈非手治不敢进，尤足为闺式云。
　　谢汝砺　早失父，事母极诚敬，一馈不离左右，虽细事必躬亲。母年九十卒，哭踊之声，闻于闾里，三年犹不入寝室。抚三幼弟，帅以礼义，俱得成立。建家庙，修历代先茔，又尝助金修城，倡建城隍庙。邑侯徐、程、傅、咸表其闾。子璠能，以孝义世其家，手创业，毫不自私，均之伯仲；建学、立桥，皆竭力以襄厥成，邑举为乡饮。孙学天，食饩连庠。
　　沈明模　在城里人，耿介不阿，义形于色，里闾以古彦方目之。事亲孝；为兄三娶，兄逝恤寡抚孤不倦。及大清鼎革，斗米千钱，饘粥赡饥，乡人得活者无数。先朝已旌冠带，百年犹勒乡评。子尽忠，邑庠生；孙元奇，甲午恩选。
　　丘瑾　父早丧，母张氏患疯，瑾与妻杨氏朝夕侍养，以手舁母，递相更代。母、子、媳承欢三十年。张氏卒，瑾以孝闻，邑侯徐、程、丘前后旌表，按院李给“纯孝”二字，以旌其庐。
　　罗学仕　曰：“吾毁齿而龀，吾父不转之南亩，而坐之门侧之塾，期我学也。及束发而弁也，夕去孺子而朝进之成人，期我躬行也。遗我如此，与财孰多？”多财亦足以悦亲，服贾亦良，其家殷殷富矣。又曰：“吾父游粤弗归，夜卧谁为搔背庠耶？继母犹吾母也，盍为父续已断之絃而善事之，吾父其差慰乎？”由是孝行高里中，雅不治产，然喜施，虽隐约斥财，赈人益力。年七十余卒。
　　钱国佐　邑庠生，天性笃孝。生母王氏丧明，弗能步。丁亥冬，流寇陷城，火焰房，遂负母而奔于学宫，母免于难，而已身复殉焉，内外咸称其孝。
　　伍文蔚(注14)　字彩玉，性至孝。幼年失恃，輙能锥心泣血，踊哀号；又恐伤父意，日则佯于父前作欢喜状，夜则拥被而哭，衾褥泪痕斑斑。续因家贫，父命往外贸易，得父书则喜形于色；若云少安，则废寝忘餐，急归以尽孝养，数十年如一日。父病，衣不解带，旦暮哀天愿以身代。及父殁，号痛绝而复甦者数次。及葬，仍宿墓所，不忍遽离。祭则致斋备物，哭泣感慕。至于父念先人营葬未毕、祠宇未建，即体其志而捐资首唱，竭力襄事；且推类以及族中无祀孤骸、房内无依嫂侄，俾各得所。生事葬祭、继志述事如此，前任县主段曾给匾以旌其行。康熙五十二年冬，合邑人士述其事于邑侯程，详其由于郡宪吴，见在申请抚宪，照例旌题，以励风俗。
　　江九功　字叙九，性孝友。亲在，色养无违；亲殁，常如袒括(注15)。葬则竭力卜择，祭则备物尽诚。事继母等之亲生，致爱致敬；处兄弟真如手足，让产让财。体亲意志，整先茔，恢祀事，厝外祖，捐祭田。且好善乐施，宗族乡党无间言。署篆李公给匾旌奖，行取(注16)段令更有讚言；陈广文表章于前，程邑侯褒崇于後。豸山祠祀，象厥高风；邑乘传之，以励後来。　
　　【注释】
　　①先正：前代贤人。
　　②逋：拖欠。
　　③训永福，授兴化，任永福县训导，兴化府教授。
　　④春坊中允：官名，魏晋以来，太子宫称春坊。中允，太子属官。
　　⑤族：误，应作“旌”。
　　⑥此二字模糊不清。
　　⑦嫠而窭：寡居而贫穷。
　　⑧此字模糊不清。
　　⑨此三字模糊不清。
　　⑩虽：仅。
　　(注11)雍雍如：非常和善。雍雍，和谐的样子；如，然，助词。
　　(注12)御臧获恢恢如：管理婢仆，非常宽大。臧获，奴婢的贱称。
　　(注13)广文：泛指儒学教官。
　　(注14)伍文蔚及江九功传，皆页码重复，版面字迹与上下文不同，且所记之事超过康熙县志时间下限甚久，显系重印时羼入。
　　(注15)袒括：左袒束发，古丧礼。
　　(注16)行取：明制，州县官有政绩者经地方长官保举，由吏部行文调取至京，通过考选，补受科道或部属官职，或奉旨诏见，均称行取。

　　○友　　谊
　　林瑞　璧洲人，偕友彭翔、胡一贯膺贡北上。时都下疫，翔与贯皆染疾。已而翔死，瑞殡之；贯死，瑞殡之。其二友馀囊所手封者，以笥贮之，还其家。先是，出赀扶二柩返里，至留都，或劝入监。瑞曰：“如入监，二柩谁归？”竟扶柩抵乡。其笃于友谊如此。督学邵锐闻之，命县令方进奖励、莆生谢炯作传。
　　李世显　杨家坊人，与乡人林廷友善。嘉靖三十七年，广贼百人驻营陈屋坪。世显往护，贼党惊散。世显中枪死，因叹曰：“既全邻家，一身何恤？”县令陶侯、许侯闻之，旌其门。
　　黄思诚　邑增生，性孝友，喜交游。幼与邑庠吴思义善。义贫，衣食之；逮死，殡葬之；朔、望每诣其家哭奠焉。是亦友谊中之克笃者。

　　○隐　　逸
　　童昱　少负经济大略，从乡先生李庆游。及长，慕吴康斋先生学。晚年，卜筑文溪东，名曰：“东皋清隐舍”。
　　童公讳昱①　字道彰，号东皋。自少研经史，能文章，恒□□②自命。尝念为学在明道，人惟道之不明，故无以善身善世，遂远从江右吴聘君与弼学，悟道在动静语默间而归。以亲老独侍，无意仕进，隐居东皋。日与林景容、吴秉英以程、朱正学相砥砺，或终日忘食，终夜忘寝，愈加纯粹，时有敦本尚论之作。当天顺间，《遇雪》一诗有“何时利见大明日，洗出青山绿树容”句，忠君忧国之情见乎词，虽遁世无闷，殆非石隐者流也。迄国朝戊子岁，巡抚张公伯行倡道闽疆，慕公之学，特檄连城县建文溪书院于学宫右，以祀公与邑宋儒丘公鳞二人，令有司每岁春秋致祭，牲杀赞礼如各坛祠例，俾後学朝夕瞻拜，有所观型。越三载庚寅，连士以公未与乡贤之祀，于典有缺，佥请邑侯段，上其议于当道，俱允崇祀乡贤祠。公著有《东皋集》，其行谊详《八闽理学源流》及诸载籍。季子世坚，为阳明高第；厥孙志德、志熹、大猷等，皆世其学。即今後裔寿宁广文日鼎者，亦勇往慕道，为张公深契，而壬午举人祖望者，学邃品高；馀文学数十辈，悉砥节砺行，无愧于公焉。
　　沈长权　素性友义。如董建学宫，如倡筑城陴，如构东城楼，如焚某某债券，且施贫棺及修桥路，岁歉赈济，行谊种种，闻诸侍御伍石李公、佥宪月川钱公，皆曰“义士也”。欲建湖口桥，未及而卒。其子廷翰等继志捐赀，踵而成之。太宰古冲李翁勒其事于桥之左。
　　童得庆　宣德③年间，沙、尤寇邓茂七乱，时无城堡，庆与乡官许浩志相计画，周视冠廌寨要害，捐赀重葺，率众依之。寇围不解，久闻庆名，欲迫庆以银数百两，下寨善谕，寇曰：“我等素闻公名，不忍害。”众赖全生，邑人戴之，因号曰“廌峰公”。
　　李应文　敦义行，时流寇袭邑，文首倡建安东关，邑赖全庇。人有含冤欲白者，暮夜以金馈，文却之，力为昭雪，至今犹引以相劝勉，称为“李大叔”云。
　　李青员　买乡人张德田，值银五十两。德醉卧失落，醒欲堕井。员闻之，不忍以田故伤，复如数予之。是夕，梦神授一榆枝曰：“尔有阴功，锡尔令生④。”生子名榆，仕至处州府别驾。
　　李植　九岁失怙，日拥棺哀泣。事寡母孝，且好施济。年四十，闭门恬养，搜⑤神玄冥。归⑥时，自赋有“虚度浮生九九秋，归枨⑦不许惹闲愁”之句。是夕，据梧⑧而逝，里人奇之。
　　童志伋　业儒家居，邑令旌曰：“隐德流芳”。夫隐德，不可见也；流芳则子大猷授大庾令，有治声，所著《性命灵章》、《道源讲录》诸书，阅五十年明清革矣，县令杜公梓以传之。
　　李汀　邑增生，清贫励行，筑室东山，潜修好学，注训一遵紫阳⑨，以课生徒，生平目不睨视。其父应钟，有如金之操，而汀善承之训。子天美，应万历癸丑贡元，任广东韶州府判，政绩有声；孙烶，中辛卯者魁，任陕西宁远县令。
　　林爱　邑廪生，性耿介端慎，一介不苟，庶几古之廉士。里有为不义者，咸惮之曰：“勿令林君知也。”
　　童体和　雅好诗史。嘉靖辛酉，流贼袭城；时值大饥，节推刘公委体和赈济，盖知体和爱能济也。子养正，授广西阳朔县令，囊无金，世以清白称之。
　　李学儒　瑗之裔，邑庠生，克承先训，事父母存殁尽诚，寿九十六终。
</div>
    <div class="pagination">
<a href="连城县志康熙本_page24.html">上一页</a><span>...</span><a href="连城县志康熙本_page20.html">20</a><a href="连城县志康熙本_page21.html">21</a><a href="连城县志康熙本_page22.html">22</a><a href="连城县志康熙本_page23.html">23</a><a href="连城县志康熙本_page24.html">24</a><span class="current-page">25</span><a href="连城县志康熙本_page26.html">26</a><a href="连城县志康熙本_page27.html">27</a><a href="连城县志康熙本_page28.html">28</a><a href="连城县志康熙本_page29.html">29</a><a href="连城县志康熙本_page30.html">30</a><span>...</span><a href="连城县志康熙本_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
