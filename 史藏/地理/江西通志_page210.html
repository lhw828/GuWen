<!DOCTYPE html>
<html>
<head>
    <meta charset="UTF-8">
    <title>江西通志 - 第 210 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 210 页/共 394 页</h1>
    <div class="content">　　王克贞字守节庐陵人南唐进士归宋授太子中允知汉州以文学受知太宗与张洎同为诰命典正预修太平广记总类厯滑襄梓三州皆有善政史臣谓优于张洎云【林志】
　　刘徳言安福人南唐时寇乱徳言率良家子弟捍闾里全活甚众宋平江南以所统兵归授文阶仕至水部员外郎江南转运使【同上】
　　刘茂中安福人仕南唐以功授吉州兵马监押累迁袁州刺史宋平江南茂中至京师太祖问曰卿在江南屡扰邉邑何也茂中对曰臣结发事主惟忠勇是奋虽陛下亲征臣亦殒身不顾太祖壮之授登州刺史【林志】
　　按眀一统志茂中作忠列入五代无授登州刺史事
　　尹承谔永新人南唐时授本邑制置兵马监押辑睦将校兵士乐为之用入宋授左侍禁太宗嗣位转供奉官防计邉运事皆干济勅巡抚环庆还奏郑州商税欺因命按治着为令【同上】
　　刘鹗字仲翔庐陵人开寳进士尝撰法语八十一篇大略以帝王为治之法当法圣眀卿士立身之法当法圣贤多引经为证所居号杉溪其读书台遗址尚存【同上】
　　何昼永新人少读书庐山白鹿洞宋平江南谒宋祖陈所著书二十卷开寳五年登进士第官凤翔观察推官以文章政事名【人物志】
　　段鹄字正已永新人端拱进士与琅邪王俨建阳李寅及孟归等入庐山国学读书十余年并有时名【白志】按段鹄前志以为庐陵人今据科目考改正
　　尹绛泰和人少好学为文师韩栁景徳进士授天长簿改怀寕为政明敏廉洁吏不能欺请托不入终衡州通判【林志】
　　彭齐字舒孟吉水人大中祥符进士为杨文公亿所赏拔官至太常博士真宗尝大书殿柱云彭齐之文章杨伾之廉谨萧定基之政事可为江西三瑞【同上】王庭珪曰太博以文章擅名海内一时名公卿仰慕之其醉墨戏语时见野史风味可槩见也
　　毛应佺字子真吉水人大中祥符进士知窦州地产多异物宦其土者往往舳舻衔尾应佺比归尽室一舟无锱铢余物厯防韶太平通判【同上】
　　杨伾字大中吉水人大中祥符进士授国子博士进尚书屯田员外郎以廉谨名天下【同上】
　　萧定基字守一庐陵人天禧进士累官监察御史里行蕲州守王防正恃势责赂诬属县长死罪诏定基往治遂正其狱除开封府判官迁侍御史宜州蛮为寇以定基为广西安抚蛮不敢动官至淮湘荆湖制置发运副使卒赠兵部侍郎【同上】
　　按宋史萧服为庐陵人定基为服之祖林志乃别吉水今改正
　　欧阳观字仲宾永丰人与弟□同登咸平进士厯泗绵二州推官性仁孝嵗时祭祀考妣涕泣如初丧治狱眀慎矜恻每思求其生后任泰州判官卒以子修贵封崇国公【吉州人文纪畧】
　　按林志仲宾作仲实讹白志改正崇国事实具详文忠公泷冈阡表中见艺文志
　　欧阳晔字日华为随州推官治狱之难决者三十六人奇峰寺僧以奸利致富转运使命晔籍之僧致白金千两为馈晔笑而却之曰嵗大凶汝有积谷六七万能尽以输官赈民则吾不汝籍僧喜诺尽输之饥民赖以全活知桂阳有争舟相殴至死者狱久不决晔出囚饮食之独留一人曰汝持匕以左手今死者伤在右肋此汝杀之眀矣囚即服罪厯知黄永二州以都官员外郎致仕【同上】
　　王贽字至之泰和人天禧进士通判信州尝阅帐籍得隠没官物数百万因条上钩考之法着为令召进殿中侍御史天章阁待制兼知谏院间因奏事退上顾左右曰五方异禀若南士而有燕赵之气王贽是也未几置天章阁直学士首以命贽英宗朝以礼部侍郎致仕神宗即位改戸部侍郎厯事三朝尤被仁宗眷遇二子曰仪曰亿【豫章书】
　　欧阳载字则之永丰人文忠公仲父也淳化进士乙科真宗尝自择御史载以秘书丞召见见者数人皆自荐载独立墀下无所说眀日拜监察御史中丞王嗣宗指曰是独立墀下者真御史也迁殿中侍御史出知泗州先是京师嵗旱有浮图人断臂祷雨官为起寺于龟山其势倾动四方又诱民男女投淮水死曰佛之法用此得大利而愚民嵗死淮水者几百人临溺时用其徒倡呼前后拥之以入至有自悔欲走者呼号不得免载闻之惊曰害有大于此邪尽捕其徒诘其奸民诛数人遣还乡里者数百人遂毁其寺转尚书司封员外郎三司戸部判官六年为广南东转运使秩满以一敝舟还无一海上物以足疾求知江州卒【吉州人文纪畧】
　　王亿字昌龄以廕当得官辞以待族人之贫者贽贤而许之皇祐中以别头进士中甲科仁宗见其状貌伟异顾宋丞相庠曰甚似王贽知酸枣县除签书吉州判官事贽既归老亿得请知袁州以最绩闻官至职方员外郎【豫章书】
　　萧汝谐字君俞定基子以父任补秘书省校书郎登庆厯第监广州市舶嵗入増百万彭思永荐其可任台谏熙宁初轮对十事皆得大体子服别有传【同上】
　　萧汝士字君平定基子以父任补官知长汀县时方行青苖助役法置提举按行郡县尽责民所有输钱于官又嵗以数万缗籍县之富豪者贫民则不与汝士曰助役之设以民力不均故因贫富以赋财县有五等版籍在可按而行之青苗之法以新陈不继下戸不能自食则利权尽归富人故令得贷于公储粟以俟其求可也奈何反病之乎提举变色曰子欲阻新法乎汝士曰今议法非阻法也力求罢去【同上】
　　欧阳修字永叔吉州永丰人四嵗而孤母郑氏亲教修读书家贫至以荻画地学书比举进士试国子监礼部皆第一遂中甲科以文章名天下景祐初为馆阁校勘范仲淹为宰相吕夷简所恶由开封斥知饶州谏官高若讷诋诮仲淹以为当黜修以书责若讷谓其不复知人间有廉耻事若讷以闻谪夷陵令仲淹帅陜西辟修掌书记修曰吾论范公岂以为利哉同其退不同其进可也辞不就庆厯初召还知谏院改右正言知制诰故事知制诰必试仁宗知修之文有防不试是时二府相继罢去当局持论者恶修异已又以其善言情状益忌之寻出知滁州徙扬颍二州留守南京以母忧去既免丧入见须发尽白留刋修唐书书成拜礼部侍郎兼翰林学士在翰林凡八年知无不言嘉祐五年为枢密副使眀年叅知政事在兵府与曽公亮考天下兵数凡邉防久缺屯戍者必加搜补在政府与韩琦同心辅政时东宫犹未定与琦等协定大议神宗即位迁尚书左丞力求退除观文学士知亳州青州时诸路散青苗钱修乞令民止纳本钱以示不为利罢提举官听民以愿请不报丏知蔡州力求致仕修尝守颍乐其风土因卜居焉自号六一居士居颍一年而卒赠太子太师諡文忠所着唐书本纪表志又自撰五代史易童子问三卷诗本义十四卷居士集五十卷内外制奏议四六集又四十余卷四子发奕棐辨【四朝国史传】
　　按前志据东都事略以文忠为庐陵人考公自序谱云祖居沙溪后分吉水置永丰县沙溪分属永丰今谱虽着庐陵实为吉州永丰人今采据四朝国史传所着尚有归荣集一卷集古録跋尾十卷杂著十九卷
　　彭思永字季长庐陵人天圣进士初知分宁境安事治玺书褒嘉入为侍御史极论内降官赏之防眀堂肆赦复抗疏论张尧佐王守忠幸进之非因罢知宣州寻以北路转运使平南寇有功进工刑二部郎中改益州转运使进戸部侍郎致仕【林志】
　　按豫章书神宗即位御史蒋之奇纠欧阳修隂事挽思永自助思永以为帷薄之私非外人所知诏问语所从来思永不肯对乃出知黄州此段林志不载【原跋】
　　曽朝阳永丰人庆厯间登第为石首令改忠州弟篚同登第除南安簿陞龙南令俗尚巫鬼篚严令禁止调信州判官移知玉山宋庠唐介司马光富弼赵抃皆荐篚才可馆阁未及用而卒朝阳孙元忠大观间登第所着有春秋厯法论语解周易解等书门人私諡文节先生【豫章书】
　　萧汝为字叔展吉水人四与乡荐三作榜首时人号青钱解元丁父忧庐墓手植松柏数百株郡以孝廉闻子公敞绍圣进士奉母至孝乡党称萧孝廉有子云【林志】
　　刘沆字冲之吉州永新人祖煦父素以财雄乡里所居后隆山有唐牛僧孺读书堂故址沆母梦牛相公来而生沆以进士起家为大理评事稍迁太常丞直集贤院擢右正言知制诰陜西用兵沆见执政白事极言得失执政不悦曰须舍人作相自行之沆曰宰相岂有常哉时来则为之耳改知江宁厯开封府皇祐三年擢参知政事拜同中书门下平章事眀年以观文大学士出知应天府徙陈州卒元丰三年赠太师兖国公【东都事略】
　　欧阳頴字孝叔永丰人登进士及第官至尚书职方郎中厯知岳阆饶等州政务严眀有威恵年七十三卒【府志】
　　毛洵字子仁吉州吉水人天圣进士又中拔萃科性至孝凡守四官再以亲疾解任执药调膳尝而后进三月不之寝室父应佺通判太平州卒官母高继卒于池阳舟次持锸荷土以为坟手胝靣黔亲友不能识庐于墓凡二十一月朝夕哭踊食裁脱粟诸生请问经义对之流涕未尝言文抱疾归数日而卒郡以孝闻赐其家帛五十疋米五十斛兄溥字文祖亦以哀毁卒于舟中【宋史】
　　李筹字彦良吉水人与弟衡字平国生同乳二嵗丧母十嵗丧父兄弟每以不逮事亲为恨政和中改葬其母于庐山负土成坟庐于墓左未几庐所产木一本两榦高丈许复合于一至其末乃分两榦五枝乡人以为瑞【同上】
　　杨芾字文卿吉水人性至孝归必市酒肉以奉二亲未尝及妻子绍兴五年大饥为亲负米百里外遇盗夺之不与盗欲兵之芾恸哭曰吾为亲负米不食三日矣幸哀我盗义而释之【同上】
　　按林志载李筹不及杨芾安志载毛溥字之坦以为南唐人不及洵白志依宋史李筹兄弟及杨芾皆附毛洵传后今从志体另传
　　蒋贲字国华龙泉人天圣进士通判广信军有心计尝募江南船匠造锁栿船人工物料比旧减省而可以兴漕运之利杜侵欺之奸欧阳修奏取其法行之贲通知利病之源与度支判田况议处出入之数况乃为皇祐防计録上之后召为三司盐铁判官【林志】
　　梁材字劲节龙泉人弱冠有文名尝应诏上书规切时政当事者恶其语直罢归尤工乐府胡铨王庭珪俱极推之以为李贺复生族孙文惟正用伟皆以雄才博学卓冠一时人称吉州三凤【府志】
　　刘瑾字元忠吉州人沆之子第进士为馆阁校勘沆亡得褒赠知制诰张环草词语涉讥贬瑾泣涕衰绖诣宰相自言朝廷为改书命黜环为州瑾亦坐绖服入公门罢职没丧不就官丏守坟墓王素为请以申孝子之志诏复职迁集贤校理通判睢州为淮南转运副使召修起居注加史馆修撰河北转运使拜天章阁待制知瀛州改镇广州与枢密院论戍兵不合改防州知江州厯秦州成徳军卒瑾素有操尚所莅以能称【宋史】
　　郭佺旧名瑾泰和人与子之美同登景祐进士名冠于朝所居名冠朝里时永丰董洙父子亦同科进士里谚云董洙三父子郭瑾两爷儿佺终河南运判赠太常博士【豫章书】
　　郭之美佺子官至屯田员外郎通判定国军编修国史迁集贤学士故有读书台在层溪上今尚存【同上】郭青螺曰吾吉科第虽盛而父子同科进士自吾家太常集贤始也
　　严震一名宣泰和人庆厯进士任常州推官尝充考试官识名士钱公辅于糊名易书中人服其藻鉴尝与王岐公珪同塲屋珪高其议论密为延誉为人持身端洁在官以薄自奉推所余以给俗之贫者【林志】
　　毛君卿字公弼吉水人庆厯童子科执政荐其才上殿敷奏六事皆合上意除知建昌军官至中议大夫【人物志】
　　胡衍字昭叔泰和人庆厯进士宰真阳岭南无田之民例输身丁米衍为言于外台部使以闻适陈执中秉政陈知梧州时亦尝奏及此梧人得免至是朝廷以前例可其奏衍性坦率内外洞彻所至以循良称【同上】
　　欧阳发字伯和修之子少师胡安定瑗尽传其古乐钟律之说不治科举业苏轼谓其得文忠之学葢汉伯喈晋茂先之徒以父防官至大理寺丞所着有古今系谱图宋朝二府年表録【林志】
　　欧阳棐字叔弼以父修防守秘书省正字及长举进士章惇入相以秘阁校理知襄州元符三年还朝为吏部郎中请外以直秘阁知蔡州系元祐籍镌秩罢初修以道徳文章为三朝所知学士大夫人皆师尊之棐亦能以文学世其家有文集二十卷其他著述又五十余卷【东都事略】
　　谭观光字元宾永新人性至孝居丧庐墓有白兔白鹿之异政和进士其弟观复子孚先观成子绍先皆以孝闻后子孙繁盛宋末文信国勤王郡人从之者三族即张钢顔诩与观光之裔也【永新人物志】
　　蒋槩字康叔贲之子皇祐进士宰巴东日与周濂溪游治平间京师大水上疏推本洪范极言朝政阙失【林志】
　　严颢字威卿吉水人皇祐进士为河源令持身以廉邑人惜其去饯以海错舟行十里余家人发缶得黄金以告颢亟命停舟召餽者还之【同上】
　　吴瓘字伯玉永新人皇祐进士家居县南连冈阖门数百口以孝弟称苏轼荐为检讨除徐州通判【同上】
　　萧世京字昌孺龙泉人嘉祐进士为广东路提举常平公事蔡京为戸部尚书平章事矜已自任世京多与之忤因举奏蔡京十事京由是衔之罢归会徽宗于禁中得世京所上书即擢为吏部员外郎赐金紫【人物志】
　　萧佐字公弼龙泉人嘉祐进士厯宰四邑迁知汀州在信丰为郡守刘彞所知彞执其手曰君志欲靖民真儒者事业也论荐之汀儒士鲜少庠序仅有存者佐辟而新之又斥公田以供廪饩文风丕振【林志】
　　萧世范字治藩龙泉人嘉祐进士为南雄推官悯运夫之苦始制小车以代之一车可胜数人之载公私称便改广西转运判官以恩信示蛮獠蛮亦悦信之【同上】
　　郭知章字眀叔龙泉人治平进士敭厯邑州俱有政绩入为殿中侍御史迁右司谏契丹遣使为夏人劝和河西事以知章报聘词婉而气直官至翰林学士后以元祐名人落职奉祠【人物志】
　　萧渤吉州人皇祐中以殿中丞知南雄州精于吏事处烦剧有余暇侬知高冦报至急筑斗城以备之民得无恐在事三年庶政毕举及代攀留不可相与建祠祀焉【广东名宦志】
　　萧服字昭甫庐陵人举进士调望江令治以教化为本移知高安县尉获凶盗狱具矣服审其辞疑之且视其刀室不与刃合顷之而杀人者得囚葢平民也徙知康州改亲贤宅教授入对论人主听言之要纚纚数百言徽宗谓有争臣风奉诏作崇宁备官记帝称善语辅臣曰服文辞劲丽宜居翰苑朕爱其鲠谔顾谏官何可缺此人张商英当国引为吏部员外郎以父老请蕲州【宋史】
　　按萧服汝谐之子定基之孙林志以为吉水人者讹豫章书载其所着有接伴辽使语録并文集十卷
　　罗审理字安行龙泉人进士宰太康疏濬康沟溉田万余畆嵗饥发仓赈贷春大雪募民贸易柴炭増其市估所全活以万计诏使行视最书方上而卒邑民悲之赙钱五十万其子辞不受【林志】
　　按前志有董敦逸传据东都事略敦逸在言路指斥苏氏兄弟涉于倾危不应列入人物今削
　　刘显字微之吉水人元丰进士为光禄主簿曽布当国显为甥壻恬退自持后布贬显得免倅防州时甘露降于治廨之松者三宪使张景修为立仁泽堂作诗记之【林志】
　　彭淳字道源庐陵人厯守康贺二州所至有恵政尝上书讥切王氏之学【同上】
　　段子冲字叔谦庐陵人自少力学不倦筑小斋蔵书数万卷无复向用意郡以遗逸八行举固辞不就自号潜叟【同上】
　　刘弇字伟眀吉州安福人儿时警颖日诵万余言元丰进士继中博学宏词科知嘉州峨眉县改太常博士元祐中有事于南郊进南郊大礼赋哲宗览之以为相如子云复出除秘书省正字徽宗即位改著作佐郎实録检讨官以疾卒官弇性不事拘检为文铲剔瑖纇卓诡不凡有龙云集三十卷周必大序其文谓庐陵自欧阳文忠以文章续韩文公正传为一代儒宗继之者弇也其相推重如此【宋史】
　　彭瑜字君玉吉之安福人熙宁间失其母瑜朝夕焚香祈天愿知母所在如是十余年俄有人言母为泰和倪氏妇瑜竟迎以归【同上】
　　张翔字陞卿更名庠字元道永新人尝着斥蠧正言二书以排佛老作元经图以眀五行六度之秘郑獬吴处厚钱眀逸咸质焉号白云先生【永新人物志】
　　曽肃字温夫泰和人性纯孝居父丧庐墓侧有慈乌来巢之祥黄庭坚知泰和时嘉其行称为清高处士云【林志】
　　左书言永新人元丰进士授邓州教授尝括废田三千顷以膳生徒学宇一新经术大眀【永新人物志】
　　高文中字景通吉水人元丰进士任南安叅军郡大水公私庐舍多仆文中急开狱纵囚谕之曰汝之罪有死有不死不幸狱压则均死矣水退当复至翌日水退无一人亡者后知邵州尤多遗爱【豫章书】
　　郭知微字介卿龙泉人元丰进士授桂阳令三年无警去官民常思之后峒民啸聚当路抚之曰使郭知微再来吾即归附时知微已卒遣其子登仕郎獬至峒民乃散【林志】
　　杨存字正叟吉水人元丰进士知仁和县有尼挟时宰势欲强取寺外民地府守谓存曰此宰相意也从之必见徳存曰三尺之法人主所与天下共也由宰相乱之不可卒不与官终中奉大夫【同上】
　　王端礼字甫吉水人元祐进士任富川令政皆行其所学平居慕濂洛慨然以道自任所着有强仕藳论语解易解疑狱集子鸿举字南宾亦以文名【豫章书】按杨诚斋题南宾行状诗云吾乡前軰王南宾读书万卷笔有神屡登天府献和璞玉工过眼珉夺真其重惜如此
　　葛敏修字圣功庐陵人元祐三年试礼部苏颍滨知贡举奇其文擢高等仕为确山令未几罢敏修为人孝友兄敏求敏眀连丧恸悼不胜发疾而卒有道岷集三十卷胡忠简为之序初宰确山以元符上书被禁锢时论多之【吉州人文纪畧】
　　按周益公葛圣功文集序云元祐三年东坡知贡举奉议郎葛公奏名第七又云崇宁元年九月诏书定元符有名人五百四十一人敏修姓名在焉由此罢确山宰废于家越三年始免禁锢谓公困久当少折其诗乃云从今黾勉为忠义一噎如何便废餐味公此言岂以利禄得丧贰其心者使天不夺之年得进为于世不负东坡审矣据此则敏修乃东坡门下士非颍滨也【原跋】
　　王庭老庐陵人绍圣乡举官岭南徽宗开辟雍制先圣冕服博议无准廷臣具荐庭老于是自宾州驿召至为礼制局检讨【人物志】
　　张汝眀字祖舜泰和人元祐进士初任司谏有直声时蔡京蔡卞当国汝眀上疏劾奏之谓文武两权尽出兄弟之手臣窃危之徽宗召拜御史后知岳州性至孝父病疡刺血和药既葬庐墓侧母裘病羸行踣梦父授以服南星法用之乃愈【人物志】
　　按林志汝眀所着有易索张子前言张子巵言大究经诸书
　　段蕡字仲实庐陵人元祐进士任南安主簿时苏辙监高安税一见异之日与论文手为校正国语等书文名益着【林志】
　　刘鼎臣字和之泰和人绍圣进士以大庾主簿摄吉水尉上书言十事用事者恶其切直以元祐指名禁锢累年遇八寳赦授雩都令终南安知録【同上】
　　艾君瑜永丰人性至孝母疾革刲股和药以进病果愈母丧庐墓崇宁中郡守以闻诏复其家【同上】
　　刘章字微之庐陵人领乡贡不第上书言时事不忌权贵蔡京用事籍章名为邪党三年始以免解登进士【人物志】
　　萧楚字子荆泰和人元符乡举其学以穷经为本尤深于春秋着经辩四十九篇会蔡京方贵盛楚遗书冯獬谓蔡必召乱誓不复仕隐居三顾山下筑读书防胡铨楚之门人登进士归拜牀下楚曰身可杀学不可辱无祸吾春秋铨议论恳切卓然为天下名臣楚与有力焉门人私諡曰清节先生【林志】
　　曽安强字南夫泰和人登乙科调舒州法曹后提举成都路常平至则民诉旱决灌口水以灌田嵗因大穰士民刻石江上号均水记先是庐肆多火无以潴水安强按地为沟三百所或病之俄得断碑乃张咏疏渠积水记中一一如所经画时朝廷遣中人督上供帛有邓述者挟持尤甚市物不中意辄焚燬安强疏其事徽宗斥述不用会戸部议籴东南粟百万顾左右未知所对上曰曽安强可遂除河南常平居七月即罢卒于家初安强与兄安止安中皆擢第郭知章挽其母刘诗曰一门十捧乡老书四子五折东堂桂西昌科目之盛曽为称首云【吉州人文纪畧】
　　李谷字颐正龙泉人绍圣进士厯高安令有重囚三十二人其二已死于狱葢尉欲希赏以盗诬之也谷将直之尉嗾被盗者告于州旬日获真盗于宜黄録囚辞以报三十人皆免【林志】
　　朱防圣字圣功吉水人崇宁进士当路交荐以亲老辞授豫章纠曹以归中途闻母讣冐暑奔赴毁瘠而卒【豫章书】
　　欧阳珣字全美吉州庐陵人崇宁进士调忠州学教授南安军司録知盐官县以荐上京师遇国难及出使加将作监丞金人侵京师朝议割河北绛磁深三镇地讲和珣率其友九人上书极言祖宗之地尺寸不可以与人及事急会羣臣议珣复抗论当与力战战败而失其地它日取之直不战而割其地它日取之曲时宰怒欲杀珣乃遣珣奉使割深州珣至深州城下恸哭谓城上人曰朝廷为奸臣所误至此吾已办一死来矣汝等宜勉为忠义报国金人怒执送燕焚死之【宋史】
　　按监丞既被难朝録其忠无子官其壻曽敏恭此段史传失载【原跋】
　　孙叔通字深道龙泉人初以荐至京因星变陈言请开党禁召用旧人忤蔡京以归政和二年中进士第厯官清海节度推官时方禁史学士至有不知魏晋者叔通储书万卷厯代兴废治乱得失叩之响应时号孙书库【林志】
　　郭允升字彦信泰和人政和进士宰零陵时蛮獠扰民彦信下车未久咸服其化而驭吏尤严改知安化县多虎害有父子继死于虎者彦信政虎皆遁去【同上】
　　刘琮字粹老吉水人大观进士厯仕诸王宫翊善金人议立张邦昌使范琼以兵胁在城百官劝进琮自服利药疾势委顿使至门见琮不能支乃不果逼邦昌大为之愧有文学平生著述最多【同上】
　　郭孝友字次仲龙泉人政和进士任国子司业时蔡京再相天下益多事孝友因奏对燕云事当国有不悦者计谪瑞金后提两广东西路刑狱捐驺从躬亲按厯贪酷守令劾奏不宥累官工部侍郎秦桧与金人约和廷议多不合桧以孝友同舍生冀其附已孝友曰议和本非至计因遂销兵如后患何士大夫岂好生事者愿审思之桧不怿曰次仲亦尔耶以敷文阁待制致仕【同上】
　　杨邦乂字晞稷吉州吉水人以舍选登进士第遭时多艰每以节义自许厯知溧阳县会叛卒周徳据府城杀官吏邦乂立县狱囚赵眀于庭欲诛之因谕之曰尔悉里中豪杰诚能集尔徒为邑人诛贼不惟宥罪当上功畀爵眀即请行邦乂饮之巵酒使讨平之建炎三年金人至江上高宗如浙西留右仆射杜充为御营使金人逼城时李棁以戸部尚书董军饷陈邦光以显谟阁直学士守建康皆具降状逆之十里亭金帅完顔宗弼既入城棁邦光率官属迎拜惟邦乂不屈膝以血大书衣裾曰宁作赵氏鬼不为他邦臣翼日宗弼等与棁邦光宴堂上立邦乂于庭邦乂叱棁邦光曰天子以若扞城敌至不能抗更与共宴乐尚有目见我乎有刘团练者以幅纸书死活二字示之邦乂奋笔书死字金人相顾动色然未敢害也已而宗弼再引邦乂邦乂遥望大骂宗弼大怒杀之剖取其心年四十四事闻赠直秘阁赐庙褒忠諡忠襄官其四子邦乂之被囚也有陈泰伯在旁不去邦乂骂宗弼泰伯亦举甓击之遂同死又有贾山郎者亦同时被执山郎隂命其子结里人为鬻茅者置兵于茅以入事觉父子并磔于市又有杨再兴痛主之死誓必报仇投岳飞帐下旗校敌至力战陷阵死获其尸焚焉得箭镞二升朝廷闻之皆官其一子邦人肖其像从祀云【宋史】
　　按陈泰伯以下三人里居未详忠节之事史家牵连书之今亦不复删去【原跋】
　　杨祀字元卿吉水人政和进士始与兄邦乂同读书每相励曰爵禄不必力取当力取名节耳邦乂死节祀宰贵池经理其家而收恤其孤以归人皆叹曰兄忠于君弟忠于兄【人物志】
　　按杨祀林志作未详孰是
　　刘才邵字美中吉州庐陵人宣和二年中宏词科迁司农寺丞校书郎以亲老归侍居间十年御史中丞廖刚荐之召见迁秘书丞厯吏部员外郎典右选事先是宗室注宫观岳庙例须赴部逺者或难于行才邵言许经所属以闻于部依条注拟行之而便未几为中书舍人兼权直学士院帝称其能文时宰忌之出知漳州即城东开渠十有四为牐与斗门以潴汇决溉田数千畆民甚徳之召拜工部侍郎兼直学士院寻权吏部尚书以疾请祠才邵气和貌恭方权臣用事之时雍容逊避以保名节所着檆溪居士集行世【宋史】
　　严执中字子权泰和人元符乡举任新建主簿丞相赵鼎叅政李光继见其论议文采力荐之执中请老益坚既得谢放意文字笺经勘史不释手里中士游其门者多为闻人【林志】
　　刘在中字伯正泰和人政和进士报防日在中方锄圃闻之弛笠谢恩虽衣冠俨饰而笠系之痕犹宛然可见其淳笃如此官永州録事叅军【人物志】
　　严彦博字文益泰和人居乡以徳义称博极羣书尤邃于理学雅好修炼着内外丹图诀政和间诏求遗书使者闻其名即所居访焉见其童顔翠葆知其必有所养与语奇之遂状其道术并所着图诀上之自号葆真居士【林志】
　　王庭珪字民瞻安福人以贡入太学时方禁士人说诗庭珪独吟咏自若中政和进士任茶陵丞忤部使者拂衣归胡铨上封事忤桧谪岭表亲旧无敢通问庭珪独送以诗坐谤讪流辰阳孝宗初召对赐坐劳问除直秘阁一子扶掖上殿亦予官卒年九十余所着有泸溪集杨诚斋为之序【吉州正气録】
　　按吉州人文纪以庭珪为重和进士者讹今据科目考改正又按胡忠简谪官时有寺丞陈刚中以启贺之云身为南海之行名若泰山之重知无不言愿请尚方之劒不遇故去聊乘下泽之车亦坐贬安逺庭珪晩年再召而刚中竟死于贬所无子其妻削发为尼同时同事幸不幸如此【原跋】
　　曽民瞻字南仲永丰人宣和进士少通天文为南昌尉置晷漏图范金为壶刻木为箭壶后置四盆一斛壶之水资于盆盆之水资于斛其一注水则为铜虬张口吐之箭之旁为二木偶左者昼司刻夜司防其前设铁板每一刻一则击板以吿右者昼司辰夜司更其前设铜钲每一辰一更则鸣钲以告又为二木图其一用木荐之以测晷景其一用水平之以法天运自谓得古人所未至【林志】
　　尹躬字商老永新人宣和进士为江西佥书决狱吉水有系逋贼者十余人男女贯于一索闻躬来密置他所躬廉知尽释之其他异政尤多所着有易解冬官解【人物志】
</div>
    <div class="pagination">
<a href="江西通志_page209.html">上一页</a><span>...</span><a href="江西通志_page205.html">205</a><a href="江西通志_page206.html">206</a><a href="江西通志_page207.html">207</a><a href="江西通志_page208.html">208</a><a href="江西通志_page209.html">209</a><span class="current-page">210</span><a href="江西通志_page211.html">211</a><a href="江西通志_page212.html">212</a><a href="江西通志_page213.html">213</a><a href="江西通志_page214.html">214</a><a href="江西通志_page215.html">215</a><span>...</span><a href="江西通志_page211.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
