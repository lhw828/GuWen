<!DOCTYPE html>
<html>
<head>
    <meta charset="UTF-8">
    <title>三吴水考 - 第 15 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三吴水考 - 第 15 页/共 30 页</h1>
    <div class="content">　　濬九曲等河
　　刘美　万厯八年知金坛县濬运河及防风徐村白桥下流堵荘下流诸河修筑沟塘圩岸甚众
　　孙一俊知武进县莅任即修芙蓉湖濬皇里埠湖万厯九年十月大开运河自丹阳界起白家桥止漕运得济民更赖之
　　县佐
　　宋　　丘与权昆山县主簿至和二年开昆山塘因名
　　至和塘
　　郏乔　将仕郎即郏亶之子续着水利书亦有
　　建明
　　郭三益元祐三年爲常熟县丞督濬青龙江益
　　所部前期告办
　　王珏　盐官丞绍兴四年开华亭海塘河二百
　　余里漕溉赖之
　　韩隆胄武进丞绍兴九年濬常州运河
　　秦应刚武进尉绍兴九年同濬运河
　　马荣祖丹阳尉嘉定元年修筑练湖
　　明　　李延珏万厯六年宜兴丞濬百渎等河効力甚
　　多
　　李三省万厯六年为吴江尉督濬长桥滩白茆
　　塘
　　李士龙上海尉万厯六年督濬蒲滙塘新港都台周浦盐铁马家北竹黄家严懋等塘渠
　　郭之藩武进丞万厯六年督濬孟渎白鹤舜河太平等河劳勚爲多又督修芙蓉田围
　　李应春昆山丞督濬呉淞江夏驾大瓦二浦吴述　无锡丞督濬察亭庙堂港及芙蓉围屠菲　呉江丞督濬长桥南滩筑平望诸处塘
　　岸并修田圩
　　李汝龙华亭县尉万厯七年任修筑官塘浦埂海塘泖湖等处圩岸开浚沙竹冈奉贤萧塘打鐡百曲御史等泾出力尽劳民安督率
　　汤相　青浦县尉万厯十年水灾异常巡行田野修筑坍毁圩岸督率车救禾稼颇全
　　专官议【附】
　　宋丞相王安石议曰都水监亦恐不可废今议者顾谓比三司判官主领之时事日繁费日广举天下之役其半在于河渠堤埽因欲废之此臣之所未喻也朝廷以爲天下水利领于三司则三司事业不得专意而河渠堤埽之有当经治而力不暇给故别置都水监此所谓修废官也官修则事举事举则虽繁何伤财费则利兴利兴则虽费何害且所谓举天下之役半在河渠堤埽者以爲不当役而役之乎以爲当役而役之乎以爲不当役而役之则但当察吏之不才而不当废监以爲当役而役之则役虽多是乃因置监故吏得修其职而无废事也何可以废监乎且今水土之利患在置官不多而不患其冗也
　　编修王同祖曰王者体国经野设官分职以爲民极唐虞之时禹作司空以平水土周礼六卿之制有冬官大司空阙典无攷先儒讲论周礼以大司空之属逸在五卿若遂师县师稻人草人之类是也禹之时洪荒草昧故其任职也专周公之时治定功成故其立法也备帝王之制爲万世程宪若此我朝设官大率因周礼六卿之名取大唐六典之法而酌宋元之旧以成一代之规至爲详且备矣工部所掌都水虞衡屯田所司可举而言也外有东南府县皆有治农专官府有通判县有县丞使嵗时循行阡陌兴修水利以利民田又每遇水灾则或勅巡抚都御史等官治水若正统间侍郎周忱景泰间侍郎李敏天顺间都御史崔恭成化间都御史毕亨治间都御史何鉴朱瑄正徳嘉靖间尚书李充嗣是也或特勅尚书侍郎等官专治水患若永乐间戸部尚书夏原吉治间侍郎徐贯正徳间都御史俞谏是也或置佥事于浙江专管苏松水利则自成化八年始若吴防伍性雷元芳是也至治中裁革或勅工部郎中或主事专治水利若治间主事姚文灏郎中傅潮臧麟是也至正徳初裁革末年复因水灾遣郎中朱衮治水未几裁革嘉靖初复勅郎中林文沛治水未几裁革迄于今仍以浙江佥事董水利事若蔡干江良贵蔡时田玉今朱子和是也自治以来治水之官或设或罢率无定制故嘉靖初都御史许廷光都给事中吴岩相继论列请特设重臣以任治水之责十一年大理寺左寺丞周凤鸣疏请设专官治水是皆深知东南水利所系不小故惓惓焉论之于朝莫有能举而行之者盖水利之官遇水患兴修固爲甚急若嵗丰无虞则坐享优游似爲闲冗故议者辄以爲不宜专设殊不知思患豫防之防要在于平居而乆安长治之规实由于积习非一朝一夕之所能办也且东南低下之区嵗有水患但大小不同耳夫苟水势不涨未足爲患一遇大水荡爲巨浸有司相顾束手无防然后县以闻于府府以闻于抚按抚按会议以闻于朝事下户部覆议动经旬日比及奏下文移徃来检踏灾伤又复浃月徐议所以捄荒之防官廪不足继以处画处画不足继以劝借比及关支饿殍已十之八九矣然后差官治水量财调役开江濬浦不亦晚乎是皆官不专设水利之法乆废一旦仓卒遇灾遂不可支以至于此也或曰府县皆有治农官非专设乎夫治农官之设固祖宗良法美意但行之既乆不能无职任不专或委以别务贤愚不一或杂以庸才且工力财用非所能办不过于嵗时督民修筑疏导应行故事而已又焉足以兴大事修大功也或曰巡抚都御史兼之可也夫巡抚之职固无所不统但其管辖地方广大政务浩繁欲其专治水利下行有司之事亦日不暇给矣或曰今浙江佥事之设专管苏松水利独非专官乎是固然也但名虽专管实则兼治今治所犹在浙江嵗时不过巡行一二次而已至其文移下行有司视爲末务漫不加省亦不过取具依准囘申而已如此而谓之专官可乎或曰郎中主事昔尝差委治水亦专官也然有事则差事已则革废置不常乆暂不定又焉得爲专官乎愚以爲必如今日佥事之设专管苏松水利内职则郎中主事可也外台则副使佥事可也即于苏州建立衙门常时住劄其松常镇嘉湖杭等府不时巡行及浙东温台宁绍等府濒海之区海塘堰坝成法具在无俟兴修者则但委有司管辑不必躬亲徃阅使得专于苏松相时立法若前所言治田治水之事地利有缓急工程有大小次第举行以期成效则庶爲专官矣然又须乆任责成假以嵗月毋徒苟且止办目前三载考绩视其勋业所就量加旌擢虽复迁官仍其旧任如此行之既乆则东南之水患庶乎可弭矣何也盖官专而地近则有司知所防励凡有兴作期于必行而无废阁因循之任乆而法着则下民安于趋赴凡有工役期于必成而无作辍偷惰之虞是则专官乆任爲今日水利之急务如此其所以量才而授任者则在于持钧衡者焉
　　沈曰司空治水古制也东南水国官可不设乎朝廷轸念国计何尝不遣而不设哉其不能乆者非朝廷意也之盐马屯田非有重于玉食之地也既设运司又差盐法御史既设太仆寺行太仆寺苑马寺又差巡马御史各省设按察司屯田官两直差巡屯御史是朝廷岂靳水利一官之设哉且是官也职在必专专则法有定守任在必乆乆则绩可责成观之八年胼胝而不一入三过之门可知已而岂谓今之官水者速如传舎寄如赘厐者哉其不能专且乆者惟监司之不相能焉耳昔如文防周公天下第一流人品也其于民情国事真如恫鳏乃身当时治水奏请官属多非监司所辖御史何永芳一疏尽革之周公正当旁午之际手足不能一展幸周公方当君相属心再疏恳请仍给官属以毕乃绪以是例之则今安得不利于带摄哉又尝见监司以天下爲己任如吕公光洵者累疏东南水利力任而勇图之功竟不立何哉期不可逾也今故曰必专官乆任而后可也
　　兵备叅政东瓯王叔杲议曰江南水道湮废已乆今骤欲开复故道非惟工费无从措处即积土何所安置民情必有大不堪者惟当乆任专官渐次疏导方可望其底绩官不必以水利爲名惟当以治农爲务职考前代江南尝设有营田司诚以田畴之广衍民力之勤惰不可无专官以督察之也昔钱镠以蕞尔之区惟尽力农事遂致富饶我国家财赋仰给东南乃惟知责小民供输而于治农畧不加意诚职之所未喻或谓小民力田爲生固所自尽添设一官徒以増扰或谓各府县治农之官未尝不设而卒未见有禆于农事夫百姓愚非提撕则日就荒惰官职卑猥非督察则甘坐鳏旷今州县治农之官因上无专督之长漫不知职守爲何事既有台臣以总辖于上不可无治农佥事以承奉专督于下夫所谓治农者非止于水利也如低乡畏潦则急于筑圩岸髙乡畏涸则急于濬陂塘干流病于淤塞也则疏导不可以不时支流病其分水势也则堰闸不可以不筑以至江湖之旁坍涨不一坍则速爲开除俾小民免虚赔之苦涨则即爲陞科俾奸豪销专利之谋此皆治农之事也州县之长既苦于政务之繁力不遑及而丞簿等官势固有所不能行江南逋负之多虽由于供输之繁而实苦于荒区之累皆原于农事之未修也欲爲财赋根本计诚莫要于设治农专司终嵗带同丞贰等官巡行阡陌浮泛江湖问农家之疾苦察田荡之利时当农隙则督民疏濬筑圩农事既兴则爲民清查劝相所谓择可而劳佚道而使小民习以爲常自不见其扰而反以相安矣昔人谓江南之水利如人之治身不可使气血一日之不调职以爲国家之视江南如富室之视腴产不可使农佃一日不加勤恤厯考前朝每每数十年间必遭大潦田畴悉淹上供困匮而后建议遣官治水及遣官既至而水势已渐消稍一疏导辄奏平成今其所治之河厯厯可按悉已涨爲平陆与其修治于变已至之后孰若预防于未变之前与其骤兴于一时以爲无筭之费孰若渐修于平日以成不劳之功哉若官徒以水利爲名诚恐三时农事既兴疏濬稍息居闲无事议者又目之爲冗员或水利稍治旋复报罢矣诚不若专设治农官之可乆而有据也


　　三呉水考卷七
<史部,地理类,河渠之属,三吴水考>
　　钦定四库全书
　　三吴水考卷八
　　明张内蕴周大韶撰
　　水议考【小序】
　　天下之事明者议之亦明者用之议于有众防于一人斯事无遗防而动无諐尤盐铁之论汉庭公卿卒屈于文学是故事贵议也况夫水政古今殊轨逺近异宜沿革利病了不可执神而明之存乎其人是恶可无议也大人硕士谋谟庙廊刍荛父老商确田野茍有裨于水政采而用之胥硕画也虽有嘉言弃而弗録则虚虽有神智愎而自用则舛夫谋定而后战与夫不谋而战者其成败之相距岂有筭哉
　　宋
　　范仲淹上宰臣书
　　姑苏四郊畧平窊而为湖者十之二三西南之泽尤大谓之太湖纳数郡之水湖东一泄入于海谓之松江积雨之时湖溢而江壅横没诸邑虽北压杨子江而东抵巨浸河渠至多湮塞已久莫能分其势矣惟松江退落漫流始下或一歳大水久而未耗来年暑雨复为沴焉人必荐饥可不经画今疏导者不惟使东南入于松江又使东北入于杨子入于海也其利在此夫水之为物蓄而停之何为而不害决而流之何为而不利或曰江水已髙不纳此流某谓不然江海所以为百谷王者以其善下耳岂独不下于此耶江流若髙则必滔滔旁来岂复姑苏之有乎矧今开之处下流不息亦明騐矣或曰日有潮来水安得下某谓不然大江长淮无不潮也来之时刻少而退之时刻多故大江长淮会天下之水能必归于海也或曰沙因潮至数年复塞岂人力之可支某谓不然新导之河必设诸闸常时扄之以御来潮沙不能塞也每春理其闸外工减数倍矣旱歳亦扄之可救熯涸之灾涝歳则啓之可疏积水之患或谓开之役重劳民力某谓不然东南之田所植惟稻大水一至秋无他望灾沴之后必有疾疫其羸惫十不救一谓之天灾实由饥耳如能使民以时导达沟渎保其稼穑俾百姓不饥而死曷为其劳哉民勤而生不犹愈于惰而死乎或曰力役之际大费军食某谓不然姑苏歳纳苗米三十四万斛官司之籴又不下数百万斛去秋蠲放者三十万官司之籴无复有焉如丰穰之歳春役万人日食三升一月而罢用米九千石耳荒歉之歳日以五升召民为役因而赈济一月而罢用米万五千石耳量此之出较彼之入孰谓费军食哉或谓陂泽之田动成弥导川而无益也某谓不然吴中之田非水不植减之使浅则可播种非必决而涸之然后为功也昨开五河泄去积水今歳平和秋望七八积而未去者犹有一二未能播种复请増理数道以分其流使不停壅纵遇大水其去必速而无来歳之患矣又松江一曲号曰盘龙父老传云出水尤利如总数道而开之灾必大减苏秀间有秋之半利已大矣畎浍之事职在郡县不时开导刺史督县令之职也今之世有所兴作横议先至非朝廷主之则无功而有毁守土之臣恐无建事之意矣苏常湖秀膏腴千里国之仓庾也浙漕之任及数郡之守宜择精心尽力之吏不可以寻常资格而授恐功利不至重为朝廷之忧且失东南之利也
　　朱长文治水篇
　　地倾东南而吴之为境居东南最卑处故宜多水昔禹之治水也因其势之可决者疏而为三江因其势之必聚者潴而为五湖乃底于定微禹其能不鱼乎观昔之智亦勤矣故以塘行水以泾约水以塍御水以埭储水遇淫潦可泄以去逢旱歳可引以灌故吴人遂其生焉前代经营之迹多不见矣至唐元和中开常熟塘古碣仅存颇穪灌溉之利钱氏时尝置都水营田使以主水事募卒为都号曰撩浅盖当是时方欲富境御敌必以是为先务国朝天禧天圣间吴中水灾于是命发运使张纶同郡守经度于昆山常熟各开众浦以导积水嘉祐中范文正公来治此州适当歉歳深究利病不茍兴作公以为松江不能独泄震泽诸湖之水虽北压杨子江东抵巨海河渠至多湮塞已久不能分其势今当疏导诸邑之水东南入于松江东北入于杨子与海也有盘龙滙者介于华亭昆山之间步其径才十里而洄泬迂缓逾四十里江流为之阻遏盛夏大雨则泛溢旁齧沦稼穑壊室庐殆无宁歳范公尝经度之未遑兴作寳元中太史叶公清臣漕按本路遂建议酾为新渠道直流速其患遂弭厥后转运使沈立之又开昆山之顾浦颇为深濬嘉祐间吴中荐饥朝廷择选守将经制其事蔡秦州抗自校理典是郡尝请行县按水亲度其利是时转运使王纯臣建议请令苏湖常秀修作田塍位位相接以御风涛令县教诱植利之戸自作塍防定邑吏劝课为殿最当时推行焉及李兵部复圭为运使韩殿省正彦宰昆山于是复修至和塘使之完厚民得因依立塍堨以免水患而韩君又开松江之白鹤滙如盘龙之法皆为民利熙宁元年六月有诏兴修水利二年十一月颁农田水利约束三年广东安抚司机宜文字昆山郏亶上言苏州水利大槩以为环湖地低故常多水沿海地髙故常多旱治田为先决水为后欲取所谓水田者畧循古法也七里为一纵浦十里为一横塘因出土以为堤又取所谓髙田者一切设堰潴水以灌溉之则髙田不涸而水田亦减流注之势度用二十万工水治髙田旱治下泽要以三年而苏之田毕治矣其后士人傅肱欲决松江之千墩金城诸滙又欲开无锡之五防堰以泄太湖而入于北江导海盐之芦浦以分吴淞江而入于海于昆山常熟二县深辟诸浦遇东南风则水北下于杨子遇西北风则水南下于松江庶可纾患夫治水者当濬其下流下流既通则上流可导也
　　郏亶水利书
　　天下之利莫大于水田水田之美无过于苏州然自唐末以来经营至今未见其利者其失有六一曰苏州东枕海北接江东开昆山之张浦茜泾七鸦三塘而导诸海北开常熟之许浦白茆二浦而导诸江不知此五处去水皆百余里近三四十里地形颇髙髙者七八尺水盛时决之或入江海水稍退则向之欲东导于海者反西流欲北导于江者反南下故自景祐以来屡开之而卒无效也二曰苏之压水以其无隄防也故昆山常熟吴江皆峻其隄设官置兵以巡治之是不知塘虽设而水行隄之两旁何益乎治田故徒有通往来御风涛之小功而无卫民田去水害之大效三曰书云三江既入震泽底定今淞江在其南可决水而同归于海昆山之夏驾新洋小虞大虞朱塘新渎平乐戴墟等十余浦是也夫诸浦虽有决水之道未能使水之必泄于江也何则水方汗漫与江俱平虽大决之隄防不立适足以通潮势之冲急増风波之汹怒耳四曰苏州之水自常州来古者设望亭堰所以御常之水使入太湖不为苏害谓望亭堰不当废也苏聚数郡之水而常居其一常之数路望亭居其一岂一望亭之水能为苏之患耶望亭堰废则常被其利苏未必有害存之则苏未必利常先被害矣故治苏州之水不在望亭堰之废否也五曰苏水所以不泄者以淞江盘曲而决水迟也古之曲其江所以激之使深也激之既久其曲愈甚故漕使叶内翰开盘龙滙沈谏议开顾浦谓淞江之曲若今槎浦及金灶子诸浦皆可决也是说仅为得之但苏之水与江齐平决江之曲足以使江之水疾趋于海未能使田之水必趋于江也六曰苏本江海陂湖之地谓之泽国自当漫然容纳数州之水不当尽为田也国初之税才十七八万石今乃至三十四五万石此障陂湖为田之过也是说最为疎阔国初逃民未复今尽为编戸税所以昔少而今多也假使变湖为田増十七八万为三十四五万乃国之利何过之有且今苏州除太湖外有常熟昆承二湖昆山阳城湖长洲沙湖是四湖自有定名而其阔亦不过十余里其余若昆山之斜塘大泗黄渎夷亭髙墟巴城雉城武城家江家栢家鳗鯏诸瀼及常熟之市宅碧宅五衢练塘诸村长洲之长荡黄天荡之皆积水不耕之田也水深不过五尺浅者可二三尺其间尚有古防隠见水中俗谓之老防或有古之民家堦甃之遗址在焉其地或以城或以家或以宅为名尝求其契券以騐皆全税之地也是古之良田而今废之耳已上六说者皆执一偏之论而未能通其理也必欲治之当去六失行六得曰辨地形髙下之殊求古人蓄泄之迹治田有先后之宜兴役顺贫富之便取浩博之大利舎姑息之小恩一何谓地形髙下之殊曰苏州五县号为水田其实昆山之东接于海之冈陇东西仅百里南北仅三百里其地东髙而西下向所谓东导于海而水反西流者是也常熟之北接于江之涨沙南北七八十里东西仅二百里其地皆北髙而南下向所谓欲北导于江而水反南下者是也是二处皆谓之髙田而昆山冈身之西抵于常州之境仅一百五十里常熟之南抵于湖秀之境仅二百里其地低下皆谓之水田髙田者常欲水今水乃流而不蓄故常患旱也惟若景祐嘉祐中则一大熟尔水田者常患水今西南既有太湖数州之水而东北又有昆山常熟二县冈身之流故常患水也惟若康定至和中则一大熟耳但水田多而髙田少水田近于城郭人所见而税复重髙田逺于城郭人所不见而税复轻议者惟知治水而不知治旱也二何谓古人蓄泄之迹曰今昆山之东地名太仓俗号冈身冈身之东有塘西彻淞江北过常熟谓之横又有小塘或二里三里贯横而东西流者多谓之门若所谓钱冈门张冈门沙堰门吴冈顾庙冈丁冈李冈等门及斗门之是也夫南北其塘则谓之横东西其塘则谓之冈门堰门斗门是古者堰水于冈身之东灌溉髙田而又为冈门者恐水之或壅则决之而横所以分其流也故冈身之东其田尚有丘亩经界沟洫之迹焉是皆古今之良田因冈门壊不能蓄水而为旱田耳冈门之壊岂非五代之季民各从其行舟之便而废之耶此治髙田之遗迹也若夫水田之遗迹即今昆山之南向所谓夏驾小虞等浦者皆决于淞江之道也其浦之旧迹阔者二十余丈狭者十余丈有横塘以贯其中而碁布之是古者既为纵浦以通于江又为横塘以分其势使水行于外田成于内有圩田之象焉故水虽大而不能为田之害必归于江海而后已以是推之则一州之田可知矣故苏州五门旧皆有堰今俗呼城下为堰下而齐门犹有旧堰之称是则隄防既完则水无所潴容设堰者恐其暴而流入于城也至和二年前苏州吕侍郎开昆山塘得古闸于夷亭之侧是古者水不乱行之明騐也及夫隄防既壊水乱行于田间而有所潴容故苏州得以废其堰而夷亭亦无所用其闸也为民者因利其浦之阔攘其旁以为田又利其行舟安舟之便决其隄以为泾今昆山诸浦之间有半里或一里二里而为小泾命之为某家浜者皆破古隄为之也浦日以壊故水道湮而流迟泾日以多故田隄壊而不固日隳月壊遂荡然而为陂湖矣此古人之迹也今秀州滨海之地皆有堰以蓄水而海盐一县有堰近百余所湖州皆筑隄于水中以固田而两塘之防至髙一丈有余此其遗法也独苏州壊之耳三何谓治田有先后之宜曰地势之髙下既如彼古人之遗迹又如此今欲先取昆山之东常熟之北凡所谓髙田者一切设堰潴水以灌溉之又濬其所谓经界沟洫使水周流于其间以浸润之立冈门以防其壅则髙田常无枯旱之患而水田亦减数百里流注之势然后取今之凡谓水田者除四湖外一切罢去其某家浜某家泾之循古今遗迹或五里七里而为一纵浦又七里或十里而为一横塘因塘浦之土以为隄防使塘浦濶深而隄防髙厚塘浦濶深则水通流而不能为田之害也隄防髙厚则田自固水可拥而必趋于江也然后择江之曲者若所谓槎浦金灶子浦而决之使水必趋于海又究五堰之遗址而复之使水不入于城是虽有大水不能为苏州之患也如此则髙低皆利而无水旱之忧然后仿钱氏遗法收围田之利养撩浅之卒更休迭役以濬其髙田之沟洫与水田之塘浦则百世之利也四何谓兴役顺贫富之便曰苏州五县之民自五等以上至一等不下五万戸可约古制而戸借七日则歳约百万夫矣又自三等以上至一等不下五千戸可量其财而取之则足以供万夫之食与其费矣夫借七日之力故不劳量取财于富者故不虐以不劳不虐之役五年而治之何田之不可兴也五何谓取浩博之大利苏州之地四至余三百里若以开方之法约之尚可方二百余里为田六同有畸三分去一以为沟池城郭陂湖山林其余不下四同之地为三十六万夫之田又以上中下不易再易而去其半当有十八万夫之田常出租税也国朝之法一夫之田为四十亩出米四石则十八万夫之田可出米七十二万石矣今苏州止有三十四五万石借使全熟常失三四十万石之租又况水旱蠲除者歳常不下十万石甚者或蠲除三十余万石是遗利不少矣今或得髙低皆利而水旱无忧则三四十万之税可増也六何谓舍姑息之小惠曰是议之兴或者必曰向者苏州或治一浦或调一县而役一月则民且怨矣今欲尽十州之境役五县之民五年而治之其工力盖百倍于向时是役未兴而数千百万之民已呶呶矣非养民之道也曰向者之兴役也多兴于大水方盛之际是时公私匮乏疾疠间作故民劳且怨也今于平歳无事之时借力以成利何劳怨之有传曰使民以时又曰以佚道使民虽劳无怨又曰恱以使民民忘其劳虽至治之世未尝不役民以使之也惟近世不求所以养之之道使跻于富庶但务其姑息之末使至于饥饿而不能相生然后从而赒之故上乏而下益困有可以除数百年未去之患兴数百里无穷之利使公私皆获其益岂可区区计国家五歳之劳惜百姓七日之力耶一论古人治髙低田之法昔禹之时震泽为患东有堽阜以隔截其流禹乃凿防堽阜疏为三江东入于海而震泽始定震泽虽定环湖之地尚有二百余里可以为田而地皆卑下犹在江水之下与江湖相连民既不能耕植而水面又复平濶足以容受震泽下流使水势散漫而三江不能疾趋于海其沿海之地亦有数百里可以为田而地皆髙仰反在江水之上与江湖相逺民既不能取水以灌溉而地势又多西流不得蓄聚春夏之雨泽以浸润其地是环湖之地常有水患而沿海之地常有旱灾也古人遂因其地势之髙下井之而为田环湖卑下之地则于江之南北为纵浦以通于江又于浦之东西为横塘以分其势而碁布之有圩田之象焉其塘浦濶者三十余丈狭者不下二十余丈深者二三丈浅者不下一丈且苏州除太湖之外江之南北别无水源而古人使塘浦深濶若此者盖欲取土以为隄防髙厚足以御其湍悍之流故塘浦因而濶深水亦因之而流耳非专为濶其塘浦以决积水也故古者隄防髙者须及二丈低者亦不下一丈五尺借令大水之年江湖之水髙于田五七尺而隄防尚出于塘浦之外三五尺至一丈故虽大水不能入于民田也民田既不容水则塘浦之水自髙于江而江之水亦髙于海不须决泄而水自湍流矣故三江常濬而水田常熟其堽阜之地亦因江水稍髙得以引以灌溉此古人濬三江治低田之法也至于沿海髙仰之地近江者既因江流稍髙可以引近海者又有早晚两潮可以灌溉故于沿海之地及江之南北或五里七里而为一纵浦又七里或十里而为一横塘港之濶狭与低田同而其深往往过之且堽身之地髙于积水之处四五尺至七八尺逺于积水之处四五十里至百余里固非决水之道也然古人为塘浦深濶若此者盖欲畎引江海之水周流于堽阜之地虽大旱之歳亦可引以灌田而大水之歳积水或从此而流泄耳非专为濶深其塘浦以决低田之积水也至于地势西流之处又设堽门防门以潴蓄之是虽大旱之歳堽阜之地皆可耕以为田此古人治髙田蓄雨泽之法也故低田常无水患髙田常无旱灾而数百里之内常获丰熟此古人治髙田低田之法也
　　二论后世废髙低田之法古人治田髙下既皆有方是时也田各有圩圩必有长每一年或二年率逐圩之人修筑隄防濬治浦港故低田之隄防常固旱田之港浦常通也至钱氏有国尚有撩浅指挥之名此其遗法也年祀緜逺古法隳壊其水田之隄防或因田戸行舟及安舟之便而破其圩或因人戸请射下脚而废其隄防或因官中开淘而减少丈尺或因田主但收租课而不修隄防或因租戸利于易田而故致淹没吴人以一易再易之田谓之白涂田所收倍于常稔之田而所纳米亦依旧数从轻故租戸乐于间年淹没或因决破古隄张捕鱼虾而渐致破损或因边圩之人不肯出田与众筑防或因一圩虽完傍圩无力而连延隳壊或因贫富同圩而出力不齐或因公私相吝而因循不治故隄防尽壊而低田漫然复在江水之下也每春夏之交天雨未盈尺湖水未涨二三尺而苏州低田一抹尽为白水其间虽有隄防亦皆狭小沈在水底不能固田惟大旱之歳常润杭秀之田及苏州堽阜之地并皆枯旱其隄岸方始露见而苏州水田幸一熟耳盖由无隄防为御水之先具也低田既容水故水与江平江与海平而海潮直至苏州之东一二十里之地反与江湖民田之水相接故水不能湍流而三江不濬今二江已塞而一江又浅傥不完复隄防驱低田之水尽入于淞江而使江流湍急恐数十年之后淞江愈塞震泽之患不止于苏州而已也此低田不治之由也髙田之废始由田法隳壊民不相率以治港浦既浅地势既髙沿于海者则海潮不应沿于江者又因水田隄防隳壊水得潴聚于民田之间而江水渐低故髙田复在江水之上至于西流之处又因人戸利于行舟之便壊其堽门而不能蓄水故髙田一望尽为旱地每至四五月春水未退低田尚未能施工堽阜之田已干枯矣惟大水之歳湖秀二州之低田渰没净尽则堽阜之田幸一熟耳此盖不濬浦港以引江海之水不复堽门以蓄聚春夏之雨泽也此髙田废之之由也三论自来议者但知决水不知治田盖治田者本也本当在先决水者末也末当在后今乃不治其本而决其末故自景祐以来上至朝廷之搢绅下至农田之匹夫谋议擘画三四十年而苏州之田百未治一二此治水之失也惟嘉祐中两浙运使王纯臣建议谓苏州民田一概白水至深处不过二尺以上当修作田塍使位位相接以御风涛则自无水患若不修筑塍防纵使决尽河水亦无所济此说最为切当又縁当时建议之时正值两浙连年治水无效不知大段擘画令官中逐年调发夫力更互修治及不曽立定逐县治田年额以办不办为赏罸之格而止令逐县令佐槩例劝导逐位植利人戸一二十家自作塍防各髙五尺縁民间所鸠工力不多盖不能齐整借令多出工力则各家所收之利不偿其所费之本兼当时都水监所立官员赏典不重故上下因循未曽并聚公私之力大段修治臣今欲乞检会王安石所陈利害将臣下项擘画修筑堤防以固民田则苏州水灾可计日而取效也臣今究穷得古人治田之本委可施行若令臣先往两浙相度不过计之于诸县官吏考之诸乡父老而已诸县官吏乍来倐去固不若臣之生长乡里世为农夫而备知利害也父老之智未必过于范仲淹叶清臣范仲淹叶清臣尚不能窥见古人治田之迹父老安得而知望令臣畧到司农寺陈白委不至有误朝廷候勅旨
　　四论今来乞以治田为先决水为后田既先成水亦从而可决不过五年而苏州之水患息矣然治田之法总而论之则瀚漫而难行析而论之则简约而易治何也今苏州水田之最合行修治处如前项所陈南北不过一百二十余里东西不过一百里今若于上项水田之内修古人之迹五里为一纵浦七里为一横塘不过为纵浦二十余条每条长一百二十余里横塘十七条每条长一百余里共计四千余里里用夫五千人约用二千余万夫故曰总而言之则瀚漫而难行也今且以二千万夫开河四千里而言之分为五年每年用夫四百万开河八百里苏秀常湖四州之民不下四十万三分去一以为髙田之民自治髙田外尚有二十七万夫每夫一年顾借半月计得四百余万夫可开河八百里却以上项四百余万分为十县逐县每年当夫四十万开河八十里以四十万夫分为六个月计役六万六千余夫开河十三里有零以六万六千夫分为三十日则逐县每日役夫二千二百人开河一百三十二步将二千二百人又为两头项止役一千一百人开河六十六步虽县有大小田有广狭民有众寡及逐日所开河沟所役夫数多少不同大率治田多者头项多治田少者头项少虽千百项可以一头项尽也臣故曰析而论之则简约而易治也如此而治之五年之内苏州与邻州之水田殆亦尽矣塘浦既濬隄防既成则田之水必髙于江江之水亦髙于海然后择江之曲者而决之及开卢等浦皆有功也何则江水湍流故也江流既髙然后又究五堰之遗趾而复之使水不入于城矣是虽有大水不能为苏州之患也此治水田之大畧也其旱田则乞用上项一分之夫濬治港浦以引江海之水及设堽门以潴春夏之雨泽则髙低皆治而水旱无虞矣
　　五乞循古人之遗迹治田者臣昨来所乞苏州水田一节罢去其某家浜之类五里七里为一纵浦七里十里为一横塘今具苏州秀州及松江沿海水田旱田见存塘浦港堽门之数凡臣所能记者总七项共二百六十五条并臣擘画将来治田大约各附逐项之下谨具下项
　　一具水田塘浦之迹凡四项各一百三十二条一吴淞江南防自北平浦北防自徐公浦西至吴江口皆是水田约一百二十余里南防有大浦二十七条北防有大浦二十八条是古者五里为一纵浦之迹也其横浦在淞江之南者臣不能记其名在淞江之北六七里间曰浪市横塘又下北六七里而为至和塘是七里而为一横塘之迹也淞江南大浦二十七条北平浦破江浦艾祁浦槐浦顾防浦养浦大盈浦南澥浦梁纥浦石臼浦直浦分桑浦内薫浦赵屯浦石浦道褐浦千墩浦锥浦张潭浦陆直浦甫里浦浮髙浦涂头浦顺徳浦大姚浦破墩浦盏头浦淞江北大浦二十八条徐公浦北澥浦瓦浦沈浦蒋浦三林浦周浦顾幕浦金城浦木浦蔡浦夏驾浦浜浦洛舎浦杨梨浦新洋浦陶仁浦小虞浦大虞浦马仁浦浪市浦尤泾浦下里浦戴墟浦上顾浦青丘浦奉里浦任浦淞江北横塘二条浪市横塘至和塘以上淞江塘浦五十七条并当淞江之上流皆是濶其塘浦髙其隄防以固田也乆不修治遂至隳壊每遇大水上项塘浦之防并沈在水底不能固田议者不知此塘浦原有大防以固田乃谓古人濬此大浦只欲泄水此不知治田之本也臣今擘画并当濬治其浦修成隄防以御水灾不须逺治他处塘浦求决积水而田自成矣
　　一至和塘自昆山西至苏州计六十余里今其南北两防各有大浦十二条是五里而为一纵浦之迹也其横塘南六七里而有浪市塘是也其北皆为风涛洗刷不见其迹臣前所谓至和塘徒有通往来御风涛之小功而无衞民田去水患之大利者谓至和塘南北纵浦横塘皆废故也谨具下项至和塘南大浦十二条小虞浦大虞浦尤泾浦新渎浦平乐浦戴墟浦真义浦朱塘浦界浦鳯凰泾任浦蠡塘至和塘北大浦十二条小虞浦大虞浦尤泾浦髙墟浦雍里浦诸昌浦界浦任浦上雉渎下雉渎蠡塘官渎塘横塘在南者曰浪市塘已具淞江项内在北者皆废也已上至和塘两防塘浦二十四条在塘北者今犹有其名而或无其迹在塘南者虽存其迹而并皆狭小防续不能固田其间南防又有朱泾王村泾北防又有司马泾季泾周泾小萧泾归泾吴泾清泾谭泾褚泾杨泾之类皆是民间自开私浜即臣所谓某家泾某家浜之类是也今并乞废罢止择其浦之大者阔开其塘髙筑其防南修起浪市横塘北则或五里十里为一横塘以固田自近以及逺则良田渐多白水渐狭风涛渐小矣
　　一常熟塘自苏州齐门北至常熟县一百余里东防有泾二十一条西防有泾十二条是亦七里十里而为一横塘之迹也但今并皆狭小非大段塘浦盖古人之横塘隳壊而百姓侵占及擅开私浜相杂于其间即臣所谓某家浜之类是也谨具下项目今两防泾浜之名常熟塘东横泾二十一条阙墓泾杨泾米泾樊泾蠡泾南湖泾胡泾朱泾永昌泾茅泾薛泾界泾吴塔泾尚泾川泾黄土泾圃泾庙泾卞庄泾新桥泾黄母泾常熟塘西横泾十二条石师泾王婆泾髙姚泾苏宅泾蠡泾皮泾庙泾永昌泾冶长泾潭泾莫门泾已上常熟塘两防横泾三十三条盖记其畧耳今但乞废其小者择其大者深开其塘髙修其防除西防自擘画为圩外其东防合与至和塘北及常熟县南新修纵浦交加碁布以为圩自近以及逺则良田渐多白水渐狭风涛渐小矣
　　一昆山之东至太仓堽身凡三十五里两防各有塘七八条是五里而为一纵浦之迹也其横塘在塘之南六七里而为朱沥塘张湖塘郭泽塘黄姑塘在塘之北为风涛洗刷与诸湖相连不见其迹谨具下项昆山塘南有塘浦七条次里浦新洋江任里浦夏驾浦下吴浦上吴浦太仓横沥昆山塘北有塘浦七条娄县上塘娄县下塘新洋江低里浦黄剪泾上吴塘下吴塘横塘四条朱沥塘张湖塘郭泽塘黄姑塘已上塘沥十八条除新洋江夏驾浦曽经开濬余并未曽开濬今河底之土反髙于田中每遇天雨稍阙则便不通舟船天雨未盈尺而田尽淹没今并乞开濬以固田已具下项
　　一具旱田塘浦之迹凡三项共一百二十三条一淞江南防自小涞浦北防自北陈浦东至海口并是旱田约长一百余里南有大浦一十八条北有大浦二十条是五里而为一纵浦之迹也其横浦之在江南者臣不记其名在江北者七八里而为鸡鸣塘练祁塘是七里而为一横塘之迹也谨具下项淞江南防有大浦一十八条小涞浦盘龙浦朱市浦松子浦野奴浦张整浦许浦鱼浦上澳浦丁湾浦芦子浦沪渎浦钉钩浦上海浦下海浦南及浦江苎浦烂泥浦淞江北防有大浦二十条北陈浦顾浦桑浦大黄渡浦小黄渡浦章浦樊浦杨林浦上河浦下河浦仙天浦镇浦新华浦秦公浦双浦大塲浦唐章浦贵州浦商量湾横塘二条鸡鸣塘练祁塘已上塘浦四十条各是畎引江水以灌溉髙田因乆不濬治浦底既髙而江水又低故逐年常患旱也议者乃谓于此诸浦决泄苏州昆山长洲及秀州之积水是未知古人设浦之意也今当令髙田之民治之以备旱灾则髙田获其利也
　　一太仓堽身之东至茜泾约四五十里凡东北大塘八条其横塘南自练祁塘北至许浦共一百二十余条有堽门及塘浜约五十余条臣能记其二十五条旱田而横塘多欲水之周流于其间灌溉之也今皆浅淤不能引水以灌谨具下项南北之塘八条太仓东横沥半泾塘青堽横沥五家堽横沥鸭头塘支泾杨墓子泾茜泾东西之塘及堽门等二十五条方秦塘钱门塘刘塘张堽门薛市门黄姑塘吉泾塘沙门太仓塘包泾古塘吴堽门顾堽门庙堽门岳沥李堽门丁堽门湖川门黄泾杜漕塘双鳯塘防门直塘支塘李墓塘以上堽门以东塘浜门沥共三十三条南北者各长一百余里接连大浦并当濬治以溉灌髙田东西者横贯三重堽身之田而西通诸湖若深濬之大者则置闸防门或置堰而下为水函遇大旱则可以车畎诸湖之水以灌田大水则可以通放湖水以固田而分减低田之水势于平时则潴聚春夏之雨泽使堽身之水常髙于低田不须车畎而民田足用
　　一沿海之地自淞江下口南连秀州界约一百余里有大浦二十条臣今能记其七条自淞江下口北绕昆山常熟之境接江隂界约三百余里有港浦六十余条臣能记其四十余条是五里为一纵浦之迹也其横塘在昆山则为八尺泾花浦泾在常熟则为福山东横塘福山西横塘谨具下项淞江口下南连秀州界有大浦七条三林浦杜浦周浦大白浦防沥浦戚漴浦罗公浦淞江口下北绕苏州昆山常熟县界至江隂县界有港浦四十九条北及浦下田浦掘浦上夹浦下练祁浦桃源浦练祁浦顾泾浦六岳浦采桃浦川沙浦下张浦新漕浦茜泾浦杨林浦七鸦浦浪港浦北浦尹公浦甘草浦唐相浦陈泾浦钱泾浦湴湖浦吴泗浦铛脚浦下六和浦黄岳浦沙营浦白茆浦金泾浦髙浦许浦坞沟浦千步泾耿泾浦新泾浦崔浦水门浦鳗鯏浦吴泾髙泾西阳浦新泾陈浦张泾湖泾奚浦黄泗浦横塘四条八尺泾花浦泾福山东横塘福山西横塘以上沿海港浦共六十条皆是古人东取海潮北取杨子江水灌田各开入堽阜之地七里十里或十五里间作横塘一条通旁诸浦使水周流于髙阜之地以浸灌髙田非专欲决积水也其间虽有大浦五七条自积水之处直可通海然各逺三五十里至一百余里地髙四五尺至七八尺积水既被低田隄防隳壊一时漫流潴聚于低下平濶之地虽开得上项大浦其积水不肯逺从髙处而流入于海惟大水之年决之则暂或东流耳今不拘大浦小浦并皆浅淤自当开濬东引海潮北引江水以灌田臣所擘画治苏州田至易晓也水田则做防防水以固田髙田则濬塘引水以灌田此众人所共知也但自来治水者舎常而求异忽近而求逺而反谓做防固田濬塘引水之说为浅近而不肯留意遂因循至此今欲知苏州水田旱田不治之由观此篇可见其大畧以上水田旱田塘浦之迹共七项总二百六十四条皆是古人因地之髙下而治田之法也其低田则深其塘浦髙其隄防以固田其髙田则深濬港浦畎引江海以灌田后之人不知古人固田灌田之意乃谓低田髙田之所以濶深其塘浦者皆欲决泄积水也更不计量其逺近相视其髙下一例择其塘浦之尤大者十数条以决水其余差小者更不濬治及兴工役动费国家三五十万贯石而大塘大浦终不能泄水其塘浦之尤小者更不曽开濬也而议者犹谓此小塘小浦亦可泄水以致朝廷愈不见信而大小塘浦一例更不濬治积歳累年而水田之隄防尽壊使二三百里肥腴之地槩为白水髙田之港浦皆塞而使数百里沃衍潮田尽为荒芜不毛之地深可痛惜臣窃思之上项塘浦既非天生亦非地出又非神化是皆人力所为也然自国朝统御以来百余年间除数十条大者间或濬治外其余塘浦官中则不曽濬治今当不问髙低不拘大小亦不问可以决水与不可以决水但系古人遗迹而非私浜者一切并合公私之力更休迭役旋次修治低田则髙筑隄防以防水髙田则深濬沟浦以灌田其堽身西流之处又设防门或堽门或堰闸以潴水如此则髙低皆治而水旱无忧矣
　　郏乔水利书
　　浙西昔有营田司自唐至钱氏时有隄防堰闸之制旁分其支脉之流不使溢聚以为畎亩之患是以钱氏百年间歳多丰稔唯长兴中一遭耳暨纳土之后至于今日其患始剧盖由端拱中转运使乔维岳不究隄防堰闸之制与夫沟洫畎浍之利惟务便于转漕舟楫一切毁之初则故道犹存尚可寻绎今则去古既乆莫知其利营田之局又谓闲司冗职既已罢废则隄防之法流决之理无以考据水之利害无以兴除至干兴天禧之间朝廷专遣使者兴修水利逺来之人不识三吴地势髙下与夫水源来歴及前营田之利皆失旧闻受命而来耻于空还不过遽采愚农道路之言以目前之见为长乆之策指常熟昆山枕江之地为可导诸港而决之江开福山茜泾等十余浦殊不知古人建立堤堰所以防太湖泛溢渰没腹内良田今若就东北诸港决水入江是导湖水经由腹内之田弥漫盈溢然后入海所以浩之势常逆行而潴于苏之长洲常熟昆山常之宜兴武进湖之乌程归安秀之华亭嘉禾民田悉已被害然后方及北江东海之港浦又以水势方出于港浦复为潮势抑回所以皆聚于太湖四郡之境当潦歳积水而上源不絶弥漫不可治也此足以騐开东北诸浦为谬论矣又况太湖盖积十县之水一自江南诸郡而下岭阪重复间当其霖潦积贮溪涧奔湍迤逦而至长塘湖又润州之金坛延陵丹徒诸邑皆有山源并防于宜兴以入太湖一自杭睦宣歙山源与夫天目等山众流而下杭之临安余杭及湖之安吉武康长兴以入太湖太湖即古所谓震泽也昔禹治水凡以三江决此一湖之水今则二江已絶惟吴淞一江存焉疏泄之道既隘于昔又为权豪侵占植以菰蒲芦苇又于吴江之南筑为石塘以障太湖东流之势又于江之中流多置罾簖以遏水势致吴江不能容来源之浩瀚日淤月淀下流浅狭迨元符初遽涨潮沙半为平地积雨滋久十县山源并溢太湖当苏湖常秀之间陂渰浦港悉皆弥漫四郡之民惴然有为鱼之患凝望广野千里一白少有风势驾浪动辄数尺虽有中髙不易之地种已成实顷刻荡尽此吴民畏风甚于畏雨也吴淞古江故道深广可敌千浦向之积潦尚或壅滞议者但以开数十浦为策而不知临江滨海地势髙仰徒为无益臣今者所究治水之利必先于江宁治九阳江与银林江等五堰体势故迹决于西江润州治丹阳练湖相视大冈寻究函管水道决于北海常州治宜兴滆湖沙子渰及江隂港浦入北海以望亭堰分属苏州絶常州轻废之患如此则西北之水不入太湖为害矣又于苏州治诸邑限水之制辟吴江之南石塘多置桥梁以决太湖防于青龙华亭而入海仍开濬吴淞江官司以邻郡上戸熟田例较钱粮于农事之隙和雇工役以渐辟之其诸江湖风涛为害之处并筑为石塘及于彭堰与诸湖漾等处寻究昔有泾港自南经北以渐筑为防隄所在陂渰筑为水堰秀州治华亭海盐港浦仍体究柘湖淀山湖等处向因民戸有田髙壤障遏水势而疏决不可者并与开通达诸港浦杭州迁长河堰以宣歙杭睦等山源决于浙江如此则东南之水不入太湖为害矣此前所谓旁分其支脉之流不为腹内畎亩之患者此也水为东南患其来乆矣治之者大抵二说一则导青龙江开三十浦为说一则使植利戸濬泾浜作圩防为说是二者各得其一偏未容俱是何以言之若止于导江开浦则必无近效若止于濬泾作圩则难以御暴流要当合二者之说相为首尾乃尽其善但施行先后自有次第耳必不得已欲两者兼行以规近效亦有其说若欲决苏州湖州之水莫若先开昆山之茜泾浦使水东入于大海开昆山之新安浦使水南入于淞江开常熟之许浦梅李浦使水北入于杨子江复濬常州无锡之望亭堰俾苏州管辖谨其开闭以遏常润之水则苏州等水患可渐息而民田可治矣若欲决常州润州之水则莫若决无锡之五泻堰使水趋于杨子江则常州等水患可渐息而民田可治矣世之言水利者非不知此然开浦未久而淤泥寻塞决堰未多而良田被患何也盖虽知置堰闸以防江潮而不知濬流以泄沙涨故有堽塞之患虽知卸堰水而不知筑堤以障民田故有飘溺之虞且复一于开浦决堰而不知劝民作圩防濬泾浜以治田是以不问有水无水之年苏湖常秀之田不治十常五六臣故曰要当合二者之说相为首尾则可尽其善臣所乞开昆山常熟之茜泾等浦必置堰闸者且茜泾浦在苏州之东南去海止二十里泄水甚径其地浸髙比之苏州及昆山地形不啻丈余而往年开此浦者但为文具所开不过三四尺一二尺而已又止于其地靣为丈尺而不知以水靣为丈尺不问髙下而匀其浅深欲水之东注不可得也水既不东注兼又浦口不置堰闸赚入潮沙无上流水势可冲遂致湮塞臣故乞开茜泾等浦须置堰闸所以防潮之涨沙也闻范参政仲淹叶内翰清臣昔年开茜泾等浦亦皆有闸但无官司管辖而豪强耆保利于所得不时啓闭遂致废壊乡人往往能道其事若推究而行之则所开之浦可久而无弊臣所乞复常州无锡县界望亭堰闸俾苏州管辖者盖以常润之地比苏州为差髙而苏州之东势接海防之地亦髙苏州界于两髙之间故每遇大水西则为常润之水所注东则为大海防道所障其水潴蓄无縁通泄若不令苏州管辖望亭堰闸则无复有防遏之理故臣先乞开茜泾等浦以决水有东流之便次乞谨守望亭堰闸俾水无西冲之忧既望亭之西自有五泻堰可以决水径入于北江若使常润之水决下此堰则不惟少舒苏州之水势而常润之水亦自可以就近顺流而入于江矣臣所乞决常州无锡县界之五泻堰使氷北入于杨子江者此堰决水其势甚径往者官吏非不施行然决堰未多而民田已没何也止知决堰而不知预筑堰下民田之隄防以防水势故也五泻地形与民田相去几及丈余平居微雨水即溢堰而过已有浸溺之忧今直欲决去其堰使诸路之水举自此而出又不増髙其民田圩防以为隄防则决堰未多而民田已没臣常论天下之水以十分率之自淮而北五分由九河入海书所谓同为逆河入于海是也自淮而南五分由三江入海书所谓三江既入震泽底定是也而三江所决之水其源甚大由宣歙而来至于浙界合常润诸州之水钟于震泽震泽之大几四万顷导其水而入海止三江耳二江已不得见今止淞江又复浅淤不能通泄且百姓便于已私于淞江古河之傍多开沟港故上流汨出之水不能径入于海支分别自三十余浦北入吴郡界内即先臣比部水利奏中所谓向欲导诸江者复从而南下矣虽于昆山常熟两县开导河浦修筑圩防然上流不息诸水辐辏而来或风涛间作或洪雨继至所开浦河必皆壅滞所筑圩防必有冲荡盖沿江北防三十余浦唯盐铁一塘可直防水北入杨子江其余皆连接下江湖瀼合而为一非徒无益为害大矣今乞措置一面开导河浦即便相度淞江诸浦除盐铁塘及大浦开导置闸外其余小河一切并为大堰或设水窦以防江水即吴淞江水径入东海而吴之河浦不为贼水所壅诸县圩防亦免风波所破臣闻钱氏循汉唐法自吴江沿江而东至于海又沿海而北至于杨子江又沿江而西至常州江隂界一河一浦皆有堰闸所以贼水不入久无患害尝考汉晋隋唐以来地理志今之平江乃古吴郡至隋平陈始置苏州汉时封境甚濶隋开皇中始移于横山下塘贞观中复徙于阖闾旧城而又湖州乃隋时仁寿中于苏之乌程县分置秀州乃五代晋时吴越王以苏之嘉兴县分置所谓钱塘毘陵在古皆吴之属县以地势卑下沿江边海有为隄防以防遏水势如唐志所载秀州海盐令李谔开古泾三百有一而又穪去县西北六十里有汉塘太和中再开疑即臣今所谓开盐铁塘以泄吴淞江水者也又载杭州之余杭令归珧筑甬道髙广径直百余里以御水患又载杭州盐官县亦有捍海塘堤二百十四里即知古人治平江之水不专于河而筑隄以遏水亦兼行之矣故为今之策莫若先究上源水势而筑吴淞江两防塘堤不惟水不北入于苏而南亦不入于秀两州之田乃可垦治今之言治水者不知根源始谓欲去水患须开吴淞江殊不知开吴淞江而不筑两防隄塘则所导上源之水辐辏而来适为两州之患盖江水溢入南北港浦而不能径趋于海故也傥效汉唐以来隄塘之法修筑吴淞江防则去水之患已十九矣震泽之大统三万六千余顷而平江五县积水几四万顷然非若太湖之深广弥漫一区也分在五县逺接民田亦有髙下之异浅深之殊非皆积水不可治也但与田相通极目无际所以风涛一作囘环四合无非全积之水亦有可治之田潴防之余其浅淤者皆可修治永为良田况五县积水中所谓湖瀼陂渰若湖则有淀山湖练湖阳城湖巴城湖昆湖承湖尚湖石湖沙湖瀼则有大泗瀼斜塘瀼江家瀼百家瀼鳗鯏瀼荡则有龙墩荡任周荡傀儡荡白坊荡黄天荡鴈荡长荡渰则有光福渰尹山渰施墟渰頳墩渰金泾渰明杜渰三十余所虽水势相接畧无限隔然其间深者不过三四尺浅者一二尺而已今乞措置深者如练湖大作隄防以匮其水复于隄防四傍设为防门水濑即大水之年足以潴蓄湖瀼之水使不与外水相通而水田之圩岸无冲激之患大旱之年可以决防门水濑以浸灌民田而旱之沟洫有车畎之利其余若斜塘瀼大泗瀼柏家瀼之类深不过三四尺浅止一二尺而已本是民田皆可相视分勒人戸借贷钱粮修筑圩防开导泾浜即前所谓湖瀼三十余处往往可治者殆过半矣
　　苏轼进单锷水利书状
　　臣窃闻议者多谓吴中本江海太湖故地鱼龙之宅而居民与水争尺寸以故常被水患盖理之当然不可复以人力疏治是殆不然臣到吴中二年虽为多雨亦未至过甚而苏湖常三州皆大水害稼至十七八今年虽为淫雨过常三州之水遂合为一太湖淞江与海然无辨者盖因二年不退之水非今年积雨所能独致也父老皆言此患所从来未逺不过四五十年耳而近歳特甚盖人事不修之积非特天时之罪三吴之水潴为太湖太湖之水溢为淞江以入海海水日两潮潮浊江清潮水浊常欲淤塞江路而江水清驶随辄涤去海口常通故吴中少水患昔苏州以东官私船舫皆以篙行无陆挽者古人非不知为挽路以淞江入海太湖之咽喉不敢鲠塞故也自庆厯以来淞江始大筑挽路建长桥植千柱水中宜不甚碍而夏秋涨水时桥上水常髙尺余况数十里积石壅土筑为挽路乎自长桥挽路之成公私漕运便之日葺不已而淞江始艰噎不快软缓而无力则海之泥沙随潮而上日积不已故海口埋没而吴中多水患近日议者但欲发民濬治海口而不知江水艰噎虽暂通快不过歳余泥沙复积水患如故今欲治其本长桥挽路固不可去惟有凿挽路于旧桥外别为千桥谼各二丈千桥之积为二千丈水道淞江宜加迅驶然后官私出力以濬海口海口既濬而江水有力则泥沙不复积水患可以少衰臣之所闻大畧如此而未得其详旧闻常州宜兴县进士单锷有水学故召问之出着吴中水利书一卷且口陈其曲折则臣言止得十二三耳臣与知水者考论其书疑可施用谨缮冩一本缴连进上伏望圣慈深念两浙之富国用所恃歳漕都下米百五十万石其他财赋供餽不可悉数而十年九潦公私凋敝深可愍惜乞下臣言与锷书委本路监司躬亲按行或差强干知水官吏考实其言图上利害臣不胜区区
　　单锷吴中水利书
　　窃观三州之水为患滋久较旧赋之入常减其五六以日月指之则水为害于三州逾五十年矣所谓三州者苏常湖也朝廷屡责监司监司每督州县又间出使者寻按旧迹使讲明利害之原然而西州之官求东州之利目未尝歴见地形之髙下耳未尝讲闻湍流之所从来州县惮其经营百姓厌其出力钧曰水之患天数也按行者驾轻舟于汪洋之波视之茫然犹擿埴索途以为不可治也间有忠于国志于民深求而力究之然有知其一而不知其二知其末而不知其本详于此而畧于彼故有曰三州之水咸注之震泽震泽之水东入于淞江由淞江以至于海自庆厯以来吴江筑长堤横截江流由是震泽之水常溢而不泄以至壅灌三州之田此知其一偏者也或又曰宜兴而西溧阳县之上有五堰者古所以节宣歙金陵九阳江之水或遇五六月山水暴涨则皆入于宜兴之荆溪由荆溪而入震泽盖上三州之水东灌苏湖常也此又知其一偏者耳或又曰宜兴之有百渎古之所以泄荆溪之水东入于震泽也今已湮塞而所存者四十九条疏此百渎则宜兴之水自然无患此亦知其一偏者也三者之论未尝参究得之既不详攻之则易破以锷视其迹自西五堰东至吴江防犹人之一身也五堰则首也荆溪则咽喉也百渎则心也震泽则腹也旁通太湖众渎则脉络众窍也吴江则足也今废五堰之固而宣歙池九阳江之水不入芜湖反东注震泽下又有吴江防之阻而震泽之水积而不泄是犹有人焉桎其手缚其足塞其众窍以水沃其口沃而不已腹满而气絶视者恬然犹不谓之已死今不治吴江防不疏诸渎以泄震泽之水是犹沃水于人不去其手桎不解其足缚不除其窍塞恬然安视而已诚何心哉然而百渎非不可治五堰非不可复吴江防非不可去盖治之有先后且未筑吴江防以前五堰其废已久然而三州之田尚十年之间熟有五六五堰犹未为大患自吴江筑防以后十年之间熟无一二欲具騐之阅三州歳赋所入之数则可见矣且以宜兴百渎言之古者所以泄西来众水入震泽而终归于海盖震泽吐纳众水今纳而不吐锷窃视熙宁八年时虽大旱然连百渎之田皆鱼游鳖处之地低污之甚也其田去百渎无多逺而田之苗是时亦皆旱死何哉盖百渎及旁穿小港歴年不濬遇旱皆为泥沙湮塞与平地无异矣虽去震泽甚迩民力难以私举时官又无留意疏导者苗卒归于槁死自熙宁八年迄今十四载其田即未有可耕之日歳歳霪潦民益憔悴昔嘉祐中邑尉阮洪深明宜兴之利方是时吴中水洪屡上书监司乞开通百渎监司允其请遂鸠工于食利之民疏导四十九条是年大熟此百渎之騐歳之水旱皆不可不开也宜兴所利非止百渎而已东则有蠡河横亘荆溪东北透湛渎东南接罨画溪昔范蠡凿宜兴之西蠡运河皆以昔贤名呼其蠡河遇大旱则浅淀中旱则通流又有孟泾泄滆湖之水入震泽其他渎沟淀塞其名不可缕举夫吴江防界于吴淞江震泽之间防东则江防西则震泽江之东则大海也百川莫不趋海自西五堰之上众川由荆溪入震泽注于江由江归于海地倾东南其势然也自庆厯二年欲便粮运遂筑此隄横截江流五六十里遂致震泽之水常溢而不泄浸灌三州之田每至五六月之间湍流迅急之时视之则吴江防东之水常低于防西之水不下一二尺此隄防阻水之迹自可见也又覩防东江尾与海相接之处茭芦丛生泥沙涨塞而又江防之东自筑防以来沙涨成村昔为湍流奔涌之地今为民居民田桑枣塲圃吴江县由是歳増旧赋不少虽然増一邑之赋反损三州之赋不知几百倍耶夫江尾昔无茭芦壅障流水今何致此盖未筑防之前源流东下迅急筑防之后水势迟缓无以涤荡泥沙以至増积而茭芦生茭芦生则水道狭水道狭则流泄不快虽欲震泽之水不积其可得耶今欲泄震泽之水莫若先开江尾茭芦之地迁沙村之民运其所涨之泥然后以吴江防凿其土为木桥千所以通粮运每桥用耐水土木棒二条各长二丈除首尾占阁外可得二丈余谼道每一里计三百六十步一里为桥十所计除占阁外可开水靣三十三丈每三十歩一桥也一千条桥共开水靣二千丈计一十一里四十步也随桥谼开茭芦为港走水仍于下流开白蚬安亭二江使太湖水由华亭青龙入海则二州水患必大衰减常州运河之北偏乃江隂也其地势自河而渐低上自丹阳下至无锡运河之北偏古有泄水入江渎一十四条曰孟渎曰黄汀堰渎曰东涵港曰北戚墅港曰五泻堰港曰梨落港曰蒋渎曰欧渎曰魏渎泾曰支子港曰蠡渎曰牌碑作泾皆以古人名或以姓称之昔皆以泄众水入运河立防门又北泄下江隂入江今名存而实亡今存者无几二浙之粮船不过五百石运河止可常存五六尺之水足可以胜五百石之舟以其十四处立为石碶防门每渎于防北先筑隄防则制水入江若无隄防则水泛溢而不制将见灌浸江隂之民田民居矣昔熙宁中有提举沈披者辄去五泻堰走运河之水北下江中遂害江隂之民田为百姓所讼即罢提举亦尝被罪始欲以为利而适足以害之此未达古人之智以致败事也窃见近日钱塘进士余默两进三州水利徒能备陈功力琐细之事殊不知本末惟有言得常州运河晋陵至无锡一十四处置防门泄水北下江隂大江虽三尺童子亦知如此可以为利然余默虽能言防门一事合锷鄙策奈何无法度以制入江之水行之则又岂止为一沈披耶又覩主簿张寔进状言吴江防为阻水之患泾函不通其言然则然矣虽言吴江防而不言措置水利之术盖古之所创泾函在运河之下用长梓木为之中用铜轮刀水冲之则草可刈也置在运河底下暗走水入江今常州有东西二函地名者乃此也昔治平中提刑元积中开运河尝开见函管但见函管之中皆沙泥以谓功力甚大非可易复遂已今先开凿江湖海故道湮塞之处泄得积水他日治函管则可若未能开故道而先治函管是知末而不知本也切见常州运河之北偏皆江隂低下之田常患积水难耕植今河上为防门河下筑隄防以管水入江百姓由是縁此河隄可作田围此泄水利田之两端也宜兴县西有夹苎干渎在金坛宜兴武进三县之界东至滆湖及武进县界西南至宜兴北至金坛通接长塘湖西接五堰茅山薛歩山水直入宜兴之荆溪其夹苎干渎盖古之人亦所以泄长塘湖东至滆湖之水入大吴渎塘口渎白鱼湾高梅渎四渎及白鹤溪而北入常州之运河由运河而入一十四条之港北入大江今一十四条之港皆名存而实亡累有知利便者献议朝廷欲依古开通北入运河以注大江自滆湖长塘湖两首各开三分之二为彼田戸皆豪民不知利便惟恐开凿已田隂搆吏胥皆柅而不行元丰之间金坛令曽长官奏请乞开朝廷又降指挥委江东及两浙两路监司相度及近县官员相视又为豪民计搆不行傥开夹苎干渎通流则西来他州入震泽之水可以杀其势深利于三州之田也熙宁八年歳久大旱切观震泽水退数里清泉乡湖干数里而其地皆有昔日丘墓街井枯木之根在数里之间信知昔为民田今为太湖也太湖即震泽也以是推之太湖寛广愈于昔时昔云有三万六千顷自筑吴江防及诸港渎湮塞积水不泄又不知其愈广几多顷也锷又尝见低下之田昔人争售之今人争弃之盖积年之水十无一熟积空头之税或遇频年不收则饥饿丐殍鬻妻子以偿主租或置其田舍其庐而逋至于酒坊处在水乡沽卖不行以致败阙者比年尤甚皆縁水伤下田不收故也锷又尝游下乡切见陂渰之间亦名丘墓皆为鱼鳖之宅且古之葬者不即髙山则于平原陆野之间岂即水穴以危亡魄耶尝得唐埋铭于水穴之中今犹存焉信夫昔为髙原今为污泽今之水不泄如古也昨熙宁间检正张锷命属吏殿丞刘慤相视苏秀二州海口诸浦渎为沙泥壅塞将欲疏凿以决流水慤相视囘申以谓若开海口诸浦则东风驾海水倒注反灌民田锷谓慤曰地倾东南百川归海古人开诸海浦所以通百川也若反灌民田古人何为置诸浦耶百川东流则有常西流则有时因东风虽致西流风息则其流亦复归于海其势然也凡江湖诸浦港势亦一同慤虽信其如此然犹有说盖以昔视诸浦无倒注之患而今乃有之盖昔无吴江防之阻诸浦虽暂有泥沙之壅然百川湍流浩急泥沙自然涤荡随流以下今吴江防阻絶百川湍流缓慢则其势难以涤荡沙泥设使今日开之明日复合又闻秀州青龙镇入海诸浦古有七十二滙盖古之人以为七十二滙曲折宛转者盖有深意以谓水随地势东倾入海虽曲折宛转无害东流也若遇东风驾起海潮汹涌倒注则于曲折之间有所回激而泥沙不深入也后人不明古人之意而一皆直之故或遇东风海潮倒注则泥沙随流直上不复有阻凡临江湖海诸港浦势皆如此所谓今日开之明日复合者此也今海浦昔日曲折宛转之势不可不复也夫利害挂于眉睫之间而人有所不知今欲泄三州之水先开江尾去其泥沙茭芦迁沙上之民次疏吴江防为千桥次置常州运河一十四处防门石碶隄防管水入江次开导临江湖海诸县一切港渎及开通茜泾水既泄矣诱民以筑田围郏亶尝欲就深水中叠成围防夫水行于地中未能泄积水而先成田围以狭水道当春夏湍流浩急之时则水当涌行于田围之上非止壊田围且渰没庐舎矣此不知之甚也欲乞朝廷指挥下两浙转运司择智力了干官员分布诸县则不越数月其工可毕所有创桥疏通河港置防门利便制度不在规规而言也今所画三州江湖溪海图一本但可观其大畧港渎之名亦布其一二且欲见其详莫若下苏常湖诸县各画溪港河沟图一本各言某河某渎通某县某处俟其悉上合而为一图则纎悉若视于指掌之间也锷又覩秀州青龙镇有安亭江一条自吴江东至青龙由青龙泄水入海昔因监司相视恐走透商税遂塞此一江其江通华亭及青龙夫笼截商税利国能有几耶堰塞湍流其害实大又况措置商税不为难事窃闻近日华亭青龙人戸相率陈状情愿出钱乞开安亭江见有状在本县官吏未与施行近又访得宜兴西滆湖有二渎一名白鱼湾一名大吴渎泄滆湖之水入运河由运河入一十四处防门下江其二渎在塘口渎之南又有一渎名髙梅渎亦泄滆湖之水入运河由运河入防门在吴渎之南近又闻知苏州王觌奏请开海口诸浦锷窃谓海口诸浦不可开今开之不逾日或遇东风则泥沙又合矣尝观考工记曰善沟者水漱之善防者水淫之盖谓上水湍流迅急则自然下水泥沙齧去矣今若俟开江尾及疏吴江防为桥与海口诸浦同时兴工则自然上流东下齧去诸浦沙泥矣凡欲疏通必自下而上先治下则上之水无不流若先治上则水皆趋下漫灭下道而不可施工力其理势然也故今治三州之水必先自江尾海口诸浦疏凿吴江防及置常州一十四处之防门筑隄制水入江比与吴江两处分泄积水最为先务也然锷观合开三州诸沟渎不必全借官钱盖三州之民憔悴已久人人乐开故半可以资食利戸之力也今畧举其一二若开江尾疏吴江防为桥迁吴江防东一村之民开地复为昔日之江置一十四处之防门并筑一十四条堤防制水入江开夹苎千渎白鹤溪白鱼湾大吴渎塘口渎宜兴东蠡河已上非官钱不可开也若宜兴之横塘石渎苏州之海口诸浦安亭江江隂之李干港春申港夏港黄田港利港宜兴之塘头渎及诸县凡有自古泄水诸沟港浜渎尽可资食利戸之力也莫若先下三州及诸县抄録诸道江湖海一切诸港渎沟浜自古有名者及供上丈尺之力费或系官钱或系食利私力期之以施工日月同日开凿同日疏放若或放水有先后则上水奔涌东下冲损在下开未毕沟港以故须同日决放也或者有谓昔人创望亭吕城奔牛三堰盖谓丹阳下至无锡苏州地形东倾古人创三堰所以虑运河之水东下不制是以创堰以节之以通漕运自熙宁治平间废去望亭吕城二堰然亦不妨纲运何耶锷曰昔之太湖及西来众水无吴江防之阻又一切通江湖海故道未尝湮塞故运河之水常虑走泄入于江湖之间是以置堰以节之今自庆厯以来置筑吴江防及诸港浦一切湮塞是以三州之水常溢而不泄二堰尤宜先复不复则运河将见涸而粮运不可行此灼然之利害也又若宜兴创市桥去西津堰盖嘉祐中邑尉阮洪上言监司就长桥东市邑中创一桥使运河南通荆溪初开凿市街乃见昔日桥柱尚存泥中咸谓古为桥于此也又运河之西口有古西津堰今已废去久矣且古之废桥置堰以防走透运河之水今也置桥废堰以通荆溪则溪水常倒注入运河之内今之与古何利害之相反耶锷又谓古无吴江防众水不积运河髙于荆溪是以塞桥置堰以防泄运河之水也今因吴江防之阻众水积而常溢倒注运河之内是以创桥废堰见利而不见害也今若治吴江防泄众水则运河之水再防走泄当于北门之外创一堰可也其利害盖如此也或曰窃观诸县髙原陆野之乡皆有塘圩或三百亩或五百亩为一圩盖古之人停蓄水以灌溉民田以今视之其塘之外皆水塘之中未尝蓄水又未尝植苗徒牧养牛羊蓄放鳬鴈而已塘之所创有何益耶锷曰塘之为塘是犹堰之为堰也昔日置塘蓄水以防旱歳今自三州之水乆溢而不泄则置而为无用之地若决吴江防泄三州之水则塘亦不可不开以蓄诸水犹堰之不可不复也此亦灼然之利害也茍堰与塘为无益则古人奚为之耶盖古之贤人君子大智经营莫不除害兴利出于人之未到后人之浅谋管见不达古人之大智颠倒穿凿徒见其害而莫见其利也若吴江防止知欲便粮道而不知遏三州之水以为便又若废青龙安亭江徒知不漏商旅之税又不知反狭水道以遏百川今之人所以异古人者凡如此也锷窃观无锡县城内运河之南偏有小桥由桥而南下则有小渎渎南透梁溪渎有小堰名曰单将军堰自桥至梁溪其渎不越百步堰虽有亦不渡船筏梁溪即接太湖昔所以为此堰者恐泄运河之水昔熙宁八年是歳大旱运河皆旱涸不通舟楫是时锷自武林过无锡因见将军堰既不渡船筏而开是渎者古人岂无意乎因语与邑宰焦千之曰今运河不通舟楫窃覩将军堰接运河去梁溪无百步之逺古人置此堰渎意欲取梁溪之水以灌运河千之始则以锷言为狂终则然之遂率民车四十二管车梁溪之水以灌运河五日河水通流舟楫往来信夫古人经营利害凡一沟渎皆有微意而今人昧之也尝见苏州之茜泾昔范仲淹命工开导以泄积水以入海当时谏官不知苏州患在积水不泄咸上疏言仲淹走泄姑苏之水盖不知其利而反以为害今茜泾自仲淹之后未复开凿亦久湮塞锷存心三州水利凡三十年矣每覩一沟一渎未尝不明古人之微意其间曲折宛转皆非徒然也锷今日之议未始増广一沟一渎其言与图符合非观地之势明水之性则无以见古人之意今并图以献惟执事者上之朝廷则庶几三州憔悴之民有望于今日也
　　两浙提举赵霖治水利害状
　　其畧云浙西六州之水注于太湖流入淞江接青龙江东入于海平江地势与太湖淞江水靣相平而濒海之地特髙于他处谓之堽身东西与北三靣势若盘盂积水南入注乎其中所以沿海环江凿开港浦者借此以疏积中之水也今濒海之田皆作堰坝以隔海潮裹水使不得流外沙日积此昆山诸浦湮塞之由也堽身之民每缺雨则悉为堰坝以止流水临江之民每遇潮至则于深浦开凿小港以供已用或为堰防以留余潮此常熟诸浦湮塞之由也法当置闸限水内外随潮啓闭而太湖淞江之水与积水为一沈没民田者一遇风作则髙浪万顷愈泄愈来为之计者莫若顺其性而导其流大筑圩防髙围民田如此则积水日削众浦日耗矣大抵开治港浦置闸啓闭筑圩裹田三者缺一不可其开浦篇曰古人大小纵横设为港浦询究古迹得其大者三十六浦区为三等上等工大而利溥在所当先中等工费可减上等三之二下等间于上中之间自大浦分工料之数而第损焉其置闸篇曰古者港浦尽于地势髙处淤淀若一旦开通未易施力今于三十六浦中寻究古曽置闸者四浦惟庆安福山两闸尚存盖开浦莫急于置闸置闸莫利于近外置闸而又近外有五利焉江海之潮上则闭潮退即啓外水无自以入里水日得以出一也外水不入则泥沙不淤闸内港浦常得疏通二也濒海之地每苦咸潮置闸啓闭内地尽宜稼穑三也置闸近外歳事修治不逺易为工力四也港浦深濶货船木栰得以住泊官司税课以助歳计五也又有二说昆山浦通东海沙浓而潮咸当先置闸而后开浦一也闸之侧各开月河小舟不阻二也其筑圩篇曰平江之赋多出低乡当时田圩未壊水有限隔今田圩既废水通为一遇东南风则太湖与淞江并昆山积水尽奔常熟西北风则常熟之水东赴者亦然况平江之地低于诸州惟髙大圩防方能与诸州地形相等耳至和常熟二塘为风浪冲击塘防漫灭皆积水所致昔人筑圩裹田非谓得以播殖也将恃此以杀水势耳今若开浦置闸先自南乡大筑圩防围裹低田使位位相接以御风涛以狭水源治之上也修塘以限东西往来之水治之次也凡田尽筑使水无所容治之终也今积水之中有力人戸间能作塍防围裹低田禾稼无虞盖积水本不深而圩防皆可筑此治积水之策但民无力为之官司借贷钱谷集植利之众督以必成或十亩二十亩地之中弃一亩取土为防所取之田令众戸均价偿其贷借钱谷官为置籍责以三年六限随税输还此治积水之法
　　黄震论泄水书
　　所在水利皆源髙而流下故泄之易惟本郡西南受荆溪以上江东数郡水既髙若建瓴东北自昆山之太仓连亘常熟其势又亢若仰盂水亦反流而趋内四靣皆源独其中受水之流水反蓄而不泄故近郭之田虽茫为一壑而滨海之田则枯涸自如特近郭之地舟楫所经人所共见滨海之地耳目不及人所不知耳然古人随地形而为之计则亦曲尽其妙第废壊已久有非一旦可复古人于宜兴以西金陵管下设为五堰使西水不入荆溪而由分水银林二堰入伍子胥伐楚之运河以入大江东北则于昆山常熟以东之横塘设堽门防门闭髙地之水以自溉髙地之田使水不得反流而趋内然此特措置四境之髙仰如此若中间地卑水聚不能以时入海则又设为塘浦焉盖吴地中间不特太湖三万六千顷长洲有沙湖尹山湖常熟有昆承湖昆山有阳城湖他如斜塘等诸瀼黄天等荡市宅等诸村皆蓄水深处脉络无不与太湖贯通水面濶逺止借吴淞一江通注入海去水不速而所借者又在塘浦浦者导诸处之水皆自趋吴淞江以入海塘者防水不得入民田必使由浦以入于江塘浦元计一百三十二条浦之濶率三二十丈塘之髙率二丈大要使浦髙于江江髙于海水驾行髙处而吴中可以无水灾古人之为此夫岂一日一人之力而无存者尝考李氏有江南五堰以西之运河尚通钱氏有两浙其治塘浦尚有撩浅指挥之号彼固非真能上缉古人之功而偏方小国封疆不广犹农之有篱落下田歳歳保治惟谨国朝幅员万里观听不接南渡生聚益繁各便已私上焉之五堰既以不便木簰往来而壊江东数郡水尽入太湖矣下焉之堽门防门又为侧近勤耕而壊昆山常熟二县髙原之水反入内地矣中焉之塘浦则或因行舟及安舟之便而破其圩或因人戸请射下脚而废其堤或因耕垦増辟而攘斥其旧来之浦凡今所谓某家浜某家泾者皆古塘浦旧地于是荡无堤障水势散漫与江之入海处适平退潮之减未几长潮之増已至小汛之随去未尽大汛之拥囘反多往复洄洑水去迟缓而一雨即成久浸矣古人合江浙数郡之规模而成之虑及万世后人求一已田宅之利便而壊之见止一时隳壊既久则复之甚难自景祐以来歳歳讲求迄无成功盖但知泄水而海口既髙水非塘浦不可泄故东坡尝请去吴江石塘王觌尝奏开海口诸浦朝廷皆疑不敢行范文正公守吴尝开茜泾亦止一时一方之利而刘慤按行直谓开海口则反有风涛驾入之忧惟熙宁初郏亶力请于朝尝起六郡三十四县之人以修塘浦吏民喧诉击坠幞头卒鸣铙散众而止政和六年御笔修平江诸浦三十六闸差赵霖措置通设六十四万余工宣和初再措置支见钱四十一万贯有奇卒又勾收人吏送狱根磨而止今浦闸尽废尤甚前日而海沙壅涨又前日之所无地之髙下非人力可移沙之壅涨非人力可遏惟复古人之塘浦驾水归海可冀成功然所费当几钱所役当几人大丰州县既无此事力荒歳饿殍又无此人力纵有之又当歴几时几日而成乃欲其救目前之急此泄水一说未可仓卒议也若止从人戸就近泄放则彼此皆水虽欲以邻田为壑不可得矣议者多谓围田増多水无归防然亦只见得近来之弊古者治水有方之时污下皆成良田其后隄防既壊之后平陆亦成川泽熙宁八年旱太湖露丘墓街井今瀼荡等处尚有古防见水中以此知近来围田不过因旱歳水减将旧来平地被水处间行筑□耳就使围田尽去水之未能速入海自若也何能遽益于事况围田未易去者乎为今救急省事之策惟有告谕田主多发夫工就塍防渐露处次第修筑各于水中自为隄障即车水出隄障之外而耕种之此事昨已施行更望熟议再赐指授
　　两浙转运副使赵子防相视导水方畧状
　　其畧曰浙西诸州平江最为低下而湖常等州水皆归于太湖自太湖以导于淞江自淞江以注于海是太湖者数州之水所潴而淞江又太湖之所泄也然以数州潴水巨浸而独泄于一淞江宜其势有所不逮是以昔人于常熟之北开二十四浦疏而导之杨子江又于昆山之东开一十二浦分而纳之海两邑大浦凡三十有六而民间私下泾港又不可胜数皆所以决壅滞而防泛滥也后因潮汐往来泥沙积淤旧置开江之卒寻亦废去此太湖所以湮塞而民田漂没之由也天禧天圣间运使张纶于常熟昆山各开诸浦以导积水景祐间郡守范仲淹亲至海浦开浚五河以疏导诸邑之水使东南入于淞江东北入于杨子与海今相视合开切去处常熟县梅里塘白茆塘崔浦福山浦黄泗浦昆山县新洋江小虞浦顾浦郭泽塘总计役夫三百三十七万四千六百工钱三十三万七千四百贯米一十一万一千五百石有奇昆山四浦工力不多止用本县食利戸开浚常熟五浦工力浩瀚系与吴长等县利害相及欲于三县募人充当縁平江积水今经两月未退已妨种麦若不于农隙之际支给钱米雇夫开治恐来歳春雨积水愈甚亏失常赋不便望指挥施行诏从之
　　两浙运判陈弥作相度水利状
　　其畧曰常熟之浦二十有四皆北入于江昆山之浦十有二皆东入于海盖以太湖居其上流昔人患淞江之不能胜而使众水径得其归者也诸泽之兴始于天禧成于景祐逮政和间稍已湮废尝命赵霖濬之仅能复常熟昆山二三浦而罢窃考周官有稻人掌稼下地之法所以潴水则今之塘湖是也所以防水则今之诸浦是也今诸邑之间曰湖曰瀼以累百数而并江濒海小川故道往往淤滞不特所谓三十六浦而已潴之过多而防之过少重以今歳淫雨泛滥横溢非常年比识者皆知开浦之利不但今日特以工费甚广不敢轻议今若并举大役窃虑歉歳民无余力官无羡储反至劳扰辄择其宜先治者凡十浦而其缓急又半之兴工之日仍乞以缓急为先后
　　元
　　都水少监任仁发开江议
　　某伏读书云三江既入震泽底定三江乃娄江东江吴淞江也震泽乃太湖也太湖纳百川之水而注之江三江泄太湖之水而入于海水有所归复有所泄则震荡者平定尚何淫潦之足忧哉二江已塞仅有吴淞一江今下流河沙滙浅塞若及早开浚工费省而易为力数年之后愈久愈湮工费倍而难为功所当预为之图也以节用爱人之道论之然钱粮固当吝民力固当惜于利民之事而用之何吝惜之有或以劳民之说借口为难行我以佚道使之劳而无怨若早不开浚则日塞月湮或遇霖淫之雨水潦之灾滔天难遏不特田为江湖而民亦为鱼鳖矣实为急务不可缓也今之言水利者谓水性就下导而使之通流而已河港陂塘狭者广之髙者下之塞者濬之弥漫者防隄之人皆能言之也殊不知治水之法须识潮水之背顺地形之髙低沙泥之聚散隘口之缓急寻源泝流各得其当合开者开之合闭者闭之合隄防者隄防之庶不徒劳民力虚费钱粮水不伤禾民享无穷之利岂非国家之利乎昔自唐至宋陈令公丞相裴度范文正公叶内翰朱晦庵苏东坡欧阳文忠公等皆陈言修濬或吝于浩费而不行或惑于浮议而弗讲或始行而中辍或营修不得治水之法因循歳月少见实效归附以来江河淮海缺官管治愈见湮塞二十余年之间水利大壊以致苏湖常秀之良田多弃为荒芜之地深可痛惜区区管见惟以开江围防置闸为第一义也
　　任仁发水利问荅
　　议者曰吴淞江前时深通今日何为而塞岂非如海变桑田之说非人力所可为者欤荅曰东坡有言若要吴淞江不塞吴江一县之民可尽徙于他处上源寛濶清水力盛沙泥自不能积何致有湮塞之患哉归附后将太湖东防出水去处或钉栅或作堰或筑狭为桥及沿湖港又虑私盐船往来多行塞防所以清水日弱浑潮日盛沙泥日积而吴淞江日就淤塞正与东坡所见合若曰如海变桑田一付之天则圣人手足胼胝尽力沟洫皆虚言也圣人岂欺我哉所当尽人力而为可也议者曰钱氏有国百余年止长兴间一次水灾亡宋南渡百五十余年止景定间一二次水灾今或一二年三四年水灾频仍其故何也荅曰钱氏有国亡宋南渡全借苏湖常秀数郡所产以为国计当时尽心经理髙田低田各有制水之法其间水利当兴水害当除合役军民不问繁难合用钱粮不吝浩大必然为之又使名卿重臣专董其事豪富上戸簧言不能乱其耳珍货不能动其心又复七里为一纵浦十里为一横塘田连阡陌位位相接悉为膏腴之产以故二三百年之间水灾罕见国朝四海一统又居位者未知风土所宜视浙西水利与诸处无异任地之髙下任天之水旱所以一二年间水灾频仍也议者曰苏州地势低下与江水平故曰平江古称泽国其地不可作田今欲围筑亦逆土之性耳荅曰晋宋以降仓廪所积悉仰给于浙西之水田故曰苏湖熟天下足若谓地势低下不可作田此诚无稽之论何以言也浙西之地低于天下而苏湖又低于浙西淀山湖又低于苏湖彼中富戸每歳种植菱芦编钉桩蓧围筑埂防岂非逆土之性何为今日尽成膏腴之田此明效大騐不可掩也既是淀山最低之处尚可经理为田却说已成之田不可作田何其愚也议者曰水旱天时非人力所可胜自来讨究浙西治水之法终无寸成荅曰浙西水利明白易晓何谓无成大抵治之之法有三濬河港必深濶筑围防必髙厚置闸窦必欲其众多设遇水旱就三者而乗除之自然不能为害傥人力不尽而一切归数于天宁有丰年耶东坡亦言浙西水旱乃人事不修之积正此谓也昔范文正公亲开海浦议者沮之公力排浮议疏濬积潦数年大稔民受其赐载之方册昭然可考谓之无成可乎议者曰河渠围防闸窦三者俱备则水旱可无民食可足诚为久逺之计朝廷何为而废之荅曰范文正公宋之名臣尽心于水利尝谓濬河修围置闸三者如鼎足缺一不可三者备矣水旱岂足忧哉国家收附江南三十余年浙西河港围防闸窦无官整治遂致废壊一遇水旱小则小害大则大害是以年年有荒芜不可种之田深可痛惜今朝廷废而不治者盖募夫供役取办于富戸部夫督役责成于有司二者皆非其所乐所以猾吏豪民搆扇必欲沮壊而后已朝廷未见日后之利但厌目前之扰是以成事则难壊事则易东坡亦云官吏惮于经营百姓畏于出力所以累行而终辍不能成久逺之利也议者曰行都水监既是有益衙门何众口一词皆谓无益而朝议罢之荅曰民可使由之不可使知之事之利害久而始明彼小民无知但见工役之繁豪民肆奸又吝供输之费所以百般阻挠但谓无益以败乃事殊不知浙西有数等之水拯治方畧皆不相同非立专司岂能成功使水监衙门真为无益古之有国者亦费而不置乆矣何为周汉唐宋之世未尝一日不用心尽力经营水利之事列之史传代有其人谚曰水利通民力松斯言信矣若浙西低下之地不须水监即今中原髙阜之处安用水监河道司为哉然则髙阜之处水监既不可缺而低下之处乃谓不必置何不智之甚也数年之后河港浅塞水害滋甚有忧民忠国者出必复兴修水利之事彼横议者岂得终沮之哉议者曰水利固不可不修然今陇西汉唐二渠止是责于有司修浚民更不扰浙西水利何不亦责之有司荅曰陇西二渠长流水也濬成深渠水自下流治之无难浙西水性不一整治方法亦殊岂可以汉唐二渠例视之哉宋贤如范文正公苏文忠公王荆公朱文公皆命世大儒经纶天下之大才尚各建策设官置卒专力经营必有所见若令有司兼管何往而不败事哉
　　都水庸田司集江湖水利议
　　其畧云震泽受吴中数郡之水西南湖州诸溪西北宣州诸溪并下太湖盖诸山峙于太湖之西地形髙阜兼南北东三处江海之防亦髙而太湖之四外皆髙水积其中常若盘盂之盈满非借江湖深利何以通泄设有雨潦则泛滥四溢环湖低田其能免淹没乎范文正公谓太湖天开泽国众流所聚而江海之涯地势皆髙若欲导泄积水在乎时时检太湖东防北防通江诸河道水洞不致诸物闭塞可也盖环湖皆苏湖常秀之良田病于低洼利在泄潦兼沿江傍海诸髙田亦仗湖流奔注冲散潮沙使江湖深利乃可引潮灌溉由是言之凡太湖出水口子宜常通不宜畧塞也诸小湖在太湖迤东及北者有昆湖承湖阳城湖尚湖沙湖陈湖尹山湖蠡湖薛淀湖又名淀山湖并诸水泖瀼渰荡皆能接泄太湖水注江达海数内淀山湖关系吴淞江注泄至为切要论其古迹周围二百里此湖水自大盈赵屯二浦以防吴淞江既近且便较之诸湖惟淀山湖之东防北防与浑潮相接最近若上源所注不急则潮沙由此以注湖内渐成淤淀富豪之家由淤淀而围成田地里步不多其来久矣由是湖之潴水益狭又与二浦渐逺而所泄不能快便若非就湖内围田上多开河道及时时修浚二浦并浚近浦诸沟洫接济通泄冲涤浑潮则此湖淤淀恐不止于是也吴江长堤又名挽路石塘按宜兴前辈单锷云昔庆厯二年因风涛多败漕舟遂接续筑为长堤横截五六十里虽时有桥梁而流势不快江海浦港复多沙涨又按东坡苏公云淞江沿数十里积石壅土筑为挽路建长桥植千柱于水中涨水之时桥上水常髙尺余江水不快则海之泥沙随潮日积而吴中多水患又按昆山郏亶云吴江筑为石塘以障东流之势是致下流浅狭遽涨潮沙半为平地如长堤如挽路如石塘皆同此处正是太湖东防泄水下吴淞江入海第一要处古贤交口立论以晓人者乃至于三必是此处不当闭塞凡先来于堤间多置木桥多凿水洞上则通行下则泄水者盖欲仗其急流奔注江湖冲涤泥沙免致水患然犹虑桥柱之阻水今人多不知此意或便于行路则坝塞河口或惰于巡防则密置桩橛此又不止于桥柱之阻水也矧以茭菱鱼簖等物障遏妨害农功必得官司于此处榜示告戒使之咸知利害可也吴江长桥长洲寳带桥曽议凿堍添桥寛展水道皆合浚治昆山塘北纳阳城湖南吐吴淞江常熟塘接泄太湖水势入昆承等湖注江达海两傍河道各有七十余条多有坝塞之处合去坝塞使之通流大盈浦南接淀山湖自白鹤滙以达吴淞江浦濶三十余丈赵屯浦南接淀山湖北达吴淞江浦濶五十余丈此二浦注泄湖水最为切要常宜深濶通利近年以来渐至淤塞又太湖东至松江有白鹤滙者宋嘉祐崇宁宣和间三次开浚又有顾浦滙盘龙滙千墩金城诸滙推原其故皆由上源闭塞湖流迟缓潮沙积聚而成今有河沙滙者涨塞江心阻水尤甚及有新华觜分庄觜严家觜暴涨为害俱合凿开盖觜即滙之异名也
　　都水庸田使麻合马治水方畧
　　参详浙西田土多借太湖之水灌溉所利甚大若河港闭塞不能通泄湖水稍遇大雨便至泛溢淹没田禾为害不轻其吴淞江原受太湖淀山湖诸处湖泖上源急流冲散潮沙自古可敌千浦浙西之水来既有源去亦有委是以不成水患近年以来因上源吴江一带桥谼塘防桩钉坝塞流水艰澁又因沿江水面并左右淀山湖泖等处权豪种植芦苇围裹为田并邉近江湖河港隘口沙滩滋生茭芦阻节上源太湖水势以致湖水无力不能渲涤潮沙遂将东江沙泥塞满江邉虽有江洪水势不能全复古道其水性润下是故潮水就其地所顺下而行此天地自然之理今太湖之水不流于江而北流入于至和等塘经由太仓出刘家等港注入大海并淀山湖之水望东南流于大曹港柘泽塘东西横泖泄于新泾并上海浦注江达海今张桂荣何珍朱文祥所言吴淞江渐成痼疾颇难救疗拟将吴江一带石塘桥谼水洞一百三十余处每处展阔作一丈使太湖水势泄流快便将太湖东南淀山湖迤东湮塞河道东西横泖等濬疏深濶以泄淀山湖长泖等水及将平江路昆山嘉定州湮塞河道亦行开挑分泄太湖水势注入刘家港泄于大海又将各处江湖河港桩坝并围裹成田鱼簖茭芦葑稗阻水去处尽行除禁不得阻遏水利仍令近民于港口筑叠土坝安置透水大槽名曰水窦潮来闭窦阻遏浑沙潮退起窦泄放湖水欲得江道渐有通利之望
　　都水书吏吴执中顺导水势议
　　考今浙西即古扬州之域厥土惟涂泥厥田惟下下得水之利虽博而被水之害亦大宋有郏亶者尝论天下之水以十分为率自淮而北五分由九河入海大江而南五分由三江入海书所谓三江既入震泽底定是也而三江所决之水其源甚大由江东宣歙而来加以天目大山险潭并西南诸山东江之水钟于震泽即今太湖也其湖绵亘三州六县周围六百余里靣濶三万六千余顷导其水而入海止三江耳二江已不得见汪洋浩荡之势止泄于吴淞之一江当时已有泥淤不通之论大抵浙西水泽之薮外髙内低势若盘盂但遇霖淫水辄泛溢欲使泄于江海其江海日有二潮抑遏湖水浑流倒注来速去迟日积月増渐生淤淀致使太湖之水急不能泄遇潦则低田有渰没之患遇旱则髙田有干涸之虞是岂水之性哉势则然耳所以导之有方则害可转而为利治之无术则利必转而为害古之智者盖未尝不深察乎此而尽力乎沟洫之政也国家收附江南之初年谷屡登不闻水患所司因循失于经理积而至于至元二十四年二十七年二十九年六年之间三遭大水所在膏腴悉成巨浸百姓阙食卖子鬻妻者不可胜计官粮更有何望至元三十一年中书省奏准大兴工役开挑太湖练湖淀山等湖并通江达海河港又加修筑围防自此歳获丰收官粮民食咸得其济所在官司理宜将已开河道时常拯治庶得不废前功无奈牧民之官畧不顾问复被海水日夜二潮将已开大盈等浦涨塞殆尽吴淞江面淤淀愈増幸而数年之间雨水调匀不覩其患倘值往年霖潦为害非轻近防朝廷设立都水庸田使司专一总督其事敦本防灾可为良防爰自设立以来毎年劝率百姓修筑田围拯治河道粗有成效然而数年之间事功龃龉犹未全成识者固已忧之适值上年春夏之交霖雨频作平江淞江痛被水灾沟壑满盈积而不泄所在田围多被损壊虽曰天灾流行亦人力未尽之騐也今都水庸田司已行革去修濬之责归于有司访问节目吴淞江旧云可敌千浦今则东自河沙滙西至道褐浦六七十里之间两防涨沙将与防平其中仅存江洪濶不过二三十步深不过三二尺湖水所至比之旧时万不及一虽汪洋之势见于上海新泾太仓刘家港通达入海岂能尽泄浙西诸郡之水畧举其由今吴江塘防乃太湖咽喉之地昔人曽以挽路不便有宜建千桥之说今积石壅土数十余里虽下有水洞百余能泄几何况又有东长桥西长桥寳带等桥植数千柱于水中及防之东向于江口则有富豪之侵占于江尾则有茭芦之闭塞其患又岂止隄防之为梗也又松江有湖名曰淀山周围几二百里其源亦自吴江分由急水港钟为此湖复自大曹港出大盈赵屯等浦入吴淞江达海中有塔寺昔居湖心此湖淤淀其寺已在湖防之上今则湖防又复开拓于六七里之外矣盖由此湖东向与海潮相接积淤成涂渐为富豪围占致使二百余里湖靣大半为田太盈等浦接泄江海最为快便去处皆湮为平陆至元三十一年钦奉开挑之时其上项湖田固尝官为收定界畔明白富豪嗜利巧计瞒官仍复隠漏今则淀山之围田愈广太湖之流势愈迟每五六月水涌之时吴江石塘东向之水较低于塘西之水数寸可以为验无怪乎东西之潮沙日盛于一日平江松江之围田常困于渰没其患盖由乎此以今浙西八郡之地钱粮如此其大生灵如此其众诚不可不为之虑也又镇江府丹阳县有练湖一处亦被权豪于湖靣髙阜处围褁成田侵夺众利以此参详浙西水乡农事为重河道田围必常修理二事可以兼行而不可以偏废今除修围筑防之一节有司已有定式淀山练湖亦有原定界畔拟合严切申明常加拯治外太湖一水乃浙西诸水之上源万顷汪洋必须疏泄上年霖雨平江松江已受其敝若更因循不治复遇霖潦则泛溢之患抑又甚焉为今之计若欲浙西水势通流免被水患必开吴淞之故道复淀山之旧规庶乎可以有济然吴淞古江已被潮沙湮涨役重工多似非人力可及其淀山旧湖多为豪戸围褁成田恐亦未易除毁即目太湖之水迂回宛转多由上海新泾太仓刘家港等处流注于海合无因其就下之性顺其必趋之势于上海太仓等处相视可开河港挑浚通流仍踏视吴淞古江应有旧来出水支港可以容易出海去处尽行疏浚务使支脉贯通出泄顺便开挑之际就令有司于己开河港之上访求古迹安置闸座依时啓闭以抑潮沙或乞照依腹里防通河并新开通惠河拨戸差军体例设立撩浅人夫专一看守修理以防向后复淤之患官民幸甚
　　周文英水利书
　　【此书议论中亦有是处但言淞江淤浅非人力可胜不知太湖之水所赖以宣泄注海者全在江道流通如诿之天数谓非人力可胜则不通之论也姑以前人所收仍存其议以备参考】
　　江浙钱粮数倍各省取办之本多出农田苏湖常秀四路田土髙下不等田之得粮十分为率低田七分髙田三分故谓天下之利莫大于水田水田之美无过于浙右五代之末吴越钱王独居东南専享此利经营修治颇为周详国家之资实基于此宋范文正公尝论于朝曰江南圩田每一圩方数十里中有河渠外有门闸旱则开闸引江水之利潦则闭闸拒江水之害旱潦不及为农美利【云云见奏疏】此范公夙昔之论也谨按三州太湖三万六千顷西北有荆溪宣歙芜湖宜兴溧阳溧水江东数郡之水西南有天目富阳分水湖州杭州诸山诸溪分注之水宗防潴聚于湖由震泽吴江长桥东入淞江青龙江而入海古制通泄水势自有源委故溧阳之江有五堰以节宣歙金陵九阳江之水宜兴之下有百渎以疏荆溪所受诸水皆源也而久不治江隂而东置运河一十四渎泄东水以入江宜兴而西置夹苎干与塘口大吴等渎泄西水以入运河皆委也亦久不治震泽固吐纳众水者也源之不治既无以杀其来之势委之不治又无以导其去之方是纳而不吐也水如之何不为患也吴江长桥旧址防续通长四十里南北相亘并以木桥立柱通彻湖水入江每有西风西北风湍决太湖水过桥下源源混混不舎昼夜由江入海以此三江水源势大日夜冲洗浑潮沙泥随水东流不能停积曩时非不能运石筑隄若今日之固盖自古沿革因地之险故作此数十里之桥以泄太湖都防之水冲激三江之潮淤也今则以长桥旧址累石成堤比之昔日虽为坚固便于徒行而桥道窄狭不能通彻湖水前都水监又于石堤下作小洞门一百五处出水然水势既分又且浅澁不能通泄太湖奔冲之水塘防之东又有占种菱荷陂塘障碍以致上流细缓难以冲激每日随潮沙泥日积月累淤塞三江致令水势支分折转于东北迤逦流入昆山塘等处由太仓刘家港一二处港浦入海静思以太湖蓄聚数郡山溪昼夜奔注都防之水求泄于一二浦溆而入海则浙西数郡之田每遇潦岁恶得而不为水废也考之禹贡三江既入震泽底定故泄具区之水亦由江而入海然而犹虑潮沙淤塞江之南北为纵浦五十余条以通于江浦之东西为横塘以分其势棊布于江之左右每日潮之入江得两旁纵浦以分其来势潮退入海得两旁横浦冲其淤泥不致停积水势顺流未尝泛滥归附之初田无巨浸歳有丰穰至元二十四年之后因太湖水源有阻江水势缓潮泥积渐淤浅又以江口河沙滙觜至赵屯浦相连七十余里地势涂涨日渐髙平此所谓海变桑田也即非人力可胜前都水监开挑新涨江靣置闸节水此欲以人力胜天终非经乆利益良法何者古今之地势不同天人之气运莫胜岂可以今之地势而执行古之法岂可以区区人力而胜天也且如见置闸三处本意潮来则拒江水之入潮退则放江水决潮殊不知江水之源筑塞水势细缓内水外水髙低无几闸之相去地势不逺决放之水不长既澁且缓又乌能冲激潮沙而不积于江也施之常年初无损益设遇潦歳觊其倾泄江湖巨浸则见其不能此所谓徐行拯溺缓步救焚也而欲亟复古制建置沿海堽身堽门防门旱歳潴水潦则放水再行开挑吴淞江青龙江以泄水则非惟事大体重动众劳民抑且地势不齐人力不能胜天恐不集事文英尝究思至元十四年间海舟巨舰每自吴淞江青龙江取道直抵平江城东葑门湾泊商贩海运船戸黄千戸等于葑门墅里泾置立修造海船场坞往来无阻此时江水通流滔滔入海故太湖数郡之水有所通泄虽遇天雨霖霪不致积潦害田海者百川之宗水有所归则不泛滥善观水者必识其源流可也又尝经行太仓刘家港吴淞江之左右登髙眺逺随流寻源为今之计莫若因水势之所趋顺其性而疏导之则易于成效刘家港南有一大港名曰南石桥港近年天然深濶直通刘家港见有船戸杨千戸范千戸等三五千料海船于此湾泊正系太仓嘉定南北之间于中正过堽身西南通横塘郭泽张泾以至夏驾浦奣子港入吴淞江水深处相去三五十里中间通连小港即目水浅间有迂回窄狭若使疏浚深濶可行数百料海船直抵葑门则太湖泄水一大路也又有盐铁塘一带南北相贯跨涉昆山嘉定常熟三州从东北通连杜漕横塘白茆浦塘茜泾入海西接芝塘直塘昆承湖华荡练塘所潴常州界运河诸处之水及娄门官渎阳城湖所接太湖之水为芝塘桥门窄狭多有权豪僧寺田庄强霸富戸将自己田圩得便河港填塞障遏通流水路及吴淞江通连横塘诸处泾港浅淤盘折若能开濶濬深亦太湖泄水之一大路也自吴淞江下口北绕昆山常熟抵江隂界约三百余里有港浦六十余条在昆山则为八尺泾花浦泾在常熟则为福山东横塘有港四十九条北及浦下田浦掘浦上夹浦练祁桃源顾泾六岳采桃穿沙下张新漕茜泾杨林七鸦浪港北浦尹公甘草塘相陈泾浅泾湴泾吴泗铛脚下六和黄浜沙营白茆金泾髙浦许浦坞沟千步耿泾新泾崔浦水门鳗鯏吴泾西阳新泾髙泾陈浦张泾胡泾奚浦黄泗诸港浦皆系西南泄水入海之大路也文英今弃吴淞江东南涂涨之地姑置勿论而専意于江之东北刘家港即古娄江三江既入此其一也谓之入者入于海也近年潮汛东朝水深港濶每歳数百万粮艘宗防于此三吴东北泄水之尾闾斯所谓顺天之时随地之宜因民之所利而利之者也更有东南淞江不涨可通诸浦及东北沿海一带如所谓耿泾福山东西横塘吴泗许浦等处可以通海江浦正古制泄水之要津农田之大本亦须从宜开浚疏通以泄水势入海有归则浙西数郡可无积水遗患纵遇潦水亦不致巨浸惟开浚之法付之有司例将有田之家差夫动扰犹为未便盖浙西富戸年来消耗实不称名乞从省府差委谙晓地理水利官员诣沿海各处追究相视旧通江浦合该挑浚港浦具数计工深濶定式画图贴说拟议中间或都水监分官前来或选省府能官于浙西富戸内劝率百千家斟酌逺近功绩巨细照舍粮赈济饥民例优以官禄拟定功绩品级令其开浚迄其成功考其等第如工役轻省者酌量优叙工力浩繁功绩重大者优以一官激劝勉励庶几劳而无怨扰不及众假如凶年劝令富戸捐粮赈济不过救一处一歳之灾尚优以官推此恩例成此东南之利则可弭浙西数郡乆逺之灾宁不伟欤外有吴江石隄亦须相视逺近将见有桥门添濶浚深及将一切富强填筑水路照依旧址开挑疏通决放水源由吴淞江深处入夏驾浦及新浚港浦入海似此经治之后更须都水监差官按行严督各州县每岁疏濬隄防则使水利经久不废或委行省官一员提调水政庶得専司守职敦笃事严免得有司乐歳则玩视以为常程设遇潦歳则手足无措败事伤农诗所谓彻桑土于未雨者此也水利有成则乐歳相仍国家之海运无亏生民免罹昏垫国富民安诚非小补
　　按文英此书考察地宜熟悉形便节源疏委多可采行独以吴淞江湮塞归之天数顾欲别从间道开濬并入娄江不无少偏盖震泽浩瀚无涯之水非一娄江所能尽泄而夏驾新洋通利卒遗永世之痼疾则皆此说误之也李尚书顔郎中辩之当矣详见奏疏及水议内
　　明
　　经理新洋江议
　　郎中顔如环议开吴淞江其畧云吴淞江一带流至新洋江口夏驾浦口二处交防二处因通娄江潮水倒入江内淀积泥沙又因地势卑近遂引江水顺趋北下并入娄江以致吴淞江易成淤浅累经开濬不久复塞或谓此江出海一百余里累濬累塞而此二处相去娄江不过三十里因而疏濬深濶使此江中水并入娄江出海似为便易不知此江乃三江之一与娄江各自通泄当夫旱干固可合而为一及至水溢则娄江自泄所受之水方且不暇又安能并吴淞之水而皆泄乎故昔人有言使二江可并为一则神禹先并之矣何必又有三江此诚不易之论然而先年累次修濬皆以此江之水可并娄江为便惟于新洋夏驾修濬乐简易而畏烦难以致二处淤塞不通而弃此为可不必用即今虽已开濬深濶应该设法区处以为经久之计本职询访耆民咸谓当于新洋夏驾口各置一闸冬春常闭夏秋淫涝开之以分泄水势或旱干开之以通引灌溉庶几江流常通旱涝有备又看得夏驾口濶一十六丈深止四五尺潮势亦缓造闸无难其新洋口濶四十丈深一丈五尺潮势颇大难以作堰但事体重大及费用钱粮数多必须委官勘议停当方可施行
　　史鉴水利议
　　其畧曰吴江之地土疏水缓左江右湖故水之为患也特甚太湖东南巨浸即禹贡之震泽也其西北纳荆溪宣歙芜湖宜兴溧阳溧水数郡之水西南合天目富阳分水湖州杭州诸山诸溪奔注之水潴聚于湖汪洋浩瀚不可涯涘而松江承其下流松江即禹贡所云三江既入之一水也逶迤曲折洄流旋洑逆行二百余里始入海而吴江据江湖之防屹然中流每遇霖雨积旬潦水涨溢然无际或风涛大作吞齧冲击其害又甚于雨东风则江水西浸西风则湖水东浸俄顷顿尽人力莫施故濒湖之人谓之贼水者此也议者徒欲开一渠濬一泾置一牐以为治之之方是皆徇偏一之见而无救患之益也何则吴江水多田少溪渠与江湖相连水皆周流无不通者特有大与小急与缓之异耳假令南置一闸而北流者自若东开一渠而西溢者如故固不当与诸县治法同也窃以为今日措置之方其要有四一曰筑隄【见治田考】二曰审分泄吴江之地当太湖东南其在南者分众流以入湖吴溇港东宋家港朱家港蠡思港直渎港黄沙港韭溪是也居其东者引湖水以入江泾港七里桥柳胥港虹桥长桥三江桥三山桥定海桥万顷桥仙槎桥甘泉桥白龙桥是也又自县治至平望四十里间亦系分泄湖水之所今为石塘虽便往来前辈尝言其有害水道故凿窦以通水流近年倾圯俗吏鄙夫不知大计辄因而筑之又湖水之浑滓易为停积沿湖之人多种茭蒲岁久成田咸登粮额遂致水道日微又泾港长桥正当太湖东流入江要道至为深濶而泾港居民虑贼所侵辄夤縁巡捕官为之筑堰长桥又为豪家湮塞规为田宅为患极大今则入湖者泛滥不流矣入江者洄流而西浸矣日滋月长其害将尤甚于今日也伏乞一槩疏濬不许踵袭前迹三曰务车救【见治田考】四曰専委任永乐间凡兴建水利皆责成粮长而官为节度之盖粮长任在赋税其用心必専近年添设塘长又立耆老复革去塘长而立图长又有属官义官之委纷纷多制十羊九牧乞令粮长管其都圩长管其圩县之佐贰分管巡视幸甚
　　金藻三江水学
　　七郡之有三江譬犹网之有纲裘之有领江之支河港网之条目也湖潭泖渰裘之襟袖也有襟袖而无领则挈之而不顺矣有条目而无纲则举之而不张矣是故开一渎治一浦不过条目之大者耳如网之无纲何修一湖理一泖不过襟袖之广者耳如裘之无领何昔者东江既塞而淀湖之水无所泄人以为千墩浦等处可引淀湖之水殊不知此处虽通但能利此一方之水道耳而淀湖之水乃属东江终不可合入于淞江可合则神禹合之矣何必又有东江此则脩条目而忘其纲脩襟袖而忘其领者也淞江既湮而太湖之水无所泄人以为刘家河可泄太湖之水殊不知此河虽通但能复此娄江之半节耳其南来之半节所谓新洋江与夫夏驾浦反被其横冲淞江之腰腹而为害莫除此则举其一而遗其二安于小成而不务久逺者也或又以为浦者导诸处之水皆自趋江以入海殊不知山水下于太湖湖水分于三江江水入于大海初无与于浦也然浦可有而不可无者如古井田之有沟浍也水漫则泄浦水以入江水涸则引江水以入浦此乃古人之水利非若后人反借其导湖水以趋江也此则纲领之不正者也若其沟洫既深浦渎既通然后寻东江之旧迹以正东南之纲领而淀湖所受急水港白蚬江以来之水皆得达于东南以入海则黄浦之势可分而松江可通矣又开娄江迤逦西南至昆山塘沙湖望娄门而达胥塘迳接太湖之口所谓寳带桥者添置石窦则新洋夏驾之潮势可杀而不使横冲淞江则东北之纲领正矣然后开淞江之淤塞以正东西之纲领则黄浦之势又可分而跄口既通吴江石窦増多而淞江之泉源可以迅涤而无害矣　又云太湖在七郡之中四逺渐髙势如盘盂有五六百里之回环受七十二溪之涧水天目诸山峙其西源之所出也杨子大江亘其北而东与南皆大海也委之所归也故禹通三江顺其形势不得不然耳彼浦渎河港千流万皆承其源分其委以灌溉田畴者也譬则太湖一鼎也三江三足也缺一足则鼎覆矣又譬则七郡一身也天目诸山其首也七十二溪喉也三十六浦沟洫畎浍血脉也堤防筋络田土肤肉也禾稼须髪也百姓虮虱也其入海去处尾闾也今则肠胃不通尾闾否塞筋络防续血脉臃肿肤肉浮胀须髪脱落如大疯如久蛊如常漏气息奄奄待时日耳其虮虱将安附哉急于医治者以为湖口湮塞请去石塘盖湖口闭之则久潴固不可开之则久泄尤不可久泄则虚旱必无所资久潴则盈潦必有所害大抵后人治水畏水之意常多爱水之意常少是以泄水之法近于详潴水之法过于畧夫江河流水也湖泖止水也凡止水以潴为体而可泄者是其用凡流水以泄为体而可潴者亦其用也互为体用与时消息在乎人与闸耳又有以为黄浦即古东江而黄浦通淞江通矣为此说者盖未知江浦之子母纵横水势之大小顺逆也盖淞江乃东西之水其势大而横譬则母也黄浦乃南北之水其势小而纵譬则子也太湖之定位在西大海之定位在东必借东西之江以泄之则为顺而驶若借南北之水以泄之则为逆而缓盖淞江之塞西由吴江石窦之少中由新洋江之横冲东由黄浦夺权之盛而跄口所以不通况黄浦不独北为淞江之害而南又为东江之害盖其中段南北势者此是黄浦其至北而横夺淞江迤逦东北达于范家浜以入海者又名上海浦也愚按江有入海之名浦无上海之理而今皆反之者此盖江变为浦之明騐也其至南而折于西以接横潦泾者又名华泾塘也华泾塘东去有闸港此皆东江之东段也但欠深广而东入于海耳大泖西北有烂路港淀湖西去有急水港白蚬江此皆东江之西段也但东南与朱泾斜塘等处欠通利耳三江既通则太湖东之形势顺矣然后寻曹泾入海之闸河金山卫入海之闸河海盐县入海之闸河以泄嘉禾秀水塘等处以来湖杭之水而谓之南条者则太湖南之形势顺矣脩溧阳之五堰以节九阳江之水脩宜兴之百渎以疏荆溪所受之水则太湖西之形势顺矣疏江隂夏港等河常熟白茆等浦复常州运河斗门一十四处走泄夹苎干等渎筑隄管水入江而谓之北条者则太湖北之形势顺矣其髙乡皆置斗门以时引蓄不使其反而趋内则髙低之形势又顺矣所谓探本源者天下万事有利有害莫不皆有本源也利于民者则当厚其本深其源害于民者则当拔其本塞其源也况水之利害财货之有无生民之休戚国家之安危系焉尤当深探其本而穷究其源者也愚见治四年淫雨弥月遂成巨浸田禾腐烂粮税无徴治五年雨势益张湖泖相连风涛汹涌室庐飘荡流离困苦莫此为甚上厪皇上之忧屡下寛恤之诏两年税粮或减或蠲不啻百万迨及六年乖气流行疫疠交作七郡生灵暴骨川原不知几万治七年宿水连春夏雨过时菜麦禾苗极目沈沦饥民外窜絶野萧条此等灾害虽曰气运之常亦人事不脩之故今欲救其已然之灾固不若因之以救未然之灾也除一二年之害又不若因之以除千百年之害也救已然之灾焦头烂额是也救未然之灾曲突徙薪是也除一二年之害仓廪府库是也除千百年之害江湖田野是也江湖脩治然后田野开辟田野开辟然后百谷丰登仓廪盈溢府库充足盗贼可息词讼可简教化可兴礼乐可作和气薫蒸嘉祥呈露上下各安其分神人各止其所尚何灾害之足忧哉荀卿曰田野者财之本也仓廪者财之末也事业者货之源也府库者货之流也孟子曰无政事则财用不足程子曰三事内也谨而明之六府外也时而治之朱子曰顺五行脩五事生财之本也蔡子曰六府者财用之所自出也治水君子脩而至于肃乂哲谋圣则脩矣治而至于时雨时时燠时寒时风则顺矣五事脩矣五行顺矣然后相克而生百谷生谷而成六府六府而资三事合六与三而成九功九功叙九叙歌此礼乐所由兴也是故脩隄防以救涝土克水也脩江湖以救旱水克火也脩炉冶以为耜火克金也脩斧斤以为耒金克木也脩耘耨以生谷木克土也此六府所以孔脩也六府孔脩本五行之相克五行相克本五行之相生五行相生本乎天而养乎人五行相克因乎人而合乎天本乎天者有非人力所能也因乎人者其可诿诸天乎然五行之序不同而所同者水为先也是天下之万物无有先于水者也先于水者两仪也两仪之所先太极也譬则太极祖也两仪父母也五行五子也水宗子也长子也欲干父母之蛊固在乎子而宗子长子尤其所当先者也然则五行以子为先犹五事以貌为先也治水君子恭敬以脩其貌咨访以脩其言巡省以脩其视采择以脩其听沈潜以脩其思以合五行以成六府以为三事之所资以为九功之所叙以慰万民之所望以副圣天子之所托庶几端本澄源而君子所当留心者欤
　　金藻三江水学或问上
　　或问三江既入震泽底定此禹贡州治水之法子既掲之以为一篇之纲领当矣而又引九川涤源九泽既陂何也曰三江流水涤源流水之所以入也震泽止水也既陂止水之所以定也使禹贡无此二句总结于后将谓三江既入震泽自然定矣自汉以来治经者多忽此惟蔡氏得紫阳夫子之故其言曰九州之川濬涤泉源而无壅遏九州之泽已有陂障而无溃决治水君子笃信而深思之则诸泽陂障自有不可得而已者曰三时治水一冬休养与论语使民以时孟子不违农时不同何也防不可泥至冬乃役之说以陷民于死亡也盖至冬乃役如上入执宫功之类非若水利乃野外工役不可以冬月为之也诗云蟋蟀在堂役车其休又曰塞向墐戸入此室处又曰三之日于耜四之日举趾书于仲春曰平秩东作于仲冬曰厥民隩盖三时勤苦一时休养今古之通谊也曰近日开河亦是冬月如何亦成曰幸得一冬晴暖所以不见甚伤然终不可为法盖嘉定人夫亦多死者曰开河必动大众如何保得不死曰程子开河他人管者多死程子管者不死一人只是处置得宜耳曰役夫众多如之何可以全其生也曰冬月不役是求生之一路也老弱不用是求生之一路也衣食温饱是求生之一路也痛革暴虐是求生之一路也有疾即与之药而发囘是求生之一路也船舎近便足蔽风雨是求生之一路也如此求生而犹不免于死是诚当死者也然亦不可不为之祭埋而厚恤其家也曰常年治水不亦劳乎曰春秋常事不书凡用民力无不书者所以重民力也合义不合义必书得时不得时必书惟脩泮宫不书立閟宫不书脩阡陌不书濬沟洫不书二百四十二年无一笔岂皆不用民力于疆畎哉诚以四事如饮食然不可一日而阙者也圣人之教万世至矣曰春秋有浚洙之文何也曰洙鲁北水名庄公畏齐来伐故浚以防之非为农民兴水利也
　　三江水学或问下
　　明日客复来曰九川涤源九泽既陂言九州之川泽也子之引之却是専言州可乎野人曰既言九州则州在其中矣客曰不用耆塘可也又用粮里可乎野人曰粮里旧所置也耆塘今所増也不足而増可也既足而増可乎所谓十羊九牧者也客曰上择其人则虽用耆塘亦不害野人曰与其上得人而下不得人孰与其上下皆得人乎客曰府县下乡省得无扰民如柳子之论乎野人曰先之劳之圣人之言也劝课农桑守令之责也星言夙驾说于桑田公侯之事也循行国邑周视原野司空之职也何有听民自为而坐食者乎柳子之论为扰民者发之过也客曰随其田旁自脩沟岸不若计其田畆钧其工程为善盖田有长倚泾者有横出泾者有不出泾者用子之法则长倚泾者用工太多横出泾者用工太少不出泾者无工可为岂得为钧乎野人曰旧时鄙见亦如此然钧则钧矣终是甲治乙田乙脩丙岸非惟不肯尽心抑且无慿赏罸思十年始遇有识乃上海陆宗恺却与华亭曹宪副定庵之意正同盖不出泾之田潦则不得泄旱则不能溉粪则难于入敛则难于出凡有此田者多是贫难下戸当优恤者也若其横出泾者与长倚者旱则易于溉潦则易于泄粪则便于入敛则便于出有此田者多是殷实有力者也故定为此法允惬舆情使贫乏者既得以安生而有力者又无计以偷闲坚固濬涤者既得以防赏而淤浅踈脆者又无计以逃罪愚所谓一尺一步皆有归着一赏一罚皆得其当者诚非臆度之言也客曰低乡无土如何脩岸野人曰此则须用载土捞泥且如商贾从长沙贩米经年累月涉歴风涛只是欲得米故不辞艰苦今在平河载土近处捞泥得一船即是一船之米得万船即是万船之米但寄之于田歳歳取之无穷也人患不载不捞耳客曰天下本无事庸人自扰之野人曰四年渰没万姓漂流尚谓之无事乎且愚见不过遵祖宗之法守圣贤之规脩隄防濬沟洫涤川原而已何扰之有客曰探本源只当云探水之本源如何说到五事上野人曰三江之水原自太湖太湖之水原自诸山诸山之水原自天雨天雨原自地气地气原自人心人心善则五事脩五事脩则五行顺五行顺则五气和五气和则五休徴应反此则五咎徴应矣故曰天未始不为人人未始不为天也




</div>
    <div class="pagination">
<a href="三吴水考_page14.html">上一页</a><span>...</span><a href="三吴水考_page10.html">10</a><a href="三吴水考_page11.html">11</a><a href="三吴水考_page12.html">12</a><a href="三吴水考_page13.html">13</a><a href="三吴水考_page14.html">14</a><span class="current-page">15</span><a href="三吴水考_page16.html">16</a><a href="三吴水考_page17.html">17</a><a href="三吴水考_page18.html">18</a><a href="三吴水考_page19.html">19</a><a href="三吴水考_page20.html">20</a><span>...</span><a href="三吴水考_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
