<!DOCTYPE html>
<html>
<head>
    <meta charset="UTF-8">
    <title>至大金陵新志 - 第 54 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至大金陵新志 - 第 54 页/共 73 页</h1>
    <div class="content">古商飙馆 【见后九日台下】 
别馆 【陈书六门之外有别馆曰婚第诸王冠婚之所】 
昭文斋 【在钟山定林庵王安石尝读书于此】 
式敬斋 【在左司理厅邢庚立傅行简铭】 
紬书斋 【在府治东北钟山楼下马光祖命周应合修志其中又有学斋见前图考】 
忠孝亭 【在永寿宫西见前冶城图考】 
赏心亭 【在下水门之城上下临秦淮尽观览之胜丁晋公谓建景定元年亭毁马光祖重建李学士家谈曰扬州有赏心亭此其始也湘山野录及苕溪渔隐并金陵事迹皆云丁晋公镇金陵重建赏心亭取家藏卧雪图张于屏乃唐周昉笔经十四太守虽挫爱不敢辄取后为一太守以凡笔画芦鴈易之祝穆编方舆胜览引续志云丁始典金陵陛辞之日真宗出八幅袁安卧雪图曰付卿到金陵可选一绝景处张此图谓遂张于赏心亭按干道旧志及湘山野录苕溪集金陵记王密学诗序皆言赏心亭卧雪图出于晋公家藏不言御赐唯晋公图画见闻志中以此图为真宗所赐和父盖本此耳令姑存其说景定庚申四月二十一日龙王庙灾风盛焰炽其东正接大军广济诸仓马光祖至仓所叩头祈天风反而西仓廪得全旧赏心亭在龙王庙西正当风反之处不免煨烬公曰仓煨则食难足亭毁易建也乃重建今亭又有临淮亭丁谓建后名朝宗观风亭贾黄中建盐步亭陈执中建南浦亭李若谷进皆不详其所】 
白鹭亭 【在赏心亭西下瞰白鹭洲景定元年马光祖重建李白凤凰台诗有二水中分白鹭洲之句亭对此洲故名苏东坡尝题其柱王胜之龙图守金陵一日而移南郡东城阼长短句赠之千古龙蟠并虎踞从公一吊兴亡处渺渺斜风吹细雨芳草渡江南父老留公住公驾飞车凌彩雾红鸾骖乘青鸾驭却讶此洲名白鹭非吾侣翩然欲下还飞去】 
二水亭 【在下水门城上下临秦淮西面大江北与赏心亭相对干道五年留守史正志因修筑城壁重建李白诗云二水中分白鹭洲亭名取于此】 
五马亭 【干道志城西北二十五里幕府山前有亭废晋五王渡江处】 
光明亭 【宋书苍梧王微行出北湖单马先走羽仪禁卫随后追之于堤塘左右张立儿坠湖帝怒取马置光明亭前自驰骑射杀之】 
冶亭 【在冶城考证宋义熙十一年刘锺领石头戍事屯冶亭即晋王导所移冶处见前图考及祠祀志】 
东冶亭 【旧志云在城东八里续志云在城东二里汝南湾西临淮水此亭在半山旁有瑞麦知稼二亭考证晋太元中三吴士大夫于汝南湾东南置亭为饯送之所西临淮水即当时冶处见后官署前志以为自王导疾时移此非也冶城乃当时西冶自有冶亭谢安为扬州袁宏为东扬郡祖道于冶亭群贤毕集又南史王裕之元嘉六年迁南书令固辞表求东迁改授侍中及东归车驾幸东冶饯送干道五年留守史正志于半山寺前重建刘珙以四面皆田作亭于旁以知稼名景定辛酉马光祖新之又增一亭扁曰瑞麦与知稼对峙是年上元县惟政乡麦秀两岐知县锺蜚英上其瑞于朝有旨奖谕亭所以名也】 
览辉亭 【在今保宁寺后凤凰台旧基侧寺有览辉亭碑刓缺不可读莫详其人唯岁月可考盖熙宁三年夏四月也详见凤凰台下】 
翠微亭 【在城西五里清凉寺山顶南唐时建宋干道间亭已不存绍熙中复建隶淮西总领所景大亭小淳佑己酉总领陈绮新而大之石城登临最佳处也】 
新亭亦曰中兴亭 【去城西南十五里近江渚丹阳记曰京师三亭吴旧立先基既坏隆安中丹扬尹司马恢徙创今地世说过江诸人每至暇日辄相邀出新亭藉卉饮宴周侯顗在坐叹曰风景不殊举目有江河之异皆相视流泪惟丞相导愀然变色曰当共戮力王室克复神州何至作楚囚相对泣耶孝武宁康元年桓温来朝顿兵新亭召王坦之谢安安发其壁后置人温为却兵笑语移日刘牢之自溧洲应桓玄进败王师于此杨佺期至石头闻刘牢之领北舟兵在新亭贼皆失色乃回师屯于蔡洲雀慧景兵至新亭石头白下兵皆溃徐道霞劝卢循焚舟自新亭步上宋孝武入讨至新亭修建管垒因即位王僧达始改为中兴亭元徽二年桂阳王休范举兵朝廷集议或欲依旧遣兵据梁山萧进成以谓新亭正是贼冲昔上流谋逆皆因淹缓以败休范惩之必轻兵急下乘我无备请顿新亭以当其锋乃出新亭治城垒未毕贼遽至道成登西垣使陈显达等兴贼水战大破之贼将丁文豪设伏破皂荚桥军直至大航陷东府或传新亭亦陷道成遣周监龙等从石头渡间道承明门入卫宫阙道成仍守新亭破休范宋讨晋安王子勋所向克捷事平明帝大会新亭劳诸军主樗蒲官赌梁武帝起义兵进屯江宁东昏使李居士率兵屯新亭梁击破之遂次新林干道五年留守史正志即故基重建亭自为记】 
金山亭 【在旧行宫内考证苏魏公颂集中有金陵府舍重建金山亭诗王荆公安石怀府园诗亦云常忆小金山下路绿荷深处见游鯈此亦府园有金山之证】 
练光亭 【在保宁寺今废考证苏魏公颂有游保宁寺练光亭诗黄鲁直尝题云练光亭极是登临胜处然高寒不可久处若于亭北穿土石作一幽房置茶铛设明窗瓦堆殊胜不尔师方丈北挟有屋两楹其一开轩其一作虚窗与室余为名轩曰物外主人喜作诗也名室曰凝香密而清明于事称也】 
折柳亭 【在赏心亭下张忠定公咏建为祖饯之所久废景定元年马光祖重建】 
佳丽亭 【与风亭相近马亮建】 
此君亭 【在华藏寺王荆公尝题华藏寺此君亭诗元佑间亦有歌诗】 
水亭 【有二一在台城寺即今法宝寺一在齐南苑中是陆机故宅乃王处士水亭也今凤台山南傍秦淮是其处】 
木牛亭 【在移忠禅院西路亭废名存图经不载不详所立之始地尸禹江宁南七十里处趄乡旧传有香木浮而上土人迎之以为亭又号木龙亭】 
化龙亭 【地属金陵乡城西二十五里幕府山之侧考证晋元帝与彭城王玄西阳王羕南顿王宗汝南王宏南渡之所当时谶云五马浮渡江一马化为龙此亭所以名也】 
征虏亭 【在石头坞东晋太元中创世说注丹阳记曰太元中征虏将军谢安止此亭因以为名南史何尚之迁吏部郎告休定省送别于冶渚及至郡父叔度谓曰闻汝此来倾朝相送此是送吏部郎非关何彦德昔殷浩亦尝作豫章送别者甚众及废徙东阳船泊征虏亭积日乃至亲旧无复相窥者】 
白下亭 【驿亭也旧在城东门外考证李白献从叔当涂宰阳米诗云小子别金陵时白下亭又云驿亭三杨树正当白下门案此亭似在府西王荆公旧宅在今报宁寺诗有门前秋水可扬舲有意西寻白下亭之句又有东门白下亭摧甓蔓寒葩之句案此亭又在府东意者新旧亭各在一处不然则李白所谓金陵指钟山耳】 
劳劳亭 【古送别之所吴置亭在劳劳山上令顾家寨大路东即其所见前望远楼下】 
红罗亭 【古今诗话南唐后主作红罗亭四面裁红梅作艳曲歌之韩熙载和云桃李不须夸烂漫已输了春风一半时新失淮南景定志作罗红亭】 
客亭 【在龙湾五里临大江迎送之所也】 
清水亭 【去府城南三十里建炎四年岳飞败金人于此】 
二李亭 【在旧溧水县尉廨舍后详见前图考】 
甘露亭 【在上元县北钟山乡去城五里考证陈太建七年秋闰九月甘露三降乐游苑诏于苑内覆舟山立甘露亭又按舆地志宋元嘉中移晋北郊坛出外以其地为北苑更造楼观于覆舟山上大设亭馆侯景之乱焚毁至陈天嘉中更加修葺于山上立甘露亭陈亡并废】 
朝阳亭 【在通判东厅张维建】 
望湖亭 【在鸡笼山上或云南唐立今遗址见存】 
不受暑亭 【在清凉寺后景定二年马光祖重建考证清凉广惠禅寺南唐为避署宫宫内有德庆堂法堂前亭基是也寺后有亭名不受署光祖所建者今废】 
郡圃十亭 【详见前台亭图考】 
青溪诸亭 【始自百花洲而入临水小亭曰放船□□□四望亭曰天开图画环以四亭曰玲珑池曰玻璃顷曰金碧堆曰锦绣段其东有桥曰镜中由此而东为清溪庄与清如堂相望南自万柳堤而入为小亭三桥之南旧万抑堤改曰溪光山色自桥而北亭临水曰撑绿其径前曰添竹溪曰香远尚友堂之西曰香世界先贤祠之东曰花神仙清如堂之南渌波桥之西曰众芳曰爱青其东曰割青青溪阁之南清风关之北有桥曰望花随柳其中曰心乐其前曰一川烟月自清风关东折而北亭出溪东二曰竹曰苍雪其后则清溪阁之余地也为静庵庵后有石山亭曰最高山后跨梁陟径为堂二前曰闲暇后曰近民诸亭惟割青为旧余皆马光祖所作宋名清溪园号小西湖太守好事者粉饰标榜地无遗隙来往游宴民得共之今皆废圯其为寓公居宅者时有修改今静庵后石山犹在俗呼马公洞云】 
风亭 【在折柳亭东叶清臣建苏州从事张伯玉为记咸淳乙丑马光祖守郡有指其故基以告者乃垒石为岸创堂三间前后轩如之厨舍备屋挟翼其旁缭以花竹舣舟胜处云】 
观稼亭寿乐亭环香亭 【在龙翔寺内天历年中潜邸所建】 
惟秀亭 【在蒋山崇禧寺西天历年中潜邸所建】 
四城门接官亭 【旧有亭卑陋弗称咸淳元年马光祖撤而大之其东曰迎晖门栱行都直趍南徐歧入淮淛郡登茅锺二名山咸此乎出旧名建阳踰数步即白下有白下亭其西曰致爽出门数里为龙湾长江驾顺而东蜀汉荆广所毕凑古石头城在焉南曰来熏门□溧水溧阳西指当涂上荆蜀汉长干道在焉北曰拱极门对幕府山踰山□琅琊诸峰隐约在目详见前志】 
南轩 【旧传在保宁寺方丈祝穆作方舆胜览谓张魏公开督府时其子读书于保宁寺方丈小室号南轩西山真公德秀建南轩先生祠堂于天禧寺方丈后盖以此为张宣公读书南轩之旧址王潜斋埜又设西山像侑食祠中作亭其旁扁曰仰宣后移于仪宾馆即今南轩书院也】 
川泳轩 【旧在江东抚干廨舍】 
存爱轩 【旧在知录厅周师成有记】 
箨龙轩 【在城内西北铁塔寺王荆公尝读书处】 
偃秀轩 【在蒋山道中松间】 
凤凰台 【在保宁寺后宋元嘉十六年秣陵王顗见三异鸟飞集于此状如孔雀文彩五色音声谐和众鸟附翼群集时谓之凤乃置凤凰里起台于山因以为名又案宫苑记凤凰楼在凤台山上宋元嘉中筑李白宋齐丘皆有诗建炎中金人张太师尝赋诗云六代兴亡地千年一瞬间无情是江水终日对钟山烽火连吴越旌旗耀海蛮凤兮今不至百尺古台闲淳熙中留守范成大重建更榜曰凤凰台开庆元年总领倪垕重建马光祖作记】 
越台 【旧基在城南江宁县廨后考证越范蠡筑城长千里此即古越城内所筑台也详见后越台辨】 
周处台亦名子隐台 【处宇子隐少不逞为乡里所恶目为三害之一后悔悟杀蛟虎从二陆学读书于此今城东南有故基在鹿苑寺后处仕吴为东观左丞入晋为御史中丞着默语三十篇风土记撰吴书以讨贼而死谥曰李子（王已）佐元帝中兴三定江南】 
九日台 【今在蒋庙西南俗呼为松陵冈去城十五里考证齐武帝永明五年四月立商飙馆于孙陵冈世呼为九日台十道四蕃志云武帝九月九日宴群臣孙陵冈即吴大帝蒋陵齐书云高祖以九月九日登商飙馆在孙陵冈南旧江宁县北三里一百步建康宫阙簿云商飙馆在县北十三里篱门亭后堆上】 
雨花台 【在城南三里据冈阜最高处俯瞰城闉考证旧梁武帝时有云光法师讲经于此感天雨赐花故名丹阳记云江南登览之地三曰甘露曰雨花曰凌歊建炎兵后台址仅存后人乃请均庆院旧额即基建寺又坏于火隆兴元年留守陈之茂重筑此台刱一堂名总秀而徙均庆院于台之下】 
蔡伯喈读书台 【在溧阳州太虚观东北吴顾雍传云邕以内灶恶之虑卒不免乃亡命江海远迹吴会积十二年在吴抱朴子云蔡伯喈到江东得论衡中国诸儒以其论更进嫌得异书求其帐中果得之则伯喈读书于此理或有是】 
郭文举书台 【旧天庆观太乙殿即此台基也详见前冶城图考】 
梁昭明书台 【在蒋山定陵寺后山北高峰上考证梁昭明太子尝著书于此今遗基尚存】 
望耕台 【在今白上村旧志宋文帝尝登此台以观公卿亲推之礼宫苑记在籍田坛东北有观稼楼祈年殿皆在雩坛兆域之内梁武帝徙籍田东郊外十五里详见祠祀志】 
日观台 【一名司天台城内宫苑记台城直鸾饰门西有日观台祥符图经云宋司天台也】 
烽火台 【在城西石头城外古诗注石头城山最高处吴时举烽火于此自建康至西陵五千七百里有警急早日而达】 
南唐站台 【胡宿高斋记□子城东北趋钟山为便南唐李氏因城作台望月人呼为站台下临浚濠北面覆舟南对长干西望冶城立斋其上高侔丽谯广容燕息采谢宣城宴坐之意题曰高斋】 
景阳台 【见景阳楼下】 
拜郊台 【见郊庙频】 
独足台 【在古宫城今不详其所览古诗注云陈将亡有一鸟独足上宫减台上以觜画地书云独足上高台茂草化为灰欲知我家处朱门傍水开及国亡后遂迁洛阳果赐第于洛水傍】 
通天台 【有二宋书孝武大明七年钟山通天台新成飞倒□□□涧建康宫阙薄云通天台在县北一百步旧台城内】 
古玄风观 【案实录晋中宗元帝建武元年初置宗庙郭□□□□者在古都城宣阳门外之东与玄风观相望而庙东抵秦淮】 
迎风观徼道观 【宫苑记□□宫西有迎风观□县□□□里□子墩上宋孝武大明中起又有徼道观云】 
玄武观 【在玄武湖□□□□景历拜度支尚书旧式拜官□□□□景历拜日适逢舆驾幸玄武观在位昏往迎驾独景历不预敕令早拜其见重如此又□□□□玄武馆阁式即此观】 
通天观 【旧志在华林园宋元嘉中与景阳楼并造金陵故事晋孝武帝讲孝经于通天观仆射谢安侍座尚书陵纳侍讲黄门侍郎谢石吏部侍郎袁宏执经丹阳尹王绲读句论者荣之则此观晋所有也非刱于宋旧志殆未考耳】 
临沧观 【李白劳劳亭诗序古送别之所一名临沧观诗云金陵劳送别堂蔓草离生道傍留别雀四侍御诗云初发临沧观醉栖征虏亭又见前劳劳亭下】 
齐云观 【在右台城内陈后主今采木湘州搬造正寝至牛渚机尽没既而渔人见机于海上复起齐云观国人歌曰齐云观寇来无际畔】 
层城观 【亦名穿针楼旧在华林园景云楼东宋元嘉中造舆地志云陈武帝七月七日使宫人集层城观穿针乞巧因号穿针楼】 
青云观 【故事云梁武阙青云观其阙】 
古宣武场　【在台城□□□□□玄武湖南一名宣武城□□□□□本宋文帝阅武帐上有武帐堂干道志孝建元年孝武欲北讨问沈庆之须兵几何对曰八万帝疑其多对曰攻城百倍乃可克城帝命庆之筑此城帝自率六军攻围之不能下□□□□文帝先立宣武场于此地之北至孝武复筑之庆元志云宋文建宇冈上施武帐故曰武帐堂冈曰武帐冈今幕府山北有古教场□□即此地又实录晋大兴三年创北湖□□□□山之水东自覆舟山西至宣武场唐人据后之地】 
南唐旧子城内有玉烛殿基 【五代史清泰元年吴徐知诘治私第金陵乙未迁居私第虚府舍以待吴王甲申金陵大火乙酉又火知诘疑有变勒兵自术己丑复入府舍天福二年知诘建太庙社稷牙城曰宫城厅堂曰殿及建号即金陵府为宫唯加鸱尾阑槛终不改作升元三年御兴祥殿复李姓为考姚发丧四年以西都崇英殿为延英殿凝华内殿前为升元殿后为雍和殿兴祥殿为昭德殿积庆殿为穆清殿时以建康为西都广陵东都也又有万寿殿清辉殿有澄心堂百尺楼绮霞阁德昌宫系内府库藏收贮之所规制甚盛唐亡宋以为升州江宁府治庆历八年正月江宁火知府李宥惧有变阖门不救延烧几尽惟存一便殿乃旧玉烛殿也高宋南渡后以府治为行宫所修改见前至元十五年拆其材瓦赴北以地属财赋提举司民佃为图其宫殿府寺台榭遗址犹存阙门今为军总铺警火之所】 
古华林园 【在台城内本吴旧宫苑也世说晋简文帝在华林园谓左右曰会心处不必在远翛然林水便有濠濮间趣觉鸟兽禽鱼自来相亲建康宫阙簿云宋元嘉中筑蔬园二十二年更修广之筑天泉池造景阳楼大壮观花光殿设射堋又立凤光殿醴泉堂花萼池一拄台层城观兴化殿孝武又造灵曜前后殿芳香堂曰观台梁武帝造重阁上名重云殿下名光严殿陈永初中造听讼殿又有临政殿陈亡患废宫苑记云园内有池名天泉池内有丰泉亭池南起云堂芳香堂琴堂芙蓉堂之属又按晋孝武间北山阁与张美人游亦在此园】 
古乐游苑 【按寰宇记其地在覆舟山南舆地志云在晋为药图义熙中卢循反刘裕筑药园垒以拒循即此处宋元嘉中以具地为北苑更造楼观于覆舟山后改曰乐游苑十一年三月禊饮于乐游苑会者赋诗顾延之为序孝武大明中造正阳林光殿于内侯景之乱焚毁略尽】 
古上林苑 【宫苑记云鸡笼山东归菩寺后实录宋大明三年初筑上林苑于玄武湖北宫苑记云孝武立名西苑梁改名上林其地有古池俗呼为饮马塘亦曰饮马池其西又有望宫台】 
古博望苑 【在城东七里齐文惠太子所立辅公柘城是也沈约郊居赋云睇东巘以流目心凄怆而不怡昔储皇之旧苑实博望之余墓谢玄晖诗鱼戏新荷动鸟散余花落即此】 
古娄湖苑 【齐武帝永明元年望气者言娄湖有天子气帝乃筑青溪旧官作娄湖苑以厌之陈朝更加宏壮后其地为光宅寺】 
青林苑 【宫苑记在篱门亭北路西枕后湖】 
灵丘苑 【宫苑记齐武帝立在新林界梁大监中以其地为法王寺】 
方山苑 【宫苑记在方山侧齐武帝于方山盛起台观谓五兵尚书齐孝嗣曰立离宫于此故胜新林对曰绕黄山款牛首汉之盛事然江南久旷人亦劳烦帝乃罢之又舆地志云湖熟西北有方山顶四方上有池水齐武帝于此筑苑焉】 
古江潭苑 【其地在新林路西去城二十里梁大同初立舆地志武帝从新亭凿渠通新林浦又为池开大道立殿宇亦名王游苑未成而侯景乱】 
别苑 【一名西苑晋安帝元兴三年春桓玄筑别苑于冶城舆地志其城本吴冶铸之处王导疾作因徙冶出石头城西以地名为西园故晋书成帝幸司徒府游观西园即此处太元十五年武帝为江陵沙门法新于中立寺以冶城为名至是桓玄尽移僧出居太后寺以寺为苑在旧江宁县城西】 
古芳林苑 【寰宇记一名桃花园本齐高帝旧宅在古湘宫寺前巷近清溪中桥帝即位修旧宅为清溪宫一名芳林园后改为芳林苑永明五年禊饮于芳林王融曲水诗序云载怀平浦乃睠芳林谓此梁天监初赐南平元襄王为第益加穿筑萧范为记言藩邸之盛莫过于此】 
古芳乐苑 【齐东昏侯即台城阅武堂为芳乐苑山石皆涂以彩急跨池水立紫阁诸楼观又于苑中立店肆以潘妃为市令又作土山开渠立埭下苑中时百姓歌云阅武堂种杨柳至尊屠肉潘妃沽酒梁天监六年改德阳堂宋陈克阅武堂诗序云建康子城北断堑遗堞彷佛可见父老以为齐东昏侯阅武堂也】 
古建兴苑 【梁天监四年立建兴苑于秣陵里侯景之乱裴之高迎致抑仲礼韦粲等俱会青塘立营据建兴苑其地在府治西南秦淮南岸】 
古玄圃 【齐文惠太子性颇奢丽宫内多雕饰精绮过于王宫开拓玄圃兴台城北堑等其楼观塔宇多聚奇石妙拯山水虑上望见乃旁列修竹内施高障造游墙数百间】 
古南苑 【在瓦棺寺东北宋明帝末年张永乞借南苑帝云且给三百年期满更请后帝葬于此梁改名建兴苑在秣陵建兴里裴之高营于南苑即此地】 
古桂林苑 【陶季直京都记曰建康县北汉朝为桂林苑南朝宫苑记曰桂林苑在落星山之阳吴都赋云数军实十桂林之苑即此属上元县慈仁乡】 
南唐北苑 【徐铉汤悦徐锴有北苑侍宴赋诛序云望蒋峤之嵚崟祝为圣寿泛潮沟之清浅流作恩池其地在城北】 
金波园 【南唐烈祖葬方士潘扆园中未详其处】 
乌衣园 【在城南二里乌衣巷之东玉谢故居一堂扁曰来燕岁久倾地马光祖撤而新之堂后植桂亭曰绿玉香中梅花弥望堂曰百花头上其余亭馆曰更屐曰颍立曰长春曰望岑曰挹华曰更好左右前后位置森列佳花美木芳荫蔽亏今废】 
古东园 【在城东东冶亭测面东有堂曰钟山以其尽得钟山文胜名之近东有两亭相对南曰见墩取其见谢安旧墩之意北曰草移取北山移文之意干道五年兴东冶亭并创】 
沈约郊园 【在钟山下约憩郊园扣约法师诗云郭外三十亩欲以贸朝饘繁蔬既绮布密果亦星悬谢眺有和沈祭酒行园诗】 
平山园 【今报宁寺是其地王荆公营居平山园有诗示蔡天启备述其事所谓今年钟山南随分作园囿者是也又次吴氏女子诗自注南朝九日台在孙陵曲街傍去吾园数百尺】 
绣春园 【旧社坛东端平三年高定子记云昔得绣春堂于酒名竭来将漕访其堂遣址亦无知者吾钦堂之司存造船场有余地地邻亦愿益以废圆乃庚之匪事游观兴废之意也】 
旧行宫养种园 【在东门外一里而近有堂亭及台马光祖修正堂曰熙春梅堂曰玉雪四面堂曰面面云山杏堂曰清华牡丹亭曰怀洛百花亭曰芳润本养种行宫花木今并废】 
东篱门园 【在东府篱门内与西州分界处后即乌榜村南史何点与谢瀹张融孔德璋为莫逆友点门世信佛从弟遁以东篱门圆居之德璋为筑室焉豫章王嶷命驾造门点从后门逃去竟陵王子良间之曰豫章王尚望尘不及吾当望岫息心后点在法轮寺子良就见之点角巾登席子良欣悦无已遗点嵇叔夜酒杯徐景山酒鎗园有卞忠贞家点植花冢侧每饮必举酒酹之今祠堂疑是其所若东篱门在古肇建市东车马通衢非隐士所居之地矣以郭文举台类推之可见】 
柳元景菜园 【宋书元景不营产业秦淮南有数十亩菜园守园人卖菜得钱三万送还宅元景恕曰我立此园种菜以供家中啖尔乃复卖以取钱夺百姓利邪以钱给守园人】 
乌榜村 【庆元志按图经初立河州城未有篱门立乌榜与建康分界后名其地为乌榜村在天庆观西南史陈显达传显达于西州前与台城军战败走西州后乌榜村骑宫赵潭注稍剌落马斩之篱侧血涌湔篱】 
受禅坛 【石头城高垄地旧志以为宋高祖受禅柴燎告天之所】 
</div>
    <div class="pagination">
<a href="至大金陵新志_page53.html">上一页</a><span>...</span><a href="至大金陵新志_page49.html">49</a><a href="至大金陵新志_page50.html">50</a><a href="至大金陵新志_page51.html">51</a><a href="至大金陵新志_page52.html">52</a><a href="至大金陵新志_page53.html">53</a><span class="current-page">54</span><a href="至大金陵新志_page55.html">55</a><a href="至大金陵新志_page56.html">56</a><a href="至大金陵新志_page57.html">57</a><a href="至大金陵新志_page58.html">58</a><a href="至大金陵新志_page59.html">59</a><span>...</span><a href="至大金陵新志_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
