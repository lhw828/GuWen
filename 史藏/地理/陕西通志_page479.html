<!DOCTYPE html>
<html>
<head>
    <meta charset="UTF-8">
    <title>陕西通志 - 第 479 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 479 页/共 490 页</h1>
    <div class="content">　　晨过咸阳　　　　　　　　　　前人
　　厯尽濒河岭几层秦家城阙杳无征徒余累累北原上不是唐陵即汉陵
　　忆秦娥【乐游　　　　　　　　唐原】李白
　　箫声咽秦娥梦断秦楼月秦楼月年年柳色灞陵伤别乐游原上清秋节咸阳古道音尘絶音尘絶西风残
　　照汉家陵阙
　　渔家傲【秋　　　　　　　　　　宋思】范仲淹
　　塞下秋来风景异衡阳鴈去无留意四面边声连角起千障里长烟落日孤城闭　浊酒一杯家万里燕然未勒归无计羌管悠悠霜满地人不寐将军白髪征夫泪
　　华清引　　　　　　　　　　　　　苏轼
　　平时十月幸莲汤玉甃琼梁五家车马如水珠玑满路旁翠华一去掩方牀独留烟树苍苍至今清夜月依旧
　　过缭墙
　　西河【一百四字三叠】　　　　　　　　　周美成
　　长安道潇洒西风时起尘埃车马晚游行灞陵烟水乱鸦栖鸟夕阳中参差霜树相倚　到此际愁似苇冷落闗河千里追思唐汉昔繁华断碣残记未央宫阙已成灰终南依旧浓翠　对此景无限愁思绕天涯秋蟾如水转使客情如醉想当时万古雄名尽作往来人凄凉事
　　酹江月【秋夕兴元使院作用东坡赤壁韵】　　　　胡世将
　　神州沈陆问谁是一范一韩人物北望长安应不见抛却闗西半壁塞马晨嘶胡笳夕引赢得头如雪三秦往事只数汉家三杰　试看百二山河奈君门万里六师不发【朝议主和】阃外何人回首处铁骑千羣都灭【富平之败】拜将台欹懐贤阁杳空指冲冠髪栏杆拍遍独对中天明月
　　朝中措　　　　　　　　　　【金】密璹
　　襄阳古道灞陵桥诗兴与秋高千古风流人物一时多少雄豪　霜清玉塞云飞陇首风落江臯梦到凤凰台上山围故国周遭
　　水龙吟【从商帅国器猎同裕之赋】　　　　　　　王渥
　　短衣匹马清秋惯射虎南山下西风白水石鲸鳞甲山川图画千古神州一时胜事賔僚儒雅快长堤万弩平冈千骑波涛巻鱼龙夜　落日城鼓角笑归来长围初罢风云惨淡貔貅得意旌旗闲暇万里天河更须一洗中原兵马看櫜鞬呜咽咸阳道左拜西还驾
　　蓦山溪　　　　　　　　　　张信甫
　　山河百二自古闗中好壮嵗喜功名拥征鞍雕裘绣帽时移事改萍梗落江湖听楚语厌蛮歌往事知多少苍顔白髪故里欣重到老马省曽行也频嘶冷烟残照终南山色不改旧时青长安道一回来须信一回老
　　望海潮【从军舟中作】　　　　　　　　忻元礼
　　地雄河岳疆分韩晋潼闗高压秦头山倚断霞江吞絶壁野烟萦带沧洲虎斾拥貔貅看阵云截岸霜气横秋千雉严城五更残角月如钩　西风晓入貂裘恨儒冠误我却羡兠鍪六郡少年三朝老将贺兰烽火新收天外岳连楼想断云横晓谁绕归舟剰着黄金换酒羯鼓醉凉州
　　风流子【题温泉】　　　　　　　布萨汝弼
　　三郎年少客风流梦绣岭蛊瑶环看浴酒发春海棠睡暖笑波生媚荔子浆寒况此际曲江人不见偃月事无端羯鼓数声打开蜀道霓裳一曲舞破潼闗　马嵬西去路愁来无会处但泪满闗山赖有紫囊泣进锦袜传看叹玉笛声沈楼头月下金信杳天上人间几度秋风渭水落叶长安
　　玉楼春【送程大尹　　　　　　明鹏述职】王九思
　　雪峰万叠长安路禁苑到时冬欲暮功能才奏尚书闻名姓早从仙桂注　绣衣映日看丰度玉斧飞霜来鄠杜门墙桃李已成隂又见春风吹雨露
　　念奴娇【沙苑懐古】　　　　　　　　王三省
　　黄沙漠漠更何处在坰骕骦廏屋塠阜累累寻常有落日牛羊乱牧緑柳纵横黒闼战处遥想龙蛇逐残基断砾倒尽周垣遗筑　一望衰草连天荒陂边鸥鹭惊飞还啄寒日狂风行人迷路衫防遮双目野烟浅水巨鱼肯此潜伏
　　江城子【登华　　　　　　　本朝山】张恂
　　朝来爽气画图中石磴穷索垂龙避世何深楼阁挂危峰过得青柯坪以上竒最絶与天通　仙人掌上许谁同石脂浓水溶溶回首红尘千斛纵无容探取惊人诗在否搔首问拍苍穹
　　沁园春【华清懐古】　　　　　　　　孙尔思
　　欲访骊山开元遗事华清故宫叹长生殿里独留寒月朝元阁上又起西风仙乐无声龙去尽霜霰依然飞满空添长恨是花开桃李叶落梧桐　回思唐运方隆正曲奏霓裳犹未终乍渔阳鼙鼓一声动地白衣红袖各自西东乌呌延秋铃鸣栈道驿骑红尘何处红空肠断温泉锦浪千古冲瀜
　　浣溪沙【春日游黄公栁堤】　　　　　　　前人
　　来往朱轮辗画桥春云霭霭水迢迢浪花深带酒帘摇青帝郊中烟一缕黄公堤上柳千条莺儿又作殢人
　　娇
　　洞仙歌【题香溪洞】　　　　　　　　刘应秋
　　壶天不逺松月长如晓发磵腾山覔瑶草见桥梁放鹤洞府流丹叹旧时几许游人尽老　残棋半局烂柯无人到谁解得茶杯火枣【相传郑太守访吕仙辍碁烹茗剥枣以欵之】惟有孤蓬乔木石磴溪流长在也数声啼鸟任重门台榭作坵墟凭片片白云清风自扫












　　陜西通志巻九十七
<史部,地理类,都会郡县之属,陕西通志>
　　钦定四库全书
　　陜西通志巻九十八
　　拾遗一【博古　风稚　闲适　语林】
　　丘索义例丽土则书羣分聚采掇靡余天府地胏汉唐故区捜神洞防亡是子虚可喜可愕捭阖纷拏侯鲭狐腋杂佩琼琚广搜六籍恣我猎渔或资谈麈或佐记珠作拾遗志第三十二
　　博古
　　阳虚山石刻二十八字系仓颉遗笔按仓颉古字刻阳虚山石室李斯止识八字曰上帝垂命皇辟迭王其余二十字斯不能识【商州志　按阳虚山在雒南县】
　　仓颉冡碑大篆书在左冯翊利阳亭南道旁【闻人牟凖卫觊碑文】汉宣帝击盘石于上郡防石室中得一人裸而被髪反防械一手足以问羣臣莫能知刘向曰此贰负之臣也昔贰负杀窫窳帝梏于疏属之山帝问所出曰见山海经【野客丛谈】
　　苻坚太元七年新平郡献玉器初坚即位新平人王雕上书曰新平古颛顼之墟里名曰鸡闾记云此里应出帝王寳器其曰延夀寳鼎至是新平人得之以献【晋书苻坚载记】
　　扶风田者见河岸土崩镢之得一铜器状如盂高八寸围径六寸乳周其体中有古文莫能辨识医师席姓出千钱易之徧询博古家曰此殷之乳彛也古文为祖丁二字【觚賸】
　　政和间李朝孺为陜西转运遣人于鳯翔府破商比干墓得铜盘径二尺余中有欵识二十六字【墨庄漫录按何比干系汉平陵人此或何墓云商者误】
　　毛伯敦铭皇祐中长安民得于渭上铭曰毛伯内门立中庭右祝王呼内史册命王曰昔先王既命汝作邑今惟乱商乃命锡【广川书防】史记武王克商毛叔郑奉明水铭谓郑者毛叔郑也伯者爵也敦乃武王时器【六一题防】
　　欧文忠曰十鼓之文可见者四百六十五字不可识者过半即韩歌所谓牧童敲火牛砺角年深岂免有阙讹者也其可晓者有曰我车既攻我马既同者车攻语也有曰其鱼维何维鲂及鲤何以摽之惟杨及栁则兼记田渔也凡数语可读者苏文忠所谓众星错落仅名斗者也【雍录】右石鼓文周宣王之猎碣也唐自贞观以来苏朂李嗣真张懐瓘窦泉窦防徐浩咸以为史籕笔迹虞世南欧阳询禇遂良皆有墨妙之称杜甫八分小篆歌叙歴代书亦厠之仓颉李斯之间其后韦应物韩愈称述为尤该至欧阳修作集古录始设三疑以韦韩之说为无所考据后人因其疑而増广之岐阳石古文有谓为周宣王猎碣者惟董程二氏以左传成有岐阳之搜证之皆凿凿有据其畧云考之书天子大搜会诸侯施命令非常事也史不得无书若宣王搜岐即周史失之列国不得并逸胡后世无闻焉则为成王信矣【郭宗昌周岐阳石皷文防】又鼓有十因其石之自然粗有鼓形字刻于其旁石质坚顽今人为碓硙者其初散在陈仓野中韩吏部为博士时请于祭酒欲以数槖驰舆致太学不从郑余庆始迁之凤翔孔子庙五代之乱又复散失司马池知凤翔复辇至于府学而亡其一皇祐四年向传师捜访而足之【王厚之防岐阳石鼔文后】
　　张仲器嘉祐中原父在长安获二古器于蓝田形制皆同有葢而上下有铭诗曰张仲孝友葢周宣王时人也【六一题防】
　　商雒鼎铭原父得之终南上雒其铭云惟十有四月既死霸王在下都雝公□作鼎用追享丁于皇目考用气麋寿万年无疆子子孙孙永寳用雝公不知为何人原父谓古丁宁通用蔡君谟谓十有四月者何原父亦不能言也【六一题防　按十有四句月既死句】
　　伯牙山州东百里俗呼白鸦山尝于风起云来时隠隠闻丝声覔之不得崇祯初好事者陟其巅得断碣于败叶中镌伯牙二字大如斗意牙尝游观至止故琴韵铿然迄今未絶【商州志】
　　李保季得鼎于长安耕者其铭曰集作尊鼎万寿无疆子子孙孙永寳用康【广川书防】
　　终南古敦铭苏轼为凤翔府判官得古器于终南山下其形制与今三礼图所画及人家所藏古敦皆不同其铭有寳尊敦之文遂以为敦耳【六一题防】
　　旅匜铭此器觚但容受胜耳昔人得于万年涸中【广川书防】
　　刘原父既得鼎韩城遗余以其铭而太尝博士杨南仲能读古文篆籕为余以今文写之而阙其疑者原父在长安所得古竒器物数十种亦自为先秦古器记为余释其铭以今文而与南仲时有不同故并着二家所解以俟博识君子【六一题防】
　　太宗时长安民耕地得甗初无识者其状下为鼎三足上为方甑中设铜箄可以开閤制作甚精有铭在其侧学士句中正工于篆籕能识其文曰甗也遂藏于秘阁【六一题防】
　　鬻簋铭曰叔髙父作鬻簋其万年子子孙孙永寳用原父在长安得此簋于扶风簋容四升其形外方内圆而小楕之似有首有尾有足有甲有腹今礼家作簋亦外方内圆而其形如桶但于其葢刻为龟形与原父所得真古簋不同【六一题防　按广川书防云先秦古器有鬻簋或曰以火亨鬻也考其文当为旅古有八簋旅陈于席谓之旅】
　　龚伯尊彛临江刘原父得于长安制形敦而大其重若干其容若干附耳为竒兽口圜上周以回文下画为云气以礼考之罍也【广川书防】
　　潞国文公守京兆得鼎其铭曰惟正月初吉丁亥王子呉择其吉金自作防□其麋寿无疆子子孙孙永寳用之【广川书防】
　　宣帝时美阳得鼎献之中有刻书曰王命尸臣官此栒邑【尸主事之臣栒邑即邠地】赐尔旂鸾黼黻雕戈尸臣拜手稽首曰敢对天子丕显休命此鼎所以褒赐大臣大臣子孙刻铭其先功藏之宫庙也【册府元龟】
　　秦武公作羽阳宫在寳鸡县界元祐六年正月直县门之东百歩居民权氏濬地得古筩铜瓦五皆破一独完面径四寸四分面隠起四字曰羽阳千嵗篆字【渑水燕谈録】诅楚文有三告巫咸文在凤翔东坡凤翔八观诗尝纪其事旧在府廨徴归御府述秦穆公与楚成王相好及熊相倍十八世诅盟之罪以史记世家年表考之秦自穆公十八世至文王与楚怀王同时此诅为怀王也【王厚之书诅楚文后】
　　秦昭和钟铭庆厯中叶清臣守长安所得上之大乐攷之音中大吕铭云不显朕皇祖奄有下国十有二公自非子至成公十有二世是钟为成公作【东观余论】
　　秦始皇得蓝田玉制为玺八面正方螭纽命李斯篆文以鱼鸟刻之其文曰受天之命皇帝寿昌或曰受命于天既寿永昌【贾志】秦传国玺以蓝田水苍玉为之取水德鱼虫鹤蟮蛟龙皆水族物大畧取此义以扶水德【书史】隋开皇二年长安人穿地得金版有铭云始皇时量器【白孔六帖】
　　秦度量铭二按顔氏家训隋开皇二年之推见长安官库中所藏秦铁称权傍有镌铭二载之家训文同尝游长安买得二物其上刻二铭其一铜锾上有铭循环刻之乃前一铭也其铜方版可三四寸许所刻乃后一铭也与家训所载正同余意秦时兹二铭刻于器物者非一也【六一题防】
　　秦始皇二十一年长狄十二见于临洮长五丈余以为善祥铸金人十二以象之各重二十四万斤坐之宫门之前谓之金狄皆铭其胸云皇帝二十六年初兼天下以为郡县正法律同度量大人来见临洮身长五丈足六尺李斯书也故卫恒叙篆曰秦之李斯号为工篆诸山及铜人铭皆斯书也汉自阿房徙之未央前俗谓之翁仲矣地皇二年王莽梦铜人立恶之念铜人铭有皇帝初兼天下文使尚方工镌灭所梦铜人膺文后董卓毁其九为钱其在者三魏明帝欲徙之洛阳重不可胜至霸水西停之汉晋春秋或言金狄泣故留之石虎取置邺宫苻坚又徙之长安毁其二为钱其一未至苻坚乱百姓推置陜北河中【水经注】
　　赵龙图师民自耀过同说祋祤庙疑祋祤亦是一兵器其秦祷兵之所乎【江隣几杂志】
　　瓦作楚字者秦瓦也秦作六国宫室用其国号以别之【长安志】
　　商人堌中得敦铭曰秦公作敦其制簋也【广川书防】
　　咸阳志曰泰山碑秦相李斯书迹妙时古为世所重郑文寳模刋石于长安故都国子学今在文庙石皆剥落唯二世诏一面稍见【学古编】
　　汉中府治月台东南隅有璞石如鼓而方髙二尺六寸围八尺脰间作四兽面有剖露防审视之真碧玉也制似罍相传楚汉间物【陇蜀余闻】
　　兴平古废丘地项羽封章邯为雍王都此万厯四十三年土人于地中得一金印龟纽方寸许文曰雍王章邯印【陇蜀余闻】
　　长安中有耕者得陶器于古墓中形如卧蠒口与足出蠒腹之上下其色黝黑光润如玉呼为蠒瓶大者容数斗小者仅容数合养花成实或云三代秦以前物【癸辛杂识】四皓没帝为之制文立碑而四皓碑目独见于任昉文章縁起故特表出之【天禄识余】
　　刘原父在长安有获玉印遗之者其文曰周恶夫印公曰此汉侯印尚存于今耶古亚恶通用史记卢绾之孙他人封亚谷侯汉书作恶谷是矣【避暑録话】
　　致和中仕闗中于同官蒲氏见汉印文云辑濯丞印文竒古非非篆辑读如楫濯读如櫂葢船官也上林有船官楫櫂有令丞此葢丞官也【嬾真子】
　　汉郊祀志武帝甘泉作益寿延寿馆太史公作益延寿观近岁雍耀间耕夫有得古瓦其首作益延寿三字瓦径尺字书竒古即此观当时瓦也【东观余论】
　　汉瓦形制古妙瓦头皆古篆盘屈隠起其文有长乐未央长生无极汉并天下万寿无疆上林储胥等字【淳化志】汉武帝幸甘泉坂驰道有虫蟠而覆地赤如生肝头目悉具东方朔曰虫名怪哉愤气之所生也此必秦故狱处上曰何以去之朔对曰凡积忧者得酒而解以酒灌之当消于是取虫置酒中须防麋烂【东方朔传】
　　汉武帝凿昆明池极深悉是灰墨以问东方朔朔曰可试问西域胡后汉时有忆朔言者乃以灰墨问之胡人云天地大刼将尽则刼烧此刼烧之余【挚虞决疑要注】
　　昭帝始元元年于蓝田覆车山铸一鼎髙三尺受五斗刻其文曰宜君王和四方调滋味去腥伤小篆书三足【古今刀剑録】
　　前汉谷口铜甬刘原父在长安时得之其前铭云谷口铜甬容十斗其下灭两字始元四年左冯翊造其后铭云谷口铜甬容十斗重四十斤甘露元年十月计掾章平左冯翊府下灭一字原父以今权量校之容三斗重十五斤【六一题防】
　　宋宇文伯修藏一古鼎欵识曰辇酌宫【香祖笔记】莲勺宫博山炉下檠铭一汉五凤中造宣帝本纪云困于莲勺卤中注云县也不云有宫葢秦汉离宫不可胜数史不能备载也【六一题防】
　　宣帝甘露元年于华山仙掌铸一鼎髙五尺受四斗拟承甘露刻其文曰万国伏贻长久铸神鼎承天酒三足小篆书又建章宫铜人生毛以为美祥作一金鼎埋之本宫【古今刀剑録】
　　绍圣初先人官长安于汉髙祖庙前民家得一白玉奁髙尺余遍刻云气龙凤葢为海中神山足为饕餮实三代寳器【邵博闻见后録】
　　宣和五年余来闗中与田仲方防长安因示余龙桮考其制有龙首其旁刻饰杂有花草虫兽足分巵其识曰互□考之古字当读为亚鎗汉制东宫给龙头鎗则此器也其曰亚者亦非一当有序而陈者【广川书防】
　　汉西都时南宫寝殿内有醇儒王史威长葬铭曰明明哲士知存知亡崇陇原亹非宁非康不封不树作灵乘光厥铭何依王史威长【晋张华博物志】
　　仆于闗中王毖君求家见一古物似玉正如中指上有四字乃正月刚卯也汉人以正月卯日作佩之与陈汤所谓强汉者同义【嬾真子】
</div>
    <div class="pagination">
<a href="陕西通志_page478.html">上一页</a><span>...</span><a href="陕西通志_page474.html">474</a><a href="陕西通志_page475.html">475</a><a href="陕西通志_page476.html">476</a><a href="陕西通志_page477.html">477</a><a href="陕西通志_page478.html">478</a><span class="current-page">479</span><a href="陕西通志_page480.html">480</a><a href="陕西通志_page481.html">481</a><a href="陕西通志_page482.html">482</a><a href="陕西通志_page483.html">483</a><a href="陕西通志_page484.html">484</a><span>...</span><a href="陕西通志_page480.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
