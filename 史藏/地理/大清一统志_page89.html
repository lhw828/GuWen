<!DOCTYPE html>
<html>
<head>
    <meta charset="UTF-8">
    <title>大清一统志 - 第 89 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 89 页/共 202 页</h1>
    <div class="content">　　户口【原额人丁二百一十四万八百九又滋生人丁一万六千八百九十五　屯丁一十万六千九
　　百七十一滋生屯丁二千五百五十三】
　　田赋【田地二十六万三百四十六顷四十亩二分七厘零额徴地丁银一百五十三万三千九百八十七两八钱零粮三万二千八百三十五石七斗二升一合零　河滩地二百九十顷三十三亩三厘零额徴银一千六百一两七钱二厘零　紫阳县原无顷亩山坡地额徴银二百一十二两四分九厘零米四百八十三石二斗二升七合零　屯田三万九千七百四十二顷四十一亩七分五厘零额徴地丁银六万九百六两四钱三分零粮一十三万五千九百石九斗七升六合零　更名地八千三百九十二顷四十七亩七分二厘零额徴地丁银一万二千五百五十二两九钱七分三厘零粮四万一千三十石七斗七升零】
　　名宦汉盖寛饶【魏郡人宣帝时为司隶校尉刺举无所廻避公卿贵戚及郡国吏繇使至长安皆恐惧莫敢犯禁京师为清】诸葛丰【珢邪人元帝擢为司校尉刺举无所避京师为之语曰闲何□逢诸万上嘉其节加秩光禄大夫】王章【钜平人成帝立迁司校尉大臣贵戚敬惮之】王骏【琅邪臯虞人为司隶校尉奏免丞相匡衡】鲍宣【高城人哀帝时为司隶丞相孔光四时行园陵官属以令行驰道中宣出逢之使吏钩止丞相掾史没入其车马事下御史中丞侍御史至司隷官欲捕从事闭门不肯纳宣坐距闭使者下廷尉狱博士弟子王咸举幡太学下曰欲救鲍司隶者防此下诸生防者千余人遮丞相孔光车不得行又守闗上书上遂抵宣罪减死一等髠钳】鲍永【宣子建武十一年为司隷校尉辟扶风鲍恢为都官从事恢亦抗直不避强御帝尝曰贵戚且宜敛手以避二鲍永行县到覇陵经更始墓引车入陌从事谏止之永曰亲北面事人寜有过墓不拜虽获罪所不避也遂下拜哭尽哀而去子昱中元初亦拜司隶校尉在职奉法守正有父风】三国魏张既【髙陵人魏国建出为雍州刺史从征张鲁説太祖拔汉中民数万户以实长安及三辅复与曹洪破吴兰于下辨又别攻临洮狄道皆平之时徙民充河北陇西天水南安民相恐动既假三郡人为将吏者休课使治屋宅作水碓民心遂安在州数年惠政着闻】郭淮【阳曲人文帝时迁镇西长史又行征羌防军防左将军张郃冠军将军杨秋讨山贼郑甘卢水叛人皆破平之闗中始定民得安业黄初元年领雍州刺史在闗右三十余年外征内绥功绩显著】晋司马骏【宣帝子封扶风王武帝时都督雍凉诸军事镇闗中善抚御有威恩劝督农业与士卒分役进拜骠骑将军西土人闻其薨也泣者行路百姓为之树碑长幼见碑无不下拜其遗爱如此】郤诜【单父人武帝时迁雍州刺史在任威明严断甚得四方声誉】范晷【顺阳人武帝时为凉州刺史转雍州时西土荒毁氐羌蹈籍田桑失牧晷倾心化导劝以农桑所部甚赖之】唐彬【鲁国邹人元康初拜雍州刺史下教曰此州名都士人林薮处士皇甫申叔严舒龙姜茂时梁子逺等并志节清妙履行高洁践境望风虚心饥渴思加延致待以不臣幅巾相见论道而已郡国备礼发遣以副于邑之望于是四人皆到彬敬以待之】刘沈【燕国蓟人领雍州刺史张方逼京师诏沈发兵袭河间王颙沈奉诏驰檄防兵战长安中沈军溃为陈仓令所执沈谓颙曰投袂之日期之必死葅醢之戮甘之如荠遂死之】南北朝魏陆俟【代人太武时安定卢水刘超等叛以俟威恩被闗中诏加都督秦雍诸军镇长安俟单马之镇既至申以威信示以成败超犹无降意俟乃率其帐下见超超使人逆曰三百人以外当以弓马相待二百人以内当以酒食相供乃将二百骑诣超縦酒尽醉而还后伪猎诣超与士卒约曰今防发机当以醉为限俟乃诈醉上马大呼斩超首士卒应声纵撃遂平之】宋谢徳权【福州人宋初为陜西廵检咸阳浮桥坏徳权筑土实岸聚石为仓用河中铁牛之制揽以竹索由是无患】郑文寳【寜化人太宗时授陜西转运副使防歳歉出粟三万斛活饥民八万六千口既而李顺乱西蜀秦陇贼赵包聚徒将趋剑阁以附之文寳分兵讨袭获其渠魁余党殱马龙猛卒戍环庆七年不得代思归谋乱文寳矫诏以库金结将士自劾请偿诏蠲其所费朝廷议城古威州遣内侍访于文寳文寳请先建伯鱼青冈清逺三城为顿师归重之地诏从其议】张佶【渭南人咸平初为陜西转运副使至延安遇夏人入冦亲督兵击败之】薛顔【万全人真宗时为陜西转运使河中浮桥歳为水所败顔即北岸酾上流为支渠以杀水怒因取渠水溉其旁田民利之】范祥【三水人仁宗时提举陜西银铜坑冶铸钱祥晓逹财利建议变盐法后人稍加损益人輙不便后复官提举陜西縁邉青白盐改置解盐使卒后包公拯言祥劳可録官其子孙】范仲淹【吴县人元吴反为陜西都转运使寻副夏竦为安抚使兼知延州后与韩琦同为安抚经畧招讨使开府泾州仲淹为将号令明白爱抚士卒诸羌来者推心接之不疑故贼亦不敢輙犯其境】韩琦【安阳人元吴反琦论西师形势甚悉即命为陜西安抚使刘平与贼战败为所执时宰入他诬收系平子弟琦辨直其寃副夏竦为经略安抚招讨使□攻守二策琦与范仲淹在兵间久名重一时人心归之朝廷倚以为重天下称为韩范】薛向【万泉人权陜西转运副使制置解盐盐足支十年而歳调畦夫数年向奏损其数兼提举买马监牧沙苑养马歳得驹三百而费钱四千万占田千顷向请斥闲田予民牧租入以市之乃置塲于原渭以羡盐之值市马于是马一歳至万匹凡将漕八年所入盐马刍粟数累万民不益赋其课为最】傅求【考城人为陜西转运使自康定用兵移税输边民力大困求令输本州而转钱以供边籴民受其惠兵食亦足】曹頴叔【谯人仁宗时为陜西都转运使请罢铸大铁钱从之两川和买绢给陜西兵而蜀人苦于烦敛頴叔为歳出本路緍钱五十万以易军衣之余者两川之民始无扰焉】蒋之竒【宜兴人为陜西转运副使经赋入以给用度公私用足比其去库緍八十余万边粟皆支二年】范纯粹【吴县人元丰中为陜西转运判官时五路出师伐西夏髙遵裕怒刘昌祚后期欲按诛之昌祚忧患卧病其麾下皆愤纯粹劝遵裕往问疾其难遂解神宗□诸将无功谋欲再举纯粹奏闗陜事力单竭公私大困若复加骚动根本可忧神宗纳之】任谅【汝阳人徽宗时为陜西转运副使降人李讹哆知边廪不继隂阙地窖粟而叛遗西夏书约取定边谅谋知亟输粟定边及诸城堡且募人发所窖粟得数十万石讹哆入宼失藏粟乃解去后为都转运使童贯更钱法必欲铁钱与铜钱等物价率十减其九诏谅与童贯议谅言为六路害寝其策】赵子淔【燕王徳昭五世孙徽宗时除陜西转运副使初蔡京铸夹锡钱民病壅滞子淔请铸小铁钱以权之既成奏令民以旧铜钱易新铁钱旬日得百余万緍帝手札以新钱百万緍付五路均籴细麦民苦限廹子淔奏寛其期民便之】张浚【绵竹人髙宗时为川陜宣抚处置使初至即出行闗陜访问风俗罢斥奸贜以搜揽豪杰为先务诸将惕息听命浚在闗陜三年训新集之兵当方张之敌以刘子羽为上宾任赵开为都转运使防吴玠为大将守凤翔西北遗民归附日众故闗陜虽失而全蜀安堵且以形势牵制东南江淮亦頼以安】吴玠【永洛城人绍兴元年为陜西诸路都统制金兵狃常胜及与玠战輙北乌珠防诸道兵攻和尚原玠纵兵夜击大破之金久窥蜀以玠驻兵扼其冲不得逞　乌珠旧作兀术今改】胡世将【晋陵人绍兴九年以世将宣抚川陜时闗陜初复朝廷分军移屯熙秦鄜延诸道明年夏金兵防同州入长安诸路皆震蜀兵既分声援几絶乃遣大将吴璘田晟出鳯翔郭浩出奉天杨政由赤谷归河池不数日璘防于石壁及扶风金兵逡廵不能度陇分屯之军得全师而还】吴璘【玠弟绍兴十年金人败盟诏璘节制陜西诸路军马萨里罕自战百通坊列阵二十里璘遣姚仲力战破之十一年与金统军和镇战剡家湾败之复秦州及陜右诸郡萨里罕旧作撒离喝和镇旧作胡盏今并改】金傅慎防【长安人金初为京兆鄜延环庆三路经济使时陜西大旱饥死者十七人慎防募民入粟得二十余万石立养济院饲饿者全活甚众改同知京兆尹权陜西诸路转运使复修三白龙首渠以溉田募民屯种贷牛及种子以济之民赖其利】乌库哩萨木哈【海兰路爱瑚河人大定中为陜西路统军使节制州郡躬行俭约政先寛简边廷久寜人民获安　乌库哩萨木哈旧作乌古论三合海兰路爱瑚河旧作曷懒路爱也窟河今并改】博都哩阿里罕【隆州博勒郭山人大定中为陜西统军使兼京兆尹陜西军籍有阙旧用子弟补充材多不堪用阿里罕于阿勒金旗鼓手内选鼓补军仍春秋督阅骑射以严武备终南采漆者节期限检出入以防奸细上谓宰相曰阿里罕所至称治陜西功绩尤着用之虽迟亦可得数年力也　博都哩阿里罕旧作孛朮鲁阿曾罕博勒郭山旧作琵离葛山阿勒金旧作阿里喜今并改】完顔宗道【上京人章宗时除陜西路统军使以镇静得军民心特迁三阶兼知京兆府事时夏旱俾长安令取太白湫水步迎于郊外及城而雨是歳大稔人以为精意所感刋石纪之】高霖【平东人签陜西路按察司事体访官员能否仍赴阙待对时南征调发繁急民稍稽迟有司皆坐罪霖言其枉悉出之】元田雄【北京人太宗时授镇抚陜西总管京兆等路事时闗中苦于兵革郡县萧然雄披荆棘立官府开陈祸福招徕四山堡砦之未降者获其人皆慰遣之由是来附者日众雄乃教民力田京兆大治】李徳辉【潞县人宪宗割京兆隶世祖潜藩择廷臣能理财赋者俾调军食立从宜府以徳辉为使时汪世显宿兵利州扼四川衿喉以窥进取数万之师仰哺徳辉乃募民入粟绵竹散钱币给盐劵为直陆挽兴元水漕嘉陵未期年而军储充羡取蜀之本基于此至元七年皇子安西王镇闗中奏以徳辉为辅遂改安西王相至则视濒泾营牧故地可得数千顷起庐舍疏沟浍假牛种田具与贫民二千家屯田其中歳得粟麦刍槖万计】杨惟中【宏州人宪宗时迁陜右四川宣抚使时诸军帅横侈病民郭千户者尤甚杀人之夫而夺其妻惟中戮之以徇闗中肃然】亷希宪【回鹘人世祖以京兆分地命希宪为宣抚使京兆控制陇蜀诸王贵藩分布左右民杂羌戎尤号难治希宪讲求民病抑强扶弱暇日从名儒许衡姚枢辈谘访治道首请用衡提举京兆学校教育人材为根本计国制为士者无隶奴籍京兆多豪强废令不行希宪至悉令着籍为儒有民妻与卜者私怨其夫杀之狱成僚佐皆言方大旱卜者宜减死希宪议当伏法已而大雨立应世祖即位并京兆四川为一道以希宪为宣抚使刘太平和啰海入京兆谋为变希宪遣万户刘黒马等掩捕二人及其党悉置狱防有诏赦至希宪命绞太平于狱尸于通衢方出郊迎诏人心遂安乃遣使劾停赦行刑帝深嘉善之曰经所谓行权此是也别赐金虎符使节制诸将　回鹘旧作畏吾和啰海旧作霍鲁海今并改】商挺【济隂人世祖时杨惟中宣抚闗中挺为即中兵火之余八州十二县户不满万皆惊忧无聊挺佐惟中进贤良黜贪暴明尊卑出淹滞定规程主簿责印楮币颁俸禄务农涛税通其有无期月民乃安】逹音齐札斯丁【回回人至元元年置陜西五路西蜀四川行中书省出为平章政事官三年増户九千五百六十五军一万二千二百五十五钞六千二百二十五锭屯田粮九万七千二十一石撙节和买钞三百三千一锭中书以闻诏赏银五千两仍命陜西五路四川行院大小官属并听节制　逹音齐札斯丁旧作赛典赤赡思丁今改】许扆【曲沃人成宗初授陜西行中书省右丞时闗中饥议发仓粟赈之同列以未请于朝不可扆曰民为邦本今饥馁如此若俟命下无及矣擅发之罪吾当独任之不以累公等遂大发粟不数日命亦下明年旱祷于终南山而两歳以大熟民皆画像祀之】田滋【开封人大徳十年拜陜西行省叅知政事时陜西不两三年道遇西岳因祷曰滋奉命来叅省事而安西不两者三年民饥而死滋将何归愿降甘泽以福黎庶到官果大雨滋即开仓以麦五千余石给小民之无种者俾来歳收成以偿官民大悦】玛察克台【泰定四年拜陜西行台治书侍御史闗陜大饥赈贷有不及者尽出私财以周贫民所活甚众　玛察克台旧作马札儿台今改】张养浩【济南人天歴二年闗中大旱饥民相食特拜陜西行台中丞既闻命即散其家之所有与乡里贫乏者登车就道遇饥者则赈之死者则之道经华山祷雨于岳祠泣拜不能起天忽隂翳一雨二日及到官复祷于社坛大雨如注水三尺乃止禾黍自生秦人大喜到官四月未尝家居止宿公署夜则俦于天昼则出赈饥民终日无少怠遂得疾不起闗中之人哀之如失父母】乃玛台【穆瑚黎五世孙天歴二年迁陜西行省平章政事闗中大饥诏募民入粟予爵四方富民应命输粟露积闗下京兆民掠人而食之则分命健卒为队捕强食人者其患乃已时入闗粟虽多而贫民乏钞以籴乃玛台取官库未燬昏钞□以省印给民行用俟官给赈饥钞如数易之先是民或就食他所多毁墙屋以往乃玛台谕勿毁及明年还皆得安堵如初　乃玛台旧作乃蛮台穆瑚黎旧作木华黎今并改】赡思【真定人后至元二年拜陜西行台监察御史戚里有执政陜西行省者恣为非道赡思发其罪而按之輙弃职夜遁有诏勿逮问然犹杖其私人】多尔济巴勒【穆瑚黎七世孙至正时陜西危急出为陜西行台御史大夫昼夜兼程至奉元而贼已至鸿门吏请涓日署事不许曰贼势若此尚何顾隂阳拘忌哉即就署省台素以举措为嫌不相聚论事多尔齐巴勒曰多事如此恶得以常例论乃与行省平章托多约五日一防集寻有防命与托多同讨贼即督诸军复商州修筑奉元城垒募民为兵出库所藏银为大钱射中的者赏之由是人皆为精兵金商义兵号毛葫芦军甚精鋭列其功以闻赐敕褒奨之其军遂盛金州由兴元鳯翔逹奉元道里廻逺乃开义谷创制七驿未几左迁湖广平章闗中人遮道涕泣曰生我者公也何遽去我而不留乎　多尔济巴勒旧作朶尔直班托多旧作朶朶今并改穆瑚黎译见前】王思诚【滋阳人至正中出为陜西行台治书侍御史十七年红巾陷商州夺七盘进据蓝田县距奉元一舍思诚防豫王阿喇特纳失里及省院官于安西王邸众汹惧无言思诚曰陜西重地天下之轻重系焉察罕特穆尔河南名将贼素畏之宜遣使求援此上策也乃移书察罕特穆尔得书大喜遂提轻兵五千倍道来援思诚犒军于凤凰山还定守御九事夜宿台中未尝解衣既而援兵破贼思诚请于朝宜命察罕特穆尔専守闗陜诏从之　阿喇特纳失里旧作阿刺忒纳失里察罕特穆尔旧作察罕帖木儿今并改】察罕特穆尔【系出北廷祖父家河南为沈邱人佥河北行枢宻院事至正十七年贼陷商州攻武闗直□长安三辅震恐陜西省台来告急察罕特穆尔即领大众入潼闗长驱而前与贼遇战輙胜杀获以亿万计贼余党皆散溃走南山入兴元朝廷嘉其功授陜西行省左丞未几贼防秦陇据巩昌遂窥凤翔察罕特穆尔即先分兵入守凤翔城而遣谍者诱贼围凤翔贼果来围之厚数十重察罕特穆尔自将铁骑昼夜驰赴分军张左右翼掩撃之贼大溃伏尸百余里余党皆遁还闗中悉定　察罕特穆尔译见前】明刘季箎【余姚人洪武时为陜西左叅政陜有逋赋积歳不能输有司峻刑督之季箎至与其僚分行郡县悉纵械系者缓为之期民感其徳悉完所逋陜不产碙砂而歳有课额为奏罢之洪渠水溢病民为治堰蓄泄便为永利】魏源【建昌人永乐中以御史廵按陜西西安大疫疗活甚众奏言诸府仓粟积一千五十余万石足支十年今民疫妨农请输钞两税之半从之凉州土冦将为变亟请勦乱遂息】邝埜【宜章人永乐十六年有言秦民羣聚谋不轨者擢埜陜西按察副使敕以便宜调兵勦捕埜白其诬诏诛妄言者宣徳四年闗中饥埜分地赈济民赖全活在陜既久刑清政简陜人徳之】陈鉴【吴县人宣徳十年以右副都御史镇守陜西歴正统景泰凡三镇陜先后十余年为政慈惠陜人戴之若父母每还朝必遮道拥车泣送再至则欢迎数百里不絶其得军民心前后抚陜者莫能及】邓棨【南城人宣徳十年为陜西按察使单车就道不擕家累风裁凛然】年富【懐逺人英宗初为陜西左叅政总理粮储奏罢中官织駞毼复官吏诸生卫卒禄廪诸邉将校占垦腴田有至三四十顷富奏定其赋又言臣所部歳收较歳用入少出多今镇守诸臣竞请益兵饷何由给请减冗卒汰驽马杜侵耗帝可其奏三边士马众供亿浩繁民疲逺输而豪猾因縁为奸利富量逺近定□科出入慎钩考宿币革去民困大苏】马恭【唐县人正统中以御史廵视陜西边防寻协賛延绥军务公亷不扰将吏畏服居数年部卒三千人状其治行请加秩久任擢右佥都御史协賛如故景泰初撃贼有功进右副都御史】耿九畴【卢氏人景泰中以刑部侍郎廵抚陜西都指挥杨得青私役操卒九畴劾之边将请増临洮诸卫戍九畴言邉城士卒非乏苟将帅严纪律精训练勤抚恤絶侵渔则人人自奋不然徒滋冗食乃不增戍既以侍郎与廵按御史不相统改副都御史有防市羊角为灯谏寝其事又因灾异疏陈时政帝优诏褒答】项忠【嘉兴人天顺初为陜西按察使歳饥发廪不待报母忧归部民诣□乞留诏起复七年以大理卿召民乞留如前遂改右副都御史建抚其地西安水泉卤不可饮为开龙首渠三十里又疏郑白二渠以溉泾阳三原醴泉髙陵临潼五县田七万顷洮岷羗叛忠言羌志刼掠尽诛则伤仁遽抚则不威乃发兵据险扬声进讨卒降其众而还成化四年满俊反聚众据石城命忠总督军务与廵抚马文升分军七道围石城诱俊出战伏兵擒之忠大小三百余战亲当矢石不少避论功进右都御史】马文升【钓州人成化初以右副都御史廵抚陜西与总督项忠讨平大盗满四数条奏便宜选将练兵丰财设险为守边计番族不顺命者悉讨灭之修茶政易番马八千有竒以给士卒赈巩昌临洮饥民抚安流移绩效甚着】王越【濬县人成化五年防入河套诏越以副都御史帅师赴之越至屡击破贼论功进右都御史总督军务七年九月满逹啰及波勒瑚沙佳斯兰留妻子老弱于红盐池大举深入越策防尽鋭而西不备东偏乃率总兵官许寜等各将兵出榆林两昼夜行八百里直薄其营大破之焚其庐帐而还及满逹啰等饱掠归则妻子畜产已荡尽相顾痛哭自是远徙北去不敢复居河套西陲息肩者数年十年廷议设总制府于固原延绥寜夏甘肃三边并听节制即以越任之三边设总制自此始治十年复起原官总制三边亦有破贼功　满逹啰旧作满都鲁波勒瑚旧作掌罗忽沙佳斯兰旧作癿加思兰今并改】余子俊【青神人成化六年以副都御史廵抚延绥上言三边惟延庆地平易利驰突防屡来犯宿留重兵所费钜万莫若于沿边筑墙置立堡砦为久逺计帝从之遂兴役东起清水营西抵花马池延袤一千七百七十里咸凿崖筑墙掘堑其下连续不絶每二三里置敌台崖砦为廵警之所凡筑城堡十一边墩十五小墩十八崖砦八百十九役军四万人不三月而成墙内之地悉分屯垦歳得粮六万石有竒初延绥镇治绥徳州属县米脂吴堡悉在其外防每轻骑入掠至是徙镇榆林増益卫兵拓城置戍攻守噐毕具遂为重镇军民得安耕牧明年移抚陜西于泾阳凿山引水溉田千顷余通南山道直抵汉中以便行旅学校公署圯者悉新之奏免岷河洮三卫之戍南方者万有竒易置南北之更戍者六千有竒就戍本土岷州栗林羌为防子俊潜师直抵其所设伏大破之】阮勤【交阯人成化中以右副都御史廵抚陜西筑墩台十四所治垣堑三十余里歳饥奏免七府租四十余万石】李兴【嵩县人成化时以御史按陜西墨吏豪宗多所搏击尝因所部灾异自劾且劾廵抚萧祯不职大吏咸愤疾之】戴【浮梁人成化十四年为陜西提学副使正身率教敦实抑浮修古圣贤祠墓増秩祀典旌节孝为风俗劝士皆爱慕】郑时【舒城人成化十九年廵抚陜西时歳比不登民多死徙凤翔平凉诸府又地震时不俟报发仓储及库帑督所属分行赈恤屡奏请得蠲逋租停杂派又以时官诏湖广输粮十万石银二十万两往赈民大苏息】黄绂【平越人成化末以右副都御史廵抚延绥劾罢叅将郭镛都指挥郑印李铎王琮等计捕奸豪张纲申军令増置墩堡边政一新出见士卒妻衣不蔽体亟豫给三月饷亲为拊循防有议毁庵寺绂因尽汰诸尼以给壮士无妻者及绂去多擕子女拜送于道】熊绣【道州人治七年以右副都御史廵抚延绥以榆林城隘弗能容众增筑千二百丈莅政数年练兵积粟邉政修举】张敷华【安福人治中廵抚陜西制婚娶防塟之式纳民于礼妖僧据终南山廷议用兵尚书马文升曰张都御史能办此敷华果以计防僧归】陈夀【新淦人治十三年以右佥都御史廵抚延绥霍什数盗边前镇廵官俱得罪去夀至搜军□广间谍分布士马为十道使互相应援军势始振明年诸部大入诸道袭击斩获甚多正徳九年复廵抚陜西中官廖堂奉诏制氊幄百六十间赢金数万将遗权幸夀闻檄所司留备赈堂遣爪牙数十辈散布州县恣渔猎寿命捕之皆逃归堂畏寿威为敛戢　霍什旧作火筛今改】秦纮【单县人治十四年以户部尚书兼右副都御史总制三邉军务时防大入败官军纮至按行败所躬祭阵亡将士掩其骼奏録死事指挥朱鼎等恤军士战殁者家劾治败将杨琳等罪更易守将练壮士兴屯田申明号令军声大振以固原当兵冲为平庆临巩门户而城隘民贫兵力单弱乃拓治城郭改为州而身留节制之修筑诸边城堡一万四千余所垣堑六千四百余里又以意作战车名曰全胜车颁其式于诸邉在事三年四镇晏然前后经畧西陲者莫及】杨一清【丹徒人初以副使督学陜西在陜八年究邉事甚悉治十五年以左副都御史督理马政益有声即命廵抚陜西教演精卒创平虏红古二城筑濒河垣墙劾罢总兵官郑英裁镇守中官冗费正徳初进右都御史总制延绥寜夏甘肃三镇军务遂建议修邉条具便宜甚悉帝可其议大发帑金数十万使筑墙刘瑾憾其不附已罢归所筑墙仅四十里安化王寘鐇反诏一清督军讨之遂留镇寜夏奏蠲田租一年除军民疾苦嘉靖四年以故相复起兵部尚书陜前后凡三为总制】黄珂【遂寜人正徳四年以右佥都御史廵抚延绥两破河套贼并赐壐书银币安化王寘鐇反传檄四方用讨刘瑾为名他镇畏瑾不敢以闻珂封上其檄因陈便宜八事而急令总兵官侯勋等分兵援河东贼遂不敢出】张文明【阳曲人正徳中以御史廵按陜西镇守中官廖堂贪恣甚文明捕治其爪牙二十四人车驾幸延绥又上章驰諌且言江琳逄恶导非亟宜行诛帝不省既而文明朝行在诸权幸谮之于帝遂下诏狱】刘天和【麻城人正徳中以御史出按陜西裁抑镇守中官廖堂堂搆之下狱谪官嘉靖初以佥都御史督甘肃屯政改抚陜西请撤镇守中官及罢为民患者三十余事又数讨平剧贼境内以宁十五年复以兵部左侍郎总制三边军务改制兵车训练诸边将士吉农拥众数入防輙撃败之累加尚书太子太保　吉农旧作吉囊今改】姚镆【慈谿人正徳十五年以右副都御史廵抚延绥先是武宗以十万众驻其地公私交匮镆抚循有方渐复其旧已上边务六事皆议行军政大饬镇城外素禁樵采镆悉恣城中民刍牧嘉靖初吉农宼泾阳遣将邀斩其二将乃遁及去延绥民刻像祀之　吉农译见前】翟鹏【抚寜卫人嘉靖初为陜西按察使性刚介以清操闻】寇天叙【榆次人嘉靖初以右副都御史廵抚陜西寇入固原撃败之讨平大盗王居等累赐银币歳大祲奏请蠲租发盐课赈贷抚陜数年政无不举】王宪【东平人嘉靖四年为三边总制吉农数万骑渡河深入宪督诸将击败之防闻加太子太保中官织花绒于陜大为公私患宪请罢之又因九庙成请释还议礼得罪者为士大夫所称吉农译见前】唐龙【兰谿人嘉靖十年以兵部尚书总制三邉军务防陜西大饥命龙兼理赈济赍帑金三十万以行龙奏行救荒十四事简卒伍饬戎噐明赏罸常如敌至时吉农俺答频入寇龙调度得宜前后败贼于镇逺□于干沟于定安屡被奬赉　吉农译见前】浦鋐【文登人嘉靖中以御史廵按陜西连上四十余疏皆军民大计总督杨守礼称其贤请破格超擢时御史杨爵以直諌繋诏狱鋐驰疏申救帝怒趣缇骑逮之泰民逺近奔送舍车下者常万人皆号哭曰愿还我使君】曾铣【江都人嘉靖二十五年以兵部侍郎总督三邉军务宼大入延庆境铣率兵数千遣将捣其巢寇始遁时套寇牧近塞居民不敢樵采铣率诸军驱之逺徙诏增俸一级赐银币有加铣感帝知遇念寇居河套久为中国患遂上疏请复河套条上方畧十八事辅臣夏言欲倚成功主之甚力防严嵩与言有隙力攻之乃逮铣又为仇鸾所诬竞论死万歴中诏建祠陜西】王以旂【江寜人嘉靖中以兵部尚书总督三邉军务套贼屡寇永昌镇及镇番山丹以旂督诸将连撃破之在镇六年修延绥城堡四千五百余所又筑兰州邉垣加官至太子太保比卒军民为罢市】杨守谦【徐州人嘉靖中为陜西副使改督学政有声擢右佥都御史廵抚山西俄移抚延绥大兴营田户部因请推行九边定军士赏格发仓储贷饥卒二十九年移抚保定去镇之日倾城号泣有追送数百里外者】贾应春【真定人嘉靖三十二年以兵部右侍郎总督三边军务诸部入寇屡撃败之筑边垣万一千八百余丈以花马池间田二万顷给军屯垦邉人頼之】王遴【霸州人嘉靖四十五年以右佥都御史廵抚延绥搜军实练武勇以其间筑外郭治边墙缮小芹河及诸墩堡戎偹甚修寇凡六入塞皆失利去】王崇古【蒲州人隆庆初以兵部右侍郎总督陜西延寜甘肃军务奏给四镇旗牌抚臣得用军法督战又指画地图分授诸大将赵岢雷龙等在陜七年先后获首功甚多】张守中【闻喜人隆庆初为延绥定边佥事甓神木城修缮垣堑身先士卒与同甘苦众皆感奋万歴元年由参政就防佥都御史廵抚其地益振风纪将吏趋职惟谨御史按部入境亦赍粮自随修清平常乐商山边垣延袤六百七十余里边防大饬】李戴【延津人万歴初为陜西右参政进按察使张居正尚名法四方大吏承风刻覈戴独行之以寛】萧廪【万安人万歴九年以右佥都御史廵抚陜西时方覈天下闻田大吏争希张居正指増赋廪令如额而止境内回回常羣行拾麦穂间或草窃耀州以变告廪抚谕之戮数人变遂防令拾麦毋带兵噐侪偶不得过十人】石茂华【益都人万歴十一年以兵部尚书总制三边时闗中大饥而茂华先为参政素着恩信军民闻其至相率哭迎于路乃请蠲赋省徭发仓赈济存活无算茂华内抚百姓外饬边防竞以劳瘁卒官诸边将吏闻之莫不流涕】孙维城【邱县人万歴二十九年以右佥都御史廵抚延绥河套罢贡市十余年至是吉农布哈等乞欵雒城与寜夏廵抚黄嘉善并申约束又条善后六事欵事复坚卒于官将吏入视其囊仅数金赙而归其防　吉农译见前布哈旧作卜花今改】余懋衡【婺源人万歴中以御史廵按陜西税监梁永常辇私物于畿辅役人马甚众懋衡奏于朝永大恨贿膳夫毒懋衡再中毒不死遂上疏极论永罪永又广召亡命擐甲自卫咸寜知县满朝荐持之急与其恶党相格□懋衡遂以反逆闻永爪牙尽亡不久亦撤还闗中始靖】练国事【永城人崇祯二年以右佥都御史廵抚陜西闗中大饥羣盗蜂起国事偕五镇大帅曹文诏贺虎臣等设机冲突往来泾州固原平凉耀州之间前后数百战降者甚众闗中稍靖而歳比不登屡请恤于朝不应国事抚疮痍辑流冗民甚爱戴后因陈竒瑜车箱之防误受贼降闗中复乱国事被逮遣戍天下惜之】吴甡【扬州人崇祯四年延绥大饥盗贼蜂起甡奉命往赈徧歴州县拊循安辑解散寇党明年即命廵按陜西所至察吏安民覈功罪靖寇乱将吏以城守坚完为上孝由是属城竞□烽火渐稀】张允登【汉州人崇祯四年以右参政分守河西时延绥大饥盗起允登救荒恤灾诘奸缉盗威惠甚着贼犯甘泉允登适在城中与知县郭永图登城守御城陷死之赠太常卿】汪乔年【遂安人崇祯中为陜西右参政提督学校举卓异就迁按察使十四年擢右佥都御史廵抚陜西寻进兵部右侍郎代傅宗龙总督三邉军务讨李自成至里城兵败援絶为贼所害】孙傅庭【山西振武卫人崇祯九年擢佥都御史廵抚陜西慷慨以杀贼自効日夜治兵斩贼渠高迎祥及圣世王一翅飞降一条龙上山虎混天星过天星等闗中羣盗悉平防河南贼罗汝才等十三部拥众窥潼闗传庭督兵连战阌乡灵寳间贼大败忽得总理熊文灿檄谓毋妬吾抚贼功傅庭乃返以忤杨嗣昌得罪下狱十五年起兵部右侍郎总督陜西十六年加尚书改称督师赐上方剑大军出闗次郏县斫贼坐纛李自成防被获军声大振防久两乏粮贼复掩至乃退走潼闗陷阵死未几西安破妻张氏率三妾二女俱赴水死】金毓峒【保定卫人崇祯十五年以御史出按陜西承兵荒后谕属吏拯卹秦人赖之云栈七百里悉盗薮为建堡立驿设官分戍行旅无虞帝屡趣总督孙傅庭引兵出闗毓峒独谓将骄卒悍未可轻战抗疏争之不听师果败】冯师孔【原武人崇祯十六年以右佥都御史廵抚陜西时总督孙傅庭大举讨贼师孔主调兵食及傅庭出闗败绩李自成长驱破潼闗不数日抵西安城下师孔厉兵拒守防偏将内应贼城遂防师孔投井死】黄世清【滕县人崇祯中官陜西右参议分守商雒驻商州城屡遭兵四野萧然民皆入保城中而客兵所过淫掠民苦兵甚于贼世清严戢之督抚发兵必诫曰毋犯黄参议也十六年李自成遣其党从南阳来犯世清竭力捍御城防被执其仆朱化凤骂贼先被杀授世清以防御札骂不受与一家十三人皆遇害赠光禄卿】黄防【尤州人崇祯中兵偹临巩贼李自成直超闗中防调番兵合勦大破之于潼闗原擢陜西按察使贼防西安妻王氏赴井死防被执李自成劝之降叱曰汝固我之戮余也肯降汝耶乗间亦赴井死赠太常卿】
　　本朝孟乔芳【奉天镶红旗人顺治二年以兵部侍郎总督陜西三边军务贼贺珍起寳鸡凤翔平凉所在残破遂围西安乔芳出击贼败走追勦悉平三年李鹞子反同州属邑尽防防大兵至乔芳发卒合讨左辅以寜五年人米喇印陷河兰临洮进逼巩昌部将遣军校乞师甚急乔芳寂无调发徐曰无恐汝归时贼当破矣其人还未至援兵已四集贼大败斩获无算余党皆降明年延安贼王永强与府谷贼高有才连兵叛同华震动乔芳兼程驰至延安大破之自是诸郡悉寜】石维昆【清苑人顺治五年以御史廵按陜西察吏严明奥援者无所頋为忌者所中左迁大理寺副寻复官十六年再按陜西民闻其来皆欢迎卒于官】石凤台【杨城人顺治六年擢闗西分守道兼廵抚事时土寇未靖凤台防御甚力居民获安】于时跃【奉天正白旗人顺治八年为陜西按察使听断如神讼者至即得结民称之曰于不落店驻兵扰民时跃一防以法驭吏尤严所属无敢受赇者】马之先【奉天镶蓝旗人顺治九年以右副都御史廵抚陜西十二年晋兵部尚书总制三边之先练边事开屯田训士伍皆有法卒于官秦民为罢市】金砺【奉天镶红旗人顺治十一年以兵部侍郎总督陜西明逹有逺识驭军严明为下所服居三年引疾归】李国英【奉天正红旗人顺治十四年以兵部尚书总督川陜再统师入川平定叛寇大兴屯田以牛种数万给垦者军储以足驻节所在舆士卒同甘苦俸糈所入尽供饷士之用】陈爌【孟津人顺治十五年为陜西左布政使明年以大计陈五事其一言延安土瘠民贫异时田租四五亩当内地一亩自兴屯道白士麟督垦荒地按亩加科遂五倍于前为民重因疏入得减在任三年以劳瘁卒官】张瑃【阳城人顺治十七年以右副都御史廵抚陜西时重兵驻汉中凤翔民越栈输饷物力俱困瑃请以汉中额赋代输且行其法于他镇奸民朱君应诈称明裔潜结诸番又王凤贵等挟奸术诱竹谿山寇为乱瑃遣将悉擒之改抚福建秦人闻其卒无不流涕】白如梅【奉天镶白旗人康熙元年以兵部尚书总督陜西时陜西河南湖广三路将士防勦郧寇兴安地接郧阳转输大困如梅请秦中挽运以白土闗为界奏罢临巩练饷除黄甫烟税皆允行】贾汉复【奉天正蓝旗人康熙元年廵抚陜西当兵革后绥辑凋残政绩甚着亲廵栈路自煎茶坪至鸡头闗刬剔危险尽成垣途秦中自明末乱后志乗久缺汉复延致文士纂成通志粲然可观】佛尼勒【满州镶红旗人康熙十四年授西安将军征勦吴三桂叛党大小八十余战数有功统兵七年纪律严明所至秋毫无犯陜西人思其徳】哈占【满州正蓝旗人康熙二十年以工部侍郎总督川陜吴三桂反黔蜀云扰哈占从容指□三秦晏然十八年贼将王屏藩据汉中大兵分三路进勦哈占与抚逺大将军图海出大泥峪次旧县闗以待济师防奋威将军王进宝己克武闗哈占与图海定计直趋兴安至汉中与进宝军防及大兵入蜀奉　诏驻汉中督饷飞刍挽粟军无匮乏贼率吴国柱等犯泸州哈占倍道赴援屡战皆防云南平班师驻成都二十一年还西安初哈占奏立火噐营于西安选屯军二千人练习其后摧锋陷鋭所向有功遂因其制以专官领之在陜十二年入为兵部尚书】图海【满州正黄旗人康熙十五年平凉提督王辅臣叛附吴三桂以图海为抚逺大将军督兵讨平之十八年贼将王屏藩据汉中陈君极引兵出宝鸡图海遣将与贼连战大破之自是贼不敢越宝鸡而东十月王师进取兴汉图海从大泥峪进薄镇安遣竒兵破贼梁河闗转战而前与王进寳防汉中全秦自此悉定】叶映榴【上海人康熈十八年官陜西提学道训士以敦行为先每按部虚公考校虽被斥者亦无怨言】博济【满州镶白旗人康熙三十一年授西安将军严以约下秋毫无扰于民四十二年总督川陜为政持大体官吏肃清兵民安堵】席尔逹【满州镶红旗人康熙三十八年以兵部尚书出署川陜总督事时大吏多受州县餽遗州县则私敛之于民席尔达欲杜其特疏请于朝勒石永禁河西歳歉单骑騐视赈济全活甚众】觉罗华显【满州正红旗人康熙三十九年廵抚陜西四十年总督川陜修筑营堡选习士马军政一新秦民久困重敛华显严饬有司禁革私徴性清约屏絶餽遗在任五年卒官】许孙荃【合肥人康熙中由户部郎中出督陜西学政勤于课士行部所至遇古圣贤名迹力为修复表章敬待名儒李颙辈为刻其所著书行世】殷秦【满州镶红旗人康熙四十八年由甘省提督总督川陜莅事不尚虚文令行禁止人莫敢犯大计两省官吏包苴屏絶黜陟悉当以公事入蜀道经凤汉所至问民疾苦山中父老具鸡酒相迎輙停车慰劳人甚悦之】额伦特【佛尼勒子授西安佐领从征噧尔丹得头等功牌迁协领圣祖仁皇帝幸西安】
　　【阅八旗官兵赐宴亲持金爵赐之酒谓诸王大臣曰伊家三世与朕出力朕故亲持爵赐之擢西安副都统康熈五十五年以湖广总督署西安将军事协同川陜总督办理军饷率满汉官兵驻西寜明年闻凖噶尔将扰西藏即往巴里坤防御五十七年率兵至喀喇乌苏与贼相持数月众寡不敌力战殁于阵】黄廷桂【奉天镶红旗人乾隆十三年由甘肃廵抚署陜甘总督寻调两江总督十六年复任陜甘总督二十年拜大学士管陜甘总督事入觐请】
　　【训有防令于紫禁城内骑马是时西陲甫定大兵追捕阿睦尔撒纳及征勦回部大小和卓木陜甘当西路孔道军需旁午廷桂调度有方马驼刍粟先期储偫军行迅速而民不知扰上深嘉之赐双眼孔雀翎扰骑都尉世职进秩少保有】
　　【防大学士兼管陜甘总督黄廷桂忠诚夙着老成练逹西陲用兵以来筹办一切军需动协机宜宜晋崇阶用彰劳绩由骑都尉晋封三等忠勤伯二十四年卒于官榇入京】
　　【上亲临奠醊御制挽诗赐祀贤良祠】



　　大清一统志卷一百七十七
<史部,地理类,总志之属,大清一统志>
<史部,地理类,总志之属,大清一统志,西安府图>
<史部,地理类,总志之属,大清一统志,西安府图>
<史部,地理类,总志之属,大清一统志,西安府表>
<史部,地理类,总志之属,大清一统志,西安府表>
<史部,地理类,总志之属,大清一统志,西安府表>
<史部,地理类,总志之属,大清一统志,西安府表>
<史部,地理类,总志之属,大清一统志,西安府表>
<史部,地理类,总志之属,大清一统志,西安府表>
　　钦定四库全书
　　大清一统志卷一百七十八
　　西安府【陜西省治东西距三百五里南北距四百三十八里东至华州界一百六十里西至干州武功县界一百四十五里南至商州镇安县界一百六十里北至鄜州宜君县界二百七十八里东南至商州界二百里西南至汉中府洋县界三百六十里东北至同州府白水县界二百七十里西北至干州永夀县界二百里自府治至　京师二千六百五十里】
　　分野天文东井分野鹑首之次【星躔分野书自井九度至十三度为西安府分野】
　　建置沿革禹贡雍州之域周武王都此为镐京东迁后属秦后亦为都邑【史记秦本纪徳公初居雍献公徙治栎阳孝公作咸阳徙都之】始皇时置内史【汉书百官表内史周官秦因之掌治京师地理志京兆尹左冯翊右扶风故秦内史】汉元年项羽分置雍塞二国【章邯为雍王王咸阳以西司马欣为塞王王咸阳以东至河及翟国为三秦】寻皆并于汉二年改为渭南河上中地三郡【渭南即京兆河上即左冯翊皆塞国地中地即右扶风雍国地】五年定都于此九年罢郡复为内史景帝二年分为左右内史【按史记及汉书百官表皆作景帝二年分地理志作武帝建元六年分顔师古注据史记以表为正】武帝太初元年改右内史为京兆尹【三辅决录注京大也天子曰兆民】左内史为左冯翊【汉书百官表注张晏曰冯辅也翊佐也决录注冯冯也翊明也】主爵都尉为右扶风【汉书百官表主爵中尉秦官景帝中六年更名都尉武帝太初元年更名右扶风治内史右地注张晏曰扶助也风化也】谓之三辅统于司校尉后汉迁都洛阳置雍州于此寻罢州以三辅属司如故【潘岳闗中记三辅旧治长安城中长吏各在其县治民光武东都之后扶风出治槐里冯翊出治髙陵】建安中复置雍州三国魏改京兆尹为太守仍属司晋初仍置雍州治京兆郡【时扶风移治池阳后废冯翊移治临晋今同州府界】建兴后歴为刘聪石勒苻健姚苌赫连勃勃所据后魏亦曰雍州京兆郡【时郡移治霸城】永熙三年迁都于此是为西魏后周明帝二年改雍州刺史为牧京兆郡守为尹隋开皇二年建新郡三年罢尹复置雍州大业三年又改州为京兆郡置尹唐仍隋都【唐书地理志初曰京城天宝元年曰西京至徳二载曰中京上元二年复曰西京代宗元年曰上都】武徳元年复改郡曰雍州贞观元年为闗内道治【旧唐书地理志天授元年改雍州为京兆郡其年复旧】开元元年改曰京兆府二十一年置京畿采访使天祐初迁都洛置佑国军节度使于此五代梁改府曰大安军曰永平后唐复为西京京兆府晋罢京置晋昌军汉改曰永兴军周因之宋仍曰京兆府永兴军节度为陜西路治熙宁后为永兴军路治金皇统二年置总管府为京兆府路治元初亦曰京兆府中统三年置陜西四川行省治此【至元二十三年改陜西行省】至元十六年改京兆府为安西路总管府皇庆元年又改为奉元路明洪武元年改曰西安府九年为陜西布政使司治
　　本朝为陜西省治领州一县十五
　　长安县【附郭治府西偏东西距二十七里南北距一百九十里东至咸宁县界二里西至咸阳县界二十五里南至商州镇安县界一百六十里北至泾阳县界三十里东南至咸寕县界三里西南至鄠县界四十里东北至髙陵县治七十里西北至咸县县界三十里秦咸阳县地汉髙帝五年置长安县为京兆尹治后汉因之晋为京兆郡治后魏属京兆郡后周复为郡治隋因之唐为京兆府治五代梁改曰大安后唐复曰长安宋金因之元为奉元路治明为西安府治　本朝因之】咸宁县【附郭治府东偏东西距四十八里南北距二百八十里东至临潼县界四十五里西至长安县界三里南至商州镇安县界二百五十里北至髙陵县界三十里东南至蓝田县界五十里西南至长安县界五十五里东北至髙陵县界三十五里西北至泾阳县治七十里本周杜伯国汉置杜陵霸陵等县属京兆尹后汉因之晋改霸陵曰霸城与杜陵并属京兆郡后魏以霸城为京兆郡治改杜陵为杜城属焉后周明帝二年分置万年县与长安并治京城建徳二年省霸城杜城二县入之隋开皇三年改曰大兴为京兆郡治唐武徳初复曰万年天宝七载改为咸宁县乾元元年复曰万年五代梁改曰大年后唐复曰万年宋仍为京兆府治宣和七年改曰樊川金又改为咸宁县泰和四年废入长安寻复置元为奉元路治明为西安府治　本朝因之】咸阳县【在府西少北五十里东西距五十里南北距五十八里东至长安县界二十五里西至兴平县界二十五里南至鄠县界二十里北至泾阳县界三十八里东南至长安县界二十五里西南至盩厔县界三十里东北至泾阳县界四十里西北至醴泉县界四十里本秦国都孝公始徙此后因之汉髙帝元年更名新城七年罢属长安元鼎三年更名渭地属右扶风后汉省晋咸和中后赵置石安县苻秦兼置咸阳郡后魏移郡于泾水北以县属之隋废入泾阳县唐武徳元年复置咸阳县属雍州五代宋金因之元属奉元路明属西安府　本朝因之】兴平县【在府西一百里东西距七十里南北距六十里东至咸阳县界二十五里西至干州武功县界四十五里南至盩厔县界二十五里北至醴泉县界三十五里东南至咸阳县界三十里西南至武功县界四十五里东北至咸阳县界三十里西北至醴泉县界四十里本周大邱邑秦曰废邱汉为槐里茂陵平陵三县地俱属右扶风后汉以槐里为右扶风治三国魏改平陵曰始平晋初并茂陵入始平于槐里置始平郡后魏太平真君中郡废二县俱属扶风郡西魏以始平为郡治隋省槐里以始平县属京兆郡唐天授二年改属稷州大足元年还属雍州景龙四年改曰金城至徳二载又改曰兴平五代宋金因之元属奉元路明属西安府本朝因之】临潼县【在府东少北六十里东西距六十二里南北距一百十五里东至渭南县界四十七里西至咸宁县界十五里南至蓝田县界三十五里北至富平县界七十里东南至蓝田县界六十里西南至咸宁县界二十五里东北至同州府蒲城县界九十五里西北至髙陵县界三十里春秋骊戎国秦为骊邑汉髙帝七年置新丰县属京兆尹后汉因之晋属京兆郡后魏及隋因之唐垂拱二年改曰庆山天授二年属鸿州大足元年还属雍州神龙元年复曰新丰天宝三载析置会昌县七载省新丰改会昌曰昭应五代因之宋大中祥苻八年改曰临潼金因之元属奉元路明属西安府　本朝因之】髙陵县【在府东北七十里东西距三十五里南北距三十里东至临潼县界十五里西至泾阳县界二十里南至咸宁县界二十里北至三原县界十里东南至临潼县界二十里西南至咸宁县界三十五里东北至三原县界七里西北至三原县界十五里秦置髙陵县汉属左冯翊为左辅都尉治后汉为左冯翊治三国魏改曰髙陆属京兆郡晋因之后魏复为冯翊郡治隋大业二年复曰髙陵属京兆郡唐天授二年属鸿州大足元年还属雍州五代宋金因之元属奉元路明属西安府　本朝因之】鄠县【在府西南七十里东西距四十五里南北距五十五里东至长安县界三十里西至盩厔县界十五里南至长安县界二十里北至咸阳县界三十五里东南至长安县界四十里西南至盩厔县界三十里东北至咸阳县界三十里西北至兴平县界二十里本夏时扈国秦为鄠邑汉为鄠县属右扶风后汉因之晋属始平郡后魏太平真君七年改属京兆郡隋因之唐属京兆府五代宋金因之元属奉元路明属西安府本朝因之】蓝田县【在府东南九十里东西距一百七十里南北距一百九十里东至渭南县界一百二十里西至咸宁县界五十里南至商州镇安县界一百四十里北至临潼县界五十里东南至商州界七十五里西南至镇安县界二百里东北至渭南县界五十里西北至咸宁县界四十里秦置蓝田县汉属京兆尹后汉因之晋属京兆郡后魏太平真君七年并入霸城县太平十一年复置仍属京兆郡周闵帝于县置蓝田郡武帝时省郡隋属京兆郡唐属京兆府五代宋金因之元属奉元路明属西安府　本朝因之】泾阳县【在府西北七十里东西距五十七里南北距六十五里东至髙陵县界二十五里西至醴泉县界三十二里南至咸阳县界十五里北至邠州淳化县界五十里东南至长安县界四十里西南至咸阳县界十五里东北至三原县界十五里西北至淳化县界六十五里汉惠帝四年置池阳县属左冯翊后汉因之晋初为扶风郡治苻秦又析置泾阳县后魏徙咸阳郡治池阳以泾阳属焉后周废池阳县隋开皇初郡废以泾阳县属雍州唐天授二年改属鼎州大足元年还属雍州五代宋金因之元至元二年并入髙陵三年复置属奉元路明属西安府本朝因之】　三原县【在府北九十里东西距四十五里南北距六十三里东至髙陵县界三十里西至泾阳县界十五里南至泾阳县界八里北至富平县界五十五里东南至髙陵县界二十里西南至泾阳县界十五里东北至富平县界六十里西北至邠州淳化县界五十里汉池阳县地后魏太平真君七年置三原县属北地郡永安元年于县置建忠郡后周建徳初郡废隋属京兆郡唐武徳四年改曰池阳六年又改曰华池仍分置三原县属泉州贞观元年省三原县改华池曰三原天授二年属鼎州大足元年还属雍州五代唐属耀州宋金元因之明嘉靖初改属西安府　本朝因之】盩厔县【在府西南一百六十里东西距一百五里南北距二百九十里东至鄠县界六十五里西至凤翔府郿县界四十里南至兴安州石泉县界二百四十里北至干州武功县界五十界东南至鄠县界五十里西南至汉中府洋县界二百里东北至兴平县界五十里西北至武功县界三十里汉置盩厔县属右扶风后汉省后魏复置属扶风郡后周置周南郡兼置恒州及仓城温汤二县寻并废隋属京兆郡唐武徳三年属稷州贞观元年属雍州天授二年乂属稷州大足元年还属雍州天宝元年改曰宜夀至徳二载复故干宁中改属干州天复初改属凤翔府五代及宋因之金贞祐四年陞为恒州元初州废县属奉元路明属西安府　本朝因之】渭南县【在府东少北一百四十里东西距五十六里南北距二百里东至同州府华州界二十三里西至临潼县界三十三里南至商州界一百四十里北至同州府蒲城县界六十里东南至商州雒南县界一百五十里西南至蓝田县界七十里东北至同州府犬荔县界五十五里西北至富平县界六十里汉新丰县地苻秦始置渭南县后魏孝明帝改置渭南郡及南新丰县西魏废帝二年又改县曰渭南后周郡废隋属京兆郡唐武徳元年改属华州五年属雍州天授二年于县置鸿州大足元年鸿州废还属雍州五代周显徳三年改属华州宋熙宁六年省入郑县元丰元年复置仍属华州金元因之明万厯中改属西安府　本朝因之】富平县【在府东北一百二十里东西距七十里南北距八十里东至同州府蒲城县界四十里西至三原县界三十里南至临潼县界二十里北至同官县界六十里东南至渭南县界四十里西南至三原县界三十里东北至蒲城县界九十里西北至耀州界四十里秦置频阳县汉属左冯翊后汉因之三国魏徙置富平县于此属北地郡频阳仍属冯翊郡晋因之后魏景明元年改频阳置土门县与富平俱属北地郡西魏移北地郡治富平后周改曰中华郡寻罢隋大业初废土门入富平属京兆郡义宁二年复置土门县唐初二县俱属雍州贞观十七年废土门县咸亨二年复以故土门置美原县天授二年二县俱属宜州大足元年还属雍州天祐二年于美原县置鼎州五代梁改裕州后唐废裕州二县俱属耀州宋因之金废富平县入美原元省美原复置富平县仍属耀州明万厯三十六年改属西安府　本朝因之】醴泉县【在府西北一百二十里东西距六十三里南北距一百里东至泾阳县界五十里西至干州界五里南至兴平县界二十五里北至邠州淳化县界八十里东南至兴平县界三十里西南至干州武功县界四十里东北至泾阳县界五十里西北至干州永夀县界六十里秦谷口邑汉置谷口县属左冯翊后汉废晋为池阳县地后魏置宁夷县属咸阳郡西魏兼置宁夷郡后周改郡曰宁秦后废隋开皇十八年改县曰醴泉属京兆郡唐武徳中省贞观十年复置天授元年属鼎州大足元年还属雍州干宁中改属干州五代后唐同光中还属京兆宋政和八年改属醴州金属干州元因之明万厯三十六年改属西安府　本朝因之】耀州【在府北一百三十里东西距六十里南北距二十三里东至富平县界十里西至邠州淳化县界五十里南至富平县界三里北至同官县界三十里东南至富平县界七里西南至三原县界二十里东北至同官县界十五里西北至邠州三水县界九十里汉置祋祤县属左冯翊后汉初废永元九年复置三国魏废祋祤侨置泥阳县兼置北地郡晋因之后魏太平真君七年并泥阳入富平县景明元年复置仍属北地郡永熙元年兼置北雍州西魏废帝三年改州曰宜州又改郡曰通川隋开皇三年郡废六年改县曰】
　　【华原大业三年州废县属京兆郡义宁二年于县置宜君郡唐武徳初曰宜州贞观十七年州废属雍州垂拱二年改曰永安县天授二年又置宜州大足元年州废还属雍州神龙元年复曰华原天祐三年以县置耀州五代梁贞明元年改曰崇州后唐同光元年复故宋亦曰耀州华原郡属永兴路金属京兆府路元至元初以州治华原县省入属奉元路明属西安府　本朝初因之雍正三年改为直州十三年仍属西安府】同官县【在府北一百八十里东西距九十里南北距一百十里东至同州府蒲城县界五十里西至耀州界四十里南至耀州界五十里北至鄜州宜君县界六十里东南至富平县界三十里西南至耀州界五十里东北至蒲城县界六十里西北至宜君县界五十里汉祋祤县地后魏太平真君七年置铜官县属北地郡隋曰同官属京兆郡唐武徳初属宜州贞观十七年属雍州天授二年属宜州大足元年仍还雍州五代梁改属同州后唐改属耀州宋金元明因之　本朝雍正十三年改属西安府】
　　形势金城千里天府之国【汉书张良传】被山带河四塞以为固【娄敬传】汧陇以东商洛以西厥壤肥饶所谓陆海之地【东方朔传】践华为城因河为池【汉贾谊过秦论】左据函谷二崤之阻表以太华终南之山右界褒斜陇首之险带以洪河泾渭之川【班固西都赋】
　　风俗文王作丰武王治镐故其民犹有先王之遗风好稼穑植五谷地重于为邪及汉都长安四方辐辏地小人众故其民益玩巧而事末【史记货殖传】雍州土原水深其民厚重质直无骄惰浮靡之习以善之则易以兴起而笃于仁义【朱子诗传】
　　城池西安府城【周四十里髙三丈门四东曰长乐西曰安定南曰永宁北曰安逺濠深二丈广八丈本隋唐旧址唐末匡国军节度使韩建改筑明洪武初都督沐英増修　本朝顺治十三年康熙元年乾隆六年二十八年俱重修又城内东北隅有城周九里门五即故秦藩城　本朝顺治六年改筑以居八旗驻防】咸阳县城【周九里有奇门五南滨渭河东西北有濠广三丈明景泰三年筑嘉靖二十六年拓东西北三面　本朝乾隆四年重修】兴平县城【周七里有奇门四隋大业九年筑本朝乾隆十八年重修】临潼县城【周五里门四明洪武初因旧址重筑　本朝乾隆五年重修】髙陵县城【周四里有奇门四濠深二丈五尺明景泰初因隋旧址增筑本朝乾隆十八年重修】　鄠县城【周六里有奇门四四面有濠金大定二十三年筑　本朝康熙二十年乾隆十一年俱重修】蓝田县城【周四里有奇门四西南隅水门一嘉靖二年因旧址拓筑　本朝乾隆十七年重修】泾阳县城【周五里有奇门四四面有濠元末因旧址改筑明成化崇祯间增修　本朝乾隆二十七年重修】三原县城【周九里有奇门四水门二北临清河东西南三面有濠广五丈元至元二十四年筑明初增筑西郭周不及二里门二嘉靖三十六年筑北郭周四里有奇门四崇祯中又增筑东郭周二里有奇门二　本朝乾隆十一年二十五年俱重修】盩厔县城【周五里有奇门四濠广三丈五尺　本朝康熙元年因旧址重筑十七年增修乾隆十三年重修】渭南县城【周七里有奇门四濠深一丈五尺明嘉靖三十五年因旧址拓筑隆庆初甎甃　本朝雍正七年乾隆十四年俱重修】富平县城【周三里门四元末创筑明嘉靖末重筑　本朝康熙元年乾隆十七年重修】醴泉县城【有内外二城内城周二里许门四元末筑明成化四年增筑东西南三面外城周六里有奇门四濠深二丈广倍之　本朝乾隆十三年重修】耀州城【周六里门四濠深一丈明景泰中增筑　本朝乾隆十八年重修】同官县城【周四里有奇门四濠深一丈明嘉靖中筑本朝乾隆十八年重修】
　　学校西安府学【在府治东南二里宋元旧址明成化九年重建　本朝顺治十年重修入学额数二十名】长安县学【在县治东府学西旧在治西明成化九年迁此　本朝顺治八年重修入学额数十五名】咸宁县学【在县治南府学东旧在治西明成化七年迁此　本朝康熙三年重修入学额数十五名】咸阳县学【在县治西旧在治西南明洪武四年迁近渭水后又迁此　本朝屡经修葺入学额数十二名】兴平县学【在县治西明洪武四年建本朝顺治十五年重建入学额数十五名】临潼县学【在县治北明洪武二年建　本】
　　【朝康熙四十二年重建入学额数十五名】髙陵县学【在县治北宋绍圣初建元中统二年重建　本朝屡加修葺入学额数十五名】鄠县学【在县治西旧在县南门外明洪武七年移此　本朝屡加修葺入学额数十五名】蓝田县学【在县治南明洪武十年建　本朝顺治十年重修入学额数八名】泾阳县学【在县治西南明洪武二年建　本朝顺治五年修入学额数十五名】三原县学【在县治西北元大徳十年建本朝康熙中两修入学额数二十名】盩厔县学【在县治东明洪武四年建　本朝顺治康熙年间屡加修葺　入学额数十五名】渭南县学【在县治东明洪武二年建　本朝顺治康熙年间屡修入学额数十五名】富平县学【在县治东明洪武三年自旧县移建于此　本朝康熙中两修入学额数十五名】醴泉县学【在县南门内宋皇祐中建于旧县治东南明洪武四年移今治东治十年迁此　本朝屡经修葺入学额数十五名】耀州学【在州治北明洪武二年建本朝屡经修葺入学额数八名】同官县学【在县治东南明洪武八年建　本朝屡经】
　　【修葺入学额数八名】正学书院【在府治西南宋儒横渠张子讲学处元建书院后废明治九年提学副使杨一清复建李东阳有记　本朝康熙年间重修又闗中书院在长安县治东南明万厯三十七年布政使汪可受等为邑人冯从吾建后圯　本朝康熙二年重修临潼县横渠书院在县治东南康熙三十七年建乾隆三年重修又骊山书院在骊山下髙陵县景槐书院乾隆二十六年建鄠县二曲书院在县西南三里康熙中邑人王心敬为其师李颙建泾阳县瀛洲书院干阳六年建三原县学古书院在县治西北元延祐七年邑人李子敬建萧奭有记明治嘉靖万厯中屡次修建　本朝乾隆十四年知县陈一元修葺又县治北有宏道书院明治九年建邑人王承裕讲学处渭南县渭阳书院乾隆二十六年建耀州文正书院在州北二里旧明徳寺明嘉靖二年改建书院祀宋范仲淹　本朝乾隆二年重修各州县并设有义学社学　按咸宁县有鲁斋书院在县东北元延祐中奉元路臣为许衡建后废今名其地为书院坊临潼县有居善书院在县学西元工部尚书赵公谅建欧阳元有记髙陵县有渭上书院在县南元延祐初建又有泾野书院明时建蓝田县有瀛洲书院在县治南唐学士李元通建芸阁书院在县治北五里宋吕大临建明治中知县任文献俱曾重修三原县有嵯峨书院明邑人光禄卿马理讲学处提学唐龙有记盩厔】
　　【县有集贤书院在县治仓右明嘉靖中知县李春芳何起□相继修建渭南县有五凤书院富平县有新城书院在县西明嘉靖九年知县刘希简建同官县冇崇正书院在县东北一里旧频山寺明嘉靖八年改建今并废附记于此】
　　戸口【原额人丁一百五万四千零七十八又滋生人丁共二千一百四十二　屯丁七万八千六百】田赋【田地一十一万四千七百七十一顷六十二畆五分八厘零额征地丁银五十三万七千六百五十三两八钱九分六厘零粮六千九百二十四石四斗七升七合零　更名地一千四百三顷二十二畆七分一厘零额征银六千三百七十九两一钱三分六厘零粮三万六千六百八十八石二斗六升五合零】
　　山川终南山【在府城南五十里西自凤翔府郿县入境连亘盩厔县界及长安咸宁四县之南又东抵蓝田县界书禹贡终南惇物诗秦风终南何有有条有梅左传昭公四年晋司马侯曰中南九州之险也汉书东方朔传南山天下之阻也其山出玉石金银铜铁豫章檀柘异类之物不可胜纪此百工所取给万民所仰足也潘岳闗中记终南一名中南言在天下之中居都之南也萧徳言括地志终南山一名中南山一名太一山一名周南山一名地肺山一名楚山一名橘山一名秦山在万年县南五十里栁宗元终南山祠记终南西至褒斜界又西至于陇首以临于戎东至于商顔又东至于太华以距于闗其物产之厚器用之出则璆琳琅玕夏书载焉纪堂条梅秦风咏焉宋敏求长安志终南山东自蓝田县西入万年县界石鳖谷南北与长安县分界东西四十里又南山在长安县南七十里连干祐县界又盩厔县南山去县三十里程大昌雍录终南山横亘闗中南面西起秦陇东彻蓝田凡雍岐郿鄠长安万年相去八百里连绵峙崌其南者皆此一山胡三省通鉴注闗中有南山北山自甘泉连延至商岭为南山自终南及太白连延至商岭为北山又鄠县志鄠山随地异名皆终南也逺者去城三十里近可二十里蓝田县志在县西南七十里此山连亘千里至此而尽　按明统志又有太一山在终南山南二十里连亘秀特上插云霄通志在府城西南八十里有太乙峯太乙谷太乙池考汉志太乙即终南在武功李善注文选以西京西征二赋终南太乙并称明非一山然不言在长安此葢后人因其地有太乙祠而立名也】龙首山【在长安县北接咸宁县界三辅黄图未央宫因龙首制前殿郦道元水经注龙首山长六十余里头于渭尾达樊川头髙二十丈尾渐下髙五六丈土色赤而坚山即基阙不假筑髙出长安城括地志山首出在长安故城中自汉筑长安城及营宫殿咸以堙平其余即今宫城之太仓以东是也李吉甫元和郡县志山在长安县北十里西京赋所云疏龙首以抗殿也李好文长安图记山之余尾城南皆己堙平陂陀北出复见于唐大安宫东西横亘迤逦而去今宫城及内苑后墙含元殿台一带俱在山上下去平地可六七尺咸宁县志龙首原起终南义谷径可数十武蟠曲西北行渐行渐濶杜陵鸿固凤栖诸原皆其横冈】五台山【在咸宁县南五十里终南山麓亦曰南五台延袤十许里有奇峯终南山佳丽之处惟此为最又有北五台山在耀州东三里五山并峙顶如平台东曰瑞应南曰紫极西曰升仙北曰显化中曰齐天山有石洞曰太原洞相传思邈隠居处其下有洗药池】黄麓山【在兴平县北一里亦名黄山即始平西原也】骊山【在临潼县东元与蓝田县蓝田山相连亦作丽山史记秦本纪始皇葬骊山汉书地理志新丰骊山在南水经注鱼池水出丽山东乂丽戎之山一名蓝田其隂多金其阳多玉始皇贪其美名因而葬焉括地志骊山在新丰县南十四里其阳即蓝田山唐书地理志天宝元年更骊山曰会昌七载更会昌山曰昭应乐史太平寰宇记骊山在昭应县东南二里温汤出其下三秦记曰始皇作阁道至骊山八十里人行桥上车行桥下今石柱犹存山上立祠名曰露台长安志山在临潼县东南二里骊戎来居此山故名县志山在县南里许绵亘而东五十余里山之左有东绣岭右有西绣岭唐明皇时植花木如绣故名又有玉蕋峯在东绣岭之东】胏浮山【在临潼县骊山东一曰浮胏水经注冷水出肺浮山葢骊山连麓而异名也】金斧山【在临潼县南二十五里石隙中有斧今尚存】庆山【在临潼县东南唐书五行志垂拱二年九月己巳新丰露台郷有山涌出髙二十丈有池周三百畆池中冇龙凤之形米麦之异武后以为休应名曰庆山长安志在临潼县东南三十五里】白云山【在鄠县南与县治相对其东有莲花山莲花东南有华阳谷谷中最髙者曰将军山】鸡头山【在鄠县东南崔鸿十六国春秋秦苻生欲西上陇山士卒散尽遂入鸡头山元和志在鄠县东南三十一里县志俗呼小武当山】良余山【在鄠县西南六十里又有子房山在县东南九十里中有黄石洞相传子房辟谷处】牛首山【在鄠县西南山海经牛首之山涝水出焉元和志在县之西南二十三里南接终南在上林苑中西京赋中绕黄山而欵牛首是也县志在华阳谷东南层山万仞有小洞起于其下宛若牛伏山之东又有黄柏峪山】蓝田山【在蓝田县东汉书地理志蓝田山出美玉水经注霸水出蓝田县蓝田谷所谓多玉者也括地志骊山即此山之北阜元和志蓝田山一名玉山一名覆车山在县东二十八里寰宇记郭缘生述征记云山形如覆车之象后魏风土记云山巅方二里仙圣游集之所刘雄鸣学道于此下有祠甚严霸水之源出此又西有尊卢氏陵次北有女娲氏谷长安志山在蓝田县东南三十里】阜儿山【在蓝田县东六十里俗传尝有一禽止此山人疑为凤因名凤儿山讹作阜儿山】蒉山【在蓝田县南汉书髙帝纪沛公引兵绕峣闗逾蒉山击秦军蓝田南元和志在县东南二十五里县志在县南十里】七盘山【在蓝田县南十里亦曰七盘岭唐书尚可孤传朱泚之难可孤率兵道襄邓而西属贼兵鋭乃壁七盘长安志七盘山在县南二十里又防坡在县东南杜佑通典曰七盘十二防蓝闗之险路也旧志七盘山延亘绵逺西接终南东通商洛险峻迂廻唐贞元初商州刺史李西华自蓝田至内郷开道七百里即此处】峣山【在蓝田县南二十里旧志亦谓之峣岭峣闗葢因山而得名】金山【在蓝田县北四十里上有金山神祠长安志谓在县南十里疑误】王顺山【在蓝田县东南二十里旧图经曰昔道人王顺隠此山得道因名】嵯峨山【在泾阳县北东入三原县界西入邠州淳化县界本名嶻防山亦作嶻蘖山汉地理志池阳嶻嶭山在北水经注郑渠故渎东迳嶻嶭山南元和志嵯峨山一名嶻嶭山在云阳县东北十里东西二十五里南北二十里山上有云必雨常以为乂在三原县西北六十里寰宇记嶻嶭山自云阳县界连亘三原县一名慈峨山王褒云阳宫记东有慈峨山今土人谓之嵯峨山黄帝铸鼎于此山泾阳县志嵯峩山在县北四十里东抵青谷西抵冶谷亘二十里上有三峯最东者曰鉢孟台嵗旱祷之多应中峯曰大台峯顶有仰天池冬夏不涸西峯有石窟深五六里有风从内出三原县志山在县西北四十里山西南属泾阳西北属淳化东南属县界】仲山【在泾阳县西北山北属邠阳淳化县界汉书郊祀志汾隂得鼎迎至甘泉至中山晏温有黄云焉又沟洫志郑国凿泾水自中山西顔师古注中读曰仲即今九之东仲山也水经注郑渠东迳中山南俗谓之仲山括地志山在云阳县西十五里寰宇记云阳宫记云宫南三十里有仲山未详古之何山山有竹箭生焉俗言髙祖兄仲所居今山有仲子庙积旱祈之围此射猎则风雨暴至庙有一泉未尝水竭长安志小仲山在云阳县西北四十里县志仲山在县西北七十里山东北接嵯峨西麓中隔冶谷西南连九山泾河迳其中山半有泉曰小狮泉山麓冇坪曰虎坪】石蛇山【在泾阳县西北寰宇记古石蛇在云阳县西北四十里县志石蛇山在县西北七十里临江潭上以石有类蛇首故名郑岩在其下】浮山【在三原县北二十里】尧门山【在三原县西北括地志尧门山俗名石门在三原县西北三十二里上有路其状若门故老云尧凿山为门因名之武徳中于山南置石门县县志尧门山在县西北四十里　按邠州三水淳化二县界有石门山乃秦献公与晋战处与此山名同地异胡三省注通鉴引括地志此文误唐书地理志云阳有尧山疑即此】石楼山【在盩厔县东南三十七里峯峦层叠形势如楼一名楼观山】五福山【在盩厔县东南四十里五峯耸峙自北而南鸟道萦纡可通汉中府洋县】黑凤山【在盩厔县西南骆谷东二里又西南有安乐山又西南五里为韦谷】灵台山【在渭南县东南其西二里有曹谷长安志灵台山在县东南三十五里曹学佺名胜志山顶方平故以台名县志灵台山稍西而低者有半截山又入黄狗峪折而东南有山二曰南月圆北月圆清水河迳其中南月圆山四面悬崖仅通一径山巅有池曰仰天池池旁有田千余畆】凤凰山【有二一在渭南县东南曹峪西三里一在醴泉县东北四十里】倒虎山【在渭南县东南接蓝田县界十六国春秋王嘉隠于东阳谷石虎乱迁于倒虎山元和志倒兽山一名元象山在渭南县东南五十里王子年隠处也寰宇记倒虎山在蓝田县覆车山北长安志在渭南县东南三十七里渭南县志山在凤凰山南其谷曰倒兽谷亦曰大谷谷之西又有小谷山按法苑珠林谓渭南县南山倒犳谷崖有悬石文状倒犳即此诸志或作倒兽皆避秦讳耳】石鼔山【在渭南县西南十里湭水所出元和志湭水出县西南石楼山即此】月窟山【在富平县北四十里山巅有泉深数仞旱祷必应】荆山【在富平县西南书禹贡荆岐既旅又岍及岐至于荆山孔安国传此荆在岐东非荆州之荆汉书地理志褱徳禹贡北条荆山在南下有彊梁原帝王世纪禹铸鼎于荆山在冯翊懐徳之南今其下有荆渠隋书地理志富平有荆山括地志荆山今名掘陵原元和志在县西南二十五里明统志在县西南十里】瓮金山【在富平县东北三十三里耀州志在月窟山东六里】频山【在富平县东北水经注频阳城北有频山山有汉武帝殿以石架之隋书地理志华原有频山元和志美原县西北十一里有频山秦厉公于山南立县故曰频阳后魏别立土门县以频山有二土门状似门故曰土门长安志山在美原县界十八里县志山在县东北七十里南麓有泉西北麓一小山陡出曰堡子山山之北麓为千尺崖壁立百仞】明月山【在富平县东北寰宇记在美原县西北二十里耀州志在富平县东北七十五里与同官县鳌背山接下有勾谷涧县志山出白土如银又出泔泥同官磁器以此为之】玉女山【在富平县东北寰宇记在美原县西三十五里又耀州西北亦有玉女山】玉镜山【在富平县东北长安志在美原县西北十里耀州志玉女山东为玉镜山又东为大小石谷涧】金粟山【在富平县东北又东为石叠山万斛山接白水蒲城界长安志金粟山石叠山在美原县北十五里又万斛山即在县东北二十里耀州志玉镜山东北为金粟山山有灵泉寺寺后为灵泉山山之左有碧云洞灵泉山东为万斛山山下有三泉谷涧又东为石叠山又东接蒲城县境县志石叠山一名楼子山山东为大水峪峪东为万斛山山北二十里为熨斗坪其北十里有岳山又东为石陂峪入蒲城县界】龙泉山【在富平县西北十五里山有五泉涌出】天乳山【在富平县西北二十五里见寰宇记两峯相对类于乳形县志檀山北二里为天乳山天乳山东南一里为龙泉山　按耀州志云土门山两峯环抱形如两乳接富平县西北境疑即此】檀山【在富平县西北二十五里长安志在县西北三十里檀山旁为邑子山有马跑泉】锦屏山【在富平县西北三十五里山巅有王剪庙亦名将军山旁为髙阳峯县志锦屏山东南十里为蟠桃山折东北三里为老君山南有铁牛洞又北三里为左眼山其东二里为石窝山又东二里为底店山又东八里为龙眼山下有药泉谷多药草】紫金山【在富平县西北五十里一名虎头山】武将山【在醴泉县北唐书地理志武将山一名冯山在醴泉东北十八里县志在县北三十里】无劳山【在醴泉县北五十里相近又有高峯山】承阳山【在醴泉县北寰宇记承阳山石泉所出三辅黄图所谓浪水是也长安志山在县西北七十里县志在县北六十里】九山【在醴泉县东北汉书地理志谷口县九山在西班固隂都赋冠以九张衡西京赋九甘泉涸隂沍寒魏书地形志宁夷县九山隋书地理志醴泉有九山元和志在县东北二十五里唐书地理志在县西北六十里寰宇记山髙六百五十丈周回十五里按郡国县道记云九山东连仲山西当泾水出处故谓之谷口县志山在县东北五十里有九峯峻耸山之南麓即咸阳北坂也】覆甑山【在醴泉县东北五十里与九冈陇相接又清峯山亦在县东北五十里又亀山在县东五十五里】芳山【在醴泉县东北六十里唐书地理志醴泉县有芳山】磬玉山【在耀州东五里山出青石叩之铿然有声唐天宝中取为磬郊庙乐皆用之】风孔山【在耀州东长安志风孔山安君山皆在华原县东五里州志磬石山之东为安君山又东为风孔山山有穴风从中出又东为将军山王翦祠在焉】宝鉴山【在耀州东十里相传年丰则山有光如鉴州之得名以此】树子山【在耀州北长安志在华原县北四十里又把楼山在县北四十五里州志唐家堡东五里为笠子山又东南为石皋山树子山耙楼山耙楼即把楼之讹】三石山【在耀州北长安志在华原县北六十八里州志山在天活堡东十里三峯突兀山麓有奇峯洞洞中滴水成泉谓之天浆】土门山【在耀州东南接富平县界元和志土门山在华原县东南四里耀州志五台山石洞南三里有山自东而西者为东乳山亦名落星原自西而东南者为西乳山两山环抱州城形如两乳漆沮水会于山下从山隙中出乂名鹳鹊谷俗谓之岔口出谷口即富平县西北境葢即土门也　按魏书地形志土门县有土门山元和志亦云频山有土门状如门后人疑频山即土门然频山在美原西北土门在华原东南水经注元和志等书分注甚明葢频山或兼土门之目而华原之土门在今州东南与富平县接界不得混为一山也】牛耳山【在耀州西北十八里两山东西相并状如牛耳乂北六十里为木门山有上中下三木门山坂相去各三里】大唐山【在耀州西北七十里折而东北为金圭山又折东南为凤翼山一名车葢山其西即邠州淳化县境】石门山【在耀州西北八十里分水岭西北与邠州之三水淳化二县接界详见邠州】文王山【在同官县西六十里又西为武王山与耀州耙楼山接长安志文王山在县西四十里】飞仙山【此山在同官县南三十里下有飞仙洞俗传葛稚川升仙处又南为凤皇山又南为兎窝岭稍南金牛岭相传唐太宗射虎处】马栏山【在同官县北三十里　按晋书北地都尉张光以百余人戊马栏山葢白水县之马栏山州志谓即此山误】石盘山【在同官县北三十里与富平县万斛山相接山有石形如盘地里志在同官县北南里许蜿蜒聨亘数十里】三泉山【在同官县东南三十里与耀州将军山相接又东为鳌背山长安志三泉山在县南三十二里】济阳山【在同官县治西南上有寨下有方泉甘可酿酒】白马山【在同官县西南三十里上有白马庙山南接耀州界】虎头山【在同官治西北状如虎踞县城依傍于其麓亦名虎踞山下有水清涌不竭引流经县治中】润山【在同官县西北十里中有一石每润则雨一曰圣水山】女华山【在同官县西北寰宇记女华夫人祠在县北三十里女华山上髙峯秀出每　　风雷多从华岳至此故老传云华岳女君降此山上因立祠水旱祈祷有验长安志髙山女华神庙在县北四十里　按唐旧地理志同官县有女回山耀州志同官县北三十里为西髙山其东为女回山又东为神水峡又北十里为髙山志别无女华山之名葢即一山山音相近而讹耳旧志分为二山误今攷正】秦岭【在咸宁蓝田二县南又东接商州界即终南山脊也西都赋睎秦岭睋北阜三秦记秦岭东起商洛西尽陇东西八百里通典蓝田县有秦岭咸宁县志秦岭在县南一百五十里属县界者东西约七十里蓝田县志秦岭即南山别出之岭在县东南接商州界凡入商洛者必越岭而后达东出即蓝田闗】狗脊岭【在咸宁县东南五里唐时谓之东市县志龙首山在城东南者为狗脊岭】横岭【在蓝田县北三十五里长府志自骊山东入县境横接华州界县志云横岭下有水横河】沈岭【在盩厔县南蜀志姜维传延熙二十年维欲向秦川率数万人出骆谷径至沈岭元和志姜维岭本名沈岭在盩厔县南五十里通鉴注自骆谷北出扶风隔以终南山其间有三岭一曰沈岭近芒水一曰衙岭一曰分水岭】髙山岭【在盩厔县东南耿谷南六十里又五泉岭在耿谷南三十里北去石镜谷十里】分水岭【在渭南县南岭东北麓水流入湭水西南麓水流入蓝田界又西北有牛思岭岩之东北麓曰严城有严谷俗传严子陵隠居处相近有马鞍岭又望竿岭在县西南又耀州西北八十里亦有分水岭】温秀岭【在醴泉县北接干州永夀县界隋书地理志醴泉有温秀岭顔师古汉书注醴泉县北有山名温宿岭本因汉时得温宿国人令居此田牧故以为名】长条岭【在耀州西北私盐堡北延亘三十余里仄径仅容人又北为横岭又东为小石山又东为摩天岭髙三十里又东为鸿鸨岭岭东有石洞在悬崖中又东即鄜州宜君县界】紫阁峯【在鄠县东南张礼逰城南记紫阁在终南山祠之西其隂即渼陂杜诗紫阁峯隂入渼陂是也县志峯在县东南三十里迤东有白阁黄阁峯三峯相距不甚逺】落雁峯【在鄠县东南相近有罗汉大顶二峯】太微峯【在盩厔县东南四十里东观阁东一里形势嵯峨直接太虚俗传老子于此升天其下有炼丹峯】钓鱼峯【在渭南县东南十七里峯东滨赤水相传王嘉尝钓于此】箭穿崖【在耀州西北桃児堡东相传后周明帝与诸将校射中崖孔因以为名其西为张果老崖】神水峡【在同官县北三十里县志神水峡两山峻削道从石峡中行险阻同于石门东北通榆林西北通宁夏甘肃宋史建炎三年金兵循渭东还王庶林刘延亮屯神水峡扼其归路即此】毕原【在长安咸宁二县西南史记周本纪武王上祭于毕又太史公曰周公葬毕毕在镐东南杜中马融曰毕文王墓地名毛诗笺毕终南山之道名汉书臣瓒注汲郡古文毕西于丰三十里括地志毕原在万年县西南二十八里又有毕原在咸阳县北左传富辰曰毕文之昭也杜预注毕国在长安西北赵岐孟子注毕郢近丰镐之地水经注三秦记曰长安城北有平原广数百里民井汲巢居井深五十丈顔师古汉书注毕陌在长安西北四十里括地志毕原在咸阳县西北十五里通典在咸阳西北初王季都之后毕公髙封焉元和志毕原即咸阳县所理也原南北数十里东西二三百里无山川陂湖亦谓之毕陌汉朝诸陵并在其上咸阳县志毕原一名咸阳原亦谓之咸阳北陂又按毕原绵亘渭之南北其境甚广以今考之在万年县西南者即文武周公所葬在长安咸阳西北者乃毕公髙所封诸书所记古今互异难悉正矣】少陵原【在长安县南接咸宁县界周书保定二年讲武于少陵原通典万年有少陵原汉许后陵也寰宇记少陵原即汉鸿固原长安志原在万年县南四十里南接终南北至浐水屈曲六十里入长安县界雍录宣帝许后葬杜陵南原顔师古曰即今谓小陵者也去杜陵十八里他书皆作少陵杜甫家焉故自称杜陵老亦曰少陵也通志少陵原乃樊川之北原自司马村起至何将军山林而尽又有凤栖原在少陵原北以汉宣帝时凤凰集此因名】高阳原【在长安县东南二十里接咸阳县界水经注沈水故渠二流上承交水合于髙阳原咸阳县志在县东南二十里】细栁原【在长安县西南司马相如上林赋登龙台掩细栁郭璞注观名在昆明池南汉书游侠传万章长安人在城西栁市后汉书郡国志长安有细栁聚元和志细栁原在长安县西南三十三里别是一细栁非亚夫屯兵之所】白鹿原【在咸宁县东接蓝田县界即霸上也史记秦始皇二十三年王翦伐荆始皇自送霸上又汉元年十月沛公至霸上遂西入咸阳还军霸上应劭曰霸上地名在长安东三十里后汉书郡国志注三秦记曰新丰县西有白鹿原周平王时白鹿出按闗中图白鹿在霸陵水经注浐水厯白鹿原东即霸川之西谓之霸上顔师古汉书注霸上即今所谓霸头元和志白鹿原在万年县东二十里亦谓之霸上又在蓝田县西六里长安志在万年县东南二十里自蓝田县界至浐水川尽东西一十五里南接终南北至霸川尽南北四十里雍录白鹿原者南山之麓霸水行于原上至霸陵尽皆此原也咸宁县志白鹿原髙于龙首居民凿井深数百丈汲引甚艰荆谷神谷其西南二壑也蓝田县志原在县西二里许其顶平直袤广一百五十里】乐游原【在咸宁县南汉书宣帝纪神爵三年起乐游苑顔师古注三辅黄图云在杜陵西北乂闗中记云宣帝立庙于曲池之北号乐游今所呼乐游庙者是也长安志乐游原在万年县南八里汉宣帝立庙余址尚存长安中太平公主于原上置亭游赏后赐宁申岐薛王其地居京城之最髙四望寛敞京城之内俯视指掌每正月晦日三月三日九月九日京城士女咸就此登赏祓禊】神禾原【在咸宁县南长安图说唐莲花洞在神禾原即郑驸马之居所谓主家隂洞者也县志原在县南三十里下临樊川南起竹谷东西北行三十里入长安为潏水界防其南为御宿川晋天福六年产禾一茎六穗重六斤故名】短隂原【在咸阳县西南水经注渭水又东与丰水会于短隂山内无他髙山异峦惟原阜石激而已元和志短隂原在咸阳县西南二十里县志原周二三里土山无石】洪渎原【在咸阳县北二里东西一冈濶七里许】始平原【在兴平县北元和志在县北十二里东西五十里南北八里东入咸阳界西入武功界长安志在县北六里汉时亦谓之北芒岩县志在县北二里】凤凰原【在临潼县东骊山下相近有鹦鹉谷唐韦嗣立构别业于此寰宇记昭应县凤凰原后汉书延光二年凤凰集新丰即此原也亦骊山之别麓又唐书五行志武徳元年新丰县鹦鹉谷水清相传曰此水清天下平隋开皇初此水暂清寻浊至是复清地理志昭应县有清虚原本凤凰有幽栖谷本鹦鹉中宗以韦嗣立所居更名县志凤凰原在县东十五里鹦鹉谷在县东北十里】防陀原【在临潼县北十五里渭河北岸又防原在县北七十里即荆山尽处自三原县迤而来至富平临潼二县之交为漆沮水冲防故名】新丰原【在临潼县东北东入渭南县界闗中图新丰县南有新丰原水经注泠水歴隂槃新丰二原之间长安志新丰原一名青原在渭南县西南二十里冷水经此原之右临潼县志原在县东北二十里西接隂槃东至泠口蜿蜒二十余里与渭南县迤相接渭南县志其地水旱常丰一名常稔原】奉政原【在髙陵县南八里长安志东西长三十里南北濶三里县志原自泾阳迤而来过县境尽于临潼长防百里髙者四五丈泾渭之不得北徙者此原障之也亦谓之降驾原相传汉文帝入继大统时经此或云原上有崇皇寺唐明皇两幸之故名】鹿苑原【在髙陵县西南三辅黄图安陵有果园名鹿苑寰宇记原上有鹿台祠嵗旱时百姓祈祷有应号为鹿台将军长安志在县西南三十里东西长十五里南北濶一里县志原自咸阳县来当泾渭二水之间】风凉原【在蓝田县西南北接咸宁县界水经注狗枷川水东北流迳风凉原西闗中图曰丽山之西川中有阜名风凉原在磈山之隂雍州之福地长安志风凉原一作风原在蓝田县西南四十五里南接石门山北入万年县界】石安原【在泾阳县南接咸阳县界十六国春秋符健攻张琚于宜秋还登石安原而叹曰美哉斯原怅然有终焉之志元和志原在县南七里髙二十丈东西三十八里南入咸阳县界县志石安原在县南十里亦曰南原西自醴泉县来东讫髙陵其北陲傍泾者入县境】丰稔原【在泾阳县北二里亦曰北原起仲山麓东南至髙陵始尽又有覆车原亦起仲山麓东至冶谷口或讹为舆车原】清凉原【在泾阳县东北四十五里又丰乐原在县东北五十里县志百顷丰乐清凉三原俱逶迤嵯峨山前宜黍稷】西城原【在泾阳县西北四十里故云阳县西东自天井渠抵洪门监东西四十里南北十五里】百顷原【在泾阳县西北六十里东连嵯峨山西抵冶谷口东西十里南北五六里髙数百丈】天齐原【在三原县西北元和志在三原县西北二十五里上有天齐祠寰宇记天齐原西连嶻蘖山长安志在县西北二十里县志原南属泾阳界北属县界又元和志苻秦于嶻蘖山北置三原防军以其地西有孟侯原南有丰原北有白鹿原旧志三原俱在县西北孟侯最西丰居中白鹿在东连亘四十里】神川原【在渭南县城东南有东西二陂又明光原在县东南四里即后魏置南新丰县处其东北为仓堡觜】广乡原【在渭南县东南魏书地形志郑县有广乡原水经注西阳水东阳水出广郷原北垂长安志原在县东南十里县志原北有西阳东阳二谷东谷即王嘉隠处】仕原【在渭南县东北故下邽城西自三原县界迤至此后人以宋宼凖居此改曰仕原其乡曰仕原乡】羊蹄原【在富平县东南三十里又中华原在县南三十里以后周中华郡得名】旷野原【在富平县西南县志在荆山北二十里世传周宣王田猎于此又有盘龙原原在荆山西北】北卤原【在富平县西北十里魏书地形志频阳有南卤原疑即此耀州志谓之北陆原】子午谷【在长安县南汉书王莽传元始五年秋莽以皇后有子孙瑞通子午道从杜陵直絶南山径汉中顔师古注子北方也午南方也言通南北道相当故谓之子午今京城直南山有谷通梁汉道名子午谷后汉书顺帝纪延光四年罢子午道魏畧诸葛亮于南郑与羣下计议魏延曰从褒中出循秦岭而东当子午而北不过十日可到长安三秦记长安正南山名秦岭谷名子午王应麟玉海南山大谷凡六谓子午傥骆褒斜南北分列也后秦姚苌拜郝奴为六谷大都督使备南山之险又唐广徳初设南山五谷防御使旧志子午谷长六百六十里北口曰子在府南百里南口曰午在汉中府洋县东一百六十里】豹林谷【在长安县南终南山麓谷内有东防峯亦曰东明峯唐杜甫诗故人昔隠东防峯宋史种放隠于豹林谷之东明峯皆指此】石鼈谷【在长安县南长安志在万年县西南五十里名胜志以谷口有巨圆石如鼈故名长安咸宁以此分界】炭谷【在咸宁县南长安志在万宁县南六十里陆长源辩疑志曰长安城南四十里有灵母谷俗呼为炭谷又竹谷在县南六十里方舆説曰竹水俗谓之赤水出于媚谷】荆谷【在咸宁县东南二十五里又有羊谷郊谷俱在县东南六十里】锡谷【在咸宁县东南六十里长安志锡谷有路至旧归安镇合义谷路通兴元府又义谷在县东南八十里东南至干祐县及金商等州西南有路至兴元府县志有大小二谷小义谷在羊谷内其东有白道谷大义谷在白道谷东】坑儒谷【在临潼县西南史记秦始皇三十五年诸生四百六十余人皆坑之咸阳顔师古汉书注今新丰县温汤之处号愍儒郷温汤西南三里有马谷谷之西岸有阬古老相传以为秦坑儒处也卫宏诏定古今官书序云秦既焚书患苦天下不从所改更法而诸生到者拜为郎前后七百人乃密令冬种瓜于骊山谷中温处瓜实成诏博士诸生説之各説不同乃命就视之为伏机诸生方相难不决因发机从上填之以土皆压终乃无声此则闵儒之地其不谬矣唐书地理志昭应县有旌儒郷有庙故坑儒明皇更名寰宇记坑儒谷在昭应县东南五里唐明皇改为旌儒乡立旌儒庙贾至为碑文长安志在县西南五里】石瓮谷【在临潼县东南长安志韦述两京道里记曰福岩寺在县东五里南山半腹临石瓮谷有悬泉激石成臼似瓮形因名郑嵎津阳门诗注云石鱼岩下有天然石其形如瓮以贮飞泉故明皇以为寺名县志谷中多兰蕙亦谓之芝兰谷在东绣岭之左】髙冠谷【在鄠县东南三十里阁峯东内有髙冠潭又有太平谷在鸡头山东谷内有长啸洞重云阁为县胜处】涝谷【在鄠县西南接盩厔县界汉书郊祀志宣帝时京师近县鄠则有劳谷五牀山祠寰宇记涝水出终南涝谷县志沿谷两岸西盩厔东鄠县南极秦岭又东有马谷栗谷直谷皂谷檀谷】倾谷【在蓝田县东水经注蓝田谷西北有铜谷次东有轻谷长安志倾谷在县东五十里同谷在倾谷西北按同谷倾谷即铜谷轻谷之讹也】悟真谷【在蓝田县南十五里县志为蓝田絶胜处人多游眺于此】白鸦谷【在蓝田县东南二十里唐杜甫诗盘剥白鸦谷口栗即此又长安志有蓝谷亦在县东南二十里】倒回谷【在蓝田县东南五十里长安志灞水上源出此谷内通商州洛南县界　按此即水经注所谓蓝田谷也】辋谷【在蓝田县西南二十里又采谷在县西南三十里与辋谷并有路通商州上洛县雍大记商岭水流至蓝桥伏流至辋谷如车辋环辏落叠嶂入深潭有千圣洞细水洞茶园栗岭唐右丞王维庄存焉所谓辋川也县志辋川在县正南川口即峣山之口去县八里两山夹峙川水即从此北流入灞其路则随山麓凿石为之计五里许甚险狭即所谓匾路也过此则豁然开朗四顾山峦掩映若无路然此第一区也团转而南凡十三区其景愈奇计地二十里而至鹿苑寺即王维别业】石门谷【在蓝田县西南水经注狗枷东川出南山之石门谷长安志石门在县西南四十里唐昭宗干宁二年行至莎城镇又次石门镇之圣夀寺即此】库谷【在蓝田县西南接咸宁县界唐书地理志蓝田有库谷谷有闗长安志在县西南五十里】冶谷【在泾阳县西北汉书郊祀志申公曰黄帝接万灵明庭明庭者甘泉也所谓寒门者谷口也服防曰黄帝升仙处顔师古曰谷口仲山之谷口也汉时为县今呼冶谷以仲山之北寒凉故谓此谷为寒门也寰宇记云阳宫记曰冶谷去云阳宫八十里封禅书所谓谷口也其山出铁冶铸之所因以为名入谷便洪潦沸腾飞泉激射两岸皆峭壁孤竪盘横坎谷凛然凝沍常如八九月中盛暑当昼暂暄凉秋晚緼袍不暖所谓寒门者也谷中今有毛原监县志冶水出谷处谓之谷口亦曰东谷口在县西北六十里与泾水所出之谷口东西相去二十余里有岩曰郑岩泉曰郑泉即郑子真隠处】清谷【在三原县西北接耀州界寰宇记清水谷一名鬼谷昔苏张师事鬼谷先生学即此谷也长安志晋太康地记扶风池阳县有鬼谷先生所居今按此地即旧池阳之境】芒谷【在盩厔县东南一名黑水谷其东有韩谷黄谷及团标等谷水经注芒水出南山芒谷就水出南山就谷长安志韩谷黄谷俱在盩厔县东南二十五里县志黑水谷在县东南即芒谷也水黑色故亦名黑水谷谷内三里为韩谷自谷而东三里为黄谷又一里为标谷又东五里为马岔谷又东二里为就谷又东三里为飞升谷又东二里为西观阁又东一里为闻仙阁在太微峯侧又东二里即田谷也自谷而南六十余里为金井又南一百二十里为秦岭乂南六十里即柴沟闗】田谷【在盩厔县东南水经注田谿水出南山田谷长安志在县东南三十里县志谷去县三十五里在太微峯东二里】赤谷【在盩厔县东南其东又有牛谷坛谷及耿甘等谷水经注漏水出南山赤谷又耿谷水出南山耿谷甘水出南山甘谷长安志赤谷牛谷俱在县东南三十五里坛谷在县东南三十七里县志赤谷在田谷东四里谷东过岭为牛谷又东三里为坛谷今名大渠谷又东十五里为甘谷唐武徳八年幸鄠县校猎于甘谷即此葢近鄠县境也又东四里为石镜谷谷南十里五泉岭半有石方丈余莹明如镜逺照长安故名自石镜而东四里为涝谷与鄠县接界】骆谷【在盩厔县西南魏志正始五年曹爽伐蜀发卒从骆谷入敌因山为固兵不能进括地志骆谷口在盩厔县西南三十里寰宇记骆谷道汉魏旧道也南通蜀汉近代废塞唐武徳七年复开东北自鄠县界西南迳盩厔县又西南入骆谷出谷入洋州兴势县界宋白续通典自长安取骆谷路至兴元府六百五十二里地里通释骆谷在长安西南二百里谷长四百二十里县志骆谷口明设巡司隆庆中盗贼窃发巡司不能禁遂塞谷之东五里为新谷口又东二里为熨斗谷又东二里为虎谷又东二里即黑水谷】仓谷【在盩厔县西南长安志仓谷故县谷强弩谷俱在县西南二十五里韦谷底保谷在县西南三十里县志县境南山其势自西趋东极西与郿县接界处为韦谷俗讹为泥谷在县西南五十里自韦谷而北十里为仓谷自韦谷而东七里为底保谷俗名车谷自车谷而东三里为强弩谷今名强谷强谷东五里为稻谷又东八里即骆谷口】狗谷【在渭南县南三十里清水出此又羊谷在县东南半截山东又东曰黑掌谷又东曰葫芦谷又东即箭谷山】波水谷【在醴泉县东北隋书地理志醴泉县有波水长安志波水谷在县北七十里又豆卢谷在县西北八十里黑狗谷在县西北九十里县志波水豆卢二谷俱在县东北七十里黑狗谷在县东北八十里又有岩谷在县东北三十里有泉从石罅中出与巴谷等水溉田数十顷】泔谷【在醴泉县西北五里长安志县西八十里有甘谷甘水出焉非此甘谷也】泥泉谷【在醴泉县西北三十里县志谷在县北城下又安谷在县东北二十里明嘉靖四年谷中出水灌田】巴谷【在醴泉县西北九十里又泉谷在县西北一百里县志二谷俱在县正北八十里】鸿门坂【在临潼县东史记项羽纪羽军在鸿门下沛公军在霸上相去四十里从骊山下道芷阳间行不过二十里后汉书郡国志新丰有鸿门亭孟康曰鸿门在新丰东十七里旧大道北下坂口名也水经注今新丰县故城东三里有坂长二里余堑原通道南北洞开有同门状谓之鸿门孟康言在新丰东十七里无之葢指县治而言非谓地也姚察曰新丰故城东未至戯亭道南有防原南北洞开即鸿门也寰宇记按闗中记鸿门在始皇陵北十里雍录鸿门在骊山北十里县志县东十五里有项王营即鸿门也】长平坂【在泾阳县西南汉书宣帝纪甘露三年上自甘泉宿池阳宫登长平坂如淳曰阪名也在池阳南上原之阪有长平观去长安五十里顔师古曰泾水之南原即今所谓眭城阪也县志坂在县西南十里　按元和志云在县西南五里寰宇记长安志俱云五十里通志又云二十里里数互异以如淳注考之疑县志为近是】塔坂【在咸宁县南二十里长安图説塔坡以有浮屠故名在韦曲西何将军之山林也今其地出美稻土人谓之塔坡米县志又有金銮坡在故金銮殿西胭脂坡在县南董子祠后与翡翠坡相接又勲隂坡在县南二十五里为韦杜故里】长乐坡【在咸宁县东北旧唐书天宝三载遣左右相已下祖别贺知章于长乐坡元和志在万年县东北十二里即浐川西岸旧名浐坂隋文帝恶其名改名长乐坡长安志在县东北十里县志又有三棱坡在北郭外西亘长安即长乐之支陇也】马嵬坡【在兴平县西二十五里一名马嵬山唐杨贵妃葬此】栁侯坡【长安志在渭南县东南十五里东西十里南北接山三十里又胡城坡在县南十五里东西十五里南北接山三十里羝羱坡在县西南二十里东西三十里南北接山三十里县志胡城坡俗讹曰胡公坡又龙尾坡在县南胡城东北东西当湭川口曰风门寰宇记引三秦记云风门在新丰县东南两阜相对其所多风即此】尖邱【在长安县西北十五里长安志今谓之尖邱社】髙望塠【在咸宁县东南十二里少陵原北晋潘岳西征赋凭髙望之阳隈长安志髙望堆在延兴门南八里】桓公塠【在蓝田县南二十五里长安志晋书桓温伐苻健遣苻雄防众拒温于愁思堆后因名为桓公堆　按唐书广徳初回纥吐蕃入冦郭子仪收兵屯商州遣长孙全绪为前锋营韩公堆葢即桓公之讹也】蜯蛤塠【在渭南县南长安志在县南二十里崇三十尺周二百歩又孟家塠在县南六十里崇百尺周四百歩灰塠在县西南五里崇三十尺周一百歩】八公塠【在富平县东南二十五里见寰宇记其塠两岸各有小谷象八字中心有塠象公字因以为名又有万户塠黄金塠长安志万户塠在县西三十里黄金塠在县北二十里县志八公原即八公塠在北卤原北黄金塠在龙泉山东北即雷村以东土山之频起者】陈涛斜【在咸阳县东亦作陈陶斜唐至徳初房琯与贼将安守忠战败于此杜甫有悲陈陶诗兴元初李晟讨朱泚自东渭桥移军西上与李怀□会于咸阳西陈涛斜胡三省通鉴注陈涛泽在咸阳东其路斜出故曰陈涛斜宋敏求春明退朝录唐宫人墓谓之宫人斜四仲遣使者祭之然则陈涛斜者岂亦因内人所葬地而名之耶旧志亦谓之咸阳斜】金沙洞【在临潼县骊山长安志骊山洞居长生殿之左县志旧传骊山出金银明万厯二十五年遣内侍开采经年所获不足夫匠之费至三十四年始罢】锡水洞【在蓝田县南三十里县志相传昔有髙僧以锡杖自蓝桥山下通之其水遂经洞前流入辋谷河】唐公主洞【在蓝田县东南三十里俗传唐时有公主好道辟此居之又有碧仙洞在蓝桥西俗传韩湘修真之所又名韩湘子洞】玉女洞【在盩厔县南水经注芒水侧山际有石室世谓之玉女房长安志玉女洞在县南三十里洞门崇四尺濶三尺县志玉女洞在黑水谷中僊游潭北】吕公洞【在盩厔县东南三十五里太微峯东崖唐吕嵓隠居处又十老洞在县东南田谷南一里有石像十因名】佷石【在临潼县骊山侧寰宇记在昭应县东十里初始皇之葬逺采此石将致之骊山至此不复动石髙一丈八尺周廻十八歩长安志在始皇陵东南二里形如龟县志在始皇陵东北二里唐皇甫湜有铭】渭水【在府北自凤翔府郿县干州武功县流入境迳盩厔县北又东迳兴平咸阳二县南鄠县北又东迳长安咸宁二县北髙陵县南临潼渭南二县北又东入同州府华州界书禹贡渭东会于沣又东会于泾又东过漆沮入于河周礼职方氏雍州其浸渭洛淮南子渭水多力宜黍闗中记渭与泾洛为闗中三川又泾渭灞浐鄷镐潦潏为闗中八川水经注渭水东迳郿坞南合洛谷水又东芒水从东来流注之又东过槐里县南又东与芒水枝流合又东涝水从南来注之又东北迳黄山宫南就水注之又东合田谿水又东迳槐里县故城南漏水注之乂东合甘水又东丰水从南来注之又东北与镐水合又东北迳渭城南沈水注之又东过长安县北东分为二水又东合注水上有渭桥又东与沈水枝津合又迳长安城北东合昆明故渠又东过霸陵县北霸水合浐水从县西北流注之又东防成国故渠又东与髙陵分水又迳平阿侯王谭墓北左则泾水注之又东迳鄣县西又东得白渠枝口又东与五丈渠合右迳新丰故城北东与鱼池水会又东迳鸿门北又东石川水南注焉又东戯水注之又东泠水入焉又东得首水又东得西阳水又东得东阳水又东迳下邽县故城南又东与竹水合又东得白渠口又东迳峦都城北胡渭禹贡锥指渭水东迳盩厔县北五里又东迳兴平县南二十里又东迳咸阳县南一里鄠县北九十里沣水东北流注于渭经所谓东会于沣也又东迳长安县北三十里又东迳咸宁县北五十里髙陵县南二十里泾水东南流与渭水合经所谓又东会于泾也又东迳临潼县北十五里又东迳渭南县北四里又东迳同州府南华州北咸宁县志渭水濶可二十里】丰水【源出鄠县东南终南山北流径县东又北迳长安县西又北至咸阳县东南入渭一作沣又作酆书禹贡沣水攸同诗大雅丰水东注维禹之绩汉书地理志鄠县酆水出东南北过上林苑入渭又司马相如传注张揖曰鄷水出鄠南山鄷谷北入渭水经注丰水出丰汉西北流分为二水一水东北流为支津一水西北流又北交水自东入焉又北昆明池水注之又北经灵台西又北至石墩注于渭括地志丰水经鄠县东二十东北流注交水元和志豊水经鄠县东二十八里长安志丰水出长安县西南五十里终南山丰谷其源濶十五歩其下濶六十步水深三尺自鄠县界来终县界由马坊村入咸阳县西十一里流至宋村入渭其水缘南山郊水合流又有祥谷水白谷水俱入丰水通志豊水在府城西三十有五里咸阳县东南三里旧志丰水渠在长安县西南四里俗名张王渠久废今县西四十里有阎家髙家等渠皆因丰水溉田禹贡锥指渭南诸川惟沣为大自汉鸿嘉中王商穿长安城引沣水注第中而其流渐微唐贞观中堰沣镐入昆明池二水于是防流又于京城西北引沣水为漕渠合镐水北流由禁苑入渭而沣水之流愈微又郑当时所开漕渠及灵轵富民昆明诸渠皆横絶沣镐等水水脉益乱不可寻究窃疑沣西之涝沣东之镐潏霸浐禹时悉合沣以入渭故沣水得成其大且诗言东注而汉志云北过上林苑入渭则是北流而非东注矣禹渭东会于海当在汉霸陵县北霸浐入渭处也】镐水【在长安县西北镐一作滈史纪秦始皇本纪三十六年有人持璧遮使者曰为吾遗镐池君集解孟康曰长安西南有镐池三辅黄图庙记曰镐池在昆明池北周匝二十二里溉田三十三顷水经注镐水上承镐池于昆明池北又北流西北注与滮池水合北迳汉灵台西又迳磁石门西又北注于渭括地志今按镐池水北流入永通渠不至磁石门亦不复入渭长安志镐水出长安县西北十八里镐池图经曰在县西四十里其水自鄠县界入本县界十里入清渠长安图镐池在咸阳西南二十五里旧志水源亦出南山谷中北流经故长安城西南注昆明池池又北为镐池又北入于沣水自唐堰入昆明池而沣镐之流絶今则昆明池亦涸为民田】泾水【自邠州淳化县西干州永夀县东流入迳醴泉县东泾阳县西又东南至髙陵县西南入渭书禹贡泾属渭汭传言治泾水入于渭诗风泾以渭浊湜湜其沚释文泾浊水也周礼职方氏雍州其川泾汭左传襄公十四年夏诸侯之大夫从晋侯伐秦济泾而次秦人毒泾上流汉书地理志泾水东南至阳陵入渭元和志泾阳县泾水自云阳界流入迳县南七里又东南入髙陵县界秦人毒泾即此处寰宇记水泾注曰泾水东流入峡又东南迳瓠口郑白二渠出焉泾阳县志水自县西北仲山九山间出谷始落平壌又东南流迳县南县在水之阳故名泾阳髙陵县志泾河至县西南上马渡入渭旧志泾河在醴泉县东北五十里泾阳县西南五里髙陵县西南二十里咸阳县北四十里】滮池水【在长安县西北诗小雅滮池北流浸彼稻田笺丰镐之间水北流魏书地形志长安有滮池水水经注滮池水出鄗池西而北流入于鄗毛诗云滮流浪也而世传以为水名矣十道志长安西有滮池亦名圣女泉长安志滮池水出县西北二十里又圣女泉出县西二十里昆明池北平地上周十歩西北流五十歩与牧猪泉合】交水【在长安县南源出咸宁县南山西北流至县界入丰水一名福水水经注沈水又西北支合故渠渠有二流上承交水合于髙阳县而北迳河池陂东注沈水寰宇记万年县福水即交水也上承樊川御宿诸水出县南石壁谷南三十里与直谷水合即子午谷水长安志交水一作郊水自万年县界流入长安县水经注曰交水西南流与丰水支津合其北又有汉故渠出焉又西至石堨分为二水一水西流注丰一水自石堨北迳细栁诸原北流入昆明池图经曰郊河水在县南三十二里自万年县界经本县三十里合丰水张礼游城南记樊川御宿之水交流故名交水西合于丰北入于渭通志交水在府城南三十里】楩梓谷水【在长安县南长安志水出南山北流合成国渠又西北豹林谷水入焉又西北至县东南三十里入交水豹林谷水出南山北流三里有竹谷水自南来会并合入交河又北流合润国渠又西北流长安县又龙骡谷水太和谷水俱合郊河　按长安志又有坑谷水在县南二十七里自万年县界来流入交水今无此水】潏水【在长安县南源出南山自咸宁县界流入又西北入渭水説文潏水在京兆杜陵汉书司马相如传注师古曰地理志鄠县有潏水北过上林苑入渭今鄠县无此水许慎云潏水在杜陵北即今所谓沈水也葢为字或作水旁穴与沈字相似俗人因名沈水水经注沈水上承皇子陂于樊川西北流注杜县之杜京西西北流迳杜伯南又西北迳下杜城又西北支合故渠又北与昆明故池会又北迳秦通六基东又北迳堨水陂东又北得陂水又北迳长安城西与昆明池水合又北迳凤阙东又北分为二水一水东北流一水北迳神明台东又迳渐台东又北流注渭亦谓是水为潏水亦曰髙都水前汉之末五侯王氏大治池沼引髙都水入长安城即是水也又沈水支津上承沈水东北流迳邓艾祠南又东分为二水一水东入逍遥园注藕池其一水北流于渭寰宇记长安县潏水即沉水也东自万年县界流入长安志潏水在长安县南十里张礼游城南记注潏水今不至皇子陂由瓜洲村附神禾壍上穿申店而其原愈髙凿原而通深至八九十尺俗谓之坑河是也通志潏水在府城南二十里】石鼈谷水【在长安咸宁二县南长安志万年县石鼈谷水北流十五里复西流十里入长安县界旧志在长安县南五十里水自南山谷中北流与潏水合东岸属咸宁西岸属长安皆堰水溉田　按括地志潏水一名石鼈谷水新志又谓石鼈谷水即镐水其説互异】防水【在咸宁县东源出蓝田县谷中经县东南流至咸宁县界又北入渭水史记封禅书灞浐长水沣涝泾渭皆非大川以近咸阳皆得比山川祠汉书地理志南陵县霸水出蓝田谷北入渭古曰兹水秦穆更名以章霸功视子孙水经注灞水出蓝田县东又左合浐水厯白鹿原东又北长水注之又北会两川又北故渠左出焉又北迳王莽九庙南又北迳枳道又北左纳漕渠又北迳秦虎圏东又北入于渭水隋书髙祖纪开皇五年改霸水为滋水元和志灞水在万年县东二十里又蓝田县灞水东南自商州上洛县界流入又西北合浐水入渭长安志霸水亦名蓝田谷水即秦岭水之下流也图经曰源出蓝田东秦岭倒回谷西北流九十里出县界入万年县界骞村岸濶六十尺蓝田县志在县东南二十里近日居民开种山地沙石壅积水发冲入河中水日散漫濶于旧葢数十倍　按灞水之源据水经注不宜逺在上雒境自隋唐来经流迁徙故道难寻故元和志以下其説亦互异又按水经注霸水古曰滋水秦穆公霸世更名滋水曰霸水以显霸功葢引汉志之文滋与兹古字通用也今汉书刋本古曰兹水上多一师字乃后人所増误以孟坚本文为顔氏注文耳髙祖纪视项羽无东意师古注云汉书多以视为示古通用字此视子孙之视注亦云读曰示可证其为汉书本文】浐水【在咸宁县东南源出蓝田县西南谷中北流至县界又北合灞水入渭水经浐水出京兆蓝田谷北入于灞注地理志曰浐水出南陵县之蓝田谷西北流与一水合水出西南莽谷东北流注浐水又北歴蓝田川北流注于霸水长安志浐水在万年县东北流四十里入渭游城南记少陵东接风凉原浐水出焉东北对白鹿原邢谷水出焉二水合流入渭杜甫所谓登髙索浐源是也咸宁县志浐水在城东十里焦戴川自东南来□川自西南来二川相合即为浐水其地多水田桑麻蔬圃产物最盛　按汉书地理志南陵县沂水出蓝田谷北至霸陵入霸水水经注引此作浐水葢沂即浐之讹也又按水经注霸水先合浐水于白鹿原东又北荆谿水合狗枷川注之二水未尝相混且辩之曰俗谓之浐水非也自魏书地形志以出苦谷者为浐水始与水经注异唐宋以来故道莫辨大抵荆谿狗枷及上流诸水皆目为浐源矣】义谷水【在咸宁县南长安志义谷水自万年县界由干祐县下流入山一百里至谷口西北流二十里合锡谷羊谷水入坑河西流十五里入长安县界又郊谷水北流十里合锡谷水自谷北流十里为坑河入长安界旧志大义谷水在咸宁县南五十里分三派第一派与狗枷荆谿诸水合流为浐水即龙首渠之水第三派为胡公堰与阿姑渠合流为皂河即通济渠之源第二派无名自东而西两岸皆可灌溉】泥渠水【在咸阳县南源出鄠县扈阳谷一名扈阳谷水至县境入渭水寰宇记扈阳谷一名扈水今名马腹陂水经注云扈水上承扈阳池鄠县志鄠南惟化羊谷有水出焉葢本为扈阳后讹为化羊也其水引流至咸阳县为泥渠之上源咸阳县志泥渠在县南十五里出鄠县化羊谷经钓鱼台入渭】荆谿水【在咸宁县东南源出蓝田县至县境入浐水古名长水唐宋以来皆谓之浐水宋书百官志汉置长水校尉近长水故以为名长水葢闗中小水名也水经注长水出杜县白鹿原其水西北流谓之荆谿水又西北左合狗枷川水又北入霸县有温泉入焉乱流注于霸俗谓之浐水非也括地志浐水在万年即荆谿狗枷二水之下流两京道里记荆谿本名长水后秦姚兴避讳改焉长安志荆谷水一名荆谿自蓝田县白鹿原东流至康村入万年县界西流二十里出谷至平川合库谷采谷石门水为荆谷水库谷水自蓝田县南山出北流二十五里合采谷水下流入荆谷水号浐水下流二十五里合灞水北流二里入渭采谷水自蓝田县界西北三十里入万年县界二十里合库谷水石门谷水来自蓝田北流十里入万年县界合采谷水又金谷水出蓝田县西南终南山之金谷东北流注浐水】鱼池水【在临潼县东水经注水出丽山东本源东流后秦始皇葬于山北水过而曲行东注北转始皇造陵取土其地污深水积成池谓之鱼池池在秦皇陵东北五里周围四里池水西北流迳始皇北又西北流迳鸿门西又迳新丰县故城东世谓是水为隂槃水又北絶漕槃沟注于渭长安志隂槃城河水在县东北十四里出县北杨村社】戯水【在临潼县东下流入渭水史记秦二世本纪二年冬陈渉遣周章等将西至戯集解孟康曰水名今戯亭是也苏林曰在新丰县东南三十里正义今新丰东北十里有戯水当故道即周章军至处魏书地形志隂槃有戯水水经注戯水出丽山冯公谷东北又北迳丽戎城东又北右总三川迳鸿门东又北迳戯亭东又北分为二水并注渭水顔师古汉书注新丰东有戯水驿其水本出蓝田北界横岭至此而北流入渭两京道里记戯水至浊北流入渭东西有店南去昭应县二十九里寰宇记在昭应县东二十七里县志在县东三十里】市谷水【在临潼县东长安志市谷水玉桥河俱在县东三十里流入渭县志市谷水下流名玉桥河】泠水【在临潼县东长安志自县西南北至县界入渭亦名零水水经注泠水南出肺浮山北会三川统归三壑歴隂槃新丰两原之间北流注于渭寰宇记昭应县百丈水即泠水之别名长安志泠水一作零水在县东三十五里来自渭南县界临潼县志在县东四十里渭南县志泠水发源于马谷老池头北流合白庄沟水又西北至新丰原入临潼境至零口镇北入渭】耿谷水【在鄠县西南接盩厔县界水经注耿谷水发南山耿谷北流与栁泉合东北迳五柞宫北迳仙泽东北又迳望仙宫东又北与赤水会又北迳思乡城东又北注渭水长安志在鄠县西南三十里其底并碎沙石北流入兴平县界合渭水盩厔县志耿谷水亦名白马河在县东五十里离谷口三里分为二一北行过临川镇西北三里入渭一东北行至临川镇东北五里入渭】甘谷水【在鄠县西南接盩厔县界水经注甘水出南山甘谷北迳秦文王萯阳宫西又北迳五柞宫东又北迳甘亭西又东得涝水口长安志在鄠县西南二十二里北流至兴平县界合渭水县志水出甘谷北流至李家塞迳双溪镇西为沙河至原马店宋村东北入渭】涝水【在鄠县西南源出涝谷迳咸阳至长安县界入潏水山海经在牛首之山涝水出焉西注于潏水许慎説文涝水出鄠县北入渭汉书司马相如传酆镐潦潏顔师古注潦音牢出鄠县西南山潦谷李善文选注潦即涝水也水经注涝水出南山涝谷北迳汉宜春观又东北迳鄠县故城西涝水际故城出合渼陂水北流入于渭长安志涝水在鄠县西二里明统志涝水合渼陂水流至长安县界入潏水县志水在县西南分东西二派溉田】
　　檀谷水【在鄠县南寰宇记檀谷水长乐渠之上流也源亦出终南山县志檀谷水今引入白公河】太平谷水【在鄠县东南相近又有髙冠谷水寰宇记太平谷水一名林谷水即清渠水之上流源出终南山长安志太平谷水髙冠谷水皆在县东南三十里其底并碎砂石北流入长安县界合丰水县志太平谷在鸡头山东中有凤池即水源也髙冠谷水源出髙冠谷谷有石穴石潭潭最灵旱祷輙应】白马谷水【在蓝田县东长安志水出蓝田县东白马谷西流迳县南又西北流入霸水又牛谷水出县西北白牛谷西南流入霸水岐谷水出县西南岐谷南流入霸水县志白马谷河一名土胶河在县东半里以其水浊故名源出渭南石鼔山会诸涧谷水西流入县境明嘉靖初凿渠引水入城　本朝顺治中重濬】蓝溪水【在蓝田县东南长安志蓝谷水南自秦岭西流迳蓝闗蓝桥过王顺山下出蓝谷西北流入灞县志蓝溪即蓝谷水至悟真寺前又谓之清河　按水经注有渥水西迳峣闗北歴栁峣城又西北流入灞疑即此又长安志有刘谷水一名况水出县东刘谷葢皆灞水之上源也】辋谷水【在蓝田县南长安志辋谷水出南山辋谷北流入灞水又蓼子涧在县南三里出南山西北流合辋谷水县志县南峣山口两峡夹峙辋川水从此北流入灞　按大事记谓辋谷水即渥水今考渥水当在县东南辋谷水在县南非渥水也】狗枷川水【在蓝田县西南五十里水经注狗枷川水有二源西川上承磈山之砟槃谷次东有苦谷二水合而东北流迳风凉原西右合东川东川出南山之石门谷次东有孟谷次东有大谷次东有雀谷次东有土门谷五水合而西北歴风凉原东又北与西川会乱流北迳宣帝许后陵东斯川于是有狗枷之名又北迳杜陵东又北注荆谿长安志狗枷东川水出蓝田县西南终南山　按魏书地形志山北县有苦谷浐水出焉葢指狗枷西川水也旧志谓长安志之石门谷采谷库谷金谷诸水即狗枷西川详见前荆谿水下】木谷沟水【在蓝田县西二十里相近又有双溪水俱利灌溉】冶谷水【在泾阳县西北自邠州淳化县流入东南至三原县界合清水水经注郑渠自中山又东迳舍车宫南絶冶谷水长安志冶谷河自西北淳化县界来迳云阳县嵯峨武康青龙等乡溉民田泾阳县志冶谷河当仲山东嵯峨山西出谷处为临江潭在县西北六十里瀑布飞流喷薄数顷俗呼为龙潭稍南即东流至辛管滙与清水谷合　按水经注郑渠絶冶谷水又东迳嶻蘖山南又东合清水今冶谷水东至辛管滙合于清谷水葢即郑渠故道也】韦水【在盩厔县西下流入凤翔府郿县界长安志韦谷渠在县西南三十五里自南流下至长安店入渭寰宇记湋水在县北五里疑是此通志韦谷渠一名广积渠县志水源出韦谷其正流西迳郿县境支流东引为渠散没县界】强谷水【在盩厔县西二十里源出强弩谷北流五里合稻谷水又北入渭】骆谷水【在盩厔县东亦名沙河水经注骆谷水出南山骆谷北流迳长安西入渭长安志沙河在县东二里自终南山北流迳县界三十五里入渭县志骆谷水正流为沙河东北至人逺村合新谷口水又北迳县东二里尖角村北入渭其支流西出为广济渠北至西闗引为城河环流至城北又北入渭】芒水【在盩厔县东十六里一名黑水蜀志姜维传延熙二十年维出骆谷径至沈岭魏邓艾军于长城维前住芒水皆倚山为营水经注芒水出南山芒谷北流迳王女房又北迳盩厔县之竹圃中分为二流一水注东北为枝流一水北流注于渭其枝流自竹圃东北流又出西北入于渭亦名黑水县志黒水源出黒水谷即芒水也水黑色俗呼为黑河其水合韩谷黄谷诸水东北流分为卢家河又东北分为泥河又东北迳司竹局黑河湾北入渭其卢家河泥河下流皆入渭】就谷水【在盩厔县东水经注就水出南山就谷北迳大陵西歴陵北与黑水合水上承三泉于就水之右三泉奇发言归一渎北流左注就水就水又北流注于渭县志就谷水自就谷北流为沙河合飞升谷西观谷之水迳大结社入黑河　按水经注就水北与黑水合黑水在就水之右此或别一水非今黑水也】田谿水【在盩厔县东一名田谷河水经注田谿水出南山田谷北流迳长阳宫西又北迳盩厔县故城西又东北与一水合又北流注于渭水长安志田谷河在县东南三十五里出终南山北流入黑水河水经注入田谿水疑是此县志田谷水在县东二十五里自田谷北流至大结社为万里河东入黑河其西支流为磨渠至楼观村合闻仙谷水又合东观阁水北入黑水其东支流为金水渠北迳终南东入黑河】漏水【在盩厔县东南中为望仙泽水经注漏水出南山赤谷东北流迳长阳宫东又北迳苇园西亦谓之仙泽又北迳望仙宫又东北耿谷水注之又北迳思乡城东又北注渭水元和志望仙泽在县东三十五里中有龙尾堆寰宇记周地图记云泽中有石盘龙两所鳞甲飞动常有云气声如鸣钟长安志泽周十里水经注仙泽即此县志赤谷水即漏水也自赤谷北流合牛谷坛谷诸水至南涧寨为涧河北入渭坛谷南有红石洞洞口有石盘龙其东有富谷堆疑即周地图所云石盘龙元和志所云龙尾堆也】湭水【在渭南县西本名首水水经注首水南出倒虎山西总五水单流北注迳秦歩髙宫东歴新丰原东而北迳歩夀宫西又北入渭元和志湭水出县西南石楼山北入渭县志湭水出石鼓山北流迳望竿岭至清涧沟头有羊河源出元象山之大谷又有小谷河源出小谷山又倩水河一名清涧源出黄狗谷又曹谷水源出曹谷俱北流入湭水湭水合众流北迳丰原北麓口又北迳密峙台右犹合众流而北入渭　按元象山即倒虎山据水经注则今所谓羊河者乃湭水正源而其出石鼔山与小谷清涧曹谷诸水皆其别源即所谓西总五水者也】杜化谷水【在渭南县东水经注零口水浊利灌溉】西阳水【在渭南县东水经注西阳水东阳水并南出广乡原北垂俱北入渭县志西阳水在县东八里源出西阳谷其东为东阳水源出东阳谷又有明光谷水亦在县东俱北流入渭】赤水【在渭南县东源出箭谷山下流入渭本名竹水亦名大赤水水经注竹水南出竹山北经都加谷歴广乡原东俗谓之大赤水北流注于渭寰宇记大赤水又名箭谷水县志赤水在县东二十里与华州相接又县东南有羊谷水源出羊谷又东有黑掌谷水葫芦谷水俱北流入赤水　按水经注竹水为大赤水在西灌水为华州之小赤水在东本二水也寰宇】
　　【记以大赤水为箭谷水盖以竹山亦名箭谷故也县志谓小赤水出箭谷东北误】温泉水【在富平县西源出仲山麓东流与泽多泉合流迳县北门外又东南入石川河其水隆冬不冰】泽泉水【在富平县西一名泽多泉水经注泽泉水出沮东泽中与沮水隔源相去十五里俗谓是水为渠水东流经薄昭墓南又迳懐徳城北东南注郑渠合沮水长安志泽多泉在县西十三里永顺乡温泉村东入薄台川三十里南入漆沮河溉民田县志温泉河由淮阳城而西泽多泉入焉】浪水【在醴泉县西北隋书地理志醴泉县有浪水寰宇记承阳山有石泉所谓浪水是也县志石泉谷水在县西北四十里源发县北五十里自石中流出两水合流入泔河又名两水谷居民以溉田】甘泉水【在醴泉县西北亦名甘河魏书地形志宁夷有甘泉隋书地理志醴泉有甘泉水长安志甘河自县西北甘北镇来至县东北迳甘渡合入泾水县志源出永夀县界经干州东北至县甘北镇】巴谷水【在醴泉县北八十里水经唐昭陵右民资以溉田】清谷水【自邠州淳化县流入耀州西又南迳泾阳三原二县北又东南至临潼县东北合漆沮水入渭亦曰清水水经注五丈渠出云阳县石门山谓之清水东南流至黄嵚山西又南入祋祤县歴原南出谓之清水口东南流入絶郑渠又东南入髙陵县迳黄白城西本曲梁宫也南絶白渠曲而东流谓之曲梁水又东南迳髙陵县故城北东南絶白渠曲而东南入万年县谓之五丈渠又迳蕅原东东南流注于渭水长安志清谷河自华原县界来经三原县西南入白渠东既民田又清渠在栎阳县西耀州界清冶谷水下流也自髙陵三原县界来入白渠至县界合渭水耀州志清谷水一名清河出州西北石门山麓南至小邱合环河南流经泾阳三原至临潼之相桥入石川河泾阳县志清谷河在县北三十里从嵯峨山东麓出谷南流迳清凉原前至窦村折而西四里谓之靖川又折而南至辛管滙又南至三原县谢家村与冶水合三原县志清河自耀州界来至县西北十五里出谷口西南与冶谷水合经县北门外东流至临潼界旧时堰水入白渠故迹在县西门外是时河浅故得入渠今河视渠深三丈余不可复矣临潼县志清河在县北六十里自三原界随荆山东下至黑防桥转而南至栎阳故城复折而东至相桥与漆沮合流西南入渭　按白氏六帖云髙陵清白二渠交口置斗门堰清水三分入白渠二分入清渠今此水自原东南入临潼合漆沮水不复经髙陵矣】浊谷水【源出耀州西南流入三原县北水经注浊水上承云阳县东大黑泉东南流谓之浊谷水又东南出原注郑渠又东歴原经曲渠城北又东迳太上陵南原下北屈迳原东与沮水合长安志浊谷河自西北华原县界迳三原县四十五里谷口有大堰其水东流溉民田禹贡锥指郦元以浊水为漆水宋人则以铜官川水来合沮水者为漆水耀州志浊谷水出州西北甲池堡南马鞍口南流三十里为宝泉河又南为凉泉河又南至三原县楼底村曰楼底河又东过张村分数渠灌田至唐村无复河道矣县志在县北清谷水之东自耀州界来又东入临潼县其水峻急浑浊故名】涧谷水【在耀州西南长安志自华原西北焦砦村南流七十里入三原县界州志涧谷河在州西南十五里其水清见石子俗又名见底河自焦砦村东南过牛村名申家河又东南名鱼池河又东南入三原县界】漆沮水【漆水源出同官县东北西南流迳耀州城东漆水自鄜州宜君县流入耀州西又东南与漆水合流入富平县西又南至临潼县东北合清水入渭亦名石川水书禹贡漆沮既从又渭东过漆沮传漆沮二水名亦曰洛水出冯翊北疏是漆沮在泾水之东与毛诗古公自土漆沮者别水经注沮水西南迳宜君川世谓之宜君水又得黄嵚水口又东南流迳祋祤县故城西又南出土门山西又谓之沮水又东南歴土门南原下东迳懐徳城南又东迳汉太上皇陵北东注郑渠又东浊水注焉分为二水一水东南出即浊水也至白渠与泽泉合俗谓之漆水又谓之防沮水絶白渠东迳万年县故城北为栎阳渠又南屈更名石川水又西南迳郭狼城西西与白渠支渠合又南入于渭水其一水东出即沮水也东与泽泉合循郑渠东注于洛魏书地形志万年县有漆沮水括地志沮水一名石川水源出富平县东南入栎阳长安志漆沮水在富平县西北四十五里自华原县界来入义亭脾阳丰润三乡通过又石川河在栎阳县东三十里自富平县界来入县境合渭水雍录禹贡漆沮惟富平石川河正当其地他皆非也禹贡叙渭漆沮在丰泾之下石川在沣泾东全与经应旧志漆沮水自耀州南合流入富平境通名为石川河东南过北陆原受北陆川水又南受薄台川水又南受温泉水又南合涧谷水又南流至临潼东北相桥合清谷水又南至交口入渭同官县志漆水在县东北五十里源出北髙山以其地多漆而名西南流合同官川又南受雄同水又西南受富平水又西南入耀州境其水善溢甚为邑患耀州志沮水自宜君界东北来一出银儿坪一出太子石俱西南至杨秀川合流为宜君水南入同官境合诸水又南复入州境为堰头河又南始名沮水过锦阳川经州城西循西乳山东会漆水合流入富平县界又通名为石川河新志漆沮水在富平县南五里临潼县东北八十里　按汉时沮水由郑渠入洛故洛水亦有漆沮之名非谓漆沮即洛水也诸家之説多误详见同州府】铜官川水【在同官县东北亦曰同官川南流合漆水晋书太元九年苻坚击姚苌于赵氏坞苌军中无井秦人塞安公泉堰铜官川水以困苌水经注铜官水迳祋祤县东西南流迳其城南原下而西南注冝君水寰宇记铜官川在铜官县北五十里长安志自坊州宜君县界来经县南流入华原县界县志同官川亦谓之同水源出哭泉自县北五十里南流至县城东北与漆水合　按铜官水在西漆水在东至县东北合流水经注止有铜官水寰宇记始分着漆水今则下流通名漆水矣】雄同川水【在同官县东北四十里长安志西南流合于铜官川又雷平川在县西北五十里南流入铜官川水】大石盘水【在同官县东北五十里马兰山北州志大石盘水在县东北三十里又有小石盘水在县北四十里循马栏山而东合流入鄜州宜君县界又长安志有乌泥川水在县东二十五里入蒲城县界又汉井泉水在县东北三十里南流入乌泥川县志乌泥水在县东北十五里源出车挽沟合汉井水东流入蒲城县旧志乌泥水源出鼇背山即白水之上源详见同州府白水下】樊河【在咸宁县南史记樊哙传哙灌废邱最至栎阳食食邑杜之樊乡三秦记长安正南秦岭根水流为秦川一名樊川水经注沈水上承皇子陂于樊川即杜之樊乡也元和志樊川一名后寛川在万年县南三十五里长安图説樊川今有华严寺人但谓之华严川】水碓河【在临潼县西五里又石涧河在县西二里县志水碓河源出县西南五里硙子谷石涧河俗谓之泠水以别于温泉也又潼水在县西半里源出骊山谷中北流入渭】葡萄河【在临潼县北发源富平县温泉至康桥西流入漆沮水】白公河【在鄠县东亦称白公河明万厯中知县吕仲信所开引檀谷皂谷及阿姑泉诸水经县东闗北北折而西入涝水后知县白应辉又凿县南栗谷直谷诸水为新河引流入吕公河崇祯中知县张宗孟重濬又引涝水自白云山由天河村至南闗外入新河及城濠本朝康熙中知县康如琏重濬】三里河【在鄠县北自南涝店迤南引涝水至龙台坊入】
　　【渭明末张宗孟开溉田三里因名】赵氏河【在三原县东北上源曰涧谷河流至富平县西南入石川水一名金定河】曲河【在盩厔县西五里其水乱泉合之北流入渭县志县西有曲泉腾涌湍激数浸民田】干沟河【在盩厔县西南源出县境翠鳯山东北流入渭】御宿川【在咸宁县南汉书杨雄传武帝广开上林南至御宿昆吾又元后传莽欲虞乐太后令夏游篽宿鄠杜之间顔师古注御宿在樊川西三辅黄图御宿苑在长安城南御宿川中汉武帝为离宫别馆禁御人不得入时来往游观止宿其中故曰御宿元和志御宿川在万年县南三十七里长安志在县西南四十里】薄台川【在富平县南五里县志县西北十里有涧头泉流径怀徳城入薄台川亦名薄台河】大石谷涧【在富平县东北长安志在美原县北十五里又小石谷涧在县北十里勾谷涧在县西北十五里三泉谷涧在县西北三十里梁邱涧在县西四十里耀州志二石谷涧在玉女山东即频水源也县志频水甚微出山不一二里即涸】王渠【在府城北汉书王嘉传哀帝为董贤治大第开门向北阙引王渠灌园池注苏林曰王渠官渠也犹今御沟晋灼曰渠名在城东覆盎门外水经注沈水支渠上承沈水于章门西飞渠引水入城东为苍池又东迳未央宫桂宫间谓之明渠又东歴武库北又东迳长乐宫北又东出城分为二渠即汉书所谓王渠者也迳杨桥下侧城北迳邓艾祠西而北注渭今无水】漕渠【在府城南自昆明池东傍南山东至河汉所穿隋唐复开之史记河渠书元光中郑当时为大农言异时闗东漕粟从渭中上度六月而罢而渠下民田万余顷又可得以溉天子以为然令齐人水工徐伯表发卒数万人穿漕渠三嵗而通以漕大便利其后漕稍多而渠下之民颇得以溉田水经注昆明故渠上承昆明池东口东迳河池陂北又东合沈水亦曰漕渠又东迳长安县南东迳明堂南又东而北屈迳青门外与沈水支渠防分为二渠一水迳杨桥下北注渭其一渠东迳虎圈南而东入霸又明苑南又北分为二渠又此渠上流开六小渠又漕渠絶霸右出东迳霸城北又东迳子楚陵北又东迳新丰县右防故渠上承霸水东北迳霸县故城南又东北迳刘更始塜西又东迳新丰县又合漕渠汉大司农郑当时所开也今源自昆明池南傍山原东至于河且田且漕大以为便隋书食货志开皇四年命宇文恺率水工凿渠引渭水自大兴城东至潼闗三百余里名曰广通渠唐书地理志天宝二年尹韩朝宗引渭水入金光门置潭于西市以贮财木大歴元年尹黎干自南山开漕渠抵景风延喜门入苑以漕炭薪又食货志开元中长安令韦坚兼水陆运使治汉隋运渠起闗门抵长安通山东租赋乃絶灞浐并渭而东至永丰仓与渭合又于长乐陂濒苑墙凿潭于望春楼下以聚漕舟赐其潭名广运潭长安志漕河在长安县南十五里自万年县界来迳县界五里入渭武宗元光六年穿又黎干所凿渠迳京兆府直东至荐福寺东街北至国子监正东至子城东街并逾景风延喜门入苑又漕渠在渭南县北一里自临潼县来入郑县界】清明渠【在长安县西南由咸宁至县界寰宇记清明渠在大安坊开皇初引沈水西北流入城经大社尚食局将作监内侍省而入宫城长安志长安县清明渠东南自万年县界流入西北流又屈而东北流入京城玉海清明渠导交水自大安坊东街入城由皇城入太极宫】清渠【在长安县西长安志在县西五十里自鄠县界来经县界十里入渭又漆渠在县西二十里旧自县之坑河分水经县界二十里入漕河括地志曰胡亥运南山之漆而开此渠】永安渠【在长安县西长安志永安渠隋开皇三年开在县南引交水西北入城经西市入苑坑水自南入焉由福堰下分为二水流一里一水合交水一水西北流为永安渎玉海永安渠自城南导交水从大安坊西街入城北流入苑注于渭】永通渠【在长安县西北长安志隋开皇四年开起县西北渭水兴城堰初名富渠仁夀四年改名永通】龙首渠【在长安县东北由咸宁县流入长安志龙首渠一名浐水渠隋开皇三年自东南龙首堰下分支浐水北流至长乐坡西北分为二渠东北流入苑西渠屈而西南流经通化门南西流入城经永嘉坊又西南流经兴庆宫又西流经胜业坊崇仁坊景龙观又西入皇城迳少府监南屈而北流又迳都水监太仆寺内坊之西又北流出城宋史陈尧咨传长安地斥卤无甘泉尧咨疏龙首渠注城中民利之玉海唐时导水入城之渠有三一曰龙首渠二曰永安渠三曰清明渠明史河渠志洪武十二年李文忠言陜西病咸卤请穿渠城中迳引龙首渠东注从其请甃以石天顺八年都御史项忠以龙首渠引水七十里修筑不易城东西南皂河去城一舎许凿令引水与龙首渠防咸宁县志龙首渠　本朝康熙六年复濬】通济渠【在长安县西南明成化初知府余子俊以龙首旧渠壅塞于丈八沟造石闸凿渠引交皂二水西流转东至府西入城分为三渠其水清甘民皆取给　本朝康熙六年复濬】黄渠【在咸宁县南长安志在万宁县南通善坊自义谷口分水入此渠北流十里分为两渠一东北流入库谷水一西流入樊川灌溉稲田西流入坑河县志黄渠在龙首渠南】兴成渠【在咸阳县西唐书食货志秦汉时故漕兴成堰东达永丰仓太和初咸阳令韩辽请疏之自咸阳抵潼闗三百里堰城罢挽车之牛以供农耕闗中赖其利长安志兴成渠在县西十八里县志今堙】成国故渠【在咸阳县北故道自干州武功县流入兴平县北又至县境入渭水水经注成国故渠东迳郿及武功槐里县北又东迳茂阳县故城南又东迳龙泉北又东迳姜原北又东迳平陵县故城南又东迳窦婴南又东迳延陵渭陵义陵安陵南又东迳渭城北又东迳长陵南又东迳周勃南又东迳汉景帝陵南乂东南注渭今无水长安志成国渠在兴平县北一里西自武功县流入县界凡六十里溉田二百四十余顷东流入咸阳县界按唐李石记咸通十三年京兆府奉修六门堰毕其渠合韦川莫谷香谷武安四水溉武功兴平咸阳髙陵等县田二万余顷俗号渭白渠言其利与泾白相上下又曰成国渠魏时仆射卫臻征蜀开以溉田大统十三年始筑堰置六斗门以节水贞观中役九州夫匠始就其功永徽四年右仆射于志宁治之圣歴中稷州刺史张知謇修焉咸通十一年咸阳县民薄逵等上言六门淤塞请假钱以为修堰费乃诏借内蔵钱以充令本县官专之记役凡用万七千緍云今涸】升原渠【在兴平县南长安志在县南十五里西自武功县流入县界凡六十里溉田七十余顷东流入咸阳唐垂拱初运岐陇米今涸又普济渠在县南十里自武功县流入县界凡六十里溉田七十余顷东流入咸阳今涸】郑白渠【在泾阳县西北郑渠故道自县西北仲山下分泾水东流歴今三原富平蒲城诸县界入于洛久废白渠自郑渠北凿南岸分泾水东南歴髙陵栎阳注于渭自北而南分为太白中白南白三渠宋大观中于白渠北凿丰利渠元于丰利渠北凿石渠名王御史渠皆引泾水分注泾阳三原醴泉髙陵临潼诸县统名泾渠史记河渠书韩闻秦之好兴事欲罢之无令东伐乃使水工郑国间説秦令凿泾水自中山西抵瓠口为渠并北山东注洛三百余里欲以溉田中作而觉秦欲杀郑国郑国曰始臣为问然渠成亦秦之利也秦以为然卒使就筑渠成用注填阏之水溉舄卤之地四万余顷收皆畆一钟于是闗中为沃野无凶年因名曰郑国渠汉书沟洫志大始二年赵中大夫白公奏穿渠引泾水首起谷口尾入栎阳注渭中袤二百里溉田四千五百余顷因名曰白渠民得其饶歌之曰田于何所池阳谷口郑国在前白渠起后举臿为云决渠为雨泾水一石其泥数斗且溉且粪长我禾黍衣食京师亿万之口水经注郑渠首上承泾水于中山西瓠口其渎东迳宜秋城北又东迳中山南又东迳舍车宫南絶冶谷水又东迳嶻嶭山南池阳县故城北又东絶清水又东迳北原下浊水注焉又东迳曲阳城北又东迳太上陵南原下北屈迳原东与沮水合白渠起谷口出于郑渠南东迳宜春城南又东南迳池阳地北枝渎出焉东原迳藕原下迳彰县故城北东南入渭白渠又东枝渠出焉东南迳髙陵县故城北又东迳栎阳城北白渠又东迳秦孝公陵北又东南迳居陵城北莲芍城南又东注金氏陂又东南注于渭元和志太白渠在泾阳县东北十里中白渠首受太白渠东流入髙陵县界南白渠首受中白渠东南流亦入髙陵界唐书地理志云阳有古郑白渠又髙陵有古白渠宝厯元年令刘仁师请更水道渠成名曰刘公堰曰彭城长安志白渠在泾阳县西北六十里西自云阳县来东入髙陵县界十道志曰太白中白南白谓之三白渠也渠上斗门四十八三限口在县东北分南北三渠处又髙陵县白渠自泾阳县界三限下中限为一渠流至彭城堰下分为四渠中南渠髙望渠东西俱长三十五里禑南渠东西长四十里中白渠东西长三十里又栎阳县五渠自髙陵县北下并入渭水从北第一曰中白第二曰析波第三曰中南第四曰髙望第五曰禑南宋史河渠志至道初度支判官梁鼎陈尧叟上郑白渠利害诏皇甫选何亮经度还言郑渠并仲山而东凿断冈阜首尾三百余里连亘山足岸壁頽坏堙废已久实难致力三白渠溉泾阳栎阳髙陵云阳三原富平六县田三千八百五十余顷望令增筑堤堰以固防之旧设节水斗门一百七十有六皆坏请悉缮完渠口旧有六石门谓之洪门今亦溃圯且就近别开渠口以通水道泾河中旧有石堰修广皆百歩废坏已久欲令自今修之诏行之未几罢景徳三年太常博士尚宾经度郑白渠自介公庙回白渠洪口直东南合旧渠以畎泾河灌富平栎阳髙陵等县水利饶足民获数倍熙宁五年提举常平杨蟠议修郑白渠诏都水丞周良儒相视乃自石门堰泾水开新渠至三限口以合白渠宋侯防开石渠记熙宁间尝自仲山旁凿石渠引泾水东南与小郑泉防下流合白渠大观元年诏提举常平赵佺董其事明年土渠成袤四千一百二十丈南与故渠合又明年石渠成袤三千一百四十一尺南与土渠接又度渠之北地势高峻通窦以防涨水几溉七县田二万五千九十三顷赐名曰丰利渠元史河渠志自唐宋于仲山下筑洪堰改泾水入白渠分为三北限入山原栎阳云阳中限入高陵南限入泾阳溉田七万余畆元至元间立屯田府督治之至大元年西台御史王琚建言于宋丰利渠上更开石渠五十丈延祐元年兴工至五年渠成改堰至新口长安图説元因前代故迹初修洪口石堰当河中流直抵两岸立石囷以壅水东西长八百五十丈自洪口下七十里为三限闸以分水其北曰太白渠中曰中白渠南曰南白渠太白之下是为邢堰邢堰之上渠分为二北曰务髙渠南曰平髙渠自三限闸下二十里为彭城闸其渠分为四北曰中白渠南曰中南渠又南曰髙望渠又南曰禑南渠中南之下其北分者曰析波渠其南分者曰昌运渠凡渠不能出水则改而通之立斗门以均水总为斗一百三十有五旧志明洪武八年命耿炳文濬洪口堰溉泾阳三原醴泉髙陵临潼田二百余里天顺七年再濬余详后龙洞渠】龙洞渠【在泾阳县北六十里明成化初巡抚项忠于元时王御史石渠之北凿小龙山大龙山腹里许为洞下属白渠名曰广惠渠功钜费广歴余子俊阮勤几二十年始踵成之正徳中巡抚萧翀又凿石渠四十二丈名通济渠　本朝顺治九年康熙八年凡两修雍正五年奉】
　　【命发帑兴修自上流开凿龙洞中濬三白渠下至临潼重筑堤堰改建斗门七年又移西安通判驻王家镇专董其事由是水利尽复灌溉饶足渠自仲山凿龙洞引泉东流防筛珠洞泉又东防琼珠洞泉又东会倒流泉又东歴大小梯子崖天元渠又东至王御史口又东防大小诸泉过马道桥出山就平陆开渠灌田首为王屋四斗此四斗与醴泉县分灌下则专灌泾阳乂东为张房双槐等斗门二十三又东为三限闸俗名三渠口北限为北白渠从闸分水东北流北岸斗门三南岸斗门二又东北流入三原县界中限为中白渠乃龙洞正支东流南北岸斗门六又东为髙陵县之彭城闸下限为】
　　【下白渠东南流南岸斗门五皆在泾阳界其北白渠入三原界者东流经县南入东闗又出城东北迳马家髙家等堡至大召村而止在髙陵界者彭城闸北为中白渠斗门二十二闸南曰中南渠斗门十四南流五里又分二渠东南曰髙望渠斗门十二西南曰禑南渠斗门五中南渠又南至张市里复分二渠北曰析波渠今废南曰昌运渠斗门三流至县东五里墨张村而止凡灌泾阳醴泉三原髙陵四县田七万四千二十余畆】六辅渠【在泾阳县西北及三原县北界汉书沟洫志元鼎六年儿寛为左内史奏请穿凿六辅渠以益溉郑国旁髙卬之田注师古曰在郑国渠之里今尚谓之辅渠亦曰六渠元和志初郑国引泾水置渠后儿寛又穿六辅渠今云阳与三原界水道小渠犹有在者泾阳县志即今清冶二水所分之渠】治清渠【在泾县西北郑白渠北因其地髙卬泾水不及故引清冶二水为渠冶谷水渠十二始于冶谷内二里许傍北山凿一渠出口曰上王公渠稍下曰磨渠磨渠东六七里曰下王公渠又东三里曰上北泗渠又东五里曰下北泗渠又东四里曰仙里渠皆溉河北之田下王公渠对岸稍东曰天津渠东六七里曰髙门渠又东六里曰广利渠又东四里曰海西渠又东四里曰海河渠皆溉河南之田明治初知县畅亨又于上王公渠上流分一渠曰畅公渠清谷水为渠五自耀州流入三原县界毛坊里始于北岸堰水曰毛坊渠析南流出谷口于西岸旁清凉原开一渠曰原成渠自原成而下三里许东岸曰公进渠又下十丈许曰下五渠又十丈许曰木涨渠此五渠惟毛坊专溉三原原成专溉泾阳其三渠上流在泾阳下流入三原共溉田七万余畆而下五渠斗门凡二十三所溉尤多】灵轵故渠【在盩厔县北史记河渠书闗中辅渠灵轵引堵水汉书地理志盩厔有灵轵渠武帝穿水经注盩厔县北有防笼原上承渭水于郿县东迳武功县为成林源又东迳县北亦曰灵轵源旧志灵轵渠在故上林苑中又长安志有漆渠在县南五里今俱堙】让泉渠【在盩厔县东二十五里引苇源泉水溉田二千余畆其北有龙湾渠又赤谷渠在县东南四十五里引赤谷水溉田东磨渠西磨渠皆在县东南五十里引耿谷水溉田兴隆渠在县西南三十五里即广济渠支流也】偃武渠【在富平县西北长安志在富平县西北四十五里溉田八里又白马渠在县西北四十里长泽渠在县西北三十里皆溉田十五里髙望渠在县西北二十五里溉田三里相近有石水渠溉田十里顺阳渠溉田十二里文昌渠在县西北十七里溉田十里阳渠在县西南二十八里溉田十五里皆引漆沮河水新志富平之水灌田最多者漆沮也东岸自北而来首曰官渠一名判官渠次曰文昌渠又南为通镇渠又南为永济渠又南为实惠渠自在渠永兴渠新渠顺阳渠又南为石水渠又南为永顺渠广济渠永丰渠溢水渠遗爱渠千年渠水至此自南而东流为阳九渠即长安志之阳渠也在西岸者最北曰偃武渠又南为中渠皆兼引梁家泉水又南为小白马渠又南为大白马渠又南为永兴渠洞子渠又南为河西广济渠　本朝雍正三年开又南为永夀渠又南为长泽渠并在漆沮左右　按长安志有髙望渠今无此又长安图志载石川河东岸渠七曰判官杨家文相永济石水阎渠阳九西岸渠六曰偃武白马长泽西长泽东髙望阳陵保今惟判官永济石水杨家偃武白马长泽仍旧名余皆异】直城渠【在富平县西十五里长安志在富平县西南三十里引漆沮河水溉田二十里县志直城渠引温泉水东抵县西北城濠又南为怀徳渠支分为顺城渠又东为圃田渠皆引温泉泽多二水又有顺阳渠在县北频山下本无水每天山水暴至引以灌田又玉帯渠倒回渠在县北灌田百余里】烟雾渠【在耀州西北沮水渠也州志沮水流至州境为堰头河始有烟雾渠又南为甘家中渠又南为义渠通城渠又南为通涧渠水磨渠又南至州城西为越城渠又漆水至州城东南有小渠退滩渠】强公渠【在耀州西南唐书华原无泉雍州司士叅军强循令民凿渠以浸田号强公渠今废】昆明池【在长安县西南汉书武帝纪元狩三年发谪吏穿昆明池注臣瓒曰西南夷传有越嶲昆明国有滇池方三百里汉使求身毒国而为昆明所闭今欲伐之故作昆明池象之以习水战在长安西南周围四十里西京杂记昆明池刻石为鲸鱼每雷雨常鸣吼鬛尾皆动汉世祭之以祈雨往往有验三辅故事池地三百三十二顷中有豫章台汉宫阙疏昆明有二石人牵牛织女象水经注昆明池水上承交水于昆明台北迳镐京东秦阿房宫西又屈而迳其北东北流注堨水陂魏书世祖纪太平真君元年浚昆明池长安志昆明池至秦姚兴时竭唐徳宗贞元十三年命京兆尹韩臯浚之追寻汉制引交河沣水合流入池在长安县西二十里今为民田又石闼堰在县西南三十二里水经注曰交水西至石堨汉武帝穿昆明池所造通鉴注武帝作石闼堰堰交水为昆明池池基髙故其下流尚可壅激以为都城之用于是并城疏列三派城内外皆赖之唐太和后堰废而昆明涸县志在县西南三十里地名鹳鹊庄】定昆池【在长安县西南唐景龙文馆记安乐公主西庄在京城西延平门外二十里司农卿赵履温种植将作大匠杨务亷引流凿沼延袤十数里时号定昆池唐书安乐公主传尝请昆明池为私沼帝曰先帝未有以与人者主不悦自凿定昆池言可抗订之也张鷟朝野佥载定昆池方四十九里直抵南山长安志在县西南十五里又鹤池在县西十里盘池在县西北二十里】曲江池【在咸宁县东南十里司马相如哀二世赋临曲江之隑州括地志曲江在杜陵西北五里康骈剧谈录曲江池本秦时隑州开元中疏凿为胜景南有紫云楼芙蓉苑西有杏园慈恩寺花卉环周烟水明媚都人游玩盛于中和上已之节赐宴臣僚防于山亭赐太常教坊乐池备防舟惟宰相三使北省官与翰林学士登焉寰宇记曲江池汉武帝所造名为宜春苑其水曲折有似广陵之江故名之韦述记云汉为乐游苑于曲江池及世祖以为校文之所唐以秀士每年登科第赐宴于此葢不忘校文之义也长安志皇城东南升道坊龙华尼寺南有流水屈曲谓之曲江其深处下不见底雍录曲江水防黄渠自城外南来隋世遂包之入城为芙蓉渠且为芙蓉圉也刘餗曰本古曲江文帝改名芙蓉汉时周六里余唐时周七里今且堙为平陆】龙池【在咸宁县东南名隆庆池又名九龙池唐实录则天时长安城东隅民王纯家井溢浸成大池数十顷号隆庆池相王子五王立第于其北望气者言有帝王气景龙二年幸龙庆池以厌之长安志龙池本平地垂拱初成小池后引龙首渠支分溉之日以滋广至景龙中弥亘数顷澄澹皎洁深至数丈常有云气或见黄龙出其中因谓之龙池俗呼五王百子池今雍人相传呼为景龙池又曰九龙池在万年县东十五里九曲池在其西县志九曲池唐开元中宁王所凿】莲池【在髙陵县治东偏元至元中县令王珪引昌运渠水注之今废】冰池【在蓝田县东南六十里长安志唐凿冰之所又淹池在县东北三十五里】仰天池【在盩厔县东观谷东又仰天池在县东南四十五里南山絶顶广二畆余水深数尺冬夏不竭】灵池【在渭南县东南二十五里长安志后魏永熙元年水自涌出成池周八十里】麻池【在醴泉县东五十里又县东南十五里有湫池水深而清祷雨辄应】丈八沟【在长安县西南十五里张礼游城南记下杜城之西有丈八沟即杜子美陪诸公子纳凉之地潏水上源也县志今城中通济渠水从此分入】雁鹜陂【在长安县西南寰宇记雁鹜池地方六顷承昆明下流在镐池北沈约诗云东出千金堰西临雁鹜陂】河池陂【在长安县西南水经注昆明故渠东迳河池陂而北亦曰女观陂】洛女陂【在咸宁县东寰宇记在万年县东十五里三辅旧事云洛女塜南有洛陂俗号曰洛女陂】皇子陂【在咸宁县南水经注沈水上承皇子陂于樊川寰宇记皇子陂在啓夏门南三十里陂北原上有秦皇子塜因以名之隋文改为永安陂周回九里长安志永安陂在万年县南二十五里县志又有鲍陂在县南鳯栖原东南隋书髙祖纪开皇九年改鲍陂曰杜陂即此】丰润陂【在咸宁县东北寰宇记在万年县西北二十五里周太祖名为中都陂隋初为丰润陂周回六里】兰池陂【在咸阳县东史记秦始皇本纪三十一年始皇为微行咸阳夜出逢兰池盗后汉书郡国志长安有兰池注三秦记曰始皇引渭水为长池东西二百里南北二十里刻石为鲸鱼长二百丈括地志兰池陂即古之兰池在咸阳界元和志兰池陂在县东二十五里】周氏陂【在咸阳县东南水经注成国故渠迳周勃塜南渠东南谓之周氏曲长安图周氏曲在咸阳东南三十里今名周氏坡寰宇记周氏陂周回十三里汉太尉周勃塜在陂其子亚夫有功遂赐此陂故地以氏称之】清泉陂【在临潼县北元和志在栎阳县西南十里多水族之利】美陂【在鄠县西水经注渼陂水出宜春观北东北流注涝水长安志渼陂在县西五里出终南山诸谷合胡公泉为陂十道志曰本五味陂陂名甚美因误名之其周十四里宝歴二年勅渼陂令尚食使收管不得杂人采捕其水任百姓灌溉勿令废碾硙之用文宗初诏并还府县通志元末游兵决水取鱼水去而陂涸为田县志陂在县西三里明崇祯九年重加障筑】龙泉陂【在泾阳县南三里见元和志陂周回六里多蒲鱼之利】金氏陂【在渭南县东北水经注白渠又东注金氏陂唐书地理志下邽县东南二十里有金氏二陂武徳二年引白渠水灌之以置监屯寰宇记舆地志云汉昭帝时车骑将军金日防有功赐其地三辅决录云金本下邽人今陂久废即渠西废陂是也唐初引白渠入陂复曰金氏陂贞观三年陂侧置金氏监十二年监废其田赐王公古云此陂水满即闗内丰熟西又有金氏陂俗号曰东陂南有月陂形似月也亦名金氏陂】马牧泽【在兴平县东南二十里见元和志南北广四里东西二十一里长安志四马务在县东南二十余里从东第一曰飞龙务次大马务次小马务次羊泽务凡三百七十一顷南渡渭河庆歴中为营田寻罢之其后民占佃簿籍亡散不复归有司】百顷泽【在兴平县西亦曰百顷泊元和志百顷泽在县西二十五里多蒲鱼之利周回十六里又长安志宋泊在县西二十里周十四里曲泊在县西南十五里百顷泊而下并有蒲鱼之利隋开皇十三年各筑堤防防县志诸泊皆渭水所溢今废】煮盐泽【在临潼县北元和志在栎阳县南十五里泽多盐卤苻秦时于此煮盐周回二十里县志泽在今县北二十里】八部泽【在鄠县东南元和志在县东南五里周回五十里长安志在县东南十八里】龙台泽【在鄠县东北元和志在鄠县东北三十里周二十五里有马祖坛在泽中每年太常太仆四时祭之寰宇记龙台泽一名观水在沣水西北近渭上林赋云登龙台是也】焦获泽【在泾阳县西北诗小雅整居焦获尔雅释地十薮周有焦获注今扶风池阳县瓠中是水经注中山西瓠口所谓瓠中也括地志焦瓠薮亦名瓠口亦曰瓠中在泾阳县城北数十里县志在县西北六十里谷口下泾水出仲山东南流两岸阻大原中衍为川其形如瓠】王尚泽【在经阳县西十五里】卤薄滩【在富平县东二十里接蒲城界一名东滩亦曰明水滩冬夏不竭可以煮盐又□村滩在县西二十里亦名西滩在旱时其土亦可煮盐　按魏书地形志频阳有盐池元和志盐池泽在富平县东南二十五里周回二十里葢即今卤薄滩也】满地泺【在鄠县东北长安志在县东北二十八里周三里即滈水上源东北流入长安县界按县志有海子在县东北秦渡镇北烟水回环方塘数畆相传即文王灵沼】黄金泊【在泾阳县东北寰宇记在云阳东北十里县志在今县东北三十里嵯峨山南大石仙里界之北】仙游潭【在盩厔县南长安志在县南三十里濶二丈其水黑色相传号五龙潭每嵗降中使投金龙以祀之县志仙游潭嵗旱祷雨多应潭上有石壁峭絶宋苏轼章惇游此惇履险而上以漆墨书名于石今谓之苏章石壁又长安志有仙游泽在县东南十五里周十二里今淤】万夀涡【在渭南县北寰宇记在下邽县南四十里古来此涡或兴雾起云时有牛马猪羊变见形状游沙渚还入其涡今无水】龙移湫【在咸宁县南炭谷内一名南山湫相传湫初在平地一夕风雷移于山上韩愈有炭谷湫祠堂诗】涌珠泉【在咸宁县东南白鹿半原方广数丈水涌如珠自岩而下泻为瀑布】鸣犊泉【在咸宁县南六十里长安志鸣犊镇西原下有鸣犊泉俗传因犊跑鸣而得泉】窦氏泉【在咸阳县西北魏书地形志石安有窦氏泉水经注成国故渠迳平陵故城南渠南有窦氏泉】马跑泉【在咸阳县西长安志在县西二十五里又李村泉在县西北八里下村泉在县西北十五里县志三泉共溉田八顷余】玉女泉【在兴平县东五里】灵宝泉【在兴平县东南长安志在县东南二十里周数十歩深不可测旧图经曰汉时边韶得灵宝符于此泉后祈请有应因名又醴泉在县东南二十里周数十歩又图经曰在扶风乡唐贞观十二年自然涌出其味甚如醴饮之愈疾】清水泉【在兴平县南十五里一名水济泉水味甘凡十余里今废】板桥泉【在兴平县西北魏书地形志槐里有板桥泉长安志在县西北十七里深百尺流入白渠旧志在县西二十里有东西二泉皆溉田】马嵬泉【在兴平县西二十五里溉田二十余顷长安志在县西二十里有东西二泉深百尺流入白渠】　龙泉【在兴平县东北魏书地形志始平有温泉水经注成国故渠东迳龙泉北今人谓之温泉非也长安志龙泉亦名温泉又名姜子泉在县西十七里周数十歩深不可测又泾龙泉新泉相去十余步在县西十七里周数十歩流入白渠】骊山温泉【在临潼县南骊山下汉武故事骊山汤初始皇砌石起宇至汉武又加修饰水经注鱼池水之西南有温泉世以疗疾张衡温泉赋序曰余出骊山观温泉浴神井嘉洪泽之普施乃为之赋隋书地理志新丰有温泉唐书地理志天宝六载更温泉宫曰华清宫治汤井为池环山列宫室又筑罗城置百司及十宅寰宇记温泉在骊山之西北按泉有三其一所即皇堂石井周武帝天和四年大宰宇文防所造隋文帝列树松柏唐开元十年置温泉宫明皇嵗常幸焉长安志温泉在县南一百五十歩御汤在九龙殿亦曰莲花汤又玉女殿有星辰汤津阳门诗注曰宫内除供奉两汤外内外更有汤十六所长汤每赐诸嫔御其修广与诸汤不侔甃以文瑶宝石中央有玉莲捧汤喷以成池次西曰太子汤又次西少阳汤又次西尚食汤又次西宜春汤又次西长汤十六所今惟太子少阳二汤存焉胡仔苕溪渔隠丛话汤泉多作硫黄气惟骊山是礐石泉并无此气县志今温泉仍分作数池发源处为玉女池在玉女殿北即长安志所云星辰汤也殿前西北墙外为玉女洗头池方五丈其北为官池甃石如玉环官池东为混池又有女池在洗头池西诸池皆与玉女池同源而女池独异】石塔泉【在临潼县南骊山上又饮鹿泉在长生殿中一名饮鹿槽又丹霞泉在老母殿西南】淼澄泉【在临潼县西南长安志在县西南五里又鸣犊泉在县西十里】阿姑泉【在临潼县东北二十五里又饮马泉在县东北三十五里平泉在县东五十里皆有灌溉之利又有阿姑泉在鄠县南十里下流入吕公河】没猪泉【在鄠县东南长安志泉源澄湛俗传昔有野猪没而为泉旁有禹庙县志在县东南二十里孙谷村溉田甚广又冷泉在县东南双庄白沙泉在县西南之割耳庄皆可溉田】胡公泉【在鄠县西南十里丈人村东流溉田五百余畆下流入涝水】石门汤泉【在蓝田县西县志石门泉在蓝田县西十里石门谷中旧图经曰唐初有异僧止于此大雪其地雪融不积僧曰必温泉也掘之果有汤泉涌出遂置舎两区凡有病者浴多痊嗣后有白鱼之瑞复有神女频降遂立玉女堂于汤侧明皇时赐名大兴汤院县志石门俗名神女泉又汤泉不一地故别曰石门汤泉】咽瓠泉【在蓝田县西北十五里见长安志旧图经曰唐李筌于此遇骊山老母説隂符经传教既毕携瓠就泉汲水已失老母因名咽瓠泉又桂泉在县北四十里泉畔旧有桂一枝】郑泉【在泾阳县西北寰宇记在云阳县西四十里云阳宫记汉郑子真隠于谷口时人因子真所居名其泉为郑泉】五龙泉【在三原县东北五龙村池方里许五泉合流居民引以溉田或以为即隋志云阳之五龙泉】神泉【在三原县东北五龙村一名白马泉明崇祯七年嵗旱祷雨有应故名】隂阳泉【在盩厔县东三十里嵗将旱则先竭嵗将潦则先盈故名】六耳泉【在盩厔县东耿谷东五里通志旧有六泉今惟存其一】化女泉【在盩厔县东南三十里县志俗传老子植杖化一女子以试弟子徐甲既而防杖泉涌因名又长安志有咸泉亦在县东南三十里周三里今淤不知处】永女泉【在盩厔县西七里长安志在盩厔县西南五里县志亦作涌泉久塞后浚为小泉类井又马跑泉在安乐山玉女泉在仓谷东文王庙相传与岐山文王庙水相为消长】没底泉【在盩厔县北长安志在县北一里又白龙泉在县东北一里皆北流入渭县志没底泉或讹为莫店泉】甘泉【在渭南县东门外长安志在渭南县城内县志又蔡泉在城东谓之魏王井亦名蔡顺井】梁泉【在渭南县东南长安志在县东南一百五歩又姜泉在县城内县志龙尾坡底东西各有泉东曰梁泉西曰姜泉东西遵龙尾坡之麓旧有泻水渠今废】瑞泉【在渭南县南五里县志龙尾坡之半有泉涌出悬流如綀曰瑞泉每旱取水祷雨多应又有龙泉在县西南羝坡东麓民资以灌溉其西南有灵源泉其地即西魏置灵源县处也】咸泉【在富平县东寰宇记在县东南五里县志在县东十里旧时水咸今味可饮】白马泉【在富平县东二十里长安志在县东十里县志其水东流与龙泉合又东五里即卤薄滩也】醴泉【在醴泉县东南三十里周回数十歩深不可测味如醴今废】灵泉【在同官县西北三里金山西岩自石罅口涌出旱祷有应又亭子泉柏榆泉皆在县境】御井【在咸宁县南善和坊李肇唐国史补善和坊旧御井故老云此不可饮之水地卑水柔宜用盥濯开元中日以骆驼数十防入内以给六宫又髙陵县志县西十里唐髙祖旧宅中有旧井今堙】冰井【在咸宁县西一里许水寒如冰故名又有冰井在县南太乙山其水经暑不消】耿井【在兴平县西三里耿祠乡长安志唐贞元五年自然涌出有疾者饮之多愈逺近取汲朝夕如市】喝牛井【在临潼县东北七里官道长安志井旁有还道萦绕及于水次】蟾井【在临潼县骊山白鹿观县志拾遗云井中有金色虾蟆贺兰先生见之曰此肉芝也烹而食之白日升天】丹阳井【在鄠县东三十里相传元道士马丹阳取此水炼药故名】玉浆井【在蓝田县东南石井深丈余无水相传有病者防祷之悬瓶井中即得水色白味甘如玉浆饮之辄愈】金井【在盩厔县南三十里明统志俗传唐太宗尝饮水】














　　钦定大清一统志卷一百七十八
<史部,地理类,总志之属,大清一统志>
　　钦定四库全书
　　钦定大清一统志卷一百七十九
　　西安府【二】
　　古迹长安故城【在今长安县西北汉书髙帝纪七年自栎阳徙都长安地理志长安髙帝五年置惠帝元年初城六年成三辅黄图长安本秦离宫汉初置城狭小惠帝更筑髙三丈五尺上濶九尺雉髙三板周四六十五里城南为南斗形城北为北斗形至今人呼汉京城为斗城是也卫敬仲旧汉仪曰长安城中经纬各长三十二里十八步地九百七十二顷八街九陌三宫九府三庙十二门九市十六桥地皆黑壤今赤如火坚如石父老传云尽凿龙首山土为城城下有池广三丈深二丈后汉光武迁都洛阳献帝初平二年复都长安晋惠帝永兴元年河间王颙将张方劫帝幸长安水嘉六年雍州刺史贾疋迎秦王邺入长安即帝位大兴元年刘曜徙都长安永和七年符健入长安遂都之太元十一年姚苌僭号于长安改长安曰常安义熙十三年刘裕执姚留子义真镇长安十四年赫连勃勃克长安遣子璝镇之号曰南台后魏始光三年奚斤克长安延和二年发秦雍兵筑小城于长安城内永熙三年迁都长安是为西魏隋时徙废萧徳言括地志长安故城在今县西北二十里李吉甫元和郡县志在县西北十三里乐史太平寰宇记按贾躭郡国县道记云长安县故城今谓之苑城汉京兆府在故城内上冠里其县理今失其所在长安葢古乡聚名隔渭水对秦咸阳官汉于其地筑未央宫谓大城曰长安城五年置县以长安为名歴后汉魏晋苻娆后魏及周不改隋开皇三年迁都移于长夀坊西南隅宋敏求长安志唐禁苑西北与长安故城接东西十三里南北十三里亦苑中李好文长安图説长安城后赵石虎亦尝修之在今奉元路西北十二里隋迁都龙首川此城遂废至今民犹呼曰杨家城又三辅黄图水经注等书言长安城冇十二门皆通达九衢以相经纬东面三门其一曰宣平门亦曰东都门其一曰清明门其一曰霸城门亦曰青门南面三门其一曰覆盎门又曰端门北对长乐宫其一曰鼎路门北对武库其一曰平门北对未央宫亦曰便门西面三门其一曰章门亦曰光毕门其一曰直门其一曰雍门北面三门其一曰横门如淳曰音光其一曰防城门又曰朝门其一曰洛城门亦曰髙门】大兴故城【即今府城隋书髙祖纪开皇二年诏曰长安城从汉雕残日久龙首山川原秀丽卉物滋阜宜建都邑诏左仆射髙颎等创造新都名曰大兴城地理志城东西十八里一百一十五步南北十五里一百七十五步元和志初隋氏营都宇文恺以朱雀街南北有六条髙坡为乾卦之象故以九二置宫殿以当帝王之居九三立百司以应君子之数九五贵位不欲常人居之故置元都观兴善寺以镇之旧唐书地理志隋自汉长安故城东南移二十里置新都今京师是也皇城在西北隅谓之西内又有大明兴庆二宫谓之三内唐书地理志皇城长千九百一十五步广千二百步宫城在北长千四百四十步广九百六十步周四千八百六十步其崇三丈有半京城前直子午谷后枕龙首山左临防岸右抵沣水其长六千六百六十五步广五千五百七十五步周二万四千一百二十步其崇丈有八尺长安志唐京城亦曰外郭城即隋大兴城周六十七里南面三门正中曰明徳东曰啓夏西曰安化东面三门北曰通化中曰春明南曰延兴西面三门北曰开逺中曰金光南曰延平北面一门曰光化郭中南北十四街东西十一街其间列置诸坊有京兆府万年长安二县所治寺观邸第编户错居焉当皇城南面朱雀门有南北大街曰朱雀门街东西广百步万年长安二县以此街为界万年领街东五十四坊及东市长安领街西五十四坊及西市又唐皇城俗呼子城东西五里一百五十步南北三里一百四十步南面三门正南曰朱雀北当宫城之承天门南当外郭之明徳门东曰安上西曰含光东面二门南曰景风北曰延喜东当外郭之通化门西面二门南曰顺义北曰安福西当外郭之开达门城中南北七街东西五街其间并列台省寺卫不使杂人居止宫城东西四里南北二里二百七十步周十三里一百八十步南即皇城北抵苑东即东宫西有掖庭宫雍録唐城内外凡三重外一重名京城内一重名皇城又内一重名宫城长安图説唐天祐元年朱全忠毁长安宫百司及民庐舍节度使韩建去宫城外郭城重修子城南闭朱雀门又闭延喜安福门北开元武门是为新城即今奉元路治也城之制内外二重四门门各三重今存者惟二重内重基址尚存东西又有小城二以为长安咸宁县治】杜陵故城【在咸宁县东南左传襄公二十四年范宣子曰匄之祖在周为唐杜氏杜预注唐杜二国名殷末豕韦国于唐周成王灭唐迁之于杜为杜伯今京兆杜县史记秦本纪武公十一年初县杜汉书宣帝纪元康元年以杜东原上为初陵更名杜县为杜陵地理志京兆尹杜陵故杜伯国宣帝更名郦道元水经注狗枷川水北迳杜陵东陵之西北有杜县故城括地志杜陵故城在万年县东南十五里南去宣帝陵五里寰宇记杜城县周建徳二年省　按汉志谓杜陵即杜伯国水经注以下杜城为杜伯国寰宇记长安志又以下杜城为杜城而杜陵为宣帝改置之县诸説不同详见后下杜城下又魏书地形志谓晋改杜陵为杜城后魏改杜县杜预左传注云今京兆杜县正据晋时言葢晋为杜县后魏改杜城故隋书云大兴有后魏杜城是也】霸陵故城【在咸宁县东史记汉兴以来将相名臣年表孝文九年以芷阳郷为霸陵汉书地理志霸陵故芷阳文帝更名三秦记秦穆公筑宫于此因名霸城水经注霸水故渠东北迳霸县故城南汉县也自新丰故城西至霸城五十里霸城西十里则霸水水西二十里则长安城史记正义霸陵县即霸上在万年东北二十五里东南去霸陵十里寰宇记霸城县周建徳二年有　按旧唐书地理志武徳二年分万年置芷阳县七年废其地亦在今县东史记秦悼太子昭襄庄襄俱芷阳宣太后芷阳骊山项羽纪沛公从骊山道芷阳间行归霸上括地志芷阳在蓝田县西六里长安图自骊山以西皆芷阳地葢秦时芷阳地甚广不止霸上也】万年故城【今咸宁县治汉初置县于今临潼县北之栎阳故城属左冯翊后周移置于此元和志周明帝二年分长安霸城山北等三县始于长安城中置万年县隋开皇三年迁都改为大兴县理宣扬坊武徳元年复为万年寰宇记周置万年县理八角街以东隋移于宣扬坊东南隅梁开平元年改为大年县后唐同光元年复旧名宋史地理志京兆府樊川旧万年县宣和七年改金史地理志京兆府咸宁本万年后更名泰和四年废寻复清类天文分野之书咸宁县金大定二十一年改名】渭城故城【在咸宁县东即秦所都咸阳也史记秦孝公十二年作为咸阳筑冀阙徙都之始皇二十六年初并天下收天下兵聚之咸阳销以为钟鐻金人十二重各千石置宫廷中徙天下豪富于咸阳十二万户秦每破诸侯写放其宫室作之咸阳北阪上南临渭自雍门以东至泾渭殿屋复道周阁相属所得诸侯美人钟鼓以充入之二世三年沛公入咸阳封宫室府库还军霸上居月余项籍屠咸阳焚其宫室汉书地理志右扶风渭城故咸阳髙帝元年更名新城七年罢属长安武帝元鼎三年沛公入咸阳秦记咸阳在九山南渭水北山水俱阳故名咸阳潘岳闗中记孝公都咸阳今渭城是始皇都咸阳今城南大城是魏书地形志咸阳郡石安县石勒置秦孝公筑渭城名咸阳宫括地志咸阳故城亦名渭城在今雍州北四十五里咸阳县东十五里元和志秦咸阳在今县东二十二里汉渭城县亦理于此符坚时改为咸阳郡后魏移咸阳郡于泾水北今泾阳县理是也寰宇记咸阳县本周王季所都符坚于今县东北长陵城置咸阳郡后魏太和二十年移咸阳郡于泾水北隋开皇十一年移咸阳于故咸阳城西北三里大业二年省又故渭城在今县东北二十二里其城周八里后汉省入长安】咸阳故城【在今咸阳县东唐初徙置即古杜邮亭也史记白起传秦昭王使人遣起不得留咸阳中起行出咸阳西门十里至杜邮赐之剑自裁后汉书郡国志长安有杜邮水经注渭水北有杜邮亭去咸阳十七里今名孝里亭中有白起祠即其伏剑处魏书地形志石安县有杜邮亭元和志咸阳县正东微南至京兆府四十里本杜邮亭也武徳元年置白起堡二年置县又加营筑焉旧唐书地理志咸阳隋废县武徳二年复分泾阳置初治鲍桥其年移治杜邮寰宇记咸阳县武徳六年又移于便桥西北百步官路北杜邮亭在县西南三十八步长安志开宝九年诏周文王庙成王庙各去咸阳十五里今移县就庙今城周四里秦故城在县东二十里隋故城在县东十三里唐故城在渭河北杜邮舘西县志明洪武四年县丞孔文郁移治今所杜邮馆在县东五里】长陵故城【在咸阳县东北汉书髙帝长陵髙后六年城长陵地理志左冯翊领长陵县髙帝置后汉属京兆尹晋省三辅黄图长陵城周七里百八十步因为殿垣门四出及宫殿掖庭诸官寺皆在中关中记长陵城有南北西三面而东面无城陪者皆在东元和志长陵故城在咸阳县东北三十里初汉徙关东豪族以奉陵邑长陵茂陵各万户其余五陵各千户皆属太常不于郡寰宇记长陵故城在县东北四十里去髙帝长陵三里今废城存县志今有萧城在县东北四十里长陵北世传萧何所筑葢即长陵城也】安陵故城【在咸阳县东即古程邑诗大雅度其觧原居岐之阳正义周书称文王在程作程寤程典皇甫谧云文王徙宅于程葢谓此也汉书地理志石扶风安陵惠帝置晋县废阚骃曰安陵本周之程邑也魏书地形志石安县有安陵城水经注安陵北有安陵县故城括地志安陵故城在咸阳县东二十一里　按史记正义引周书程作郢即孟子所云毕郢也】阳陵故城【在咸阳县东史记孝景四年更以弋阳为阳陵汉书地理志左冯翊阳陵故弋阳景帝更名后汉改属京兆尹魏志钟繇尝为阳陵今即此晋废括地志阳陵故城在咸阳县东四十里寰宇记在县东北四十一里东至景帝陵二里曹魏省旧志阳陵城在今髙陵县西南三十里】平陵故城【在咸阳县西北十五里汉昭帝置属右扶风魏改为始平胥时徙废寰宇记平陵城在今咸阳县西北八十里魏黄初中改为始平县符秦移县于茂陵故城因而荒废郡国记云平陵故城与茂陵故城相去二里长安志汉平陵县在今兴平县东二十里咸阳县界平陵故城是　按寰宇记云八十里误当作十八里】槐里故城【在兴平县东南本周犬邱邑皇甫谧帝王世纪周懿王二年自镐徙都犬邱史记汉元年项羽立章邯为雍王王咸阳以西都废邱汉书地理志右扶风槐里周曰犬邱懿王都之秦更名废邱髙祖三年更名晋书地理志始平郡泰始三年置治槐里县魏书地形志扶风郡领槐里县水经注县南对渭水北背通渠晋太康中始平郡治也其城递带防陆旧渠尚存即汉书所谓槐里环隄者也括地志槐里故城在始平县东南十里寰宇记犬邱城一名槐里城在今兴平县东南十里魏黄初元年于故城置扶风郡至晋泰始中郡徙理郿改此城为始平国领槐里县后魏太平真君七年自此城徙县于今县理西二十五里槐里故城此城遂废长安志故城周十二里　按周勃传云勃攻槐里好畤最又围章邯废邱樊哙传云哙击章邯下槐里栁中咸阳摧废邱是汉初冇废邱又有槐里其后置县乃统谓之槐里耳隋志无槐里县周书闵帝时槐里献赤雀四葢隋初废也】茂陵故城【在兴平县东北汉书武帝纪建元二年初置茂陵邑三辅黄图茂陵本槐里之茂乡寰宇记茂陵故城在今兴平县东北十九里至宣帝始为县晋并入始平县后魏曽于此置始平郡领始平县太平真君七年废郡永安九年又移始平于今县东北十五里始平故城此城遂废长安志茂陵城周三里】始平故城【今兴平县治隋大业中徙置旧唐书地理志京兆府兴平隋始平县景龙四年中宗送金城公主入蕃别于此因改金城县至徳二载改兴平县元和志兴平县东至府九十里寰宇记魏黄初元年改平陵为始平因原以建名歴晋至符坚移于茂陵城后魏永安元年又移于今县东北十五里恭帝元年又移于县东北二十五里大象二年复移于今县东南十五里文学城隋大业九年自文学城移于今所唐景龙四年改为金城县置于马嵬故城至徳二载复为始平县寻又改为兴平长安志兴平县城周七里余隋大业九年筑　按唐景龙末虽尝徙县马嵬城寻还故治也】新丰故城【在临潼县东北史记髙帝十年更名骊邑曰新丰汉书地理志京兆尹新丰秦曰郦邑髙祖七年置应劭曰太丄皇恩东归于是髙祖改筑城寺街里以象丰徙丰民以实之故号新丰葛洪西京杂记髙祖既作新丰并移旧社衢巷栋宇物色如旧士女老防相依道路各知其室放犬羊鸡鸭于通涂亦竞识其家水经注鱼池水迳新丰县故城东后汉灵帝封段颎为侯国自故城西至霸城五十里旧唐书地理志隋新丰县置古新丰城北垂拱二年改为庆山县神龙元年复为新丰天宝七载省寰宇记昭应县东十二里有故城即汉新丰县理所后汉灵帝末移安定郡阴槃县寄理于此城今亦谓之阴槃城其新丰县自阴槃寄理之后又移理于故城东三十里葢在零水侧周闵帝元年又徙于天宝中废丰县东南七里隋大业六年又移于天宝中废县所治长安志阴槃城在临潼县东北十四里两京道里记曰汤泉水径阴槃故城东门外去昭应十五里汉新丰邑即此是城东西南北各三千一百步往来大路必由此城　按新丰治所屡移今细考之括地志云新丰故城在今新丰县西南四里宋白云昭应县东十三里有故城寰宇记云新丰城在昭应县东十二里此皆以汉县言即晋魏之阴槃旧唐志之古城长安志所志县东北十四里之阴槃城也元和志云新丰故城在昭应县东十八里今志亦云在县东北十八里此乃隋以后之新丰县治即旧唐志所云治古城北者寰宇记云天宝中废县是也至故城东三十里零水侧之新丰县治即汉末及晋魏所治天宝废县东南七里之新丰则后周所治今遗址多湮府县志混为一城非是】阴槃故城【在临潼县东汉县在今邠州长武县界后汉末移置新丰故城晋属京兆郡后魏太平真君七年并入新丰太和十一年复置后废寰宇记后汉灵帝末移安定郡阴槃县寄理新丰故城后魏太和九年自此移阴槃县于今昭应县东三十二里冷水西戏水东司马村故城县志司马村在今县东二十里】昭应故城【今临潼县治唐书地理志天宝三载析新丰万年置防昌县七载更县曰昭应旧唐书地理志昭应县置温泉宫之西北寰宇记县在雍州东五十八里天宝初明皇每嵗十月幸温汤嵗尽而归以来去汤泉稍逺四年置防昌县后以太宗昭陵之故数有徴应宰臣称贺改为昭应长安志开宝九年诏秦始皇庙去昭应县十里今移县就庙大中祥符八年避玉清昭应宫名改县曰临潼】栎阳故城【在临潼县东北七十里史记秦献公二年城栎阳十八年雨金栎阳汉书髙帝纪元年二月项羽立秦将司马欣为塞王都栎阳八月塞王欣降汉二年汉王都栎阳令诸侯子在关中者皆集栎阳为卫七年自栎阳徙都长安地理志左冯翊领栎阳县又有万年县髙帝置苏林曰栎音药三辅黄图太上皇筑栎阳北原因置万年县于栎阳大城内以为奉陵邑后汉建武二年封景丹为栎阳侯郡国志冯翊有万年而无栎阳徐广曰栎阳今万年也晋时万年县属京兆郡后魏仍属冯翊郡水经注漆沮水迳万年县故城北为栎阳渠城即栎阳宫也括地志栎阳故城亦曰万年城在今栎阳县东北二十五里雍州东北百二十里元和志栎阳本秦旧县髙帝既太上皇于栎阳之万年陵遂分栎阳置万年县理栎阳城中故栎阳城亦名万年城后汉省栎阳入万年后周明帝省万年入广阳】广阳故城【在临潼县北后魏景帝元年置属冯翊郡隋改万年属京兆郡唐初更名栎阳元和志栎阳县西南至京兆府一百里本万年后魏宣武帝分置广阳县周明帝更于长安城中别置万年广阳仍属冯翊郡隋开皇三年罢郡县属雍州武徳元年改为栎阳旧唐书地理志栎阳县天授三年鸿州大足元年还雍州唐书地理志天祐三年属华州长安志县西南至府九十里城周三里栎阳镇在郭下又有古县城在县北东西五里南北三里元史地理志至元初并栎阳入临潼明一统志栎阳城在临潼县北五十里今废为镇　按元和志谓隋仍为广阳今考隋志京兆府万年而无广阳新旧唐书皆云栎阳即隋万年葢隋开皇三年改周之万年为大兴复改广阳为万年耳又明统志以唐宋栎阳即汉旧县以括地志元和志考之唐宋栎阳乃后魏广阳汉县又在其东北合为一城者误】髙陵故城【在今髙陵县西南史记秦昭王同母弟曰髙陵君汉书地理志左冯翊髙陵左辅都尉治开中记光武东都之后冯翊治髙陵鱼豢魏略建安初诏分冯翊西数县为左右内史郡治髙陵魏书地形志冯翊郡髙陵郡治元和志县西南至京兆府八十里本秦旧县孝公置魏改髙陆隋大业二年复为髙陵杜佑通典魏黄初元年改髙陵县自此以前其县在今县西南一里后魏移居今所长安志汉县在县西一里古城周七里魏改髙陆其治在今县西南故城周二里今县城周二里一百二十步南陵镇在县城内】鄠县故城【在今鄠县治北尚书序啓与有扈战于甘之野左传昭公元年赵孟曰夏有观扈帝王世纪扈至秦改为鄠汉书地理志右扶风鄠古国有扈谷亭扈夏啓所伐通典鄠亦谓之扈姚察训纂云户扈鄠三字一也元和志县东北至京兆府六十五里故鄠城在县北二里夏扈国也寰宇记自汉至隋皆于故鄠城置县其城周四里頺垣尚在大业十年移于今所】蓝田故城【在今蓝田县西史记六国表秦献公六年初县蓝田水经注霸水北歴蓝田川迳蓝田县竹书纪年梁惠三年秦子向命为蓝田君葢子向之故邑也后周徙废长安志蓝田故城在县西三十里】故峣栁城【今蓝田县治水经注渥水歴峣栁城东西有二城魏置青泥军于城内世亦谓之青泥城元和志蓝田县东北至京兆府八十里县理城即峣栁城俗亦谓之青泥城桓温伐符健使将军薛珍击青泥城破之即其处也长安志后周闵帝二年析县置玉山白鹿县以三县置蓝田郡武帝建徳二年省郡废玉山白鹿入蓝田以京兆自县西三十里故城徙峣栁城今治是也以前对峣山其中多栁因取为名城周八里今县城但东南一隅而已周三里八十步凡三门又青泥城在县南七里　按峣栁城亦谓之青泥城即今县是也未详复有此城】池阳故城【在泾阳县西北汉书地理志左冯翊池阳惠帝四年置应劭曰在池水阳魏书地形志咸阳郡治池阳郡治二汉属左冯翊晋属扶风后省水经注郑渠东迳嶻嶭山南池阳县故城北元和志汉池阳县故城在今泾阳县西北二里后魏废长安志十道志云旧池阳城俗名迎冬城城中有尹吉甫碑后为驿今废】泾阳故城【在今泾阳县东南汉县在今平凉府境苻秦时移置于此长安志苻坚于今县东南二十八里置泾阳县隋开皇三年徒于废咸阳郡即今县也县志县东南三十里有故县邨即改泾阳县治也俗讹为沈阳城或以为故云阳城故池阳城者皆误】咸阳故城【今泾阳县治崔鸿十六国春秋苻坚甘露二年置咸阳郡魏书地形志咸阳郡领县五石安池阳灵武寜夷泾阳元和志泾阳县南至京兆府七十里后魏于今县置咸阳郡隋文帝罢郡移泾阳县于此又长安志有胡县城在县西南角旧志在县西南二里建置无考】云阳故城【在泾阳县北汉县在今邠州淳化县界后魏时改置于此属北地郡后周置云阳郡隋开皇初废郡以县属京兆唐因之元和志县西南至府一百十里后魏于今理别置汉故县在县西北八十里寰宇记县在耀州西南七十里唐武徳三年置于石门县南十五里水冲城贞观元年改为池阳八年仍改云阳垂拱二年改为永安县天授二年置鼎州久视元年州废县仍府神龙初复为云阳县后唐同光初割属耀州长安志云阳县后魏太平真君七年别置开宝九年诏唐宣宗庙去云阳县镇四十里今移县就庙县城周二里余县志云阳故城在县北三十里今云阳镇东有旧城址又有旧鼎州城在县西北四十里即长街镇】三原故城【在今三原县东北元和志县西南至京兆府一百十里本汉池阳县地苻秦于嶻蘖山北置三原防军后魏太武七年改置三原县属北地郡永安元年置建忠郡开皇三年属雍州旧唐书地理志三原县武徳四年移治清谷南故任城改为池阳县六年又移故所改为华池县仍分置三原县属泉州贞观元年废三原县仍改华池为三原寰宇记三原县后唐割属雍州在州南五十里长安志后魏永安元年徙县于清水山后周建徳二年建忠郡废以县属冯翊郡今县治西北三十一里三原故城是开宝九年诏唐祖庙去三原县镇十八里今移县就镇县城周二里余一百二十步县志元至元二十四年移治龙桥镇即今治也故城在县东北三十里明宏治三年县民巨海言县在耀州正南九十里去西安府亦九十里山路崎岠跋涉艰难因改属西安府】建忠故城【在三原县东北北史毛遐传萧宝夤搆逆遐与弟洪宾于马只栅建旗鼓以拒之宝夤败明帝乃改北地郡为北雍州以洪宾为刺史改三原县为建忠郡以旌其兄弟元和志后魏孝昌三年萧宝夤逆乱毛洪宾立义栅捍贼永安元年于此置北雍州亦谓之洪宾栅其故城在县北五十五里寰宇记永安故城即后魏北雍州城孝武帝永熙元年移北雍州于今宜州仍于城中置永安镇　按长安志永安故城在今富平县界邠州志云在今淳化县东五十里葢在三原与淳化及耀州接界处今三原志谓永安城在县东北四十里恐误】盩厔故城【在今盩厔县东魏书地形志扶风郡盩厔汉武帝置后汉晋罢后复隋书地理志京兆郡盩厔后周置周南郡及恒州又有仓城温汤二县寻并废唐书地理志鳯府盩厔本雍州天宝元年更名宜夀至徳二载复故名干宁中干州天复元年来属元和志县东北至京兆一百三十里汉旧县山曲曰盩水曲曰厔寰宇记县在鳯府东南二百里后周天和二年移于今鄠县西北三十五里又割雍州之终南郡于此置恒州领周南郡建徳三年从鄠西北移于今所长安志县城周五里又故县谷在县西仓谷在县西南二谷相近仓城县当在其处】终南故城【在盩厔县东唐武徳元年分盩厔县置属雍州贞观八年废宋初为盩厔县清平镇大观元年升为清平军复置终南县属京兆府以军使兼知县事金废军元至元初并省县县志清平军城在今县东二十五里】渭南故城【在今渭南县东南十六国春秋符坚甘露二年置渭南县隋书地理志京兆郡渭南后魏置渭南郡后周废括地志渭南故城在县治东南四里西魏大统十六年筑元和志京兆郡渭南府一百三十里寰宇记县在华州西三十五里本汉新丰县地苻坚新置汉初有渭南郡因以取名后魏孝昌三年于今县东四里明光原上置渭南郡及南新丰县西魏废帝三年改南新丰为渭南县周建徳二年省郡以县属京兆府隋开皇十四年自明光原移于今理周显徳三年自京兆割华州长安志县城周三里余隋大业九年筑故城在县城北周十里余疑即符坚所置县也】下邽故城【在渭南县东北汉书地理志京兆尹领下邽县应劭曰秦武公伐邽戎置冇上邽故加丅三辅黄图下邽县后汉幷郑桓帝西巡复之魏书地形志莲勺县有下邽城隋书地理志冯翊郡下邽旧置延夀郡开皇初郡废元和志县东南至华州八十里本秦旧县后魏避道武帝讳改为夏封大业二年复旧后魏属冯翊隋属华州东北隔渭水八十里废城在县东南三十五里地志云秦下邽县也自汉及晋不改魏初移于雄霸城水经注云渭水迳下邽故城南即此也隋大业十一年自此城移于西魏废延夀郡城即今县理渭南县志故城在县北五十里遗址犹存】莲勺故城【在渭南县东北汉书宣帝纪曾孙尝困于莲勺卤中地理志左冯翊领莲勺县如淳曰莲音辇勺音灼后汉因之晋魏属冯翊郡水经注沮水东迳莲勺县故城北十三州志曰县以草受名也隋书地理志大业初并莲勺入下邽元和志故城在下邽县东二十二里寰宇记在县北二十二里后秦姚苌废后魏太和三年改冯翊为延夀郡莲勺县仍旧隋开皇十年罢郡以莲勺属华州大业三年省入下邽渭南县志故城在东北七十里即来化镇是】怀徳故城【在富平县西南水经注沮水歴土门东原下东迳怀徳城南城在北原上通典晋移富平县于今县西南怀徳城寰宇记怀徳故城在今富平县西南十一里非汉怀徳县也葢后汉末及三国时因汉旧名于此立县今冇废城存长安志故城在县西十五里周三里富平县志俗名怀阳城在县西北十里许　按水经注括地志俱以怀徳故县在今同州朝邑县界寰宇记亦谓在富平者为汉末侨置然汉志怀徳有荆山而括地志寰宇记诸书皆谓山在富平亦自相矛盾今以荆山实在富平而朝邑无之姑从旧志采入并存朝邑之怀徳以俟考】富平故城【在今富平县东九汉县在今寜夏府界三国魏移置于此宋书傅宏之传北地郡汉末失土寄寓冯翊开皇三年改属志县西南至京兆府一百五十里周闵帝于县置中华郡武帝省郡以县属冯翊开皇三年改属雍州寰宇记县在耀州东南五十里前汉理在今灵州回乐县界后汉理在今宁州彭原县界晋移于今县西南怀徳城后魏大统五年自怀徳城移于今理唐开元中又移于义亭城葢古乡亭也长安志开宝九年诏后周太祖庙去富平县镇十三里今移县就庙县城周三里十步县志后魏徙县于今县西南三里石川河之阳唐开元中徙于今县东北十里元至元初为都尔苏所残破守将张思道遂依窰桥之险为县即今治也又中华郡城在县南十里强梁原原上有二石人俗以为即故郡门　都尔苏旧作脱列宿今改】频阳故城【在富平县东北五十里接同官县界又史记秦厉公二十一年初县频阳汉书薛宣传频阳县北当上郡西河为数郡凑水经注频阳县城北有频山县在山南故曰频阳元和志频阳故城在美阳县西南三里长安志在美原县西南五里周六里余】美原故城【在富平县东北唐置本后魏土门县也元和志县西南至京兆府一百八十里寰宇记在耀州东七十里长安志美原县本秦汉频阳之地符秦时于此置土门防军后魏太平真君七年罢防军地入同官县景明元年省频阳分同官置土门县属北地郡因县界频山有二土阙状似门故曰土门隋大业二年省义宁二年复置属宜州唐贞观十七年省咸亨二年又折富平华原及同州蒲城县置美原县于土门县天授二年又宜州大足元年还属雍州天复中李茂贞墨制以县为鼎州梁贞明初改为裕州崇州后唐同光元年复为美原县耀州县城周二里余元史地理志至元元年并美原入富平耀州志美原故城在富平县东北六十里又土门故城在县东七十里明月山下富平县志土门城在频阳城西北十里今为土门坊苻秦时土门防军城也】谷口故城【在醴泉县东北七十里史记范睢説秦昭王曰大王之国北冇甘泉谷又汉兴以来将相年表孝文后三年置谷口邑后汉有括地志谷口故城在醴泉县东北四十里元和志汉谷口县在九山东仲山西当泾水出山之处故谓之谷口】醴泉故城【在今醴泉县东北隋书地理志京兆郡醴泉后魏曰宁夷西魏置寜夷郡后周改为秦郡后废又以新畤甘泉二县入焉开皇十八年改为醴泉元和志醴泉县东南至京兆府一百二十里本汉谷口县地后汉及晋又为池阳县后魏改为宁夷县隋改为醴泉县以县界有周醴泉宫因以为名旧唐书地理志醴泉隋宁夷县后废贞观十年置昭陵于九山因析云阳咸阳二县置醴泉县寰宇记醴泉县城即古仲桥城王存九域志县在京兆府西北七十里长安志县东南至京兆府九十里城周二里一百步按寰宇记县去京兆府里至与元和志同而九域长安二志与寰宇记异是太平兴国以后元丰以前曾徙置而二志未之详也县志云唐县城即今县东北十里之泔北镇又有宋县在今县东少南三十里元末始移于今治】祋祤故城【在耀州东汉置汉书地理志左冯翊祋祤县景帝二年置水经注黄嵚水迳祋祤县故城西县以溪名顔师古曰祋祤葢军士祷祀之名祋音丁活仄又音丁外反祤音诩元和志祋祤故城在华原县东南一里长安志魏文帝自今宁州彭原县界富平故城徙北地郡于此其县遂废又赵师民守耀州以为祋祤字从示悉祭神求福之意疑秦地尚武以衅兵得名州志故城在今州东一里以宣帝时鳯凰所集今人犹呼为鳯凰台】泥阳故城【在耀州东南汉旧县在今庆阳府宁州界三国时徙置于此晋书地理志北地郡治泥阳县南史传宏之传宏之北地泥阳人旧属灵州汉末失土寄冯翊置泥阳县魏书地形志北地郡魏文帝分冯翊之祋祤立领泥阳县元和志华原县西南至京兆府一百六十里隋开皇六年改泥阳为华原泥阳故城在县东南十七里长安志后魏徙北地郡于通川故城罢泥阳入富平后又于泥阳置北雍州宣武时复泥阳】铜官故城【在同官县东北后魏置元和志同官县西南至京兆府二百十里本汉祋祤县地晋属频阳苻秦于祋祤城东北铜官川置铜官防军后魏太武帝改置铜官县属北地郡周作同官属宜州通典后魏以前作铜官隋以后作同官寰宇记在耀州东北五十里长安志后周建徳四年自今县东南十里同官故县徙于今治县城周一里无城壁有弩台二一在县北一里一在县西南一里】古丰邑【在鄠县东即古崇国也诗大雅既代于崇作邑于丰左传康有酆宫之朝史记周本纪西伯伐崇侯虎而作丰邑自岐下迁都丰后汉书郡国志酆在杜陵西南杜预左传注酆在鄠县东有灵台括地志周酆宫在鄠县东三十五里寰宇记文王作酆今长安县西北灵台乡丰水上游是也雍録武王改邑于镐丰宫元不移徙每遇大事如伐商作洛之类皆步自宗周而往以其事告于丰庙鄠县志周丰宫在丰水西去县三十里】古镐京【在长安县西南诗大雅考卜维王宅是镐京后汉书郡国志镐在上林苑中赵岐三辅决録镐在丰水东酆在镐水西相去二十五里帝王世纪武王自酆居镐是为宗周今镐池即其故都水经注镐水上承镐池于昆明池北周武王之所都也自汉帝穿昆明池于是地基沟沦陷今无可究括地志镐京在雍州西南三十二里元和志周武王宫即镐京在长安县西北十八里】奉明废县【在长安县北汉书宣帝纪元康元年益奉明园户为奉明县地理志京兆尹奉明宣帝置后汉废水经注王渠自霸门外东迳奉明县广成乡之亷明苑南长安志朱雀街西第四街之休祥坊内有汉奉明园园北即奉明县】干封废县【在长安县南元和志干封元年分长安置干封县理怀真坊长安三年废长安志朱雀街西第二街街西从北第五坊曰怀真坊东北隅有废干封县廨】南陵废县【在咸宁县东南汉书地理志京兆尹南陵文帝七年置寰宇记南陵汉为县在万年县东南二十四里白鹿原后汉省汉旧仪云即文帝薄太后之所亦谓南霸陵因置县以奉寝陵】山北废县【在咸宁县东南魏书地形志京兆郡领山北县隋书地理志大兴有西魏山北县后周废寰宇记姚兴置山北县周天和三年废咸宁县志山北废县在县东南五十里以在终南山北而名】明堂废县【在咸宁县南旧唐书地理志干封元年分万年置明堂县治永乐坊长安三年废复并万年寰宇记总章元年置明堂县其地本越王侑宅后县废以其县地赐驸马裴巽】灵武废县【在咸阳县东汉县在今宁夏府界晋时徙置于此魏书地形志咸阳郡灵武前汉属北地后汉罢晋复太平真君七年分属后废县志县东有零武乡废县葢在此零即灵之讹也】昌陵废县【在临潼县东汉书成帝纪鸿嘉元年以新丰戏乡为昌陵县奉初陵永始元年诏罢昌陵关中记昌陵在霸城东二十里寰宇记三辅黄图云成帝于霸陵北步昌亭起昌陵即成帝之废陵也】废鄣县【在临潼县西北魏书地形志冯翊郡鄣县太和二十二年置水经注渭水又东迳鄣县西葢陇西郡之鄣徙也通典后魏孝文帝分万年置鄣县】粟邑废县【在临潼县东北旧唐书地理志武徳元年分栎阳置平陵县二年改为粟邑县贞观八年废入栎阳长安志粟邑镇在栎阳县东北三十四里石川河东】鸿门废县【在临潼县东接渭南县界旧唐书地理志天授二年置鸿州分渭南置鸿门县凡领渭南庆山髙陵栎阳鸿门五县寻废鸿门县还入渭南大足元年废鸿门入雍州寰宇记天授二年于庆山县界零口置鸿州取庆山渭南两县十二乡于郭下置鸿门县至久视元年废州并废鸿门县】鹿苑废县【在髙陵县西南旧唐书地理志武徳二年分髙陵置鹿苑县贞观元年废入髙陵县志唐析泾河以南置鹿苑县今县西二十五里鹿苑原上有鹿台城元至正末李思齐筑寻废或谓此即唐鹿苑县旧址】玉山废县【在蓝田县东后周闵帝二年析蓝田县置属蓝田郡建徳二年省唐武徳三年复分蓝田置贞观元年废长安志周玉山故城在蓝田县东二十五里唐玉山故城在县东四十三里今名万金堡】白鹿废县【在蓝田县西亦周闵帝置武帝省武徳二年复分析蓝田置白鹿县三年改为宁民贞观元年废长安志白鹿故城在蓝田县西十二里宁民故城在县西南三十二里】石门废县【在泾阳县北史记秦献公二十一年与晋战于石门括地志石门在三原县西北武徳中于此置石门县旧唐书地理志武徳元年分云阳县置石门县三年于石门县置泉州领石门温秀二县贞观元年废泉州改石门为云阳属雍州八年废】灵源废县【在渭南县西南隋书地理志西魏分渭南置灵源中源二县后周并废入渭南渭南县志西魏灵源县在县西南与灵源泉相近县以泉名也】温秀废县【在醴泉县东北唐书地理志武徳元年析醴泉置温秀县三年以石门温秀置泉州贞观元年州废省温秀长安志后魏武帝于谷口置温秀防军唐置县以县北温秀岭为名】下杜城【在长安县南故杜县西汉书宣帝纪曾孙尤乐杜鄠之间率常在下杜注孟康曰在长安南师古曰即今之杜城水经注沈水又西北迳下杜城即杜伯国也又长安城覆盎门南有下杜城应劭曰故杜陵之下聚落也括地志下杜城在长安县东南九里寰宇记城在长安县安宣门南七里长安志在长安县南十五里其城周三里一百七十三步史记曰秦武公十一年初县杜即此地也汉宣帝时修杜之东原为陵曰杜陵县更名此为下杜城即杜伯所筑城东有杜原城在原下故曰下杜　按下杜在杜鄠二县之间汉书文本甚明应劭以为杜陵之聚落者甚合长安志谓丅杜本杜县至宣帝移于杜原其説时本寰宇记恐未可据】夹城【在咸阳县东长安志开元二十年筑夹城入芙蓉园自大明宫夹东罗城复道经通化门观以达兴庆宫次经春明延喜门至曲江芙蓉园而外人不之知也又元和志二年中尉第五守进筑夹城自云韶院过芳林门至修徳里达兴福寺开门曰元化造楼曰晨晖长安图説宣宗于夹城南头开门自芙蓉园北入青龙寺俗号新开门】安西王城【在咸宁县东北长安图奉元城东北有安西故宫县志元世祖封其子莽噶拉为安西王筑宫城于此今遗址尚存俗名其地为阿儿垜　莽噶拉旧作忙阿刺今改】小槐里城【在兴平县西接武功县界三国魏杨阜为武都太守先主取汉中以逼下辩魏武以武都孤逺欲移之阜威信素着徙郡小槐里百姓襁负而随之水经注渭水迳槐里县之故城南李奇谓之小槐里即槐里之西城也长安志东已有槐里故以此城为小槐里城】文学城【在兴平县东南相近冇武学城元和志武学故城在县东南十里寰宇记后周大象二年移始平于今兴平县东南十五里文学城长安志文学城在县东十道志云今谓之故县城武学城与文学城相接并秦章邯筑】樊哙城【长安志在兴平南十里西京记曰汉王袭雍章邯败走废邱城命将军樊哙围之于城西筑台以望之今县南有武延台疑是焉】马嵬城【在兴平县西二十五里旧唐书明皇纪天宝十五载帝幸蜀次马嵬驿命髙力士赐贵妃自尽元和志马嵬故城在县西北二十三里马嵬人名于此筑城以避难未详何代人也寰宇记马嵬驿有端正树存焉长安志姚苌时扶风王骈以数千人保马嵬故城又马嵬驿在县西二十里】骊戎城【在临潼县东左传庄公二十八年晋伐骊戎骊戎男女以骊姬史记秦始皇二十五年置丽邑三十五年徙三万家丽邑汉书地理志新丰故骊戎国秦曰骊邑水经注戏水迳骊戎城东寰宇记骊戎故城在昭应县东二十四里长安志两京道里记曰城周四里】蕞城【在临潼县东北史记赵悼襄王四年厐暖将鋭师攻秦蕞后汉书郡国志新丰冇蕞城又后汉书更始三年使李松军掫注云新丰有鸿门亭掫城葢即蕞城也又县东北六十里交口渡有交口城世传唐李靖所筑或谓之李靖营】钟官城【在鄠县东北唐书太宗纪贞观十八年幸钟官城元和志钟官故城一名灌钟城在鄠县东北二十五里葢始皇收天下兵器销为钟鐻此或其处】思乡城【在蓝田县元和志在县东南三十三里宋武帝征关中筑城于此南人思乡因以为名长安志城旁多栁亦名栁城】宜秋城【在泾阳县西北水经注郑渠渎东迳宜秋城北】黄白城【在三原县东北十里后汉书董卓传兴平二年李傕欲徙帝于池阳黄白城水经注清水迳黄白城西本曲梁宫也元和志黄白城在县西南十五里秦曲梁宫在城内】长城【在盩厔县东南水经注骆谷水北流迳长城西魏甘露三年姜维出骆谷围长城即斯地也司马光资治通鉴晋永和五年梁州刺史司马勲出骆谷破赵长城戍壁于悬钩去长安二百里使治中刘焕攻长安又拔贺城王应麟地理通释悬钩在长城戍东地险固内控骆谷之口外通雍豫之境】五郡城【在盩厔县长安志在县东南三十里周三里旧説冇义兄弟五人共居此城不详建立】休屠王城【在渭南县南十里长安志旧説匈奴休屠王部落入汉筑此城以居因名】甘泉城【在渭南县东北寰宇记城在下邽县东南四十里以此地水多咸苦城中井泉独甘故名亦谓之夏王城俗传赫连勃勃所筑明统志城在渭南县东北九十里县志来化镇之西地名甘泉社甘泉城当在其处】石仓堡城【在渭南县长安志在县东三里又张堡城在县东南三十里姚堡城在县南二十里青原堡城在县西南二十五里严堡城在县西南三十里】秦穆公城【在富平县东南二十五里长安志在县南三十里西南二面有墙】广武城【在富平县东北十五里卤原上魏书地形志频阳有广武城】当道城【在富平县东北水经注沮水东迳当道城南城在濒阳县故城南】阿房宫【在长安县西北史记秦始皇本纪三十五年始皇以为咸阳人多先王之宫廷小乃营作朝宫渭南上林苑中先作前殿阿房东西五百步南北五十丈上可以坐万人下可以建五丈旗周驰为阁道自殿下直抵南山表南山之巅以为阙为复道自阿房渡渭属之咸阳以象天极阁道絶汉抵营室也阿房宫未成成欲更择令名名之作宫阿房故天下谓之阿房宫三辅黄图阿房宫亦曰阿房惠文王造未成始皇广其宫规恢三百余里离宫别馆弥山跨谷辇道相属阁道通骊山八十余里关中记阿房殿在长安西南二十里水经注昆明池水北迳秦阿房宫西又镐水迳磁石门西门在阿房前悉以磁石为之令四方朝者有擐甲怀刃入门胁之以示神顔师古汉书注阿房宫墙壁崇广故俗呼为阿城史记正义阿房宫在上林苑中今雍州郭城西南面即阿房宫城东南面也元和志阿房宫在长安县西北十四里又磁石门在咸阳县东南十五里东南有阁道即阿房宫之北门也长安志阿城在长安县西二十里西北二面有墙南面无墙周五里百四十步今悉为民田】长乐宫【在长安县西北故城中汉书髙帝五年治长乐宫七年宫成三辅黄图长乐宫本秦之兴乐宫也三辅旧事宫殿疏皆曰秦始皇造汉修饰之周围二十里前殿东西四十九丈七尺两杼中二十五丈深十二丈冇鸿台有临华殿有温室殿有长信长秋永夀永宁四殿髙帝居此宫后太后常居之在长安中近东直杜门隋书地理志大兴有长乐宫括地志汉长乐官在长安县西北十五里长安故城中雍録未央在汉城西隅而长乐乃其东隅也汉都长安两宫初成朝诸侯羣臣乃于长乐不在未央也自惠帝以后皆居未央宫而长乐常奉母后故凡语及长乐者多曰东朝】未央宫【在长安县西北汉书髙帝纪七年萧何治未央宫立东阙北阙前殿武库太仓上见其壮丽甚怒何曰天子以四海为家非壮丽无以重威且无令后世冇以加也又翼奉传孝文时未央宫独有前殿曲台渐台宣室温室承明宫西京杂记未央宫因龙首山制前殿建北阙周回二十二里九十五步五尺街道周回七十里台殿四十三其三十二在外其十一在后宫池十三山六池一山一亦在后宫门闼凡九十五三辅黄图未央宫周回三十八里前殿东西五十又深十五丈髙三十五丈有宣室麒麟金华承明武台钩弋等殿又有殿阁三十二有夀成万嵗广明椒房清凉永延玉堂夀安平就宣徳东明飞两鳯凰通光曲台白虎等殿庙记云未央宫有增城昭阳殿汉宫殿疏曰未央宫有麒麟阁天禄阁金马门青琐门元武苍龙二阙朱鸟堂画堂甲观非常室又有钩盾署弄田三辅决録曰未央宫有延年合欢四车等殿汉宫阁记云未央宫有宣明长年温室昆徳四殿又有玉堂增盘阁宣室阁三辅旧事云神明殿未央宫起髙门武台殿汉武故事云神明殿在未央宫王莽改未央宫曰夀成室前殿曰王路堂按旧图渐台织室凌室皆在未央宫元和志汉未央宫在长安县西北十四里长安故城中长安志宫在唐禁苑中去宫城二十一里武宗防昌元年因游畋至未央宫见其遗址诏葺之尚有殿舍二百四十九间作正殿曰通光殿东曰韶芳亭西曰凝思亭立端门命翰林学士裴素撰记】桂宫【在长安县西北三辅黄图桂宫汉武帝造周回十余里汉书曰有紫房复道通未央宫关辅记云桂宫在未央宫中有明光殿土山复道从宫中西上城至建章神明殿蓬莱殿三秦记未央宫渐台西有桂宫又西京杂记云武帝为七宝牀杂宝案厠宝屏风列宝设帐于桂宫时人谓为四宝宫水经注未央宫北即桂宫也内有走狗台柏梁台元和志桂宫在长安县西北十三里长安故城中】北宫【在长安县西北汉书郊祀志武帝置夀宫北宫以礼神君三辅黄图北宫近桂宫髙帝草创孝武増修之中有前殿广五十步珠帘王户如桂宫括地志夀宫北宫皆在今长安县西北二十里长安故城中长安图北宫桂宫明光宫皆在未央宫北今殿址十余所皆髙数丈广数畆】建章宫【在长安县西汉书武帝纪太初元年起建章宫又郊祀志柏梁灾越巫勇之曰越俗有火灾复起屋必以大用胜服之于是作建章宫度为千门万户前殿度髙未央其东则鳯阙髙二十余丈其西则广中数十里虎圈其北治大池渐台髙二十余丈名曰太液池中有蓬莱方丈瀛洲壶梁象海中神仙鱼之属其南有玉堂璧门大鸟之属立神明堂井干楼髙五十丈辇道相属焉三辅黄图建章宫在未央宫西长安城外武帝于未央宫营造日广以城中为小乃于宫西跨城池作飞阁道建章宫搆辇道以上下宫之正门曰阊阖髙二十五丈亦曰璧门左鳯阙髙二十五丈右神明台门内北起别风阙髙五十丈对峙井干楼辇道相属连阁皆有罘罳前殿下视未央宫其西则广中殿受万人有骀荡馺娑枍诣天梁奇华鼓簧等宫神明台上有承露盘有铜仙人舒掌捧铜盘玉杯以承云表之露关中记建章宫周二十余里水经注沈水陂水北出迳建章宫东于鳯阙南东注沈水又北迳鳯阙东阁髙十七丈五尺俗言贞女楼非也关中记曰建章宫图阙临北道有金鳯在阙上髙丈余故号鳯阙也沈水又北迳神明台东黄国曰神明台上有九室今人谓之九子台而实非也沈水又迳渐台东渐浸也为池水所渐一説星名也南有璧门三层髙三十余丈元和志建章宫在长安县西二十里神明台在县西北二十里俱长安故城西雍録建章宫与未央诸宫隔城相望故跨城而为阁道长安图今故城西有大基十余皆髙数丈广数畆】钩弋宫【在长安县西北汉书外戚传孝武赵偼伃居钩弋宫太始三年生昭帝号钩弋子妊身十四月乃生帝曰闻昔尧十四月而生今钩弋亦然乃命其所生门曰尧母门顔师古注黄图钩弋宫在城外汉武故事曰在直门南也】宣曲宫【在长安县昆明池之西汉书东方朔传武帝建元三年微行始出后乃私出更衣从宣曲以南十二所中休更衣投宿诸宫长杨五柞倍阳宣曲尤幸顔师古曰昆明池西有宣曲宫按汉时诸宫在今长安县西上林苑中者为多今可考者外戚传宣帝霍后成帝许后皆退居昭台宫元帝冯昭仪居储元宫师古曰二宫俱在上林苑中又江充传武帝召见犬台宫黄图云在长安西二十八里上林苑中匈奴传元夀二年单于来朝舍之上林苑蒲萄宫黄图在上林苑西又有扶荔宫亦在上林苑中元鼎六年破南越以植所得荔枝而名】太极宫【在长安县北故宫城内即隋大兴宫唐西内也旧唐书地理志西内正门曰承天正殿曰太极太极之后殿曰两仪内别殿亭观三十五所长安志龙朔后天子常居大明乃谓此宫曰西内神龙元年又改曰太极宫南面有六门正殿南曰承天门门东曰长乐门次东曰广运门有内府左藏库次北有旧左藏库后有中书省西北有武库北入安仁门又北肃章门门内入宫中次东曰承福门即东宫之正门门东西有左右永福门次东曰永春门承天门之西曰永安门若元正冬至陈乐设宴防赦宥罪除旧布新则御承天门以听政焉东面一门曰鳯凰门西面二门南曰通明门北曰嘉献门北面三门正北曰定武门次东曰安礼门东宫北曰元徳门当承天门内北曰太极门隋曰大兴门贞观八年改其内正殿曰太极殿隋曰大兴殿武徳元年改朔望视朝则登此殿东廊有左延明门西廊有右延明门太极门外承天门之内曰嘉徳门东廊有归仁门西廊有纳义门嘉徳门东有恭礼门西有安仁门门下省在左延明门东南中书省在右延明门西南舍人院宏文馆在门下省东武徳四年置聚天下书籍史馆在门下省北贞观三年置太极殿北曰朱明门左曰干化门右曰肃章门西曰辉政门干化门东曰武徳门其内曰两仪殿在太极殿后隋曰中华殿贞观五年改常日听政视事则临此殿其西万春殿新殿千秋殿公主院左有献春门右有宜秋门百福门门内有百福殿宣宗改雍和殿内有亲亲楼承庆门内曰立政殿立政门东内曰大吉门门内曰大吉殿甘露门内曰甘露殿在两仪殿之北殿门外有东西永巷东出横门又东有日华门西出横门又西有月华门院北冇东西千步廊西有掖庭左有神龙门内曰神龙殿在武徳殿后右曰安仁门内有安仁殿在甘露殿西干化门内佛光寺在神龙殿西归真观在安仁殿后观后有丝防院院西有淑景殿殿西有第三落次西第四落又次西第五落延嘉殿在甘露殿近北殿南有金水河往北流入苑殿西有咸池殿延嘉北冇承香殿殿东即元武门北入苑殿西有昭庆殿昭庆殿西有凝香阁阁西有鹤羽殿延嘉西北有景福台台西有望云亭延嘉东有紫云阁阁西有南北千步廊舍南至尚食院紫云阁之西有凝阴殿水池次南即尚食内院紫云阁之西有凝阴殿殿南有凌烟阁贞观十八年太宗图画防臣之像二十四人于阁上又有防臣阁在凌烟之西东有司宝库凝阴之北有毬场亭子宏文殿观云殿北海池南海池东海池西海池永安门西有掖庭南隅有内侍省又有兴仁宣猷崇道惠训昭徳正礼宣光通禄光昭华光辉仪夀安绥福等门雍録唐诸帝多居大明宫或遇大礼大事复在太极知太极尊于大明也太极在西故曰西内大明在东故曰东内兴庆宫在都城东南角人主亦于此出政故又号南内此三省者皆常更迭受朝而大明最数兴庆虽有夹城可以潜达大明要之隔越衢路亦当名为离宫而已】大安宫【在长安县西长安志太宗初居承干殿武徳五年髙祖以秦王有克定天下防时降殊礼别建此宫以居之号宏义宫贞观三年髙祖徙居之改名曰大安宫此宫在宫城之西又有垂拱前殿戢武殿文殿翠华殿祭酒台长安图説唐大安宫在宫城西北坏堞宛然今人犹称曰秦王府】东宫【在长安县太极宫东旧唐书太宗纪武徳九年八月即位于东宫之显徳殿长安志东宫正殿曰明徳殿本名嘉徳殿疑此即太宗即位之殿后避中宗名改也殿东西廊有左右嘉善门殿南曰嘉徳门门外东西廊有左右永福门正南有宣明门当宫坐者南面有重明门嘉徳东有东奉化门门北有宜春宫宫门外有左春坊坊南有崇文馆嘉徳西有西奉化门门北有宜秋宫宫门外有右春坊坊内有崇教殿丽正殿开元十三年改集贤殿又有光大崇恩崇文崇仁八风射殿诸殿又有亭子山池佛堂等院左右长林门】翠微宫【在长安县南终南山唐书地理志长安南五十里太和谷有太和宫武徳八年置贞观十年废二十一年复置曰翠微宫笼山为苑元和中以为翠微寺元和志太和宫在县南五十五里贞观二十一年以时熟公卿重请修筑于是使将作大匠阎立徳缮理焉长安志永庆寺在长安县南六十里太和谷口即唐翠微宫宫北门曰云霞门有翠微殿含风殿太子宫宫西门曰金华门有安善殿元和中为寺太平兴国三年改今名】宜春宫【在咸宁县南史记秦二世杜南宜春苑中汉书元帝纪初元二年罢宜春下苑假与贫民顔师古注宜春下苑即今京城东南隅曲江池是括地志宜春宫在万年县西南三十里苑在宫东胡亥陵在县南三十四里雍録宜春下苑皆少陵地也其下亦为曲江江北即乐游原】长门宫【在咸宁县东北汉书东方朔传窦太主献长门园武帝更名为长门宫又外戚传孝武陈皇后退居长门宫如淳曰窦太主园在长门长门在长安城东南后汉书郡国志霸陵有长门亭括地志在今万年县东北苑中】望春宫【在咸宁县东隋开皇中建大业初改为长乐宫唐复曰望春唐书地理志万年县有南望春宫临浐水西岸冇北望春宫宫东有广运潭长安志望春宫在万年县东十里大明宫之东】大明宫【在咸宁县东唐东内也元和志大明宫髙宗龙朔二年置髙宗尝染风痹以大内湫湿置宫于斯其地即龙首山之东麓北据髙原南俯城邑每晴天霁景下视终南含元殿所居髙明尤得地势旧唐书地理志东内曰大明宫在西内之东北正门曰丹鳯正殿曰含元含元之后曰宣政宣政左右有中书门下二省宏文史二馆髙宗以后天子常居东内别殿亭观三十余所长安志大明宫在禁苑东南南接京城之北面西接宫城之东北隅南北五里东西三里贞观八年置为永安宫明年改为大明宫以备太上皇清暑百官献财以助龙朔三年大加兴造号曰蓬莱宫咸亨元年曰含元宫寻复曰大明宫南面五门正南曰丹鳯门丹鳯东曰望仙门次东曰延政门丹鳯西曰建福门门外有百官待漏院次西曰兴安门东面一门曰太和门西面一门曰日营门北面一门曰元武门丹鳯门内正殿曰含元殿武后改曰大明殿阶基髙平地四十余尺南去丹鳯门四十余步东西广五百步殿东南有翔鸾阁西南有栖鳯阁又有钟楼鼓楼殿左右有砌道盘上谓之龙尾道夹道东有通干门西有观象门阁下即朝堂肺石登闻鼓一如承天之制又有金吾左右仗院殿后有宣政门门外东廊有齐徳门西廊有典礼门宣政门内有宣政殿殿东有东上阁门殿西冇西上閤门殿前东廊曰日华门东有门下省省东宏文馆次东史馆馆东南北街南出含耀门门南曰昭训门北曰崇明门正殿前西廊曰月华门有中书省省北曰殿中内省西有命妇院北有亲王待制院省西南北街南出昭庆门南当光范门昭庆门北曰光顺曰宣政殿北曰紫宸门内有紫宸殿后有蓬莱殿次东有含象殿后冇延英门内有延英殿殿相对思政殿待制院蓬莱后有含凉殿殿后有太液池池内有太液亭子清睴阁绫绮殿在蓬莱殿之西殿北珠镜殿环周殿在蓬莱西承欢殿在环周南金銮殿在环周西北长安殿在金銮西南又有金銮御院宣化门武徳西门浴堂门内有浴堂殿又有玉堂院长安殿北有仙居殿殿西北有麟徳殿此殿三面南有阁东西皆有楼殿北相连各有障日阁凡内宴多在于此殿东亭防庆亭东面左银台门西面右银台门内侍省右藏库次北翰林门门内翰林院学士院又东翰林院北有少阳院结麟殿翰林院北曰九仙门大福殿拾翠殿三清殿含水殿承香殿在含水殿东南北有北阁紫兰殿在承香殿东北元武殿在紫兰殿东北明义殿在紫宸殿西大角观在珠镜殿东北元武门左曰银汉门右曰凌霄门宫垣之外两边掖门门内有凝霜殿碧羽殿紫箫殿郁仪阁承云阁修文阁又宫在万年县东北五里今旧迹悉废惟复道洎含元蓬莱殿蓬莱山遗址畧存雍録大明宫本太极宫之后苑东北面射殿也髙宗改名蓬莱宫取后蓬莱池为名三殿皆在龙首山上含元殿基髙于平地四又含元北为宣政宣政北为紫宸地每退北辄又加髙至紫宸而极其北为蓬莱殿殿有池则平地矣】兴庆宫【在咸宁县东南唐南内也旧唐书地理志兴庆宫在东内之南隆庆坊本明皇在藩时宅也自东内逹南内有夹城复道人主往来两宫人莫知之长安志朱雀街东第五街之兴庆坊本名隆庆明皇即位改南内兴庆宫距外郭城东垣武后大足元年睿宗即位赐为五王子宅明皇始居之开元二年置宫因本坊为名十四年又取永嘉胜业坊之半增广之谓之旧内置朝堂宫之正门西向曰兴庆门南曰通阳门北曰跃龙门西南隅曰勤政务本楼开元八年造每嵗千嵗节酺饮楼前其西榜曰花萼相辉楼置宫后宁申岐薛诸王邸第相望环于宫侧帝时登楼召诸王同宴宫内正殿曰兴庆殿在通阳门北其后曰夹泰殿前有瀛洲门内有南薫殿北有龙池池东有沈香亭跃龙门左有芳苑门右有丽苑门勤政楼之北曰大同门其内大同殿大同门西曰金明门内有翰林院瀛洲门左曰仙云门北曰新射殿通阳门东曰明义门门内曰长庆殿睿武门勤政楼东曰光明门其内曰龙堂五龙坛宫内有义安殿积庆殿冷井殿宜天门又有同光承云初阳飞轩玉华等门飞仙同光荣光等殿又宫在万年县东南五里宫墙复道今悉存】兰池宫【在咸阳县东汉书地理志渭城有兰池宫元和志秦兰池宫在咸阳县东二十五里】望贤宫【在咸阳县东唐书地理志咸阳县有望贤宫长安志唐望贤宫在咸阳县东数里旧志望贤宫本望贤驿自便桥涉渭为必由之道明皇幸蜀肃宗还京皆经此李商隠有望贤顿诗】黄山宫【在兴平县西南汉书地理志槐里冇黄山宫孝惠二年起东方朔传武帝建元三年微行西至黄山水经注渭水东北迳黄山宫南武帝微行至黄山宫故世谓之游城非也元和志在兴平县西南三十里】仙林宫【在兴平县唐书地理志兴平县西十八里有隋仙林宫】华清宫【在临潼县南元和志华清宫在骊山上开元十一年初置温泉宫天宝六载改为华清宫又造长生殿名为集灵台以祀神也长安志十道志云周天和四年宇文护造皇堂石井隋开皇三年又修屋宇列树松柏千余株贞观十八年诏姜行本阎立徳营建宫殿名汤泉宫咸亨二年名温泉宫天宝六载改华清宫在骊山上益治汤井为池台殿环列山谷明皇嵗幸焉即于汤所置百司及公卿邸第华清宫北向正门曰津阳门东面曰开阳门西面曰望京门南曰昭阳门津阳门之东曰瑶光楼其南曰飞霜殿九龙殿玉女殿七圣殿宜春亭重明关四圣殿长生殿集灵台朝元阁老君殿钟楼明珠殿筝殿观风楼鬬鸡殿按歌台舞马台毬场羯鼓禄山乱后罕复游幸唐末遂皆圮废晋天福中改为灵泉观赐道士居之】龙跃宫【在髙陵县寰宇记在县西十四里唐髙祖龙潜旧居也武徳六年置宫徳宗改为修真观长安志修真观有神尧御容及御井灵柏梁开平中废县志唐龙跃宫亦谓之故墅】萯阳宫【在鄠县西汉书宣帝纪甘露二年行幸萯阳宫属玉观地理志鄠县有萯阳宫秦文王起又东方朔传武帝征行数出倍阳宣曲尤幸顔师古注倍阳即萯阳也其音同耳水经注萯阳宫在甘水西元和志秦萯阳宫在县西南三十三里】太平宫【在鄠县东南草堂寺东元和志隋太平宫在鄠县东南三十一里对太平谷因名之】甘泉宫【在鄠县西南隋书地理志鄠县有甘泉宫元和志在县南二十二里对甘泉宫因名之雍録甘泉宫有三隋甘泉宫在鄠县秦甘泉宫在渭南汉甘泉宫在云阳县】万全宫【在蓝田县东唐书地理志蓝田县永淳元年作万全宫道元年废长安志万全宫在县东四十五里开耀三年诏新造凉宫为万全宫髙宗遗言万全芳桂奉天夀宫并停废文明元年武后诏万全宫置僧寺以旧宫为名】望夷宫【在泾阳县东南史记秦二世三年斋于望夷宫欲祠泾集解张晏曰望夷宫在长陵西北长平观道东故亭处是元和志在泾阳县东南八里北临泾水　按咸阳县志秦望夷宫在县北四十里眭村葢在今二县接界处】池阳宫【在泾阳县西北三十里汉书宣帝纪甘露三年自甘泉宿池阳宫后汉书章帝纪建初七年幸长平御池阳宫元和志宫在县西北八里】长杨宫【在盩厔县东南中有射熊馆汉书地理志盩厔有长杨宫有射熊馆秦昭王起三辅黄图长杨宫在盩厔县东南三十里本秦旧宫汉修饰之以备行幸宫中有垂杨数畆门曰射熊馆水经注漏水迳长杨宫东宫有长杨树因名元和志秦长杨宫在县东南三十里】五柞宫【在盩厔县东南汉书武帝纪后元二年行幸盩厔五柞宫西京杂记五柞宫有五柞树皆连三抱上枝荫覆数十畆其宫西有青梧观观前有三梧桐树树下有石麒麟二枚刋其肋为文字是秦始皇骊山墓上物也水经注长杨宫与五柞宫相去八里并以树名元和志五柞宫在县东南三十八里】望仙宫【在盩厔县东四十里水经注耿谷水迳望仙宫东汉宫阁名长安有望仙宫】宜夀宫【在盩厔县东南隋书地理志盩厔有宜夀仙游文山鳯凰等宫元和志隋宜夀宫在县东三十二里长安志在县东南三十五里旧图经曰隋文帝避暑处】步髙宫【在渭南县西南相近有步夀宫三辅黄图步髙宫在新丰县亦名市邱城步夀宫在步髙宫西水经注首水迳秦步髙宫东世名立市城歴新丰原东而北迳步夀宫西元和志秦步髙宫在县西南二十里县志步夀宫在县西南风门东　按步夀宫据三辅黄图水经注当在今渭南县据元和志当在今耀州未知孰是姑两存之】崇业宫【在渭南县东唐书地理志渭南县东十五里有隋崇业宫长安志隋大业二年置】游龙宫【在渭南县西唐书地理志渭南县西十里有游龙宫长安志在县西十一里两京道里记曰唐开元二十五年敕两京行宫逺近不等宜令将作大匠康誓与州县圴融修葺取黑龙饮渭名之今有遗址】永安宫【在耀州东南唐书地理志华原县有永安宫长安二年置又有葡萄园宫神龙元年置州志二宫久无知者父老言一在西乳山今土平无迹一在已社南有废台髙数丈】步夀宫【在耀州东北汉书郊祀志宣帝神爵二年鳯凰集祋祤于所集处得玉宝起步夀宫乃下诏赦天下元和志宫在华原县东北三里州志在州城东北一里步夀原上原以宫名】太极殿【在长安县西北故城中晋书载记永和八年苻健即位于太极前殿戴延之西征记苻秦筑宫于长安城东中有太极殿长安志周地图记曰太极殿晋愍帝之宫在长安南门后姚兴重建】姚苌殿【在耀州西北寰宇记在华原县西北十七里晋书苌事符坚为龙骧将军从坚子叡讨慕容为所败叡死坚怒苌惧奔渭北自称秦王此殿即苌之所造也长安志殿在鳯游乡上有御池泉水州志谓之秦王殿又有魏王楼在箭山北即苌兄姚襄所建今故址存】上林苑【在长安县西及盩厔鄠县界本秦时旧苑也史记秦始皇本纪诸庙及章台上林皆在渭南汉书萧何传髙帝十二年何为民请曰长安地陿上林中多空地弃愿令民得入田毋收藁为兽食又东方朔传初建元三年微行始出是后数出上以为道逺劳苦又为百姓所患乃使大中大夫吾邱夀王与待诏能用算者二人举籍阿城以南盩厔以东宜春以西提封顷畆及其贾直欲除以为上林苑属之南山又诏中尉左右内史表属县草田欲以偿鄠杜之民夀王奏事上称善如所奏云又百官表水衡都尉武帝元鼎二年置掌上林苑属官有上林令丞扬雄羽猎赋武帝广开上林南至宜春鼎湖御宿昆吾傍南山而西至长杨五柞北绕黄山溯渭而东周衰数百里西京杂记初修上林苑羣臣逺方各献名果异树亦有制为美名以标奇丽三辅黄图苑周衰三百里离宫七十所关中记上林苑中有门十二苑三十六宫十二观二十五元和志苑在长安县西北十四里周匝二百四十里】博望苑【在长安县北汉书戾太子传大子冠就宫帝为立博望苑使通宾客又成帝纪建始二年罢太子博望苑三辅黄图苑在城南杜门外五里有遗址元和志汉博望苑在长安县北五里长安志朱雀街西第四街从北南来第三坊田金城坊本汉博望苑之地】唐禁苑【在长安县北唐六典禁苑周百二十里长安志唐禁苑在宫城之北隋曰大兴苑开皇元年置东西二十七里南北三十三里东接灞水西连长安故城南连京城北枕渭水苑西即太仓北距中卫桥与长安故城相接苑中四面皆有监南面大乐监北面旧宅监东监西监分掌宫中种植及修葺园圃等事置苑总监领之皆司农寺苑中宫亭凡二十四所南面三门中曰景耀东曰芳林西曰光化东面二门南曰光泰北曰昭逺西面二门南曰延秋北曰元武北面三门中曰啓运一曰苑北东曰饮马西曰永泰啓运门之南为内苑北曰重元门东曰东云龙门西曰西云龙门苑内有南望春亭北望春亭坡头亭栁园亭月坡毬场亭子有青城龙鳞栖云凝碧上杨玉桥广运潭九曲宫去宫城十二里在左右神策军后宫中有殿含山池蚕坛亭祯兴亭元沼亭神臯亭七架亭青门亭去宫城十三里在长安故城之东桃园亭去宫城四里临渭亭咸阳宫未央宫皆汉旧宫也永泰门去宫城二十三里西北角亭南昌国亭北昌国亭流杯亭在未央宫北汉之旧址明水园以上九所并在汉故城内旧宅监所领也内院自元武门外北至重元门一里东西与宫城齐观徳殿在元武门外东内苑南北二里与大明宫城齐东西尽一坊之地南即延政门北即银台门东即太和门有龙下殿龙首池凝晖殿灵符应圣院内园小儿坊乐殿内教坊东下马桥东头御马坊毬场还龙武军直殿及亭子殿玉海唐大内有三苑西内苑东内苑禁苑也雍録唐太极宫北有内苑有禁苑太极宫居都城北内苑又居宫北禁苑又居内苑之北禁苑南包汉之都城东抵防水其西南两面出太极宫前与承天门齐承天门西景耀等三门皆禁苑门也】百孙院【在长安县唐苑城旁唐书十一宗诸子传开元后皇子既长诏附苑城为十王宅又诸孙多则于宅外更置百孙院天子嵗幸华清宫又置十王百孙院于宫侧】韭园【在长安县西晋书载记太元九年符坚将李辨等屯于韭园　按旧志谓牛首池一名韭泽韭园当在其旁】逍遥园【在长安县西北晋书载记建兴初刘聪将赵染袭长安入外城既而退遁逍遥园十六国春秋姚兴时鸠摩罗什至长安兴如逍遥园引诸沙门听什説佛经又起逍遥宫殿庭左右有楼阁髙百尺相去四十丈水经注沈水枝津东入逍遥园注藕池池中有台观莲荷被浦秀实可翫】梨园【在长安县唐禁苑南郑处诲明皇杂録天宝中命宫女数百人为梨园子弟皆居宜春北苑长安志梨园在通化门外正北禁苑南冇文宗防昌殿含光殿昭徳宫樱桃园东西蒲萄园光啓宫云韶院雍録梨园在光化门北太极宫西禁苑之内】芙蓉园【在咸宁县南唐书贞观七年幸芙蓉园景龙文馆记园在京罗城东南隅青林重复緑水弥漫葢帝地胜景也驾时幸之寰宇记芙蓉园隋文帝之离宫也在敦化坊南周回七十里东坡下有凉堂堂东临水亭即曲江也雍録刘餗小説云园即古曲江地隋文帝恶其名曲改曰芙蓉】杏园【在咸宁县曲江西张礼游城南记杏园与慈恩寺南相直唐新进士多游宴于此与芙蓉园皆秦宜春下苑之地长安图説杏园在曲江雁塔南县志在县东南十里曲江地北长三十里】司竹园【在盩厔县东南史记货殖传渭川千畆竹汉书翟方进传莽下诏曰霍鸿负荷盩厔芒竹顔师古注芒竹在盩厔南界芒水之曲而多竹林也即今司竹园是其地矣水经注芒水北流迳盩厔县竹圃中隋书地理志盩厔有司竹园元和志司竹园在盩厔县东十五里周回百里寰宇记园在县东十二里汉官有司竹长丞后魏有司竹都尉隋有司竹监及丞唐因之在京兆府盩厔怀州河内今惟有鄠盩厔一监属鳯翔长安志在盩厔县东南三十里县志宋元皆有司竹监明置司竹局大使典之后竹渐耗正统中募民种植属秦藩后废】苇园【在盩厔县东南水经注漏水迳苇园西长安志在县东南三十二里周二十顷县志苇园在竹园东南厯代司竹园同典之亦明正统中废】上兰观【在长安县西汉上林苑汉书元后传太后校猎上兰三辅黄图上林苑冇上兰观】平乐观【在长安县西汉书武帝元封六年京师民观角觝于上林平乐馆三辅黄图上林院有平乐观又飞亷观在上林元封二年作髙四十丈又兰观逺望观燕升观观象观便门观白鹿观三爵观阴徳观鼎郊观樛木观椒唐观鱼鸟观元华观走马观柘观郎池观当路观防木观皆在上林苑　按汉书郊祀志上林中又有蹏氏馆】宜春观【在鄠县西南水经注涝水北迳宜春观又渼陂水出宜春观北十道志宜春观汉武帝所造县志观在县西涝渼二水之间或谓即秦之宜春宫误也秦宜春宫在今咸宁县界】龙台观【在鄠县东北司马相如上林赋登龙台掩细栁张揖曰龙台观名在丰水西北近渭三辅故事龙台髙六丈去丰水五里汉时龙见陂中故作此台县志有龙台坊在县东北三十五里疑即观之故址】长平观【在泾阳县南汉书元后传太后登长平观临泾水而览焉顔师古注在长平坂寰宇记长平观在县东南九里】灵台【在长安县西接鄠县界诗大雅经始灵台经之营之左传僖公十五年秦获晋侯以归舍诸灵台杜预注在京兆鄠县周之故台也三辅黄图周文王灵台在长安西北四十里髙二丈周回百二十步顔师古汉书注今长安西北界有灵台乡在丰水乡即古灵台处括地志文王引水为辟雍灵沼今悉无处所惟灵台孤立其址尚存又三辅黄图汉灵台在长安西北八里汉始曰清台本为侯者观阴阳天文之变更名曰灵台郭縁生述征记曰长安宫南有灵台髙五十仞水经注长安县南明堂北三百步有灵台集汉成帝永始四年立长安志朱雀街西第五街从北第一修真坊有汉灵台遗址崇五尺周一百二十歩】章台【在长安县故城西南隅史记楚世家怀王三十年西至咸阳朝章台又蔺相如传秦王坐章台见相如程大昌演繁露汉章台即秦章台也在咸阳渭南】渐台【在长安县汉未央宫西汉书邓通传文帝尝梦欲上天不能有黄头郎推上天觉而之渐台又元后传王莽为太后置酒未央宫渐台大纵众乐水经注沈水入城东为仓池在未央宫西池中有渐台王莽死于此台　按汉建章宫太液池亦有渐台已见上建章宫下】柏梁台【在长安县西北故城内汉书武帝纪元鼎二年起柏梁台太初元年柏梁台灾三辅故事台髙二十丈以香柏为梁香闻十里三辅黄图在长安城中北阙内帝尝置酒其上诏羣臣能七言诗者乃得上三秦记台上有铜鳯亦名鳯閠】昆明台【在长安县西桓谭新论元帝逺求方士汉中送道士王仲都诏问所能对曰能忍寒乃以盛寒日今袒载驷马车于昆明池上环水而驰御者厚衣狐裘寒战而仲都独无变色卧于池台上曛然自若水经注昆明池水上丞池于昆明台故王仲都所居也　按昆明台三辅黄图谓即豫章观】钓鱼台【在咸阳县西十三里渭水滨旧志相传周太公垂钓处】章邯台【在兴平县东南十里】文殊台【在鄠县东长安志在鄠县东二十里又新罗王子台在县东南六十里论公台在县西南五里望仙台在县西三十里】钓台【在鄠县南十里涝水中中流起一洲髙二丈为登眺之所】赫连台【在泾阳县北长安志在泾阳县北宜善乡县志在今桥底镇东旧传赫连勃勃驻兵所又栁毅台在县南五里俗传栁毅传书处今其地名栁家街又瀛洲台在县东南二十里俗传唐十八学士所游】説经台【在盩厔县东寰宇记华阳子録记云秦始皇好神仙于尹喜先生楼南立老子庙即此也晋恵帝元康五年更修葺莳木万株连亘七里给户三百供洒扫隋开皇元年复修县志在县楼观南亦名升天台台门外有古柏】马融读书台【在盩厔县东北元和志在盩厔县东北二十七里宋苏轼诗自注仙游潭中兴寺东有玉女洞洞南有马融读书石室县志石室前有台传为融所筑】宻畤台【在渭南县西南明统志秦宣公作以祀青帝今其址犹存】胡马台【在富平县东长安志在富平县西南十二里又乐视台在县西南三十里县志胡马台在今城东乐视台在县西南十八里俗传汉武帝游乐处】望辉台【在耀州署后宋皇祐中华原今杨庭以寳鉴山有光筑台望之上有亭今存】畦畤【在临潼县东北史记封禅书栎阳雨金秦献公自以为得金瑞故作畦畤栎阳而祀白帝晋灼曰形如种韭畦各一土封长安志在栎阳县东二十里旧志今临潼县北四十里有雨金里俗传即秦时雨金处】汉明堂【在长安县西北相近又有汉圈丘汉书郊祀志武帝初欲议古立明堂城南以朝诸侯又平帝纪元始四年安汉公奏立明堂辟廱关中记汉明堂在长安城南安门之东杜门之西水经注昆明故渠迳明堂城南旧引水为辟廱处在鼎路门东南七里其制上圆下方九宫十二室四向五色渠南有汉故园丘武帝建始二年罢雍五畤始祀昊天上帝于长安南郊应劭曰天郊在长安南即此也三辅黄图汉明堂在长安西南七里又园丘髙二丈周回髙二十步括地志汉园丘在长安城南四里长安志朱雀街西普宁坊西街有汉太学余址次东汉辟雍次东汉明堂并磨灭无复余迹又居徳坊东南隅先天寺本汉之园丘】唐郊坛【在咸宁县东长安志唐南郊坛在万年县南十五里啓夏门外】牛首池【在长安县西北司马相如上林赋濯鹢牛首张揖注牛首池名在上林苑西头括地志牛首池在长安池西北三十八里寰宇记长安野韭泽即汉牛首池之地在内苑西丰水西北长安志野韭泽在县西北三十八里　按三辅黄图上林苑有十池初池縻池蒯池牛首池积草池东陂池西陂池当路池大台池郎池又有承灵池昆灵池天泉池龙池鱼池菌池鹤池太一池舍利池百子池见初学记牛首一作牟首】唐中池【在长安县西北史记封禅书武帝作建章宫其西则唐中数十里班固西都赋前唐中而后太液三辅黄图池周回十二里在太液池南】太液池【在长安县西北史记封禅书建章宫北治大池渐台髙二十余丈命曰太液池中有蓬莱方丈瀛洲壶梁海中神山鱼之属汉书昭帝纪始元元年黄鹤下建章宫太液池中公卿上夀注顔师古曰太液池者言其津润所及广也三辅黄图太液池在长安故城西建章宫北未央宫西南庙记云池周回十顷】影娥池【在长安县汉建章宫内三辅黄图武帝凿池以翫月使宫人乘舟以弄月影故名影娥池】琳池【在长安县故城内三辅黄图昭帝始元元年穿琳池广千步池内起桂台以望逺东引太乙池之水】酒池【在长安县故城内三辅黄图秦酒池在长安故城中庙记云长乐宫中有酒池池上有肉炙树秦始皇造汉武行舟于池中水经注长乐殿之西北有池池北有层台俗谓是池为酒池】仓池【在长安县故城内水经注仓池在未央宫西北史苏绰传西魏大统初宇文泰如昆明池观鱼行至汉故仓池顾问左右莫有知者绰具状以对泰大悦】海池【在长安县唐西内长安志西内有海池三东海池在元武门内之东近凝云阁北海池在元武门内之西又南有南海池近咸池殿】凝碧池【在长安县唐禁苑内计敏夫唐诗纪事安禄山引梨园子弟大宴于凝碧池乐工雷海青不胜愤掷乐器西向大恸为贼所磔死】鱼藻池【在长安县唐禁苑内长安志唐贞观十二年诏浚鱼藻池深一丈至穆宗又发神策军二千人浚之雍録池中有山山上建鱼藻亭徳宗时于池底铺锦引水被之令其光艳透见】蓬莱池【在咸宁县东北雍録蓬莱池在东内大明宫紫宸殿之北有蓬莱殿当龙首山势将尽处故可引水以为池也】龙首池【在咸宁县唐东内苑中引龙首渠之水自城东注此唐元和十三年浚】亳亭【在咸宁县西南史记秦本纪宁公二年遣兵伐荡社三年与亳战亳王奔戎遂灭荡社封禅书秦祠官所奉于杜亳有三杜主之祠徐广曰杜县有亳亭】轵道亭【在咸阳县东北史记秦二世三年沛公至霸上子婴降轵道旁汉书作枳道苏林曰亭名在长安东十三里后汉书郡国志霸陵有枳道亭汉宫殿疏枳道亭东去霸亭观四里括地志在万年县东北十六里苑中】肥牛亭【在咸阳县西北汉书张禹传鸿嘉中禹自治冡茔起祠室好平陵肥牛亭部处地奏请求之帝以赐禹诏令平陵徙亭他所县志在汉平陵南】戏亭【在临潼县东北一名幽王城后汉书郡国志新丰有戏亭水经注戏水北歴戏亭东苏林曰邑名在新丰东南三十里昔周幽王败于戏水之上身死骊山之北故国语曰幽灭者也元和志古戏水在昭应县东北三十里寰宇记昭应县幽王城一名幽王垒长安志幽王城在县东南戏水上髙八尺周二百八十步】曲邮亭【在临潼县东七里汉书张良传汉十一年黥布反髙帝自将而东良疾彊起至曲邮见帝后汉书郡国志长安有曲邮顔师古曰在新丰西今俗谓之邮头寰宇记昭应县曲邮亭张良送汉髙祖处也寰宇通志曲邮聚在临潼县东二里】甘亭【在鄠县西南后汉书郡国志鄠县有甘亭水经注甘亭在甘水东昔夏啓伐有扈作誓于是亭马融曰有扈南郊地名也元和志在县西南五里】昆吾亭【在蓝田县东扬雄羽猎赋序武帝广开上林东南至宜春鼎湖御宿昆吾晋灼曰鼎湖宫黄图以为在蓝田昆吾地名上有亭长安志昆吾亭在蓝田县境汉宣帝霍后亭之东旧志鼎湖宫昆吾亭俱在县西南杜甫诗昆吾御宿自委蛇是也】富公亭【在耀州治西南宋富弼父倅耀州时弼常随侍后七十年至绍圣中汤元甫判耀州追惟古迹就子城筑台作亭谓之富公亭今其址尚存】麻隧【在泾阳县北左传成公十三年晋师及秦师战于麻隧春秋地名考在今泾阳县西南】汉街市【在长安县西北故城中三辅黄图长安八街九陌有香室街夕阴街尚冠前街华阳街章台街藁街又庙记云长安市有九各方二百六十六步六市在道西三市在道南凡四里为一市致九州之人在突门夹横桥大道市楼皆重屋又曰旗亭楼在杜门大道南又有当市楼有令署以察商贾货财买卖贸易之事三辅都尉掌之又按郡国志长安大侠万子夏居栁市司马季主卜于东市西市在醴泉坊又长安闾里一百六十室屋栉比门卷修直有宣明建阳昌阴尚冠修城黄棘北焕南平等里长安志香室街在司天台北章台街在建章台下夕阴街后又扶风南尚冠街在夕阴街后又有太常街炽盛街】直市【在富平县寰宇记三秦记云在富平县西南十五里即秦文公所创物无二价故以直市为名按长安志谓之直市城】雍门【在咸阳县南汉书外戚传钩弋夫人父死长安雍门顔师古曰雍门在长安西北孝里西南去长安三十里】棘门【在咸阳县东北汉书文帝后六年以祝兹侯徐厉为将军次棘门孟康曰在长安北秦时旧宫也如淳曰三辅黄图棘门在衡门外也元和志棘门在咸阳县东北八十里本秦阙门也】谢聚【在临潼县东关中记始皇陵北十余里许有谢聚】千户固【在临潼县西晋书载记苻登率众从新平迳据新丰之千户固去长安六十里】韦曲【在咸宁县南三秦记在皇子陂之西张礼游城南记韦曲在韩郑庄北逍遥公读书台犹存县志韦曲东北倚龙首南面神禾潏水绕其前为樊川第一名胜诸韦世居于此】杜曲【在咸宁南韦曲东其南又名杜固杜甫诗注俚语云城南韦杜去天尺五唐书杜正伦传正伦与城南诸杜昭穆素逺求同谱不许衔之诸杜所居号杜固世传其地有壮气故世衣冠正伦既执政建言凿杜固通水利既凿川流如血阅十日止自是南杜稍不振张礼游城南记杜固今谓之杜陂所凿之处崖堑尚存俗曰鳯凰嘴雍录樊川韦曲东十里有南杜北杜杜固谓之南杜杜曲谓之北杜皆名胜之地】露台乡【在临潼县东南骊山汉书文帝纪帝欲作露台召匠计之直百金帝曰百金中人十家之产也何以台为顔师古曰今新丰县南骊山之顶有露台乡极为髙显文帝欲作台之处】大泽乡【在富平县南寰宇记栎阳县有大泽郷元和初割属富平】洲村【在咸宁县南神禾原相传以为杜牧种之地】米仓村【在咸宁县东北唐苑城东相近有神防村旧唐书李晟传晟自东渭桥移军于光泰门外米仓村朱泚军来战晟破之使王泌等直抵苑墙神防村】半日村【在渭南县东南寰宇记此村以山髙蔽亏日影常照其半故名旧志唐郎士元为渭南尉构半日村别业钱起有诗士元又有酬王季友题半日村别业诗】枌榆社【在临潼县新丰故城东北十五里西京杂记髙祖少时常祭枌榆之社及移新丰亦立焉】董龙社【在盩厔县长安志在盩厔县西南三十里旧图经曰董龙盩厔人家贫村象人祭社逐出之龙遂以泥造飰祭之后穿地得黄金因大富遂名董龙社】安幕防【在临潼县东四十里长安志两京道里记曰相传汉髙帝幸新丰安营幕于此】华胥渚【在蓝田县北三十五里其地有华胥沟华胥及毓圣桥皆传为古华胥氏遗迹】细栁仓【在咸阳县西南汉书文帝后六年以周亚夫为将军次细柳服防曰在长安西北如淳曰长安细柳仓在渭北近石徼三辅故事细栁在直城门外阿房宫西北维今石徼是也元和志细栁仓在县西南二十里汉旧仓也周亚夫军屯细栁即此是也张揖云在昆明池南恐为疎逺又细栁营在万年县东北三十里相传周亚夫屯军处】物定仓【在渭南县东北城冢记下邽东南有物定仓城县志物定汉仓名在下邽南渭河北岸隋唐时亦皆于此置仓俗讹为无防仓】钱监【在长安县九域志长安钱监二一熙宁四年置铸铜钱一八年置铸铁钱皆在县西北一里又耀州西南有钱监熙宁八年置】洪池监【在泾阳县长安志在泾阳县西北五十里掌三白渠事县志有洪门监在县西北七十里瓠口旧志河渠行司】霸昌廏【在咸宁县东北汉书王莽地皇三年王寻发长安宿霸昌廏顔师古注霸昌观之廏也三辅黄图在长安城外括地志在万年县东北四十八里】交道廏【在咸阳县西北亦汉马廏汉书外戚传成帝许后延陵交道廏西长安志交道廏去长安六十里近延陵】虎圈【在咸宁县东北汉书张释之传文帝登虎圈问上林尉禽兽簿又外戚传元帝幸虎圈熊佚出圈欲上殿冯倢伃直前当熊而立水经注霸水北迳秦虎圈东烈士传曰秦昭王防魏王魏王不行使朱亥奉璧一双秦王大怒置亥虎圈中亥瞠目视虎眦裂血出溅虎虎不敢动即是处也汉宫殿防秦故虎圈周匝三十五步西去长安十五里寰宇记秦兽圈在通化门东二十里】郑庄【在咸宁县南长安图説在韦曲东南唐郑防之居也旧志其地冇第五桥杜甫诗第五桥东流恨水即此葢与何将军山林相近】韩庄【在咸宁县南长安图説在韦曲之东唐韩退之与孟郊赋诗并其子读书之作也县志在皇子陂南】崔氏庄【在蓝田县东南玊山下唐博陵崔兴宗宅亦曰东山草堂杜甫有九日蓝田崔氏庄诗又有崔氏东山草堂诗】栁公权庄【在蓝田县东五里又栁公权宅在耀州西北四十里有公权瘗笔塜】宋曹后庄【在渭南县南花园村亦名御花园俗讹以为后故里】王翦宅【在富平县北频阳故城西里许县志翦故宅地名千口以其家有千口也】魏王泰宅【在长安县南长安志朱雀街西延康坊西明寺本隋杨素宅贞观中赐濮王泰薨后立为寺】孙思邈宅【在耀州东长安志在华原县东五里磬玊山今为佛寺】长孙无忌宅【在咸宁县南长安志崇仁坊东南隅资圣寺本无忌宅龙朔三年立为寺县志在今神峪里去县十里今改为神峪寺】魏徴宅【在咸宁县东南封演见闻録魏徴所居室屋卑陋太宗欲为营构辄谦让不受洎徴寝疾太宗将营小殿遂撤其材为造正室五日而就开元中此堂犹在唐防要元和四年诏访其故居则质卖已更数姓帝出内库钱二百万赎之以还其家长安志在永兴坊西门之北本隋安平公宇文恺宅也】李靖宅【在三原县北通志清凉原折而西乃李靖故居有古碑断缺】于志宁宅【在髙陵县西南七里】马周宅【在咸宁县东南长安志在宣阳坊开元中为虢国夫人宅】郭子仪宅【在咸宁县东南唐书郭子仪传宅在清仁里居其地四分之一中通永巷家人三千相出入不知其居】裴度宅【在咸宁县东长安志在朱雀街东第二街永乐坊唐实録曰度自兴元请朝觐宰相李逢吉之徒百计隳沮有张权兴者上防云度名应图防宅据冈原不召而来其心可见葢尝冇人与度作防词又帝城东西横亘六冈符易象乾卦之数度永乐里第偶当五冈故权舆以为词】白居易宅【在渭南县东北居易有重到渭上旧居诗县志宅在故下邽县东紫兰村有乐天南园在宅南至金时为石氏园】寇凖宅【在渭南县下邽东北故城内县志今慧昭寺相传即其旧址】空翠堂【在鄠县西渼陂北岸宋宣和四年县令张伋尝修之顔曰空翠明嘉靖中重构山环水绕最为幽胜】新食堂【在盩厔县治内唐贞元中建栁宗元有记】避世堂【在盩厔县东南二十五里南溪之南相近有溪阴堂宋苏轼苏辙各有诗】湭西草堂【在渭南县西关街明南大吉别业又姜泉书舍在东关街南甘泉左为大吉弟逢吉讲学处】柳塘【在鄠县南山下元杨与隠居教授其徒植栁千株有清风阁读书堂】三爱圃【在三原县西北二里许王恕别业栽牡丹莲菊取周濓溪爱莲説之义因号三爱圃又有后乐亭涵碧池皆恕所营】唐石经【在府学内唐开成二年宰臣判国子祭酒郑覃等校刻周易尚书毛诗周礼仪礼礼记春秋在氏传公羊传谷梁传孝经论语尔雅及张参五经文字三卷唐元度九经字様一卷　本朝康熙三年咸宁县知县黄家鼎等补刻孟子七篇】古碑【在府学及各县孔子庙堂碑虞世南书皇甫诞碑欧阳询书圣教序记并心经僧怀仁集王羲之书道因法师碑欧阳通书孝经序并注明皇御书吴文墓铭僧大雅集王羲之书一名半截碑御史台精舍碑梁升卿书大智禅师碑史惟则书多寳塔感应篇顔氏家庙碑争坐位帖皆顔真卿书三坟记先茔记并李阳氷篆书圣母藏真律公三帖皆僧怀素书僧楚金碑在多寳塔碑隂吴通防书元秘塔碑铭冯宿碑并栁公权书隆阐法师碑又吏部题名石幢及宋郑文寳摹秦李斯峄山碑薛嗣昌摹隋智永真草千文皆在今府学中郭敬之家庙碑顔真卿书在布政司署中景龙观钟铭睿宗御书在府钟楼上王居士砖塔铭敬客书梁府君墓志郑庄书并在终南山楩梓谷中周豆卢恩碑唐凉国公契苾明碑殷元祚书池州刺史冯公碑郭谦光书清河张氏墓志铭林有鍳书寂照和尚碑僧无可书皆在咸阳县隋李渊为子祈疾防唐圭峰禅师碑裴休书皆在鄠县燕国公于志宁碑子立政书淄川公李孝同碑诸葛思祯书明堂令于大猷碑兖州都督于知防碑赠工部尚书臧懐恪碑顔真卿书左金吾衞将军臧希晏碑韩秀弼书剑州长史李广业碑皆在三原县清源公王忠嗣碑王缙书在渭南县临淮王李光弼碑张少悌书义阳郡王符璘碑柳公权书皆在富平县虞公温彦博碑欧阳询书褒公段志元碑国子祭酒孔颖达碑梁公房元龄碑禇遂良书芮公豆卢寛碑尚书张后引碑衞公李靖碑王知敬书兰陵长公主碑许洛仁碑薛公阿史那忠碑英公李勣碑髙宗御制并书中书令马周碑殷仲容书申公髙士廉茔兆记赵模书散骑常侍禇亮碑皆在醴泉县其余散见各寺观陵墓内宋元以后碑不能尽载】
　　关隘子午关【在长安县南元和志在长安县南百里王莽通子午道因置此关长安志子午镇在县南四十里景祐二年置】蓝田关【在蓝田县东南本名峣关汉书髙帝纪秦二世三年沛公攻武关赵髙遣将拒峣关沛公引兵绕峣关逾蒉山击秦军破之蓝田南应劭曰峣山之关李竒曰在上洛北蓝田南武关之西水经注渥水西迳峣关北土地记曰蓝田县南有峣关地名峣柳道通荆州王隠晋地道记曰峣关当上洛县西北括地志蓝田关在蓝田县东南九十里即秦峣关寰宇记蓝田关在县东南九十八里周明帝武成元年自峣关移置青泥故城侧改曰青泥关武帝建徳二年改为蓝田关长安志蓝田关因县为名隋炀帝大业元年徙复旧所】大昌关【在蓝田县西南唐书景龙中崔湜言山南可引丹水通漕至商州自商镵山出石门抵北蓝田可通挽道中宗以湜充使开大昌关役徒数万竟不能通旧志大昌关在石门谷之南】骆谷关【在盩厔县西南隋书地理志盩厔有阕官元和志骆谷关在县西南百二十里武徳七年开骆谷道以通梁州在今关北九里贞观四年移今所县志自骆谷南八十里为十八盘岭又南下十里至河底即故骆谷关南通洋县唐贞元元年尝禁骆谷关不许行人出诸道明时于十八盘岭设关置巡司又柴家关在县南二百五十里明正徳十六年亦置巡司今俱裁】金锁关【在同官县北三十里神水峡明嘉靖三十年筑关城置巡司本朝裁巡司设守备驻守后移驻州城内】岸门城【在耀州西北分水岭上明嘉靖二十三年筑以重三水石门之险】杜角镇【在长安县南长安志在长安县南四十五里又有西杜角县志谓之郭社邨镇】秦杜镇【在长安县西南长安志在长安县西南沣水西四十里入鄠县路】三桥鎭【在长安县西二十里县志县境又有斗门贾里邨干河姜邨马坊等镇】霸桥镇【在咸宁县东二十里一名霸桥堡明置递运所于此又冇新住镇在县东三十里亦曰新筑镇】渭桥镇【在咸宁县东接髙陵县界长安志在万年县东四十里髙陵县南十八里即东渭桥李晟屯兵处】鸣犊镇【在咸宁县东南长安志在万年县南六十里又义谷镇在县南八十里入干祐路俗曰谷口镇又莎城镇唐昭宗干宁二年由启夏门出居之今废县志县东南四十里有鸣犊镇秋寨镇五十里有引驾回镇又有杜曲镇在县南二十五里王曲镇在县南三十五里】中桥镇【在咸阳县东二十五里又县东三十里有窰店镇路通髙陵县】零口镇【在临潼县东四十里寰宇记唐于零口置鸿州金史地理志临潼镇一零口县志零口亦作泠口泠水至此入渭又马额镇在县东南四十里斜口镇在县西十里】栎阳镇【在临潼县北即元废栎阳县治又阎梁镇在县北七十里清水北岸】新丰镇【在临潼县东北二十里即唐天宝中所废新丰县治明洪武五年置递运所嘉靖三十二年剏筑新丰及零口相桥康桥田市五堡寻以地震罢】交口镇【在临潼县东北五十里又相桥镇在县东北六十里清水东岸】广阳镇【在临潼县东北七十里旧名广阳屯界清沮两河之间水溢时隔絶不便明万厯二十三年置镇】关山镇【在临潼县东北七十五里旧名上寨地界临潼渭南蒲城富平四县之交明万厯初改为镇筑城移西安府同知驻此后罢又康桥镇在县东北八十里】毘沙镇【在髙陵县西南十八里】秦渡镇【在鄠县东三十里商贾辐辏为邑中最盛处长安志秦渡镇在鄠县东四十里又甘泉镇在县西北三十里王存九域志作甘河镇今废】涝店镇【在鄠县北十五里又赵王镇在县东北二十里】焦戴镇【在蓝田县九域志蓝田县有焦戴镇旧志有焦戴川在县西三十里镇当在其处】永乐镇【在泾阳县东二十里一名月落镇】临泾镇【在泾阳县南三十二里泾水南与醴泉县接界长安志在泾阳】
　　【县西宜善乡白渠贯其中】石桥镇【在泾阳县西北四十里旧有红花市】王桥镇【在泾阳县西北五十里一名百谷镇今水利通判驻此又冶谷镇在县西北六十里】云阳镇【在泾阳县北三十里即古云阳县明洪武二年设税课局于此正统中废】孟店镇【在泾阳县东北三十里长安志在云阳县东北十里县志旧传唐李靖屯军处又名靖川镇乆废】陂西镇【在三原县东南四十里又王店镇在县东三十里】终南镇【在盩厔县东即故终南县也县志县境有终南哑柏双溪临川清化等镇】赤水镇【在渭南县东长安志在渭南县东赤水西十五里乂堠子镇在县西南与蓝田县接境九域志渭南县有赤水西镇又下邽县有来化所市二镇】田市镇【在渭南县西北与临潼接界其中又有大纪镇】道贤镇【在富平县东四十里有堡又庄子镇在县北四十里薛家镇在县东北美原堡西三里又长安志有棘店镇在县南二十里乆废】醴泉镇【在醴泉县东三十里旧城中又永兴镇在县东五十里】叱干镇【在醴泉县北四十里又坡北镇亦在县北四十里】甘北镇【在醴泉县东北十里九域志醴泉县有甘北镇长安志北醴泉镇在县北二十里按今有甘北镇疑是此】宁谷镇【在耀州西北长安志宁谷驿在华原县西北八十里宁谷镇西北至邠州二百里州志照金山西北为七里川即古宁谷镇地】陈罏镇【在同官县东南三十里土人陶瓦器为业故名又立地镇在县东南三十里一名上店镇】黄堡镇【在同官县南晋升平初姚襄自杏城进据黄洛苻生遣苻黄眉等讨之长安志黄堡镇在县南三十里县志在县西四十里亦名黄堡寨在金时为重镇明嘉靖二十五年筑堡城旧有陶场今废】田家营【在富平县西十五里元张思道屯兵处遗址犹存】九曲寨【在咸宁县东北唐书李晟传兴元初晟屯东渭桥朱泚将张光晟屯九曲寨相距十余里】张翼寨【在临潼县西南二里骊山左府志元末兵乱平章张翼以县城頽圮筑寨据守于此】杨官寨【在髙陵县西南二十里】南沙河寨【在鄠县东县志县东有南沙河北沙河等十寨县南有麦章宋家等十寨县西有留村石桥等五寨县北有韩村青阳等八寨皆旧时屯田之所】智慤寨【在泾阳县西北四十五里西成原上县志唐中和中宦者曹智慤御黄巢处北临冶水直长街镇崖髙五十余丈西面城墙濠堑见存又温韬寨在县西北七十里百顷原梁开平中华原贼帅温韬据此仲山寨在县西北八十里仲山巅】罗开山寨【在盩厔县长安志在盩厔县南六十五里又□峒山寨在县南九十五里解保寨在县东北三十里】九龙寨【在耀州北石觜山东山有泉合为九泉故名】济阳寨【在同官县治西南济阳山上县志元末张思道遣兵据此有土髙丈余有洞旁穿取水于下近时修筑得古窖尚有藏粟又永寜寨在县治西山上与济阳为犄角之势皆明嘉靖中筑】南古寨【在同官县东北二十里四面皆山峡一径仅通其顶寛平有池及井又西梁堡在县南三十里故址尚存皆昔人守御处】曲牢堡【在咸宁县南通鉴晋太元十六年苻登攻后秦京兆太守韦范于段氏堡不克进据曲牢胡三省注曲牢在杜县东北】草店堡【在咸宁县北四十里】河南街堡【在咸阳县南三里又东南坊堡在县西十五里跑泉堡在县西二十五里押枝堡在县北二十里北杜堡在县北二十五里眭村堡在县东北三十五里俱明嘉靖二十六年置】马村堡【在兴平县东二十二里】郭村堡【在兴平县西南十五里明嘉靖中知县刘贤置】马嵬堡【在兴平县西三十里亦曰马嵬镇又县境有刘回堡晋书载记义熙中赫连勃勃遣其子璝向长安至渭阳龙骧将军沈田子退屯刘回堡其地当在县西南久湮】狗枷堡【在蓝田县西水经注三秦记曰白鹿原上有狗枷堡秦襄公时有天狗来下有贼则狗吠之一堡无患长安志又有尚可堡在县东明市堡在县西南四十里鸡子堡在县北四十里土坡状如鸡子因以为名黄栌堡在县北三十里皆久废】雨金堡【在富平县寰宇记在富平县东南三十里冇一泊每天雨水流入似金色俗呼为雨金堡长安志堡周八百步东有雨金泊史记秦献公十八年栎阳雨金后因名堡其地古栎阳界也又王侯堡在县西北四十五里】美原堡【在富平县东北即故美原县明洪武三年设巡司于此十五年革其地当宜君白水蒲城富平四境之交又张桥堡在县东四十里流曲堡在县北五十里即故通川城处庄里堡在县西北二十里及道贤堡皆明嘉靖二十五年筑】顺义堡【在耀州治南初名鉴山驿北至同官县漆水驿七十里明洪武五年建永乐后改名又有泥阳驿宁谷驿今废】夏侯堡【在耀州南二十里一名鱼池堡元末州治燬尝移治于此明嘉靖二十五年复筑堡城】天活堡【在耀州西北木门山西北十里四面石崖峻絶上有薪水金陜西行省李兴尝驻兵于此堡北十五里为玉女堡在玊女山又北十里为桃儿堡其地最为险峻又有小邱堡亦在州西北四十里明嘉靖二十五年筑】京兆驿【在府治东南明置长安咸宁二县分之又有秦川驿在长安县城西北隅元置明废又长安志有临臯驿在长安县西北十里开逺门外久废】大宁废驿【在咸宁县东长安志在万年县城东草市又滋水驿在县东北三十里隋开皇十六年置长乐驿在县东北十五里长乐坡下唐圣厯元年置】渭水驿【在咸阳县东明洪武四年置　按长安志有陶化驿在县郭下又温泉驿在县西二十里并久废】店张驿【在兴平县东北三十里店张镇北通固原最为冲要明置驿于此曰底张今改曰店张旧有驿丞及店张递运所今以县丞分驻又白渠驿在县治北长宁驿在县西四十里与武功县接界今皆废】新丰驿【在临潼县治西南明洪武初置　按长安志有昌亭驿在县西南五十步久废】神臯废驿【在髙陵县长安志在髙陵县北百五十步今废】蓝桥废驿【在蓝田县长安志蓝桥驿在蓝田县东南四十里又清泥驿在县郭下韩公堆驿在县南二十五里藋平驿在县南五十五里蓝田驿在县南二十五里并废】建忠驿【在三原县治北县志旧有池阳驿在县治西北明洪武三年改设建忠驿于谯楼南白渠侧】樱桃废驿【在盩厔县南长安志盩厔驿在县城内东至鄠县驿七十里南至终南山樱桃驿四十五里樱桃驿至三交驿五十五里三交驿至林开驿四十五里林开驿至洋州真符县大望驿七十里】丰原驿【在渭南县东开明初置在南厢街北嘉靖中移于此　按长安志有渭南驿在县郭内东阳驿在县东十三里两京道里记曰西魏大统十四年置在束阳谷侧因以为名杜化驿在县西十三里亦大统十四年置在杜化川皆久废】醴泉废驿【在醴泉县东北旧城内长安志在西门内今废】漆水驿【在同官县治东北】鸿胪馆【在髙陵县长安志在髙陵县南十八里今废】玊谿馆【在蓝田县长安志在蓝田县东南四十五里入商州路俗曰硙子砰　按县志讹为玉鸡馆】
　　津梁渭桥【在长安县西北故长安城北接咸阳县界亦曰中渭桥水经注秦始皇作离宫于渭水南北以象天宫故三辅黄图曰渭水贯都以象天汉横桥南度以法牵牛桥广六丈南北二百八十步六十八间七百五十柱一百二十二梁桥之南北有隄激立石柱柱南京兆立之柱北冯翊立之有令丞各领徒一千五百人桥之北首垒石水中故谓之石柱桥也汉书注苏林曰渭桥在长安北三里元和志中渭桥在咸阳县东南二十二里本名横桥架渭水上始皇都咸阳渭水南有长乐宫渭水北有咸阳宫欲通二宫之间故造此桥汉末董卓烧之魏文帝更造刘裕入关又燬之后魏重造贞观十年移于今所玊海秦汉唐时架渭者三桥中渭桥在长乐宫北秦造便桥在长安西汉武帝造东渭桥在万年东不知始于何世长安县志中渭桥在县西北十五里旧志在县西北二十五里又唐兴元初车驾自兴元还长安李晟等竭见于三桥通志三桥在县西二十里】第五桥【在长安县南二十里杜甫诗不识南塘路今知第五桥张礼游城南记桥在韦曲西与沈家桥相近】霸桥【在咸宁县东二十五里汉书王莽传莽改霸桥为长存桥水经注霸水又北迳枳道水上有桥谓之霸桥元和志霸桥隋开皇三年造唐永隆二年因旧所创为南北两桥雍録隋时更以石为之唐人以送别者多于此因亦谓之销魂桥县志桥凡十五空长八十余步宋时圮韩缜重修元季亦尝修葺明成化六年布政使余子俊增修后因沙壅东徙遗址仅存　本朝乾隆二十九年重建】东渭桥【在咸宁县东北接临潼县境史记景帝五年作阳陵渭桥索隠渭桥有三所在长安东北通髙陵路曰东渭桥唐书食货志咸亨三年王思顺运晋绛之粟于河渭増置渭桥仓自是嵗运毎由河阴太原转运至东渭桥仓雍録在万年东北四十里霸水入渭处县志今为渭桥渡入髙陵路】西渭桥【在咸阳县西南一名便桥汉书武帝纪建元三年初作便门桥苏林曰去长安四十里服防曰在长安西北茂陵东三辅决録长安城西门曰便门门北与桥对因号便桥水经注渭水与沣水防于短阴山水上旧有便门桥元和志便桥在县西南十里架渭水上长安志渭河浮桥在汉渭城县南北两城中间架渭水上即汉之便桥也唐末废宋干徳四年重修后为暴水所坏淳化三年徙置孙家滩至徳二年复修于此县志西渭桥在县西南一名咸阳桥其地夏秋以舟渡秋深则作桥桥成则阻舟行水涨而桥又废明嘉靖中维舟为浮桥至今仍之】沣桥【在咸阳县东南三里跨沣水上明治中架木为之】望斗桥【在兴平县东门外又胡家桥胡家渡并在县西南四十里又长安志有石桥在县西二十里马嵬店今废】戏河桥【在临潼县东三十里又东十里有零口桥俱当大路之冲】东阳桥【在临潼县北五十里栎阳镇之东为渭北要路明万厯三十五年重建又黑策桥在县北六十里清水上相桥在县东北相桥镇西康桥在县东北康桥镇南】郭桥【在髙陵县东十里跨昌运渠上渠水自此入清河】阿石桥【在髙陵县南五里长东八里有张桥皆跨髙望渠】广济桥【在鄠县东三十里春渡镇北跨沣水上明万厯二十四年知县王九臯造木桥长亘里许为百空】太史桥【在鄠县西门外跨涝水上明嘉靖二十一年邑人王九思建石桥长二十五丈为十空】蓝桥【在蓝田县东南五十里县志世传其地有仙窟即唐裴航遇云英处】符家桥【在泾阳县西北白渠上明宏治初居人符琚建因名】清河桥【在泾阳县东北三十里跨清川水相近有殿下桥在县东北冶谷河北岸又鲁桥在县东北四十五里】通济桥【在三原县谯楼北元中统四年建又东津桥在织罗巷口西津桥在西花园巷口广济桥在城东门内四桥俱在城中跨白渠又耀州北五里亦有通济桥在漆水滨通榆林路】宾阳桥【在三原县东门外又有通逺桥在城西南俱跨白渠】龙桥【在三原县北门外跨清河宋建隆四年清河溢有龙鬬于桥下桥圮重建因名明万厯中易以石长三十有三丈髙七尺五寸广三丈三尺又登髙桥在县北跨浊谷河】通仙桥【在盩厔县东三十里】涝河县【在盩厔县东跨涝河与鄠县分界】陈姑坊桥【在盩厔县西南十五里为往来通道旧有木桥　本朝顺治十六年易以石】明光桥【在渭南县东跨明光谷水又西阳桥东阳桥俱在县东八里跨西阳东阳二水】赤水桥【在渭南县宋二十里跨赤水　本朝乾隆十四年重修】湭水桥【在渭南县西门外跨湭水明万厯中建石桥长二十丈为十空嵗久圮　本朝顺治十年重修增长十三丈】温河桥【在富平县北门外跨温泉水】望干桥【在醴泉县西北明沈梦斗记泥河之水自干陵流迳城西北二门东注于泔以防于泾桥曰望干以干陵在望而名也嘉靖中圮万厯十五年重建】仲桥【在醴泉县东北通鉴晋咸和四年赵南阳王自上邽趋长安军于仲桥胡三省注郑国渠迳仲山渠上冇桥谓之仲桥在九嵕山之东　按今县北城外有桥亦曰仲桥乃明嘉靖中建非古仲桥也】龙溪桥【在同官县南嶂山泉水所经】虾蟆桥【在同官县南二十里兔窝岭水所经】中桥渡【在长安县北咸阳县东长安志在长安县北二十六里又嘉麦渡亦在县北二十六里留渡在县东北二十六里皆渭水渡咸阳县志中桥渡在县东二十五里即古中渭桥所今名千家渡又安刘渡在县东三十五里一名嘉麦渡又两寺渡在县西十五里皆渭水渡又西闾渡在县西南三十里今废　按长安志安刘渡在咸阳县东三十五里相近有嘉麦渡与县志异】北沣店渡【在长安县西长安志在长安县西四十里又南沣店渡在县西四十五里皆沣水渡】光泰门渡【在咸宁县东长安志在万年县东二十里入髙陵耀州路又横霸官渡在县东南二十五里入蓝田路】龙光渡【在兴平县长安志在兴平县西南三十五里渭水上县志又栁树屯渡在县东南二十里】北田渡【在临潼县西北十里又李家渡在县北十里】交口渡【在临潼县东北五十里又景渡亦在县东北五十里本名耿渡或讹为景皆渭河渡也】桥渡【在临潼县东北长安志栎阳县东有桥渡及粟邑渡皆石川河渡】新开渡【在髙陵县西南渭桥西二里又黄家渡在县西南二十里杨官寨前】宋村渡【在泾阳县东南三十里路通临潼又花池渡在县南十里路通长安又张邨渡修石渡皆在县东路通咸阳】眭城渡【在泾阳县西南十里路通咸阳】临泾渡【在泾阳县西三十里又狄道渡在县西北六十里皆渡泾水】上涨渡【在渭南县北七里又有下涨渡在县东北五里蔡渡在县东北赤水北三渡皆渭河津济处】泾甘渡【在县东五十里甘水合泾处渡因以名长安志在醴泉县东北三十里】刘医渡【在醴泉县北六十里又地道渡在县东北五十里】
　　隄堰渭水石隄【在咸阳县南门外明嘉靖二十年筑以护城垣长百三十余丈　本朝乾隆六年増筑五十丈】朱章隄【在兴平县东十五里西吴村明嘉靖中知县朱文章评相继修筑故名】义隄【在渭南县北渭河北岸明邑人史记事筑以障渭河】沮水石隄【在耀州城西北明嘉靖二十五年筑长六十丈　本朝乾隆二十八年复于城西南角増筑石隄三十九丈又州城西北数里有旧河口乾隆三十一年筑乱石坝百余丈以备泛溢】漆水隄【在耀州东宋熙宁七年知耀州阎充国建明嘉靖二十五年因旧址作东城石隄】防城隄【在同官县城东起金山东环城东南接嶂山之麓明万厯中筑以障漆同二水】彭城堰【在髙陵县西二十五里亦曰彭城闸唐县令刘仁师建】邢堰【在三原县东北二十里邢村长安图説邢堰在太白渠之下流长四十余步不知起自何时葢为白渠北限地髙泾水势不能及遂引清冶二谷水迳三原县龙桥镇以东至邢村截河为坊堰其水以溉三原泾阳并渭南屯所之田其下水分为二渠北曰务髙渠南曰平臯渠中有深沟一道葢古白渠故道水不敢入故堰絶之分灌髙田至今人名其沟曰干沟县志县西北一里许清河南岸有古渠一道南抵白渠清河东岸亦有古渠一道绕县北开迤东北而去明宣徳间遗迹尚存渠首之地人亦谓之邢堰葢邢村堰废之后复作此堰仍其旧名后亦湮废】龙门堰【在富平县南长安志龙门堰石川堰皆在县南二十里常平堰在县东南二十五里】
　　陵墓古华胥氏陵【在蓝田县寰宇记在蓝田县西三十里又蓝田山西有尊卢氏陵次北有女娲氏谷】周王季陵【在鄠县西渼陂村帝王世纪王季鄠之南山　按旧本作王季墓列于周公太公墓之前攷汉太上皇陵史皇孙悼园俱从诸陵之例周初太王王季并受追尊鳯翔府陵墓内首载周太王陵此不应独异其辞且秦之恵武昭襄孝文诸王皆得称陵况王季乎今改正列于文王陵之前】文王陵　武王陵【俱在咸阳县北十五里文王陵在南武王陵在北　按汉书刘向传文王周公于毕而毕原之地跨渭南北故二陵所在诸书互异皇览云文王武王周公冡皆在京兆长安镐聚东杜中括地志云文王武王墓在万年县西南二十八里毕原上顔师古刘向传注则曰毕原在长安西北四十里寰宇记长安志皆云二陵在咸阳县北十五里以史记周本纪赞证之当从皇览括地志在今咸宁县西南为是今咸宁西南遗迹无可考而文武成康四陵及厯代碑碣　本朝祀典皆在咸阳云】成王陵【在咸阳县文王陵西南寰宇记在县西北二十里通志咸阳与盩厔分祭】康王陵【在咸阳县文王陵东南寰宇记在县北十五里通志咸阳与鄠县分祭又共王陵亦在文王陵东南】穆王陵【寰宇记在长安县西南二十五里张恭村】幽王陵【在临潼县东北元和志在昭应县东北二十五里】秦惠王陵【在咸阳县北史记秦惠文王公陵括地志在咸阳县西北十四里】武王陵【在咸阳县北史记秦悼武王永陵皇览秦武王冡在扶风安陵县西北毕陌中大冡是人以为周文王冢非也括地志在咸阳县西十里】昭襄王陵【在咸宁县东史记秦昭襄王茝阳索隠芷阳也】孝文王陵【在咸宁县东北史记秦孝文王夀陵正义在万年县东北二十五里】夏太后陵【在咸宁县东南史记吕不韦传孝文王后曰华阳太后与孝文王防夀陵夏太后子庄襄王芷阳故夏太后独别杜东曰东望吾子西望吾夫后百年旁当冇万家邑正义陵在万年县东南三十五里】庄襄王陵【在临潼县西南史记秦庄襄王塟咸阳水经注霸水东迳子楚陵北战国防曰庄王字异人更名子楚故世人犹以子楚名陵括地志在新丰县西南三十五里始皇陵在北故亦谓之见子陵按长安志云庄襄王陵即京兆府通化门外之尖冡蓝田志又云在县西北诸説不同今以括地志为正】始皇陵【在临潼县东史记秦始皇初即位穿治骊山及并天下天下徒送诣七十余万人穿三泉下锢而致椁宫观百官奇器珍怪徙藏满之令匠作机弩矢有所穿近者辄射之以水银为百川江河大海机相灌输上具天文下具地理以人鱼膏为烛度不灭者久之汉书刘向传始皇骊山之阿坟髙数十余丈周围五里有余水经注始皇营建冡圹于丽戎之山斩山凿石周回三十余里项羽入开以三十万人运物三十日不能穷开东盗贼销椁取铜牧人寻羊烧之火延九十日不能灭括地志陵在新丰县西南十里元和志在昭应县东八里长安志在县东十五里两京道里记曰陵髙一千二百四十尺内院髙五里外院周十一里俗呼当陵】汉太上皇陵【在临潼县东北汉书髙帝纪十年太上皇崩万年三辅黄图汉太上皇陵栎阳北原其陵在东者太上皇西者昭灵后也元和志陵在栎阳县东北二十五里明统志在临潼县东北七十五里】髙帝长陵【在咸阳县东汉书髙祖长陵臣瓒曰陵在长安北四十里皇览汉髙帝吕后山各一所髙帝陵在西吕后陵在东帝王世纪长陵山东西广百二十步髙十三丈在渭水北去长安三十五里水经注成国故渠东迳长陵南亦曰长山秦名天子冡曰山汉曰陵故通曰山陵矣元和志汉长陵在咸阳县东三十里】惠帝安陵【在咸阳县东北皇览安陵山髙三十二丈广袤百二十步据地六十畆帝王世纪安陵去长陵十里去长安北三十五里元和志在咸阳县东北二十里】薄太后陵【在咸宁县东南史记文帝母薄太后以景帝前二年南陵近文帝霸陵索隠庙记云在霸陵南十里故谓之南陵今在长安东浐水东原上名曰少陵汉旧仪南陵亦谓南霸陵长安志在万年县东南三十五里白鹿原上两京道里志曰陵髙一十四丈周围三里六十步】文帝霸陵【在咸宁县东汉书文帝治霸陵皆瓦器不以金银铜锡为饰因其山不起坟三辅黄图陵在长安城东七十里史记正义霸陵县东南至霸陵十里长安志在万年县东三十里白鹿原上】景帝阳陵【在咸阳县东髙陵县西南汉书景帝纪后三年阳陵臣瓒曰在长安东北四十五里帝王世纪阳陵山方百二十步髙十四丈括地志在咸阳县东三十里元和志在县东四十里通志今在髙陵县西南三十里鹿苑原上】武帝茂陵【在兴平县东北汉书武帝纪后元二年茂陵臣瓒曰在长安西北八十里三辅黄图茂陵本槐里之茂乡故曰茂陵周围三里关中记汉诸陵皆髙十二丈方一百二十步惟茂陵髙十四丈方百四十步元和志在兴平县东北十七里】思后园【在长安县北汉书孝武卫皇后瘗城南桐柏宣帝立乃改追諡曰思后置园邑三百家长丞周卫奉守焉顔师古曰桐柏亭名也改在杜门外大道东以倡优杂伎千人乐园故号千人聚其地在今长安城内金城坊西北隅是长安志金城坊西南隅匡道府即汉思后园】昭帝平陵【在咸阳县东北十三里汉书昭帝纪元平元年平陵臣瓒曰在长安西北七十里三辅黄图平陵去茂陵十里水经注成国故渠迳姜原北有汉昭帝平陵元和志在咸阳县西北二十里寰宇记在故平陵城北二里】戾后园【在长安县北汉书戻太子传史良娣长安城南博望苑北宣帝即位以长安白亭东为园尊曰戾后水经注白亭在明堂南昆明故渠北长安志今城坊北门有汉戾园】史皇孙悼园【在长安县北汉书戾太子传史皇孙皇孙妃王夫人广明郭北宣帝即位諡曰悼皇悼后以广明成郷为悼园皆改焉水经注皇孙初郭北宣帝迁苑南悼园在东都门寰宇记汉奉明园宣帝悼考墓园也】宣帝杜陵【在咸宁县东南汉书元帝纪初元元年孝宣皇帝杜陵臣瓒曰杜陵在长安南五十里括地志杜陵县南去宣帝陵五里元和志杜陵在万年县东南二十里长安图説陵在奉元城东南二十五里三赵村陵之制正方每方百二十步据地六十畆四面去陵十余步皆有观阙基址其东南数十步又有一陵形制差小葢皇后王氏陵也其东陪数十冢环拱森列大小不等】宣帝许后陵【在咸宁县南汉书考宣许皇后杜南是为杜陵南园水经注许后陵北去杜陵十里长安图説在司马村少陵原上俗呼曰司马冡】元帝渭陵【在咸阳县东北汉书元帝纪永光四年以渭城夀陵亭部原上为初陵诏勿置县邑竟宁元年渭陵臣瓒曰渭陵在长安北五十六里元和志渭陵在咸阳县西北七里长安志在咸阳县东北十三里明统志陵西百步有元后陵】成帝延陵【在咸阳县西北汉书成帝纪建始二年以渭城延陵亭部为初陵绥和二年延陵臣瓒曰在扶风去长安六十二里关中记延陵在渭陵之东成帝起延陵城邑已成言事者以为不便乃更造昌陵在霸城东二十里取东山土与粟同价数年不成谷永等议仍徙延陵元和志延陵在咸阳县西北十三里长安志在县西北十五里】哀帝义陵【在咸阳县西北汉书哀帝纪建平二年以渭城西北原上永陵亭部为初陵元夀二年义陵臣瓒曰在扶风去长安四十六里元和志在咸阳县北八里长安志在县西八里明统志汉诸陵置邑者七渭延义三陵不复置邑】平帝康陵【在咸阳县西北汉书平帝纪元始五年康陵臣瓒曰在长安北六十里三辅黄图康陵在长安北兴平原口水经注延陵东北五里即平帝康陵阪也元和志在咸阳县西北九里】南北朝魏孝文帝长陵【在富平县东南县志在县东南三十里中华原延昌公主陪葬顾炎武日知録魏书言帝孝于文明太后乃于永固陵东北里余营夀宫及迁雒阳乃自表瀍西以为山陵之所而方山虚宫号曰万年堂云其云方山者代都也瀍西者雒阳也孝文自代迁雒安得富平哉富平者西魏之文帝乃孝文之孙在位十七年永陵北史文帝纪尝登逍遥观望嵯峨山谓左右曰望此今人有脱屣之意然则富平之陵即永陵也上有宋碑乃谬指为孝文之而厯代因之　按富平人朱廷璟有魏陵辨与顾氏説略同　本朝乾隆十七年礼部议言元魏始都平城传及孝文乃迁雒阳考其地自应以在洛阳为是然富平之有魏孝文陵其误已久考宋史载太祖开寳四年河南鳯翔京兆府及耀州奏言自周迄唐二十七陵皆经开发于是令有司造衮冕及常服各一袭具棺椁以掩坎日长吏致祭如礼文献通考于孝文帝及文帝陵下皆注云在耀州富平县葢自唐末之乱残燬所在陵寝宋开寳中未及详考乃以魏孝文帝衣冠之与西魏文帝并置富平惟时孝文陵定为三年一祭文帝陵仅禁樵采不致祀典及明初以孝帝陵为孝文陵是又未甞考据故迹皆系传闻之讹也又考朱子纲目载魏宣武帝嗣位初谒长陵质实云长陵魏孝文帝陵也在汝州东南大龙山颠则与瀍西之説又异今据河南巡抚奏洛阳瀍西汝州大龙山俱无故迹可寻富平为宋所备孝文衣冠地厯代致祭已久明禋所格即为神灵凭依应仍在富平致祭从之】孝武帝云陵【在渭南县长安志在渭南县东南二十二里广乡原崇六丈周一百二十步石人虎尚存】文帝陵【在冨平县寰宇记在县东南二十五里】周文帝成陵【在富平县北二十五里元和志在富平县西北十五里】唐永康陵【在三原县北四十里旧唐书髙祖纪祖讳虎武徳初追尊景皇帝庙号太祖陵曰永康长安志在三原县西北十八里】兴宁陵【在咸阳县东旧唐书髙祖纪考讳昞武徳初追尊元皇帝庙号世祖陵曰兴宁长安志在县东三十五里五云乡周五里】髙祖献陵【在三原县东北元和志在县东十五里长安志在县东龙池乡朱唐村封内二十里下宫去陵五里文献通考献陵陪楚国太妃万氏馆陶公主河间王考恭襄邑王神符清河王诞韩王元嘉彭王元则道王元庆郑王元懿虢王元鳯酆王元亨徐王元礼滕王元婴邓王元裕鲁王元防霍王元耽江王元祥宻王元晓并州总管张纶荣国公樊兴平原郡公王长楷谭国公邱和巢国公钱九陇刑部尚书刘徳威刑部尚书沈叔安县志献陵在县东北四十三里浮阳乡唐村里白鹿原上】太宗昭陵【在醴泉县东北四十里元和志在县东北二十五里九嵕山唐书地理志在县西北六十里九嵕山长安志陵在白鹿长乐瑶台三乡界古逢蒲村下宫去陵十八里封内周一百二十里陪诸王七蜀王愔赵王福纪王慎越王贞嗣纪王澄曺王明蒋王恽公主二十一妃嫔八宰相一十二马周岑文本崔敦礼李勣李靖温彦博萧瑀髙士亷房乔魏徴许敬宗长孙无忌丞郎三品则唐俭李大亮孔頴逹褚亮虞世南间立徳姜晦杜正伦姜皎姚思亷薛收江夏王道宗等五十三人功臣大将军以下则阿史那忠尉迟敬徳秦叔宝程知节叚志元等六十四人所乘六骏石像在陵后】中宗定陵【在富平县西北元和志在富平县西北十五里龙泉山长安志下宫去陵五里陪节愍太子重俊公主五】武后敬陵【在咸宁县东唐明皇武惠妃也长安志在万年县东四十里】肃宗建陵【在醴泉县北三十里元和志在醴泉县北十八里武将山长安志下宫去陵五里陪功臣一汾阳王郭子仪】齐陵【在临潼县东唐明皇子庆王琮肃宗立进諡奉天皇帝墓号齐陵唐书地理志陵在昭应县东十六里长安志在临潼县东旌儒乡新丰店西二里】代宗元陵【在富平县元和志在富平县西北四十里檀山唐书地理志在县西二十五里长安志在县西北三十里檀山永润乡管村下宫去陵五里】顺陵【在咸阳县东北唐肃宗子建宁王倓代宗时进諡承天皇帝顺陵唐书地理志陵在咸阳原长安志在县东北二十五里长陵乡周二里】徳宗崇陵【在泾阳县北唐书地理志崇陵在云阳县北十五里嵯峨山元和志在云阳县东北二十里长安志在嵯峨乡化青村下宫去陵五里】顺宗丰陵【在富平县元和志在富平县东北三十三里瓮金山长安地理志在县东十五里下宫去陵五里】敬宗庄陵【在三原县东北三十里唐书地理志在三原县西北五里长安志在县西北太平乡下宫去陵八里陪悼懐太子】文宗章陵【在富平县寰宇记在富平县西北二十里长安志在天乳山下宫去陵三里陪杨贤妃】韦太后福陵【在咸宁县东武宗母也唐书地理志在万年县东二十五里】武宗端陵【在三原县东北三十里唐书地理志在三原县东十里长安志在县东神臬乡下宫去陵四里陪贤妃王氏】宣宗贞陵【在泾阳县西北唐书地理志在云阳县西北四十里长安志在小王山谷口乡邓村下宫去陵十里明统志陵在仲山】鼂太后庆陵【在咸宁县东懿宗母也长安志在万年县东二十五里】懿宗简陵【在富平县唐书地理志在富平县西北四十里寰宇记在县西北四十五里长安志在紫金山下宫去陵五里县志在虎头山】王太后夀陵【在咸宁县东北僖宗母也长安志在万年县东北二十五里】王太后安陵【在咸宁县东昭宗母也长安志在万年县东二十五里】周周公墓【在咸阳县东北尚书序周公薨成王于毕传使近文武之墓元和志周公墓在咸阳县北十三里寰宇记在县北十里长安志在县东北三十里通志在文王陵东　按史记周公毕毕在镐东南杜中当在今咸寕西南自元和志寰宇记以文武陵周公墓俱在咸阳诸志从之其实非也】太公墓【在咸阳县东北礼记檀弓太公封于营邱比及五世皆反于周元和志墓在咸阳县东北十里寰宇记在县东北二十五里通志在文王陵东北】杜伯冢【在长安县南水经注沈水西北流迳杜伯冢南杜伯与其友左儒仕宣王儒无罪见害杜伯死之明统志在长安下杜城东南】老子墓【在盩厔县东南水经注就水北迳大陵西世谓之老子陵昔李耳为周柱史世衰入戎于此有冢事非经证然庄周著书云老死秦失吊之三号而出是非不死之言古人许以传疑故两存耳县志县东南三十五里就谷西有五老洞洞中一孔深邃莫测相传即老子处】扁鹊墓【在临潼县骊山东北麓去县三十里】蔺相如墓【在临潼县东二十五里戏水西】荆轲墓【在蓝田县北二十里有祠长安志在县西北三十里】秦樗里子墓【在长安县西北故城中史记樗里子名疾秦恵王之弟卒葬于渭南章台之东曰后百嵗是当有天子之宫夹我墓至汉兴长乐宫在其东未央宫在其西武库正直其墓水经注明渠东歴武库北旧云樗里子此】太子扶苏墓【长安志在临潼县东南三十四里崇九尺　按扶苏防恬二墓已于河南陈州府卷内辨正】白起墓【在咸阳县东五里】王翦墓【在富平县东四十里道贤镇东元和志在县东北三里】蒙恬墓【寰宇记在咸阳县东北二十里又鉏麑冡在县东北三十里】司马欣墓【在富平县西北元和志在县西二十五里】汉戚夫人墓【在咸阳县寰宇记在县西十五里】临江王荣墓【在蓝田县东五里汉书景帝栗姬生临江王荣死蓝田燕数万衔土置冡上长安志在县东八里世名鷰子冡】李夫人墓【在兴平县北三辅黄图李夫人墓东西五十步南北六十步髙八丈在茂陵西北一里俗名英陵亦云集仙台寰宇记在县北十八里】张耳墓【在髙陵县西史记正义在咸阳县东三十三里通志在髙陵县西十余里李赵村】萧何墓【在咸阳县东北三十里东观汉记在长陵东司马门道北百步元和志在咸阳县东北三十七里】曹参墓【在咸阳县东北二十五里元和志在县东北三十五里】张良墓【在咸阳县东元和志在县东北三十六里长安志留侯陪长陵与长陵相去五里】韩信墓【在咸宁县东北长安图説在霸城东三十里新店】陈平墓【在鄠县南长安志在县南十里】周勃墓【在咸阳县东四十里水经注成国渠东迳汉丞相周勃冢南冢北有亚夫冢】樊哙墓【在咸宁县南长安图説在神禾南原上　按哙墓又见商州雒南县】夏侯婴墓【在咸宁县东北西京杂记滕公驾至东都门马鸣局不前以足跑地滕公使士卒掘地入三尺所得石椁有铭曰佳城鬰鬰三千年见白日吁嗟滕公居此室后遂焉水经注故渠东北迳夏侯婴冢西冢在城东八里饮马桥南四里时人谓之马冢寰宇记马冡东临霸水】纪信墓【在咸阳县北寰宇记在县北四十里】李左车墓【在咸阳县北寰宇记在县北十五里】娄敬墓【在咸阳县东北三十里】季布墓【在盩厔县西哑柏镇西南三里】张敖墓【在咸阳县东北史记正义鲁元公主墓在县西北二十五里次东有张敖冢与公主同域寰宇记在安陵东三十里冡上有五岳之象今人谓之五角冢】薄昭墓【在兴平县北水经注滭泉水东流迳簿昭墓南冡在北原上寰宇记在县西十三里县志云县北有薄太后原葢即昭墓而传讹耳】冯唐墓【在咸阳县东寰宇记在县东北七里】翟公冡【在渭南县东寰宇记在下邽县东三十五里髙九尺汉廷尉翟公之冡】李广墓【在髙陵县西南良村原上】董仲舒墓【在咸宁县治南长安志虾蟆陵在万年县南六里本董仲舒墓李肇国史补曰昔汉武帝幸宜春苑每至此墓下马时人谓之下马陵嵗月深逺误为虾蟆耳县志墓在城内胭脂坡下明万厯中封其冡缭以周垣　按寰宇记又谓在兴平县东北二十里】公孙宏墓【在兴平县东元和志在县东北十八里】卫青墓【在兴平县东北汉书卫青传元封五年青薨兴平阳公主合起冢象卢山顔师古曰在茂陵东次去病冡之西相并者是也元和志在县东北十九里】霍去病墓【在兴年县东北汉书霍去病传元狩六年去病薨帝发属国元甲军陈自长安至茂陵为冡象祁连山顔师古曰在茂陵旁冢上有竖石冢前有石人马者是也元和志在县东北十九里】李陵母墓【在泾阳县西北寰宇记在云阳县西北十五里县志在仙法村】霍光墓【在兴平县东北汉书霍光传地节二年光薨发三河卒穿复土起冢祠堂置园邑三百家长丞奉守至咸帝时为光置守冢百家吏卒奉祀焉县志在茂陵东南一里】金日防墓【在渭南县北寰宇记在下邽县城内东南二百步】张安世墓【在咸宁县南寰宇记在明徳门南八里俗呼张车骑塜】丙吉墓【在咸宁县南寰宇记在万年县南二十里三赵村县志在鲍坡原南俗呼塌塜】萧望之墓【在咸宁县东南长安志在万年县东南五里古城春明门外】梁严墓【在兴平县东北水经注成国故渠东迳槐里县北渠左有安定梁严冢碑碣尚存】王嘉冢【在兴平县长安志在县东北一里】扬雄墓【在咸阳县东北长安志按扬雄家谱子云以天鳯五年卒诏陪安陵坂上弟子钜鹿侯芭负土作坟号曰元冢】吴章墓【在咸宁县东南西京杂记章为王莽所杀弟子曹敞收葬其尸墓在龙首山南幕岭上县志在南章村】更始墓【在咸宁县东后汉书更始死光武诏邓禹之于霸陵寰宇记更始墓在长乐坡】冯衍墓【在临潼县东十四里寰宇记在昭应县西四里】第五伦墓【在泾阳县东北清谷口北第五村】马融墓【在兴平县西南三十里俗譌为马连冢】蔡顺墓【在渭南县东南孝子村】三国魏夏侯渊墓【在泾阳县西北云阳镇西南或曰汉夏侯胜墓】晋姚苌姚兴墓【在髙陵县东元和志姚兴墓在县东南十三里寰宇记后秦二主塜在县东十三里县志姚苌墓在县西北十里姚兴墓在县东五里】南北朝周于谨墓【在三原县故城北元和志墓在县北十八里】隋髙颎墓【在醴泉县东五十里】皇甫诞墓【在咸宁县鸣犊镇】唐靖恭太子墓【在咸宁县东明皇子长安志在万年县见子西原今霸桥近东三里有大陵乡俗语误呼为见子陵】恭懿太子墓【在长安县西南肃宗子长安志在髙阳原】昭靖太子墓【在咸宁县东代宗子长安志在万年县细栁北原】文敬太子墓【在临潼县东北徳宗子相近又有宪宗子惠昭太子墓长安志俱在县东十五里旌儒乡通志在新丰西一里】庄恪太子墓【在临潼县东文宗子长安志在骊山北原又恭哀太子陵在县境】杜如晦墓【在咸宁县南寰宇记在万年县南三十里大彪村县志在县南司马村】王珪墓【在咸宁县南寰宇记在万年县南四十五里】顔师古墓【在咸宁县南寰宇记在万年县南二十里三赵村】令狐徳棻墓【在耀州西北三里】李淳风墓【在盩厔县西二里】契苾明墓【在咸阳县北五里冇娄师徳碑文　按旧唐书明父何力諡曰烈旧志误以烈为其子之名且误以武后时为后周】僧一行葬塔【在临潼县西南长安志在县铜人原】王君防墓【在咸宁县东长安志墓在县东界滋水驿东道北两京道里记曰君防开元中任凉州都督死王事招魂葬此张説为之立碑】苏珦墓【在蓝田县北其旁有子晋墓】郭敬之墓【在咸宁县南沙陵原子仪父也】王忠嗣墓【在渭南县东南二十里广乡原北官路南】李光弼墓【在富平县西北三十里寰宇记在县西四十里顔鲁公为碑县志旁有太尉祠祠旁为其弟光进墓】贾躭墓【在长安县南寰宇记在县南三十里居安坊】李元通墓【在蓝田县西白鹿原之麓】臧怀恪墓【在三原县北原上】叚秀实墓【在临潼县西寰宇记在昭应县西十五里县志在斜口镇窑村西南明成化二十三年诏令修理立石表识】李晟墓【在髙陵县东南寰宇记在县东南十里金石文字记西平郡王李晟碑裴度撰栁公权正书碑载于髙陵县奉正原郑国夫人杜氏祔焉】浑瑊墓【在咸宁县西南寰宇记在万年县西南十五里西李村县志在鸿固原唐权徳舆撰碑明统志谓在临潼县西南十五里外是　按延安府宜川县西南五十里亦有浑瑊墓姑两存之】栁公绰墓【在耀州西北四十里栁家原】栁公权墓【在蓝田县东三里】白居易墓【在渭南县东北紫兰村与弟行简敏中三墓相列】符令奇墓【在富平县南三十里子璘从】李国贞墓【在三原县北原上】贺若妇墓【在蓝田县西南长安志在县西南十五里妇县人也姑有疾刲股肉奉姑疾遂愈府县以闻勅旌表门闾名其乡为节妇乡】宋寇准墓【在渭南县北四十里仕原麓】杨砺墓【在鄠县东南化羊谷】陈汉卿墓【在咸宁县南鸿固乡神禾原欧阳修有志】吕大防先茔【在蓝田县北五里通志旧有十五冡明成化中尝封树焉】赵瞻墓【在盩厔县西南五里】元郝和尚墓【在三原县北楼底原上有祠即天挺父也王磐撰神道碑文】杨恭懿墓【在髙陵县东南八里】赵弼墓【在泾阳县西城原】萧墓【在长安县南五十里子午镇】刘节妇墓【在蓝田县东二里白马坡】明张紞墓【在富平县东北六十里美原堡西】李昶墓【在泾阳县西北龙湾原上】王恕墓【在三原县西二里】邢简墓【在咸宁县南八里】薛敬之墓【在渭南县西南五里】雍泰墓【在咸宁县南二十里】周尚文墓【在长安县西三里】吕枏墓【在髙陵县北】南大吉墓【在渭南县北丰草原之麓】马理墓【在三原县西五里】许宗鲁墓【在咸宁县南十三里】杨爵墓【在富平县东北美原东北】魏学曾墓【在泾阳县西北龙湾原上】邹应龙墓【在咸宁县南曲江东】孙丕扬墓【在富平县东北三十里】李世达墓【在泾阳县东南十里】温纯墓【在三原县西北三里】张问达墓【在泾阳县西宋堡东北】













　　钦定大清一统志卷一百七十九
<史部,地理类,总志之属,大清一统志>
　　钦定四库全书
　　钦定大清一统志卷一百八十
　　西安府【三】
　　祠庙三皇庙【在蓝田县北三十里又髙陵县东三里亦有庙】禹王庙【在长安县西四十里丰水上又鄠县东二十五里渭南县东北集贤里皆有庙】商汤祠【在兴平县西北长安志在县西北二十里汤祠郷】周文王庙【在同官县西四十里文王山又武王庙在武王山】文武成康祠【在咸阳县城内北街长安志县有周文王庙二处一在县西一在县东相去各十五里又武王庙在县北五里成王庙在县西十五里康王庙在县北七里文献通考周文王庙在酆以太公配武王庙在镐以周公召公配县志诸庙嵗久圯废明嘉靖十年改建今祠以合配焉】露台祠【在临潼县东南三十五里寰宇记露台祠即始皇祠也三秦记云骊山顶有始皇祠不斋戒而往即风雨迷道】汉髙祖庙【在长安县西长安志在县西四里班政坊开寳三年勅修又通志兴平县东南二十里樊哙城北有汉髙祖祠】汉文帝庙【在咸宁县东长安志在万年县东陵北去县二十五里又雀街西第四街之休祥坊有汉顾成庙余址】汉景帝庙【在咸阳县东北长安志在县东北十五里】汉武帝庙【有五一在咸阳县东北一在兴平县东北名龙渊庙一在临潼县西北一在富平县南一在耀州南帝王世纪孝武庙名龙渊在茂陵东魏书地形志富平有汉武帝庙元和志汉龙泉庙在兴平县东北二十四里武帝庙号也长安志武帝庙在咸阳县东北八里又龙渊庙在兴平县东北十七里又栎阳县西南十八里富平县南二十里华原县南五里并有汉武帝庙】汉宣帝庙【在咸寜县东南长安志在万年县东南陵北去县十里又乐游庙在升平坊东北隅宣帝立余址尚存】汉光武庙【在咸寜县东南寰宇记庙在万年县东南勾家嘴去县四十里】后魏文帝庙【在耀州西唐家原】后周文帝庙【在富平县西北长安志去县十三里】隋文帝庙【在盩厔县东南长安志在县东南五十里唐天寳三年建】唐太宗庙【在醴泉县南长安志在县西门外一里县志旧在县东三十里宋开寳六年修元至元中废遗址尚存庙前有宋游师雄重刻昭陵图六骏图二碑明万厯中移建于今县南门外】唐肃宗庙【在醴泉县北长安志在县北三十五里开寳初建去甘北巡镇三里】终南山祠【在长安县南长安志唐开成二年册终南山为广恵公置祠宇以季夏土王日致祭】天齐祠【在鄷泉县东北汉书地理志谷口有天齐公五牀山仙人五帝祠四所县志祗存天齐祠在县东北八十里九嵕山巅余皆废】渭水神庙【在渭南县上涨镇】金山神庙【在蓝田县南长安志在县南十里辋谷口金山之前旧图经曰黄帝灭蚩尤之众于此葢风后之祠县志风后祠有四其一在城中即金山庙也】胡公庙【在鄠县西南七里胡公泉上】太公庙【在咸阳县西水经注渭水迳太公庙北前有太公碑文字禠缺今无可寻咸阳县志县西钓台侧旧有太公庙碑又鄠县志县有太公庙在城外东北隅】晋文公庙【在髙陵县北三里中南渠北】老子庙【在盩厔县楼观南长安志华阳子录记秦始皇好神仙于尹喜先生楼南立老子庙晋元康五年重修莳木万株南北连亘七里给户三百供洒扫隋开皇元年増修又尹先生庙在老子庙北】晏子庙【在髙陵县西南八里祀齐晏婴】郑国庙【在泾阳县西洪口堰祀秦郑国】武安君庙【在咸阳县东水经注杜邮亭中有白起祠元和志咸阳城中有白起祠长安志在县东五里】王翦庙【在富平县长安志在县东北三十里又有庙在美原县东南一百步又频山神庙在美原县西二十五里亦祀王翦又耀州东一里亦有王翦庙】防恬庙【在咸阳县元和志在县西北十五里】酂侯庙【在咸阳县西北三十五里长安志在县西三十里】张樊庙【在临潼县新丰镇东门外祀汉张良樊哙】四皓庙【在咸宁县炭谷西北寰宇记在万年县南终南山下去县二十五里九域志唐元和八年重建又魏书地形志石安县有四皓祠长安志在咸阳县东二十五里】董子祠【在咸宁县治东南又董夫子庙在渭南县东北董村俱祀汉董仲舒】丁兰庙【在兴平县北五里又有墓在县东北十里】周孝侯庙【在渭南县倒兽谷口祀晋周处】田氏三贤祠【在临潼县东郭外祀田真兄弟】祋祤庙【在耀州东长安志在州东二里州志葢祀祋祤令之遗爱者亡其名庙南有祋祤冢相传即其葬处】济众侯庙【在蓝田县东北长安志在县东南五十里倒回谷口其神名石门将军唐京兆尹第五琦杨知至祈雨有应干符初封济众侯】鹿台祠【在髙陵县西寰宇记祠在鹿苑原上百姓祈祷水旱有感今号为鹿台将军】李卫公庙【有二一在鄠县东二十里一在三原县城内西北祀唐李靖】贤相祠【在长安县故城内祀唐杜如晦今废长安志杜相公祠在古城启夏门内道东去县八里咸通六年建】魏公祠【在髙陵县西南十五里祀唐魏徴】马公祠【在渭南县东十五里祀唐马周】汾阳王庙【在泾阳县东门内祀唐郭子仪】顔鲁公祠【在蓝田县蓝桥明天启六年建祀唐顔真卿】杜工部祠【在咸宁县南少陵原北冈下祀唐杜甫】忠烈祠【在临潼县西南十五里祀唐段秀实俗呼为烈神庙明成化嘉靖间相继修葺】
　　【本朝康熙四十年重修】西平王祠【在髙陵县南北桥北百余步祀唐李晟】晋公庙【有三一在临潼县零口镇西北一在蓝田县东三里一在蓝田县西三十里祀唐裴度或云祀晋文公重耳】裴防二公祠【在渭南县西闗外祀唐裴度宋冦准】韩文公祠【有三一在蓝田县秦岭一在蓝田县城北一在渭南县小里村祀唐韩愈】白乐天祠【在渭南县北紫兰村祀唐白居易】刘公祠【在髙陵县西二十五里彭城闸南祀唐县令刘仁师】防莱公祠【有二一在髙陵县西十八里一在竹林祠一在渭南县北下邽故城祀宋防准】明道先生祠【在鄠县治北旧在县治南明治中建　本朝康熙中修】张横渠祠【在临潼县儒学东祀宋张子明万厯二十五年建县志张子卒于邑之舘舍故立祠祀之】开平王庙【在长安县治西明初建祀常遇春今废】张冡宰祠【在富平县治东北祀明张紞】彰徳祠【在三原县儒学西祀明王恕】余秦二公祠【在咸宁县忠孝坊祀明知府余子俊秦纮】吕文简公祠【在髙陵县南祀明吕柟】杨忠介祠【在富在富平县治西祀明杨爵】魏恭襄公祠【在泾阳县城内祀明魏学曾】孙尚书祠【在富平县城内祀明孙丕扬】报功祠【在三原县儒学东祀明温纯】冯恭定公祠【在长安县治东南祀明冯从吾】三公祠【在咸寜县南郭内明崇祯十一年建祀总督孙传庭闗内道卢象升总兵周遇吉　本朝康熙六年重修】
　　寺观庄严寺【在长安县西南十二里俗名木塔寺长安志永阳坊半以东为大庄严寺隋初置为禅定寺建木浮图髙三百尺唐武徳中改为庄严寺大中六年又改为圣夀寺坊半以西为大总持寺隋大业三年立】实际寺【在长安县西南潏水岸隋建唐改名温国又名崇圣金石文字记寺有唐进法师塔铭僧智禅正书今剥蚀】三防寺【在长安县西南二十五里昆明池邉长安志唐景龙中中宗幸寺其地本苍颉造书台】香积寺【在长安县南神禾原上长安志开利寺在县南三十里皇甫村唐香积寺也永隆二年建宋太平兴国三年改金石文字记寺有唐净业法师塔铭施灯功徳经碑今存】洪福寺【在长安县西门外旧在咸寜县南大赵村即宏福寺唐贞观八年建沙门元奘译经处神龙元年改名兴福金大定四年改额洪福明治二年徙此】百塔寺【在长安县南五十里大小塔约百许唐大厯中建金石文字记寺有唐梁师亮墓志铭尊胜陀罗尼经序碑今存】金胜寺【在长安县西郭外即崇仁寺唐建寺有唐檀法师塔铭景教流行中国碑明天顺中秦藩重修壮丽甲于诸寺】千福寺【在长安县西二里唐建内有多寳塔今名鐡塔寺长安志本章懐太子宅咸亨四年舍宅为寺大中六年改兴元寺】炖煌寺【在长安县北十八里晋髙僧竺昙摩罗刹译法华经于此隋重建　本朝顺治中增葺】广仁寺【在长安县西演武塲本朝康熙四十四年】
　　【勅建赐额有御制碑文】开元寺【在咸寜县南薰坊唐开元四年建】寳庆寺【在咸寜县治西南安仁坊隋建明万厯初冯从吾尝讲学于此金石文字记唐杨将军新庄像铭虢国公杨花台铭二碑在寺中】安国寺【在咸寜县东故长栎坊本唐睿宗旧宅景云元年建寺】慈恩寺【在咸寜东南曲江北长安志在县东南八里本隋无漏寺之地髙宗在春宫为文徳皇后立故以慈恩为名南临黄渠松竹森邃为京师最西院浮屠七级崇三百尺永徽三年沙门元奘所立东有翻经院王定保摭言进士自神龙后率皆期集慈恩塔下题名金石文字记禇遂良圣教序碑在塔下】荐福寺【在咸寜县南三里长安志开化坊大荐福寺隋炀帝在藩旧宅武徳中赐萧瑀为园后为英王宅文明元年立为大献福寺天授元年改为荐福寺自神龙后翻译佛经并于此寺安仁坊西北隅为寺之浮图院院门北开正与寺门隔街相对景龙中宫人率钱所立县志寺有塔十四级俗呼为小雁塔】兴善寺【在咸寜县南长安志靖善坊大兴善寺尽一坊之地初曰遵善寺隋文移都先置此寺以其本封名焉寺殿崇广为京城之最通志　本朝顺治十八年重修】牛头寺【在咸宁县南二十里樊川北唐贞元六年建内有四季柏形如张葢四时皆花】兴教寺【在咸寜县南五十里樊川北唐总章三年建有唐元奘塔金石文字记元奘塔铭基公铭二碑今并在寺县志寺有玉峰轩宋吕大防建】普光寺【在咸寜县终南山仰天池上唐为龙池寺】
　　【明初秦愍王改建有上下二寺相去五里金碧庄严为长安诸寺之冠】善因寺【在咸阳县北十五里长安志唐穆宗由复道幸咸阳止于此寺】寳云寺【在临潼县东南长安志寺在零口镇东坡上去县二十六里隋开皇中置号灵岩寺唐防昌五年废咸通六年置名鹫岭寺太平兴国六年改】福严寺【在临潼县东南骊山石鱼岩下即石瓮寺唐开元中建宋改名长安志两京道里记曰在县东五里南山半腹临石瓮谷因名石瓮寺太平兴国七年改中有玉石像幽州所进精巧无比叩之如磬余像并杨恵之塑红楼在佛殿之西岩下临絶壁楼有明皇题诗王维山水两壁】崇皇寺【在高陵县西南唐建】栖禅寺【在鄠县东南即姚秦之逍遥园载记姚兴如逍遥园引诸沙门于澄元堂聼僧人鸠摩罗什演説佛经长安志逍遥栖禅寺在县东南三十里通志寺在丰谷内姚秦所造本名草堂寺唐改今名】大定寺【在鄠县东南云际山一名云际寺长安志云际山大定寺在县东南六十里隋仁夀元年置为居贤捧日寺宋太平兴国三年改】永福寺【在蓝田县西四十里长安志在县西南三十五里本唐神尧山庄】清源寺【在蓝田县南辋谷口唐书王维传维与弟缙皆笃志奉佛母亡舍辋川第为寺李肇国史补王维得宋之问辋川别业山水胜絶今清源寺是也县志即今鹿苑寺在县南三十里有王右丞祠】崇法寺【在蓝田县东南长安志即唐悟真寺在蓝田县东南二十里王顺山白居易冇诗述其灵异后改名】法相寺【在泾阳县北三十里有宋游师雄题画碑又恵果寺在县治西北有唐人书金刚经石幢】文塔寺【在泾阳县东南二十里塔甚髙明刑部尚书李世达建】金轮寺【在三原县东北长安志在县东北一里余唐寳应元年置通志在县东北二十六里】寳相寺【在盩厔县东三里祁家寨长安志在县东一里余唐元和中置为光耀寺大平兴国三年改】仙游寺【在盩厔县东南长安志在县东南三十五里唐咸通七年置】灵台寺【在渭南县东南灵台山有七星塔】广济寺【在醴泉县东北二十里有唐刻石鼓】大十方院【在长安县治北一名仁王院有唐韩择木八分书碑】昭恵院【在髙陵县南三里有塔长安志在县东南三里唐大中间置】龙阳宫【在三原县北有后魏正光二年石刻元末燬明洪武中复建】上清太平宫【在盩厔县东长安志在县东三十里清平镇本北帝宫建隆元年置太平兴国二年修改今名】重阳宫【在盩厔县东六十里元建】迎祥观【在长安县治东即景龙观唐景龙中建】元都观【在长安县南旧崇业坊今废长安志隋开皇二年自长安故城徙通道观于此改名元都东与大兴善寺相比雍录观在朱雀街西第一街刘禹锡赋看花诗即此处也】唐昌观【在咸宁县南唐建旧有玉蘂花世传元和时有仙女降此刘禹锡元白皆有诗今废】太一观【在咸寜县南六十里终南山炭谷口】白鹿观【在临潼县西南长安志本骊山观唐髙祖武徳六年幸温泉旁观川原见白鹿遂改观名】灵泉观【在临潼县南即唐之华清宫石晋天福中改名元中统中修复今有东西二庵】楼观【在盩厔县东元和志在县东三十七里本周康王大夫尹喜宅也穆王为召幽逸之人置为道士相承至秦汉有道士居之晋恵帝时重置其地旧有尹先生楼因名楼观武徳初改名宗圣观长安志兴国观在县东三十二里本名楼观唐改宗圣观太平兴国三年改今名金石文字记唐宗圣观记梦真容碑褒封四子勅灵应颂今皆在楼观】静明观【在耀州东太元洞南一里即孙思邈隠处有手植柏存焉亦曰升仙台】大化观【在三原县东三十里内有唐元宗御制通防妙道诀碑】
　　名宦汉汲黯【濮阳人武帝时为主爵都尉治务在无为引大体不拘文法公孙宏欲诛之以事乃言上曰右内史界部中多贵人宗室难治非素重臣弗能任请徙黯为右内史数嵗官事不废】儿寛【千乘人武帝时迁左内史劝农桑缓刑罚理狱讼卑礼下士务在于得人心择用仁厚士推情于下不求名声吏民大信爱之寛表奏开六辅渠定水令以广溉田收租税时裁濶狭与民相假贷以故租多不入后有军发左内史以负租课殿当免民闻当免皆恐失之大家牛车小家担负输租繦属不絶课更以最】黄覇【淮阳阳夏人武帝末补左冯翊二百石卒史冯翊使领郡钱谷计簿书正以亷见称】隽不疑【渤海人昭帝即位为京兆尹京师吏民敬其威信每行县录囚徒还其母輙问不疑有所平反活几何人即不疑多所平反母喜笑为饮食语言异于他时或亡所出母怒为之不食故不疑为吏严而不残】魏相【济阴定陶人昭帝初为茂陵令御史大夫桑宏羊客诈称御史止传丞不以时谒客怒防丞相收捕案致其罪论弃客市茂陵大治】胡建【河东人昭帝时为渭城令治甚有声上官安与葢主私夫丁外人相善外人骄恣怨故京兆尹樊福使客射杀之客藏公主庐吏不敢捕建将吏卒围捕葢主怒使人上书告建侵辱长公主大将军霍光寝其奏后光病上官氏代聼事下吏捕建建自杀吏民称寃立其祠】赵广汉【涿郡蠡吾人昭帝末迁京辅都尉守京兆尹新丰杜建为京兆椽素豪侠賔客为奸利广汉收案致法本始二年复为京兆尹以和顔接士功善归之于下吏皆输写心腹咸愿为用其或负者辄先闻知风谕不改乃收捕之为人强力天性精于吏职尤善为钩距以得事情郡中盗贼闾里轻侠其根株窟穴所在及吏受取请求铢雨之奸皆知之京兆政清长老传以为自汉兴以来治京兆者莫能及】尹翁归【东平阳人为东海太守以髙第入守右扶风选用亷平疾奸吏以为右职接待以礼好恶同之其负翁归罚亦必行奸邪罪名县县有名籍盗贼发其比伍中翁归辄召其县长吏晓告以奸黠主名教使用类推迹盗贼无有遗脱缓于小弱急于豪强京师畏其威严扶风大治】萧望之【东海兰陵人宣帝时为左冯翊三年京师称之】韩延夀【燕人宣帝时为左冯翊行县至髙陵民有昆弟相与讼田延夀曰幸得备位为郡表率不能宣明教化至令民有骨肉争讼咎在冯翊当先退因入卧传舍闭閤思过于是讼者宗族传相责让此两昆弟深自悔皆自髠肉袒谢愿以田相移终死不敢复争延夀乃起聴事郡中歙然莫不传相厉延夀恩信周徧二十四县莫敢以词讼自言者推其至诚吏民不忍欺绐】张敞【河东平阳人宣帝时以胶东相守京兆尹自赵广汉后比更守尹皆不称职长安市偷盗尤多百贾苦之敞既视事求问长安父老偷盗酋长数人皆召见责问因贳其罪令致诸偷以自赎偷长愿受署敞皆以为吏遣归休置酒小偷悉来贺且饮醉偷长以赭污其衣裾吏坐里闾阅出】
　　【者污赭輙防之穷治所犯尽行法罚繇是枹鼔稀呜市无偷盗敞为人敏疾赏罚分】
　　【明其治京兆畧循赵广汉之迹以经术自辅往往表贤顕善不纯用诛罚乆为】
　　【京兆朝廷毎有大议引古今处便宜公卿皆服天子数从之】刘徳【楚元王元孙宣帝时每行京兆尹事多所平反罪人】郑宏【防山刚人元帝时以髙第入为右扶风京师称之】薛宣【东海郯人成帝初为长安令治有名后为左冯翊始髙陵令杨湛栎阳令谢游皆贪猾不逊持郡短长及宣视事隂求其罪赃具得所受取移书责之皆解印绶去宣得郡中吏民罪名輙召告其县长吏使自行罚晓曰府所以不自发举者不欲代县治夺贤令长名也长吏莫不喜惧宣为吏赏罚明用法平而必行所居皆有条教可纪多仁恕爱利吏民称之郡中清静】王尊【涿郡髙阳人成帝初南山羣盗傰宗等数百人为吏民害嵗余不能禽大将军王鳯荐尊守京辅都尉行京兆尹事旬月间盗贼清迁为京兆尹拊循贫弱鉏耘豪强长安大猾贾万杨章等挟养奸轨侵渔小民更二十年莫能禽讨尊以法案诛吏民悦服】王章【泰山钜平人王尊免后代者不称职章以选为京兆尹时帝舅王鳯辅政章虽为鳯所举非鳯专权不亲附鳯防日蚀章奏封事召见言鳯不可任用宜更选忠贤成帝初纳受章言后不忍退鳯遂为鳯所防章为京尹二嵗死不以其罪众庶寃之】王骏【琅邪臯虞人成帝时为京兆尹先是京兆有赵广汉张敞王尊王章至骏皆有能名故京师称曰前有赵张后有三王】翟方进【汝南上蔡人鸿嘉中为京兆尹击豪强京师畏之】孙寳【颍川鄢陵人成帝时为京兆尹故吏侯文刚直不茍合常称疾不肯仕寳以恩礼请文欲为布衣友文求受署为掾以立秋日署文东部督邮入见勅曰今日鹰隼始击当顺天气取奸恶掾部渠有其人乎文仰曰无其人不敢空受职寳曰谁也文曰覇陵杜穉季寳曰其次文曰豺狼当道不宜复问狐狸穉季闻之遂不敢犯法寳为京兆尹三嵗京师称之】原涉【茂陵人举能治剧为谷口令谷口闻其名不言而治】郑众【河南开封人永平中迁左冯翊政有名迹】郅夀【汝南西平人肃宗擢为京兆尹郡多强豪奸暴不禁闻夀为翼州刺史时无所容贷皆怀震竦各相检勅莫敢干犯夀虽威严而能推诚下吏皆愿効死莫有欺者】王堂【广汉郪人安帝末迁右扶风帝西巡阿母王圣中常侍江京等并请属于堂堂不为用掾史固谏之堂曰吾防国恩岂可为权宠阿意以死守之即日遣家属归闭閤上病果有诬奏堂者防京等悉诛堂以守正见称】史敞【考城人顺帝时为京兆尹政有能名尤善条教见称三辅】梁并【乌氏人永嘉初为左冯翊时诸羌叛并以恩信招诱之于是离湳狐奴等五万余户诣并降陇右复平封鄠侯】陈龟【上党氏人桓帝时拜为兆尹时三辅强豪之族多侵枉小民龟到厉威严悉平理其怨屈者郡内大悦】延笃【南阳犫人桓帝时迁左冯翊又徙京兆尹其政用寛仁忧恤民黎擢用长者与参政事郡中欢爱三辅咨嗟焉先是陈留邉鳯为京兆尹亦有能名郡人为之语曰先有赵张三王后有邉延二君】段颎【武威姑藏人桓帝时为阳陵令所在能政】滕延【北海人灵帝时为京兆尹有理名】刘陶【颍川颍阴人灵帝时为京兆尹到职当出修宫钱直千万陶既清贫而耻以钱买职称疾不聼政帝宿重陶才原其罪】贾琮【东郡聊城人灵帝时为京兆尹有政理迹】杨彪【华阴人光和中为京兆尹黄门令王甫使门生于郡界辜榷官财物七千余万彪发其奸言之司司校尉阳球因此奏诛甫天下莫不惬心】葢勲【敦煌广至人中平中为京兆尹时长安令杨党父为中常侍恃势贪放勲案得其赃千余万贵戚咸为之请勲不聼遂以事闻并连党父有诏穷案威震京师勲虽在外每军国宻事帝常手诏问之数加赏赐亲信在朝臣右】三国魏郑浑【河南开封人迁左冯翊时梁兴等畧吏民五千余家为防钞浑聚吏民治城郭为守御之备发民逐贼其所获十以七赏百姓大悦皆愿捕贼遂斩兴及其支党后为京兆尹浑以百姓新集为制移居之法使兼复者与单轻者相伍温信者与孤老者为比勤稼穑明禁令由是民安于农而盗贼止息】顔斐【济北人黄初中为京兆太守始京兆从马超破后民人多不専于农殖斐令属县整阡陌树桑果是时民多无车牛斐又课民于闲月取车材作车令畜猪贵时卖以买牛又起文学聼吏民欲读书者复其小徭于是风化大行吏不烦民民不求吏丰富常为雍州十郡最】仓慈【淮南人黄初末为长安令清约有方吏民畏而爱之】晋刘霄【太康中为京兆太守武帝以其有政绩赐谷千斛】张辅【南阳西鄂人初补蓝田令不为豪强所屈时强弩将军厐宗西州大姓防军赵浚宗妇族也故僮仆放纵为百姓所患辅绳之杀其一奴又夺宗田二百顷余以给贫户一县称之】杜轸【蜀郡成都人除池阳令为雍州十一郡最百姓生为立祠得罪者无怨言】阮咸【陈留尉氏人武帝时厯散骑侍郎荀朂与咸论音律自以为逺不及疾之出补始平太守】王猛【北海剧人苻坚时始平多枋头西归之人豪右纵横劫盗充斥乃补猛为始平令猛下车明法峻刑澄察善恶禁勒强豪坚谓羣臣曰王景畧固是夷吾子产之俦也寻迁咸阳内史京兆尹】徐嵩【苻坚时为长安令贵戚子弟犯法者嵩一皆考竟请托路絶迁守始平郡甚有威恵】鱼佩【姚兴时为长安令兴以佩与槐里令彭明清勤贞白下书褒美进位一级】南北朝魏元范【明元帝子太武以长安形胜之地乃拜范为长安镇都大将范谦恭恵下推心抚纳百姓称之时秦土新罹冦贼流亡者相继请崇易简之治帝纳之于是遂寛徭与人休息】元子推【景穆帝子封京兆王位征南大将军长安镇都大将性沈雅善于绥接秦雍之人服其威恵】陆真【代人文成时拜长安镇将兵民服其威信皆帖然安静在镇数年甚着威称】原思礼【西平乐都人文成末为雍州刺史清俭有恵政善抚恤劫盗止息】李恵【中山安善人为雍州刺史长于伺察吏人莫敢欺犯】元云【太武帝弟孝文时迁长安镇都大将雍州刺史亷谨自修留心庻狱挫刧豪强刧盗止息州人颂之者千余人】江文遥【济隂考城人永平初为咸阳太守勤于礼接终日坐防事至者假之以恩顔屏人宻问于是民所疾苦大盗姓名奸猾吏长无不知悉郡中震肃奸邪止息治为雍州诸郡之最】崔亮【清河东武城人宣武时为雍州刺史城北渭水浅不通船行人艰阻亮为魏晋之日有桥决欲营之唯虑长柱不可得防天大雨山水暴至浮出长木数百根借此为用桥遂成立百姓利之名崔公桥亮性公清敏于决断三辅服其徳政】雷绍【武川镇人孝武时为京兆太守清平理物甚得人和】唐永【平夀人正光中为北地太守贼将宿勒明连车金雀等冦郡境永击北之善驭下士人竞为之用临阵常着白展襦把角如意以指麾处分辞色自若在北地四年与贼数十战未尝败北时人语曰莫陆梁恐尔逢唐将永所营处至今犹称唐公垒】杨俭【华阴人孝武初除北雍州刺史政尚寛恵中外安之】韩褒【颍阳人大统中为北雍州刺史州带北山多盗贼褒宻访并豪右所为阳不之知厚加礼遇乃悉召桀黠少年素为乡里患者置为主帅分其地界有盗发而不获者以故纵论于是诸被署者莫不惶惧所有徒侣皆列其姓名褒取盗名簿藏之因大榜州门曰自知行盗者可即来首即徐其罪旬月之间诸盗咸悉首尽褒并许以自新由是羣盗屏息】周萧圆肃【梁武帝孙保定五年拜咸阳郡太守寛猛相济甚有政绩】卫文升【洛阳人武帝时领京兆尹称为强济】乐运【南阳淯阳人建徳二年除万年县丞抑挫豪右号称强直武帝嘉之事有不便于时者令巨细奏闻后超拜京兆郡丞】隋梁毗【安定乌氏人开皇初为大兴令迁雍州赞治直道而行无所廻避】长孙炽【河南洛阳人周建徳二年授仓城令转盩厔考绩连最开皇初加谏议大夫摄长安令与大兴令梁毗俱为称职毗以严正闻炽以寛平显为政不同部内各化寻迁雍州赞治】房恭懿【洛阳人开皇初授新丰令政为三辅最帝闻而嘉之所得赐物皆分给穷乏时雍州诸县令每朔望朝谒帝必呼恭懿至榻前访以理人之术】敬肃【蒲坂人开皇初为安陵令有能名】刘行本【沛人文帝时以左庻子领大兴令权贵惮其方直请托路絶法令清简吏民怀之】髙构【北海人开皇中为雍州司马以明断见称坐事左转盩厔令甚有治名帝善之复拜雍州司马】屈突葢【昌黎徒河人文帝时为长安令以方严显时为语曰宁食三斗艾不见屈突葢】刘子翊【彭城人仁夀中为新丰令有能名】髙世衡【渤海人大业中为栎阳令风教大洽狱无繋囚】唐张行成【定州义丰人髙祖时调富平主簿有能名】卢承庆【幽州涿人太宗时厯雍州别驾弟承业继为雍州长史有能名】刘仁轨【汴州尉氏人太宗以其刚正擢咸阳丞贞观十四年校猎同州时秋敛未讫仁轨进谏玺书褒纳】刘延祐【徐州彭城人补渭南尉有吏能治第一】李晦【河间王孝恭子以右金吾将军检校雍州长史摧擿奸伏无留隐吏下畏之髙宗将幸洛诏晦居守谓曰闗中事一以属公法令外茍冇可以利人者行之毋须以闻故晦治有异迹】郎余庆【定州新乐人髙宗时为万年令道无掇遗】李嗣真【赵州柏人人调露中为始平令风化大行】李峤【赵州赞皇人髙宗时迁长安尉时畿尉名文章者骆宾王刘光业峤最少与等夷】薛讷【绛州龙门人武后时迁蓝田令富人倪氏讼息钱于肃政台中丞来俊臣受赇发义仓粟数千斛偿之讷曰义仓本备水旱安可絶众人之仰私一家报上不与】冯元淑【相州安阳人武后时厯始平令右善去恶人称神明与奴仆日一食马食一秣不挈妻子斥奉余以给贫穷或讥其近名元淑曰吾性也不为苦中宗降玺书劳勉付状史官】王令质【中宗时为万年令有富商抵罪令质按之韦濯驰救令质不从毁于帝帝诏令质至左右为恐令质从容曰濯于贼非亲但以货为请濯虽势重不如守陛下法死不恨帝释不责】宋璟【邢州南和人睿宗时迁雍州长史开元初以雍州为京兆府复为尹】裴耀卿【綘州稷山人睿宗时为长安令旧有配户和市法人厌苦耀卿一切责豪门坐贾预给以直絶僦欺之弊及去人思之开元中迁京兆尹秋雨害稼京师饥帝将幸东都召问所以救人者耀卿请遣重臣分道赈给自东都益广漕运以实闗辅于是置河阴集津三门仓引天下租由盟津泝河而西三年积七百万石】强循【鳯州人仕累雍州司士参军华原无泉人畜多暍死循教人导渠水以浸田一方利之】姜晦【秦州上邽人睿宗时为髙陵令治有声迁长安令人畏爱之】韦济【郑州阳武人开元初调鄄城令或言令非其人太守谢弗纳焉防有诏问所以安人者对凡二百人惟济居第一擢醴泉令】源乾曜【相州临漳人开元中帝东幸乾曜以京兆尹留守京师治尚寛简人安之居三年政如始至仗内白鹰因纵失之诏京兆督捕获于野絓榛死吏惧得罪乾曜曰上仁明不以畜玩寘罪茍其获戾尹専之遂入自劾失防帝一不问众服其知体而善引咎】卢奕【灵昌人天寳初为鄠令所治称最】李岘【呉王恪孙天寳时累迁京兆尹明皇嵗幸温汤甸内巧供亿以媚上岘独无所献帝异之杨国忠使客擿安禄山隐事讽京兆捕其第得安岱李方来等与禄山反状缢杀之禄山上书自言帝惧变出岘为零陵太守岘为政得人心时京师米贵百姓乃相与謡曰欲粟贱追李岘】刘晏【南华人肃宗时为京兆尹总大体不苛号称职】蒋沇【莱州胶水人乾元中厯陆浑盩厔咸阳髙陵四县令美政流行长老纪焉郭子仪军出其县敕麾下曰蒋沇贤令供亿得蔬饭足矣母挠其清也】魏少游【邢州钜鹿人肃宗时为京兆尹始请中书门下省五品尚书省四品诸司正员三品诸王驸马期以上亲及壻若甥不得任京兆官诏可少游四为京兆虽无赫赫名然善任人縁饰规检有足称者】梁镇【广徳初为昭应令术士李国祯请度昭应南山作天华上宫露台大地婆父祠并三皇道君等各为堂皇给百户扫除又即义扶谷故湫祠龙置房宇诏从之乃除地课工方嵗饥人不堪命镇上书切谏以为有七不可臣谨以便宜悉停帝从之】李勉【郑恵王元懿曾孙代宗时为京兆尹鱼朝恩领国子监威宠震赫前尹黎干谄事之须其入敕吏治数百人具以饷至是吏请勉不从曰吾太学彼当见享军容幸过府则修具朝恩衔之亦不复至太学】罗珦【越州防稽人代宗时迁京兆尹请减平籴半以常赋充之人頼其利】薛珏【河南宝鼎人代宗时为昭应令人请勒石纪徳珏固让】崔纵【博陵安平人代宗时授蓝田令徳化大行县人立碑颂徳】栁子华【华安人代宗时为昭应令宰相元载有别墅以奴主务自称郎将怙势纵暴租赋未尝入官子华収付狱劾发宿罪杖杀之一邑震服载不敢怨遣吏厚谢】严郢【华阴人大厯末为京兆尹严明持法令疾恶抚穷盗贼一衰减吏官匠丁数百人号称职】陆防【苏州嘉兴人以书判防萃补渭南尉徳宗立遣黜陟使庾何等十一人行天下贽説使者请以五术省风俗八计聼吏治三科登俊又四实经财赋六德保罢瘵五要简官事时皆韪其言】裴佶【耀卿孙授蓝田尉徳宗诏发畿县民城奉天严郢为京兆政刻急本曹尉韦重规妻乳且疾不聼免佶请代役要如程当时称其义】裴向【闻喜人徳宗时累为栎阳渭南令奏课皆第一】顾少连【苏州呉人徳宗时为京兆尹政尚寛简不为灼灼名先是京畿租赋薄厚不能一少连以法均之】呉凑【濮阳人贞元十四年为京兆尹京师苦宫市强估取物有司阿从无敢争凑见便殿因言中人所市不便民宜令平价和售以息众讙又言掌闲彍骑飞龙内园芙蓉园禁兵诸司襍供役手资课太繁宜有蠲省帝輙顺可初府中易凑贵戚子不便簿领每有疑狱时其将出则遮凑取决幸仓卒得容期凑叩鞍一视凡指摘尽中其弊众畏服僚史非大过不榜责召至廷诘服原去其下转相训朂举无稽事】冯伉【魏州元城人徳宗时授醴泉令县多嚚猾数犯法伉为着谕防书十四篇大抵劝之务农进学而教以忠孝各乡授之使转相教督】李程【襄邑恭王神符五世孙徳宗时调蓝田尉县有滞狱十余年程单言輙判京兆状最迁监察御史】王播【扬州人贞元中补盩厔尉善治狱厯三原令邑中豪强犯法未尝輙贷嵗终课最宪宗时为京兆尹时禁屯列畿内者出入属鞬佩剑奸人冐之以剽刧又勲戚家驰猎近郊播请一切呵止盗贼不能容隐皆走出境】李【扬州江都人宪宗时为京兆尹进尚书右丞元和初京师多盗贼复拜京兆强直无私所在称治】杨于陵【华阴人宪宗时为京兆尹先是编民多窜北军籍中倚以横闾里于陵请限丁制减三丁者不得着籍奸人无所隐赖京师豪右大震】栁公绰【华州人授渭州尉嵗歉饥其家虽给而每饭不过一器嵗丰乃复或问之答曰民方病饥独能饱乎元和中擢京兆尹方赴府有神策校乗马不避者即时榜死帝怒其専杀公绰曰此非独试臣乃轻陛下法帝乃解以忧去长庆元年复为京兆尹时幽镇用兵补置诸将使驿属道驿马尽乃掠夺民马怨嗟惊扰公绰请着定限以息其弊有诏中书条检定数由是吏得纾罪】王正雅【并州晋阳人穆宗时京邑多盗正雅为万年令威震豪强京兆尹栁公绰言其能就赐绯鱼】韩愈【邓州南阳人长庆初为京兆尹兼御史大夫六军相戒不敢犯】刘仁师【彭城人长庆中为髙陵令初泾水东行注渠居上游者壅泉而专其腴仁师请更水道使无弃流无越制新渠成民名渠曰刘公堰曰彭城仍嵗旱沴而渠下田独有秋邑人享其长利】韩辽【太和初为咸阳令疏秦汉时故漕兴成堰自咸阳抵潼闗三百里罢挽车之牛以供农耕闗中赖其利】孔戡【孔子三十八世孙迁京兆尹嵗旱文宗忧甚戡躬祠曲江池一夕大澍】栁仲郢【公绰子防昌中为京兆尹置权量于东西市使贸易用之禁私制者北司使入粟违约仲郢杀而尸之自是人无敢犯政号严明禁军校刘诩殴其母仲郢不待奏即捕取之死杖下后为河南尹以寛恵为政或言不类京兆时答曰辇毂之下先弹压郡邑之治本恵养乌可类乎】薛元赏【防昌中拜京兆尹都市多侠少年以黛墨镵肤夸诡力剽□坊问元赏到府三日收恶少杖死三十余辈陈诸市余党惧争以火灭其文元赏长吏事能推言时弊件白之禁屯怙势扰府县元赏数收系不少纵由是军暴折戢百姓赖安】温璋【并州祁人懿宗时厯京兆尹璋素强干锄宿豪右慴服】李知柔【恵宣太子曾孙擢京兆尹始郑白渠梗壅民不得嵗知柔调三辅治复旧灌浸如约遂无旱虞民诣阙请立石知柔固让得止】林慎思【莆田人为万年令黄巢冦长安廹以伪禄不屈骂贼死】宋陈省华【蜀阆州阆中人太祖时为栎阳令县之郑白渠为其隣邑强族所据省华尽去壅遏水利均及民皆頼之】崔翰【万年人太宗时为感徳军节度使时盗贼充斥翰诱其渠魁诫以祸福羣盗感悟散归南畆境内肃然】刘湜【彭城人知耀州富平有盗掠人子女者既就擒阳死伺间逸去捕得复阳死守者以报湜命焚其尸】裴庄【阆州阆中人太平兴国中为髙陵主簿本府召权司理掾转运使雷徳骧以威望自任尝巡按至境官属皆出迎庄独视事本局徐谒道周徳骧称其有守】马元方【濮州鄄城人淳化中知万年县诸将讨李继迁闗辅转饷逾瀚海多失亡独元方所部全十九】杨覃【浙人田重进为永兴节度选覃同判军府事重进不法覃事多抗执表求徙任不许就转都官员外郎】杨齐贤【曹州寃句人至道中知永兴军时閤门只赵賛以言事得幸提点闗中刍粮所为多豪横齐贤论列其罪卒抵于法】李廸【濮人真宗时知永兴军城中多无赖子弟喜犯法廸奏取其甚者部送阙下】张咏【濮州鄄城人咸平中知永兴中有父老诉牛舌为人所割咏诘之尔于隣仵谁氏最隙曰有甲氏尝贷粟于某家不遂构怨之深咏遽遣去戒云至家径解其牛贷之父老如教翼日有百姓诉杀牛者咏谓之曰尔割某氏牛舌以偿贷粟之怨而反致讼耶其人遂伏罪】陈若拙【幽州卢龙人真宗时知永兴军府时隣郡嵗饥前政拒其市籴若拙至则许贸易民赖以济】向敏中【开封人景徳初知永兴军真宗幸澶渊赐敏中宻诏尽付西鄙许便宜从事敏中得诏藏之视政如常日防大傩有告禁卒欲倚傩为乱者敏中宻使麾兵被甲伏庑下幕中明日尽召宾僚兵官置酒纵阅无一人预知者命傩人先驰骋于中门外后召至阶敏中振袂一挥伏出尽禽之果各懐短刃即席斩焉既屏其尸张乐宴饮坐客皆股栗边藩遂安】周起【淄州邹平人真宗时知永兴军所至有风烈】陈尧佐【省华子仁宗时知永兴军初章献太后遣宦官起浮图京兆城中前守姜遵尽毁古碑碣充砖甓用尧佐奏唐贤臣墓石今十亡七八其有未毁者愿勒州县防之】陈尧咨【尧佐弟知永兴军长安地斥卤无甘泉尧咨疏龙首渠注城中民利之】张龟年【知富平县事明道二年诏增秩任以其治行风告天下】杜衍【越州山阴人仁宗时知永兴军民有昼亡其妻为设方畧搜捕立得杀人贼发所瘗尸并得贼杀他妇人尸二秦人大惊宝元二年复知永兴军时方用兵民苦调发吏因縁为奸衍区处计画量道里逺近寛其期防使民得次第输官比他州费省过半】范雍【河南人仁宗时知永兴军初完永兴地或言其非便诏止其役雍匿诏而輙成之明年贼犯定州邠岐之间皆恐而永兴独不忧防】晏殊【抚州临川人仁宗时知永兴军】赵师民【临淄人仁宗时知耀州帝自写诗宠行目以儒林师表】郑戬【苏州呉县人仁宗时知永兴军建言凡军行所须愿下有司相缓急折为三等非急罢去先是衙吏输木京师浮渭泛河多漂没既至则斥不中程往往破家不能偿戬奏嵗减二十余万又奏罢括籴以劝民积粟长安故多里豪恶戬治之尚严人皆息】李【新喻人仁宗时知永兴军衣冠子弟恃荫无赖者悉杖之境内肃然】文彦博【汾州介休人仁宗时知永兴军起居舍人母湜鄠人也上言乞废鐡钱朝廷虽不从其乡人多知之争以鐡钱买物卖者不肯受长安为之闭肆寮属请禁之彦博曰如此是愈使惑扰也乃召绢行人出其家缣数百匹使卖之日纳其直悉以鐡钱于是众知铁钱不废市肆复安】种世衡【洛阳人仁宗时知泾阳县里胥王知谦以奸利事败法当徙循去比郊赦輙出世衡曰送府则防赦杖其脊而请罪于府知府李谘奏释之】呉遵路【润州丹阳人知永兴军被病犹决事不辍手自作奏及卒仁宗闻而悼之】侯可【华州华阴人韩琦镇长安荐知泾阳县説渭源羌酋输地八千顷因城热羊以抚之琦上其功调华源主簿富人有不占田籍而质人田劵至万畆嵗责其租可晨驰至富家发椟出劵归其主郡吏赵至诚持守以下长短可暴其罪荷校置狱言于大府诛之】王猎【长垣人庆厯中范仲淹荐为蓝田主簿府使之掌学诸生有犯法者猎自责数以为教不至屏出之府帅意其私捕生下狱猎前白曰此特年少不率教耳致于理不足以益美化恐适贻士类辱帅悟而喜曰吾虑不及此即释生而待猎加敬】叶清臣【苏州常洲人仁宗时知永兴军浚三白渠灌田逾六千顷】刘敞【临江新喻人仁宗时知永兴军大姓花伟为奸利冐同姓户籍五十年持府县长短数犯法厰穷治其事伟伏罪长安中讙喜】程颢【河南人仁宗时调鄠县主簿民有借兄宅居者发地得瘗钱兄之子诉曰父所藏颢问几何年曰四十年彼借居几年曰二十年矣遣吏取十千视之谓诉者曰今官所铸钱不过五六年即遍天下此皆未藏前数十年所铸何也其人不能答】鲜于侁【阆州人英宗时从何郯辟佥书永兴军判官万年令不任职系囚累百府使往治数日空其狱】曾公亮【泉州晋江人熙宁中判永兴军先是庆卒叛既伏诛而余党越佚自陜以西皆警备阅义勇益边兵移内地租赋人情骚然公亮一镇以静次第奏罢之専务裁抑兄费长安豪右造飞语声言营卒怨减削谋以上元夜结外兵为乱邦人大恐或劝毋出游公亮不为动张灯纵观与賔佐竟夕乃归】司马光【陜州夏县人熙宁中知永兴军宣抚使下令分义勇戍边选诸将骁勇士募市井少年为竒兵调民造干糒悉修城池楼橹闗辅骚然光极言公私困敝不可举事京兆一路皆内郡缮治非急宣抚之令皆未敢从若乏军兴臣请任其责于是一路独得免】王举元【真定人神宗时知永兴军夏人以兵屯境上举元以千骑拒之扼其要害长安遣从事来防兵泾元时大将窦舜卿鋭意请行举元止之曰不过三日虏去矣至期夏人果退】呉中复【兴国永兴人神宗时知永兴军河北行青苖法使者至将先下州县中复檄之曰敛散自有期今先事扰之何也拒不聼且以报安抚司韩琦方疏諌青苖录其语以上闗内大旱民多流亡中复请加赈防执政恶之遣使往视谓为不实削一阶】李周【冯翊人神宗时调长安尉嵗饥官为粥以食饥者民坌集不可禁县以属周周设陛枑闲老少男女无一乱者都巡检赵瑜诘盗南山诸尉皆属焉瑜悍急多行无礼独于周不敢肆】朱光庭【河南偃师人擢第调万年主簿数摄邑人以明镜称之】毕仲游【云中人哲宗时知耀州嵗大旱仲游先民之未饥掲谕境内曰郡赈施与平籴若干万石虚张其数富室知有备亦相劝发廪凡民就食者十七万九千口无一人去其乡】刘绚【常山人元祐初韩维荐其经明行修为京兆府教授】郑骧【信州玉山人徽宗时擢京兆府等处提举常平骧按格为常平总目十卷颁之所部时陜右大稔骧奏乞以所部本息乘时广籴得米六十万斛】贾炎【真定获鹿人政和中知永兴军陜西行铁钱乆币益轻蔡京设法尽敛之更铸夹锡钱币稍重京去相转运使李譓陈敦复见所敛已多遽请罢铸铁钱复行其轻如初自闗以西皆罢市民不聊生炎独一切弛禁聼从其便】徐处仁【应天府谷熟人徽宗时知永兴军童贯使陜西欲平物价处仁曰此令一传则商贾不行而积藏者弗出名为平价适以增之转运使阿贯意劾其格徳音倡议论诏处仁赴阙】单煦【平原人为清平军使有二盗杀人捕治不承煦纵之食甲食之既乙不下咽执而讯之果杀人者】唐重【眉州彭山人髙宗初知京兆府兼经畧制置使六上疏以车驾幸闗中为请并条奏闗中防河事宜又乞选宗亲充京兆牧或置元帅府令总管秦蜀十道兵马以便宜从事俱不报金将罗索渡河防韩城时京兆余兵皆调赴行在重度势不可支以书别其父克臣克臣报曰汝能以身殉国含笑入地矣及金兵围城城中兵不满千外援不至经制副使亮以精鋭数百夺门出降城防重以新兵百人血战中流矢死赠资政殿学士諡恭愍】郭忠孝【河南人为永兴军路提点刑狱司兼殿前都提点后金兵至京师大军尽出函谷忠孝独以蒲解军三千至猗氏遇金兵破之逾綘州破太平砦斩首数百级攻平阳入其郭及金兵围永兴兵寡或劝忠孝以监司出巡可以免祸忠孝不答与经畧唐重分城而守敌攻陷城东南隅忠孝与重及副管扬宗闵转运副使桑景询判官曾谓经畧主管机宜文字王尚提举兵马程迪俱死之赠大中大夫】程迪【开封人金兵廹近唐重以迪提举永兴路军马措置民兵金兵四面急攻迪率诸司及统制偏裨以下东乡会盟誓不与敌俱生城破率其徒行狥于众愤怒大呼口流血士皆感奋多所斩杀迪冐飞矢持短兵接战数十合身被创几徧絶而复苏犹厉声叱战不己遂死之麾下士舁至空室中比屋皆烬室独不火及敛容色如生诏赠明州观察使諡忠愍】金张大纲【霸州益津人宣宗时累官咸宁临潼令】宋九嘉【夏津人宣宗时厯蓝田髙陵令咸以能称】李献甫【河中人正大中辟为长安令京兆行台所在费甚烦献甫处之常若有余县民赖之以安】马百禄【三河人明昌初迁耀州刺史吏民畏爱提刑司状闻授韩王传】师夔【哀宗时为兴平令时辟举法行夔与宋九嘉及临潼令武天祯三原令萧邦杰蓝田令张徳宜皆清慎才敏极一时之选】王浩【哀宗时辟泾阳令亷白为闗辅第一时西台檄州县增植枣果督甚严急民甚被忧浩独无所问主司将坐之浩曰是县所植已满其数若欲增植必盗他人所有取彼置此未见其利浩所在有善政于民丝毫无所犯秦人为立生祠】元许衡【懐之河内人世祖出王秦中思所以化秦人召衡为京师提学秦人初脱于兵欲学无师闻衡来人人莫不喜幸来学秦县皆建学校民大化之世祖南征乃还懐学者攀留之不得送至临潼而归】马亨【邢州南和人世祖征云南留亨为京兆课所长官京兆藩邸分地也亨以寛简治之不事掊克凡五年民安而课裕】赵炳【恵州滦阳人至元九年授京兆路总管兼府尹皇子安西王开府于秦诏治宫室悉聼炳裁制王府吏卒横暴扰民者即建白绳以法王命之曰后有犯者勿复启请若自处之自是豪猾敛戢民赖以安】张雄飞【琅琊临祈人至元中同知京兆总管府事宗室公主有家奴逃渭南民间为赘婿主适过临潼识之捕其奴与妻及妻之父母皆械系之尽没其家赀雄飞与主争辨主不得已以奴妻及妻之父母家赀还之惟挟其奴而去】赵世延【防古族人大徳十年除安西路总管安西故京兆省台所治号称会府前政壅滞者三千牍世延既至不三月剖决殆尽陜民饥省台议请于朝赈之世延曰救荒如救火愿先发廪以赈朝廷设不允世延当倾家财若身以偿省台从之所活者众】王琚【邹平人大徳中为泾阳令疏泾渠起泾阳厯三原髙陵栎阳至大初迁西台御史建言于丰利渠上更开石渠民赖其利】朱春【至正末为三原尹明兵克奉元春谓其妻曰吾当以死报国妻曰卿尽忠妾岂不能尽节俱投崖死】明魏必兴【濠梁人洪武初知耀州凡州治学舍与里甲徭赋驿传诸务皆必兴所创定】李叔正【靖安人洪武初为渭南丞同州蒲城人争地界累年不决省臣以委叔正单骑至其处剖数语立决渭南嵗输粮二万豪右与猾吏为奸田无定额叔正履亩丈量立法精明诸弊尽剔】濮英【庐州人洪武中为西安卫指挥太祖选陜西都司卫所卒备边惟英所练称劲旅】茅大芳【秦兴人洪武中为秦府右长史制词以董仲舒为言大芳益奋激辅导尽职】许防【开封人洪武中知鄠县莅政勤抚民有恩意去后民常思之】阎暠【洪武中知长安县时闗中贫瘠暠慨然以安养生息为已任化洽境内帝嘉其绩褒赉甚厚】罗以礼【桂阳人宣徳中知西安府所至有恵爱】王莹【鄞人正统中知西安府以政绩着】余子俊【青神人天顺中知西安府嵗饥发廪十万石赈贷区画以偿官不损而民济成化初所司上治行当旌者知府凡十人子俊为首就擢参政】李文祥【麻城人宏治初以进士上封事谪授咸寜县丞既至官上官有欲门见之者文祥却立曰庭参礼也此非其所自守如此】畅亨【河津人治初由御史谪知泾阳县未期年邑大治增开泾水渠民赖之】严永濬【华容人治初知西安府性刚正为治务去民瘼尝构书院简诸生肄业吕柟康梅马汝骥王九思诸人皆在其中】刘麟【上元人治中知西安府为政清简时陈夀为巡抚何亮知咸宁与麟号为三亷】何亮【登州卫人治中知咸宁县秦俗婚姻尚财亮谕以礼士贫弗能娶者与之娶民贫弗能葬者与之葬】程启充【嘉定州人正徳初知三原县妖人李午以左道感众启充逐其党境内肃然】王秀【莱阳人正徳中知长安县至即延见父老问民疾苦禁吏役出入豪右不敢私谒先是赋税多逋秀为着令无敢后者有檄增甘肃粮千石力请而止】王科【涉县人嘉靖初知蓝田县城隘且无水科导西山水入城拓而广之遂为望邑毁境内之滛祠以其材葺学宫及先贤祠宇】马佩【徳州人嘉靖中知咸宁县省里甲清赋税抑强扶弱考绩为天下最】李希雒【太原人嘉靖中知渭南县闗中地震渭南尤甚希雒省刑罚蠲逋赋筑城葺舍民不知疲】曹璜【益都人万厯中知西安府商洛蓝田间产葛民不知治璜为求汉中治葛者教之矿税病民力为调剂民頼之】尹伸【宜宾人万厯中知西安府公亷强直不事媕阿】谢兑【歙县人万厯中知富平县广开渠道为邑永利】满朝荐【麻阳人万厯中知咸宁县有亷能声税监中官梁永纵其下刧诸生槖朝荐捕治之永遣人蛊巡按御史余懋衡事觉朝荐捕获其人永率众擐甲入县庭吏卒早为备无所掠而去城中数夜警言永反朝荐操之急永使入都讼朝荐遂逮下诏狱乆之始释】王正志【祥符人万厯中知富平县中使梁永赵钦肆虐正志捕其党李英杖杀之因极论二人不法帝怒逮正志系诏狱四年瘐死】袁化中【武定人万厯中知泾阳县有善政】刘璞【莒州人万厯中知鄠县回回倡乱盩厔白龙沟与鄠厐家村声势相应璞申严保伍选壮丁每月三日教习余日归农立社学教民子弟社仓原额五千六百石有竒璞经画毕备】史邦直【乐陵人万厯中为西安同知同贼乱众议主战邦直坚持不可身率两骑驰谕之皆感泣降伏殱其渠魁余党悉散】路振飞【曲周人天启中知泾阳县大吏谄魏忠贤将建祠泾阳振飞执不从邑人张问达忤奄诬坐追赃十万振飞缓其事奄败事乃解流贼入境振飞力击却之】史可法【大兴人崇祯初为西安推官赈荒恤民戢奸弭盗能声大着】陈其赤【崇仁人崇祯中知西安府有吏能】章尚防【会稽人崇祯末为秦府长史闯贼陷西安尚防投印井中超王府端礼门拜自缢死赠按察副使时有秦藩卫旗官徐应魁从王嗣出走王嗣为贼所杀应魁絶粒死贼踞王府有吏邱从周大骂曰若一小人僭妄若此何能乆耶贼怒杀之】呉从义【浙江山阴人崇祯末知长安县值兵荒后多方赈恤督师孙庭驻西安征求百出从义不惮强御并令豪族均输民力稍寛及城陷望阙拜投井死赠按察佥事指挥崔尔达亦投井死】杨暄【髙平人崇祯末知渭南县嵗凶毕力拯救缉奸人毙杖下民稍获安李自成抵渭南暄已擢兵部主事未行与学官蔡某同守城城防暄被缚索印不予诟骂死蔡亦死之】
　　本朝恵应诏【永平人顺治二年以副将管西安城守事西安洊遭防乱军实皆虚应诏莅事渐次完具流贼所掠子女流离道路收问乡贯移郡县使各归故里贺珍与党复围西安应诏悉力固守击贼城下大败之遂遁去】李溥【鄢陵人顺治中知三原县时流贼初平余党未殄溥缮城陴练乡勇捍御甚备九年春贼破县西王堡防嵯峨山溥率兵捣其巢尽殱之邑赖以宁】邵伯荫【闽县人顺治中知髙陵县性精察奸蠧无所隐奉檄勘田悉蠲浮额尝兼摄渭南蓝田二县皆有惠政】郑昆璧【文水人顺治中知富平县疏漆沮诸水溉田多善政】骆钟麟【临安人顺治十六年知厔县时李颙讲学里中钟麟尊以师礼人益知向学康熙元年夏大雨渭水南溢将及城钟麟率僚属跪雨中哀祷寻雨止水亦退】茹珍【山阴人康熙初呉三桂叛以干畧擢西安通判大军会于西安刍藁不给诸司忧虑珍与诸将期三日驰赴各州县遍召富室谕以】
　　【国恩当报宜先输草束以佐军约倍还其直皆踊跃应命于是刍茭山积初陇渭间乆当贼冲堡民多受廹胁或疑其欵贼欲屠之以珍言获免审理逃人多所平反以疾归】黄家鼎【颍上人康熙初知咸宁县亷俭有恵政擢兵部主事士民请留复任以劳瘁卒官】陈瑹【蕲水人康熙十年知临潼县值军兴徴符四出瑹不事敲扑而事办官兵驻西郊瑹布衣徒步手挈壶箪犒之民闻之刍茭器具无不立应擢耀州知州】郭传芳【大同威逺卫人初授咸宁县丞摄长安篆有声迁富平知县呉三桂叛凉冦窃发芳侦贼将入境乘昬雾捣其巢斩获有功时军需旁午芳转输有法民不告劳】张发辰【杞县人康熙十八年知临潼县聼断明决禁革苛敛时军兴往来挽运年未老而须髪顿白迁去后念民有旧欠滨河地租乃捐贷以清之】林世榕【海阳人康熙中知蓝田县时民多失业世榕招集流亡散给牛种由是农务大兴田野多辟谳狱多所全宥去官日槖中惟图书而已】俞琏【萧山人知三原县嵗祲煑粥给贫全活甚众招徕流民数千户巡行劝垦不辞劳瘁卒官】陈明经【绥阳人康熙二十八年知咸宁县嵗饥赈济有方民无失所三十年大蝗斋戒至田所祭之蝗遂去秦中久经兵燹郡邑册籍无徴明经履亩勘实一清诸弊至今民犹思之】周宣旸【郧西人康熙二十九年知临潼县大盗王金山啸聚骊山又渭北布袋贼出没栎阳势甚炽宣旸以计擒诛之民赖以宁】蒋陈锡【常熟人康熙三十年知富平县甫至值闗辅大饥流移载道陈锡立出赀煑粥以食饥者全活无算复收瘗道殣以县境水利久废躬行阡陌疏故玊带直城文昌诸渠咸获灌溉之利】赵于京【厯城人康三十七年由举人知临潼县亲履陇亩观课农桑催科不役吏胥帷用滚单民间词讼随告随断剖决如神莅任三年讼庭清简狱无罪囚临潼回人杂处故多奸盗于京力行保甲之法境内肃然捐俸修临潼县志旋陞知绥徳州去任日士民涕泣追送数十里外有青天之称厯任河南府知府卒】
　　人物秦王翦【频阳东乡人少好兵事秦始皇将兵灭六国为宿将始皇师之】汉魏尚【魏里人孝文时为云中守军市租尽以给士卒出私养钱五日一杀牛以飨宾客舍人军吏匈奴逺避不近云中塞】车千秋【本姓田氏其先齐诸田徙长陵为髙寝郎会卫太子为江充所谮败千秋讼太子寃帝感悟拜为大鸿胪数月遂为丞相封富民侯千秋谨厚有重徳昭帝时以年老朝见得乘小车入宫殿中因号曰车丞相　按西安为汉唐建都之地士大夫之宦居长安者似不必槩行收入人物传内如杜延年已载河南南阳府人物韦元成已载山东兖州府人物郑崇已载莱州府人物栁仲郢已载河内府人物孔戡己载沂州府人物萧徳言已载江南常州府人物故于卷内悉为删除以省重复其各本贯未经载入者则仍依原本谨附识于此】赵食其【祋祤人武帝以主爵都尉从卫青有战功元狩三年赐爵闗内侯】苏武【字子卿杜陵人父建以校尉从大将军卫青击匈奴封平陵侯武少以父任为郎天汉元年以中郎将使匈奴单于欲降之武不屈廼幽武置大窖中絶不饮食武齧雪与旃毛并咽之又徙北海无人之处使牧羝廪食不至掘野鼠去屮实而食之杖汉节牧羊卧起操持节旄尽落留匈奴凡十九嵗昭帝始元六年始还拜典属国宣帝立赐爵闗内侯图画麒麟阁】张安世【字子儒杜陵人父汤为御史大夫安世以父任为郎武帝竒其才擢为尚书令昭帝即位封富平侯与大将军霍光尊立宣帝光薨拜大司马车骑将军领尚书事以谨慎周宻自着每定大政自朝廷大臣莫知其与议匿名迹逺权势天子内亲安世心宻于光焉薨諡曰敬侯子延夀嗣侯自以身无功徳数上书让减户邑延寿子勃元帝初举大官献丞陈汤汤立功西域世以勃为知人勃子临亦谦让每登阁殿常叹曰桑霍为我戒岂不厚哉安世子孙自宣元以来为侍中中常侍诸曹散骑列校尉者十余人功臣之世唯金氏张氏亲贵比于外戚】张千秋【安世长子与霍光子禹俱为中郎将将兵随度辽将军范文友击乌桓还光问战鬬方畧山川形势千秋口对兵事画地成图无所忘失光复问禹禹不能记光由是贤千秋叹曰霍氏世衰张氏兴矣】徐福【茂陵人初霍氏奢侈福上疏言宜以时抑制无使至亡书三上辄报闻其后霍氏诛灭告霍氏者皆封人为福上书论功为曲突徙薪之喻帝赐福帛十疋后以为郎】冯野王【字君卿父奉世本潞人徙杜陵野王元帝时为陇西太守以治行髙为左冯翊池阳令并素行贪汚野王部督邮掾祋祤赵都案验得其罪收捕并不首吏都格杀并家上书陈寃事下廷尉都诣吏自杀以明野王京师称其威信迁大鸿胪尚书选第中二千石野王行能第一帝以后宫亲属不用然甚见器重有名当世弟逡举茂材为美阳令厯清河都尉言河堤方畧迁陇西太守治行亷平逡弟立通春秋成帝时为五原太守徙西河上郡居职畧与野王相似迁东海太原更厯五郡所居有迹弟参为黄门给事中宿卫十余年以严见惮不得亲近侍帷幄绥和中封宜乡侯哀帝即位传太后追怨参姊中山太后防以罪参自杀众莫不怜之】萧育【字次君父望之本兰陵人徙杜陵育以父任为太子庶子元帝时为茂陵令召拜司校尉复为中郎将使匈奴鄠名贼梁子政久不伏辜育为右扶风数月尽诛子政等哀帝时拜南郡太守复为执金吾育为人严猛尚威居官数免稀迁弟咸举茂材好畤令厯张掖农河东太守所居有迹官至大司农弟由治郡有声官至中散大夫】张山拊【字长宾平陵人事小夏侯建受尚书为博士论石渠官至少府】郑寛中【字少君平陵人受尚书于同县张山拊有隽材以博士授太子尚书成帝即位赐爵闗内侯迁光禄大夫领尚书事】谷永【字子云长安人博学经书建昭中为太子丞数上疏言得失其于天官京氏易最宻故善言灾异前后所上四十余事累迁光禄大夫终大司农】郑子真【谷口人修身自保成帝时元舅大将军王鳯以礼聘之不屈名震京师赵岐三辅决录子真名朴】安邱望之【字仲都长陵人恬静不求进宦时号曰安邱丈人成帝闻欲见辞不肯着老子章句】许商【字长伯长安人从周堪受尚书善为算着五行论厯四至九卿门人知名者甚众】班伯【其先居楼烦后占数长安少受诗于师丹诵説有法拜中常侍又受尚书论语于郑寛中张禹志气慷慨数使匈奴出为定襄太守郡中称神明卒官水衡都尉弟斿博学有俊材为谏大夫右曹中郎将与刘向校秘书帝器其能斿弟穉少为黄门郎中常侍方直自持王莾秉政以延陵园郎食故禄终身】朱博【字子元杜陵人以太常掾察亷补安陵丞成帝时为栎阳令徙云阳平陵以高第入为长安令京师治理迁冀州刺史州郡畏博威严徙并州迁琅琊太守视事数年大改其俗入为左冯翊少爱利敢诛杀下吏尽力哀帝时为大司空复拜御史大夫代孔光为丞相封阳郷侯后坐事自杀】李寻【字子长平陵人治尚书与郑寛中同师张山拊独好洪范灾异又学天文月令阴阳哀帝时待诏黄门常极言灾异为母后与政乱朝又言宜少抑外亲大臣迁黄门侍郎拜骑都尉】平当【字子思祖父自下邑徙平陵成帝时以明经为博士给事中每有灾异辄傅经术言得失使行流民幽州所过见称后以明禹贡为骑都尉领河隄哀帝即位徴为光禄大夫至丞相明年欲封当当病笃或谓当强起受侯印为子孙计当曰吾已负素餐之责今不起者所以为子孙也子晏以明经厯位大司徒封防鄊侯汉世唯韦平父子至相】王嘉【字公仲平陵人以明经射策甲科为郎鸿嘉中举敦朴能直言召见宣室对政事得失超迁大中大夫建平三年代平当为丞相封新甫侯嘉为人刚直严毅有威重哀帝时封董贤等嘉切谏不聼后董贤益封嘉封还诏书因奏封事諌上及太后诏诣廷尉不食欧血死元始四年追諡忠侯】冯商【字子髙阳陵人治易事五鹿充宗后事刘向以能属文待诏金马门受诏续太史公书七篇】何并【字子亷祖父自平舆徒平陵大司空何武举为长陵令道不拾遗迁陇西太守徙颍水郡中清静名次黄覇】云敞【字防孺平陵人师事同县呉章章治尚书为博士王莾秉政长子宇与章谋夜以血涂莾第门若鬼神之戒冀以惧莾事觉章坐腰斩弟子千余人皆禁锢不得仕敞时为大司徒掾自劾呉章弟子收章尸葬之】蒋诩【字元卿杜陵人为兖州刺史以亷直得名王莾居摄以病免官归乡里卧不出户卒于家】宋宏【字仲子长安人父尚成帝时至少府哀帝立以不附董贤抵罪宏少而温顺哀平间作侍中赤眉入长安遣使徴宏逼廹不得已至渭水投水家人救出因佯死获免光武初累迁大司空封宣平侯所得租俸分赡九族家无资产以清行称所进贤士冯翊桓梁等三十余人或相及为公卿者威容徳器羣臣莫及】窦融【字周公平陵人更始时赵萌荐为钜鹿太守融见东方尚扰而祖父累世在河西知其土俗谓兄弟曰天下安危未可知河西殷富带河为固张掖属国精兵万骑一旦缓急足以自守此遗种处也乃辞钜鹿得为张掖属国都尉既到抚结雄杰怀辑羌虏河西翕然归之及更始败酒泉太守梁统等推融行河西五部大将军事闻光武即位遂决防归汉授凉州牧从破隗嚣封安丰侯拜冀州牧又迁大司空弟友亦封显亲侯子穆等皆尚公主于亲戚防臣中莫与为比卒諡曰戴】景丹【字孙卿栎阳人更始立为上谷长史与耿弇防恂将兵归世祖拜偏将军从击王郎大破之世祖即位拜骠骑大将军封栎阳侯】万修【字君游茂陵人更始时为信都令与太守任光都尉李忠共城守迎世祖拜为偏将军及破邯郸拜右将军从平河北拜槐里侯】耿弇【字伯昭茂陵人上谷太守况之子少好学习骑射年二十一奉奏诣更始会王郎起兵邯郸道闻光武在卢奴乃驰北上谒因归説况使防恂东约彭宠发突骑及鱼阳兵合军而南击斩王郎将校四百余级定涿郡中山钜鹿清河河间二十二县遂从光武防邯郸与呉汉击破铜马赤眉诸贼光武即位拜建威大将军封好畤侯遂定彭宠于渔阳还收富平获索东攻张步平齐地光武谓弇曰将军前在南阳建此大策常以为落落难合有志者事竟成也弇凡平郡四十六屠城三百未尝挫折卒諡曰愍子忠以骑都尉击匈奴于天山有功】耿舒【弇弟光武初为复胡将军击彭宠有功封牟平侯】马援【字文渊茂陵人援三兄况余员并有才能为二千石援少有大志尝受齐诗意不能守章句乃辞况欲求边郡况曰汝大才当晚成王莾败避地凉州建武四年隗嚣使援奉书诣洛阳见光武遂归汉光武西征嚣援于帝前聚米为山谷指画形势开示众军所从道径遂进军大破嚣众拜陇西太守视事六年陇右清静征入为虎贲中郎将交趾女子徴侧徴贰反拜援伏波将军讨平其地封新息侯后讨五陵五溪蛮病卒梁松因事陷之诏败侯印绶建初三年追諡忠成】郭伋【字细侯茂陵人少有志行哀平间为渔阳都尉王莾时为并州牧更始徴拜左冯翊世祖即位拜雍州牧转尚书令数纳忠諌争厯渔阳颍川太守盗贼消散威信着闻调并州牧过京师谢恩言选补众职当简天下贤俊不宜専用南阳人帝纳之入州界所过问民疾苦聘求耆徳与参政事朝廷多举伋可为大司空帝以并部尚有卢芳之警且匈奴未安欲使久于其事故不召以老病乞骸骨徴为太中大夫赐宅一区及帷帐钱谷以充其家伋辄散与宗亲九族无所遗余】苏竟【字伯况扶风平陵人平帝世以明经为博士讲书祭酒善图画能通百家言建武五年拜侍中病免初延岑防军邓仲况拥兵据南阳阴县为冦刘龚为其谋主竟以书晓之仲况与龚遂降竟终不伐其功】申屠刚【字巨卿茂陵人性刚直尝慕史防汲黯之为人王莾时避地河西转入巴蜀建武七年徴拜侍御史迁尚书令光武尝欲出游刚諌不见聼遂以头轫乗舆轮帝遂为止以数切諌失防出为平阳令复拜太中大夫】王丹【字仲囘下邽人王莾时连徴不至隐居养志好施周急每嵗农时辄载酒肴于田间勤者而劳之惰者皆自厉邑聚相率以致殷富其轻黠防荡废业者晓其父兄使黜责之没则赙给亲自将防有遭丧忧者輙待丹为办行之十余年其化大洽风俗以笃前将军邓禹征闗中军乏粮丹率宗族上麦二千斛禹表丹领左冯翊后徴为太子太傅】张湛【字子孝平陵人矜严好礼动止有则建武初为左冯翊在郡修典礼设条教政化大行五年拜光禄勲光武临朝或有惰容湛辄陈諌其失常乘白马帝每见湛輙言白马生且复諌矣为太子太傅郭后废因称疾不朝拜太中大夫居中东门舍故时人号曰中东门君】王隆【字文山云阳人王莾时避难河西为窦融左防军建武中为新汲令能文章所着诗赋铭书凡二十六篇】王遵【字子春覇陵人少豪侠有才辩初与隗嚣举兵为大将军常有归汉意数劝嚣遣子入侍前后辞諌甚切嚣不从遵乃与家属东诣京师拜太中大夫封向义侯】方望【平陵人隗嚣起兵聘为军师説嚣急立髙庙称臣奉祠嚣从其言更始二年遣使徴嚣望以为更始未可知固止之嚣不聼望以书辞谢而去】班彪【字叔皮伯弟樨之子家安陵性沉重好古年二十余避难从隗嚣着王命论欲以感之嚣终不悟遂避地河西为窦融画防事汉以拒隗嚣光武初举茂才拜徐令以病免彪既才高而好述作遂専心史籍采前史遗事旁贯异闻作后传数十篇斟酌前史讥正得失后辟司徒王况府时东宫初建上言宜専选明儒以为傅帝纳之为望都长卒于官】冯衍【字敬通杜陵人野王孙博通羣书王莾时多荐举之者衍辞不仕亡命河东更始时为立汉将军领狼孟长屯太原后归世祖为曲阳令建武六年日食上书陈八事帝将召见尚书令王防防谗之不得入西归故郡卒于家所着有赋诔铭説五十萹肃宗甚重其文】杜林【字伯山茂陵人父邺成哀间为凉州刺史林少好学家既多书又从外氏张竦受学博洽多闻时称通儒王莾败与弟成俱客河西隗嚣深相敬待终不屈莭建武六年成物故嚣乃聼林持丧东归既遣而悔令刺客杨贤遮杀之贤见林推鹿车载致弟丧乃叹曰我虽小人何忍杀义士因亡去光武徴拜侍御史议定郊祀迁大司徒司直荐同郡范逡赵秉申屠刚及陇西牛邯等皆被擢用厯官大司空博雅多通称为任职相】王况【字文伯京兆人为陈留大守以徳行化人建武二十三年迁司徒】张纯【字伯人安世六世孙少袭富平侯哀平间为侍中以敦谨守约保全前封建武初先来诣阙拜太中大夫更封武始侯食富平之半纯明习故事建武初旧章多阙每有疑议輙以访纯自郊庙婚冠丧纪礼仪多所正定帝甚重之二十三年代杜林为大司空在位慕曹参之迹务于无为选辟掾史皆知名大儒】丁邯【字叔春京兆阳陵人有高莭世祖初应举孝亷故事尚书郎以令史乆缺补之世祖始改用孝亷以邯补焉邯称疾不就受诏问实病羞为郎乎对曰臣耻以孝亷为令史职耳世祖怒杖之数十诏问欲为郎否邯曰能杀臣者陛下不能为郎者臣诏遣出竟不为郎后拜汾阴令治有名迹迁汉中太守卒于官】耿国【字叔虑弇弟后汉建武七年拜驸马都尉父况卒国于次当嗣让其弟覇厯顿邱阳翟上蔡令所在吏人称之征为五官中郎将数言边事帝器之呼转邪单于欵塞称藩议者皆以为不可许国独言宜如孝宣故事受之帝从其议由是乌桓鲜卑保塞自守中国少事二十七年为大司马上言宜置度辽将军左右校尉屯五原以防逃亡卒后显宗思国言如其议】朱勃【字叔阳茂陵人少与马援兄弟善年未二十右扶风请试守渭城宰厯云阳令后援贵常待以旧恩而卑侮之勃愈身自亲及援遇谗诸宾客故人莫敢吊会勃诣阙上书讼之肃宗即位追赐勃子谷二千斛】龙述【字伯髙京兆人光武时为山都长马援戒兄子书曰龙伯髙敦厚周慎口无择言谨约莭俭亷公有威吾爱之重之愿汝曹效之帝见援书擢述为零陵太守】鲍恢【扶风人建武中鲍永为司校尉辟恢为都官从事恢亢直不避强御帝尝曰贵戚且宜敛手以避二鲍】第五伦【字伯鱼长陵人其先齐诸田徙园陵者多故以次第为氏伦少介然有义行王莾末盗起伦依险固筑营壁以拒之铜马赤眉之属皆不能下京兆尹阎兴召为主簿时长安铸钱多奸巧乃署伦为督铸掾领长安市伦乃平权衡正斗斛市无阿枉百姓悦服建武二十七年举孝亷补淮阳国医工长从王朝京师得见帝问以政事大悦厯会稽蜀郡太守多善政肃宗初代牟融为司空上疏请抑马窦权奉公尽节言事无所依违性质慤在位以贞白见称】杜笃【字季雅杜陵人延年元孙少博学不修小莭以事系狱会大司马呉汉薨光武诏诸儒诔之笃于狱中为诔辞最髙帝美之赐帛免刑后仕郡文学掾建初三年马防击西羌请为从事中郎战没于射姑山著论都赋及他文十八篇】韦彪【字孟达贤之元孙徙平陵孝行纯至父母卒哀毁三年不出庐寝服竟羸瘠医疗数年乃起好学洽闻雅称儒宗建武末举孝亷除郎中以病归教授恬于进趋建初中累迁大鸿胪言取士宜以才行为先不可纯以阀阅又言二千石视事久而为吏民所便安者宜增秩重赏勿妄迁徙帝纳之彪清俭好施禄赐分与宗族家无余财著书十二篇号曰韦卿子】杨政【字子行京兆人少好学从代郡范升受梁邱易善説经书教授数百人升尝系狱政乃肉以箭贯耳抱升子潜伏道旁车驾持章扣头大言武骑虎贲举弓射之旄头又以防义政伤胸政犹不退哀泣辞请有感帝心诏即出升为人不拘小节果敢自矜然笃于义官至左中郎将】窦固【字孟孙融弟友之子少尚光武女湼阳公主为黄门侍郎好览书传喜兵法中元元年袭父封显亲侯显宗时以固明习边事拜为奉车都尉出屯凉州击呼衍王在边数年邉人服其恩信肃宗即位徴为大鸿胪累迁光禄勲卫尉后至肃宗即位徴为大鸿胪累迁光禄勲卫尉性谦俭爱人好施士以此称之卒諡曰文】乐恢【字伯竒长陵人父亲为县人诬以事被收将杀之恢年十一伏邑令门昼夜号泣令即解出亲长好经学性亷直介立为本部功曹选举不阿请托无所容徴拜议郎会窦宪出征匈奴数上书諌争入为尚书仆射刺举无所囘避贵戚恶之妻每諌恢恢叹曰吾何忍素餐立人之朝乎上疏諌不省称疾归乡里窦宪风州郡廹胁饮药死窦氏诛恢门生何融等上书陈恢忠节除子以为郎中】赵牧【字仲师长安人少知名以公正称习春秋事乐恢恢以直谏死牧为陈寃得申后举髙第为侍御史会稽太守皆有称绩】第五访【字仲谋伦族孙少孤贫常佣耕以养兄嫂有暇则学问仕郡为功曹察孝亷补新都令厯官张掖太守防羌校尉皆有治绩】班固【字孟坚彪子年九嵗能属文及长博贯载籍以彪所续前史未详乃潜精研思欲就其业显宗召除兰台令史成世祖本纪迁为郎典校秘书又撰功臣平林新市公孙述事作列传载记二十八篇奏之帝复使终成前所著书固乃探撰前记缀集所闻以为汉书起髙祖终孝平王莾二百三十年凡百篇积思二十余年至建初中乃成当时甚重其书后迁元武司马天子会诸儒讲论五经作白虎通徳论令固撰集其事窦宪出征匈奴以固为中防军宪败洛阳令种兢捕系固死狱中】贾逵【字景伯平陵人谊九世孙父徽从刘歆受左氏春秋兼习国语周官又受古文尚书于涂恽学毛诗于谢曼卿逵悉传父业以大夏侯尚书教授兼通五家谷梁之説又明左氏传国语为解诂五十一篇显宗重其书写藏秘舘拜为郎与班固并校秘书应对左右肃宗初诏逵入讲北宫白虎观南宫云台帝善逵説令逵自选公羊严顔诸生髙者教以左氏又选髙才生受谷梁春秋古文尚书毛诗由是四经遂行于世和帝时为侍中领骑都尉甚见信用所着经传义诂及论难百余篇学者宗之】班超【字仲升彪少子为人有志不修细节然内孝谨家贫常佣书以养母久劳苦尝投笔叹曰大丈夫当立功异域以取封侯安能久事笔砚间乎明章两朝间出使西域厯为大司马将兵长史西域都防安集五十余国封定逺侯在西域三十一年以年老乞归徴还拜射声校尉卒年七十一】徐干【平定人建初三年班超讨平西域干素与超同志上疏愿奋身佐超遂以干为假司马将弛刑及义从千人就超超遂与干击畨辰大破之以干为军司马永元中月氏龟兹诸国降乃以干为长史】亷范【字叔度杜陵人父遭乱客死蜀汉范年十五辞母而迎父丧至葭萌载船触石破没范抱柩俱沉溺众伤其义钩求得之疗救仅免于死归服竟诣京师受业事薛汉永平初为邓融功曹后辟公府会薛汉坐楚王事诛范独往收殓之由是显名举茂才迁云中太守匈奴不敢向云中后迁蜀郡太守百姓歌之免归郷里广田地积财粟悉以赈宗族朋友世称其好义】马严【字烕卿援兄余之子少孤从平原杨大伯讲学通春秋左氏与弟敦俱居钜下三辅称其义行号钜下二卿明徳皇后既立严更徙北地断絶賔客永平十五年皇后使移居洛阳显宗召见与班固等定建武注记后拜将军长史屯西河美稷肃宗即位徴拜侍御史中丞数荐达贤能申解寃结多见纳用厯官陈留太守将作大匠弟敦官至虎贲中郎将】苏纯【字桓公建六世孙家平陵有高名性强切而持毁誉士友咸惮之至乃相谓曰见苏桓公患其教责人不见又思之三辅号为大人永平中为奉车都尉随窦固军出击北匈奴车师有功封中陵乡侯官至南阳太守】张奋【字穉通纯子少好学莭俭行义常分捐租俸赡防宗亲虽至倾匮而施与不怠永元六年为司空在位清白以病罢子甫官至津城门侯甫卒子吉嗣自昭帝封安世至吉传国八世二百年间未尝谴黜】耿秉【字伯初国之子以父任为郎数上言兵事永平中拜驸马都尉与窦固等出白山击车师降其后王安得前王亦归命肃宗拜度辽将军徴为执金吾封美阳侯秉性勇壮而简易于事军行常自被甲在前休止不结营部然逺斥侯明要誓有警军陈立成士卒皆乐为死永元二年为光禄勲匈奴闻其卒举国号哭或至面流血諡曰桓】耿恭【字伯宗国弟广之子少孤慷慨多大畧有将帅才永平末为戊校尉屯金蒲城匈奴来攻恭乘城搏战杀伤甚众引兵据疏勒城匈奴于城下拥絶涧水恭于城中穿井十五丈不得水乃整衣服向井拜有顷水泉奔出吏士扬水以示虏遂引去后军师复叛与匈奴共攻恭数月食尽乃煮铠弩食其筯革士无二心单于遣使招降恭手杀使炙诸城上单于乃更益兵围恭不能下肃宗遣谒者王防发兵出塞防乃奏恭莭过寻常直比苏武宜防爵赏于是拜为骑都尉后以忤马防免官卒于家】傅毅【字武仲茂陵人少博学建初中召为兰台令史拜郎中与班固贾逵共典校书毅追美孝明帝功徳最盛而庙颂未立乃作显宗颂十篇奏之由是文雅显于朝廷】秦彭【字伯平茂陵人六世祖袭为颍川太守与羣从同时为二千石者五人三辅号曰万石秦氏显宗时擢彭为开阳城门侯拜骑都尉副驸马都尉耿秉北征匈奴建初九年迁山阳太守后转颍川皆有善政】鲁恭【字仲康平陵人建武初父为武陵太守卒官时恭年十二弟丕七嵗昼夜号踊郡中赙赠无所受乃归服丧礼过成人年十五与弟丕俱居太学闭户讲诵絶人间事恭怜丕小欲先就其名托疾不仕建初初丕举方正恭始为郡吏太傅赵熹闻而辟之肃宗集诸儒于白虎观恭特以明经得与其议拜中牟令専以徳化为理在事三年州举尤异累拜侍御史鲁诗博士乐安相徴为侍中迁光禄勲选举清平京师贵戚莫能枉其正永元十二年代吕盖为司徒坐事免永初元年复为司徒恭拜公位选辟高第至列卿郡守者数十人性谦退奏议依经潜有补益然终不自显故不以刚直为称长子谦为陇西太守有名绩谦子旭献帝时为太仆与王允同诛董卓为李傕所害】鲁丕【字叔陵恭弟性沈深好学兼通五经以鲁诗尚书教授为当时名儒建初元年举贤良方正厯青州刺史迁赵相就学者常百余人闗东号之曰五经复兴鲁叔陵厯东郡陈留太守中散大夫侍中左中郎将为三老】马廖【字敬平援子少以父任为郎肃宗初为卫尉时太后躬履莭俭事从简约廖虑美业难终上疏劝成徳政太后深纳之廖性质诚畏慎不爱权势虚名有司连据旧典奏封廖防累让不得已建初四年受封为顺阳侯每有赏赐辄辞不敢当京师以是称之】马防【字江平廖弟肃宗初为城门校尉建初二年平定西羌迁拜车骑将军封颍阳侯拜光禄勲数言政事多见采用】冯豹【字仲文衍子事后母至孝长好儒学举孝亷拜尚书郎忠勤不懈每奏事未报常俯伏省阁或从昏至明肃宗嘉之使黄门特被覆豹敕令勿警肃宗以豹有才谋拜为河西副校尉和帝时数上封事言边事奏置戊己校尉城郭诸国复率旧职迁武威太守复徴入为尚书卒于官】马棱【字伯威援族孙少孤依从兄毅共居毅卒无子棱心丧三年建初中举孝亷及马氏废肃宗以棱行义徴拜谒者迁广陵太守永元中厯汉阳丹阳会稽太守治皆有声】何敞【字文髙平陵人性公正元和中辟太尉敞在府常引大体多所匡正以髙第拜待御史后为尚书数切諌言诸窦罪过宪等深怨之出为济南太傅迁汝南太守在职以寛和为政百姓化之永元中复徴三迁五官中郎将】梁鸿【字伯鸾平陵人家贫尚莭介博览无不通而不为章句娶同县孟氏女共入覇陵山中以耕织为业咏诗书弹琴以自娯因东出闗过京师作五噫之歌肃宗求之不得乃易姓运期名燿字侯光与妻子居齐鲁间又去适呉依大家臯伯通居庑下为人赁舂伯通异之乃舍之于家潜闭户著书十余篇及卒要离冢旁】髙恢【字伯通京兆人少好老子隐于华阴山中梁鸿东防思恢作诗恢亦髙抗终身不仕】张仲蔚【扶风人少与同郡魏景卿隐身不仕明天官博学好为诗赋所居蓬蒿没人】曹喜【扶风人工篆书与李斯少异而亦称善邯郸淳师焉】耿防【字定公秉弟少有气谊永元初为车骑都尉从窦宪击匈奴出居延塞直奔北单于廷于金防山斩阏氏名王已下五十余级尽获其珍宝财畜去塞五千余里而还自汉出师所未尝至也封粟邑侯厯官度辽将军后坐法免卒于家】苏顺【字孝山覇陵人和安间以才学见称好养生术隠处求道晚乃仕拜郎中所着赋论杂文凡十六篇】挚恂【字季直京兆人好学善属文以儒术教授隐于南山不应徴聘名重闗西】班勇【字直僚超少子有父风元初六年匈奴与车师后部攻没长史索班公卿以为宜闭玉门闗勇言宜置校尉长史以扞抚诸国絶匈奴觊觎之情于是以勇为西域长史悉平车师六国又发诸国兵击降匈奴是后车师无复虏迹城郭皆安】窦章【字伯向融元孙少好学有文章永初中三辅遭羗防章避难外黄居贫蓬户蔬食躬勤孝养讲读不辍太仆邓康荐入东观为校书郎顺帝初迁屯骑都尉谦虚下士甚得名誉后为大鸿胪子唐有俊才官虎贲中郎将】韦豹【字季明杜陵人元成元孙数辟公府輙以事去司徒刘恺辟之欲荐为御史豹跣而起恺追之径去不顾安帝西巡徴拜议郎兄顺平舆令有高名弟义初仕州郡太傅桓焉辟举理剧为广都长甘陵陈二县令数上书顺帝讥切左右贬刺窦氏以兄顺丧去官豹子着少以经行知名大将军梁冀辟之不就灵帝即位拜东海相】苏章【字孺文纯孙少博学能属文安帝时为议郎数陈得失顺宗时厯并州刺史以摧折权豪忤防坐免隠身乡里后徴为河南尹不就】朱宠【字仲威京兆人初辟邓隲府稍迁颍川太守治理有声建光中为大司农痛隲无罪遇祸乃肉袒舆衬上疏追讼隲兄弟忠孝诏免官归田里顺帝即位擢为太尉封安鄊侯】马续【字季则严少子七嵗通论语十三明尚书十六治诗博观羣集善九章算术顺帝时为获羗校尉迁度辽将军所在有威恩称】马融【字季长严之子有俊才从京兆挚恂学恂奇其才以女妻之初膺邓隲召拜郎中校书东观安帝时出为河间王廐长史召拜郎中厯武都南郡太守后复为议郎重在东观著述融才髙博洽为世通儒教养诸生常有千数涿郡卢植北海郑康成皆其徒也善鼓琴好吹笛常坐髙堂施绛纱帐前授生徒后列女乐弟子以次相传鲜有入其室者初融惩于邓氏不敢复违忤势家遂为梁冀草奏李固又作大将军西第颂以此颇为正直所羞】矫慎【字仲彦茂陵人少好黄老隠遯山谷因穴为室与马融苏章鄊里并时融以才博显名章以亷直为称然皆推先于慎年七十余不娶后忽归家自言死曰及期果卒】第五颉【字子陵伦少子厯桂阳庐江太守所在见称顺帝之为太子废也颉为太中大夫与太仆来厯等共守阙固争帝即位擢为将作大匠颉性狷介洛阳无主人鄊里无田宅常客止灵台中或十日不炊故旧各致礼饷颉终不受】宋汉【字仲和宏弟嵩之孙嵩以刚彊孝烈著名官至河南尹汉以经行举茂才四迁西河太守永建元年为东平相度辽将军立名节以威恩著称拜太中大夫卒诏书称其清修雪白正直无邪子则为鄢陵令亦有名迹拔同郡韦着扶风法真称为知人】宋登【字叔阳汉弟少傅欧阳尚书教授数千人厯官尚书仆射顺帝以登明识礼乐使持节临太学奏定典律转拜侍中数上封事抑退权臣由是出为颍川太守】韩康【字伯休一名恬休覇陵人常采药名山卖于长安市口不二价三十余年后遯入覇陵山中博士公车连徴不至桓帝以安车聘之康不得已乃辞安车自乘柴车因道逃遯】赵岐【字邠卿长陵人初名嘉字台卿后避难故自改名字少明经有才艺娶马融兄女鄙融不与相见辟司空掾举理剧为皮氏长会中常侍左悺兄胜为太守岐即日西归复为京兆尹功曹先是岐与从兄袭数贬议中常侍唐衡兄玹玹深毒恨延熹元年玹为京兆尹岐与从子戬逃避四方因赦得出灵帝初复遭党锢十余嵗献帝西都拜议郎迁太仆遣岐宣扬国命所到郡县百姓皆喜又南説刘表遣兵诣洛阳助修宫室军资委输前后不絶以老病留荆州就拜太常年九十余卒着孟子章句三辅决录传于时】第五种【字兴先伦曾孙少厉志义为吏冠名州郡永夀中以司徒掾清诏使冀州亷察灾害奉使称职拜髙宻侯相以能换为卫相迁兖州刺史中常侍单超兄子匡为济阴太守负势贪放种即奏匡并以劾超超积恨遂以事防种坐徙朔方会赦卒于家中】窦武【字防平融元孙少以经行著名闗西延熹八年长女立为皇后迁越骑校尉封槐里侯明年拜城门校尉在位多辟名士清身疾恶礼赂不通嵗俭民饥所得两宫赏赐悉散与太学诸生及贫民时内官専宠李膺杜宻等为党事考逮永康元年武上疏諌有诏原膺等灵帝立拜大将军更封闻喜侯与太傅陈蕃谋诛宦官为曹节王甫所害】宋果【字仲乙扶风人性强悍为郡县所疾郭防训之义方果感悔遂改节自敕以烈气闻辟公府侍御史荆州刺史所在能化】苏不韦【字公先章兄曾孙父谦官金城太守为司校尉李暠所杀不韦谋刺暠不克乃驰到魏郡掘其父冡断其头以祭父暠捕求不得愤恚死不韦遇赦还家乃始改葬行丧后太傅陈蕃辟为郡五官掾段颎与暠素善因收不韦害之】马日防【字翁叔融族子少傅融业以才学进与杨彪卢植蔡邕等典校中书厯位九卿献帝初为太傅】金尚【字元休京兆人同郡韦端字休甫第五巡字文休俱著名号为三休献帝初尚为兖州刺史东之部而曹操已临兖州遂依袁术术僣号欲以为太尉不从为术所害】赵戬【字叔茂长陵人性质正多谋初平中为尚书典选举董卓欲有所私授戬拒不聼卓怒召欲杀之众人悚栗而戬辞貌自若卓悔谢释之后为平陵令王允被害莫敢收允尸者惟戬弃官营丧】王孙瑞【字君防扶风人有才谋献帝初为执金吾王允引为仆射谋诛董卓瑞以允自専讨卓之劳归功不侯所以获免于李傕之难后为国三老光禄大夫每三公缺杨彪皇甫嵩皆让位于瑞兴平二年从驾东归为乱兵所杀天子都许追论瑞防封子萌为津亭侯萌字文始有才学】耿纪【字季行秉元孙少有美名辟公府稍迁少府纪以曹操将簒汉建安二十三年与太医令吉平丞相司直韦况等谋起兵诛操不克死】金祎【字徳祎京兆人自以世为汉臣自日碑以来名节累叶覩汉祚将移与耿纪等共谋诛操死之】鲍出【字文才新丰人兴平中三辅乱母为贼所掠出独追之斫贼四五人又杀十余人见其母与北舍妪同贯相连遂复奋击贼贼乃解还其母比舍妪遥望出哀求出又防贼贼谓出曰已还卿母何为不止出又指妪曰此吾嫂也贼复解还之遂相扶侍客南阳建安五年北归母不能步行出独自负之鄊里士大夫嘉其孝烈欲荐州郡出曰田民不堪冠带至魏青龙中母年百有余嵗乃终出时年七十余行丧如礼】三国魏马超【字孟起茂陵人父腾汉末为征西将军屯凉州后徴为卫尉超初为偏将军领腾部曲进军至潼闗与曹操战败奔汉中闻先主围刘璋于成都遂请降将兵到城下璋即稽首累迁骠骑将军领凉州牧封厘鄊侯卒諡曰威从弟岱位至平北将军】射援【字文雄扶风人其先本姓谢援少有名行丞相亮以为祭酒】马钓【扶风人巧思絶世尝作指南车又作翻车令童儿转之而灌水自覆见诸葛亮连弩曰巧矣未尽善也作之可令加五倍】魏脂习【字元升京兆人与孔融善融被诛许中百官先与融善者莫敢收恤习独往抚而哭之黄初中拜中散大夫】张既【字徳容髙陵人举茂才除新丰令治为三辅第一为京兆尹招集流民兴复县邑百姓怀之魏国建出为雍州刺史文帝时复为凉州刺史封西鄊侯既临二州十余年政恵着闻明帝时追諡曰肃】杜畿【字伯侯杜陵人少孤继母苦之以孝闻举孝亷除汉中守丞拜河东太守在河东十六年治为天下最文帝时封丰乐亭侯守司校尉帝征呉以为尚书仆射统留事卒赠太仆諡曰戴】隗禧【字子牙京兆人少好学初平中三辅乱禧南客荆州担负经书每以采梠余日诵习之黄初中为谯王郎中王宿闻其儒者常虚心从之后拜郎中年八十余以老处家就之学者甚多禧既明经又善星官撰作诸经解数十万言】杨沛【字孔渠万年人除新郑长累迁长社令九江东平乐安太守并有治迹后又为邺令厯京兆尹身退之后家无余积占河南夕阳亭部荒田二顷起牛庐居止其中妻子冻饿沛亡鄊人及故吏民为殡葬】贾洪【字叔业新丰人好学有才而特精春秋左传建安初仕郡举计掾应州辟时州中自参军事以下百余人惟洪与冯翊严苞才学最髙厯守三县令所在輙开除廐舍亲授诸生晚为阴泉长延康中转白马王相王彪雅好文学常师宗之】吉茂【字叔畅池阳人好书建安初入武功南山隠处精思数嵗举茂才除临汾令拜议郎从少至长室如悬罄其或餽遗一不肯受】干【字彦材北地泥阳人建安十九年曹操征孙权干以参军从谏不聼军遂无功官终丞相仓曹属】传嘏【字兰石干从弟弱冠知名司空陈羣辟为掾时刘劭作考课法嘏著论难之正始中累迁尚书时议欲伐呉嘏言宜明法练士错计于全胜之地后呉将诸葛恪扬声欲向青徐朝廷将为之备嘏议以为淮海非经行之路恪自并兵来向淮南耳恪果图新城不克而归后以功进封阳鄊侯】杜恕【字务伯畿子太和中为散骑黄门侍郎推诚尚质不治饰不结交援専心向公每政有得失常引纲维以为言在朝八年论议亢直出为宏农太守厯官幽州刺史】厐迪【扶风人为河南尹以清贤称】韦诞【字仲将京兆人有文才善属辞章太和中为武都太守以能诗补侍郎官至光禄大夫魏氏寳器铭题皆诞书】杜寛【字务叔恕弟子笃志博学举孝亷除郎中经传之义多所论驳删集礼记及春秋左氏传解存于世】晋杜预【字元凯恕子博学多通起家尚书郎厯河南尹秦州刺史拜度支尚书在内七年损益万机不可胜数朝野号曰杜武库拜镇南大将军都督荆州诸军事以平呉防封当阳县侯公家之事知无不为凡所兴造必考究始终鲜有败事立防之后躭思经籍为春秋左氏经传集解又参考众家谱第谓之释例又作盟会图春秋长厯备成一家之学卒赠征南大将军諡曰成】窦允【字雅始平人清尚自修察孝亷除浩亹长迁谒者泰始中拜临水令迁钜鹿太守皆有政绩】王育【字伯春京兆人少孤贫为人佣牧羊过小学必歔欷流涕时有暇即折蒲学书同郡许子章闻而嘉之给其衣食使与子同学遂博通经史司徒王浑辟为橡除南武阳令为政清约迁并州督防】摰虞【字仲洽长安人少事皇甫諡才学博通著述不倦举贤才拜中郎元康中迁呉王友荀顗撰新礼使虞讨论得失而后施行厯光禄勲太常卿时郊纪礼仪弛废虞考正旧典法物粲然撰文章志四卷注解三辅决录又撰古文章类聚区分为三十卷名曰流别集各为之论辞理惬当为世所重】杜锡【字世嘏预子为太子中舍人性亮直忠烈屡諌愍懐太子言辞恳切后转卫将军长史孙秀求交于钖钖拒之秀虽衔之惮其名髙不敢害也恵帝反政迁尚书左丞子乂袭封当阳侯性纯和有盛名于江左咸康初司空荼谟尝言于朝曰恨诸君不见杜乂也其为名流所重如此】傅元【字休奕干子博学善属文解钟律性刚亮劲直以时誉选入著作撰集魏书迁宏农太守领典农校尉数上书陈便宜多所匡正累迁司校尉每有奏劾或值日暮捧白简整簮带竦踊不寐坐而待旦于是贵防慑服台阁生风】傅咸【字长虞元子刚简有父风好属文论言成规鉴咸寜初累迁司徒左长史在位多所执正后以议郎长兼司校尉京都肃然贵戚慑服呉郡顾荣常曰长虞劲正忠直按劾惊人虽非周才偏亮可贵也次子晞有才思卒于司徒曹属】傅祗【字子庄咸从父弟性至孝早知名以才识明练称厯迁光禄勋齐万年反祗为行安西军司率夏侯骏讨平之累加中书监东东海王越辅政只既居端右每宣君臣谦光之道由此上下雍穆朝廷制度多所经综子宣字世宏以公正知名至御史中丞】韦【字元量京兆人遇饥疫亲属并尽客防洛阳素闻汝南尹詹名遂依托之詹与分甘共苦情若兄弟遂随从积年詹为营伉俪置居宅并荐之元帝帝即辟之后至少府卿詹卒置朋友之服哭止宿草追赵氏祀程婴杵血之义祭詹终身】吉挹【字祖冲莲勺人祖朗愍帝时为御史中丞西朝不守朗叹曰吾知不能谋勇不能死何忍君臣相随北面事贼乎乃自杀挹少有志节孝武帝时苻坚防梁孟桓豁表挹为魏兴太守以拒坚功拜员外散骑侍郎坚将韦钟攻魏兴挹屡挫其鋭其后贼众继至力不能抗城防不言不食而死追赠益州刺史】韦謏【字宪道京兆人雅好儒学善著述厯守七郡咸以清化著名前后四登九列六在尚书三为侍中为太子太傅封京兆公好直諌陈军国之宜多见允纳所述着数十万言皆深博有才义】王堕【字安生覇城人博学有雄才明天文图纬苻洪以为司马及为宰相着匪躬之称苻徤甚重之性刚疾恶好直言为董荣所害】南北朝宋吉翰【字休文池阳人初为龙骧将军刘道怜参军复参武帝中军事清谨勤正甚为武帝所知赏厯梁南秦二州刺史徙益州加督迁徐州刺史皆有治绩】传宏之【字仲度祗元孙少倜傥有大志厯位大尉行参军髙祖北伐宏之与沈田子等七军自武闗入进据蓝田招懐各部落留为桂阳公义真雍州治中从事史义真东归赫连勃勃追蹑于青泥宏之躬擐甲胃气冠三军军败不屈自杀】杜骥【字度世预元孙元嘉中为青冀二州刺史恵化着于齐土后徴为左军将军】梁韦叡【字懐文杜陵人事继母以孝闻武帝时累迁豫州刺史领厯阳太守督诸军侵魏攻防合肥魏中山王元英围昌义之于钟离诏叡会曹景宗拒之魏军大溃以功进爵永昌侯后为雍州刺史徴拜防军叡性慈爱抚孤兄子过于已子厯官所得禄赐皆散之亲故家无余财涖人以爱惠为本所居必有政绩将兵仁爱被服比于儒者临陈交锋常缓乘车执竹如意以麾进止为梁世名将】康绚【字长明蓝田人祖穆为姚苌河南尹宋永初中率鄊族三千余家至襄阳武帝为置华山郡蓝田县于襄阳以居之绚少俶傥有志气仕梁厯司州刺史卫尉卿寛和少喜惧在朝廷见人似不能言号为长厚】韦放【字元直叡子大通初为明威将军总兵攻涡阳大破魏军累迁北徐州刺史轻财好施于诸弟尤雍穆弟棱性恬素博物彊记当世士咸就质疑终光禄卿棱弟黯位大府卿侯景济江黯都督城西面诸军昼夜苦战卒于城内】韦粲【字长倩放子少好学仗气大同中为衡州刺史召还至庐州闻侯景作逆倍道赴援至青塘侯景望见粲营未立便率鋭卒来攻军败左右牵粲避贼粲不动遂见害粲子尼及三弟助警构从弟昻皆战死诏赠防将军元帝平侯景追諡忠贞公】魏王洛儿【京兆人以善骑射给事明元东宫明元猎灅南氷陷没马洛儿投水奉帝出殆将冻死帝解衣赐之天赐末帝避难居外洛儿晨夜侍卫不懈元绍之逆洛儿冐难往返京师通问于大臣明元还宫社稷获全洛儿有功焉拜散骑常侍赐爵新息公】韦阆【字友观杜陵人少有器望遇慕容氏政乱避地蓟城太武初徴拜咸阳太守转武都太守尽心抚纳孙儁字颍超早孤事祖母以孝闻性温和谦让为州里所称】韦珍【字灵智阆族弟厯尚书南部郎孝文初蛮首桓诞归欵令珍招慰蛮左珍至桐柏山穷淮源宣恩泽莫不懐附招降七万余户以功进爵霸城侯子纉聪敏明辨为博士李彪所称孝文时累迁尚书左丞纉弟彧为东豫州刺史绥懐蛮左州境肃清】韦崇【阆从子孝文时为南颍川太守郡中大治迁洛后为司州中正复为河南邑中正频居衡品以平直见称】梁祚【泥阳人笃志好学厯治诸经尤善公羊春秋郑氏易常以教授有儒者风与幽州别驾平恒有旧恒时请与论经史辟秘书令撰并陈夀三国志名曰国统子元吉有父风】毛遐【字鸿逺三原人世为酋帅正光中三辅骚扰遐与弟鸿宾聚鄊曲豪杰东西畧地氐多赴之追击贼帅七栅皆平萧寳夤搆逆谋遐攻破其将宝夤走巴中孝武入闗迁骠骑大将军仪同三司卒遐世为豪右赀产巨亿士流贫乏者多被赈赡自供衣食麤敝而已死之日鄊党赴葬咸共痛惜】毛鸿宾【遐弟状貎颇异氐皆畏之遐虽早立而名出其下及贼起乡里推为盟主后拜岐州刺史明帝以鸿宾兄弟所定处多乃改北地郡为北雍州鸿宾为刺史改三原县为建忠郡以旌其兄弟孝武帝时令镇潼闗为髙欢所擒忧恚卒】王子直【字孝正杜陵人性莭俭有干能永安初拜鸿胪少卿大统初汉炽屠各阻兵于南山周文帝令子直率泾州步骑五千讨破之除尚书左外兵郎中从解洛阳围经河桥战废帝元年拜使持节大都督行州事西土悦附恭帝初徴拜黄门侍郎】北齐韦子粲【字晖茂擕子萧寳夤为雍州刺史引为主簿转录事参军及寳夤反子粲与弟子爽执志不从相率逃免雍州平赐爵长安子齐天保初封西僰县男卒于豫州刺史子粲兄弟十三人并有孝行居父丧毁瘠过礼庐于墓侧负土成坟弟荣亮博学有文才徳行仁孝为时所重厯谏议大夫卫大将军】周王罴【字熊罴覇城人魏太和中为雍州别驾累拜冠军将军荆州刺史孝武西迁除华州刺史拜骠骑大将军移镇河东以功进爵扶风郡公卒赠太尉罴安于贫素不营生业后虽贵显乡里旧宅不改衡门身死之日家甚贫罄当时服其清洁】王悦【字众善蓝田人少有气干周文初定闗陇悦率募乡里从军屡有战功厯大行台左丞侯景据河南来附悦言景于髙欢分义有同鱼水今尚背徳岂肯尽节于朝廷周文纳之景寻叛迁大行台尚书孝闵践祚授郢州刺史寻拜大都督进爵河北县公性俭约不营生业家徒四壁】韦孝寛【名叔裕以字行杜陵人西魏时累迁晋州刺史移镇玉壁齐神武倾山东之众来攻尽其智力孝寛咸拒破之保定初以孝寛立勲玉壁置勲州仍授勲州刺史进爵郧国公武帝时上防平齐拜大司空进上柱国卒赠太傅諡曰襄孝寛在邉多载屡抗强敌所有经畧布置人初莫解见其成事方乃惊服早丧父母事兄嫂甚谨所得俸禄不入私房亲族有孤遗者必加赈赡子揔聪敏好学累官京兆尹从武帝东征揔每率麾下先驱防敌遂于并州战殁追封河南郡公諡曰贞】韦夐【字敬逺孝寛兄志尚夷简淡于荣利弱冠拜雍州中从事谢疾去前后十见徴辟皆不应命周文帝闻夐飬髙不仕备加礼命竟不能屈所居之宅枕带林泉夐对翫琴书萧然自逸明帝为诗以贻之号之曰逍遥公夐雅好名义虚襟善诱虽耕夫牧竖有一介可称者皆接引之】窦炽【字光成平陵人汉大鸿胪章之后性严明有谋畧少从范阳祁忻受毛诗左氏春秋善骑射魏正光末以功拜扬烈将军从孝武帝西迁出为泾州刺史转原州甚有政绩蠕蠕侵广武炽度河追及大破之保定元年封邓国公齐平进位上柱国隋文帝为相国百寮劝进炽自以累世受恩不肯署牋时人皆髙其节】杨荐【字承畧宁夷人性亷谨喜怒不形于色永安中讨贼封髙邑县男文帝临夏州补帐内都督魏孝武欲向闗中荐赞成其计进爵清水县子论侯景反覆人称其智闵帝践祚以奉使突厥称防迁大将军进爵南安郡公】梁昕【字元明盩厔人从尒朱天光征讨拜右将军大中大夫文帝深赏异之除河南郡守迁东荆州刺史孝闵践祚进骠骑大将军开府仪同三司天和初拜工部中大夫昕性温裕有干能厯官内外咸着声称】韦瑱【字世珍杜陵人防聪敏有夙成之量起家太尉府法曹参军周文帝为丞相转行台左丞从战沙苑又从战河桥厯鸿胪卿散骑常侍除州刺史邉人不敢为防公私安静累封平齐县伯】隋杜杲【字子晖杜陵人学涉经史有当时干畧周明帝时为司会上士前后四使陈娴于占对陈宣帝甚敬异之累官同州刺史开皇初进爵义兴县公迁兵部尚书】窦荣定【炽兄善之子沈深有器局周时以功进位开府尉迟逈初平拜荣定为洛州总管以镇之隋受禅以佐命功拜上柱国厯秦州总管进爵安封郡公】窦毅【字天武炽兄子深沈有器事亲以孝闻周时进爵神武郡公厯蒲金二州总管加上柱国入为大司马开皇初拜定州总管累居藩镇咸得人和】杜整【字皇育杜陵人少有风槩九嵗丁父忧哀毁骨立事母以孝闻及长骁勇有力好读孙呉兵法从周武帝平齐累加上仪同隋受禅进封长广郡公开皇中宻进取陈之防上善之于是以行军总管镇襄阳寻卒弟肃亦有志行开皇初为北地太守】王长述【罴孙早孤为祖所飬及罴薨居丧过礼周受禅累迁广州刺史甚有威恵厯信州总管王谦作乱遣使致书于长述因执其使上其书又陈取谦之防帝大悦授行军总管率众讨谦以功进柱国开皇初复献平陈计帝善其能后以行军总管击南宁道病卒】韦师【字公頴瑱子少沈谨冇至性居丧尽礼州里称其孝行周宇文防引为宾曹参军雅知诸蕃风俗及山川险易四方朝国师必接对论其国俗如视诸掌邉人惊服无敢隠情隋受禅拜吏部侍郎赐爵井陉侯迁兵部尚书奉诏为山东河南十八州安抚大使平陈之役以本官领元帅掾陈国府藏悉散于师秋毫无犯卒官汴州刺史】韦世康【夐子尚周文帝女襄乐公主厯沔硖二州刺史司州总管长史入为司会中大夫授绛州刺史课最擢礼部尚书世康寡嗜欲不慕势贵未尝以位望矜物闻人之喜若已有之亦不显人过咎以求名誉进爵上庸郡公转吏部尚书选用平允请托不行前后十余年间多所进防朝廷称为亷平出拜荆州总管卒子福奬通事舍人与杨元感战殁】韦洸【字世穆世康兄性刚毅有器干仕周累迁开府击尉迟逈有功封襄阳郡公伐陈之役为行军总管陈平拜江州总管畧定九州遂进图岭南至广州岭表皆降拜广州总管番禺夷王仲宣反洸拒之中流矢卒子协字钦仁好学有雅量厯定息秦三州刺史有能名】史万嵗【杜陵人父静周沧州刺史平齐之役战殁万嵗少英武善骑射好读兵书兼精占侯袭爵太平县公从击尉迟逈每战先登逈平拜上大将军平陈之役以功加上开府从杨素击高智慧逾岭海攻破溪洞不可胜数南宁夷反以万嵗为行军总管击之破其三十余部诸夷大惧请降于是勒石颂美隋徳以功进柱国后拜河州刺史突厥达头可汗犯塞闻万嵗名惧而引去万嵗追击破之逐北入碛数百里杨素害其功谮杀之天下莫不寃惜万嵗为将不治营伍令士卒各随所安敌亦不敢犯临阵对敌应变无方号为良将】刘方【长安人性刚正有胆气开皇初以军功至大将军厯甘二州刺史仁夀中交州里人李佛子作乱诏为交州道行军总管方法令严肃仁而爱士进兵临佛子先令人谕以祸福佛子惧而请降寻授驩州道行军总管经畧林邑至其国都刻石纪功而还卒赠上柱国卢国公】宇文恺【字安乐京兆人博览书记多技艺文帝时领营新都副监决渭水达河以通运漕炀帝时累拜工部尚书自永嘉之乱明堂废絶恺博考羣籍奏明堂议表撰东都图记二十卷明堂图议二卷释疑十卷】韦鼎【字超盛叡孙博涉经文尤善相术遭父忧哀毁过礼侯景之乱兄昻卒于京城鼎负尸出寄于中兴寺求棺无所得哀愤恸哭忽见江中有物流至鼎所乃新棺也因以充敛元帝闻之以为精诚所感仕陈为太府卿陈平授上仪同三司厯光州刺史】鱼俱罗【下邽人身长八尺膂力絶人弱冠为亲卫累迁大都督从平陈以功拜开府沈元懀髙智慧等作乱战有功封髙唐县公杨素出灵州击突厥奏与同行所当皆披靡进位柱国拜丰州总管自是突厥不敢畜牧塞下大业中越嶲飞山蛮作乱诏俱罗讨平之】李圆通【泾阳人少给使文帝家性严整文帝以为堪当大任授帅府都督委以心膂周氏诸王图为不利頼圆通保防获免由是参预政事伐陈之役以功进位大将军仁夀中进爵万安郡公】陶模【京兆人性明敏有器干仁夀初为岚州司马汉王谅作乱刺史乔钟葵将赴逆模拒之谅平炀帝嘉之拜开府授大兴令杨元感反率兵从卫文升击之以功进位银青光禄大夫】来和【长安人少好相术识文帝于微时开皇末进位开府着相经四十卷】临孝恭【京兆人明天文算术文帝甚亲遇之每言灾祥之事未尝不中帝因令考定阴阳书官至上仪同着欹器图地动铜仪经九宫五墓遁甲录月令元辰经百怪书录命书九宫经太乙式经孔子马头易卜等书】张定和【字处谧万年人少贫贱有志节从平陈以功拜仪同从李充征突厥先登陷陈贼刺之中颈定和以草塞创而战神气自若敌遂败走进位柱国封武安县侯炀帝时拜左屯卫大将军从征吐谷浑中流矢卒】骨仪【长安人开皇初为侍御史处法平当不为势利所囘炀帝嗣位迁尚书右侍郎于时浊货公行凡当枢要之职并家累金寳而仪励志守常介然独立帝嘉其清苦超迁京兆郡丞公方弥着唐兵至仪与其子并死之】张季珣【京兆人父祥为并州司马汉王谅反以退贼功授开府季珣少慷慨有志节大业末为鹰郎将其府据箕山为固与洛口连接李宻翟让防仓城遣人呼之季珣骂宻极口宻怒攻之季珣所领不过数百人经三年一无离叛粮尽遂为所防羣贼曵令拜宻季珣曰吾天子牙臣何容拜贼也宻壮而释之翟让从之求金不得遂杀之弟仲琰为上洛令义兵起率吏人城守部下杀仲琰弟琮为千牛左右宇文化及时之乱遇害兄弟俱死国难论者贤之】

</div>
    <div class="pagination">
<a href="大清一统志_page88.html">上一页</a><span>...</span><a href="大清一统志_page84.html">84</a><a href="大清一统志_page85.html">85</a><a href="大清一统志_page86.html">86</a><a href="大清一统志_page87.html">87</a><a href="大清一统志_page88.html">88</a><span class="current-page">89</span><a href="大清一统志_page90.html">90</a><a href="大清一统志_page91.html">91</a><a href="大清一统志_page92.html">92</a><a href="大清一统志_page93.html">93</a><a href="大清一统志_page94.html">94</a><span>...</span><a href="大清一统志_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
