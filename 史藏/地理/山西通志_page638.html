<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 638 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 638 页/共 700 页
  </h1>
  <div class="content">
   范太孺人节烈赞【并引】
　　范太孺人者前侍御今大理寺寺副裴公希度母也不生不可以托孤其生也节不死不可以成仁其死也烈维节与烈终始无缺恒岳汾流精神不灭曲沃男子独非热血受尚方剑而弗能引义以自决谁则巾帼谁则须眉请分优劣
　　辛复元徴君赞【并引】
　　先生名全字复元绛州人明徴君以布衣设教河汾著书三十六种尚书李日宣特荐不仕正心诚意希圣希贤言与行顾行在言先羽翼洙泗庶几真传秉彛同好师厥遗编
　　蔡忠襄公传赞　　　　　　　　毕振姬
　　外史氏曰白孕彩为余言蔡公读新建之书存新建之心而无其才与识也新建初破贼象湖横水防吉南昌黔骆之逆触手刬割天地廓然理其学为有用才与识无两公自提学江西终晋抚所在讲道徳理义命识拔掲重熙万元吉曽亨应数人先后慷慨殉国难岂其才尽而为无用之学欺世哉独惜公无胆耳晋王发金募死士杀贼提学黎志陞匿其金易以纪功纸票公不敢禁檄周遇吉守太原廹于众议又止还宁武公不敢专趦趄为解任聴勘视昔龙场驿丞何如哉汪御史疏不重于桂尚书掲假令公守于内周战于外重赏以倡勇敢太原未必亡也太原不亡贼不能进守一城捍天下京师可頼以存解任官却刘鄩太原有臣法矣胆生于识识生于学新建变学为觉公自觉而自经盖胆落于汪御史耳觉者良知所不昧公以解任死封疆为其觉也愈于跪伏马前受官号踆巡逃死而死者之不觉也呜呼此新建致命遂志之学矣
　　督师孙公传赞
　　先生死事之臣也世之论者畧其大而责其小谓先生失御左帅杀贺帅不从白帅守关而任自救之高杰以其饥军决胜于无粮之地必败贺人龙图败官军屡矣彼以战场要市不杀何施良玉久持献忠不欲先用其众于两敌之间卒惰也诏良玉勤王曾有一骑过河无有哉广恩号知兵兵交先去不可倚以守关亦审矣贺必走高平左必失期垓下广恩亦为韩陵之尔朱弗绩兵法五百里而转饷者蹶上将饥军争利败固当也先生乗屡胜之威从天而下洛阳此时坚约束守便宜通河北山西粮道贼岂敢越我而西哉贼既西犯潼关林言向让之来路守关者所知坐令自成绕关后何知勇之不忠也贼虽入关若以四万兵背城视戏下之囚徒万倍终以走死死辱然哥舒翰死不识圣人先生死事遂其由来以身许国之志丈夫哉若乃转输之事则有司存师行而粮不踵军弃之也大帅弃师贳死先后督师无全者是以约束不坚便宜卒不可守也悲夫晋
　　聘士徐君墓颂【并序】　　　　　　孙　绰
　　晋南昌相太原县君白汉故聘士徐君之灵惟君风轨英邃音徽逺播飱仰芳流宗揖在昔古人有言闻伯夷之风者懦夫有立志仰先生之道岂无青云之懐哉余以不才忝宰兹邑遐宗有道思揖逺风乃与友人殷浩等束带灵坟奉瞻祠宇虽玉质幽潜而目想令仪雅音永寂而心存髙范徘徊墟垅仰眄松林哀有形之短化悼令徳之长泯怃然有感凄然增伤夫风謡生于情托雅颂兴乎所钦匪于咏述孰寄斯懐颂曰岩岩先生迈此英风含真独畅心夷体冲高蹈域表淑问显融昂昂五贤赫赫八俊虽曰休明或婴险岂若先生保兹玉润超世作范流光遐振坟茔磊落松竹萧森荟丛蔚蔚虚宇愔愔游兽戏阿嘤鸟鸣林嗟乎徐君不闻其音徘徊邱侧凄焉流襟何以舒蕴援翰托心
　　前宋
　　河清颂【并序】　　　　　　　　　鲍　昭
　　臣闻善谈天者并徴象于人工言古者必考绩于今鸿羲以降遐哉邈乎镂山岳雕篆素昭徳垂勲可谓多矣而史编唐尧之功载格于上下乐登文王之操称于昭于天素狐元玉聿彰符命朴牛文螾爰定祥厯鱼鸟动色禾雉兴让皆物不盈眦而美溢金石颂声为之而寝诗人于是不作庸非惑欤自我皇宋之承天命也仰应龙木之精俯协水之灵君围帝宝灿烂瑰英固以业光曩代事华前徳矣圣上天飞践极迄兹二十有四载道化周流元泽汪濊地平天成含生阜熙文同轨通表里厘福曜徳中区黎庶知让观英遐外蛮貊懐惠秩礼恤勤散露台之金赈民舒国倾御邸之粟约违廹脇奢去甚泰防无留饮畋不般乐物色异人优游鲠直显靡失心幽无怨魄精照日月事洞天情故不劳仗斧之使号令不肃而自严无辱凤举之事灵怪不召而自彰万里神行颷尘不起农商野庐边城偃柝冀马南金填委内府驯象栖爵充罗外苑阿纨纂组之饶衣覆宗国鱼盐杞梓之利傍赡荒遐士民殷富繁轶五陵宫宇宏丽崇冠三川闾闬有盈歌吹无絶朱轮叠辙华冕重眉岂徒世无穷人民获休息朝呼韩罢酤铁而已哉是以嘉祥累仍福应尤盛青邱之狐丹穴之鸟栖阿阁游禁园金芝九茎木禾六秀铜池发膏畆宜以谒荐郊庙和协律吕烟霏雾集不可胜纪然而圣上犹夙兴昧旦若有望而未至宏规逺图如有追而莫及神明之贶推而弗居也是以琬碑镠检盛典芜而不治朝神省方大化抑而未许崇文协律之士蕴儛颂于外坐朝陪宴之臣懐揄扬于内三灵伫睠九壤注心既有日矣歳宫干维月邅苍陆长河巨济异源同清澄波万壑洁澜千里斯诚旷世伟观昭啓皇明者也语曰影从表瑞从徳此其效也宣尼称凤鸟不至河不出图传曰俟河之清人夀几何皆伤不可见者也然则古人所未见者今殚见之矣孟轲曰千载一圣是旦暮也岂不信哉夫四皇六帝树声长世大宝也泽浸羣生国富刑清鸿徳也制礼裁乐惇风迁俗文教也诛棰羯黠束桑象阙武功也鸣禽跃鱼涤秽河渠至祥也大宝鸿徳文教武功其崇如此幽明同赞民祗与能厥应如彼唯天为大尧实则之皇哉唐哉畴与为匹抑又闻势之所覃者浅则美之所传者近道之所感者深则庆之所流者逺是以丰功韪命润色縢防盛徳形容藻被歌颂察之上代则奚斯吉甫之徒鸣玉銮于前视之中古则相如王褒之属驰金羁于后絶景光清埃继路故班固称汉成之世奏御者千有余篇文章之盛与三代同风由是言之斯廼臣子旧职国家通议不可辍也臣虽不敏敢不勉乎乃作颂曰窥刋崩石捃逸残竹巢风寂寥羲埃緜邈钜生大年赡学渊闻鞶绣成锦粉缋颛轩徒玩井科未覩天河亘古通今明流晦多千龄一见书史登歌旋我皇驾揆景方涂望周躐殷蹶唐轹虞如彼七纬累璧重珠高祖治乱首物定灵更开天地再铸羣生帝御三杰龙步八坰朔南暨教海北腾声沦深格高浃遐洞防毚鼎迁宋元圭告成大明方徽鸿光中微圣命谁堪皇厯攸归谋从筮协神与民推黄旗西映紫盖东辉纳瑞螭玉升政衡机金轮豹饰珠冕龙衣正位北辰垂拱南面天下何思日用罔倦复礼归仁观恒通变一物有违戚言毁膳菲躬简法厚下安宅谦徳弥光损道滋益孝崇飨祀勤隆耕耤饘酬秋羊封墐春骼婴耄兼粱鳏孤重帛体由学染俗以教迁礼导刑清乐鬯风宣分衢让齿折讼推田野族伏彦朝赏登贤儒训优柔武节焱鸷文宪精戎容犀利枢铃明审程彠周备吏砺平端民羞幸觊桴鼓凝埃驿垂辔销我张防归为农器闽外水乡鄣表炎国陇首西南渤尾东北赩赩岭丹浑浑泉黒移琛云勉转隼印棘狼歌荐功鸟谭陈徳治溥化光民阜财盛斑白行謡青绮髙咏云表幽和物章明庆丽植雕质蠢行藻性仁草晨莩徳宿宵映海无隠颷山有黄落牛羊内首闾户外拓瑞木朋生祥禽辈作薫风荡闺饴露流阁器范神妙剂调豫乐匪直如斯伟庆芳臻注彼四渎媚此双川伏灵遥纪閟贶遐年澄波带岳镜流葱山泉室凝淀水府清涓俛瞰彛都降防骊渊朱宫潜耀紫阁隂鲜昔在爽徳王风不昌廼溢廼竭或壅或亡洁源滥壑曾是未央先民永慨大道悠长云何其瑞实钟我皇闻诸师说天竦聴密介焉如响匪逺惟疾矧是皇心妙夫贞一左右天经户牖人术訏谟布简师言盈室濊有绵祀清无崇日一人之庆万物禀和灵根方固脩源重波副睿贰哲帝体皇柯景云蔚岳秀星骈罗垂光九野腾响四遐辅车鼎足磐石虎牙世匹周室基永汉家泰阶既平洪河既清大人在上区宇文明樵夫议道渔父濯缨臣昭作颂辅徳树声
　　唐
　　济州刺史裴公徳政颂【并序】　　　孙　逖
　　昔太公之理齐也尊贤知尚有功泱泱大风千载不泯石庆古之良相也临淄社焉于公古之良吏曹也东海祠焉裴公今之良太守也济北颂焉今古一揆谓之齐志苟非其人名不伪立君子是以知裴公之为政有异能矣初公以甲子歳秋八月涖于是邦祗遹明命敷令典教之诲之养之育之俾夫阖境之内靡清风渐膏雨醉纯徳饱话言若卜筮之是孚如草木之允殖用克畏慕外于大繇其明年也皇帝东巡狩至岱宗自洛及兖于皇时迈雷毂万乗云旗千里供帐于东道者凡十有六州焉大或数圻次或万井中产者轻币膏粱者倍征方事之殷犹惧不给兹郡偏小实难图也公渊然深识卓然逺谋择利而行虑善以动西自于阳谷东尽于良清造舟为三桥置骑为马驿辟野为西顷除道为九逵或总或秸或薪或□或饔或饩或粮或糗爨之踖踖积之栗栗其崇如墉其比如栉皆先之以方略继之以生聚因吏禄之竒赢杂官用之余羡通变合度丰省中程编户之民秋毫勿与繇是邑无征令乡无敛法贾不利于乗急农不伤于甚贱且狎其野而安其业人所谓勤而不徳施而弗费虽小必济不亦宜乎抑又闻之居简则易于徳绥处烦则难于柔克大抵皆是其谁不然公始自知供迨于卒业不鞭一卒不贯一吏绳责勿用镌谯无施礼以生其恭恱以尽其力役不再令事无后期虽子文治兵之举叔敖城圻之政能比徳曷足称多洎銮舆反斾旌别淑慝监顿使刘日正劝农使卢怡并奏公理行第一议者以为当矣其三年秋大水河隄壊决诸郡有闻皆俟诏到莫敢兴役害既滋甚功无巳时公以为执事诿上者非至公之法也便文自营者非尽忠之计也亦既成奏因而发卒播告厥指率吁于人荷锸者襁属负畚者麏至从公于迈祁祁如云公俯临决河躬自防作雨不张盖尘不振衣馈不致鲜寝不处馆蔬食以同其烹餁野次以均其燥湿版筑竞勤鼛鼔弗胜克巩而成匪亟而速以浃辰之役兴百倍之利澹灾革弊人到于今頼焉古之所谓敏则有功岂虚言耶公之方在河上也有执讯者传诏命公为宣州刺史公悼其功之不成且惧人之休怠未及宣布周之密之公抚巡如初食厉不辍及隄役既毕国人皆贺公于是解印出次啓籥见书莫不瞿然而骇曰不虞公去之速也呜呼曷归乎乃大哭既而幢棨就国千旟首途野有辍耕巷无服马男女以辨号泣相望或觞于郊或饯于境扶服遮道汍澜驻车莫肯旋归殆过信宿夫所居人富所去见思前史以为有徳君子之遗风猗嗟裴公盖有之矣公名耀卿字焕之河东闻喜人祖某皇朝亳州酂县令父守真皇朝成宁二州刺史赠晋州刺史又赠兖州都督偕受祉必大垂裕不朽彰彻简册布昭政闻其绪业有如此者公之昆友故冀州刺史子余等六人俱以儒行达天下之人谓之六龙公之自出今屯田员外郎韦述等七人俱以才名进天下之人谓之七子其族姻有如此者公覃訏有声髫龀克公侯表于筮诗礼成于小学八歳神童擢第则已殊于公路矣下髦之后尤邃于文长安中则天首命有司考试调集之士而第其词之髙下公以甲科授秘书省正字异其对也睿宗之在藩邸精选寮属公为典籖兼掌文翰爱其材也其文艺有如此者顷之迁国子主簿试詹事府丞歴河南府事曹防军拜考功员外郎除右司兵部二郎中领长安令临此郡自宣城守改授冀州翁归为政不移于故迹延夀理人亟登于高第入拜户部侍郎今为左庶子其阀阅有如此者若乃迈徳由已全诚自衷出入孝悌周旋礼乐幅利以俭葆光以和仁而有刚直而不倨微妙析理入于无间清明开物周于有象享此具美可谓大贤其庇身也矣其所凭也厚矣诗曰敷政优优百禄是遒又曰君子万年介尔景福夫如是欲辞福禄其可得乎方当弥纶帝绩岂徒润色吏事而已卢县父老某乙等懐公之惠不可弭忘思欲铭徳颂美计功称伐以予国之史臣也学于春秋褒贬之义乃因邑子校书郎衞凭假词不能徴拙于我事则详实言多遗失者循吏之传愿守文翁述马野之诗慙非史克词曰瞻彼济矣湜湜其沚有斐君子令闻不已帝省其方和銮央央务穑布常骏惠我王我隄既溢我民既恤成之不日有始有卒黄发皤皤饮公之和矢诗不多维以遂歌
　　河中府连理木颂【并序】　　　　　韩　愈
　　司空咸宁王尹蒲之七年木连理生于河之东邑野夫来告且曰吾不知古殆气之交畅也维吾王之徳交畅者有五是其应乎训戎奋威荡戮凶回举政宣和人则宁嘉入践台阶庶尹克司来帅熊罴四方作仪悯仁鳏寡不宁燕息人乐王徳祝年万亿府有羣吏王有从事异体同心归民于理天子是嘉俾赐劳王王拜稽首天子之光庶徳昭融神斯降祥殊木连理之柯同荣异垄之禾吾傒之产兹土也久矣今欲明于大君纪于防书王抑余也冶金代石垂耀无极王抑余也奋肆姁媮不知所如愿托颂词长言之于康衢颂曰木何为兮此祥洵厥美兮在吾王愿封植兮永固俾斯人兮不忘宋
　　祀汾阴坛颂【并序】　　　　　　　王　旦
　　祥符纪号之三载岱宗展寀之间歳蒲守臣状舆人之诵以为坤灵所宅实惟鄈上方具存粤在境内属绍休于圣绪请备礼以亲祠皇上览奏谦让不许侍臣进而佥曰泰岳建封汾壤阙祀有所未答也外庭闻其事率吁者万计露章抗其辞悃愊而三上臣诚难夺帝俞乃下羲仲涓日伯夷奏仪歳二月乗时龙备法驾奉秘检陟广畤格殊尤之贶通于神明成旷絶之礼合若符契执允恭克让之道形推功归美之防凝严覃思阐郁郁之文纯至奉先尽烝烝之性飘然鸾凤之迹形于金石之刋四三坟六五典掲日月薄云天昭示方来高迈前古乃诏宰臣旦曰汝相臣礼实总攸司亦宜昌言以志纯锡臣周爰事实对王休谨再拜稽首而言曰粤以坤灵定位秉阴成徳侔天洪覆博厚蕴于化先载物无私翕忽章于神变其止也一其动也刚将发祉于沉潜必炳灵于肸蠁惟隂阳之不测在动植以攸依瞻惟冀方奠厥中域水土深厚风俗勤俭敷纷沃衍尽辟于污莱丰实敦朴有同于淳古载观旧志叅校前闻轩后之祀方丘实惟其地虞舜之都蒲坂绰有遗风直大昴之南街距诸纶之半舍原隰相属濔迤而龙鳞堆阜孤标崛岉而云矗书载妫汭在其境诗歌韩奕亘其右灵掌标于巨岳素汾合于洪河逸势奔趋迅湍激射绵亿载而隆起无流壤之微溃坚如注于碣石危若冠于灵山广袤屈盘峥嵘诡异宛同大造允谓神区以因地之宜为祈祀之所必有主宰以定攸居钦若大猷歴选列辟辨方正位懋建于皇极依神设教隂隲于下民意在奉母仪祷年谷而已汉元鼎中始建严祀式新明制从马谈寛舒之议屡崇于毖祀唐开元际克甄坠典践修厥猷览张说萧嵩之言亟兴于逸礼物无疵疠歳臻丰懋盖俯邻于畿甸或因事于巡游时奉瘗埋易如尚兹湮废閟其灵应塈居温洛及宅湲郊通困屡迁限于重阻歴代而下方属弄兵千里而遥岂遑错事王泽竭而颂声寝彞伦斁而旧章缺丕天大律旷世盛节日不暇给安可轻议且礼乐重事岂沦胥以亡及圣明利见故授之以泰太祖啓运立极英武圣文神徳元功大孝皇帝运斗极绥天保三灵改卜抚飞龙之运四征不庭革猛虎之政惟睿作圣临下有赫讴謡欣载序章皇灵揖让开阶允归天授集大勲而成王业也太宗至仁应道神功圣徳文武大明广孝皇帝席罗图跻大宝麾旄致讨下恃险之邦执契居尊洽同文之化帝徳广运神武不杀体元立制将圣多能遹骏缉熙狥齐敦敏敷至治而致承平也今崇文广武仪天遵道宝应章感圣明仁孝皇帝陛下自储两陟元后承天之序象日之升协帝膺期缵戎御厯五材并用六府允脩总挈宏纲深思逺驭顺乎干而发大号取诸豫而懐永图务稼劝农保邦固本讲兵要计审实取材六郡震师五柞荐驱革辂巡省翰垣边堠自宁兵锋不顿轮台罢戍上因感悟玉关谢质有异绥懐得用武之善经茂庇民之丕徳威灵赫于无外声教殚于有截四方从乂万彚由康作法于凉议事以制钦明稽古御辨抚图讲理三雍悬书两观囹圄清而刑几措黉塾兴而民崇让三郊吉土有文王昭事之勤明发上陵极显宗孺慕之感武有七徳礼备三驱丹浦非乐战之心形于歌咏天乙有弛罟之惠垂诸载籍今乃罢去羽猎包以虎皮恻隠之仁溥臻于微好生之徳上洽于昊天元化旁流皇风载韪顽艳斯感人神以和顺风之拜未施飞昴之灵下告宝符锡祚昭授羲畀姒之瑞玉牒登封有逾周轶汉之盛介夫纯嘏延及羣氓和以天倪纳于轨则几一变之至道妙万物以为言休大庭窅姑射宅心道秘研几系表前宣室之席未遑于顾问挽襄城之驾靡事于巡功无何西土之人周行之士鳬趋麏至不谋而同辞筮短长协从而廸吉克符天诱始定时迈下沛然之诏慰后予之情方泽致恭为人而祈福近臣祗命先期而戒事靡干民力咸给县官事酌时中礼惟圣择慎徽备物有条而不紊博士议郎置蕝而已定时告上帝亲享大宫越献歳履端之初属遒人布令之月皇舆夙驾天防前驱耀国容增仪衞导宝箓遵皇衢却咸夏之音御蒲塞之馔故靡从于游豫祗静专于祀事逶迤式道星列而天行戾止周庐渊渟而岳镇弭芝盖达蒲津戒官师饬法从九官列序冠冕绎于清途七华腾装羽旄蔽于朝旭翠虬奕奕齐辂迟迟俯颂祗之庭临逆厘之馆恍惚杳冥之际将事神交蟺蜎蠖濩之中式资斋黙辛酉飨后土地祗于泰圻奉天书于左次严二圣以配焉秉镇圭纡皇组实牺象奠琮币体荐黄犊借用白茅坛三成而庶品陈乐八变而柔只出正辞以达其志祗瘗以终其礼纎罗不动瑞香沓臻协气横流欢声沸渭能事毕举何止禴祭之恭应胪传之速即时移彩仗欵庙貌展仪省祀徽册既藏登歌申献睟容如在秩秩而中节莘莘而有践少留清跸周览平臯吐金景以歊浮云式观宝气横素波而鸣箫鼓讵斆欢游翊日即法宫坐黼帐振振麟趾之族师师鹭序之行鞮译之长拱于着勾陈之衞严于外礼申同瑁肆觐于羣后泽被蓼萧大赉于四海资生仰化罄图效祉观民设教命市纳贾俗无非僻器不苦窳化行比屋有可封之民防盛涂山无后至之国若薫风之复起讶绛光之再烛举合饮之文不遗于黄耉霈有差之赐下及于门栏井冽寒泉地涌神瀵载纾乃顾易以嘉称望祀于海增峻其严坛允犹翕河载循于戒典金华作镇紫气临关览巨灵之踪慕元之教和风习习膏泽祁祁既呈瑞于丰年亦清尘于夷路宵分载止星言靡滞良田膳膴有多稔之謡束帛戋戋洽烝髦之咏由分陜之地出二崤之间六辔如琴覩襟带之险九斿齐轨造图书之渊顺阳春考王制举周醵陈洛宴山园在望夙夜永懐謦欬如闻馨香以达躬脂泽感霜露歴山川之竒秀美圣贤之遗懿诞敷鸿藻穷三变之原髙掲璇题纪一时之异或熈载而有作或倬彼以成章并镂贞珉垂为世范六飞回轸万国欢迎咸发咏于载归悉防休而安愈归格用特观盥之仪斯毕饮至舍爵醻劳之典遂行命酌衢樽均欢鱼藻取需于之象溥洽示慈成乐只之仪维歌既醉煌煌焉穆穆焉总帝者之上仪尽天下之壮观者也粤自天啓巨宋运钟累洽火辰燿玉烛调七政齐六府正躬操絶瑞实表于鉴观爰议升中己申于昭答至如成富有之业流余羡之庆资仁育宣政本绵防混一庶物流衍不爱其宝可以侔资得一以宁自兹而始徇东征西怨之请有暴衣露葢之行靡惮于勤用申其报异于无谓而乐巡狩数出以露威灵者矣矧乃祗肃精明内尽于志吉蠲涤濯外尽其物罄文命致美之意放仲尼与祭之言不于其身抑损以宁俭若奉于祀诫饬以期丰虽翕辟含章至静而为体若元通报凂应变以无方蒇事之辰荐鬯之夕贯天徳水迥变于澄澜丽汉卿云荐腾于缛彩青素之文符合逸材之兽驯扰九茎挺秀合颖效祥充溢于册书骈委于奏牍岂止获乗矢集神爵而已哉若夫惟徳繄物至諴感神又安得昌逺而夤奉景灵如期而克举大事不疾而速不肃而成如是者也若夫秩小大之神训上下之则腾茂实扬洪辉礼莫重于登云岱欵魏脽对越两仪茂膺繁祉恢世教奉天经孝莫大于继其志述其事肆于时夏休有烈光非大信有孚何以尽明察之义非要道溥被何以极显扬之典洽百礼以昭其徳陈万舞以象其功崇一术而众美随陈一事而十伦具呜呼惠可底行祭则受福兆民允殖百禄是道徽烈首于百王鸿禧垂于万叶而又穆清凝览干巩劳谦焕发天文昭昭而谕旨寅威宝命业业以持盈有严有翼而永英声虽休勿休而彰健徳体道简易大明终始固丕基于积厚延景铄于无疆法坤元之永贞若韶乐之尽善者矣臣徒幸丁辰素非达礼闻经凝奥游夏何以措词临事讲求房魏恧其不逮殊无风采密侍帝晖遹观厥成拜命之辱谈天罔极游圣难名祗奉五坛幸覩黄云之覆继扬二雅终媿清风之作其辞曰岩岩岱宗明明干健□燎上腾云封斯建髙脽崛岉厚徳攸依平宗致告育谷是祈垂象盖高含章光大以察以明地天交泰圣祖烈烈大勲斯在神宗穆穆令闻不已以妥以侑夙夜恭止式严鄈上肃奉灵文率礼明具祗荐苾芬四隩来同羣灵胥洎惟孝奉先惟圣克祀馨烈有融仪形大备神之听之肃然格思昭其絶瑞报以鸿禧羣生咸遂百禄攸宜伊至诚兮虚标前祠岂泂酌兮专美声诗礼无违者道尽于斯既享以诚亦辅其徳允协永贞式扬圣则九壤谧宁百昌滋殖教化恢兮丕昭圣职仁夀跻兮咸知帝力绎思粹精流谦中昃坱圠无垠出坤珍兮亿万斯年保民极兮
　　连理颂【并序】　　　　　　　　　刘　适
　　成周之世有异畆同颖之禾西汉之兴得众枝内附之木经史具载号为殊祥皆所以明至徳之应也政和三年冬十月适受命剖符获守兹土幸承圣化吏奉法民乐耕盗息讼稀风雨时若途謡里谚莫不歌咏太平之美顾才术何所施但躬行不扰而已越明年春莫众木方华有杏连理见于西圃一本并柯中分上合直干如矢偃叶如盖华如红云实如翠旒盖蓊然特异矣仰惟圣后临御天下鸿徳休明动植涵濡珍符异贶比比以见乃者洛浮蟾枝湖贡神器防呈尧瑞主显禹功龙兴玛瑙大和水晶南雄之精麻城之鹤郑山之菌防城之芝凡郡邑之献于大廷者歳臻月益至若秘殿琼苑祥应殊常连理七木相继发见红渠并秀碧丹交舒竹生黄蕋槐敷异枝凡此不可胜纪呜呼盛矣惟兹逺邦与承帝力斯木之出彰我皇仁非休明盛世乌睹此祥瑞哉适承乏以来虽民淳事简愧不敏无能阐灵应姑援笔书之以纪歳月云尔
　　元
　　河清颂【并序】　　　　　　　　　朱　右
　　皇元至正二十一年辛丑十有一月戊辰黄河清七日自平陆三门碛下至孟津凡五百余里朝廷遣秘书少监程徐致祭刻石志祥自古嘉瑞灵应未有若此之盛也臣右谨按易干凿度曰天降嘉应河水元清京房传曰河水清天下平王子年拾遗记黄河一千年一清皆至圣之君以为大瑞春秋二百四十年凡异屡书未闻河清之纪秦汉以降白麟赤鴈芝房宝鼎歌于郊庙神雀五凤甘露黄龙表为年纪未闻河清之瑞也宋元嘉中河济清北齐武成以大宁二年改河清唐肃宗中兴河清四日至三十里亦未尝有七日之久五百里之逺也惟我国朝太宗皇帝丙子之歳黄河清距今一百四十六年河水载清乃至七日帝王受命符瑞未有若此之著者也夫天一生水为数之元气钟于子居方为北皇朝起运建国号元得天一之数肇起朔方符水徳之瑞圣天子圣神文武皇太子睿智仁孝河之呈神实应于此矧水之为物清乃本性河浊而清又返本还元之徴也臣右跧伏草野窃闻盛事旷古所无不胜忭跃之至谨拜手稽首而献颂曰维河之灵发源昆仑下合葱岭度越龙门滔滔万里沸腾骏奔介江达海岳配川尊经雍冀兖爰奠中原流冲湍激汩汩其浑既浑何清既激何温温间而清千载罕闻圣神御极握干阐坤河伯呈祥坤后效珍肇自平陆至于孟津亘五百里七日弗沦其澄如渊其气如餴日光至洁风澜淀沄龙鳞结络虹彩缤纷冽比甘醴瑞同景云动由地脉原本天根上符水徳载昭帝阍帝嘉瑞应锡之璵璠沈璧借缫祼酒炙膰率土胥庆词臣致言泰运中兴民阜物蕃车书文轨登虞迈轩于千万歳永祚皇元
　　明
　　河清颂【并序】　　　　　　　　　解　缙
　　太祖圣神文武钦明启运俊徳成功统天大孝高皇帝实录自渡江七年辛丑冬十一月三门碛下黄河清实启圣之徴帝业由是遂成明年平江汉又明年服荆楚又明年定两浙又明年克姑苏廓清中原四表宁一廼即帝位纪元洪武之年三门碛黄河复清帝业由是而盛髙丽来朝为海外诸国先殊方接武而至逾三年皇帝陛下重华协徳瑞应同符纪元永乐之二年冬十二月戊辰朔十七日甲申三门碛下黄河清先是荣光烛天隐隐纷纷倐然卷收洞彻见底沦涟五彩间日迭耀乙酉之旦河两傍近白光汤汤如金镕如铅汞如玻璃色悠漾不定素练卷而掣之也居二日有元文如绡轻幕水上如犂云隐空已廼若漆光可鉴黝然静深非涅而缁洞絶渣滓又二日乃见浓绿又如翡翠如青琉璃如逺山黛绕碛下如苍虬翠蛟飞舞于流荇文藻之间望之而可掬也二日后如朝霞映日红云上波初阳迤逦花卉纷披倐如胭脂浮流薄腻一洗下见沙石如芙蓉丹砂灿然郁列于毺锦绮之间可指而数也后二日如泥金霏屑隠约浮沈流薄彩凤羽毛鳞鬛泳飞潜动金芝晕文琮玉在练错杂斑映莹无纎尘又如筑琥珀以为隄酿金香而注之也已廼微碧与天一色横渡乱流者扣舷鼓枻洞见眉发疑若步空虚凌倒影挽银河而下之也于是夹河观者耄倪欢呼旷古罕有自河津传播于晋绛之人相率来观肩相摩也自韩城播告于秦陇之人观者扶携背项相望足相蹑也四方之人行旅过之莫不为之惊喜叹息阅玩坐起徘徊而不能去者晋高平王遣使驰奏之继而吏民报至皆图其状秦王上表贺献图与晋人克合于是羣臣上表永乐三年春正月戊戌越十八日乙夘廼复其旧实三旬有二日按所上图咨询羣言既审同异恭惟皇帝陛下谦抑弗居谓何徳臻兹称太祖高皇帝神灵然自陛下即位以来四方万国之外感恩慕徳高丽日本安南占城暹罗瓜哇西洋琉球真蜡拂林览邦缅甸波勒迤比乌梁海女真锡伯西番哈梅朶耳乌思尼巴天竺否召不约咸至于庭瑞应大来震动天地不可掩抑太平之业将由是而极盛臣缙职司纪载欢欣无已谨拜手稽首而献颂曰天啓圣明休命赫奕洪河屡清龙门之碣昔在太祖广运神武银河昭回洗涤九土洪河孔神佳气协顺应兹昌期歳在辛丑云雷构屯河清献瑞既肇龙门天戈所指六合风靡景贶朝宗如河之水功徳格天即位纪元龙门河清应于明年东夷始服三陲接踵如何奔趋有赴无壅我皇继统永乐纪元龙门河清亦越明年惟此龙门神禹所辟功在生民宇宙无极惟兹瑞应先后同符太祖在天昭昭不诬禹功帝徳世万世亿帝徳禹功与河俱东河源昆仑太古积雪九河既奔溅目沃铁辟石回泷盘束地底龙门天开激猬起冲奔九地灭电走影声喧怒雷淖汩沸鼎经纬天文横絶地纪贯一百川罗络万里五行之生莫先于水四渎之列莫大于此于此考祥粤古是常昭兹大运塞其荣光虹飞雨翳雾宻霞流倐阳忽隂乍辟乍收其腾氲氲其下缤缤其旁囷囷其隙纭纭海市青红仙神艳淑翳凤骖麟朝暾若木转盼一空伏波凝席沈沙跃金垩壤荐璧惊鸥鹢羣下顾毛羽隔岸见鱼空行曵尾星芒耀斗月影夹镜倒浸回光动植交映既白既翕忽丹青黄旗紫盖春卉秋英五方歳融五纬宣精五运合一五采流形事有絶世久而后应物有絶伦久而后盛地辟天开多歴年所尧舜重华卓冠万古草木咸若卿云烂垂干羽苗格箫韶凤仪于时河清荣光既塞不游不惊贡赋络绎冀通岛夷夹石兖导九河转输济漯浮于碛石龙门防于渭汭匪缓而渟曷胜舟载盈变谦流时移变易不有来今曷知古昔于昭大明圣圣相承殊音重译日造在庭尧舜惟钦我皇日敬寤寐丹书典谟金镜祥谓不祥圣不自圣惟谦受益惟人无竞河流载清尚或如带圣寿齐天万世永頼河流载清龙门如砺圣徳同天永頼万世

　　山西通志巻二百十六
&lt;史部,地理类,都会郡县之属,山西通志&gt;
　　钦定四库全书
　　山西通志巻二百十七
　　艺文【三十　传　文　防六】
　　魏
　　钟会母传　　　　　　　　　　钟　会
　　夫人性矜严明于教训防虽童稚勤见规诲年四嵗授孝经七嵗诵论语八嵗诵诗十嵗诵尚书十一诵易十二诵春秋左氏传国语十三诵周礼礼记十四诵成侯易记十五使入太学问四方竒文异训谓会曰学猥则倦倦则意怠吾惧汝之意怠故以渐训汝今可以独学矣雅好书籍渉歴众书特好易老子每读易孔子説鸣鹤在隂劳谦君子借用白茅不出户庭之义每使防反覆读之曰易三百余爻仲尼特説此者以谦恭愼密枢机之发行已至要荣身所由故也愼斯术以徃足为君子矣正始八年会为尚书郎夫人执会手而诲之曰汝弱冠见叙人情不能不自足则损在其中矣勉思其戒是时大将军曹爽专朝政日纵酒沉醉防兄侍中统晏还言其事夫人曰乐则乐矣然难乆也居上不骄制节谨度然后乃无危溢之患今奢僭若此非长守富贵之道嘉平元年车驾朝高平陵防为中书郎从行相国宣文侯始举兵众人恐惧而夫人自若中书令刘表侍郎卫瓘夏侯和等家皆怪问夫人一子在危难之中何能无忧荅曰大将军奢僭无度吾常疑其不安太傅义不危国必为大将军举耳吾儿在帝侧何忧闻且出兵无他重器其势必不乆战果如其言一时称明会歴机密十余年颇豫政谋夫人谓曰昔范氏少子为赵简子设伐邾之计事从民悦可谓功矣然其母以为乘伪作诈末业鄙事必不能乆其识本深逺非近人所言吾常乐其为人汝居心正吾知免矣但当修所志以辅益时化不忝先人耳常言人谁能皆　自然但力行不倦抑亦其次虽接鄙贱必以言信取与之间分画分明或问此无乃小乎荅曰君子之行皆积小以致高大若以小善为无益而弗为此乃小人之事耳希通慕大者吾所不好会自防少衣不过青绀亲营家事自知恭俭然见得思义临财必让会前后赐钱帛数百万计悉送供公家之用一无所取年五十有九甘露二年二月暴疾薨比葬天子有手诏命大将军高都侯厚加赗赠防事无巨细一皆供给议者以为公侯有夫人有世妇有妻有妾所谓外命妇也依春秋成风定姒之义宜崇典礼不得总称妾名于是称成侯命妇殡葬之事有取于古制礼也
　　唐
　　负笭者传　　　　　　　　　　王　绩
　　昔者文中子讲道于白牛之溪弟子捧书北面环堂成列讲罢程生薛生退省于松下语及周易薛收叹曰不及伏羲氏乎何词之多也俄而有负笭者皤皤然委担而息曰吾子何叹也薛生曰叟何为者而徴吾叹负笭者曰夫丽朱者丹附墨者黑葢累渐而得之也今吾子所服者道而犹有叹是六府五藏不能无受也是以问薛生曰收闻之师易者道之蕴也伏羲氏画八卦而文王系之不逮省乆矣以为文王病也吾是以叹负笭者曰文王焉病伏羲氏病甚者也昔者伏羲氏未画卦也三才其不立乎四序其不行乎百物其不生乎万象其不森乎何劳乎而费画也自伏羲氏泄道之密漏神之机分张太和磔裂元气使天下智诡之道迸出曰我善言彖而识物情隂阳相磨逺近相取作为刚柔同异之説以骇人志于是智者不知而大朴散矣则伏羲氏始兆乱者也安得羸叹而嗟文王乎负其笭而行追而问之居与姓名不荅而去文中子闻之曰隠者也
　　醉吟先生传　　　　　　　　　白居易
　　醉吟先生者忘其姓氏乡里官爵忽忽不知吾为谁也宦游三十载将老退居洛下所居有池五六亩竹数千竿乔木数十株台榭舟桥具体而微先生安焉家虽贫不至寒馁年虽老未及昬耄性嗜酒躭琴淫诗凡酒徒琴侣诗客多与之游游之外栖心释氏通学小中大乘法与嵩山僧如满为空门友平泉客韦楚为山水友彭城刘梦得为诗友安定皇甫朗之为酒友毎一相遇欣然忘归洛城内外六七十里间凡观寺邱墅有泉石花竹者靡不游人家有美酒鸣琴者靡不过有图书歌舞者靡不观自居守洛川洎布衣家以宴游召者亦时时徃每良辰美景或雪朝月夕好事者相过必为之先拂酒罍次开诗箧诗酒既酣乃自援琴操宫声弄秋思一遍若兴发命家僮调法部丝竹合奏霓裳羽衣一曲若欢甚又命小妓歌杨柳枝新词十数章放情自娱酩酊而后己徃徃乘兴屦及邻杖于乡骑游都邑肩轝适野轝中置一琴一枕陶谢诗书数巻轝竿左右悬双酒壶寻水望山率琴便去抱琴引酌兴尽而返如此凡十年其间日赋诗约千余篇日酿酒约数百斛而十年前后赋酿者不与焉妻孥弟侄虑其过也或讥之不应至再至三乃曰凡人之性鲜得中必有所偏好吾非中者也设不幸吾好利而货殖焉以至于多藏润屋贾祸危身奈吾何设不幸吾好博奕一掷数万倾财破产以至于妻子冻馁奈吾何设不幸吾好药损衣削食链铅烧汞以至于无所成有所误奈吾何今吾幸不好彼而自适杯觞讽咏之间放则放矣庸何伤乎不犹愈于好彼三者乎此刘伯伦所以闻妇言而不听王无功所以游醉乡而不还也遂率子弟入酒房环酿瓮箕踞仰面长吁太息曰吾生天地间才与行不逮于古人逺矣而富于黔娄寿于颜囬饱于伯夷乐于荣啓期健于卫叔寳幸甚幸甚余何求哉若舍吾所好何以送老因自吟咏怀诗云抱琴荣硌乐纵酒刘伶逹放眼防青山任头生白髪不知天地内更得几年活从此到终身尽为闲日月吟罢自哂揭瓮酦醅又饮数杯兀然而醉既而醉复醒醒复吟吟复饮饮复醉醉吟相因若循环陶陶然昏昏然不知老之将至古所谓得全于酒者故自号为醉吟先生于时开成三年先生之齿六十有七须尽白髪半秃齿双缺而觞咏之兴犹未衰顾谓妻子云今之前吾适矣今之后吾不自知其兴如何
　　文中子世家【县志篇末有后刘禹锡为墓碑云八字考刘后杜百余年杜文岂得赘以
　　刘事似误今删之】　　　　　　　　　杜　淹
　　文中子王氏讳通字仲淹其先汉征君霸洁身不仕十八代祖殷云中太守家于祁以春秋周易训乡里为子孙资十四代祖述克播前烈着春秋义统公府辟不就九代祖寓寓生罕罕生秀皆以文学显秀生二子长曰元谟次曰元则元谟以将畧陞元则以儒术进元则字彦法即文中子六代祖也仕宋歴太仆国子博士究道徳考经籍江左号王先生先生生江州府君焕焕生虬虬始北事魏太和中为并州刺史曰晋阳穆公生同州刺史彦曰同州府君彦生济州刺史一曰安康献公安康献公生铜川府君讳隆字伯髙文中子之父也传先生之业教授门人千余隋开皇初以国子博士待诏云龙门承诏着兴衰要论七篇每奏帝称善为昌乐令迁猗氏铜川所治著称职满退归遂不仕开皇四年文中子始生铜川府君筮之遇坤之师献兆于安康献公献公曰地二化为天一上徳而居下位虽有君徳非其时乎是子必能通天下之志遂名之曰通开皇九年江东平铜川府君叹曰王道无叙天下何为而一乎文中子侍侧十嵗矣有忧色曰通闻古之为邦有长乆之防故夏殷以下数百年四海常一统也后之为邦行茍且之政故魏晋以下数百年九州无定主也夫子葢忧皇纲不振而天下将乱乎铜川府君异之曰其然乎遂告以元经之事文中子再拜受之学于四方不解衣者六嵗仁夀三年文中子冠矣慨然有济苍生之心两游长安见隋文帝帝坐太极殿召见因奏太平防十有二防尊王道推霸畧稽今騐古恢恢乎运天下于指掌矣帝下其议于公卿公卿不悦文中子知谋之不用也作东征之歌而归曰我思国家兮逺游京畿忽逢帝王兮降礼布衣遂懐古人之心兮将兴太平之基时异事变兮志乖愿违吁嗟道之不行兮垂翅东归皇之不断兮劳身西飞帝闻而再征之不至大业元年复征不至辞以疾谓所亲曰我周人也家于祁永嘉之乱葢迁焉高祖穆公有大功于生人天子锡之也始家于河汾故有坟垅于兹四代矣兹土也其人忧深思远乃有陶唐氏之遗风先君之所懐也有敝庐在茅檐土堦撮如也道之不行欲安之乎退志其道而已乃续诗书正礼乐修元经赞易道九年而经大就门人自远而至咸称师北面受王佐之道焉葢千余人隋季文中子之教兴于河汾雍雍如也大业十年尚书召署蜀郡司户不就十一年以著作郎国子博士征竝不至十三年终门弟子数百人防议曰仲尼既没文不在兹乎易曰黄裳元吉文在中也请諡曰文中子丝麻设位哀以送之礼毕悉以文中子之书还于王氏礼论二十五篇列为十巻乐论二十篇列为十巻续书一百五十篇列为二十五巻续诗三百六十篇列为十巻元经五十篇列为十巻赞易七十篇列为十巻遭乱藏于家唐武徳四年天下大定先夫人以书授于其弟凝文中子二子长曰福郊少曰福畤宋
　　辩五代史阙文传　　　　　　　王禹偁
　　王禹偁曰五代史阙文云图字表圣自言泗州人有俊才咸通中登进士第雅好为文躁于进取颇自矜伐端士鄙之从事使府洎登朝骤歴清显巢贼之乱车驾播迁图有先人旧业在中条山极林泉之美图自礼部员外郎避地焉日以诗酒自娱属天下板荡士人多徃依之互相推奬由是声名借甚昭宗反正以户部侍郎召至京师图既负才慢世谓已当为宰相时人恶之稍抑其鋭图愤愤谢病复归中条与人书疏不名官位但称知非子又称耐辱居士其所居在祯贻谿之上结茅屋命曰休休亭尝自为亭记云云【已上梁史旧文】按图河中虞乡人少有文采未为乡里所称防王凝自尚书郎出为绛州刺史图以文谒之大为凝知入知制诰迁中书舍人知贡举擢图上第顷之凝出为宣州观察使辟图为从事既渡江御史府奏图监察下诏追之图感凝知已之恩不忍轻离幕府满百日不赴阙为台司所劾遂以本官分司乆之召拜礼部员外郎俄知制诰故集中有文曰恋恩稽命黜系洛师于今十年方防纶阁此岂躁于进取者耶旧史不详一至于是图见唐政多僻知天下必乱即弃官归中条山寻以中书舍人召拜礼部户部侍郎皆不起及昭宗播迁华下图以密迩乘舆即时奔问复归还山故其诗曰多病形容五十三谁怜借笏赴朝防此岂有意于相位耶河中节度使王重荣请图撰碑得绢数千疋图置于虞乡市中恣乡人所取一日而尽是时盗贼充斥独不入王官谷河中士人依图避难获免者甚众昭宗东迁又以兵部侍郎召至洛下为柳璨所沮一谢而退梁祖受禅以礼部尚书召辞以老病卒时年八十余又按梁室大臣乃至有如敬翔李振杜晓杨渉等皆唐朝旧族本以忠义立身重侯累将三百余年一旦委质朱梁其甚者赞成弑逆惟图以清直避世终身不仕梁祖故梁史拾图小瑕以泯大节者良有以夫柳灿为相臣僚多被放逐图为监察御史尤加畏慎昭宗郊礼毕上章恳乞致仕曰察臣本意非为官荣可騐衰羸庶全名节上特赐归山其诏畧曰既养高以傲世移山以钓名心惟乐于潄流仕非颛于食禄匪夷匪惠特忘反正之朝载省载思当狥遯栖之志宜放归中条山诏辞乃灿之文也时多以四皓二疏誉之惟僧虚中云道装汀鹤识春醉野人扶言其操履检身非傲世者也又云有时看御札特地挂朝衣言其尊戴存诚非邀君也
　　二程母上谷郡君家传　　　　　程　頥
　　先妣夫人姓侯氏太平盂县人行第一世为河东大姓曽祖元祖暠当五代之乱以武勇闻刘氏偏据日锡土于乌河川以控冦盗亡其爵位父道济始以儒学中科第为润州丹徒县令赠尚书比部员外郎母福昌县太君刁氏夫人幼而聪悟过人女工之事无所不能好读书史博知古今丹徒君爱之过于子每以政事问之所言雅合其意常叹曰恨汝非男子七八嵗时常教以古诗曰女人不夜出夜出秉明烛自是日暮则不复出房阁刁夫人素有风厥之疾多夜作不知人者乆之夫人涕泣扶侍常连夕不寐年十九归于我事舅姑以孝谨称与先公相待如賔客徳容之盛内外亲戚无不敬爱众人游观之所徃徃舍所观而观夫人先公頼其内礼敬尤至而夫人谦顺自牧虽小事未尝专必禀而后行仁恕寛厚抚爱诸庶不异已出从叔幼孤夫人存视常均已子治家有法不严而整不喜笞扑奴婢视小臧获如儿女诸子或加呵责必戒之曰贵贱虽殊人则一也汝如此大时能为此事否道路遗弃小儿屡收养之有小商出未还而其妻死儿女散逐人去惟幼者始三嵗人所不取夫人惧其必死使抱以归时聚族甚众人皆有不欲之色乃别籴以食之其父归谢曰幸防收养得全其生愿以为献夫人曰我本以待汝归非欲之也好为药饵以济病者大寒有负炭而系者过门家人欲呵之夫人劝止曰慎勿为此胜则贫者困矣先公凡有所怒必为之寛解惟诸儿有过则不掩也常曰子之所以不肖者由母蔽其过而父不知也夫人男子六人所存惟二其爱慈可谓至矣然于教之之道不少假也才数岁行而或踣家人走前扶抱恐其惊啼夫人未尝不呵责曰汝若安徐宁至踣乎饮食常置之坐侧尝食絮皆叱止之曰防求称欲长当如何虽使令辈不得以恶言骂之故颐兄弟平生于饮食衣服无所择不能恶言骂人非性然也教之使然也与人争忿虽直不右曰患其不能屈不患其不能伸及稍长常使从善师友游虽居贫或欲延客则喜而为之具其教女常以曹大家女戒居常教吿家人曰见人善则当如已善必共成之视他物当如已物必加爱之先公罢尉庐陵赴调寓居歴阳会叔父亦解掾毘陵聚口甚众储备不足夫人经营转易得不困乏先公归问其所为叹曰良转运使才也所居之处邻妇里姥皆愿为之用虽劳不怨始寓丹阳僦葛氏舍以居守舍王氏翁姥庸狡前后居者无不苦之夫人待之有道遂反柔良及迁去王姥涕恋不已夫人安于贫约服用俭素观亲族间纷华相尚如无所见少女方数嵗忽失所在乳姥辈悲泣呌号夫人骂止之曰在当求得茍亡失矣汝如是将何为在庐陵时公宇多怪家人吿曰物弄扇夫人曰热耳又曰物击鼓夫人曰有椎乎可与之后家人不敢复言怪怪亦不复有遂获安居夫人有知人之鍳姜应明者中神童第人竞观之夫人曰非远器也后果以罪废颐兄弟幼时夫人勉之读书因书线帖上曰我惜勤读书儿又并书二行曰殿前及第程延夀先兄幼时名也次曰处士及先兄登第颐以不才罢应科举方知夫人知之于童稚中矣寳藏手泽使后世子孙知夫人之精鍳夫人好文而不为辞章见世之妇女以文章笔札传于人者深以为非平生所为诗不过三二篇皆不存独记在歴阳时先公觐亲河朔夜闻啼雁尝为诗曰何处惊飞起雝雝过草堂早是愁无寐忽闻意转伤良人沙塞外覊妾守空房欲寄廽文信谁能付汝将读史见奸邪逆乱之事常掩巻愤叹见忠孝节义之事则钦慕不已称唐太宗得御戎之道其识虑高远有英雄之气夫人之弟可世称名儒才智甚高尝自谓不如夫人夫人自少多病好方饵修养之术甚得其效从先公官岭外偶迎凉露寝遂中瘴疠及北归道中病革召医视脉曰可治谓二子曰绐尔也未终前一日命颐曰今日百五为我祀父母明年不复祀矣夫人以景徳元年甲辰十月十三日生于太原皇祐四年壬辰二月二十八日终于江宁享年四十九始封寿安县君追封上谷郡君
　　神灯传　　　　　　　　　　　张商英
　　元祐丁卯春梦游五台金刚窟平生耳目所不接想虑所不到觉而异之时为开封府推官以告同舍郎林中中戯曰天觉其帅并州乎后五月除河东提防刑狱公事林中曰前梦已騐人事豫定何可逃也八月至郡十一月即诣金刚窟验所见者皆与梦合但会天寒恐冰雪封涂一宿遂出明年戊辰夏五台县有羣盗未获以职事督捕尽室斋戒来游六月二十七日壬寅至清凉山主僧曰此去金阁寺三里徃嵗崔提举尝于此见南台金桥圆光商英黙念崔何人哉予何人哉既抵金阁日将夕僧正省竒来谒即寺门见之坐未定南台之侧有云气緜缈如敷白防省竒曰此祥云也不易得集众僧礼诵愿早见神光商英易公服燃香再拜一拜未起见金桥及金色相轮轮现绀青色商英犹疑欲落之日射云而成既暝有霞光三道直起亘天其疑始释癸卯至真容院止清辉阁北台在左东台在前直对龙山下枕金界溪北浴室之后则文殊化宅也金界之上则罗防迹堂也知客僧曰此处亦有圣灯旧有浙僧请之飞见阑干之上商英乃稽首黙祷酉后龙山见黄金寳阶戍初北山有大火炬僧曰圣灯也瞻拜之次又见一灯良乆东台龙山罗防殿左右各见一灯浴室之后见大光二如掣电金界南溪上见二灯亥后商英俯视溪上持灯者其形人也因念曰岂寺僧设此大炬以见欺耶是时僧众已寝即遣使王班秦愿等排户诘问僧荅曰山有虎狼彼处无人亦无人居商英始不疑又覩灯光忽大忽小赤白黄緑时分时合照耀林木即黙省曰此三昧火也俗谓之灯耳乃跪启曰圣境殊胜超于见闻凡夫识情有所限隔若非人间灯者愿至吾前如是再三溪上之灯忽如红日浴海腾空而上渐至阁前其光收敛如大青鸟喙衔圆火珠商英遍体森飒若沃冰雪即啓曰疑心已断言已其光复归本处散满溪上愿等自旁见之如金色身屈曲而上妻孥所见又异于是有白领而紫袍者螺髻而跏趺者仗劒及戴角者良乆北山云起于白云中现大寳灯云收复现大白圆相如月轮甲辰至东台五色祥云见白圆光从地涌起如车轮千百廽旋商英以偈赞曰云帖西山日出东一轮圆相见云中修行莫道无凭据切忌修行落断空説是偈已大风忽起云雾奔腾如倾崕裂壑之势主台僧曰廵检下兵持肉烧煮不可禁愿来日屏去之七月乙巳谢廵检兵沉币于北台晚休于中台大风未息四山昏晦众等失色台侧有古佛殿商英令洒扫携家属祈礼独随四人北陟数歩中台之顶已有祥云五色纷郁俄而西北隅开朗瞬息之顷现碧琉璃世界见万菩萨队仗楼台殿阁旌幢台座七寳耀天王罗汉狮子香象森然罗列又于真容殿上见紫芝寳盖文殊师利菩萨骑狮子又有七八尊者升降游戯左右俯仰台主请曰本台行者数十年未曽见一光一相愿假福力呼而视之既呼行者至则随役亦有潜随窥瞰者矣日色渐暝北台畔有红炬起瞻礼之次二金灯隔谷而出复有一灯如烂银色熠灼不定防安抚郭宗顔遣急足驰柬来因指灯示之曰汝见否其人叩首欣忭曰见余曰为我谢安抚方瞻礼圣灯大风不可秉烛未及答柬于是再拜敬请愿见我前先西后东一一如请末后西下一灯于绀碧轮中放大光明而来东西二灯一时俱至自北台至中台如白玉琢大寳椀内贮火珠光芒四射夜漏将尽寒冻彻骨拜辞下山东灯即没二灯渐暗是夕大风逹丙午昬霾未卷商英窃念曰昨夜中台所见殊胜如是今徃西台菩萨岂违我哉行至香山则庆云已罩台顶既沉币已所见如初但无琉璃世界耳遂游玉华寿宁寺还真容院郭宗顔及代州通判吴君偁五台知县张之才都廵检使刘进保保甲司勾当公事陈聿各以职事来集商英以所见告之虽人人称叹不已但未及亲见耳是夕清辉阁前再见金灯如初遣人白郭吴等五人同观浴室后松上忽见羣灯如联珠诸君各击颡再拜顷之光隐众散罗防殿侧见大白光如流星惟浴室后之松林白气朦胧过夜分乃息丁未郭吴按东寨张之才还县天色亦大昬霾商英与陈聿及兴善监镇曹谞晚登仙山谞曰昨夜金灯现窃于公宇后见之聿曰君所见灯光何处谞曰在空中聿曰圣哉圣哉聿自高而视若在溪上君自下而望则在空中矣商英自以累日所求无不响应因大言曰为二君请五色祥云即起更衣再拜黙祷俄而西南隅天色虚朗庆霭纷纭紫气盘绕商英曰紫气之下必有圣贤请二君防肃当见灵迹瞻望未乆宫殿楼阁诸菩萨众化现出没二君嗟叹顶礼而别其夕复止清辉阁念言翊日出山寳灯其为我复现乎抽扃啓扉则金界南溪上已见大炬浴室之后三灯东西相贯起于松梢合为一灯光明照耀荏苒由东麓而南行及于林尽溪渚之上放大白光非云非雾良乆光中见两寳灯一灯南飞与金界溪上四灯防集而罗防足迹殿及龙山之侧金灯一时同现众灯黄光白前昂后亸腾空至前直至中夜各复本处是日也商英先至罗防足迹殿见其殿宇摧毁矢愿缮葺其夜足迹殿所见灯光独异即以钱三万付僧正省竒修建戊申至佛光寺主僧绍同曰此解脱禅师道塲也因阅碑中所载解脱自解脱文殊自文殊之语喟然叹曰真丈夫也以偈赞曰圣凡路上絶纎尘解脱文殊各自论东土西天无着处佛光山下一龛存日已夕见南岭银灯一金灯二己酉游秘魔岩未至之十里有白气一道直贯岩前其中彷佛文殊乗狮而行有代州圆果院僧继哲结庐山阳阅龙藏三年矣即诣其庐问以居山之乆颇有见否哲曰二年前有衣褐黄紫三异僧倚岩前石门而立门亦洞开良乆其僧入内门闭又岩间时有圣灯哲闻而未之见也商英曰何不牵挽其僧叩以至道哲笑曰何道之可叩耶虽然愿公畱言句以耀岩穴遂拂苔石书一碣云阅尽龙宫五百函三年不下秘魔岩须知别有安身处脱尽时流鹘臭衫书已相别出庵是夕宿岩中见金灯白光菩萨光中现身者三已从松林赤崖间放光两道如闪电一大金灯耀于崖前流至松杪而冺于是十刹主僧及其徒众请曰谨按华严经云东北方清凉山在昔已来诸菩萨众于中止住现有菩萨名文殊师利与其眷属诸菩萨众一万人俱常住説法是我山中众圣游止不知过去几千刼矣我太宗皇帝既平刘氏即下有司蠲放台山寺院租税后因边倅议括旷土故我圣境山林开畬斩伐发露龙神之窟宅寺宇十残八九僧众散丐四方菩萨圣教沦灭几尽幸公于大士有大因縁屡示希有之相公不垂诸笔札何以示后以阐菩萨嘱累之至意哉商英曰诚哉言乎但世人愚痴与之语此必以为怪诞无稽孰肯谛信且吾止求其自信而已安能信之天下后世耶已而郭宗顔吴君偁复来请曰假公之诚恳获覩盛事自昔传闻而未之见者今皆验矣宜有纪述以发后人之企慕商英曰以圣语凡以寂语喧以奥语粗以智语愚以眞语妄以悟语迷畛域不同方圆不齐譬之阿修罗王手撼须弥山而蝼蚁不能举一芥迦楼罗王七日遍四天下而蟭防不能鼓寻丈之翼商英非不愿书实以书之无益也宗顔曰公如言之使天下后世知大圣之所寓皈仰企慕渐以觉乎长夜之迷其功大矣公必惧谤而不言是令神竒无以彰明大违大士托之意矣商英曰诺谨受教然吾有一语渉妄百千亿刼沦于恶趣爰书之以附清凉传后云
　　元
　　金同知沁南军节度使事杨公传　姚　燧
　　金之季年天兵滋张庭臣専谋一力惴惴以不卒保河外为惧揵河之北绵地数千里信敌牧搜其中不敢认寸尺为已旧时则有若沧海河间恒山辽阳易水平阳东莒晋阳上党九公集创残饿羸之余收其魂魄化悸为果出而用之或一二年或四三年七公竟无事效相继亡败恒山声言入援踧踖不敢近京师形渉拥众自卫独上党不首鼠谋去就提孤军辟府马氏根窟潞泽沁辉怀孟卫七州之心终始北捍者十二年最名纯臣戏下激义多节死声迹著者襄垣铜鞮襄垣悬府五百里铜鞮悬襄垣又百里府控十余壁皆阻山为守独襄垣居易地受敌西北东三道之锋府议非得緜上招抚使显守不可牢即版显移緜众徃始显部将有杨公者与显同里用武畧闻显战每求副徃连以劳得官至是从守襄垣籍其部众才一旅合县民得千人敌嫌梗己未尝渉旬月不一至公开门延之昼止其驱夜斫其营凡战御事朝荷夕集不以劳显若此者五年其后堑夷城穿如蠭室石积其下者四望各尽一射人心转一不线髪揺敌以为难稍引不偪防从显从上党公再复潞州皆再有劳诏进显银青荣禄大夫沁州节度使元帅左都监行元帅府事公懐远大将军同知沁南军节度使事时县官调用特怯其待战劳一赉以官地多入敌懐数告身无所上槩遥领故仍治襄垣公一日请显曰以今形势襄垣今年跌明年保无马武愿分部曲百人立铜鞮以缓兵冲显允以便版公以前官行铜鞮令公至治栅北碛处艰危中且暮年声呼牒招山逋谷窜稍出集附敌悉众攻公行夜至隘楼裭衣止宿其上中敌侦刺未殊犹张空拳搏数人以偾显闻哭曰铩吾翼矣明年显死又明年上党公释师养安京城一实公言公代人讳闰少孤鞠于姊之夫禹家即今荣禄显也始显以募兵戍郡迁戍潞改孟战有劳调临洮司録临洮尤深地战又有功迁招抚緜上取上党节度公一从行死事之年生二十有九后如干年子仁风谓燧宜传庶他日职馆者得渉笔以承金史之漏云仁风歴懐邢洛三治中有善政
　　明
　　韩义夫传　　　　　　　　　　周　经
　　义夫韩氏铎名代之繁峙人其先自阳曲来徙族最盛诗书簪组自宋元迄今不乏祖某性至孝材可以仕而以弗忍违亲养隐居终身义夫能世其徳目不多读然负气尚义人有过面责之虽颈发頳不恤言论亹亹皆不外道理讼不平者来质一二语辩之莫不悦服去事有合义而人以为有祸患者则毅然身任之无难色故为其伯父陜西宪副公所竒爱宪副公致仕家居义夫事之如其父宪副公亦不一日舍义夫家事非与义夫计者不行繁峙僻在五台山隂地险阻而人多质实宪副公家圣水临滹沱既远邑城复絶邻并茍有冦盗之虞乌能守望而宪副公家居数年不闻焉岂其人之尽淳亦宪副公之亷誉素闻于人人也嵗值旱荒后加有司催科之横颇有以艰匮为盗者戊子冬季刼宪副公家摧门垣秉火执刄鼔噪而入家人惊悸奔窜独宪副公在室义夫居与宪副公颇隔越闻宪副公被执即惊奋起詈家人曰人无孝义禽兽不如乡人有急尚相援救况在至亲岂可委弃倘或遭祸何面独生遂逾数垣赴救行且呼盗曰众君可怜财产任为尔有苐无伤我伯父至宪副公室方见羣盗环刄逼公义夫遂怒狠执大梃迳前杀数人盗舍宪副公与之敌捶击几死盗去人吊焉曰贼势凶甚汝不畏作葅醢耶曰吾知有吾伯父尔伯父在吾虽死何恨宪副公竟无恙为之上章于朝请如着令以义夫旌之为世劝自是乡人咸称之为义夫而不名云
　　周文端公传　　　　　　　　　郑　晓
　　公名经字伯常天顺四年进士父瑄字廷玉阳曲人宣徳乙卯贡士初任主事歴陞南京刑部尚书致仕寛大详雅修髯长身善论议守官亷故乡无田宅可归寄家江宁卒諡庄懿赠太子少保公歴官翰林至春坊中允侍泰陵东宫讲文华大训东宫每起立拱聴内官言太子劳公宜跪请东宫坐听公不从治二年侍郎礼部条奏皆传经义改吏部灵寿人以大明川民田献太监李广户部执议不得允公会诸司奏竟夺田归民八年诸大臣以灾故上言属公草疏请早视朝勤听政节侈费省游幸止贡献斥乐戏一事语尤切直颇传踪迹此疏出谁耿尚书曰疏名首吏部裕实具草公又曰疏草本出经即有罪罪经十年陞户部尚书凡诸王请河湖税钱执不与中官出南京织造者请长芦盐八千引鬻两淮凖给事中官盐银二万两又执不与中官织造浙江者请诸竹木税又不与上説公言并停织造大同缺战马钧阳请出太仓银市马公曰粮马各有司祖训六部不得相压兵部辄侵户部官非祖训上是公言更命太仆银市马给事中鲁昂言国用不足请尽括诸省税役金钱输太仓公曰国用不足宜俭于国不宜浚于民织造赏赉斋醮土木费益广不节乃欲括天下财尽归京师给事中言非是中官传防取太仓银三万两为灯费公又执不肯发内灵台奏增洒扫卒当给月廪公再疏竟不与修清宁宫调役山东七千人公曰山东嵗歉民贫民不可辄动请以户部羡银雇役夀宁侯家有赐田河间有数顷诡赐额并得傍近民田又千余顷又乞亩加税二分公曰河间地多沮洳嵗无常收顷因乆旱即耕退滩一遇淫雨遂成沟壑茍指目前辄增亩税贻累贫民转为流徙且王府赐田亩税二分外戚不宜独优又闻茂陵妃家私田与民田比一切还民夀宁侯家不宜独异疏三四上会雄县有以退滩地献为东宫庄者上念公言掷其奏抵罪十三年致仕康陵即位起南京户部忧去正徳三年又起礼部卒赠太保諡文端所设古大臣者公其有焉
　　明
　　谕属吏文　　　　　　　　　　吕　坤
　　壬辰六月余召太原所属州县掌印正官而谕之曰宇宙之内一民一物痛痒皆与吾身相干故其相养相安料理皆是吾人本分书云山川鬼神亦莫不宁及鸟兽鱼鼈咸若鸟兽鱼鼈非吾同也而且使之咸若然犹曰彼有血气心知欲生恶死所同鬼神奚頼吾人山川有何知识而亦使之亦莫不宁者何盖圣人以天地为心为生民立命心思既竭仁爱无穷必使乾坤清泰海宇安康无一事不极其妥贴无一物不得其分愿而后其心始遂伊尹有萃之耕夫也当隠居时便乐尧舜之道其言曰予弗俾厥后为尧舜其心愧耻若挞于市一夫不获曰时予之辜夫君不尧舜自有当其耻者一夫不获自有任其辜者而伊尹引为已责深自愧罪只是真真切切见那君民痛痒触着便自相干而致君泽民我又有此学术是以孔席不暖墨突不黔汲汲皇皇慇慇恳恳只是这个不忍人的念头放歇不下吾辈七尺之躯不短于古人耳目口鼻四肢百骸不少于古人六经四书子史百家至今大备吾辈诵习又多于古人只是看得天下民物与我分毫无干岂是这腔子中天不曽付与不忍人的一防良心如何百姓痛痒全不闗心死活通不介意大段今之为吏品格不同第一等人有这一防恻隠真心由不得自家如亲娘之于儿女忧饥念寒怕灾愁病日思夜虑吊胆提心温存体爱百计千方凡可以使儿女心遂身安者无所不至虽强制之不能虽淡薄之不减所以説先王有不忍人之心斯有不忍人之政心切而政生虑周而政详圣人虽欲歇手不得此谓率其自然第二等人看得天地万物一体是我性分使天下万物各得其所是我职分不存此心便有愧于形骸不尽此心便不满其分量惓惓维世道亟亟爱民生以谓为之自我当如是耳此谓尽其当然但才有强勉向道之心便有精神不贯之处第三等人看得洁已爱民修政立事则名誉自彰否则毁言日至士君子立身行已名节为先奈何不自爱是为名而为善者也第四等人守能洁已而短于才心知爱民而懦于正可谓善矣然毫无益于郡邑安能有无哉第五等人志欲有为而动不宜民心知向上而识不谙事品格无议治理难成第六等人知富贵之可爱惧摈斥之或加有欲心而守不敢肆有怠心而事不敢废无爱民之实亦不肯虚无向上之志亦不肯邪碌碌庸人而已第七等人实政不修粉餙以诈善持身不慎弥缝以掩恶要结能为毁誉之人钻刺能降祥殃之灶地方军民之事毫髪不为身家妻子之图慇懃在念此巧宦也近日大家成风牢不可破矣第八等人嗜利耽耽如集羶附腥竞进攘攘如驰骑逐鹿多得钱而好官我为笑骂由他笑骂耳此明王之所不赦明神之所必殛者也呜呼正学衰世道絶利逹之锢习既成恻隐之真心遂使失所民物付托何人一人笃恭而无为百姓日用而不知吾党泄泄沓沓以茍富贵世道倾頽万物愁叹将遂任其所终乎倘一深思可为恸哭天生此身岂为酒肉之囊锦绣之架哉天生此民岂为士夫之鱼肉官府之库藏哉倘一深思可为大媿本院无能振援罪之魁也诸君子千万努力
　　北齐
　　释道两教防　　　　　　　　　樊　逊
　　臣闻天道性命圣人所不言盖以理絶渉求难为称诣伯阳道徳之论庄周逍遥之防遗言取意犹有可寻至若玉简金书神经秘録三尺九转之竒绛云元霜之异淮南成道犬吠云中子乔得仙剑飞天上皆是凭虚之説海枣之谈求之如系风学之如捕影而燕君齐后秦皇汉帝信彼方士兾遇其真徐福去而不归栾大徃而无获犹谓升遐倒影抵掌可期祭鬼求神庶或不死江璧既返还入骊山之墓龙媒已至终下茂陵之坟方知刘向之信洪寳没有余责王充之非黄帝比为不相又末叶已来大存佛教写经西土画像南宫昆池地黒以为烧刼之灰春秋夜明谓是降神之日法王自在变化无穷置世界于微尘纳须弥于黍米盖理本虚无示诸方便而妖妄之辈弃家出家药王燔躯波斯洒血假未能然犹当充命宁有改形易貌有异生人恣意放情还同俗物龙宫余论鹿野前言此而得容道风前坠伏惟陛下受天明命屈已济民山鬼效灵海神率职湘中石鷰沐时雨而羣飞台上铜乌愬和风而杓转以周都洛邑治在镐京汉宅咸阳魂归丰沛汾晋之地王迹维始眷言廵幸且劳经略犹复降情文苑斟酌百家想执玉于瑶池念求珠于赤水窃以王母献环由感周徳上天锡佩实报禹功二班勒史两马制书未见三世之辞无闻一乘之防帝乐王礼尚有时而沿革左道怪民亦何疑于沙汰
　　刑罚寛猛防
　　臣闻惟王建国刑以助礼犹寒暑之赞隂阳山川之通天地爰自末叶法令稍滋秦篆无以穷书楚竹不能尽载有司因此开以二门高下在心寒热随意周官三典弃之若吹毛汉律九章违之如覆手遂使长平狱气得酒而后消东海孝妇因灾而方雪诏书挂壁有善而莫遵奸吏到门无求而不可皆由上失其道民不见徳而议者守迷不寻其本钟繇王朗追怨张仓祖讷梅陶共尤文帝便谓化尸起偃在复肉刑致治兴邦无闗周礼伏惟陛下昧爽视朝留心政术明罚以紏诸侯申恩以孩百姓黄旗紫盖已絶东西白马素车将降轵道若复峻典深文臣实未悟何则人肖天地俱禀隂阳安则愿存扰则图死故王者之治务先礼乐如有未从刑书乃用寛猛兼设水火俱陈未有专尚申韩而能长乆昔秦归士会晋盗来奔舜举臯陶不仁自远但令释之定国迭作理官龚遂文翁继为郡守科闲律令一此宪章欣闻汲黯之言泣断昭平之罪则天下自治大道公行乳兽含牙仓鹰垂翅楚王钱府不复须封汉狱寃囚自然防理后服之徒既承风而慕化有截之内皆蹈徳而咏仁号以成康何难之有
　　祸福报应防
　　臣闻五方易辩尚待指南百世可知犹须吹律况复天道秘远神迹难源不有通灵孰能尽悟乘槎至于河汉惟覩牵牛假寐游于上元止逢翟火造化之理既寂寞而无传报应之来固难得而妄説但秦穆有道勾芒锡祥虢公凉德蓐收降祸高明在上定自有知不可谓神防昧难信若夫仲尼厄于陈蔡孟轲困于齐梁自是不遇其时宁闗报应之理子胥无首马迁腐下受诛取辱何可尤人至如协律见亲櫂船得幸从此而言更不足怪周王漂杵致天之罚白起诛降行已之意是以七百之祚仍加姬氏杜邮之戮还属武安昔汉问上计不过日蚀晋防秀才止于寒火前贤徃士咸用为难推古比今臣见其易然草莱百姓过荷恩私三折寒胶再游金马王言昭贲恩若有神占对失图伏深悚惧
　　升中纪号防
　　臣闻廵岳之礼勒在虞书省方之义着于易象徃帝前王匪唯一姓封金刋玉亿有余人仲尼之观梁甫不能尽识夷吾之对齐桓所存未几然盛徳之士必待太平茍非其人更遗灵谴秦皇无道致雨风之灾汉武奢滛有奉车之害及文叔受命炎精更辉四海安流天下辑睦剑赐骑士马驾鼓车乃用张纯之文始从伯阳之説至于魏晋虽各有君量徳而处莫能拟议蒋济上言于前徒秽纸墨袁淮发论于后终未施行世歴三朝年将十祀启圣之期兹为昌会然自水徳不竞函谷封涂天马息歌包茅絶贡我太祖收寳鸡之瑞握凤凰之书体一徳以匡朝屈三分而事主荡此妖寇易如沃雪但文既受命武乃行诛虽太白出高中国宜战置之度外望其迁善伏惟陛下以神武之姿天然之畧马多冀北将异山西凉风至白露下北上太行东临碣石方欲吞巴蜀而扫崤函苑长洲而池江汉复恐迎风纵火芝艾俱焚按此六军未申九伐夫周发牙璋汉驰竹使义在济民非闻好战至如投鼠忌器之説盖是常事文徳懐远之言岂识权道今三台令子六郡良家蓄鋭须时裹粮待诏未若龙驾虎服先收陇右之民电转雷惊因取荆南之地昔秦举长平金精食昴楚攻钜鹿枉矢宵流况我威灵能无协赞但使彼之百姓一覩六军似见周王若逢司然后除其苛令与其约法振旅而还止戈为武标金南海勒石东山纪天地之竒功被风声于千载若令马儿不死子阳尚在便欲案明堂之图革射牛之礼比徳论功多慙徃列升中告禅臣用有疑
　　求才审官防
　　臣闻雕兽画龙徒有风云之势金舟玉马终无水陆之功三驾礼贤将收实用一毛不拔复何足取是以尧作虞賔遂全箕山之操周移商鼎不纳孤竹之言但处士盗名虽云乆矣朝臣窃位盖亦实多汉拜丞相便有钟鼓之妖魏用三公乃至孙权之笑故山林之与朝廷得容非毁肥遯之与賔王飜有优劣至于时非蹈海而曰羞作秦民事异出闗而言耻从卫乱虽复星干帝座不易高尚之心月犯少微终存耿介之志自我太岳之后克广洪业禹至神宗舜格文祖陛下受天之明命光华日月爰自纳麓乃格文祖仪天地以设官象星辰而布职汉家神凤慙用纪年魏氏青龙羞将改号上应列宿咸是异人下法山川莫非竒士所以画堂甲观修徳日新庙鼎歌钟王勲嵗委循名责实选众举能朝无铜臭之公世絶钱神之论昔百里相秦名存雀箓萧张辅沛姓在何书今日公卿抑亦天授与之为治何欲不遂未必稽首天师方闻牧马之术膝行山上始得治身之道但使帝徳休明自强不息甲夜观书支日通奏周昌桀纣之论欣然开纳刘毅桓灵之比终自含高悬王爵惟能是与管库靡遗鱼盐毕録无令桓谭非防官止于郡丞赵壹负才位终于计掾则天下宅心幽明知感嵗精仕汉风伯朝周真人去而复归台星坼而还敛诗称多士易载羣龙从此而言可以无媿
　　唐
　　应临难不顾狥节宁邦科防　　　薛　稷
　　后克艰厥后臣克艰厥臣是羣龙无首虚已明廷之上鼷鼠全身深穴神邱之下故有劳于一馈不辍子高之耕待以二旌无过屠羊之肆懐乎朽驭既识为君之难局此春冰未见为臣之易然而梦弼降左风起云从自天祐之俊乂将至当今制贤以禄制爵以庸设言不违式化厥训霸王骐骥翼天驷而齐衡社稷元龟升帝寳而负兆犹是幽芳在采云逸来羁垂倒影之悬光烛重泉之沉隠故远臣得离山草比献野芹瞻望天台数迹对曰帝徳广运六臣参其业天道大明五帝陈其序犹黼黻之章五色鼎鼐之饪五味五灵之效祯祥五音之和雅乐若乃同义变力古人中求则纪信诳项以免君王经刎颈以纾国九卿居府王修从赴难之义二国合围路中无返言之失汉帝之惮汲黯陈主之畏柳庄社稷之臣于是乎在恪居尔位勤不告劳则萧公堂堂吴汉紏紏冯豹伏于阁下黄公宿于台上忧公奉国可以不谓忠乎书戒面从诗咏司直犯颜无隐求福不囘周昌之比汉高同乎桀纣刘毅之方晋武彼桓灵申屠刚之轫车钟离意之排閤史鱼是慕直在其中圣人谟议君子谋道张良之翼汉王郭嘉之协魏主宋武之得穆之齐高之得禇彦定防决胜谋夫孔多蓬矢桑弧有志四海飞旌插羽道好二同胶柱岂调之术饮冰实将命之难陆贾南行责蛮夷之失礼陈汤西讨诛单于之暴慢终令赵佗贡职郅支传首竹帛所载斯其庶乎谨对
　　文词雅丽防　　　　　　　　　苗晋卿
　　陛下顷与三事大夫议于朝以计天下有竒才异行含光而不其辉诏诸侯咸举之臣实至愚不通大识循才审行不副高求臣闻论语曰天何言哉四时行焉百物生焉孝经曰王者则天之明因地之利以理天下是以其教不肃而成其政不严而理所谓天地设位圣人成能而保大定功勲业盖时也逮金石斯缅歩骤不同时有浇淳教随繁略桑扈谷风之刺三归八佾之嫌人用僭忒一至于此陛下嗣守丕绪茂昭大徳能使百官承式万邦作乂所谓孕虞育夏甄殷陶周革敝移风自前代未有也陛下乃赐臣防曰皇极之道未敷谟明之轨尚阙者岂不以采刍荛之义诚考试之端不宰其功俯垂下问实陛下谦德也微臣何足以知之制防曰至如视聴貌言恒若时若会极归极作哲作乂一以贯之何方而可者臣闻刘歆以为伏羲氏继天而王受河图则而画之八卦是也禹理洪水天赐洛书法而陈之洪范是也故河图洛书相为经纬八卦九畴相为表里圣人行道各保其真若人有乖方数必徴于错逆政惟协雅理必应于调和考之咎征粲然着矣陛下随阳泽以着恩慎严霜以肃威鹰隼未击罻罗不施草木未零山林不伐足可使垂景星而降甘露腾休气而漏醴泉臣以为一以贯之其道乆矣制防曰礼以餙情情疏则礼畧乐以通感感至则神和理内为同修外为异同异之用有昧其功人俗未融伫明斯要者臣闻六经之道同归礼乐之用爲急孔子曰安上理人莫善于礼移风易俗莫善于乐董仲舒对防曰王者欲有所爲宜求其端于天天道大者在于隂阳阳之为徳隂之为刑王者承天意以从事故务徳教而省刑罚陛下修先王之好生存大易之缓死顷者省囹圄去桎梏此则修省刑罚之谓也臣闻乐以理内为同礼以修外为异同则和亲异则畏敬和亲则无怨畏敬则不争二者并行合为一体揖让而理天下者礼乐之谓也适时之要斯并存焉制防曰四时武徳制自何君五行文始本之谁代昭徳武徳莫辨所尊昭容礼容未详所出悉请以对用释余疑者臣以为斯并汉主之乐载于班氏之书必使究其明征考其敏博既劳更仆何易尽言虽敢畧而陈之尚未臻其极也臣闻易曰先王以作乐崇徳殷荐上帝以配祖考古者制宗庙太祝迎神于庙门其义也四时武徳者汉文所作以示天下之安和也而武奏于高庙焉五行舞者本之周武也秦始皇二十五年更为五行也汉高祖六年更名曰文始以示不相袭也昭徳盛徳宣之所以尊宗庙昭容礼容者出武徳文始五行之舞也谨对
　　眚灾肆赦　　　　　　　　　　白居易
　　圣王以刑礼为大要理乱系焉君子以仁徳为大寳死生一焉故邦有用礼而大理者有用刑而小康者古人有崇徳而远害者有蹈仁而守死者其指归之义可得而知焉在乎圣王乗时君子行道也何者当其王道融人心质善者众而不善者鲜一人不善众人恶之故赦之可也所以表好生恶杀且臻乎仁夀之域矣而肆赦宥过之典由兹作焉及夫大道隠至徳衰善者鲜而不善者众一人不善众人效之故赦之不可也所以明惩恶劝善且革其浇漓之俗矣而执禁不赦之制由兹兴焉此圣王所以随时以立制顺变而致理非谓徳政之不若刑罚也然则君子之为君子者为能先其道后其身守其常则以道善乎身罹其变则不以身害乎道故明哲保身亦道也巢许得之求仁杀身亦道也夷齐得之虽殊时异致同归于一揆矣何以覈诸观乎古圣贤之用心也茍守道而死死而不朽是非死也茍失道而生生而不仁是非生也向使夷齐生于唐虞之代安知不明哲保身欤巢许生于殷周之际安知不求仁杀身欤盖否与泰各系于时也生与死同归于道也由斯而观则非谓崇徳者不为成人杀身者不为明哲矣呜呼圣王立教同出而异名君子行道百虑而一致亦犹水火之相戾同根于数共济于人用也亦犹寒暑之相反同本于元气共济于嵗功也则用刑措刑之道保身杀身之义昭昭可知欤谨对
　　衣食之源
　　利用厚生教之本也从宜随俗政之要也周礼云不畜无牲不田无盛不蚕不帛不绩不缞盖劝厚生之道也论语云因人所利而利之盖明从宜之义也夫田畜蚕绩四者之所宜者多土人之所务者众故周礼举而为条目且使居之者无游情无惰业焉其余非四者虽不具学则随其土物生业而劝导之可知矣非谓使物易业土易宜也夫先王酌教本提政要莫先乎任土辨物简能易从然后立为大中垂之不朽者也若谓其驱天下之人责其所无强其所不能则何异夫求靡萍于中陵植橘柚于江北反地利违物性孰甚焉岂直易俗失宜匮神废礼而已且圣王辨九土之宜别四人之业使各利其利焉各适其适焉犹惧生生之物不均也故日中为市交易而退所以通货食迁有无而后各得其所矣由是言之则大易致人之制周官劝人之典论语利人之道三科具举有条而不紊谨对
　　仓廪之实
　　人者邦之本也衣食者人之所由生也古者圣人在上而下不冻馁者非家衣而户食之盖能为之开衣食之源均财用之节也方今仓廪虚而农夫困布帛贱而女工劳以愚所窥粗知其本何者夫天之数无常故嵗一丰必一俭也衣食之生有限故物有盈即有缩也古人知其必然也故敦俭啬以足衣务储蓄以足食是以尧有九年之水汤有七年之旱野无青草人无菜色者无他故盖勤俭储积之所致耳故曰前事之不忘后事之元龟也当今将欲开美利利天下以厚生生烝人返贞观之升平复开元之富寿莫先乎实仓廪均丰凶则耿寿昌之常平得其要矣今若升闻率循旧制上自京邑下及郡县谨豆区以出纳督官吏以监临嵗丰则贵籴以利农嵗歉则贱粜以防下若水旱作沴则资为九年之蓄若兵革或动则餽为三军之粮可以均天时之丰俭权生物之盈缩循而行之实百代不易之道也虞灾救弊利物宁邦莫斯甚焉然则布帛之贱者由钱刀之壅也茍粟麦足用泉货流通则布帛之价轻重平矣抑居易闻短绠不可以汲深曲士不可以语道小子狂简不知所以裁之莫究微言空惭大问谨对








　　山西通志巻二百十七
&lt;史部,地理类,都会郡县之属,山西通志&gt;
　　钦定四库全书
　　山西通志巻二百十八
　　艺文【三十　祭文诔哀词七】
　　元魏
　　孝文帝祭北岳文
　　天极构高人晖肇起幽明合欢百神同悦今龙斾鸣銮载还伊室迈歴恒峦路邻隂岳惟神作镇出纳炎冰帝道资功坤仪凭徳故遣兼官以牲玉荐于恒岳之灵
  </div>
  <div class="pagination">
   <a href="山西通志_page637.html">
    上一页
   </a>
   <span>
    ...
   </span>
   <a href="山西通志_page633.html">
    633
   </a>
   <a href="山西通志_page634.html">
    634
   </a>
   <a href="山西通志_page635.html">
    635
   </a>
   <a href="山西通志_page636.html">
    636
   </a>
   <a href="山西通志_page637.html">
    637
   </a>
   <span class="current-page">
    638
   </span>
   <a href="山西通志_page639.html">
    639
   </a>
   <a href="山西通志_page640.html">
    640
   </a>
   <a href="山西通志_page641.html">
    641
   </a>
   <a href="山西通志_page642.html">
    642
   </a>
   <a href="山西通志_page643.html">
    643
   </a>
   <span>
    ...
   </span>
   <a href="山西通志_page639.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
