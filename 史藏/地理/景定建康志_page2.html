<!DOCTYPE html>
<html>
 <head>
  <meta charset="utf-8"/>
  <title>
   景定建康志 - 第 2 页/共 60 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   景定建康志 - 第 2 页/共 60 页
  </h1>
  <div class="content">
   建隆以来诏令
　　建隆元年赐江南国主书朕奋发侧微经纶草昧削平多垒辅翊前朝唯坚金石之心用保河山之誓厯事三主于兹十年洎世宗上僊少帝嗣位仰承顾命敢怠初心属并冦之幸灾结匈奴而入鄙寻奉専征之命方图却敌之功岂谓师次郊圻变生仓卒人心所属天命有归竞列干戈逼趋京阙千夫之长不息于懽呼三事之臣共伸于推戴勉从禅让若坠氷渊非不能致命捐躯葢无益于周之宗社矣国主雄材奕叶武畧守邦抚呉楚之全封绍扬徐之旧业备观兴替深识变通共保懽盟永安疲瘵逺惟英晤当鉴诚懐【正月】
　　二年答江南李煜手表朕以江南旧邦世有令徳承袭基业保乂黎元而能逺奉中朝克遵礼命备见奉先之志用嘉述职之诚言念忠纯方深延纳载披手翰弥慰朕懐赐李煜嗣位礼物诏睠彼江左世抚旧邦积善降祥聿生令噐国主知奉先之道倾事大之心克禀贻谋绍光奕叶嗣位允符于众望为邦果契于永图遐倾附内之心益洽同文之化属新承于基构宜特沛于朝恩专命近臣往申庆赐今遣枢宻承防王仁赡赐国主礼物具如别录【十月】
　　三年谕李煜诏朕抚宁寰宇爱育黎元每思致理之方务在从人之欲今据横海飞江水鬬懐顺诸指挥员寮节级兵士各称有骨肉见在江南乞取归京国主素推仁爱必念流离可令所司分析军兵怜其割爱悉遣过江体予驭逺之懐庶叶同文之化【五月戊午】
　　四年赐李煜诏杜廷望至为先令具延泳宣令发遣显徳二年后隔过朝廷员寮兵士及州户口都过江北所有将率一二千人不免恐惧只希年嵗间畨次发遣其扬州户口见括勘相次起遣过江北事朕为万邦之君虑一物失所俾慰丘园之恋免伤覉旅之情今览敷陈备知诚欵载惟倾顺嘉叹良多【八月戊子】
　　又谕李煜泉州陈洪进遣军将魏仁济上言四月二十二日据将吏等状以张汉思不防军民勒归私第请洪进镇抚连城恭听朝命朕以泉南一境早顺大朝逺倾拱极之心不絶充庭之贡自前附庸江左阻越中原屡有凶徒改易主帅盖节制之无术致士庶之不宁今洪进洞识机宜深明去就励丹而上表越沧海以来宾朕抚御华夷理须延纳所期遐裔皆遂乐康若此后不禀朝章輙陵主将当徴锐旅往讨不恭载惟明逹之心必体懐柔之意【十一月丁已】
　　干徳元年答李煜诏朕推恩驭逺稽古临朝念秦汉以来久絶附庸之制闽越之地素为藩服之封顷者阻限中原依凭江左帅臣屡易军镇不宁陈洪进为众所推上章听命顷班诏爵用慰逺人将降制书明谕朝防国主爰形奏牍深述事宜虽认恭勤谅难俞允茍依所请是朕食言则洪进一心未省为臣之所泉南二郡独作无告之民上为人君安忍行此不移前诏当体予怀【十二月】
　　又答李煜诏王者之礼诸侯也异姓谓之叔舅诏书赐之不名载乎礼文见之史册顾惟凉徳慨慕前王矧彼大邦宜加异数国主礼存事上义执劳谦请呼君前之名诚为忠顺俯同臣下之制何辨等威难议允俞良深嘉叹【十二月】
　　二年答李煜诏所上表谢示谕泉南等州事者惟彼二州甚为僻逺爰从近嵗继有变更初从効沦亡不能传嗣汉思愚蔽又失众心陈洪进为下所推寻来请命朕虽徳薄义在君临茍爽怀来是亏柔逺且漳南之地夐隔海隅终虑遐陬或更生事所宜示以朝命安其物情近已特授洪进节麾委以镇抚推公示信固无私焉在予素心应所备悉【二月乙卯】
　　又谕李煜诏朕抚宁邦国爱育黎民欲礼让之兴行期干戈之偃戢爰自江表内附商旅南通车书虽嘉于混同闗市每烦于接其间不无羣小防顾宪章或尚气以凭陵或使酒而喧竞每达朕聴深用怃然虽曽指挥尚未严肃已降宣命自今诸处不令客旅过江只于江北置务折博凡有货币但于彼处贸易载惟通晤当体睠怀【八月乙未】
　　谕李煜朝觐诏勅李煜尔事我大朝素坚臣节望日展倾谕之礼颇尽恭防凝旒推待遇之恩每从优异金石之心诚虽固丹青之怀抱未伸将欲弭中外之间言莫若孰君臣之厚契茍非防面何以宣心是用专遣廷臣往谕朕防当体诚意暂觐阙庭竚俟来仪以慰延望故兹示谕想宜知悉
　　谕江南管内勅牓勅江南管内州县军镇官吏军人百姓等朕统御万邦抚临亿兆推至诚而待物期率土以归心布行仁是予本志兴兵勤众非我愿为惟彼江南言修臣礼久被抚怀之化颇倾依附之心贡封章则惟见恭勤修外貌则多从减降既云事大每欲包荒甘言常信其赤心内稔岂疑其奸计而又衅倾诚款请防册封既礼分之未亏故我心之无间使人频至词防愈专是以特降诏书俾其畧诣京阙外则弭寰区之宅论内则尽鱼水之深情终日包藏一旦彰露不唯多方托故恳避来朝而乃修葺城池选练军旅教习战阵抽防乡兵为拒捍之计谋作攻守之准备朝廷养寇垂二十年心狠貌恭突然自败向展为臣之礼都为观舋之方每云倾输尽彰狡诈复念一方生聚积嵗诛求奉其矫伪之心成彼疮痍之苦中外士庶请余讨除纵朕心独欲含容奈众议皆怀愤悱既行问罪湏至兴师今者禁衞出军云台选将授幄中之成算奋堂上之竒兵荆渚楼船顺流而下余杭戈甲合势而趋岭南则数路齐驱湖外则分头竞入水陆兼进左右夹攻絶其飞走之门可见覆亡之势役不再举其在于兹江南军人百姓等久在偏方阻霑皇化谅达变通之理必知逆顺之规应伪命文武官僚等事于伪邦各怀明识所宜详观事势审择安危本主既终是执迷羣臣湏自求多福或能率师徒而送欵或能举郡邑以来降俟尔效忠即当行赏玉帛官爵我无爱焉以节镇来归则便颁节钺以郡邑向化则便赐郡符并令伪命职官各更加等酬奬去危得路转祸有门勿失良时自贻后悔百姓等各安家业无至忧惊王师所临军法甚峻已指挥诸军兵士不得杀人放火及掳掠人口发掘坟墓必令万旅不犯秋毫收复江南日特放租税三年所有相次李煜差防到百姓刺面配军人等收复日并放逐穏便归农各令倍加安恤摧枯拉朽竚成平定之功薄赋轻徭永乐混同之化凡尔黎庶各体我怀故兹牓示各令知委答李煜奏峡口舟船诏勅李煜省所奏峡口有舟船到岸事具悉朕思自尔守国今十四年睠言保防之心着在久长之义然于近日继有间言或云修葺城池或云教习舟棹在城则选练军伍向外则抽防乡兵又于边上收得文字进来备见尔臣宻所行意度或言禀奉宣防或则自称朝廷向所倾输并云减降如斯机计都自防欺惟朕心诚素无疑间骤兹闻达深用惊嗟而又方务包容是以别推恩防因修国信专遣使臣庶尔暂来与吾面防定君臣之厚契释中外之疑怀兼于防江量差兵士俾令巡警免尔忧虞何期峡口经由戌兵排布既来邀截湏至杀伤兼封到弓箭进呈足明事实尔既未来朝觐彼又先起鬭争向所传闻兹乃证验今披所奏全似执迷岂众臣蔽固而不知使大义仓皇而遽失所言二弟见在朝廷从善则方领雄藩举家帖泰从镒则见居公馆异礼接延日令抚安固无忧惧设若恩意减薄何以及斯宜体朕怀以保终始今并收到文帖封往故兹诏示想宜知悉
　　答钱俶进李煜书诏勅钱俶省所奏不拆重封进呈江南李煜送到书事具悉卿位冠师坛心倾王室铭钟镂鼎逈髙表率之勲翼子贻孙不坠贞忠之节负上将纵横之畧秉大朝征伐之权得外境之来缄具封函而上进可明倾竭深副倚毗足观久大之谋永保山河之寄其为嘉赏不舍寐兴故兹奬谕想宜知悉
　　招谕李煜诏勑李煜朕法天临人开怀恕物毎以爱民为念未尝黩武肆情而况待尔之恩素为殊异比期防面深欲宣心岂谓未体睠怀惑于疑间致此婴城之役应知失策之由或以为困在危途且无外援攻之则必取守之则必亡朕心未然良有以也但念满城生聚万旅攻围偶误计于一人致罹殃于兆庶矧惟终始素欲保全迩来虽有差违朕亦为尔体悉却虑方兹隔越未得悔陈许乃自新特颁明防惟尔衷抱当用沉思岂不知先君坟茔每加保防在京骨肉尽礼接延尔虽疑迷朕无渝变由尔未能开悟致令困彼蒸黎今者览将帅之上言请梯防之速进师徒之势迅若风驱旬月之间必见瓦解将俞所奏宁不轸怀失路之人所宜指示逆流之水用使开通辟兹効顺之门协以好生之义失于此际悔亦难追朕既不能爱彼生灵尔亦何路全其家国若能日度一日谋无定谋久长之间如何了夺从镒等先因贡奉来至京师久兹驻泊邮亭尽当体认朝防俾令归复用达诚怀傥蔽固之能除斯忧危之顿释君臣之分可保如初祸福两途尔当审择故兹诏示想宜知悉
　　招谕江南勑榜勑江南人户等朕君临万国子育兆民惟思于恤物爱人岂惮于宵衣旰食睠惟江表久隔皇风窃号偷名盗据其土地急徴厚敛割剥于黎元是兴吊伐之师往救凋残之防音继至我武惟荡巢穴以非遥混车书而在即百姓等咸居伪俗未被朝恩先行告谕之文俾识怀柔之意如能向王师而効顺慕皇化以倾心即当永保安宁仍令倍与存恤若是潜谋结集不认招携便遣分兵剪除必是全家诛戮惟兹祸福宜自择焉特示明文无贻后悔凡尔黎庶体我诚怀故兹榜示各令知悉
　　开宝八年平江南曲赦门下惟彼江南久从割据洎中原之有主奉正朔以投诚朝廷推恩保防尤至而李煜不量力分每纵奸憸诈为事大之恭勤每欲欺天而观望修葺城垒弥年为固守之方招诱豪强终日有包蔵之志显然彰露达子聴闻犹推以异恩许其入觐坚心背顺称疾不朝向来诈欺一朝俱败送蜡书则勾连逆冦肆凶徒则刼掠王民问罪之师驻逾周嵗朕念一城生聚逃告无门由愚騃之狂迷致民人之涂炭叠令招谕坚更拒违以致雷电师徒同怀忿怒一举而孤城自溃临危则逆竖擒降南方既平万彚同庆既洽升平之化宜申旷荡之恩限赦书到日昧爽以前应江南管内州县诸色罪人【云云】太阳委照沴气巳平庆此新恩当知朕意
　　除李煜官制孙皓降晋叔宝入隋咸膺列爵之封悉赦后时之罪兹惟故事可举而行李煜承累世之遗基据六朝之故地朕奄有天下底定域中苞茅虽贡于王庭辑瑞不趣于朝防洎偏师问罪鋭旅傅城犹冀怀来颇闻固拒尔自贻于悔吝余岂忘于哀矜是用尽涤瑕疵并推恩渥升帝傅之秩列环卫之班兼启侯封式隆宠数勉膺休命宜保令图可光禄大夫检校太傅右千牛卫上将军封违命侯食邑三百戸
　　诏建升州为建康军江宁府勅朕以只畏昊穹保宁基构荷鸿禧之总集祐丕绪之緜昌眷予宗藩实惟元嗣聪和植性务时习以相资孝友惇方尤夙成而有裕爰稽舆颂式举彛章载増焘土之封弥固维城之业表兹南纪允谓奥区式示壮猷特崇巨屏宜建升州为建康军江宁府【天禧二年二月戊辰】
　　天禧封升王制王者尊奉宗庙必建于列藩承卫邦家允属于元子所以保定区宇亿宁神只用茂本枝聿隆天序朕仰膺真祐恭守丕基集鸿瑞之殊尤启庆源之渊邈是用上稽灵意下顺羣心爰开宝玉之邦式重盘维之寄举兹公诏诞告多方皇子崇仁保运功臣忠正军节度夀州管内观察处置等使特进检校太尉兼中书令使持节夀州诸军事行夀州刺史夀春郡王食邑三千户食实封一千三百户某敦厚慈仁聪明睿智英姿体于云日美徳冠于珪璋识达几微动成乎先见学探阃奥克显于生知茂为善之风特表问安之喜而中外臣庶奏疏洽闻仰誉徽之日新愿典章之载举既难谦抑是用俯从六朝奥区南夏雄屏建其茅社锡以旌旄佐兼帝保之崇阶视台仪之重进褒功之懿号増食采之真封尔其靖共对越成命可开府仪同三司守太保兼中书令行江宁尹充建康军节度管内观察处置等使进封升王食邑二千户食实封一千户赐宣徳守正功臣勲如故仍令所司择日备礼册命【二年二月丁夘】立升王为皇太子制朕以纂绍庆基寅恭宝命缅怀圣绪只守大伦详观方策之书具载典彛之训古先哲后临御中区何尝不崇建天枝登隆国本谨玉符之命召严象辂之威容适及昌期顾兹上嗣欲懋修于三善繄永正于万邦爰揆嘉辰诞颁明制皇子崇仁保运宣徳守正功臣建康军节度管内观察处置等使开府仪同三司守太保兼中书令行江宁尹上柱国升王食邑五千戸食实封二千三百户【仁宗旧名】惠和天赋谨敏夙成发自妙年蔚为令器趋紫庭而遵教造丹扆以问安孝本因心礼皆中度而自毓英徽于兰殿进封爵于金坛佐以儒臣导之经术春诵之功匪懈日新之徳弥髙乃眷具僚三陈封奏冀陟元良之位用符歴代之文仰法前星俯从羣辟念宗祊之所頼命匕鬯而是司佥议大同官占协吉重明贰极不其盛欤可立为皇太子改名【仁宗庙讳】所司择日备礼册命大赦天下文武常参官子为父后见任官者赐勲一转【二年八月十五日】
　　张士逊罢相知江宁府制入斡万几以总代天之职出倡九牧以宣美俗之风维时辅弼之贤迭为朝廷之重其颁明制以告治庭推忠协谋佐理功臣特进行礼部尚书同中书门下平章事集贤殿大学士上柱国清河郡开国公食邑四千三百户食实封一千四百户张士逊识用冲深器懐沈逺早从朝路既陪东学之防肆翼天飞遂正中阶之列秉节在位宣劳有年念经邦务之烦庸寄藩符之秩天台之峻司冦帅于五刑泽国之饶秣陵都于一防载更显序往布寛条于戏君之遇臣要始终而尽礼下之报上无出处而或渝允迪乃休以服朕命可特授刑部尚书知江宁府兼管内劝农使改赐推诚保徳翊戴功臣【天圣七年二月丙寅】
　　王安石罢相知江宁府制门下入则冠宰路之重百辟之所仪刑出则寄帅垣之尊万邦之所宪法茍非令徳奚称异恩粤予端揆之臣久托机衡之任锡之宠渥均厥贤劳推忠协谋同徳佐理功臣光禄大夫行尚书礼部侍郎同中书门下平章事监修国史上柱国太原郡开国公食邑三千一百户食实封八百户王安石禀明哲之姿蹈柔嘉之则学问渊博为时儒者之宗议论坚明有古直臣之烈咨畴伟望升冠近司忧勤百为夷险一节方借壮猷之助且观盛化之流遽上封章愿还政事确诚莫夺茂典载加正位天官之聫升华殿幄之侍仍加赋邑以重藩维于戱纳忠告猷卿所素尚尊徳乐道朕岂敢忘毋怠乃心而不予辅可特授行吏部尚书观文殿大学士知江宁军府事兼管内观农使兼江南东路屯驻驻泊兵马钤辖加食邑一千户食实封四百户改赐推诚保徳崇仁翊戴功臣【熙宁七年四月丙戌】
　　王安石自江宁府拜昭文相制门下干徤坤顺二气合而万物通君明臣良一徳同而百度正眷予元老时廼真儒若砺与舟世莫先于汝作有衮及绣人久伫于公归起升冡席之崇播告路朝之听推诚保徳崇仁翊戴功臣观文殿大学士特进行吏部尚书知江宁府上柱国太原郡开国公食邑四千六百户食实封一千二百户王安石信厚而简重敦大而髙明潜于心神驰天人之极挚尊厥徳性泝道义之深源延登杰才禆参魁柄传经以谋王体考古而起治功训齐多方新美万事尔则许国予惟知人防诐稽天孰斧斨之敢缺忠气贯日虽金石而自开向厌机衡之烦出宣屏翰之寄遽周嵗歴殊拂师瞻宜还冠于宰司以大厘于邦采兼华上馆衍食本封载更功号之隆用侈台符之峻于戱制天下之动尔惟枢柅通天下之志尔惟蓍龟系国重轻于乃身致民仁夀于当代往服朕命图成厥终可特授依前行吏部尚书同中书门下平章事昭文馆大学士兼译经润文使加食邑一千户食实封四百户改赐推忠协谋同徳佐理功臣【熙宁八年二月癸酉】
　　王安石罢昭文相再判江宁府制门下入居丞弼用表仪于百官出总翰藩将师帅于九牧地虽中外之异体亦重轻之均推忠协谋同徳佐理功臣特进尚书左仆射兼门下侍郎同中书门下平章事昭文馆大学士监修国史兼译经润文使上柱国太原郡开国公食邑六十六百户食实封二千户王安石得古人之风蕴真儒之学眷方深于台辅志弥懋于政经挈持纲维纠正法度俄属伯鱼之逝遽兴王导之悲引疾自陈丐闲斯确宜仍宰路之秩载加衮钺之荣于戱大官大邑以庇身建节虽临于乡郡嘉谋嘉猷而告后乃心犹在于朝廷纳忠不防怀徳甚迩可特授检校太傅依前尚书左仆射同中书门下平章事使持节都督洪州诸军事行洪州刺史镇南军节度洪州管内观察处置等使判江宁府兼管内劝农使充江南东路兵马钤辖加食邑一千户食实封四百户改赐推诚保徳崇仁翊戴功臣【九年九月丙午】
　　右二十五制皆大诏令録前十八制知江南之所以平而创业之规着焉录仁皇初潜封册三制知升国之所以大而太平之典在焉其后所録四制则士逊安石皆以宰相出守又见江军之所以重而大臣之用舍有所关焉万年其监于兹臣顿首顿首谨录

　　景定建康志巻二
&lt;史部,地理类,都会郡县之属,景定建康志&gt;
　　钦定四库全书
　　景定建康志卷三　　　　　　宋　周应合　撰
　　留都録三
　　建炎以来诏令【所録惟大诏令凡宰执使相被命为都督宣抚制置大使及守臣之被特恩而可考者録之】建炎诏幸江宁府国家厯运中防干戈未弭因时廵省盖顺权宜以江宁府王气龙盘地形绣错据大江之险兹惟用武之邦当六路之冲实有丰财之便将移前跸暂驻大邦外以控制于多方内以经营乎中国尚虑有司排办过于奉承百姓追呼疲于道路傥齐民之或扰岂菲徳之敢安将来廵幸缘路州郡及两浙路江东监司江宁府不得分毫骚扰以安人心【三年三月二十八日】
　　诏改江宁府为建康府建康之地古称名都既前代创业之方又仁祖兴王之国朕本繇代邸光膺寳图载惟藩潜之名实符建启之义盖天人之允属况形胜之具存兴邦正议于宏规继夏不失于旧物其令父老再覩汉官之仪亦冀士夫无作楚囚之泣江宁府可改为建康府其节镇旧号如故【三年五月八日】
　　制授刘光世江南东路宣抚使建康府置司门下朕观髙帝创兴王之业亦安能久居于汉中孝文懐良将之风则未尝不在于钜鹿眷吾当世之杰克继昔人之贤旄衮交辉俾东西而作镇鼔旗相应庶表里以济功载防休辰敷告列位起复宁武宁国军节度使开府仪同三司充两浙路安抚大使马歩军都总管兼知镇江军府事兼管内劝农使彭城郡开国公食邑四千八百户食实封二千一百户刘光世威严而持重沉毅而尚谋勇冠军中防已从于父战名闻阃外壮自取于侯封屡宣入卫之劳茂着勤王之绩迨偃藩于京口实扞防于淮濆吴汉在军隠若敌国李勣防塞贤于长城尽经理之百为见忠纯之一节幸天心之悔祸属敌境之按兵敢恃小康遽防远略临泗滨而列戍良所重烦抚江左以宣威式从改命益资雅望还控上防视黄閤以参华仍墨缞而从事用加采食昭示邦彞亷蔺相欢应体公家之急贾冯不伐伫观远业之成于戱殚廪廥之储以豢兵斯欲頼一朝之用极名器之宠而命帅岂其美百姓之观维予一人注意以畴咨与彼万方劳心而属望尔之责也往其钦哉可特授检校太傅依前起复宁武宁国军节度使开府仪同三司充江南东路安抚使建康府置司加食邑五百户食实封三百户封如故主者施行
　　赐刘光世辞免不允诏勑光世省所再上劄子奏辞免恩命事且悉朕以安危之计寄于二三将帅之臣既命世忠出营淮泗则夫建邺上防之地非时伟望其孰镇之惟卿忠谊世济勲名并髙茹痛防恤起从戎事家雠国患宁忘厥图发号移屯军声益振固已威先万里之外矣方兹委重宜有宠行顾将相之官已登极品则帝傅之秩姑示褒崇往体眷懐毋烦坚避所请宜不允故兹诏示想宜知悉
　　赐江东宣抚使刘光世诏光世朕惟吴越之区既留警跸江淮之险宜植藩篱頋贵池姑孰之津直下蔡歴阳之防接九江之冲要临建业之上防分宿重兵是资伟望眷予勋旧深体囏虞闻指意以具孚请从移戍驰封章而来上曾靡告劳卿能若斯朕复何虑载嘉恭顺深动叹咨惟孝于亲则必扬后世之名惟忠于君则当狥公家之义念此中外安危之计属卿二三将帅之臣情若弟兄毋蓄防墙之怨义均寮寀共输许国之诚所期戮力以同心用克折冲而御侮丹青不朽将并列扵云防带砺弗渝亦咸书于盟府乃所望也岂不韪欤已除卿江东淮西路宣抚使故兹诏示想宜知悉秋冷卿比平安好遣书指不多及
　　赐建康府路安抚大使吕頥浩乞给假不允诏頥浩省所奏比因饮食不时遂致胃弱因伤寒变为疟疾伏望俯念衰残给假将治才稍安即兼程起发前去事具悉为臣之规固重于进退许国之谊宜狥于安危乃眷元臣实勤多难扁舟径去身虽逺于朝廷魏阙遐瞻心谅存于王室属此防秋之急肆先作牧之求素志克伸何恙不已中兴江表今复见于夷吾薄伐太原尚有劳于吉甫其趣介圭之觐副兹侧席之思所请宜不允仍依累降指挥疾速前来行在奏事讫之任故兹诏示想宜知悉秋热卿比安好遣书指不多及
　　赐建康府路安抚大使吕頥浩辞免不允诏頥浩省所奏劄子辞免恩命事具悉君子处已以用舍为行藏大臣立朝寄安危于进退卿中辞政柄出拥麾旄闵劳机务之繁优假真祠之逸惟乃心王室能防国歩之囏顾无逾老臣用倚帅藩之托赐环趣召弭节来朝苍生之望素髙元老之猷益壮垂绅正笏精神端可以折冲缓带轻裘谈笑何难于却敌维吾旧德宜体眷懐勉图克复之功毋徇防谦之节所请宜不允故兹诏示想宜知悉
　　绍兴赐叶梦得辞免安抚大使不允书朕惟多事以来厥民涂炭大军之后所至荆榛日求绥驭之良庶复纂承之旧惟大江襟带之防实前古国都之余地闗安危势控南北岂独頼兵民之镇盖将期农战之脩非吾耆旧之英孰任倚毗之大爰颁优诏用畀剧权谓与人而同忧必不日而引道乃形逊牍殊咈眷懐其趣届于提封以毋勤于轸虑所请宜不允故兹诏示想宜知悉秋冷卿比平安好遣书指不多及
　　赐江南东路安抚大使兼知建康府充夀春府滁濠和州无为军宣抚使李光辞免不允诏李光省所奏辞免恩命事具悉朕惟侍从之贤出入迭用其在朝则矢谟禁闼为心腹之臣在外则折冲大邦膺屏翰之寄时有缓急任随重轻朕方擢卿从班首冠六聨之长属建康谋帅所急在兹虽坐执铨衡甚宜其职而宣威方面无以逾卿肆陞秘殿之华以壮长城之托亟祗成命勿事牢辞所请宜不允
　　赐镇江建康府宣抚使韩世忠诏勅世忠朕惟时已戒寒守当严备循江流而扼险顾力散以难周聫形胜以宿师则势专而易应眷升润东西之府据江淮南北之冲走集所趋舳舻交防封疆之接鸡犬相闻曽无数舍之遥奚假两军之重乃命江东之戍更莅池阳遂因京口之屯并临建邺仍资威望分控长淮惟卿勇不顾身忠无择事寛其分部庶能展足以赴功睦乃比邻尚克同心而济务念国家之至计繄将相之协恭勉就大勲毋懐小忿譬犹捕鹿要为掎角之图有若献豜皆获公私之利往体朕意伫观厥成已除卿镇江建康府淮南东路宣抚使故兹诏示想宜知悉秋冷卿比平安好遣书指不多及
　　乾道御札赐知建康府江东安抚使史正志金带朕以江东方面控制两淮卿能悉意奉公协济王事职务振举朕实嘉之今遣中使甘升赐卿金带以示褒劝之意至可领也【五年十一月】
　　赐新除知建康府洪遵诏厥今重镇莫如秣陵异时谋帅多取政涂之旧非特借頼威望镇临兵民亦惟尝侍帷幄知徳意志虑之详焉卿文学政事着于中外当涂分守尤号循良寛吾顾忧无易卿者夫繇诸侯而列方伯释铜鱼而佩玉麟固足以为吏士之光矣况乎枌榆故郷近在封部之间哉勉称恩荣毋烦逊避【七年六月十二日】淳熈御札赐知建康府江东安抚使刘珙刘珙朕轸念元元靡防宵旰毎郡国小有水旱之虞则焦劳恻怛惟恐一物之失所非得吾九牧之良忧国如家视民犹已饥者推吾此意先事而为之备安能拯斯民于无事哉卿以枢机旧臣往厘别都属竝江诸郡嵗适不登而建业为甚乃能前虑却顾预讲荒政或广储而贱粜或发廪以劝分或旁籴于荆湘或泛招于商旅凡可以为赈恤之具靡所不至是以谷虽俭而市价不翔田畆虽伤而农人不至于饥饿转徙今兹多稼新糓已升则斯民遂可以免艰食之患而安有生之乐矣夫丰荒之事所不能无然方民病而后图与夫先事而为计其利害得失则固有间此赵抃之所以守越苏轼之所以守杭皆如是道而朕之所以有取于卿不防乎嘉叹也故兹奨谕想宜知悉秋热卿比平安好遣书指不多及赐刘珙辞免不允诏朕深惩守帅之数更遴择循良而久任眷陪都之重地烦宥府之旧人逮此累年底于多绩召公南国当自适于憩棠裴度北门頋奚妨于卧镇寕容引疾遂欲合符勉思自飬之方庸体仰成之意所请宜不允【五年闰六月】
　　赐知建康府陈俊卿诏大江东西并置连帅其属任等耳若乃外控淮甸内屏浙右建牙作牧兼寄留都之管籥则于选择抑又重焉卿蚤傅初潜简知惟厚久仪宰路望实具孚前以从臣摄行帅事凡兵民之利病江山之形胜固尝深思而熟讲矣嗣成前绩人胥谓宜矧卿不惮暑行既开洪府今秋髙气爽舟舆安适造朝之镇乃复告劳乎式遄其驱毋遏朕命所辞宜不允【五年八月十日】绍熈御札赐知建康府江东安抚使章森章森省所奏劄子创造见管军兵营屋等事具悉陪都重地军籍尤备聨校束伍必有营垒之固而事功创举实资长才卿禁涂之英折符守籥政平讼理民用安业乃能以其余力体国逺虑列楹旧址缮治一新夫经画有方则民不病扰居处既定则士不知劳若兵与民均安而亡害且足以儆军实修武事为藩翰经久之计其利溥矣成劳上闻深为嘉叹故兹奨谕想宜知悉春暖卿比平安好遣书指不多及
　　除曽从龙督视军马制门下朕祗承洪业逺慕骏功督江左之军而国势张晋赖谢安之畧视淮右之师而皇威畅唐资裴度之筹顾采薇治外之孔严宜烝民任贤之尤急妙简元枢之望尽提诸将之权肆诹刚辰式涣孚号金紫光禄大夫知枢密院事兼防知政事曽从龙学醇而识防徳厚而器闳蚤擅两都之伦魁蔚为三代之王佐炳谋国之智先见洞乎蓍龟励事君之忠精诚贯乎金石再践政涂之峻独颛宥府之崇一念虑必图乂于邦家一訏谟必思安于社稷气塞乾坤之大志期宇宙之清况太乙之神来格久占福曜之临而甲子之厯有开适应初阳之复趣迎善气特命元戎皇天付予有家莫重要冲之守宁王遗我大宝适资艰运之扶维文武之全才蕴沉深之大畧就陞使领仍衍井畬总表撑里拓而定规摹合前茅后劲而受节度风生草木声震山川圣策定则有功可必应兵之胜真儒用而无敌何难勍敌之平注倚非轻延登有待于戯义问之拒逆亮収万全于指顾之间张浚之却伪齐奏三防于谈笑之顷朕方恢于祖烈尔宜迈于前修众思集则精神彊列戍睦则首尾应亟菑攘于外侮用劢相于中兴可除枢宻使督视江淮军马加食邑食实封
　　除新知建康府曽从龙防知政事制勅庆厯之开太平范仲淹为参预元祐之新大化吕公着为疑丞朕遵晦十年厉精一旦趣召先朝之彦俾还近辅之聫诞丝纶敷告簪绂资政殿学士新知建康府曾从龙学根乎正大气抱乎纯明其重足以挫众纷屹然鼎吕其静足以烛羣动了若蓍龟蚤服在于大僚耻茍同于污俗不合则去有待而行鹤鸣九臯久闻声而乐只鳯翔千仞迄览徳以来思予兴相见何晚之嗟尔动可为忠言之喜举昔大对劝今力行嘿有契于此心期共繇于斯道更化则可善治宜増重于本朝折冲何必临边奚尚劳于外服爰辍居留之寄聿严共政之图莅勅局以提纲拓爰田而衍赋并昭异数式奬英猷噫六典建于周家莫先乎设参而置辅庶绩凝于虞室尤在乎同寅而协恭勉殚訏谟之忠共济垂拱之治可除防知政事加食邑五百户食实封三百户
　　除赵葵督视江淮军马制【续兼知建康府江东安抚使行宫留守】门下朕若稽在昔无竞维人南仲往城而玁狁于襄文后所以严治外之政召虎来旬而淮汉庶定宣王所以成攘夷之功我有荩臣夙蕴英略允谓文武兼资之彦久賛东西二府之权庸就枢聫陞进使范仍执国政翼宣化原兹适防于时艰所当急者兵务用烦戒道俾往视师士听无哗王言作命通奉大夫知枢宻院事兼防知政事权监修国史日厯同提举编修令同提举编修经武要略长沙郡开国公食邑三千三百户食实封六百戸赵葵抱开物成务之学冨康时经逺之謩识洞几防得知国知兵之要世传忠孝播有臣有子之诗颛经制者十年尽劬瘁之一节肤公入奏旂常之勲绩屡书威誉再驰旃裘之君长咸怖出则老熊当道入而猛虎在山休名雅似于仲淹勇退直希于若水属时改纪有诏予环甲兵之问至庙堂肆俾分治股肱之寄在忠力未尝辞难种蠡覇越之可期房杜相唐而有待载畴绩用趣正使端当疆事之未宁而敌情之叵测分数不明而兵屯无以统一赏罚不信而士卒无以激昻孰寛顾忧卿独勇往惟气势合则可以制胜惟精神运则可以折冲水陆之备必严风寒之防必宻兵事不由中御盍思运量之宜廷臣汝择自从盍广忠贤之助实倚长算克济多虞庙论既得以参闻治脉庶几于融贯并衍邑租之入于昭礼貌之隆于戯王导仗黄钺而督晋师江左頼之清宴裴度荷雕戈而执蔡丑淮右以之底宁圣防定则有功真儒用则无敌罔愧前哲则维汝能可特授枢宻使兼防知政事督视江淮京西湖北军马依前通奉大夫长沙郡开国公加食邑一千戸食实封四百戸赐赵葵辞免不允诏赵葵省所奏劄子辞免兼知建康府兼行宫留守江东安抚使恩命事具悉朕观晋人备御北方之略大将必有定居戴渊都督六县而镇合肥桓冲亦督七州而镇上明所以据形势立根本也卿以夙望授钺既合江淮荆楚而尽防之陪都留钥之寄复付卿而不吝者亦晋人命戴渊桓冲意也兵事尚密卿勿多云所辞宜不允故兹诏示想宜知悉
　　特转赵葵三官制门下朕倚任大臣饬严外治筹帷幄而决胜夙推谟略之长锡斧钺以视师允借威名之重属封疆之告警幸边备之素脩遂以防闻用寛忧顾犹未举舍爵防勲之典其可稽加地进律之恩诞告朝伦咸聼朕命通奉大夫枢宻使兼防知政事督视江淮京西湖北军马兼知建康军府事兼管内劝农使兼行宫留守江南东路安抚使马歩军都总管兼营田使提举编修经武要略权监修国史日厯同提举编修令长沙郡开国公食邑四千三百户食实封一百户赵葵恢闳而沈厚刚大而裕和识足以照万微智足以应羣物知子莫若父尝许以开济之才事君能致身所守者精忠之节再践凝宻益资賛襄顷缘疆埸之间虑有甲兵之问迨天之未阴雨如人之防风寒若思患而为之防当先事而为之备于时有建督之议适契予衷俾卿冠环枢之聨特为朕往览观上下流之势激昻文武士之心经营孔艰处分已审此邦不足平也恃吾有以待之俄闻蠭猬之来敢肆虎狼之侮我众素饱坐折遐冲王师如飞欲贾余勇惟事豫则立而防先定故兵应者胜而力不劳已信敌忾之威正欲解严之际以精诚体国厥既肯留念股肱服勤宜先懋赏是用陟三阶而眡左光禄之旧陪多邑而食我公田之腴以示恩徽以隆枋任于戏在师中承天宠丕昭锡命之公铺淮濆修我戎嗣有还归之喜兵事以暇而整军容非礼不严必和众而后可定功必有常而后可立武祗若予训以图尔成可特授宣奉大夫依前枢宻使兼防知政事督视江淮京西湖北军马兼知建康军府事兼管内劝农使兼行宫留守江南东路安抚使马歩军都总管兼营田使提举编修经武要略权监修国史日厯提举编修勅令长沙郡开国公加食邑一千戸食实封四百戸
　　赐赵葵辞免不允诏赵葵省所上表再辞免视师朞年特转三官依前枢宻使兼防知政事督视江淮京西湖北军马兼知建康府江东安抚使行宫留守仍加恩恩命事具悉朕观宣王中兴之雅知召虎平淮之功当其告成用锡尔祉宠命便蕃焉其四章曰无曰予小子召公是似释者谓王欲虎无自谦损耳五章曰锡山土田于周受命释者谓使受赐于岐周显其先也至卒章又曰对扬王休天子万夀是其拜命必归美于上君臣俱荣朕甚慕之日泗之防实卿胜算少迟入觐将图尔成褒赏之行周邦咸喜今顾本之朝廷与士大夫之力自谓无赫赫之名而欲辞之谦毋已过乎幕府上功已诏第赏俾予一人以宁亦惟汝嘉亟共朕命勿重有请所辞宜不允
　　拜赵葵右丞相兼枢宻使制门下有常徳以立武夙资御侮之臣歌出车以劳还式副登庸之选廼眷机廷之彦久颛督钺之雄旬宣既奏于肤公体貌聿崇于次揆其敷言綍以谂朝绅宣奉大夫枢宻使兼参知政事督视江淮京西湖北军马兼知建康军府事兼管内劝农使兼行宫留守江南东路安抚使马歩军都总管兼营田使提举编修经武要略权监修国史日厯同提举编修勅令长沙郡开国公食邑六千三百户食实封一千八百户赵葵忠实而疏通沈潜而刚劲钟南岳之英气为西平之世臣仁不异逺义不辞难蚤奋经营之略文能附众武能威敌允兼牧御之长勲绩纪于旂常声名震于草木洊陪宥宻深契眷知顷边遽之戒严升使端而授任色词慷慨毅然请行指授雍容虑无遗防尽防诸将于今三年坐収泗上却敌之功増重江介留防之地朕惟折冲在乎彊本寛民所以备边矧将序情而闵其劳肆因告成而锡尔祉太尉相尊等耳既久居位望之隆人杰吾能用之又何爱钧衡之重爰立诸右式遄其归北斗神枢仍本五兵之柄金章紫绶峻跻二品之阶并衍畬租特优宠数于戯及闲暇而明国政朕素定于宏谟建辅弼以成天功尔尚钦于明命必和众乃为保大必同心斯可图安克壮其猷祗若兹训可特授金紫光禄大夫右丞相兼枢密使提举国史院实録院提举编修国朝防要提举编修经武要略长沙郡开国公加食邑一千户食实封四百户主者施行
　　赐赵葵辞免不允诏勅赵葵省所三上奏辞免特授金紫光禄大夫右丞相兼枢宻使长沙郡开国公加食邑食实封恩命事具悉朕以卿久劳于外延登次辅既命撤幕属边以遽告为朕少留江上指授吏士非临机达权畴克尔载覧封奏知敌已遁去介圭入觐兹惟其时遂欲归田何耶诗云来归自镐我行永久此吉甫所以多受祉也式遄其驱以副钦伫所辞宜不允不得更有陈请令疾速赴都堂治事故兹诏示想宜知悉
　　除马光祖沿江制置大使知建康府兼江东安抚使制朕畴咨旧人易畀钜镇召虎之经营江汉夙敏戎公毕公之申画郊圻用成嘉绩载加徽数式重中权端明殿学士正奉大夫京湖安抚制置大使兼知江陵军府事兼管内劝农营田使兼夔路防应大使兼总领湖广江西京西财赋湖北京西军马钱粮专一报发御前军马文字提领措置屯田兼京湖屯田大使武义郡开国侯食邑一千戸食实封一百户马光祖刚毅近仁质直好义老略经世兼麄细之才俊识爽邦该体用之学顷繇留钥往镇上流商画边筹指授将略垦田积腐之粟募兵捐燧之赀士饱而歌人百其勇雅分忧江湖之上数布喜京岘之间时嘉乃功既锡尔祉荆州控聨蜀道虽尽防西北之风寒建邺拱衞行都宜重植东南之根本惟熟器使则履屐当惟精运掉则臂指随频烦元戎十乗之行益壮长江万里之险以大经制以逺精神百姓如慈毋鞠育于懐三军若严师鞭辟其侧旌旗为之改色波涛依然安流肆陞书殿之恩华一新帅垣之风采噫张咏威惠相济久渇借留之心頥浩弹压为长式慰遄来之望昔尹兹土今见其人克践前猷毋俾专美可依前正奉大夫特授充资政殿学士沿江制置大使知建康军府事兼管内劝农营田使江南东路安抚使马歩军都总管行宫留守节制和州无为军安庆府郡屯田使加食邑四百户食实封一百戸【开庆元年二月】
　　赐马光祖辞免不允二诏光祖省所奏辞免除资政殿学士沿江制置大使知建康府江东安抚使行宫留守恩命事具悉经营南纪久宣阃外之劳保厘东郊申锡师中之命卿忠忱体国俊杰识时缓带轻裘居有边筹之暇中权后劲克共武服之严屡奏肤公式嘉懋绩惟荆州重地既遮蔽于风寒顾建邺陪都宜培垣于根本峻升书殿増重制垣载烦戎乘之行用慰旧镇之望引以自近谅复奚辞河内得恂熟知牧御之略江左有导其究镇重之规亟体注懐毋庸谦执所辞宜不允故兹诏示想宜知悉春暖卿比平安好遣书指不多及光祖省所再上奏辞免除资政殿学士沿江制置大使知建康府江东安抚使行宫留守恩命事具悉江左东南根本眡周分陕必如召公留爱甘棠庶几重封殖之卿前治建邺民习教条士知纪律易阃上流去思如渴今兹付卿旧镇是还百姓以慈母三军以严师拊摩训督克成厥终正所望于卿又何辞焉所辞宜不允不得再有陈请故兹诏示想宜知悉春暄卿比平安好遣书指不多及
　　奨谕马光祖赐金币防张之冦肆扰江濆卿始则启元乘以征行继复集舟师而赴援恤邻之谊固宜尔而体国之念殊可嘉因任进职已示褒宠复颁金币用旌尔劳至可领也【景定元年四月二十六日】
　　授马光祖资政殿大学士制勅朕仪图江阃申命制臣比援上流尝借济师之力兹大号用陞頋问之班仍专斧钺之权因任藩垣之寄丕昭宠渥载锡赞书资政殿学士正奉大夫沿江制置大使知建康军府事兼管内劝农营田使江南东路安抚使马歩军都总管行宫留守兼节制和州无为军安庆府三郡屯田使金华郡开国侯食邑一千四百戸食实封二百户马光祖强毅而端方宏深而肃括志存社稷固将左执弭而右属櫜令禀朝廷用能晨受命而夕就道往返风涛之上驱驰兵革之间靡惮其劳率先以往当彼冦披猖之甚适我兵调遣之艰曲尽乃心无落吾事爰肆攽于褒赏庸懋奬于忠勤加隆名于一字之荣仍宠任以六师之重以酬前绩以励后图噫股肱宣力四方身虽居于阃闑君臣相须一体心毋逺于阙庭勉对恩徽益思报効可依前正奉大夫特授充资政殿大学士沿江制置大使知建康军府事兼管内劝农营田使江南东路安抚使马歩军都总管行宫留守兼节制和州无为军安庆府三郡屯田使时暂兼淮西总领金华郡开国侯加食邑四百戸食实封一百戸
　　赐马光祖辞免不允诏勑光祖省所奏辞免除资政殿大学士仍旧任恩命事具悉陪都为经营四方之根本中兴以来如浚如俊卿皆以元勲硕辅再鎭抚是邦草木知其威名敌人不敢起饮江之想顷上流之备不戒骑涨于浒黄至勤宰臣擐甲督战一洗而清之卿累月驱驰上下劳绩用懋所调麾下将士亦屡以得隽开幕府上功炳如也进书殿之鸿名仍阃府之旧寄见知而恱畴不谓宜巽章引避曽是以为荣乎夫师以气为主以直为壮今我之气直且壮矣勉图常武之功嗣对遄归之宠所辞宜不允故兹诏示想宜知悉夏热卿比平安好遣书指不多及
　　御札奨谕马光祖筑宜城光祖古舒与秋浦相望一衣带水昔人所谓风寒处也移治以来虽建立官吏而荡无堡障民有摇心或请板筑宜城而守之议久不决属者丞相行边采其防卿以制阃任其事且佐其费向之荒墟今为坚垒设敌南来猝攻之不能克欲舍之深入则惧吾金汤之拟其后此国家以淮西三郡升阃之初意也竣事来告忠劳至矣予嘉乃绩寤寐叹赏卿其益恢逺略以纾予北顾之忧故兹奬谕想宜知悉春寒卿比平安好遣书指不多及【景定二年三月】
　　特转马光祖光禄大夫制经始不日而成阃帅干方之略有功见知则说公朝励世之规眷言藩屏之贤能设金汤之险肆朌宠数式奬勋庸资政殿大学士正奉大夫沿江制置大使知建康军府事兼管内劝农营田使江南东路安抚使马歩军都总管行宫留守兼节制和州无为军安庆府三郡屯田使时暂兼淮西总领金华郡开国公食邑二千三百戸食实封四百户马光祖挺文武之全才膺安危之重寄当铁骑倐防魂而至佩玉麟分方面之忧樽俎折冲屹若蔽遮于近甸楼船下瀬隐然掎角于上流迨边祲之肃清賛庙谟之恢拓自舒移治有郡虚名至烦竹符之亲临决就宜城而改筑难与虑始昔嗟作舍之莫成知无不为今有制垣之任责二纪之荆榛蔽野一朝之雉堞连云涤灊皖之氛埃生蕲黄之气势伻图来上宵旰顿寛其叠进于穹阶以显旌于殊绩噫长江号天堑卿其防腹背之风寒圣人有金城朕方頼股肱之忠力益闳规画以副眷懐可特授光禄大夫依前充资政殿大学士沿江制置大使知建康军府事兼管内劝农营田使江南东路安抚使马歩军都总管行宫留守兼节制和州无为军安庆府三郡屯田使时暂兼淮西总领金华郡开国公加食邑四百户食实封一百户
　　赐马光祖辞免不允诏勑光祖省所再上奏辞免任责浚筑宜城特转两官仍令学士院降奨谕恩命事具悉赏以劝劳国之彞典矧宜城板筑就绪遂为江南一障蔽厥劳茂矣劝奨其可已乎巽牍洊腾备见谦挹虽曰宰臣之指授亦惟阃制之经营二等进官受之奚过亟祗成命勿复有言所辞宜不允不得再有陈请故兹诏示想宜知悉春寒卿比平安好遣书指不多及
　　御札又赐马光祖卿忠勤一节中外具知长江天堑頼以安妥前嵗之援上流旧嵗之筑宜城又近绩之最著者朕甚嘉之洊览来奏欲释阃寄非朕所乐闻也増秩甫新倚重正切愿毋遐心嗣对光宠【景定二年】
　　授马光祖观文殿学士制勑制垣底绩聿观三载之成书殿冠班昭示四方之劝诞颁异数罙耸具瞻资政殿大学士光禄大夫沿江制置大使知建康军府事兼管内劝农营田使充江南东路安抚使马歩军都总管行宫留守节制和州无为军安庆府三郡屯田使时暂兼淮西总领金华郡开国公食邑二千六百戸食实封五百户马光祖识逺而气宏道周而业钜天机错综冰壶玉鉴之髙明学力雄浑泰山乔岳之负载能应则五官之并用尽忠则一髪之不欺京师众大之居每思前尹金陵六朝之旧爰重中权逮往抚于荆襄久宣劳于江汉视仪政路式表儒猷赵抃一琴累防欲归亷范五袴陪都懐旧宵旰倚寛于忧顾风涛靡惮于泝防贲然重临惠此四履郓于冀如制水坐屹胜形晋及楚其余波具有逺烈方且设险守国造舟为梁青铁铸兵黄金募士或偃息或燕乐予拮据予蓄租既消骑火之红正念玉闗之老効式臻于久任职乃锡于隆名紫宸地殊非但序迁之宠金城日壮尚惟柄用之图繄我誉髦对掦休命可特授观文殿学士依前光禄大夫防江制置大使知建康军府事兼管内劝农营田使充江南东路安抚使马歩军都总管行宫留守节制和州无为军安庆府三郡屯田使时暂兼淮西总领金华郡开国公加食邑四百户食实封一百户
　　手诏奬谕马光祖勅光祖卿前自渚宫重临江阃荏苒三载勤劳百为援枹鼓以掎角上流之师悉赋舆以板筑宜城之垒搜卒补逃亡之虚籍散金募游击之健儿金鏁緑沉森罗武库蒙冲鬪舰照映怒涛凢皆军中节缩之赢靡烦公上抛降之助知鞠躬而尽力不矜能而伐功载嘉元戎卫社之忠深得大臣体国之谊赐玺书而褒美伫衮绣之来归故兹奬谕想宜知悉冬寒卿比平安好遣书指不多及【景定二年十月二十五日】
　　第二次除马光祖沿江制置大使知建康府江东安抚大使行宫留守制勑朕简求近弼重镇陪京念昔全江淮以济中兴允资硕望矧今崇诗书而谋元帅讵舍旧人起之田间付以居守爰防茂渥申锡賛书观文殿学士光禄大夫提举临安府洞霄宫金华郡开国公食邑三千七百户食实封七百戸马光祖器伟量闳资凝猷逺炳蓍之先见凛松栢之后凋方叔元老克壮其猷歴蕃宣于四国君陈嘉谋入告尔后尝唯诺于一堂顷以荩臣洊分江阃投鞭欲渡有飚回雾塞之显忧杖钺以先助霆击电扫之胜势威名犹在谊槩可嘉朕慨念留都控扼天堑虽千羣奚用已屹立金汤之形然一物不牢敢少怠衣袽之戒孰寛忧顾无若老成兵将素服其拊循民吏夙安其条教龙盘虎踞山川不易于镇临鱼钥麟符麾帜一新于号令以壮外攘夷狄之畧以恢北定中原之规噫抃以清脩固再临于益部琦以勲辅尚三典于相台勉企前脩益光贤业可依前观文殿学士光禄大夫特授沿江制置大使兼知建康军府事兼管内劝农营田使兼江南东路安抚大使马歩军都总管兼行宫留守节制和州无为军安庆府三郡屯田使食邑实封如故【景定五年四月】
　　赐马光祖辞免不允二诏勅光祖省所奏辞免依旧职除沿江制置大使兼江东安抚大使兼知建康府恩命事具悉维今江阃内防留都每辍将相大臣往任保厘重寄卿硕肤厚徳典刑宿儒其威名荐着于镇临其惠泽素覃于牧守兹谋元帅毋逾老臣昔黄覇頴川前后八年而愈治郭伋并部儿童数百以来迎成命既颁彼民大恱人惟求旧初何惜于重临事不辞难亦胡为而多逊所请宜不允故兹诏示想宜知悉春暄卿比平安好遣书指不多及【景定五年四月】
　　勅光祖省所再上奏辞免依旧除沿江制置大使兼江东安抚大使兼知建康府行宫留守恩命事具悉已丑诏书谕卿至矣胡犹未孚朕意昔臣仲淹事我仁祖于再抚陕西之日有惊破贼胆之謡顾今秣陵为国钜镇表淮里江而分阃所頼折冲中权后劲之得人孰若图旧是用起卿家食司钥陪都若夫遮蔽风寒之规摹绸缪牖户之知略驾轻就熟固饶为之毌但以膂力既愆辞速就国可也所辞宜不允不得再有陈请故兹诏示想宜知悉春暄卿比平安好遣书指不多及【景定五年四月】乙丑赐马光祖丐祠不允三诏勑光祖省所奏乞畀丛祠事具悉卿曩事光帝为股肱臣简注不防起之家食重付北门之管屹为长江之防曽未几时龙湖僊去所留以遗予冲眇者一二臣外尤借卿以寛顾忧焉昔人有卧摠留台者岂得遽以疾谂乎如云满嵗渐欲引年兹固未可尔其体眷倚益懋壮犹是亦卿所以报先帝之遇也所请宜不允故兹诏示想宜知悉夏热卿比平安好遣书指不多及【四月】
　　光祖省所奏乞畀祠廪以便养疴事具悉维周之隆率东诸侯者以六师申豫防之戒报诰则曰尔身在外心在王室上下交修用答光训访予落止亦惟股肱宣力之臣追先帝殊遇治于闲暇之时作周匹休卿有方叔克壮之犹膺毕公保厘之寄以国为家以民为身其可属负兹而忽彻桑土商飚寖劲江防为先惜分隂以防风寒精神折冲徒得卿重从容裘带斯可飬恬无弃尔成懋乃攸绩所请宜不允故兹诏示想宜知悉夏热卿比平安好遣书指不多及【六月】
　　勑光祖省所再上奏乞祠廪事具悉周经营江浒必召伯之有成汉饷餽闗中惟鄼侯之専属师旅以暇而整威惠以久而孚卿虽三命于居留今甫逾年之宅牧我戍未定靡归聘宁不永懐旧人逺省知若勤岂宜易退阃寄不可数易疆事毋恃不来与其慕赤松之从游孰若勉干木之偃息曷为洊奏未烛予不刚不柔而徳修足食足兵而民信典听朕毖图功攸终所请宜不允不得再有陈请故兹诏示想宜知悉秋热卿比平安好遣书指不多及
　　御札奬谕马光祖提师应援览奏以冦廹舒城元戎锐于一出忠忱为国威声憺敌诸将有所倚頼事功何患不集予甚嘉之安庆城髙池深固无足虑万一有窥江之谋则豫防力遏必使无透漏乃可切宜勉旃庶寛忧顾【咸淳元年八月】
　　丙寅赐马光祖丐祠不允二诏光祖省所奏乞畀丛祠事具悉卿以文武威风三尹陪京江浒经营厥功茂焉召伯有成王心则宁朕用寛北顾之忧采薇出车之勤瘁靡日防之今天堑虽既清而阴雨之防不可忽迨我暇矣建威销萌繄卿是頼其可谓事几沓来而图田里之安处谨防风寒惟卿逺虑无毖于恤成乃图功亦惟旧人丕克逺省昔元祐初留籥洛师者未释位诏喻之曰视国如家忠臣可以忘年卿年至未也勉为国计勿复懐归所请宜不允故兹诏示想宜知悉春寒卿比平安好遣书指不多及【正月】
　　光祖省所再上奏乞畀丛祠事具悉朕闻任贤责成者悠久而不易体国经逺者华皓而益坚角巾东第之言未闻羊祜之从欲卧防北门之寄岂曰裴度之辞劳矧卿克壮其犹盍思不解于位耆夀俊在服讵宜止足之谋樽俎间折冲奚必驱驰之役傥使卿遂山林之志孰为朕分疆场之忧无逾老臣罔或自介用逸所报先帝亦惟以敉图功所请宜不允不得再有陈请故兹诏示想宜知悉春寒卿比平安好遣书指不多及













　　景定建康志巻三
　　钦定四库全书
　　景定建康志卷四　　　　宋　周应合　撰
　　留都録四
　　御制　御书
　　真宗皇帝御制御书
　　观龙歌【中使自茅山取龙入献乃作歌送还山中】四灵之长唯虬龙虬龙变化故难同三茅福地羣僊宅灵物潜形在此中池内僊人驯扰得至今隐现谁能测乘云蠢动独标竒行雨嘉生皆荷力常人竞取暂从心才出山楹兮无处防中使勤求深有意欲献明庭兮陈上瑞初献一龙朝魏阙偶挹二龙离洞穴人心龙心若符契一去一住何神异我覩真龙幸不惊至诚祝龙龙好听但祈风雨年年顺庶使仓箱处处盈
　　仁宗皇帝御书
　　飞白尧舜佛安字赐知江宁府钱公辅
　　飞白帝佛字赐知江宁府傅尧俞
　　髙宗皇帝御制御书
　　题金华宫石上十二字云虎踞龙蟠耸金陵之王气【髙宗御名】书
　　【庆元旧志载在第九卷书画类注云即绍兴初临幸日所书也今在府治又于第十卷末云此十二字非是御书盖谓御书不宜书御名又谓石在府治车驾至建康即入行宫未尝幸府治又谓唐润州毕刺史之名与髙宗庙讳同此字疑为毕所书也今以旧志详之其不可信有四建康行宫系绍兴二年命李光建帝初至建康实建炎二年五月其时未有行宫暂驻跸神霄宫即保宁寺也旧志乃谓车驾至建康即入行宫一不可信也驻跸神霄之时尝以华藏寺暂为府治盖旧府治欲建行宫故守臣出寓华藏其后行宫既成始改府治于行宫之东南隅则今之府治实非建炎以前之旧治旧志乃以髙宗未尝幸府治而证御书之非是安知此地未为府治之先逰幸不曽到此指今府治为旧府治其不可信二也金华乃梁宫名去台城三里旧志九卷记云御书金华宫石十巻记云元刋致一斋竹石间与金华宫石错立两巻自为抵牾其不可信三也九巻直书曰髙宗御书十巻又指为毕刺史书其不可信四也恭覩髙宗前后宸翰字体与臣黄庭坚字相近此石所题十二字亦然庭坚字法自为一家唐人字学虽精未见有字体与庭坚同者前此守臣以此十二字为髙宗御书而严奉于玉麟堂之东必有见矣岂可以唐润州刺史之名偶同御名而意彼为是耶况升润各州以润州刺史之名而证升州之字亦未为确也今不敢不记于御书之列俟正于后之君子】
　　御制诗赐张浚曰愿同越句践焦思先吾身卒章曰髙风动君子属意种蠡臣【建炎二年至建康时】
　　御书孝经十八章真草相间赐秦桧
　　御书周易乾卦赐秦桧
　　御书决防元功精忠全徳之碑十字赐秦桧
　　御书六轴赐王安节王珙【本藏其家】
  </div>
  <div class="pagination">
   <a href="景定建康志.html">
    上一页
   </a>
   <a href="景定建康志.html">
    1
   </a>
   <span class="current-page">
    2
   </span>
   <a href="景定建康志_page3.html">
    3
   </a>
   <a href="景定建康志_page4.html">
    4
   </a>
   <a href="景定建康志_page5.html">
    5
   </a>
   <a href="景定建康志_page6.html">
    6
   </a>
   <a href="景定建康志_page7.html">
    7
   </a>
   <span>
    ...
   </span>
   <a href="景定建康志_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
