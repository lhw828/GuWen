<!DOCTYPE html>
<html>
 <head>
  <meta charset="utf-8"/>
  <title>
   南平县志 - 第 186 页/共 188 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南平县志 - 第 186 页/共 188 页
  </h1>
  <div class="content">
   处士陈陶者，有逸才。歌诗中似负神仙之术，或露王霸之说。虽文章之士，亦未足凭。而以诗见志，乃宣父之遗训也。其诗句云：“江河水深浅，不足掉鲸尾。”又云：“饮冰浪子瘦，思日鹧鸪寒。”又云：“中原不是无麟凤，自是皇家结网疏。”又云：“一鼎雌雄金液火，十年寒1暑鹿麑衣。寄与东流任斑2鬓，向隅终守铁梭飞。”诸如此例，不可殚记。著《癖书》十卷，闻其名，而未尝见之。北梦琐言
　　【校】1.寒：原本脱“寒”字，今据补。
　　　　　2.斑：原本作“班”字，今据改。
　　陶，唐末自称布衣。开宝中，人或见之，或云已得仙矣。“蝉声将月短，草色与秋长。比屋歌黄竹，何人撼白杨。”右张为取作主客图。唐诗纪事
　　西山产灵药，陶与妻，日而饵之。而二子小字楂、梨，或问其优劣。答曰：“味虽不同，皆可於口。”陶有诗云：“磻溪老叟无人问，闲列楂梨教六韬。”盖指二子也。十国春秋
　　《南唐书陈陶传》，陶所遁西山，先产药物数十种，陶采而饵之。开宝中，尝见一叟，角发被褐，与一老媪，货药於市？获钱则市鲊对饮，旁若无人。既醉行舞而歌曰：“篮采禾，篮采禾，尘世纷纷事更多。争如卖药沽酒饮，归去深崖拍手歌。”或疑为陶夫妇云。按此即晚唐诗人陈陶赋“一将功成万骨枯”者，观本传，则知俗绘八仙中之篮采禾，岂人名哉。以禾为名，以篮为蓝，谬矣。因树屋书影
　　汉贾捐之议罢珠崖，疏云：“父战死於前，子斗伤於后。女子乘亭障，孤儿号於道。老女寡妇，饮泣巷哭。遥设虚祭，招魂乎万里之外。”《后汉南匈奴传》，唐李华《吊古战场文》，皆用其语。意总不若陈陶诗云：“誓扫匈奴不顾身，五千宫锦丧胡尘。可怜无定河边骨，犹是深闺梦里人。”一变妙真，脱胎换骨矣。丹铅录
　　陶少与水曹任畹相善，寓之诗云：“好向明时荐遗逸，莫教千古吊灵均。”又自咏云：“近来世上无徐庶，谁向桑麻识卧龙”。十国春秋
　　剑浦陈陶，唐末隐西山，步虚引云：“小隐山人十洲客，莓苔为衣双耳白。青编为成忽降书，暮雨虹霓一千尺。赤城门闭六丁直，晓日已烧东海色。朝天半夜闻玉鸡，星斗离离碍龙翼。”奇峭不减李贺。
　　陈陶咏竹诗，“青岚帚亚思君竹，绿润编多忆蔡邕。”陈将君祖竹赋。“青岚运帚，碧空扫烟。”蔡邕竹赞云：“绿润碧鲜，绀文紫钱。”丹铅录
　　扶桑山有玉鸡鸣，则金鸡鸣，而后石鸡鸣，天下鸡皆鸣。所谓天鸡也，李诗“半璧见海日，空中闻天鸡。”温庭筠诗“漏转霞高沧海低，玻璃枕上闻天鸡。”俱用天鸡耳。陈陶诗“朝天半夜闻玉鸡，星斗离离碍龙翼。”盖用玉鸡矣。诗人独无石鸡者，勿乃贵玉贱石欤。稗史汇编
　　俗传罗隐出语成谶，南平谓好豫吉事者为罗隐秀才。著有异迹。若罗裳山之画马石，深沪之石璧山书字，及建安书筒滩所载，予初尚未信其果此隐与否？及读杨文敏书筒滩记，稍信之。因阅黄滔赠隐诗：“三徵不起时贤议。九转终成道者言。”方知隐学道修真人也。闽书
　　翁承赞，唐末为谏议大夫，使福州，至剑浦，见旧识僧亚栖，赠诗云：“萧萧风雨建阳溪。溪畔维舟见亚栖。一轴新诗剑潭北，十年旧识1华山西。吟魂惜向江村老，空性原知世路迷。应笑2乘轺青琐3客，此时无暇听猿啼。”鉴戒录
　　【校】1.识：原本作“護”字，今据改。
　　　　　2.笑：原本作“笈”字，今据改。
　　　　　3.琐：原本作“锁”字，今据改。
　　唐僖宗西狩，盗遍寰区。固始人，吴卓令长汀。从子玲佩奉其父旷，与卓子融，来就卓。弟珣留家，闻汀州土人葛姓，据汀作乱，率固始僮仆故旧千馀人，入八闽救父兄之难。素与王潮审知善，请俱往，於是各统兵入闽。潮翼审知从福州，珣至汀，连发矢中葛克之人，称双箭大王。遂守汀，以俟唐。俄而朱梁革命，封审知闽王。珣以其地付审知，父子隐於延平。吴谱
　　宋，吴怡轩辅，自醴陵解秩南归，过洞庭湖，舟人告曰：“船轻不任风波，宜实以货。”怡轩曰：“士而为商，可乎？”乃置薪数百束。
　　宋，黄冕仲裳尝有魁天下志。元丰四年郡谯门柱，为迅雷所震。裳口占云：“风雷昨夜破枯株，借问天公有意无？莫是卧龙踪迹困，故教头角入亨衢。”次年对策第一。裳尝游桐庐，读书禅定院。又寓居阆仙洞十馀载，后自号紫玄1翁，旧时禅定院，有紫玄祠堂。阆仙洞，有紫玄庵，皆以祀之。尚友录
　　【校】1.玄：原本作“元”字，今据改。
　　闽县之东山，有榴花洞。唐永泰中，樵者蓝超遇白鹿逐之，度水入石门，始极逼窄，忽豁然有鸡犬人家，主翁语曰：吾1避秦人也，留卿可乎？超云：请归诀亲旧乃来。主翁与榴花一枝而出。抚而寻之，恍若梦中。黄裳诗，“一枝樵客梦，两腋石门风。”福州府志
　　【校】1.吾：原本作“吴”字，今据改。
　　或劝东山先生，吴季明熙解易，曰难解。曰及今可以致力，若后力衰却难。曰：“某尝观圣人言易，便觉措辞不得。只如乾坤两卦，圣人尝释其义於后，是则解易之法也。乾之初九，潜龙勿用。”释云：“阳在下也。”又曰：“龙德而隐者也。”又曰：“下也”。又曰：“阳气潜藏”。又曰：“隐而未见行，而未成此一爻耳。”反覆推明，至五变其说，然后止。今之释者，其於他卦，能如是推明乎？若不能尔，则一爻之义，只可用之一事。易三百八十四爻，爻措一事，则是其用止於三百八十四而已。如易所该，其果极於此乎？若三百八十四不足以尽之，则一爻之用，不止於一事明矣。观圣人於系词，发明卦义，尚多其说，果如今之解易者乎？尝谓说易，须仿佛圣人之意，然后可以下笔，此其所以未敢苟也。闻邵尧夫“谁信画前原有易，自从删后更无诗。”画前有易，何以见？曰：画前有易，其理甚微。然即孔子之已发明者言之，未有画前盖可见也。如云：“神农氏之耒耜，盖取诸益。日中为市，盖取诸噬嗑。黄帝尧舜之舟楫，盖取诸涣。服牛乘马，盖取诸随”。益噬嗑涣随，重卦也。当神农黄帝尧舜之时，重卦未画，此理已具。圣人有以见天下之赜，故通变以宜民，而易之道得矣。然则画前元有易不可见乎？问墙有茨之诗，若以为劝戒，似不必存。曰：“著此者，欲知此恶不可为耳。所以不可为，以行无隐而不彰。虽幽暗深僻之中，人亦可以知其详也。人之为恶，多以人莫之知，而密为之，然终不能掩。密为之者，其初心也。至於不能掩，盖已无如之何耳，岂其所欲哉！此君子所以戒慎乎其所不赌，恐惧乎其所不闻也”。吴谱
　　宋元祐初，诸贤至有洛党蜀党之号。吴季明复龟山书曰：“立党尚气以相攻，恐非吾辈之福。”其后党祸作，而诸贤不能一日安於朝。吴谱
　　宋吴刑曹觏，性嗜山水，品题人物，辄不爽如水镜然。有一女，剑中富家子，多求纳璧，公第阅之，无可意者。竟得李延平先生以为婿。觏以政和七年，特奏官雷州刑曹，以道远弗赴。尝穴土为坟，命其子少綝曰：“我死当埋此。”达观如此。
　　德祐元年，贾似道责循州安置，遣使监押贬所。会稽尉郑虎臣，以父尝为似道所配，请行。似道时寓建宁，侍妾尚数十人。虎臣至，悉屏去。撤盖，暴行秋日中。令舁夫，唱杭州歌谑之。每名斥似道，窘辱备至。舟次南剑州黯淡滩，虎臣曰：“水清甚，何不死於此？”似道曰：“太皇许我不死。”后至漳州木绵庵，即厕上拉杀之。陈宜中至福州，捕虎臣毙於狱。宋鉴
　　宋吴一鸣，始登科时，漕台檄往福州校文。前一夜，闽倅监试院中，闻有鬼神语曰：“明日枢密至”亟扫院待之。晚一鸣入院，后果官枢密。通志
　　延平先生答朱子云：罗先生山居诗，某记不全。今只据追思得者录去。颜乐斋诗云：“山染岚光带日黄，萧然茅屋枕池塘。自知寡与真堪笑，赖有颜瓢一味长。”池畔亭曰濯缨，诗云：“拟把冠缨挂墙壁，等闲窥影自相酬。”邀月台诗云：“矮作墙垣小作台，时邀明月写襟怀。夜深独有长庚伴，不许庸人取次来。”又有独寐榻，一本作龛白云亭诗，皆忘记。白云亭坐处，望见先生母氏坟，故名。某向日见先生将出此诗邀月台诗，后两句不甚惬人意，尝妄意云：“先生可改。”先生改云：“也知邻斗非吾事，且把行藏付酒杯。”盖作此数绝时，正靖康间也。延平问答
　　李延平先生，少年豪勇，夜醉驰马数里而归。后来养成徐缓，虽行二三里路，常委蛇缓步，如从容室中，居处有常，不作费力事。所居狭隘，屋宇卑小。及子弟渐长，逐间接起，又接起厅屋，亦有小书室。然甚齐整潇洒，安物皆有常处。其制行不异於人，亦尝1为任希纯教授延入2学，作职事。居常无甚异同，颓如也。朱子云：真得龟山法门。盖李先生为默坐澄心之学，持守得固。龟山之学，以身体之心验之，从容自得於燕闲静一之中，其源流是如此。朱子文集
　　【校】1.尝：原本作“常”字，今据改。
　　　　　2.入：原本作“人”字，今据改。
　　罗豫章先生，晚就特科，授惠州博罗簿，卒於官。赖其族人，罗友为惠州判官，遣人扶护以归。至汀，遇寇窃发，寄藏於郡之开元寺，门人李愿中始为归葬於本郡，母夫人坟之侧。豫章集
　　予顷年经行顺昌，憩筼簹铺，见有题，“煌煌灵芝，一年三秀。予独何为，有志不就。”之语，於璧间者，三复其词而悲之，不知题者何人，适予意会也。庆元丁巳八月七日再过其处，旧题故不复见，而屈指岁月，忽忽馀四十年，此志真不就矣。道间偶读此书，并感前事，戏题绝句。“鼎鼎百年能几时，灵芝三秀欲何为。金丹岁晚无消息，重叹筼簹壁上诗。晦庵题跋，书《参同契》后。
　　晦庵先生诵佛经诗云：聊披释氏书。结之曰：“了此无为法，身心得晏如。”又读道书诗，终朝观道书。继之曰：“於道虽未庶，已超名迹拘。”先生之博览旁通盖如此，然有先生之识则可，无先生之识则惑也。且此皆初卷诗，多少年时作。西林再题谓：“向来妙处今遗恨，万古长空一片心。”此亦非先生晚年之学。黄氏日抄
　　范汝为之陷建州，分贼党张彻攻延平时，统制官任士安拥兵不救。张守南剑，率州兵斩彻，函首送士安，州兵然谓：“不当让功。”曰：“不然，贼众我寡，今虽幸胜，必且再至；非与大军合，不能御。”明日贼果大至，士安与，夹击败之，剑州以全。游志
　　建剑山中多蕨，其苗可蔬，其根可粉，荒年竞取充腹。黄裳为闽县令，尝作采蕨行云：“皇天养民山有蕨，蕨根有粉民争掘。朝掘暮掘山欲崩，救死岂知筋力竭。明朝重担向溪浒，濯彼清冷去泥土。夫舂妇滤呼儿炊，饥腹虽充不胜苦。棠阴诸公知不知，朝夕思餐浓与肥。赈饥无策未足怪，胡忍剥我民膏脂。嗟予忝为斯邑宰，致民多饥欲谁罪。见尔奔波心甚惭，立马无言颡生泚。但愿皇天怜尔苦，五日一风十日雨。雨顺风调五谷登，蕨根满山长不取。”剑溪笔谈
　　南剑黯淡滩，湍险善覆舟，行人多畏避之。泉南林外，尝戏题滩傍驿壁曰：“千古传名黯淡滩，十船过去九船翻。惟有泉南林上舍，我自岸上走，你怎奈我何。”虽一时戏语，颇亦有味。齐东野语
　　东坡凤咮1古研铭云：“常规武夷作茶囿。山为孤凤翔且嗅。下集芝田夺琼玖。玉乳金沙散虚窦。残嶂断壁泽而黝。治为书研美无有。至珍惊世初莫售。黑眉黄眼孕研陋。苏子一见名凤咮，坐令龙尾羞牛后。”余至富沙，按其地里，武夷在富沙之西，隶崇安县，去城二十馀里，北苑乃龙焙，每岁造贡茶之处，即与武夷相去远甚，其言常2规武夷作茶囿者非也。想当时传闻不审。又以武夷山为凤凰山，故有“山为孤凤翔且嗅”之句，其实北苑茶山，乃名凤凰山也。北苑土色膏腴，山宜植茶，石殊少，亦顽燥，非研材。余屡至北苑，询之士人，初未尝以此石为砚，方悟东坡为人所误耳。若剑浦黯淡滩，有一种石，黑眉黄眼，自旧人以为研，余意凤咮研，必此滩之石，然亦与武夷相去远矣。渔隐丛话。旧志有风味石注云：在仁洲里，相传昔有孝子，母思凤肉，遇仙指之曰：此石咮同凤肉，击煮食之，疾愈。按凤肉人所罕尝，石亦未可煮食，语涉不经。大抵山石之名，多取形似。咮字似味，或以传讹，东坡所谓凤咮石，疑即延产也。
　　【校】1.咮：原本作“味”字，今据改。
　　　　　2.常：原本作“帝”字，今据改。
　　宋吴武陵尝题诗三元坊之佛壁曰：“人生如梦信难凭，踏月长亭影自惊。好向1南华问消息，太湖烟雨浪无声。”时人无有喻其意者，及其冢宰乞骸归日，与南华老僧为白社。一日浴罢，具朝衣危坐，召二子曰：“亟问南华长老”，遂瞑目而逝。其子往见长老，则已升坐矣。反问曰：“直阁来讨尊公消息否？适方在此，相约率陀天去也。”僧以坐化　武陵未遇时，尝寝吉昌桥桥西，有佛会夜斋，桥东市药人，闻鬼唧唧，有神辄叱之曰：“学士在此。”其人明烛往视，见公醉卧。乃相诧曰：“鬼亦畏读书人耶？”又尝往田坑索助役钱，业主不纳，夜卧桥上。其主梦黑龙缠桥柱，命仆往，报曰：“今日索助役钱人也。”亟命延入严待之，出，题於桥曰：“一水长流出涧溪，众山绵密与云齐2，武陵桥上观春色，自笑刘郎去路迷。”后人名其桥曰武陵。闽省通志
　　【校】1.向：原本脱“向”字，今据补。
　　　　　2.齐：原本作“斋”字，今据改。
　　潘牥，字庭坚，落笔不凡。有镡津怀旧词云：怕见倚阑干。阁下溪声阁外山。空有旧时山共水，前欢，暮雨朝云去不还。想是蹑飞鸾。月下时时认佩环。月又渐低霜又下，更阑，折得梅花独自看。后村诗话
　　谢翱，字皋羽，慕屈平托远游，乃号晞发子，福之长溪人。文丞相开府延平，翱以布衣谘议参军。丞相卒，亡匿，所至辄感哭。挟酒登浙江子陵钓台，设丞相主亭隅，再拜，以竹如意击石，歌曰：“魂朝往兮何极。暮归来兮关水黑。化为朱鸟兮有咮焉食”。歌毕，竹石俱碎。晞发集钞
　　德祐二年，益王、广王入闽。时黄万石降元，以尝为福建漕使，欲取全闽为己功。汀、建诸州，方谋从万石送款，闻二王至，复闭门拒之。南剑守臣林起鳌遣军逐万石，万石败走，其将士多来降、兵势稍振。八月以王积翁为福建提刑招捕使，兼知南剑州，备御上三郡。九月元阿都刺罕寇建宁府，执守将赵崇釠。积翁弃城走行都，遣人纳款於元。十一年元军寇福州，积翁为内应，遂与知州王刚中以城降元。元军引还，留潜悦友为福州宣慰使，积翁副之。旧志论曰：“嗟乎！如王积翁者，尚得为人臣哉？夫国存与存，国亡与亡义也。既不能守，又不能死，反为内应而纳降焉。此其卖国叛君之罪，虽百世不能灭也。一时宠荣，何足道哉？书之於册，有人心者共唾詈之！过於一时刑宪矣。游志
　　陈友定，字安国，福清人。少孤，病头疮，佣於汀之清流。至正十二年，以材勇授黄土寨巡检，讨平延建山贼，迁清流令。陈友谅遣将攻汀州，授友定本路总管拒之。累功迁行省平章，不奉朝命，阴据福兴泉漳汀潮延建诸地。二十年，明兵由海道取福州，友定遣将谢英辅，邓益以众守福州，而自率精锐守延平。明兵入福州，益拒战，被杀。参政尹克仁赴水死，行宣政院使孕耳麻下狱死。戊申，汤和兵逼延平，以书谕降，友定取血和酒瓮中，盟诸将饮之。明兵夹水而阵，友定被围急，召英辅与诀曰：“君等善为计，吾自死元耳。”仗剑仰药。英辅与达鲁花赤白哈麻，亦具服北向自经。明兵入城，舁定尸出，值大雷雨复苏，其子宗海自将乐来就死。并俘至京，上问曰：“元亡，若为谁守？能降仍尔官，不则伏铜马。”定曰：“不降，愿伏马。”父子并其杀。宏简录
　　清朝，修明纲目，大书曰：征南将军汤和克福建，元平章陈友定死之。分注云：“时闽有三忠，谓友定，与福州佥院柏帖木耳，漳州达鲁花赤迭里弥实。”
　　陈友定元末仗义勤王，太祖恨其不降附，置之重辟。高岱、王世贞、郭造卿嘉其忠，各为立传。友定据闽，有功於闽。闽郡志，皆出林宗伯、司空二公之手，林氏世沐国恩，自不宜为友定作传。得数君纪之，实不冺其忠义耳。友定虽起行伍，而亦能诗。送赵将军云：“纵横薄海内，不惨别离颜。几载飘零意，秋风一剑寒。”及被收之后，作诗云：“失势非人事，重围戟似林。乾坤今已老，不死旧臣心。”笔精
　　友定以农家子起佣伍，目不知书。及据八闽，数招致文学之名1士如闽县郑定，庐州王翰之属，留置幕下。粗涉文史，习为五字小诗，皆有意理。明史稿
　　【校】1.名：原本作“民”字，今据改。
　　赵弼，作《文山传》，既赴义，其日大风扬沙，天地昼晦，咫尺不辨，城门昼闭。自此连日阴晦，宫中皆秉烛而行，众臣入朝，亦炬前导。世祖问张真人，而悔之。赠公，特进金紫光禄大夫，太保中书平章政事，庐陵郡公，谥忠武。命王积翁书神主，洒扫柴市，设坛祀之。丞相孛罗行初奠礼，忽狂飚旋地而起，吹沙滚石，不能启目。俄卷其神主於云霄中，空空隐隐雷鸣如怨之声，天色愈暗。乃改前宋少保右丞相信国公，天果开霁。按正史文集，皆不载此事。赵博极群书，非无所本。存之，亦足以见正气不冺，耿耿常在也。豫章书
　　明、南平县学东西二斋前，各植冬青树。成化元年乙酉春二月，鹊巢於东斋前树，鹊去鹰居之，日衔黄纸藉巢，飘挂树杪。时吴珙应贡，教谕刘昭呼珙，指谓之曰：“此黄榜之兆也。”作诗励之。是秋吴珙果领乡荐。明年丙戌，罗明第进士。越壬辰，吴珙亦第进士。论者以珙与明，同斋又同业，故其几之先见者如此。旧志
　　云盖里吴氏，永乐三年乙酉科，名恭者中乡试第二十六名。十五年丁酉科，恭从子宁亦中乡试第二十六名。成化元年乙酉科，恭兄寿之孙珙，又中乡试第二十六名。俱诗经，是三酉科二十六名之选。虽出吴氏世数之偶，然亦一郡一邑之异事也。乡人颂曰：“三酉科名原有数，百年衣钵岂无传”。日志
　　吴仁泽者，恭之父也，葬云盖里俞坑之阳，近墓旧无竹。永乐十六年墓之左，忽一笋迸出，是岁恭领乡荐，成进士。至成化元年、为一笋出於故处，其秋元孙珙，中乡试。八年又出一笋，是春，珙亦登进士第。十九年又出一笋，其年珙由龙泉尹，升户部主事。笋出唯一竿，挺然独秀，不复别出也。里人皆以为异！因呼瑞竹。旧志按吴恭永乐三年乙酉举於乡，永乐十六年戊戌成进士，今云是年领乡荐，恐误。
　　正德九年属大比，春三月，有鹊来巢於南平县学，明伦堂之东梁，或以东斋举士之兆。后一月，其西梁亦有鹊来巢者。是年秋，黄焯、郑庆云应选，焯复有瑞鳞之兆。大理寺丞，次崖林希元为之记。旧志
　　明初进取，不拘资格。有掾吏而置身青云者，自况锺外，不可胜数。如闽县吴复，任工部侍郎。陈永祥，任惠州知府。南平杨文达、惠安洪炬，俱任太仆寺丞。连江孙瑛，任吏部郎中。建安卢大政，任吏部主事。侯官胡鼎，任户部郎中。福清游元钦，任济南通判。高世岳，任承天通判。孙瑛洪武中。陈永祥宣德中。吴复，胡鼎天顺中。杨文达，洪炬正德中。卢大政、游元钦、高世岳嘉靖中。闽小记
　　明杨天衢始就外傅1，与族弟侄读书祖祠，守祠老父，夜屡梦天衢几案，与琼秉纪宗元几案皆帷以红彩。后四人，先后贡成均。天衢江山教谕，琼德庆教谕，秉纪楚府教授，宗元漳州训导，一职之荣，早已见异如此。杨谱
　　【校】1.傅：原本作“传”字，今据改。
　　明徐尚卿父必登，嘉靖四十一年壬戌，山寇犯梨坑，父尧猷被执，火焙索金。登挺身救父代焙，火炽几毙。忽耳畔有人语，以某地有金，如言掘之，果获金赎命，父子俱全。林有梧赠以诗：“高堂莫赎焰排空，烈火丛中不有躬。谁指黄金纡寇难，分明纯孝格玄穹。”徐谱
　　杨彩，字怀奇，本南平玉地人。入泮后考优等，以南平无廪缺，拨尤溪学食饩，因家焉。少有文词，工古文。隆庆中贡入学，与修世庙实录。郭子章聘修潮州府志。有考古群玉编行世。生平诗稿散佚，世传《丹溪行》一首，颇见风概。诗云：“丹溪岭头初落日，起来枫树凝眸立。时有老翁岭下来，挂杖释担言且泣。我问老翁为何泣，翁言衰朽灾危多，去年旱荒禾稼损，盗贼二次城边过。今年秋成禾颇熟，流贼蜂聚烧吾屋。衾被成灰寒夜长，仓箱灰烬餐无粥。二男战死骨未收，二妇驱掳无金赎。已闻官兵来县城，坐视不救如越秦。蚕食尚骂无酒肉。探窥贼退方出征，贼往兵来无了日。干戈满道愁如织。郊原不见生草青，那复田畴艺黍稷。明年虽欲辟莱芜，健妇何处借犁锄。纵有犁锄缺牛犊，脱巾庚癸徒枵腹。生理断绝更何言，旧鬼烦冤新鬼哭。上官新政密如荼，帖下县官急催租。爪牙夜半来催促。深山穷谷频呵呼，我今逃窜来至此，亦逋该征薪水夫。似此有生死不若，相公为我一筹度，不如潜买延平药，吞声一咽填沟壑。我闻此语心甚酸，吁嗟乎！观风使者是何官。若图郑侠流民奏，必疏老翁言上看。”杨谱
　　万历四十三年乙卯端午前四日，筼筜人徐联英，因病来郡城就医，路经西芹旅店中，偶见荐下，有银腕钏一对，拾得不言，留歇店中。次日傍午，有妇人散发投河，问之，答曰：“主母昨日，房中失钏，疑妾藏匿，无以自明，不死恐累吾夫二英召其夫，询明交还。时同宿，有市笔孙珍，贩皮骆日千、布客何诚夫、香扇客吴琏咸义之，作诗以赠之，诗鄙俚不足述。失钏者蔡姓，投河者乃其仆妇也。有孕七月，幸得保全。英未有子，是年冬殁，遗腹一子，人谓报施不爽也。徐谱
　　明生员陈瑞妻吴氏，夫亡守节，独居楼上，屏梯不见人面。嗣男与妇朝夕进食，亦罕相接。忽夜值邻灾，儿妇请暂避不允，迫以姑不下楼，当同守此。氏曰：“我早当从汝翁地下，今日遭灾，固吾命也。汝不急去，自取灭亡，实罪人耳。”俄而四邻皆烬，楼独岿存，人以为神护。自怡集
　　万历末，建溪暴涨，建宁被水者，人畜殆尽。有一姥暨女，缘木漂流，自二更至黎明，方达延津。尤溪舟子援之，悦其女色，欲逼之。女坚不就，舟子溺其母，以恐女，女赴水以从。罗纹山明祖，为贞女赋，略曰：“云黯风扬，洪水汤汤。人其鱼鳖，旷野汪洋。阖室漂没，独母相将。自建而延，与波而行。招招舟子，既悯拯之。讵虞蚩蚩，其来求思，籧篨戚施，尔非我仪。爱身无玷，守礼不亏。乃忍其形，乃残其1母。奋身从之，宁死不偶。呜呼哀哉！望蓼汀兮酸辛，听波声兮邅迍。晚烟漫兮逡2巡，鸳鸯孤兮在濒。大风起而江怒号兮，其淑女之悲嗔。淫雨降而远山暗兮，其淑女之愁颦。嶂崔巍而水灏渺兮，鸟飞尽而鱼潜鳞。望姿仪而不见兮，瘗珠玉於水滨。精陟降而在上兮，怜香腻之沉沦。兹潭清且澄兮，其淑女之神。兹剑老而愈3灵兮，其淑女之纯。惟清风明月之知我兮，白石出水而磷磷。既孝而既义兮，并天壤而不泯。”罗纹山集
　　【校】1.其：原本作“吾”字，今据改。
　　　　　2.逡：原本作“巡”字，今据改。
　　　　　3.愈：原本作“俞”字，今据改。
　　闽县陈幼孺孝廉，偶之延平，谒陆太守志孝，其伯父宪副同年也。拒不许见。适有楚孝廉李某，挟宪台书来谒，陆仓皇张宴，礼甚恭！幼孺上以诗云：“莫作青衫老腐儒，黄堂那许拜阶除。投来名剌留中久，死后年情到底疏。失路鲰生归去夜，同袍佳客宴回初。始知天府联名籍，不及霜台荐士书。”陆大惭！时杨叔向为大参，驻节延津，闻其语厚款之，结为莫逆。右《闽小记》所载。按幼孺又尝往杭州，访谢在杭。徐惟和语之曰：“君去不过二十四金，我赠汝诗，可得百两。但1须持赠后，方可出扇相示耳。”幼孺至杭，谢赠金如徐言。饯酒行时，幼孺出扇。谢览诗，曰：“惟和乃薄我不能厚赠耶”？遂益之百金云。诗云：“尊前酒尽即他乡，岂为分携始断肠。失路客身轻似叶，倚门亲鬓白如霜。归装不望中人产，内顾先营百日粮，未必绨袍能解赠，临行还属寄衣裳。”冶山诗话
　　【校】1.但：原本作“俱”字，今据改。
　　宦寺萧敬，生而天阉。正统初，以长随侍殿，时劳赉近臣，金镪填集，敬执簿算无差。英宗察敬有心计，潜倚任之。一日，阅射命敬，敬三发三中，升太监佥书监事。奉使荆襄，所过以清约闻。宪宗朝，用内官监督仓场，会计明允，宿蠢搜剔殆尽。孝宗朝，入掌司礼，一矢公慎，未尝偶涉於私。燕闲赐问，时有规谏，孝宗大惭！与阁臣刘健等，同承顾命。武宗即位，嬖刘瑾等八人，时时内廷娱戏。敬谏曰：“梓宫在殡，钟鼓不辍，谓天下何？”复因刘健进讲，讽使谏之。杨一清为相，敬时以上命至阁，一清尝求附奏阙失，敬若不闻。故时抗语侵敬，敬不为动。世宗即位，年八十馀，尚侍左右，进止无所逾越，年九十一卒。敬遍观典籍，能诗好草书，历事六朝，兼勤俭若如一日。正德中，见诸近幸，田园第宅半京师。叹曰：“岂吾辈福哉”！侄孙韶歆，见选举。孔志
　　朱竹，初但求之楮颖间。顷过剑津西山，数顷琅玕，丹如火齐。乃知此君，亦戏著绯。为赋二诗云：”高情直与晚枫邻，傞舞安知醉有神。旧族传为绛县老，孙枝近作赤城人。潇湘泪尽终馀血，淇澳花繁不是春。曾在龙门柯畔立，支离更见爨中身上。”“乱擗桃花映客酡，斜批鹤顶问青萝。翻新竞比红儿曲，截笛留吹赤帝歌。酒酝宜城光未定，冠裁薛县色全讹。遥看岩下孄斑处，或是秋深桕弃多。”闽小纪，按今无朱竹，唯紫竹耳
　　延平一郡人，皆接竹取水，分枝别派，高低远近，亘达於釜，其中往往有虫，细如发，长可二尺许，土人呼线虫。予闻父老言，归视瓮，果得其一，以手引之不骤断，试之水，复动，若有知识者，似亦射工沙蜮之类。闻食之者，多生症瘕。然予未见时，不知误食几许矣。又言经火即不害人，故闽溪水，不可生饮。闽小记
　　按线虫，即水中红蛆之类，积垢所生，非枧水与溪水所常有。延中半食枧水，工部所谓“竹竿嫋嫋细泉分”，从无饮而病症瘕者，溪水则更无之也。
　　孙少宰退谷尝言，东林书院甚悉，云：“有明盛时，各省俱有书院。江陵当国，始行严禁。后稍建，志一时著名者，徽州、江右、关中、无锡。天启中，京师始有首善书院。人不知各处书院，而统谓之东林。又不知东林所自始，而但借以害诸君子之名。东林、乃无锡书院名也。宋杨龟山所建，后废为僧寺。顾泾阳宪成，自吏部罢归，购其地建先生祠，同志者相与构精舍居焉。甲辰冬，始与高宗宪攀龙数公，开讲其中，立为会约，一以考亭白鹿洞规为教，躬与讲席者仅数人。时泾阳已辞光绿之召不赴，於新进立朝诸公漠无与也。适忠宪起为总宪，风裁大著，疏发御史崔呈秀之赃，呈秀遂父事忠贤，日嗾忠贤曰：“东林欲杀我父子。”忠贤初不知东林为何地？东林之人为何人？既而杨左诸公，交章劾珰，珰益信诸人之言不虚。於是有憾於诸君子者，牵连罗织，以逢逆党之恶。锒铛大狱，惨动天地，遂首毁首善书院，而天下书院俱废。予抚吴重葺书院，厘正祀典，配以罗仲素从彦，及胡德辉诸人。”筠廊二笔
　　按此，则东林始於龟山。而今以罗豫章先生配享。则当时讲学固始於二公，不独吾延俎豆不祧也。
　　柚大而粗，柑桔中下品也。福建间多有之，花亦奇大。三月柚花1开，香气甚郁。余尝有诗云：“最好南平三月景，满城微雨柚花香。”闽部疏
　　【校】1.花：原本脱“花”字，今据补。
　　顺治初，郡守赵秉枢，以医家多不精究方书。出示召考取录者，方准悬壶。应考三十馀人，题问隔二隔三之治如何？入选者惟徐、吕、刘某等四人耳，至今传为雅谭。增
　　康熙庚申季秋，延平张氏题沂水县垛庄驿壁云：“妾闽峤名家，延平著姓。十三织素，左家赋娇女之诗。二八结褵，新妇获参军之配。何异莫愁南国，得嫁阿侯。庶几弄玉秦楼，相逢萧史。方调琴瑟，顿起干戈。夫死於兵，妾乃被掠。含羞辞故里，魂销剑浦之津。掩面强登舆，肠断西陵之路。兹当北上，永隔南天。爰题驿舍数言，聊破愁城百迭。嗟乎！昔年薰香染翰，粉印青编。今日滴血濡毫，绡封红泪。秋坟鬼唱，哀似峡猿三两声。青冢魂归，恨拟胡笳十八拍。”“野烧猎猎北风哀。细马毡车去不回。紫玉青陵怅已矣，泉台当有望乡台。”那堪驿舍又黄昏，桦烛三条照泪痕。想像延津沉故剑，相期青冢一归魂。”“昨夜严亲入梦来，教儿忍死暂徘徊。曹瞒死后交情薄，谁把文姬赎得回。”“不道临时死亦难，强为欢笑泪偷弹。同行女伴新梳裹，皂帕蒙头压绣鞍。”觚剩
　　康熙末年，福州庠友，方君柱携家来寓迎仙坊。生一女，许配典史刘天柱子。刘挂议去官，贫不能娶，携子回陕。雍正七年，方女以疾卒，停榇北郊。其婿自陕来成婚，抚柩祭哭，恳归骨袝葬，许之。及开棺举火，其中一空。第未开时，封扃完好，遍询亲邻，皆以女死为实，诧为异事！不得已，怅然而归。
　　城北有汪叟，年六十馀，人以其重听，群目曰聋。生一子士洪，应童子试有年，不得一衿。以推算星命为生，贫窭特甚，岁行尽矣。叟道拾纸裹，启视之，灿然白金八两也。叟纳怀中，坐其处不去。有顷，一人鹑衣百结，且行且哭曰：“卖女偿债，乃竟遗失，今合家死矣。”叟询其物良是，乃还之。道旁观者如堵墙，啧啧诧异！后其子以无嗣终，世为惋惜！增
　　晚林施开治，著《自怡集》，奇峭佶屈，萧正模谓其意必己出，矫然有志於古之作者。古风有，秋过九峰下，老圃对话云：“九峰山麓御屏下，延平先生古精舍。闻猿洞口风雩桥，相传即是此间也。昔日群贤夜读书，书声遍满东南隅。今无一椽片瓦在，可怜瓜芋满秋区。前人不可问，寒猿亦不吟。寂寂青山杳所见，惟有秋风淅淅吹我襟。我曾五十年前一至斯，曾经剔藓读残碑。碑今亦复无寻处，安问台榭与陂池。几家茅屋见零星，几隻白头老园丁。嗟彼何有识，相逢强作解事人。开门揖我坐，安慰我几巡。为言世事百如此，公来不必过怆神。但眼前人有废兴，不须十载尽凌夷。裘马翩翩子，同我著蓑衣。梁肉厌鼎食，同我忍寒饥。今年谷价高百货贵，三日两日午不炊。公不为之惜，乃於百千年事太息长嘘唏。” 又吾族二酉公，元配朱孺人，为郭兵所虏，不屈而死，二酉公亦骂贼以殉。诗云：“乾坤惨惨忽不旦，社稷邱墟神鬼叹。沧桑变易生民烂，龙蛇哄斗魑魅悍。鸱鸮翱翔鸾凤窜，叹吾之生遭此多难。我之不辰君之殃，君不尤命安故常。鹿车来嫁乐糟糠，我朝山耕君酒浆。我夜读书君缝裳。鹿门之妇黔娄妻，白头相守两心期。那知干戈日起初心违，踉跄丧失各分飞。骂贼身死视如归。君性素温柔，今朝何决烈。君言无大声，此际何悲切。生同衾死同穴，终相随毋抛撇。何忍与君相隔绝。君少待吾来也，三寸舌何为者。卿为吾死吾死卿，叱咤群丑等鼯鼪。与君携手入泉下，烽烟兵燹百不惊。呜呼天地还覆没，此恨何时平。我家何不幸，犹幸二魂贞。夫洁妇亦洁，妇死夫不生。愧我才疏言词拙，未克招魂起九京。一抔土双埋玉，英风至今犹馥馥。富贵功名朝露耳，义夫烈妇标青史。千秋百世名不毁。”感慨悲歌，真不减古人。然其襟怀冲淡，雅慕渊明。其和柳柳州觉衰诗云：“松柏高冈上，何忧雪霜侵。不自为戕贼，不畏斧斤寻。人生如不死，天地力不任。彭殇靡一致，气运有升沉。非独一人身，百物古而今。有酒且自酌，酒尽即停斟。寒来暄可曝，暑至就清阴。何乐为高歌，何悲为愁吟。半亩山城居，幽寂等山林。日日林间鸟，送我以好音。”
　　僧大峙，字彻休。林佶人叙云，名大峙，福清刘氏子，遭变弃儒学佛。游吴越间，历大江至都门，与士夫往来酬唱，徐健庵雅重之。尝寓延之华藏庵，访者日众，徙寓中漈僧舍。诗多警句，游董岩云：“多因去国伤青草，未得还家放白鹇。”雪云：“遍地曾无青眼顾，诸峰何事白头生。”龙津有怀旧馆云：“津头为鬼空怀剑，月下何人独倚楼。”台江感怀云：“虎峤有云终望楚，龙台无月莫归秦。”九日石竹山云：“人逢九日何妨醉，我在孤峰不用登。”所著《四山堂集》板在建阳佛迹岭。
　　僧耕雪，浙东人。诗思清新，所至多题咏。五言如江上访友云：“黄叶几家冷，斜阳三径间。”岁暮偶作云；“云归华顶远，江过钓台清。”自西江泛舟出湖口，望匡庐诸峰云：“山势临湖远，人烟出郭稀。”七言如秋兴云：“楚上白云留坐夏，闽中黄叶引寻秋。”“林峦著雨开秋照，涧水因风拨古徽。”“经霜野果红垂树，晒日沙禽白满汀。”“故人别后诗情好，好客逢时量宽。”“落日独行枫树外，思山今坐荔枝边。”“瓢囊西去同秋燕，风景南来似故乡。”如此例甚多。尝寓飞锡峰，与僧悟机欢洽。题绝句云：“世事浮云更懒攀，朝朝携茗坐松关。春风住久偏相得，看偏镡州县里山。”“壮志磨磷付短吟。高怀爱我芥投针。留连匝月双林里，话尽十年云水心。”
　　黯淡滩，有神庙极灵，舟入到此作福。此滩下水最险，陈御史会试时过此，诗云：“黯淡滩兮黯淡滩。下时容易上时难。吾侪本是龙门客，见此波涛胆亦寒。”黄参政诗云：“不去烧香献褚钱。应知庙里有神仙。人间不作亏心事，黯淡滩头醉倒眠。”闽诗话
　　张奎若上伏坑人。少得修炼术，康熙间年四十八，忽一夜牙齿尽落，未几复生，至六十九岁卒。卒之次日，里人有自远客归者，遇诸涂，寄布履一双，云将往白塔。里人归，乃知其卒，持履送伊家，家人审视，即所着入棺者。嗣闻白塔新建社庙，是日设主，若殆其社神耶。

附拾遗
　　黄志云：宋郡1志，所载乡先贤，但列其姓字，及何县人，而不著其事迹。其在国史及县志有可考者，今已撰次其履历大，登人物志矣。其馀如先贤类，有曰李干字守臣。曰范崿，迪简子，字彦宗。曰叶唐稷，字2思济。曰田澹，字子真。已上俱剑浦人。曰黄谠，字子谅，将乐人。曰林又，字德新，尤溪人。节行类，有曰廖果、顺昌人。文艺类，有曰蔡柏，字武子。曰李冲，字元翁，俱将乐人。此九人者，各志俱无所载，不可考也。又按旧志，於人物志后，附载有云：李友直字端文，李信甫字诚父，俱侗子，宋志列道学传。又有吴潜、吴君偁，吴方庆三人，皆见吴一鸣云雁堂记，各有称许。又有叶隆吉，选举内注见人物，而无其传。石善才郡人，作四贤像记，典实可诵，皆宋志之所遗者。今考，李冲见儒林志。蔡柏见文苑志。林父即林义、林积之子，见名臣志。惟李干、范崿、叶唐稷、田澹、黄谠、廖果、李友直、李信甫凡八人，人物志无载。而吴潜、吴君偁、吴方庆、叶隆吉、石善才五人，志旧阙焉。夫志之所列，必皆有可称述。而简牒残脱，莫可详考，则亦付之慨叹而已。以此知作志者，收录固不可滥，尤不可略云。游志拾遗
　　【校】1.郡：原本作“君”字，今据改。
　　　　　2.字：原本作“宇”字，今据改。
　　宋时郡志，所纪科甲，至端平二年而止。续郡志所纪，则至景定三年，方山京榜而止。府学有宋时续进士题名碑，则起於宝庆二年王会龙榜，而止於咸淳七年张镇孙榜。今以前后二志及碑，而参考之。自宝庆二年至端平二年凡四科，名数与二志俱合。至嘉熙二年周坦榜以后，或志无而碑有，或志少而碑多。至咸淳元年阮登炳榜以后，志无所纪，而碑所刻益多，甚至一榜三十馀人，而赵氏不啻十之九。又碑石磨去旧名，重刻新名。所磨未尽处，字画犹隐隐可识认也。且其字书大小不伦，行款疏密不一，比之碑首三二科，布置精粗，相去远甚。又一碑各科年号俱凿去，无一存者。或疑宋之末年，郡城赵氏人固盛，而登第者，未必如此之多。盖其子孙冒名窜入，以夸耀后世者；而凿去年号，盖欲以乱其真也。此虽臆度之言，然理或有之。游志志疑
　　黄志，宋职员寄治之下，有殿前司左翼军云职员未详。又注云：按本志泉州分兵来镇识此，亦可见兵分之自。游志
　　宋志，节行类，有王廷嗣，字继先，其先为光州固始人，事迹无考。惟郡学纪原之首，有云：五季间，唐继先避地来隐，以五经教授生徒，人以唐五经称之。其曰继先，则举其字。曰避地来隐，明非本土人。所谓王廷嗣，似即此人，但不及其姓，又不及其他事迹，不能无疑也。旧志
　　游敬仲，剑浦人，与顺昌余大雅，同时从朱熹游，见何乔远闽书。万姓统谱云：大雅与敬仲从朱子，深得其放心之旨。旧志注称事阙。夫以其从游观之，则其人之为君子可知矣。唯以其为前志所遗，又阙其行实，故不列之传中，然终不可冺。游志　按张显父字敬之，亦尝从朱子。考朱子全集，惟问答卷载问孟子数条，及潮汐之说，他无所见，殊抱缺憾!顺昌志以为其邑人，传云：十岁通九经传记，缀词赋，登淳熙年童子科。考通志游志选举卷载，显父淳熙十四年王容榜进士，剑浦县人，非顺昌，亦非童子科也。
　　邱七郎者，新兴里洛托村人。生於前明，幼时尝随乡人，祷雨於古田三井地方。因觅鸣钲，蓦见一路恍惚入龙宫，得宝而回。乡人诘之，令还故处。母恐失其子，遽往三井，寻之不见。倚井痛哭，忽见浮尸，变生鳞爪，化龙而逝。母亦恸卒，此地遂建龙坛。自后洛托乡人祷雨，必书其生卒得道年月於牒，投井取水而归，甘霖随降。至今屡验，此亦一灵异也。
　　宝龟山乡，或以山形名之，而不知实有一灵龟也。世传门前田，有灵龟上下无定处，人不能见。偶脚踏之，俨如活龟。用手捉之，居然石也。农民有踏之者，必暴发数万家资，百数十年来悉数之，辄验不爽。
　　西芹上五里，大路旁石壁，中嵌一鲤鱼，经年滴水不竭。不知何年，为贾胡凿取。今岩壁间，只一鱼模，而滴水亦涸。
　　距城东三十里之埂埕乡，入山二里许，有一石洞，名曰石鼓岩。天生一石，形圆如鼓。其大如箕。厚约八九寸。上有大岩覆顶，下多小石错落。前临小溪横流，风景清幽。村人以小石扣之，声若鼓鸣，清越中节，响闻十里而遥，洵天然异迹也。
南平县志卷之末
  </div>
  <div class="pagination">
   <a href="南平县志_page185.html">
    上一页
   </a>
   <span>
    ...
   </span>
   <a href="南平县志_page181.html">
    181
   </a>
   <a href="南平县志_page182.html">
    182
   </a>
   <a href="南平县志_page183.html">
    183
   </a>
   <a href="南平县志_page184.html">
    184
   </a>
   <a href="南平县志_page185.html">
    185
   </a>
   <span class="current-page">
    186
   </span>
   <a href="南平县志_page187.html">
    187
   </a>
   <a href="南平县志_page188.html">
    188
   </a>
   <a href="南平县志_page187.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
