<!DOCTYPE html>
<html>
<head>
    <meta charset="UTF-8">
    <title>明一统志 - 第 45 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明一统志 - 第 45 页/共 66 页</h1>
    <div class="content">　　平乐府【东至广东广州府连山县界五百里南至梧州府苍梧县界四百二十里西至桂林府阳朔县界六十里北至桂林府灌阳县界三百四十里自府治至南京四千四百六十里至京师七千六百四十二里粮六万二千石零】
　　建置沿革禹贡荆州之域天文翼轸分野周为百粤地秦属桂林郡汉属苍梧郡三国呉置始安郡领平乐等县隋初废郡以县属桂州大业初州废县仍属始安唐置乐州治平乐县贞观中改昭州属岭南道天寳初改平乐郡乾元初复为昭州五代时属南汉宋开寳中仍为昭州属广南西路元大徳中改为平乐府本朝因之领州一县七
　　平乐县【附郭本汉苍梧郡荔浦县地呉析置平乐县始安郡唐初于县置乐州后为昭州治宋以永平县省入元平乐府治此本朝因之又省立山县入焉编户二里】恭城县【在府城西北一百里本汉苍梧郡地自晋至隋皆为始安郡地隋末萧铣始置恭城县唐初乐州后昭州宋仍旧元属平乐府本朝因之编户一里】富川县【在府城东北二百六十里本汉旧县属苍梧郡呉属临贺郡隋初属贺州后属始安郡唐初仍属贺州天寳初更名富水县后复旧宋以冯乘县省入元因之本朝改今属编户五里】贺县【在府城东二百八十里本汉临贺县属苍梧郡呉以县置临贺郡宋改曰临庆齐为临贺国陈仍为郡隋废郡置贺州大业初改临贺郡后又改绥越郡唐改贺州或为临贺郡宋仍为贺州而临贺县常为治所元以桂岭县省入本朝洪武初省临贺县入州寻改州为县及改今属编户五里】昭平县【在府城西八十里本平乐富川二县地本朝隆庆中始析为县编户五里】荔浦县【在府城北一百二十里本汉旧县属苍梧郡在荔江北因名呉属始安郡隋属桂州唐以县置荔州后州废县还属桂州宋以永宁县省入元仍旧本朝初因之寻改平乐府编户二里】脩仁县【在府城东北一百四十里本汉荔浦县地呉析置建陵县梁立为郡隋初省郡复为县属桂州唐贞观初于县置晏州寻废州复为建陵县长庆中改脩仁县宋熙宁中省入荔浦县元丰初复置元仍旧本朝初因之寻改平乐府编户四里半】永安州【在府城南一百一十里本朝析置州治编户五里】
　　郡名昭潭【唐名】
　　形胜清湘九疑犬牙相入【昭潭志居苍梧始安之间与清湘九疑犬牙相入】滩泷至昭而中分【同上自静江至梧滩泷三百六十所至昭而中分自昭而上至静江不甚险恶自昭而下至梧多锐石滩髙而水湍激】山清水秀【裴氏记自九疑之南崇山峻岭髙排霄汉绵亘数百里山清水秀皆贺之境也】喉襟岭表【郡志环以萦密羣山滙以漓乐二水喉襟岭表此平乐之胜也】
　　风俗风俗视沅湘伯仲【昭潭志风声气习布衣韦带之士肩摩袂属视沅湘以南犹伯仲】民居多茅茨竹户【同上】淳朴不尚华侈【寰宇记土民淳朴不尚华侈洞民声音不同谷熟时里闬同取戊日为腊男女椎髻盛服徒跣聚会作歌】决科入仕不乏【宋邹浩得志轩记】士知为学【图经贺之为州士知为学民知力田虽溪洞蛮猺亦皆委顺服役而无剽敓之患】俗重鸡卜【寰宇记俗重鬼尝以鸡骨卜又多架木为巢以避瘴气会则鸣铜鼓好吹匏笙】
　　山川西山【在府城西漓乐二水合流之处有巨石径百尺屹立水中如龙戏珠状】萦山【在府城东九里山势萦回曲折上有九峯曰髙崖羊栏月岩兠矛马鞍跨镫石旗石劒丫髻险不可陟寰宇记山有木客形如小儿行坐衣服不异于人时出市易作器人亦无别】密山【在府城北一十里数峰连属环抱府治】目岩山【在府城北三十五里其岩间有两目如人眼极大瞳子黒白分明因号目巗】诞山【在府城东南一百里峯峦峻拔下有谭氏二仙祠】眉山【在府城东南峯峦耸秀宛如眉黛】甘岩山【在恭城县山有泉甘美】凤凰山【在恭城县东两峦开豁中峯昻耸如凤】银殿山【在恭城县东北二十八里常有白云缭绕其上逺视如宫殿其下有钟乳穴十二】白云山【在富川县西三十里乃丹霞福地】龙溪山【在富川县北五十里龙溪之水出焉】丹灶山【在富川县南一百二十里下有灶溪水昔张道陵取此水炼丹至今丹灶犹存宋陶弼诗羽客朝元地遗坛古树中炼成丹灶在骑去鹤巢空】泰山【在富川县北一百八十里髙二千余丈北连道州荆州记呉孙权时此山夜雷震开为六洞有石鼓石坛在焉】歌山【在富川县昔冯乗有老人自少不婚善讴闻者流涕及病将死邻人送之此山老人歌以别之余声数月不絶】甑山【在贺县西一十里髙千余丈旧名幽山唐李郃出刺是州山有彩烟覆其上旬日不散遂易今名宋郭祥正诗贺州城西丹甑山一亭遥插紫云间龙墀让防名犹在鹤驭凌风去不还】橘山【在贺县东二十五里上有七十一峯以其多橘故名唐时此山有铜冶】鹅翎山【在荔浦县东五里下有岩明爽中有石如鵞状宋甘叔异诗俗谓鵞翎未便然娥英恐是古时传溪声流尽苍梧泪斑竹林中闻杜防】圣山【在荔浦县南一十里上有岩中有石乳天久不雨山顶忽云雾滃然雨即至】骆驼山【在脩仁县西一十五里以形似名】修仁山【在脩仁县西二十八里县因此名】龙岳峯【在府城东北五里宋邹浩谪居时作得志轩记云有峰数十仞曰龙岳即此】僊宫岭【在府城北】临贺岭【在贺县境即五岭之一也按张耳传秦南有五岭之戍广州记云大庾始安临贺桂阳揭阳是为五岭】昭潭冈【在府城东二里昭潭之北昭州以此为名】黄牛冈【在府城西冈顶有石状如黄牛】罗山岩【在府城东南】金芝岩【在恭城县治东髙二丈许上有石乳垂结如芝】碧云岩【在富川县治南岩洞深邃洞门上有石脉成三大字曰广阳岛逺望极分明近视如擘絮状】瀑布岩【在贺县西五里】白土陂【在贺县其土白腻可傅面岭南妇女率皆用之又名铅粉】陶李洞【在府城东北唐太尉陶英谪昭州与李氏聨婚子孙居此洞者甚蕃故名】漓江【在府城南源出桂林府海阳山防荔水下苍梧至广州入于海汉戈船将军下漓水即此】诞山江【在府城东南一百里源出平西村西流合乐川】平川江【在恭城县北七十里其源出平川南流合乐川】西水江【在恭城县西南流合乐川】富江【在富川县东源出灵亭乡桃母岩亦名灵溪水南流合贺水东入于海】荔江【在荔浦县源出柳州界经脩仁县流入漓江】乐川水【在府城西源出道州西入漓江】荔水【在府城西一十里源出桂林府修仁县境经荔浦合漓江】临水【在贺县东南源出桂隂南流至县东与贺川合流而下】贺水【在贺县东源出富川县灵亭乡东流合临水】平乐溪【在府城东二里东流至昭潭合漓江】葛家溪【在恭城县东西流合乐川水】考槃涧【在府城东二里源出山谷幽逺深邃】昭冈潭【在府城东二里考槃涧口下有十六滩】梅公井【在府治东宋守梅挚所凿】鲁般井【在考槃涧西本朝解缙诗鲁巧何年浚凿成银床深防土花青下通海底双龙穴上映天文列宿星】龙泉井【在富川县治南】龙井【在贺县东一十里嵗旱祷雨辄应】感应泉【在府城北宋邹浩谪居昭州以江水不可饮汲于数里外后所居岭下有泉涌出因名曰感应泉及将北归数日前泉乃涸旋有人至门厉声呼曰侍郎归矣求之不可见翌日果拜命杨时挽诗泉甘不出户客至岂无神指二事也今嘉应庙侧有侍郎井即此】金沙泉【在府治东唐李义山诗绳烂金沙井是也】玉山泉【在贺县西北其泉清澈如镜达于大江四时不竭】沸水泉【在贺县西二十里泉涌如沸灌溉之利甚溥】龙池【在府学傍】养化池【在府学西】木良塘【在府城北宋邹浩得志轩记仙宫岭下有塘数十亩曰木良塘即此】周塘【在平乐县东乡里积水灌田四时不涸】龙门滩【在贺县东南八里寰宇记云水深百寻大鱼自跃登此门化而为龙不过者曝腮点额故又名龙溪】
　　土产银　铜【贺县出】锡【富川及废冯乘县出】钟乳【平乐恭城二县出】红蕉布【平乐县出】白蜡【富川贺县出】筯竹【平乐恭城二县出县妇能以竹作衫充暑服】降香【平乐县出】
　　公署平乐守御千户所【在府治东洪武十三年建】富川守御千户所【在富川县东洪武二十三年建】贺县守御千户所【在贺县南洪武二十九年建】
　　学校平乐府学【在府城南宋宣和初徙城北寻徙今地本朝宣徳十年重建】平乐县学【在府城北洪武四年建】恭城县学【在县治东南永乐八年建】富川县学【在县治西南洪武二十九年建】贺县学【在县治东宋建本朝永乐十四年重修】荔浦县学【在县治南旧在县东宋徙于县西寻徙于此本朝重建】修仁县学【在县治东洪武初重建】
　　书院江东书院【在富川县北六十里宋淳祐间澹然居士毛基建】
　　宫室筹邉楼【在府城东南元刘懐逺诗峥嵘楼阁压云端江北江南指顾间万里风烟尧宇宙一时人物汉衣冠悠鼓角惊蛮瘴招飐旌旗拥将坛帘卷画阑春昼永不须烽火报平安】三瑞楼【在府治西城上又名七松楼】卷楼【在府治子城西】书云楼【在府治南】政平楼【在府治前今改安定门楼元吕思诚诗漓江江上古昭州一带孤城有此楼云防山容檐外立月将波影槛前流】望云楼【在贺县宋守黄尚贤建】昭文楼【在府学后正统四年建】双榕阁【在府治东二里江邉居两榕之间元秦竹山诗风撼双榕老树秋谓此】天绘阁【在府城北山寺中宋邹浩尝居此三年】清音阁【在贺县西五里宋守谭良佐建以旁有瀑布岩故名】御史堂【在恭城县东五里宋御史周渭读书处】十箴堂【在贺县刻宋周必大十箴于石】中和堂【在贺县旧州治】明秀亭【在府城南门外元刘懐逺诗明秀亭前水渺茫水明山秀类潇湘防干十二东风软胡蝶一双春昼长沙暖偏宜鸥鹭宿城髙不隔芰荷香晚来公府无余事闲伴诗人入醉乡】天绘亭【夷坚志昭州瘴毒地而山水颇清婉郡圃有亭名天绘郡守李丕以与金年号同欲更之有范姓者为易名清晖后李视积壤中有片石载丘濬所作记其畧云予择胜得此亭名曰天绘取其景物自然也后某年月日当有俗子易名清晖者可为一笑考命名之日不差宋邹浩诗江山天绘出留与主宾同】十爱亭【在府治西北宋郡守梅挚建其十爱诗有云我爱昭州月闲宵入绮楼凉生荔浦树冷熨桂江秋朱户千家啓浮云万里收谁夸魏公子飞上邺门游又有爱寺爱角爱水爱士爱观爱路爱乐爱酒爱果共为十诗】梅公亭【在府治东宋梅挚建以昭州所为诗及五瘴説刻石嵌于壁】荔枝亭【在贺县宋知州谭良佐建】翺风亭【在仙宫岭宋邹浩建以为避暑之所】芙蓉亭【在荔浦县宋陶弼诗邉柝无声讼狱疎芙蓉亭上避金乌民收赖实充田赋匠写空花入县图】
　　关梁通济桥【在府城东南】儒林桥【在府学西】髙桥【在恭城县西】通仙桥【在富川县南八十里】桂花桥【在贺县治西】鸬鷀渡【在府城北三十五里】利渉桥【在荔浦县北四里】种徳桥【在修仁县治西】
　　寺观东山寺【在府城东二里旧名光孝寺】三乘寺【在贺县宋徳祐中建】龙兴寺【在府城北晋建】禅定寺【在脩仁县东宋陶弼有诗】丹霞观【在富川县西三十里相传张道陆于此上升】玉虚观【在贺县宋建】
　　祠庙二仙庙【在诞山下相传五代时有潭氏二女于此修黄老术忽隠去里人异之有祷随应因立祠宋隆兴中累封夫人本朝重建庙宇】嘉应庙【在府城北祀宋御史周渭凡祈祷必应累封灵济忠显惠烈王】太尉庙【在富川县北祀宋毛炳】忠祐显应侯庙【在贺县东南宋建侯姓陈氏乾道中柳寇欲犯境十里外望见城上执兵者甚众遂遁淳熙中陈峒贼入境亦震慴而退事闻赐庙额累封灵惠公】邹侍郎祠【在府学后旧在府城西北祀宋邹浩张栻记有云公讳浩字志完学者称为道乡先生在元符中为右正言以直谏显闻初贬新州建中靖国之元入朝为天子从臣崇宁二年又贬昭州处昭凡四嵗归没于常州】五贤祠【在府学东宋守王光祖建以祀梅挚邹浩孙直庵徐正柴肃】
　　陵墓叶靖墓【在恭城县西相传叶靖葬此去墓十里旧有大悲寺宋元丰初客有叶姓者宿于寺口占诗云明朝蓬岛去白云满头飞翌日未啓扄而人马遽失时疑为叶靖云】
　　古迹乐州城【在府城西南三里唐初置贞观初改曰昭州】孤州城【在府城东南四十里唐天册元年筑寻废】昆仑城【在府城东南四十里】废冯乘县【在贺县北一百二十里汉旧县唐属贺州宋初省入富川县】废封阳县【在贺县境本汉旧县隋属封州唐属贺州宋初省入临贺县】废荡山县【在贺县境梁置隋省入富川唐复置属贺州宋初省入临贺县】废永平县【在府城东北隋置宋开寳中省入平乐县】废龙平县【在府东南一百六十里梁置静州及龙平郡隋废州郡以县属桂州唐置富州宋以思勤马江二县省入属昭州本朝县省】废立山县【在府城南二百一十二里本隋隋化县属桂州唐初改曰立山为防州治宋以速区防山二县省入本朝洪武中省入平乐县】废沙亭县【在府城东三十五里唐武徳中置贞观中省入平乐县】废桂岭县【在贺县境唐置属贺州宋因之元末省】废临贺县【在贺县城内汉置本朝初省入贺州】
　　名宦唐韦陟【天寳中贬平乐尉杨国忠谕守令胁使忧死土豪谕以轻舟泛溪峒陟曰我无负神理命之合尔其敢逃乎未几起为呉郡守】敬超先【昭州刺史有善政超先与杜甫友杜甫寄髙适诗序云今海内忘形故人独汉中王瑀与昭州敬使君超先在】李郃【太和中知贺州为政有声民懐其惠】李珏【防昌中为昭州刺史有善政寻迁郴州许浑寄诗云恩回玉扆人先喜道在金縢世不忧】韦保衡【咸通中贺州刺史留意民政不以旧宰辅自居】刘隐【干宁间其父封州刺史刘谦卒隠居丧于贺江时民百余人谋乱隠尽诛之节度使刘崇奏补左都押衙兼贺水镇使】宋王继勲【王师伐南汉以为贺州道马歩军都监继勲有武勇在军阵常用铁鞭铁槊铁挝军中目为王三铁】梅挚【景祐间知昭州文章政事绰然有声作五瘴説刻之于石以为官戒】王正伦【皇祐中以太尉将兵击侬贼战死于难子景仁即其地结草堂祠之朝廷嘉其节赐节度使谥曰忠显】俞献卿【昭州军事推官初州积缗钱钜万献卿尽用平籴至积谷数万后大兵至赖以馈军】岳飞【绍兴初贼曹成据贺州飞以神武右军副统制引兵击成大破之时以盛夏行师瘴地抚循有方士无一人死疠者】路彬【绍兴中为广西提刑时昭州夏税折布钱太重民甚苦之彬奏乞蠲减欲于见纳价上三分损一每匹折钱一千诏从之民受其利】髙登【绍兴中富川主簿宪董弅檄谳六郡狱复兼贺州学事学故有田舍法罢归买马司登请复其旧秩满士民丐留不获相率餽金五十万不告姓名而去登无所归请置于学买书以谢士民】柴中行【广西运司干官摄昭州事蠲丁钱减苗斛赈饥羸捐盐息以惠逺民】王光祖【淳熙中知昭州有徳政及民民为立生祠祀之】本朝张信【洪武初平乐府同知为政知大体尤加意农桑学校后以政最陞本府知府】萧嘉祐【永乐间知恭城县处事公平待人以信虽山谷猺獞以片纸招之闻风而至无敢后期者政暇辄与诸生讲学士风大振】唐复【宣徳间知平乐府勤政恤民百废具兴风俗丕变及去任郡人思之为立生祠】
　　流寓范祖禹【蜀人宋绍圣初言者论其修实铮诋诬贬昭州别驾谪贺州祖禹虽被谪而刚直之气不衰】邹浩【常州人以寳文阁学士知越州崇宁初蔡京用事使其党为浩伪疏坐谪衡州别驾后窜昭州直声正气推重于时】黄葆光【徽州人徽宗时以侍御史劾蔡京奸凶误国京惧以他事黜知昭州立山县又使言官论其泄漏密语即昭州安置】胡铨【庐陵人为枢密院编脩官绍兴中上疏乞斩王伦秦桧孙近出监昭州盐仓临行陈刚中以啓送之有曰知无不言愿请上方之劒不遇故去聊乘下泽之车亦坐贬谪】徐俯【洪州人黄庭坚之甥避难寓昭州绍兴初召除左谏议大夫遂执国政】吕本中【河南人公着曽孙以文学得名为枢密院编修官建炎中尝避兵寓贺州后召为起居舍人】陈与义【洛人累官太学愽士金人入汴遂避乱襄汉转逾岭峤寓居贺州绍兴初召至迁中书舍人】
　　人物宋周渭【恭城人慷慨有大志建隆初上书言时务太祖召对称防赐同进士出身累官广南诸州转运使后徙两浙益州及卒贫不克葬真宗赙钱十万以其子建中为乘氏主簿渭在岭南奏免刘鋹时税算之繁者重定田赋兴学校乡人徳之立祠祀焉】韩逈【昭州人号东山野叟累官太子中舍致仕李师中以诗赠之曰未衰前已得悬车骨立清风八十余松竹最宜贫宅舍江山偏照白髭须】毛炳【富川人倜傥不羁好读书乾道中以平寇功授衡桂防三州都廵检使后交寇犯境死于难累赠太尉忠顺武烈公二子维蕃维瞻并登进士第】毛温【富川人仕为钦州灵山簿时交寇陷防钦白三州守令遁走温纠合土豪战胜挫贼事闻召对改秩】毛经【富川人仕为开封户曹性敏悟一日方与客对奕尹以疑狱就质令罢奕经曰决事奕棊两不相妨呼二吏读疑目视棊局耳听所读已而奕胜而处事中理尹称叹荐之】毛士毅【富川人仕为化州石城令李接反来攻城士毅与尉曰吾与君当以死衞百姓纠合义丁与贼战众寡不敌遂骂贼而死髙宗嘉其忠赠承事郎】林勲【贺州人政和间举进士为广州教授建炎中献本政书十三篇书奏以勲为桂林节度掌书记朱熹甚爱其书东阳陈亮尝曰勲考古验今思虑周密世之为井田之学者孰有加于此乎】
　　列女蒋氏【临贺人归钟骞生二子士雄士畧仕陈持节帅岭南陈主虑其反覆质蒋氏于都寻遣归临贺既而虞子茂作乱遣人召士雄蒋谓仕雄曰汝若背徳忘义我当自杀士雄不敢从乱陈主闻而异之封安乐县君】莫氏【名筌恭城人周渭妻刘鋹时渭避难北走不暇与筌诀二子孩幼筌尚少父母欲嫁之筌泣誓曰渭必能自奋于是亲蚕绩碓舂以给朝夕二子皆婚娶凡二十六年太平兴国初复见渭时人异之】
　　梧州府【东至广东肇庆府封川县界三十里西至浔州府南平县界二百四十五里南至广东髙州府信宜县界】【一百八十里北至平乐府贺县界一百七十里自府治至南京五千九十五里至京师八千二百六十二里粮一十万石零】
　　建置沿革禹贡荆州之域天文牛女分野周为百粤地秦平百粤属桂林郡后属南粤汉武帝平南粤以此地为广信县置苍梧郡元封中徙交州治此晋以后因之隋废郡为苍梧县属封州唐徙静州寻以县置梧州天寳初改苍梧郡乾元初复为梧州五代周时属南汉宋平岭南仍为梧州元至元中改置梧州路本朝洪武初改为梧州府领州一县九
　　苍梧县【附郭本汉广信县为苍梧郡治隋初改苍梧县属封州后州罢复属郡唐于县置梧州宋以猛陵戎城二县地省入元仍旧本朝因之编户二十四里】藤县【在府城西六十里本汉苍梧郡之猛陵县地晋属永平郡隋平陈郡废置藤州治永平县大业中州废复置永平郡唐复为藤州天寳初改感义郡乾元初复为藤州治宁风县宋徙治镡津县元因之本朝洪武初改州为县省镡津县入焉编户二十九里】容县【在府城西二百四十里本汉合浦县地晋分置宕昌县梁改曰隂石县置隂石郡隋废郡改县曰奉化又改曰普宁属藤州唐置铜州贞观中改容州以山为名天寳初改普宁郡乾元初复为容州元改置容州路后复为州本朝洪武初改为县以普宁县省入编户一十一里】岑溪县【在府城西南二百九十里秦为南海郡地汉属苍梧郡梁置永业郡寻改为县隋属泷州唐置南义州后徙治岑溪县宋避讳改南义州熙宁中州废以岑溪县藤州本朝洪武初改今属编户四里】怀集县【在府城东北一百五十里本汉四防县地属南海郡晋置怀逺县属新会郡刘宋析置怀集县属建绥郡隋属广州唐置威州寻废开元初以永固县省入宋初又省洊水县入焉元属贺州本朝洪武初改今属编户五里】郁林州【在府城西北三百三十里本秦桂林郡地汉属郁林郡隋属郁州后属郁林郡唐属贵州麟徳初析置郁州治郁平县干封初改郁林州天寳初改郁林郡乾元初复为州五代时地属南汉宋仍为郁林州迁治兴业至道初徙治南流元因之本朝洪武五年省南流县入焉编户三十九里领县四】愽白县【在州西南七十里秦属象郡汉为合浦县地唐初析置南州并置愽白县以山为名寻改南州为白州宋废州以县防州未几州复置政和初又废州以县郁林州寻复置绍兴中复废州以县郁林州元仍旧本朝因之编户三十三里】北流县【在州东四十五里本汉合浦郡地隋置北流县属越州后属合浦郡唐属容州或属普宁郡宋元仍属容州本朝洪武十年改属郁林州编户十六里】陆川县【在州南七十里本汉合浦县地隋析置陆川县属越州大业初省入北流县唐复置属南岩州贞观中属潘州开元中属容州宋废顺州以龙豪等四县省入移治公平淳化中又移治温水元属容州本朝洪武四年改属郁林州编户一十二里】兴业县【在州北六十里本陈石南县置石南郡隋废郡以县属尹州后属郁林郡唐属贵州麟徳初析置兴业县属郁州建中初以石南省入宋开寳中以郁平兴徳二县省入元仍旧本朝因之编户七里】
　　郡名苍梧【汉名】
　　形胜南极水陆之冲【隋志苍梧为郡南极水陆之冲承桂海之源分郁江之脉】地总百粤山连五岭【史通】前引长江北背原阜【郁林州政绩堂记】居百粤五岭之中连九疑七泽之胜【方舆胜览】介桂广之间【容州志容介桂广之间盖粤檄也】唇齿湖湘襟喉五羊【宋丘翔苍梧郡赋】
　　风俗质直尚信【隋志自岭以南人性轻悍俚人则质直尚信诸蛮则勇敢自立皆重财轻死】人风婐盛【史通】力田务本不诱于末【郁林州脩学记】良才秀民好学者多【图经】人性刚悍不习文学【十道志容管夷多夏少鼻饮跣行好吹葫芦笙击铜鼓习射弓弩不习文学人性刚悍轻生】食用手抟刻木为契【寰宇记】衣冠礼度并同中州【容州志渡江以来北客避地留家者众俗化一变今衣冠礼度并同中州】乐音闲美【苍梧志乐音闲美有京洛遗风】俗反淳古【蔡绦丛话云愽白僻陋甚故俗反淳古】
　　山川火山【在府城南隔江二里山上有火毎三五夜一见如野烧之状或言其下水中有寳珠光烛于上或言南越王佗藏神劒于山阿故深夜腾熖如火山有祥光亭又山中产物名灵麖有三足郡中有灾福或使车将至则先鸣本朝洪武中叶原贺记其事】大虫山【在府城东三里搜神记云扶南王范寻养虎于此有犯罪者投与虎不噬乃宥之故山名大虫亦名大灵】金石山【在府城东四里图经载呉时有道士牵牛渡江语舟人曰船内牛粪聊以为酬舟人视之皆金也道士并牛并隠石下后因置寺名金石】印山【在府城北二十五里其形似印】石英山【在府城西桂江之上山产石英】通星山【在府城北六十二里南汉刘曜为太守尝登此山仰观星象故名】南山【在藤县南二里山势耸秀顶平如砥上有佳处曰杏坛曰松崖曰竹巷率皆清絶可爱】镃鑪山【在藤县南有镃鑪佛舍因名】石人山【在藤县南三里山势峭拔下临深渊上有巨石逺望如人】龙骧山【在藤县南六里数峯耸列下俯清流晋龙骧将军陈隠镇此州尝驻兵其下因名】六爻山【在藤县西九十里山形六层如卦爻然】南灵山【在容县南二里上有古坛】容山【在容县西北二十五里以其迥濶无所不容故名藤容北流兴业诸县郁林髙浔诸州分据其麓皆以此山为望】都峤山【在容县南二十里山有八峯曰兠子马鞍八叠云盖香炉仙人中峯丹灶而八叠竒秀最髙有南北两洞皆天造地设道书第二十洞天即此南洞寛坦中列浮屠大像北洞差狭为星坛凡八中峯絶顶有室曰中宫院宋苏轼送邵道士还山诗乞得纷纷扰扰身结茆都峤与仙邻】天塘山【在容县南一百五十里上有塘水旱涝不増减故名】丁兰山【在岑溪县东三十里山下有丁兰村相传汉孝子丁兰故居】凤山【在岑溪县南一百里山形肖凤】齐岳山【在懐集县西北一百里山势峭拔出于众山之上故名上有龙潭嵗旱祷雨辄应】笔架山【在怀集县南一百二十里峰峦秀耸如笔架然】信立山【在郁林州东南二里一名牢石坡坡上有平石又有夹石形如钟侧立旧经云毎嵗秋日乡人共候此石若云气覆之其嵗必稔】寒山【在郁林州北二十里九域志南越王佗遣人入山采橘十日方回问其故云山中大寒不得归因名宋余靖诗空翠纷纷冷不流风云常是防灵湫山神鞭起龙行雨散作炎州六月秋】绿鵶山【在郁林州西北三十五里州人于此淘取青黄泥炼成铁铸为锅】铜鼔山【在郁林州南七十里相传昔有铜鼔现于此山】双角山【在愽白县西一十五里两峯角立亦名二角】宴石山【在愽白县西南六十里山皆盘石壁立峭絶北临大江中有流泉喷激有二石相传越王宴处】伏割山【在愽白县西四十里多鹦鹉孔雀象兽山下有伏割村因名】飞云山【在愽白县西六十里山势险峻朝夕常有云气】蟠龙山【在愽白县南八十里形如蟠龙】大荒山【在愽白县南一百五十里山上池中有婢妾鱼大如楯两翼及脐下有三条似练带长四尺许揺动有光】铜石山【在北流县东一十三里上有铜湖出水银硃砂】勾漏山【在北流县东北一十五里石峯千百皆矗立特起其岩穴勾曲穿漏故名山有寳圭洞即道书第二十二洞天也洞有三石室相传葛洪尝于此修炼宋李纲诗问津勾漏山散防宝圭洞羣峯罗翠屏环合无缺空】鸣石山【在陆川县寰宇记董奉死人见于鸣石山山海经云长石之山洪水出焉山多鸣石即此其在县境者又有峩石鹤洞射炉箫韶等山】石袍山【在陆川县山多竹木葱翠如袍山有肉翅虎下山食人食讫即飞还絶岩】白羊山【在陆川县山色洁白四面悬絶上有飞泉下有勾芒木可为布俚人斫之新条更生取皮绩之】文黎山【在陆川县南五十里其山多产黄藤】北斗山【在兴业县北一十五里七峯卓立如北斗然】东斗山【在兴业县东一十五里与北斗山相对】铁围山【在兴业县南十余里山有四门东门通人行中有盘石岩窦深邃泉流不涸南门山半有土基俗传古为敌楼西北二门多石不通人行古谓之铁城旧郁林州尝治此】髙城岭【在岑溪县又有马头太富登髙三岭皆在此县】登云岭【在懐集县北八十里岭头云雾常凝结不散行经于此者若登云然】狮子岭【在郁林州东二十里以形似名】将军岭【在愽白县东北二里宋狄青讨侬智髙曽驻兵于此】绿秀岭【在愽白县南五十里林木青葱秀絶因名】真武岭【在容县北二里又名比灵山其状如色间青黄粹然逼真】鹤奔冈【在府城西相传汉太守刘曜尝凿断冈脊有双鹤飞去因名】朝台冈【在府城北三里相传宋范筑台山上毎至正朔则率郡僚登台望朝而拜】伏虎巗【在府城东五十里昔李上座修行之地道成骇伏猛兽因名】隐仙岩【在郁林州治西有石室幽邃相传昔有仙人隠其间壁上有元和十四年来游字】李白岩【在藤县东六十里赤水峡深濶丈余顶有窍通日光相传唐李白谪夜郎时过此】紫阳岩【在愽白县有刘崇逺所造铁像】四门岩【在懐集县西五十里山突起平地下有石室外有四门岩中石乳凝结为柱者八为莲花者一此岩之东北又有游仙岩岩中有化龙石一石人一】朝岩【在懐集县西八十里石径窄暗其中明敞石乳凝结为珠玉缨络鸟兽虬龙之状者甚多】燕岩【在朝岩西南三里石山峭拔洞门明敞中有石僧石芝菌石棊盘】普照岩【在勾漏山山如覆釡登岩却顾则黄陂翠巘与石峯相间其中仙坛佛塔低昻交错灵幡寳幢猎猎飞动】独秀岩【在普照岩西平野中郁然孤峙洞门宏邃古木萧森石室中可容数千人石乳挂壁上如弥陀大士像】白沙洞【在勾漏山秉烛从窦入俯伛扶伏凡经六七窦行里余乃至勾漏甲于天下而此洞为勾漏第一】玉虚洞【在勾漏山洞中物象皆莹洁如玉毎云从洞出则雨风从洞入则霁】玉田洞【在勾漏山洞前三门中门明广可入其中田数坵有石花如玉色田后二石池中有小屿水潜通江】白石山洞【在郁林州周迥七百里即道书第二十一洞天】将军洞【在愽白县南三十里一名飞鼠洞其洞三重石室虚明中有泉分温凉而流崖石上有刻南州太守领将军厐孝恭十字】波罗峡【在容县东】赤水峡【在藤县东李白岩北两崖壁立一水中流林木蔚然岚气朝夕不散本朝富礼诗峡口涨晴岚秀色渥如赭天寒山鸟啼月白林猿下仙人读书堂石灯哀湍泻】濯缨石【在容县西南三里枕江有亭曰沧浪亭下有石石沟诘曲水流其间可泛羽觞邦人因之而禊焉】龙巷石【在绣江中流有石长数十丈两畔髙耸中低若巷陌有石台可坐数人毎水涸时邑人游赏于此号为龙巷露台本朝方子遇诗老龙奋甲闉阇北嘘霞喷山山为赤擘开秋骨一迳通石磴天然幻竒迹】大江【在府城南本郁黔二水东流至此合桂江又东抵广东番禺入海汉武帝使驰义侯发夜郎兵下牂牁江防番禺即此江也宋陶弼有诗】桂江【在府城西源出桂林府海阳山入灵渠合漓水由昭潭至本府合大江入名始安江始安即桂林也】思良江【在府城北二十里其中多鳄鱼亦名多贤水西南流入桂江】藤江【在藤县北源出交阯至邕川左右江而东至此与绣江合又东流至广东入海亦名镡江宋苏轼诗系舟藤城下弄月镡江濵江月夜夜好云山朝朝新本朝富礼诗泊舟沧江濵天气喜髙旷化劒已成龙桃花涌春涨】绣江【在藤县东南源出广东髙州府北流经容县至此与藤江合流】容江【在容县南源出北流县峩石乡东过藤梧至广东番禺县入海汉马援云仰观飞鸢跕跕堕水中即此江】渭龙江【在容县西南七里源出天塘山其流分为九至此复合为一流入容江】皇华江【在岑溪县南流入容江】南流江【在郁林州南源出大容山至此合西望定川二江南流至愽白县合南立陵马诸水又南经广东防州府境入海】罗望江【在郁林州北又名西望江源出大容山入南流江】定川江【在郁林州西二十里合鵶桥江水入南流江】东安水【在府城北四十里南流入广东封川县界】峡山水【在府城北二十里南流入桂江】江简水【在苍梧县北流入大江】懐溪水【在懐集县合马宁花兠西庙宿泊下朗佛灯甘洞桃花多罗瀛古诸水流经广东四会县入南海】南立水【在愽白县北入南流江】饮马水【在愽白县东与凌马水俱入南流江马援征交阯尝饮马于此】绿蓝水【在北流县北源出绿蓝山流分为二一经广东防州府入海一经容藤苍梧至番禺入海】昆仑水【在陆川县东三十里水中有石似昆仑下流经广东防州府石康县入海】龙穿水【在兴业县西八里石山穹窿水过其下相传昔有龙穿山以通之流入定川江】铜鼓潭【在北流县北二十里昔有铜鼓浮水而出击之声骇村落至暮沈水中本朝景泰三年其铜复出舟人获送本县谯楼】古州潭【在兴业县南八里石岩下浤澄可鉴潭东有石悬下若钟叩之有声】龙潭【在藤县东北天欲雨则波浪自涌震撼有声相传龙潜于此】氷井【在府城东水澄湛不涸味甘且冷唐元结过郡目曰水井又为铭刻石泉上有火山无火氷井无氷之句宋宣和间郡守萧磐访求得之有诗云井名未磨灭自我发沈晦】清凉井【在藤县西南泉出石罅中】杨妃井【在容县西唐杨贵妃尝饮者今堙废许子真记杨妃容州普宁县云陵里人父维母叶氏生妃有异质都部署杨康求为女时杨元琰为长史又从康求为女擕归京后进入夀王宫元宗召为贵妃】葛洪井【在勾漏山相传葛洪于此洗药久废惟石磐石柱存】绿珠井【在愽白县西双角山下太平广记梁氏女绿珠有容貌晋石崇为交阯采访使以珠三斛买之梁氏之居旧井存焉汲饮者必诞美女里闾以为无益遂镇以巨石双角山有一水流合容江人亦呼为緑珠江】注玊泉【在藤县西南取秦观泉赋晨夜有声涵云注玉之句元余观诗云蒸昆山液月浸蓝田英临风咽沆瀣满腹珠玑鸣】桂山泉【在藤县东二里自石窦中流出色白味甘酿酒异于他水元余观诗寒蟾窥玉甃老兎遗香酥化为银河水一沃炎海枯】温泉【在容县南五十里冯村泉有二窍东窍微温西窍太热】紫泉【在郁林州南二里旧名濯缨泉宋淳熙间泉忽变紫改今名】愽泉【在兴业县南二十里南汉封其神曰龙母夫人宋熙宁中封惠济夫人有庙】鳄鱼池【在府城东搜神记扶南王范寻尝养鳄鱼十头若犯罪者投与鳄鱼不噬乃赦之无罪者皆不噬】放生池【在府城东池中多防鱼有四足死后头骨牙齿朽落至五月后更生骨尽乃止】鸭儿滩【在藤县南三里滩石髙险富礼诗秋髙霜降余滩浅石齿齿渔郎吹笛来野鸭斜飞起山头两石人并坐如笑指】马门滩【在北流县西南四十五里汉马援南征以江流迅激难行凿去其石余二巨石双立若门其中流水如奔马故名】北戍滩【在马门滩下唐髙骈为安南都防平蛮北归见其湍险属防遏使杨陵疏浚之人以为便】系龙洲【在府城东七里大江中亦名七里洲林木深秀江涨时洲独不没亦名浮洲本朝解缙诗苍梧城北系龙洲水接南天日夜流氷井鳄池春草合火山蛟室夜光浮千家竹屋临沙觜万斛江船下石头欹枕梦回霄汉近佩声犹在凤凰楼】长洲【在府城西七里大江中居民百余家自此遡流而上又有思化洲思恨洲石思礼洲黄陀洲皆在江中然居民稍少不若长洲之多】莲塘【在容县治唐元结栽莲于中尝构亭其上】
　　土产硃砂【郁林州及容县愽白县出】铅【藤县出】桄榔子【树似防榈心中出麫可食】人面子【春华夏实秋熟甘酸可食两邉似人面俱郁林州出】蒌藤【亦名扶留藤】糖霜【藤县出】勾芒木【皮可绩为布陆川县出】翠羽【藤县出】猩猩【似黄犬人面能言音如女人郁林州出】嘉鱼【苍梧藤二县出】蛤蚧【苍梧县出】缩砂【郁林州愽白县出】蚺蛇【长十丈以妇人衣投之则蟠可辟不祥】犀牛【角在额上鼻又有一角俱郁林州出】乌蛇【藤县出土人取以浸酒可治风疾】旸夷甲【南越志夷之甲以锡薄饰之杂以丹漆照辉昱晃】仙茅【北流县出】
　　公署梧州守御千户所【在府治东洪武十二年建】容县守御千户所【在县治西北洪武二十三年建】怀集守御千户所【在县治北洪武三十年建】郁林守御千户所【在州治东洪武十九年建】
　　学校梧州府学【在府城东本宋州学本朝洪武初改建为府学】郁林州学【在州治西南元至元中建】苍梧县学【在县治东洪武十二年建】藤县学【在府治南本朝重修】容县学【在县治西南元建州学本朝洪武二年改建为县学】岑溪县学【在县治东洪武十二年重建】怀集县学【在县治东洪武三年重建】愽白县学【在县治东宋绍兴间建本朝洪武二年重建】北流县学【在县治西南唐建元迁他所寻复旧本朝重修】陆川县学【在县治南宋建本朝洪武十五年重建】兴业县学【在县治西北元末废本朝洪武三年重建】
　　书院勾漏书院【在容县旧州学宋建】三元书院【在藤县治西宋冯京读书处本朝建】宫室大云楼【在府东城上】白鹤楼【在府治西城上】独秀楼【在府治子城上】鼓角楼【在郁林州城上宋陶弼诗去嵗同登画角城诸蛮未灭夜论兵五更将吏知人意吹作梅花塞外声】逺意楼【在容县与面面楼皆在旧州治其城之南又有逍遥楼俱宋时建】江月楼【在藤县治北宋苏轼南迁过此有江月诗后人建楼因名元余观诗仙翁看月三百秋江波日去月不留肯因炎尘暝空濶真与江月同清幽】环翠楼【在藤县治南本朝洪武五年建】郁绣楼【在藤县东以郁绣二江合流于此因名】野望阁【在容县旧郡城之东北】六贤堂【在府城东北宋元祐间建六贤汉陈钦钦子元元子坚卿士燮及其弟壹子廞皆梧人】乐山堂【在旧府园又有习隠堂在府城东】景陆堂【在郁林州治以景慕陆绩故名】思贤堂【在容县宋守谭惟寅建以祀前守唐元结王翃戴叔伦韦丹及宋王次翁五贤】清心堂【在容县旧州治又有思元堂亦在州治宋守王庆曽有所立诗碑】八贤堂【在藤县治西隅祀唐李靖宋之问李白宋苏轼苏辙秦观黄庭坚李光】寻山堂【在愽白县宋刘子羽谪居时建】漾月亭【在府城东负东山跨鳄池水光山色照暎左右苍梧絶景也】嘉鱼亭【在府城南江濵丙穴出嘉鱼故名元傅与砺诗舟楫回沙驿旌旗驻郡亭江通五筦白天落九疑青】览胜亭【在府城东南本朝正统初建】朗吟亭【在府城东中有吕洞宾像取洞宾朗吟飞过洞庭湖之句为名本朝蓝智诗洞庭万里连沧海石室千年隠翠微华表月明笙鹤下苍梧云湿劒龙归城南老树名空在枕上黄梁梦已非倦客逺寻勾漏洞丹砂未就与心违】浮金亭【在藤县东山宋建本朝正统十四年重修赵宗徳诗东山树何青青镡津水何泠泠眉山夫子能解事却于水邉树下构危亭洪波浴日金错落瘴云不雨烟蒙溟风尘澒洞去天逺草木蓊郁知地灵】南浦亭【在藤县东临江】光华亭【在藤县北宋秦观尝游此后人刻其画像与文于石元余观诗霞来海天曙月出东山白不是凭阑人谁能当秋色】绣江亭【在容县城外西南江流横陈诸峯环翠为登览之胜】迎富亭【在容县西容俗以二月二日为迎富节因名】万松亭【在容县西北唐刘禹锡诗池北含烟瑶草短万松亭下清风满即此】龙华台【在藤县东六十里】读书台【在容县东一十五里两峯峭立拥溪东下相传有渔舟夜宿其下闻山巅有弦诵声因名】经畧台【在容县南唐经略使元结刺容州时尝游玩于此因名今为元武祠】钓鱼台【在容县西三里唐刺史韦丹政暇尝钓鱼于此】岑雄台【在岑溪县】
　　关梁天门关【在北流县西一十里颠崖邃谷两石峯相对路经其中旧名鬼门闗谚云鬼门闗十人去九不还言多瘴也舆地纪胜云本桂门闗讹称鬼门闗元防访使伊哷改名魁星关本朝洪武初改为桂门关宣徳中改天门关】政平桥【在府城南】飞仙桥【在朗吟亭前】流杯桥【在藤县治东宋苏轼尝游此元余观诗曲水分山隂舆梁胜溱洧一咏见髙风驷马安足取】寻春桥【在郁林州宋郡守王过有诗】安逺桥【在郁林州南二里北达梅闗南抵雷琼东通南海】龙骧桥【在容县南跨绣江】永安桥【在懐集县东门外】太平桥【在愽白县东四里】登龙桥【在北流县东南两溪水合流其下桥上有亭】绿珠渡【在愽白县西南一十里宋徐噩诗早出绿罗村晚过绿珠渡日落白州城草荒梁女墓江水流古今滔滔不相顾今人不见古时人依旧青山路如故】
　　寺观光孝寺【在府城东二里唐建】广法寺【在藤县东五里元建本朝洪武间重建】龙兴寺【在容县治西北元天歴间建本朝永乐间重建】景星寺【在容县治西唐时建后又移建县北】塔山寺【在怀集县东本朝正统间因旧重建】寳相寺【在郁林州治东南元建本朝洪武间重修】宴石寺【在愽白县西六十里南汉建内造铜钟铁佛五百罗汉】白鹤观【在府城西隔江唐开元中建】棊真观【在大容山昔有人采樵尝见二人围棊后创观因以为名】灵宝观【在勾漏山观后石峰有二石室曰太阳太隂南汉増修为观】韬真观【在勾漏山南汉时建观左右有二石室宋呉元美以巫山寨真武岭寳圭白沙玉虚玉田四洞独秀普照二岩灵寳韬真二观共为勾漏十景】
　　祠庙温母庙【在苍梧县北二里事见肇庆府坟墓】孝感庙【在岑溪县祀孝子丁兰】伏波庙【在马门滩旁祀汉马援】李衞公庙【在岑溪县西衞公唐李靖以平萧铣至此后人立庙祀之旧名广徳庙】武襄庙【在郁林州祀宋狄青】铜鼓神庙【在岑溪县东二十五里县南二十里又有逍遥神庙】金牙庙【在府城内东祀唐将尉迟敬徳元至正中建本朝宣徳中重修】
　　陵墓士燮塜【在府城西北四里许】呉武陵墓【在府城内桂坊桥上有石刻云咸通二年七月五日吴武陵之墓武陵见桂林府名宦】
　　古迹歌罗城【在府城西南六十里隋开皇间李贤所筑以屯师众久废】废南仪州【在岑溪县唐置南义州宋改南仪旧领三县宋初以连城永业二县省入崇溪后州亦废】废牢州【在郁林州唐置领南流定川宕川三县治南流县宋废州以二县并入南流】废平琴州【在郁林州境唐置治容山县建中初省入党州】废党州【在郁林州境唐置领抚安善劳善文宁仁容山懐义福阳古符八县而治抚安宋废州省四县入南流县】废白州【在愽白县唐初置南州改白州领愽白建宁周罗南昌四县宋并为愽白一县属郁林州】废绣州【在陆川县境唐初置林州寻改绣州宋初州废以所领常林阿林罗绣三县俱省入普宁县属容州】废禺州【在陆川县境唐置东峩州改禺州治峩石县宋初州废以其所领峩石扶□罗辩三县俱入北流县属容州】废顺州【在愽白县东北唐置治龙化县宋废州以其所领龙化温水龙豪南河四县俱并入陆川县】废铜州【在北流县境唐初置寻改容州领普宁北流陵城渭龙欣道陆川六县宋废欣道渭龙陵城三县又废容州为县】废丹城县【在苍梧县境县有铜山铜湖铜邱】废建陵县【在苍梧县境晋置属苍梧郡隋属桂州后废】废新宁县【在苍梧县东南境上晋置后废】废遂城县【在苍梧县梁置隋改曰戎城唐属梧州宋省入苍梧】废孟陵县【在苍梧县本汉猛陵县萧铣改曰孟陵唐属梧州宋省入苍梧】废普宁县【在容县唐宋俱为容州附郭县本朝省入容县】废宁风县【在藤县西一百里唐藤州领宁风感义义昌镡津四县宋废三县入镡津】废镡津县【在藤县治北隋置本朝省入藤县】废南流县【在郁林州治南唐置本朝省入郁林州】废石南县【在兴业县陈置石南郡隋改为县属尹州唐废入兴业】废郁平县【在兴业县北三十里隋置属郁林郡宋与徳兴县俱并入兴业县】马援营【在郁林州南二里】澄海营【在府城西北元土军所居本朝洪武十二年废】龙城砧【在废南仪州山形似砧今属岑溪县】新村【蔡绦丛话云愽白城下有新村吾曵杖其间至一村舍见两老人坐饮乃兄弟也大者年九十四谓客曰此吾幼弟年七十八矣从旁环拱而侍者皆两老人之曽孙殆可入图画也】丹砂坑【在南流者二在愽白者三俱久废】石牛【在郁林州东南池中毎嵗旱居民杀牛祷雨以牛血和泥涂石牛背祀毕即雨泥尽乃晴】石壁【在藤县南二里髙十余丈俯瞰江流若赤壁钓台之状本朝富礼诗断崖如削铁开辟自太古江风西北来班班湿秋雨扁舟晚经过中流欲掀舞】石寨【在勾漏山隠然如城寨有睥睨烽台牙纛干橹之状规圎约二顷环以十二峯故又名巫山寨】铜船【在郁林州郡国志马援铸造铜船济海后令沈于渚天霁水澂往往望见一名越王船】仙针【苍梧县民梁大用遇异人授以铁针三枚并针灸书遂为名医永乐中郡守罗观访其子孙止存一针以进于朝】
　　名宦汉陈稚升【苍梧太守政事多暇尝临水钓鱼盖民醇讼简与之相安也】喻猛【和帝时苍梧太守以清白为治郡人颂之曰于惟苍梧交阯之域大汉惟宗逺以仁徳】谷永【建宁初郁林太守以恩信招降乌浒人十余万内属皆受冠带开置七县郡人立祠祀之】陈临【苍梧太守推诚而理尝有杀人者为吏所获临知其无嗣令其妻侍狱中后产一男郡人歌曰苍梧府君惠及死能令死人不絶嗣】三国陆绩【呉郁林太守逺俗不知学绩廸以诗书士慕其风乐其教皆舍里居而从其学】唐李靖【武徳中为桂林道大总管南廵至藤州有遗爱州民立庙祀之】元结【肃宗时为容管经畧使身谕蛮豪绥定八州民乐其教立徳颂徳】王翃【容管经畧使大歴中蛮酋梁崇牵据容州翃至藤州以私财募兵斩贼将欧阳珪又移书约义藤二州刺史进讨遂擒殄崇牵等悉复故地】李晓庭【藤州刺史与王翃等结盟讨贼引兵攻容州拔之】戴叔伦【容管经畧使招怀夷落威名流闻其治清明仁恕徳宗赋中和诗遣使赐之】韦丹【元和中容州刺史筑城垒疏隍池兴学校训耕织民贫自鬻者悉赎归之禁吏不得扰仁化大行】崔方实【元和中容州兵马使破蛮贼黄探平其窟穴献俘以闻宪宗嘉之】蔡少卿【容管经畧在押衙兵马使破黄贼隳折妖巢收复故地】杜佑【大厯中为容管经畧使绥懐兵民两尽其道控制盗贼一无所犯】郑畋【咸通中由翰林学士出为梧州刺史政暇游览多所题咏】谢肇【大厯中为容管经畧使讨平叛卒诏荅云朕以容南寄重隆恩遂行果能制彼凶妖全活黎庶布威令于一方息忿昏于千里】宋梁适【知梧州五岭自南汉时民间折税已重转运使以调不足复折之适为奏免民甚便之】郎简【知藤州兴学养士一变其俗藤自是始有举进士者】陈执中【知梧州不鄙夷其民陶以岂弟爱山水为篇章以道其登览可乐者上复古要道三篇真宗异而召之】姚道源【治平中知郁林州三载未尝决大辟防神宗初即位遣子弟修贡例当推恩道源乃不遣子而遣弟旁郡皆愧之】王次翁【建炎中知容州尝慕元结之为人取结在道州时乞免科率二奏刻之石并刻其遗像以便观省且曰庶不坠元子之政也】蒋南金【嘉定中知容州兴学校立贡院在任三年自以教养为事未尝有逸豫游乐之好】赵若铣【咸淳中知容州叛贼杨先攻城若铣与敌力屈死之】元文魁【至顺中知藤州时经寇乱之后城邑荡然魁至始立州治修城隍建学校教养百姓政化大行】朱国寳【以管军万户镇守梧州领安抚司事有政绩】刘志行【知镡津县政事之暇以吟咏自适有梅南集行于世】冯思齐【至正间知藤州律身防洁御下寛简惠政甚多及去任民思之不忘为立徳政碑】本朝王清【洪武初为容州同知时州经寇乱民不聊生清缮城隍立学校抚绥百姓劝课农桑后陞本州知州】赵天鉴【洪武初知郁林州清介自持爱民如子后擢太平府知府】金文仲【洪武间为藤州同知文章政事有足称者为古藤八景而题咏之】赵惟清【洪武间知愽白县不鄙夷其民以礼为教由是士务学农乐耕风俗丕变与中土无异】常士昭【洪武中知北流县在任以防干见称邑人老稚咸防其惠卒之日惟余一青毡逺近闻之莫不叹赏】蔡诚【洪武末知郁林州慈祥岂弟民心悦服值嵗饥发仓廪以赈贷不俟报及卒百姓思之如丧慈母】罗观【永乐间梧州知府下车之初询民瘼课农桑以先务为急有古循吏风】谢有立【永乐初知岑溪县存心公恕吏畏民懐在任十年始终如一秩满邑人不忍释去保陞梧州府通判】余显宗【永乐初知陆川县莅事公平谙练政体民之流亡悉招复业横敛者禁惩之由是田无荒弃税不愆期邑人感化】
　　流寓冯京【宋宜州人尝寓居藤之镡津既长又寄籍武昌解省廷对皆居首选仕终叅政枢密】秦观【扬州人宋绍圣初御史刘拯论其增损实录贬官编管雷州徽宗立放还至藤州观尝作词有醉卧古藤隂下杳不知南北之句至是为客道其梦中词索水饮水至笑视之而卒时人以为诗防】王安中【中山人宋宣和初为尚书左丞靖康中为言者所论谪郁林州有诗云宦游梅岭外讼诉榕庭空】李光【越州人宋绍兴中为叅知政事忤秦桧奉祠以归桧令中丞万俟卨诬论之谪藤州光在藤唱和有讽刺及桧者为守臣所告遂再窜海外】呉元美【福州人绍兴中为福建安抚司机宜坐乡人郑玮告其作夏二子赋讥时宰又谓其家亭号潜光有心于党李堂名商隠无意于事秦秦桧甚恶之谪容州】刘子羽【崇安人绍兴中坐富平之役为言者所论谪白州蜀帅呉玠上疏论子羽之功请纳节赎罪乃聴子羽自便】吕摭【齐州人颐浩子官至朝散郎贬梧州秦桧追憾頥浩窜摭藤州摭虽在贬所以诗书自娯无几微见词色】
　　人物汉陈钦【苍梧广信人治春秋左氏传三辅决录谓左氏春秋逺在苍梧即钦也武帝时仕至猒难将军】陈元【钦子传父业以父任为郎抗疏请立左氏学又请勿令司校尉督察三公光武皆从之元以才髙著名辟司空府后数陈便宜不用以病去终于家子坚卿有文章史逸其论譔】丁兰【苍梧人性至孝母殁刻木为像事之如生凡家事必告像邻人张叔者令其妻假物兰妻白像像不悦遂弗与张叔怒突入兰室击木像兰知之奋杀张叔吏捕兰去木像为之垂泪郡县嘉其至孝奏释兰罪兰又为河内人】士燮【苍梧广信人父赐桓帝时日南太守燮治左氏春秋建安中举茂才迁交阯太守达于从政谦虚下士时天下丧乱中国士人往依者以百数在郡四十余嵗卒年九十】士壹【燮弟辟举为司徒椽黄琬甚器重之董卓作乱交州刺史朱符为夷贼所杀燮表壹领合浦太守壹弟鲔为九真太守武为南海太守兄弟四人并居列郡威震百蛮】三国士廞【燮子仕呉为武昌太守自赐至廞父子兄弟并以威信著名南土出入车旗满道夷人夹毂焚香者常数千焉】唐李尧臣【镡津人贞观中第进士累官至交州刺史赐其里门曰登俊】厐孝防【愽白人龙朔中以左骁衞将军为辽东道行军总管与苏定方程名振等征髙丽孝泰以岭南兵逼蛇水盖苏文来攻孝泰兵败死之】宋李时亮【愽白人嘉祐中举进士累官知防州有治声尝献平邉十策及疏时政得失神宗嘉之累迁检校散骑常侍兼御史大夫时亮善属文尤长于诗与陶弼赓和号李陶集】徐噩【愽白人仁宗时乡举入仕摄知宜州讨欧希范以功授白州长史皇祐间侬智髙叛噩引兵追至金城驿与贼遇力战死之赠大理寺丞】秦怀忠【愽白人以文学孝防称应四举第初授徐闻令再任雷州推官平反寃狱后擢知容州所至有治声】潘盎【苍梧人常儒衣持一大翣行坐独语皇祐中侬贼陷邕至梧城下闻其异召而问曰吾形貌如何盎曰汝一贼尔又曰梧州几日可陷曰百年亦不陷又曰吾欲据此以有南粤如何曰汝将斩首岂能有粤耶贼怒遂害之】洗积中【北流人绍兴中登进士第累官至朝请大夫知白州事有治声同邑有坦中庸者亦绍兴中进士累官至广东提点刑狱】李用谦【镡津人有文行歴官至国子祭酒卒赠银青光禄大夫】李奉政【藤州人愽学能文绍兴中举进士累官至国子祭酒】本朝莫敬山【苍梧人洪武中由明经举任本县儒学训导秩满推其才学卓异陞河南布政司叅政】杨宁逺【容县人洪武中举人擢兴宁县教谕歴迁户部员外郎官至交阯布政司叅政】龚篪【苍梧人永乐初举进士擢嘉定县丞有能声歴迁兵部郎中以老成见推特陞广东布政司左叅政】
　　列女龙氏【藤县人夫王克让以疾卒龙氏纺绩奉养舅姑舅卒殡葬以礼姑怜其少欲更嫁之龙氏曰既为王氏妇岂可再适他人誓以自守永乐间旌其门】










　　明一统志卷八十四
<史部,地理类,总志之属,明一统志>
　　钦定四库全书
　　明一统志卷八十五
　　明　李贤等　撰
　　浔州府【东至梧州府藤县界一百六十五里西至南宁府宣化县界五百一十八里南至梧州府容县界一百八十八里北至桞州府武宣县界一百八十里自府治至南京五千五百里至京师八千五百四十五里粮三万六千石零】
　　建置沿革古百粤地天文翼轸分野秦为桂林郡地汉属郁林苍梧二郡梁分郁林于此置桂平郡隋废桂平郡为县属郁林郡唐属鷰州贞观间始置浔州治桂平天寳初改浔江郡乾元初复为浔州宋省寻复置元至元中改置浔州路本朝洪武元年以贵横二州及永淳县来属三年改路为府改贵州为贵县九年以横州永淳县割属南宁府今领州一县三桂林县【附郭本汉布山县为林郡治所梁置桂平郡隋废郡于布山县地置桂平县属尹州后属郡郡唐属鷰州贞观中于县置浔州后省陵江县入焉宋开寳中州废以县属贵州寻复置州元仍旧本朝因之编户一十七里】平南县【在府城东一百三十里本汉猛陵县地属苍梧郡晋置武城县刘宋改置武林县属永平郡隋初属藤州唐贞观中分置平南县后自武林移龚州治此领阳川武林隋建大同四县宋省四县入平南后又以思明州之武郎县省入绍兴中州废以县浔州元仍旧本朝因之编户二十四里】贵县【在府城西一百四十里本汉桂林郡之南境汉为欝林郡之广欝县吴改阴平县晋改欝平县仍属欝林郡梁置定州改南定州隋初郡废改曰尹州大业初又改欝州治欝林县寻改欝林郡唐初改南尹州贞观中改贵州仍旧治天寳初改懐泽郡乾元初复为贵州宋改欝平县曰欝林县为州治元仍旧本朝废欝　林县改州为县及改今属编户三十四里】武靖州【在府城西一百二十里本朝隆庆中改置编户一十二里】
　　郡名桂平【梁名】浔江【唐名】
　　形胜封域广袤实有三州之地【浔江志】南北限以二江【同上左黔右鬱合于山之麓曰浔水故云二江】钟釜秀峙映带州宅【显惠庙记】江山气象之秀【宋李邦彦题白石云浔江穷瘴岭之南郡虽僻傍与都峤勾漏为邻而白石近在境上江山气象之秀有足嘉者】山水竒秀地理寛广【府志】
　　风俗椎髻箕踞乃其旧风【隋志】民淳讼简【浔江志浔虽古荒服沃壌颇多山水竒秀民淳讼简人多业儒】其民从化【浔江学记鬱江东注土无氛恶蛮溪獠洞不际其境民之从化岂间然哉】并服礼仪【圗经自大唐中以后并服礼仪衣服巾带如中国焉】人物纯和【风土记力耕为业不产蚕丝人物纯和无行谄诈】土风尚朴【懐泽志土风尚朴不事华饰不机巧趍利】
　　山川思灵山【在府城西五里又名西山秀峙穹窿映帯府治上有三清岩】凤巢山【在府城西五十里下有龙潭祈雨多应】石鹿山【在府城北五十里上有石如鹿】白石山【在府城南六十里两峯并立下有岩洞即道书第二十一洞天通容县勾漏洞世传葛洪炼丹尝往来其间洞之上防仙岩有炼丹灶及八仙石存焉宋张志道诗山似游龙势欲奔山中有路透天阍峰峦长帯烟霞色洞穴浑无斧凿痕杨子春诗晓沆瀣夕餐霞更挽天浆咽月华日午道人犹未起香风吹老古松花】罗影山【在府城北七十里】鸡栖山【在府城北八十里】吉盘山【在府城北九十里】阆石山【在府城北一百六十里峰峦竞秀如列旌旗下有读书岩五代时状元梁嵩尝读书于此】鷰石山【在平南县东南一十二里山有石鷰唐置鷰州取此】古仑山【在平南县北】大峡山【在平南县北一十五里】瓮山【在平南县西六十里】磨云山【在平南县南一百里山顶常有云雾】南山【在贵县南一十里上有二十四峰峭拔异秀甲于一郡宋俞括诗二十四峰尖参差列郡南半空擎梵宇絶顶寄僧龛】东山【在贵县东二十里峰峦秀特相传唐时有何特进履光二人隐此山化为石今山顶有石状如二人并立西北一峰望之如妇人搭帔簮花俗呼为新妇岩】北山【在贵县北二十七里又名宜贵山上有瀑布千仭禅僧羽客多栖止焉山有石牛毎旱则杀牲取血和泥涂牛背以防卤涂牛口歌牧牛诗以乐之祀毕则雨泥尽乃晴】西山【在贵县西三十里五峰并立山多踯躅花】银山【在贵县东北上有石函望之如银俗呼为仙人函】龙山【在贵县北五十里山有茶树邑中人赖之地道记曰龙山合水所出】龙影山【在贵县南石壁上有五色彩画出龙影】马岭山【在贵县西北七十里一名龙马又名马度山多虺其毒杀人惟泠石可以解之屑着疮内即活俗传有马嘶及奔踶声则人多疫疠】横岭【在府城北五里旧志云在贵平县南九十里】三鼎岭【在府城东三十里】宝子岭【在府城南三十里山势磊落如聚宝玉】棱层岭【在府城西南七十五里】南顿岭【在府城南一百二十五里】仙女岭【在贵县北七十里】独秀峰【在白石山之侧孤翠飞骞百里所瞻】会仙岩【在白石山上磴道险峻攀縁而上其广可容数十人中有葛仙翁丹灶】罗丛岩【在府城西南六十里其岩明爽可容二三百人内有三教殿殿东西有碧虚灵源二洞实浔之胜槩每嵗重九郡人登高于此】高阳岩【在平南县与思鹅岩对峙岩宇高旷而明豁前瞰平野又有湖叟巗在此岩之阴有宋治平中名贤题跋】思鹅巗【在平南县旧经谓之思鹅石状若八角楼】畅岩【在平南县西北三十里一名姚公岩宋郡守姚嗣宗诗石作洞房势水随人意流两岩尝溅雨五月便惊秋此境有深趣无心真乐游山公中宿酒欲醉更重投】登仙崖【在北山路傍接仙女岭山上或闻宴皷声即嵗丰人安闻战皷声即兵戈起】狮子冈【在府城西五十里状如狮子】昆仑冈【在府城西七十里】蛇黄冈【在平南县北四里冈势盘纡出蛇黄每嵗九月邑人掘深七八尺始得之大者如鸡子小者类弹丸其色紫磨之可傅肿毒】显朝冈【在贵县北二十里郡志云陆续为太守尝登此冈制浑天仪】大藤峡【在府城西北一百五十里大山夹江绵延数百里山势险峻中多猺人】金鸡峡【在贵县西六十里】浔江【在府城北乃鬱黔二江至城下合流东过藤梧至番禺入于海】郁江【在府城南又名南江源出交阯界经邕州至此合黔江】黔江【在府城北又名北江源出牂牁经栁象至此合郁江】龚江【在平南县东南一名都泥江西通邕宜二江东过藤梧会诸川入于海唐龚州以此名】乌江【在平南县治西流入龚江】白马江【在平南县东六十里流入龚江】宝江【在贵县西二里一名浮江水来自賔州界入郁江】武思江【在贵县西六十五里】南湖【在府城南长三里俗名结塘湖上有洲洲上旧有平波亭临岸又有南浦亭郡人时乘防舟游赏于其间】渌水【在府城南一十五里旷野中天然怪石甃其傍水泉深碧清澄中有巨鱼人不敢捕】罗叶水【在府城南一十里流入鬱江】思陵水【在府城西北一十里合大隍水入黔江】绣江水【在府城西南三十里合浔江】都耶水【在府城北三十里合大隍水入浔江】横眉水【在府城西南四十里入鬱江】大隍水【在府城东北五十里源出桞州府武宣县界东流合浔江】木赖水【在府城西北九十里源出贵县界流合黔江】泛水【在贵县南四里流合郁江】谷永井【在贵县旧贵州治东北相传汉谷太守所凿】东井【在贵县北二里怪石涌出水流石底宋施才诗深随石窦千寻去逺自云峯万里来】司命井【在贵县西北半半澹潜通大江四时不竭合境汲饮人多耆年若水竭则人疫嵗荒】嘉鱼井【在贵县西井泉通江中有嘉鱼临水观之歴歴可覩】陆绩井【在贵县城内东偏有橘一株乃干和中刺史刘传古所种】龙腹井【在贵县北二十里水深三尺观之则浊汲之则清嵗旱祷雨辄应汉封其神为清源公】潄玉泉【在白石山】紫泉【在贵县南水出鬱江有两派其出不常出则有异应自县门流下者必擢贤守令或生英俊县上流下者应在僚属其水长而狭色如紫练】潮水泉【在贵县西六十里其水盈涸不时汉封其神为澄澜公凡祀飨时或日三四十潮邑人烹牲以卜嵗事】谢雕池【在贵县治北唐刺史谢雕于此凿池种莲久废】铜皷滩【在浔江中滩有五曰碧滩弩滩思傍滩斫石滩并铜皷为五水石险隘有声如皷】
　　土产银【各县出】铅【贵县出】纻布【古具布一名郁林布比蜀黄润古云蜀中黄润一端数金淮南子曰弱緆细布也汉书白越即此布】桂【其皮可为药中有蠧可食汉文帝时尉佗尝献之】铁力木黄藤【三县俱出】葵【贵县山中有之可为扇】糖牛【桂平县山有糖牛与蛇同穴牛嗜盐里人以皮褁手涂盐入穴探之其角如玉取以为器】芭蕉　橄榄　吊丝竹【各县俱出】
　　公署浔州衞【在府治西洪武二十九年建】奉议衞【在贵县治西北本朝正统十一年自奉议州徙建于此】守御贵县中前千户所【在县治西懐泽驿旧址旧在县治西北正统十一年改建为奉议衞因迁所于此南宁衞】向武军民千戸所【在贵县北门外正统十一年自奉议州徙建于此奉议卫】
　　学校浔州府学【在府城西南本宋州学本朝洪武八年改建府学】武靖州学【在州治南隆庆间建】桂平县学【在府城南即南州道院故趾洪武四年建】平南县学【在县治东洪武初建】贵县学【在县治东宋建本朝洪武初重建】
　　宫室思古楼【在府治东门上】观风楼【在府治南门上宋廖徳明诗三里之城渺大荒两江横截壮金汤唐家设险基犹在圣代增陴虑更长】卷雨楼【在府城西门上】平逺楼【在府城北门上】怀泽楼【在贵县旧州城北因郡为名】净练阁【在平逺楼之西】澄霁阁【在平逺楼之东】凌波阁【在平南县】爱莲阁【在贵县治】双清阁【在贵县学南宋传汶诗森森古木蔵黉舍阁瞰长江景倍清叠嶂望中供逺翠小滩耳畔碎寒声】吏隐堂【在府治正防后】平政堂【在吏隐堂之东】清心堂【在平政堂之东与湛轩相对】率正堂【在平县县治】景陆堂【在贵县旧州治西堂后有清燕堂】寒亭【在府城西五里亭下有泉自石罅流出冬夏不涸宋姚嗣宗诗井邑倦灾酷西岩境独清人皆有凉意亭遂得寒名】涌金亭【在府城南江岸】碧亭【在府城东三江口】甘露亭【在贵县宋梁诏母墓亭也】薫风亭【在贵县本梁诏读书楼苏轼更今名】南涧亭【在贵县西二里宋陶弼诗伏泉地脉能通海叠玉山峯喜近城】莲巢亭【在贵县治莲池之北有苏轼书帖石刻】玉泉台【在桂平县】
　　关梁长庚桥【在府城西三里】禄塘桥【在府城西一十五里】罗冲桥【在平南县治东】绵村桥【在贵县北一十里】板冲桥【在贵县西三十里】驷马桥【在桂平县南正统中建】
　　寺观报恩寺【有二一在府治东南一在贵县东俱宋建本朝永乐间重脩】宝积寺【在平南县西洪武间燬永乐初重修】景祐寺【在贵县南山宋咸平初尝赐太宗御书二百二十轴藏于此】万夀寺【在贵县城中景泰初重修】妙观【有二一在府治东宋末遗址本朝洪武中重建一在贵县西有宋宣和手诏刻石】清真观【在白石山一名阳明观冇宋太宗御书】
　　祠庙三先生祠【在府学祀宋周敦頥程颢程頥廖徳明作记】广祐庙【在思灵山其神唐御史李姓亡其名宋累孚孚应广济显佑灵护王郡尝苦虎守祷于神信宿虎死庙树间姚嗣宗记其事】白马庙【在平南县东六十里五代时梁嵩乘白马游东壕墟过渡偶没于水乡人立庙祀之】石牛庙【在贵县治北祀石牛神县人祷之数着奇应】灵源庙【在平南县南武林乡宋崇寜中建以祀龙神本朝重建】
　　古迹郁林郡城【在贵县西吴陆续为太守时筑遗址尚存宋廖徳明诗荒烟漠漠双江上往事悠悠古戍孤春到偏怜青草渡梦回犹记白鸥湖】废思明州【在平南县境唐永隆初置思唐州领武郎思和二县宋初改州曰思明以思和省入武郎寻废州武郎属龚州嘉祐初省入平南】废大賔县【在桂平县境隋置属藤州唐属浔州】废皇化县【在桂平县境本汉鬱林郡阿林县地隋置此县唐属浔州二县宋俱省入桂平】废武林县【在平南县境本汉猛陵县地刘宋置此县隋属藤州唐属龚州】废隋建县【在平南县境本猛陵县地隋置此县属藤州唐属龚州】废大同县【在平南县境本汉布山县地唐置属龚州】废阳川县【在平南县境本汉布山县地唐置阳建县后更名属龚州以上四县宋初俱省入平南】废陵江县【在桂平县境唐武徳间置龚州寻省入桂平】废怀泽县【在贵县南一百五十里刘宋置隋省入郁林县唐初复置属贵州宋复废】废义山县【在贵县北八十里唐置属贵州宋废县境有乌浒夷巢居鼻饮射翠取毛剖蜂求珠为业无亲戚重宝货】废潮水县【在贵县西五十里唐初分郁林县置宋初省入鬱林】废郁林县【在贵县东汉广郁县地晋为郁平县隋析置此县宋废后改郁平曰郁林本朝省入贵县】马平场【在府城西七十里炉户采取砂宝烹炼黑铅】龙街里【在平南县南汉时梁嵩为状元因改其乡曰鹏化里曰龙街又曰折桂】石钟【在贵县南山不可辄击击则风雨立至】龙田【在贵县南山之阳宋人诗龙田亦冇痕痕在又云耕余龙跃云津去并见南山石刻】
　　名宦汉谷永【建寜中为郁林太守广郁古西瓯骆越所居永以恩信招降乌浒十十余万内属皆受冠帯开置七县郡人立祠祀之】三国陆绩【吴郁林太守笃好儒雅逺俗人未知学绩廸以诗书士乐其教罢归无装舟轻取石为重人称其亷号郁林石】南北朝刘勔【宋郁林太守先是费沈伐陈擅不克勔至随宜剪定大致名马并得瑚连理树以献】宋姚坦【太宗时以将作监丞知浔州有政誉】恭辅【通判龚州岂弟之政洽于生民治休事肃裕然有近古意】虞革【庆厯中知龚州时蛮入寇桂管骚动革经画军须先事而集又移书安抚使杜杞请治诸郡城及易长吏之不才者】程珦【皇祐间知龚州时宜獠欧希范既诛乡忽传其神降言当为我立祠迎其神至龚珦使诘之曰比至浔守以为妖投祠具江中逆流而上守惧及更致礼珦使复投之顺山而去其妄乃息】范直方【绍兴间知浔州政尚寛厚邦人徳之入为刑部员外郎民皆攀辕截磴不忍其去】杜天举【绍兴间知浔州入对言土官教谕未足为后进模范乞令见任有出身或特奏名兼摄从之】吴猎【平南主簿刘焞经畧广西辟本司准偹差遣盗李接起陷容雷高化贵郁林等州猎请赏劳诛罪于是人人惊厉争死鬬不逾时盗既就缚】林次龄【淳熙中知贵州有政绩部使者尝赠以诗云戸长尽蠲民不病室家相庆酒频沽农桑课绩无遗恨循吏声名并炳都】廖徳明【淳熈间浔州教授为学者讲明圣贤心学之要手植三柏于学浔士爱敬之如甘棠后擢知州事有声诸司交荐之固辞不受】崔与之【绍熈中浔州司法叅军常平仓久弗葺虑雨壊米撤居廨瓦覆之郡守欲移兑常平之积坚不可守敬服更荐之】元祝蕃【至正间浔州经歴一夕课子读书忽旋风灭烛戸外若有人称黄氏来防寃者比开户视之四无人迹诘旦审狱果有黄姓者竟得其寃状兄弟同坐八人止罪其一余皆释之】陈本道【至正间知贵州时峒贼围州城本道率兵出战身先士卒贼遂败去时称文武才】侯元采【至正间署贵州事时城池頽圮以私帑佣民筑濬一日峒贼出掠元采偕其弟信卿帅兵逆战生擒酋党八人斩获无筭广西海北二司交荐之】本朝潘长夀【洪武间由佥都御史出知浔州府为政寛平勤于抚字虽溪峒猺獞亦皆感化】沈忠【洪武中知浔州府禀性刚果优于政事时猺贼出掠忠率上兵抚抚一方之民遂安】齐逊【洪武中知平南县崇尚亷节絶去浮靡为政严密吏胥不得肆其奸邑人爱慕之传诵不已】李健【洪武中知贵州政尚清简不施刑罚由是民知亷耻争讼自息至于学校农桑莫不奬劝而兴举之】
　　流寓胡旦【渤海人宋淳化中知制诰坐王继恩累谪浔州旦以状元进身虽在谪地著书不怠】赵子崧【宋宗室号鉴湖居士建炎初贬龚州未几放令自便道梗未能归寓居于浔先是宣和间馆职有常瓌者谓子崧曰夜梦帝勅公为白石洞天主者后子崧竟没于浔】曾防【贑州人号茶山居士宋建炎初避地于浔州尝有诗云鸡犬图书同一舸老夫荡浆儿扶柁浔江一系欲生根梦下湖南向江左】
　　人物五代梁嵩【平南人南汉时举进士第一仕至翰林学士尝献倚门望子赋命归奉母锡赉皆不受请蠲一郡丁赋从之郡人感徳立祠祀焉】宋陈坦然【浔江人景徳中宜容二州乱坦然以书降贼首诏赴关赏赉不受愿就廷试歴漳浦攸县知县移知梅州所至有治绩累赠太子赞善大夫殿中丞子有方官至国子博士】施才【贵州人自发解歴任郡倅宣和间莫洞蛮贼叛才平贼有功因入对徽宗问南方风物才曰道徳一而风俗同迁朝散郎永州太守】梁诏【贵州人少孤事母孝元丰中任广东提刑司干官母卒庐墓侧建罔极亭手莳松柏成林甘露降芝草生苏轼自海外归闻其孝节往观焉】本朝王显中【桂平人洪武初游太学有声擢交阯谅江府同知在任勤能著称寻迁新平府知府卒于官吏民思之】龙渊【桂平人洪武中歴任良乡嵊县知县以才能见推擢监察御史后陞懐庆府知府致仕去】
　　南宁府【东至栁州府賔州界一百二十里西至太平府罗阳县界六十里南至广东防州府钦州界一百三十里北至覊縻州溪峒界七十里自府治至南京六千四百一十里至京师九千二百七十里　粮四万七千石零】
　　建置沿革禹贡扬州之西南境天文翼轸分野周为百粤地秦并南粤为桂林郡地汉为郁林郡之领方县地晋分置晋兴郡隋平陈废郡为县属简州后改曰宣化县属郁林郡唐初于县置南晋州贞观中改为邕州属岭南道天宝初改朗寜郡乾元初复为邕州后置建武军节度宋仍为邕州县广南西路大观初改军名永寜元至元中改置邕州路秦定初改为南寜路本朝洪武初改路为府领州三县四
　　宣化县【附郭本秦桂林县地汉为鬱林郡领方县地晋置晋兴郡隋废郡为县属尹州后改宣化县属鬱林郡唐初于县置南晋州后改邕州宋省朗寜思笼如和四县入焉元仍旧本朝因之编戸四十一里】新宁州【在府城西八十里本宣化忠州之地本朝隆庆六年以其地为白沙诸贼出没要路置州治焉领县二】武縁县【在州城北八十里本汉领方县地梁属领山郡隋于此置武縁县后省入领山县属鬰林郡唐复置属南晋州后属邕州宋省乐昌封陵二县入焉元仍旧本朝初因之隆庆中置新寜州因改焉编户一十四里】隆安县【在州城北二百五十里本朝隆庆间置新寜州编户十里】横州【在府城东二百一十里本秦桂林郡地汉为合浦郡髙梁县地孙吴分置合浦北郡晋属寜浦郡梁又分立简阳郡隋废郡置简州治寜浦县又改縁州大业初州废以县郁林郡唐复置简州寻改南简州又改横州天寳初改宁浦郡乾元初复为横州宋因之元初改置横州路寻复为州本朝洪武初改浔州府十年改为横县南寜府十四年复为州编户一十五里领县一】永淳县【在州西一百三十里本秦桂林县地汉属郁林郡唐初置淳州治永定县永贞元年改峦州宋初废峦州以永定县属横州熈寜中省元祐中复置改永淳县元仍旧本朝因之编戸七里】上思州【在府城南八十里南唐置宋属邕州迁隆塞元属思明路本朝初因之后改属南寜府编戸三思】下雷州【万厯中新设】
　　郡名晋兴【晋名】朗寜【唐名】永寜【宋名】
　　形胜内制广源外控交阯【宋知横州杜杞邕管议】金城之固铜柱之封【宋狄青贺捷表】九洞襟带列城唇齿【宋余靖平蛮颂】南濒海徼西接溪峒【横州圗经】横为邕钦亷三郡咽喉地势险阻【宋杜杞传】横距邕为邻境实犬牙相制之地【宋易祓修城记】
　　风俗人性轻悍【郡志人性轻悍椎髻箕踞乃其旧风】俗惟种田【图经地隘民瘠俗惟种田服用惟蕉葛】俗尚鸡卜【同上】轻医药重鬼神【宋史范旻传】语言类襄汉【元志宋狄青平侬贼后留兵千五百人镇守皆防汉子弟至今邕人皆其种类故语言类防汉】
　　山川武号山【在府城南一十里山势雄武拱揖城郭】马退山【在府城北一十五里状如马退山旧有茅亭唐栁宗元记云是山崒然起于苍莽之中驰奔云矗且数十百里尾盘荒陬首注大溪诸山来朝势若星拱苍翠诡状绮绣错杂葢天钟秀于是不限于遐裔也】道人山【在府城东二十里昔有人脩道于此因名】罗秀山【在府城北二十里相传昔罗秀修道于此后升仙因名朱陶弼诗寻山入罗秀旋结草堂居花露生瓶水松风落架书闻猿得句后见月出行初此夕云林下无因梦使车】苦竹山【在府城北三十里山多产苦竹】公母山【在府境左江永平寨之东】思玉山【在府城东六十里跨柳州府来賔县界】都石山【在府城东六十里其山多石不产竹木】都茗山【在府城西六十里山皆产茶】横山【在府城东八十里其山高险横截江河宋置横山寨于此为市马之所陶弼横山诗恩浃黄侬俗师还左右溪】昆仑山【在府城东九十余里山极险隘古设关于此】石燕山【在府城东九十余里相传山有石燕天欲雨则飞出】古鉢山【在府之左江滩下有石壁壁间有鱼形】古鉢山【在横州北一十里形如僧鉢山有慈感寺宋守徐安国诗云郡岭中推古鉢尊山川罗列掌中存亭台突兀圣婆庙邱垤逶迤山子村】秀林山【在横州西一十里林木秀鬱】鸣石山【在横州山海经云长石之山洪水出焉山皆鸣石即此】宝华山【在横州南二十里山顶尝有宝异之气宋徐安国诗秀出城南号寳华翠防深处衲僧家百年台榭归煨烬一迳苍苔点落花】笔架山【在横州西二十里形如笔架】空笼山【在横州东昔邑人获一禽人皆异之欲献于郡至此山透笼飞去献者空归因名】罗蚕山【在横州东北三十里】洪崖山【在横州城南五十里】乌蛮山【在横州城东北六十里昔有乌蛮人居此】緑矾山【在横州城西六十里下有緑矾泉】凤凰山【在横州东五十里山如凤形】龙牙山【在横州南五十五里山有石如龙牙因名】震龙山【在横州北七十里山麓有水源相传昔有龙蛰于此】飞龙山【在横州城西一百五十里昔有白龙自山飞去故名】凤凰山【在上思州南二十里】十万山【在上思州南六十里】防山【在武縁县西一十五里山形如帽】思隣山【在武縁县昔居人何隣者有道术百余嵗不知所适人思之因以名山】镆鎁山【在武縁县东五十里山势崎岖古有镆鎁关】挂榜山【在永淳县治西北石壁临江形如挂榜】龙章山【在永淳县北四十五里相传昔有龙出入此山文彩炳然】鱼流山【在永淳县西六十里中有溪毎至水潦泛涨水流顺急鱼自溪顺流而下】登髙岭【在横州城内上有仙槎亭毎嵗重九日州人临眺于此】白象岭【在横州南五里形如白象】林公岭【在永淳县南六十五里相传昔有林姓者隐于此】回龙巗【在府城南一百里岩中有水澄彻相传昔有龙蛰此毎嵗旱祷雨輙应】题诗巗【在武縁县南四里高高数丈三面皆石壁上有朝天门洞仙女六字在焉】望仙坡【在府城东与罗秀山相对宋狄青孙沔余靖征侬贼驻师于此郡守陶弼即其地建三公亭冇诗云异日谁相继来书第四名】苏摩峤【在横州相传仙人董奉亡后人见之于此】豹子石【在府城南一十里其形类豹】牛皮石【在横州西七里石如牛皮上镌横州二字字相传仙人所书】大江【在府城西南左右二江合流于此左江源出广源州右江源出峩利州至合江镇合为一江流入横州号为郁江舆地广记云郁江即夜郎豚水也宋陶弼左江诗云昔年观地志此水出牂牁】八尺江【在府城东南六十里源出广东钦州界北流合于郁江】月江【在横州南水势环抱如月】清江【在横州东一十五里源出从化乡合于槎江有嘉鱼穴】鳄江【在横州东八十里旁有鳄鱼穴俗因立鳄水庙】横槎江【在横州西南五十里中有滩亦名横槎晋咸元间有一枯槎枝榦扶疎坚如铁石其色类漆黑光照人横于滩上因名又名槎浦】武流江【在横州东南五十里源出广东灵山县界至本州合于槎江】上思江【在上思州治西源出十万山流经于此至古万寨与小江水合】东班江【在永淳县东北五里源出賔州领方县界流于鬱江】秋风江【在永淳县南一十里源出灵山县界流入郁江】扈水【在府城东南六里源出如和乡流入大江】西江水【在武縁县西源出明山界经本县南流入大江】灵犀水【在郁江上流又名灵湾相传潭中昔有二犀毎风息浪静则出于潭岸顶有光彩】冷水【在横州西五十里】苦竹水【在横州东四十五里以傍多苦竹故名】邕溪【在府城西一十里源发钦州界唐贞观中改郡曰邕州以此溪名】香稻溪【在横州西二里溪傍产香稻】甘泉井【在府治东味极甘美】马跑泉【在府城东一十里相传宋狄青平蛮时马渇跑地而泉涌出】古辣泉【在横州桂海虞衡志古辣乃賔横间名以墟中泉酿酒既熟不煑但埋之土中日足取出色浅红味而致逺虽行暴日中不亟壊南州珎之宋守徐安国诗有古辣觞客醉之句】龙池【在横州北即唐贞观中所陷池见祠庙宋守徐安国诗为谷为陵事已非灵源滙泽发光辉有时风雨连村暗夜半龙游古鉢归】乌蛮滩【在横州东六十里】牛练滩【在永淳县南一十七里中有石形如牛】白龙塘【在府城东北望仙坡下相传宋狄青营于坡上遥见草莽中有物如白羊令人视之惟有此塘意所见者必龙也故名】五花洲【在府城东宋有聂安抚者筑亭于上扁曰南洲壮观又有繁阴亭梅亭爱莲亭熈春台】治春湾【在横州西四十里】
　　土产金【宣化县出宋有塲】银【府境出】象【近交阯界山谷间出】马【宋时置司市马于横山寨】貆猪【身有棘刺能振以御人常百十为群以伤苗稼】蛮犬【性警而猘蛮人携以自防盗莫敢近】孔雀秦吉了【形如鸜鹆教之能言】倒挂【毛緑常倒挂于树林故名】锦鸡【能吐锦久复收之以上俱宣化府縁县出】虫丝【横州出枫始生多有食叶之虫似蚕而赤黑四月熟如蚕之将丝州人擘取其丝光明如琴海濵蜑人鬻之作钓缗】
　　公署南寜衞【在府治西洪武二年建】驯象衞【在横州治东洪武二十一年建】武縁守御千戸所【在武縁县治西洪武二十四年建南寜衞】
　　学校南寜府学【在府治东宋建本朝洪武二年重建】横州学【在州治西元建本朝洪武三年重建】上思州学【在州治南本朝建】宣化县学【在府学东旧在望仙坡下正统初迁于此】武縁县学【在县治南本朝洪武初建】永淳县学【在县治北本朝洪武中建永乐间重修】
　　宫室矗云楼【在府旧城西北隅髙耸云汉】筹边楼【在府治子城上旧名荷恩堂宋安抚任忠易以今名】横浦楼【在横旧城上宋守陈大纪建又名月江楼贾成之诗横槎三月江如□风浪萦纡接天緑郡楼新创揷云飞尽日江山对双目徐安国诗暑风披拂瘴烟收独倚危楼裕逺眸万叠山围城堞古一湾江抱海槎浮】清华楼【在横州旧城上又名瑞锦楼】梯云阁【在府治子城东隅逾街而过五花洲】昭囘阁【在横州学宋靖康初郡守曹衮建】天机阁【在横州城西南隅】清风堂【在府治宋安抚任忠建为避暑之所】瑞文堂【在清风堂后以堂前有池嵗生并头莲故名】双梅堂【在府治旧有梅二株枝生连理】淮海堂【在府城内旧安民坊】安政堂【在府城东宋安抚顔敏徳建】春野亭【在府城外宋陶弼诗二纪看花瘴雾中野园今日又东风人心有感时时别春色无私处处同】云锦亭【在府旧城上】连理亭【在横州江南岸梁世基旧宅亭畔有连理荔枝木一枝宋神宗御赐诗横浦江南梁家间世贤一株连理木五五月荔支天】海棠亭【在横州西海棠桥畔宋守向支防建】绮川亭【在横州治前宋杨志诗一緑尽沧浪水千朶红含菡萏花满眼缤纷何所似江天日落散余霞】昆仑台【在昆仑山宋陶弼诗落照古城隅邉风动隼旟久闲亡战畧多病熟医书老髪随年短新情与世疎桃花春水暖谁钓旧溪鱼】南城台【在府城南陶弼诗江国家书少秋台寒草生无人来逺渡尽日上髙城落照悬市市孤烟起戍营东园故篱菊又向酒中倾】月台【在府治宋安抚顔敏徳所筑尝翫月于上因名】浮槎馆【在横州西南宋秦观尝居此有书懐诗挥汗读书不已人皆怪我何求我岂更求闻达日长聊以消忧】
　　关梁昆仑关【在昆仑山宋狄青破侬智高于此陶弼诗关路下昆仑蛮封迤分春光偏着草雨意不离云俗异君修徳时平将用文临溪见緑水老雪纷纷】合江镇【在府城西五十里又有迁隆镇去府四程】永平寨【去府十程宋置又有古万等寨皆在府境宋陶弼永平寨道中诗叠嶂深千里穷邉今一隅北风家信息南斗客程途岭势频开合猿声乍有无过溪人语笑隔岸戍烟孤】横山寨【在府境宋置绍兴初置司市马于此以本路经畧安抚总邕州事同提点买马专任武臣隆兴后文武通差】永丰桥【在府城西七十里】龙溪桥【在府城北】海棠桥【在横州西桥南北皆植海棠有书生祝姓者家此宋秦观尝醉宿其家明日题一词云唤起一声浓情衾冷梦寒窓晓防雨过海棠开春色又添多少社瓮酿成防笑半破椰瓢共釂觉倾倒急投床醉乡广大人间小】翔云桥【在横州北一十里又名通津】通利桥【在永淳县北五十里】福善桥【在武縁县西北六十里】
　　寺观天寜寺【在府城西唐建名龙兴本朝洪武间改今名】万夀寺【在府城东南一十里宋建】夀佛寺【在横州南宋建本朝洪武中重修】夀寜寺【在武縁县南宋建】三清观【在府治北宋建本朝正统中重修】龙溪观【在府城北宋建】妙观【在横州西宋建】石台庵【在府城南一十里宋建本朝永乐中重修】
　　祠庙威武庙【在横州东六十里汉马援征五溪蛮驻兵于此秋毫无犯邦人慕其威武立庙祀之】慈感庙【在古鉢山顶相传唐贞观中有女妇陈氏居朝京门一日买鱼忽有白衣人谓曰鱼不可食既市可掷水中急上山顶避之陈如其言囘望所居皆陷为池矣陈殁乡人立庙祀之扁曰慈感】乌龙庙【在府治西宋皇祐间筑城随筑随壊郡守刘初夜梦大蛇环地而行即其地筑焉城乃成立庙祀之】懐忠庙【在府城朝天门外祀宋知邕州宋缄缄没后交人谋寇桂州行数舍其众见大兵从北来呼曰苏城隍领兵来报怨惧而引归邕人为缄立庙元祐中赐额】三公祠【在望仙坡上宋皇祐间狄青孙沔余靖讨平侬贼郡赖以安立祠祀之本朝洪武间重修嵗以重九日致祭】孔中允祠【在府城内宋皇祐间侬贼寇陷邕州司户孔宗旦死节事闻赠太子中允邦人立祠祀之】陶开使祠【在府城内宋西上门门使陶弼知邕州有惠政郡人祀之】
　　古迹邕州城【在府城南二里宋陶弼诗夜半孤城百尺台乱虫声里一樽开忧边目绕南云下恋阙心随北斗廻】废怀化县【在府境本邕州懐化洞宋元祐初置为州又有忠州冻州江州之类凡四十余乃羁縻州皆在境内】废峦州【在永淳县唐置淳州永贞初改峦州宋开寳中废】寜浦废县【在横州城内本孙吴昌平县晋更名寜浦唐为横州治宋以乐山岭山二县并入本朝省入州】朗宁废县【在府境唐置属邕州宋开寳中省入宣化县】思笼废县【在府境思笼乡唐乾元后开山洞置此县宋省入宣化】如和废县【在府境唐初置属钦州景龙初属邕州宋景祐初省入宣化】乐昌废县【在武縁县境本唐晋兴县地宋初置乐昌县景祐初省入武縁】封陵废县【在武縁县境唐乾元后开山洞置宋开宝中省】蒙泽废县【在横州境唐初置贞观中省入宁浦县】武罗废县【在永淳县境唐武徳中置属峦州宋废入永定县】灵竹废县【在永淳县境废置与武罗县同】淳风废县【在横州武徳四年析寜浦县地置永贞初改曰从化宋初废】银瓮【在府境之山九域志昔有仙人处山岩炼药既成而去遗此瓮人上山观之则失其处及下瞻望则复见】石钟【在武縁县西江水中有石如钟形相传撞之则风雨作好事者试之果然】铜皷【郡志左右溪洞时得之相传为汉马援所制形如坐墪而空其下满腹皆细花纹极为工致四角有卜蟾蜍两人舁行拊之声如鞞皷】铜柱【汉伏波将军马援征蛮立柱界上又唐马总为安南都护獠夷安之建二铜柱于汉故处镵着唐徳以明伏波之裔故今左右江各又其一又其一在钦州蛮界刻云铜柱折交人灭至今交人往来累碎石于下不绝】
　　名宦唐杜正伦【显庆间横州刺史治行着闻】徐申【邕州经畧使宣明威信化条风行犷俗以青】吕仁【景云中邕州司马郁水自蛮境七源州流出州民常苦之仁引渠分流以杀水势自是无没溺之害民乃夹水而居】李翺【贞元中邕州刺史时黄氏周氏韦氏侬氏皆巨盗翺宣布威信以招徕之郡盗归附独韦氏不率遣兵攻之逐诸海于是郡内蛮悉平】宋曹克明【知邕州有蛮犯境克明召左右江蛮酋长谕以恩信并出衣服遗之皆感泣而去会郁江暴涨克明造舟为虚城水上以备守御蛮不敢侵】王嗣宗【知横州太宗遣武徳卒潜察逺方事嗣宗械送京师因奏曰陛下不委任贤俊而猥信此軰以为耳目臣窃不取】范旻【知邕州邕俗好淫祠轻医药旻下令禁之民市药以愈病者千计复以方书刻石置防壁民咸化之】冯伸巳【知邕州治舍有井相传饮辄死伸巳日汲自供终无患旁城有金花木俗言花开即瘴起人不敢近伸巳过之燕其下亦复无害】杜杞【知横州时安化蛮寇边杞言岭南诸路无城郭甲兵备愿择文臣练达岭外事者以为牧守使经制边事从之】苏缄【熈宁中知邕州时交阯入寇缄阅州兵得二千八百召僚吏与郡人之材者授以方畧畧勒部队固守几四旬城陷合门皆自焚死后其子元知横州以恩信得民心】孔宗旦【邕州司戸参军初侬智髙未叛宗旦屡白郡守陈珙以为此贼必叛珙不听既而智高果叛宗旦固守城陷骂贼不屈而死】狄青【以宣徽使经制广南盗贼侬贼据邕州青讨平之岭南都郡悉赖以安】孙沔【以广南西路安抚使同狄青讨平侬贼于邕州其賛画经理之功居多青还沔防治后事】余靖【广西经制使侬智髙反邕州靖同狄青讨平之立平蛮碑既而交阯蛮寇邕靖召交阯用事臣诘问之自是悉还所掠不复寇邉】萧注【皇祐间知邕州侬智高走大理国其母与二弟寓持磨道注帅师往讨擒送阙下又募死士入大理至则智高已为其国所杀函首归献】杨文广【从狄青南征为广西钤鎋知邕州时称名将】张拱【广西都监时侬贼围邕州拱自賔州来援既入而城陷立骂贼不屈而死逾月得其尸如生】陆诜【知桂州按邉至邕召左右江峒首阅简士兵五万军声大振交人恐遂遗人入贡厥后英宗命张田代诜戒以毋得改诜法】刘初【知邕州时经交寇之后州城垒方完有定水精舍泥佛辄自动昼夜不息人甚惧初乃舁像投江中】陶弼【知邕州时经侬贼寇民不聊生弼绥惠养至忘其劳诸峒感恱无犯邉者及去民再罹祸乱散匿山谷既而弼复知邕州民悉扶老防幼以归】和斌【元丰中知邕州以恩信得邉人心邉吏欲希功造事者皆惮不敢发或巧为谍报起衅亦必折其奸谋故在州无事】梁顺孙【宣和间监邕州横山峒金坑先是侬寇虏掠州民入峒无得还者顺孙抚以恩信输金悉从其便由是酋长感服民之得归者如市】崔与之【通判邕州守武人苛刻衣赐不时给诸卒大閧漕司檄与之摄守叛者帖然乃宻访其首事一人斩之阖郡以寜】董槐【广西提刑至邕州上守御七防邕地西通诸蛮夷南引交阯蛮数寇邉槐与约无相侵推赤心遇之皆伏不动】张垓【绍定中知横州横土瘠民贫家无余蔵脱遇旱潦无假贷之所垓置米千石立为社仓民赖之】林干【嘉定中为邕州监官时郡守敛金以奉宰相史弥逺干谓任士作贡未知尊君未闻媚灶郡再符下竟不从从诬以罪罢去郡人寃之】元黄鼐【邕州路总管建学育才一新州治有化民成俗之效郡民颂其徳不忘】任珪【至元间横州路总管亷明公正人不敢干以私惟以惠民为务邦人懐思为作徳政碑】臧梦解【广西防访副使故事烟瘴之地行部者多不躬至而梦解咸遍歴焉至邕州平反黄震被诬赃罪寃狱时论称之】本朝刘瑜【洪武中横州知州政声大振甫三载以绩最陞授怀庆知府】方圆【南寜府知府在任亷明尽心抚字民皆徳之后调知泉州府不忍释去】吕升【洪武末横州知州清谨寛厚敦行古道民甚徳之】
　　流寓秦观【高邮人仕宋为史馆编修绍圣间以御史刘拯论其増损实録贬监处州酒税后又以谒告写佛书为罪削秩编管横州】
　　人物宋石鉴【邕州人举进士皇祐间挟防干余靖以平贼功授大理寺丞累官至忠州刺史寻知桂州充本路经畧安抚使】梁世基【横州人由摄官补登仕郎歴浔州司戸参军熈寜中特授大理寺丞】本朝顔仲和【南寜人才行卓异洪武中累官至浙江左布政司】黄景信【南宁人洪武中歴官勤能累陞至山西右布政使】王敏【南寜人任湖广道监察御史克振风纪寻迁交阯布政使左叅议有政绩】
　　太平府【东至交阯界二百四十五里西至龙州界二百里南至江州界六十五里北至向武州界三百里自府治至南京六千九百八十里至京师一万四百二十五里　粮三千石零】
　　建置沿革古南粤地汉属交阯郡号丽江晋以来夷獠居之唐为羁縻州邕州都督府其后或臣或叛宋平岭南于左右二江溪洞立五寨其一曰太平与古万迁隆永平横山四寨各领州县洞属邕州建武军节度元初仍为五寨后废置太平路于丽江以控制左江溪洞州县本朝洪武二年改为太平府初治防卢未几复还丽江亲领编户三里领州十五县四太平州【在府城西北宋置太平寨元太平路本朝因之编户四里】思城州【在府城北唐置思城州宋为上思城下思城二州后并为思城一州太平寨元太中原本朝因之】安平州【在府城西北唐置波州宋皇祐初改今名】养利州【在府北】万承州【在府城东北唐置以上三州宋俱太平寨元太平路本朝因之】左州【在府城东北唐置宋古万寨】全茗州【在府城东北宋置邕州以上二州元俱太平路本朝因之】镇逺州【在府城东北宋置】思同州【在府城东唐置宋仍旧本朝因之编戸一里】茗盈州【在府城北宋置本朝因之编戸一里】龙英州【在府城北宋为龙英洞太平寨元建为州太平路省上懐英州入焉本朝因之】结安州【在府城东北宋为结安洞太平路元太平路后改为州本朝因之】结伦州　都结州【俱在府城东北以上二州建沿革与结安州同】上下冻州【在府城西北宋为冻州太平寨元分上冻下冻二州太平路寻复合为一龙州本朝割太平府】崇善县【在府城西北宋建古万寨元太平路本朝因之编户六里】陀陵县【在府城东北建与崇善县同编户四里】永康州【在府城东北宋建迁隆寨元太平路本朝因之编户一里】罗阳县【在府城东建与永康县同编戸一里】
　　郡名丽江【古名】
　　形胜山围川绕【郡志】壌连交阯【同上】峻岭拱朝长江环绕【新志】风俗衣冠不正饮食亦殊【元志五寨溪洞顽习与省民异椎髻蛮音衣冠不正饮食亦殊多负山围以强凌弱虽父子兄弟之间言稍不顺亦相雠杀】婚丧多用歌乐病鲜用医【郡志地狭民稀男女趂嘘少事畆婚姻以唱歌踏青为媒妁丧用皷乐病鲜求医专事巫觋自本朝徳化所被颇改旧俗】俗尚淳朴不事华靡【府志】
　　山川将军山【在府城东山耸立如武士】金柜山【在府城外江东山中虚可容百人】幞头山【在府城东以形似名】笔架山【在府城西南三峯耸秀形如笔架】鼇头山【在府城东四里屹立江心因名春夏波涛冲激有声如雷】青连山【在府城北五里山色青碧通连上下冻州治后亦有此山自交阯广源州发脉西连州境】龙蟠山【在太平州西二里以形似名】陇马山【在思城州治南山形类马】防山【在安平州治西北以形似名】古嵩山【在养利州治南】马鞍山【在万承州治南】端坐山【在全茗州治南形如人坐】牛角山【在龙英州治东山有岩形如牛角】城门山【在结安州治北】印山【在都结州治南以形似名】八峯山【在上下冻州西二里山有八峯并耸】渌涳山【在陀陵县治东山下有水可溉田】净瓶山【在永康县东二里平地突起一峯如瓶】青龙山【在罗阳县东四里】拱天岭【在上下冻州南一十里山峻而长绵延百余里东南接交阯界峰头皆北向因名】环岭【在崇善县南二里】府前江【绕府城东南西三面发源广源州合七源州水歴龙州下思明会崇县水流经府前前西转合右江之水入邕江】通利江【在龙英州治前其源有三一自西北一自西南一自笔架山三水至州前合流经养利州歴崇善县入左江】左江【发源交阯界流五百八十里至古万寨下流九十里至合江镇与右江水合入入横州号郁江】防排江【在罗阳县源出永康县西流至此入左江】逻水【在太平州旋绕州治其源有三逻水自下发州发源东流陇水自安平州东南流教水自思城州南流三水合流于此经崇善县入左江】龙窍井【在后千户所公廨内】巗磨井【在镇逺州治南水泉清冽州人皆仰给焉】龙马泉【在府治南其水清碧南入丽江相传有神龙化马于此因名嵗旱祷雨辄应】广济泉【在府城北二十里青连山阴】石岩泉【在飬利州治东源自石岩出】思崖泉【有二俱在万承州西五里灌溉田畆】
　　土产抗药　乌蛇　艻竹【府州县俱出】木绵　刺铜　芭芒草
　　公署守御太平府后千戸所【在府治东洪武中建南宁卫】
　　学校太平府学【在府城北洪武三十年建正统十五年重修】养利州学【在州治南嘉靖中建】左州学【在州治东嘉靖间建】
　　关梁迎晖桥【在府城东】大兴桥　南平桥【俱在太平州治前】武安洞桥【在万承州治西】通利桥【在龙英州通利江】那绵桥【在思同州治西南】防稔桥【在思同州东北四里】防怀桥【在思同州东北五里】府前渡【在府城南路通思明府及思陵上思忠江等州】
</div>
    <div class="pagination">
<a href="明一统志_page44.html">上一页</a><span>...</span><a href="明一统志_page40.html">40</a><a href="明一统志_page41.html">41</a><a href="明一统志_page42.html">42</a><a href="明一统志_page43.html">43</a><a href="明一统志_page44.html">44</a><span class="current-page">45</span><a href="明一统志_page46.html">46</a><a href="明一统志_page47.html">47</a><a href="明一统志_page48.html">48</a><a href="明一统志_page49.html">49</a><a href="明一统志_page50.html">50</a><span>...</span><a href="明一统志_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
