<!DOCTYPE html>
<html>
 <head>
  <meta charset="utf-8"/>
  <title>
   福州府志乾隆本 - 第 65 页/共 388 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福州府志乾隆本 - 第 65 页/共 388 页
  </h1>
  <div class="content">
   《台湾府志》：台郡为闽省外障，其山皆向内地。北路之后，垅港与兴化南日对峙。后垅而上，有竹堑与海坛对峙。竹堑而上，有南嵌社与福州闽安镇竿塘对峙。自南嵌上至淡水，与北茭相望。淡水至鸡笼城，与沙埕烽火门相望。”《见闻录》：“自鸡笼五更船至福州。”[HT6SS]明董应举《筹倭管见》：“倭垂涎鸡笼久矣。数年前，曾掠渔船，往攻一月不能下。今又再举者，不特倭利，鸡笼亦通倭人之志也。鸡笼去闽仅三日。倭得鸡笼，则闽患不可测。故今日，倭犯我，则变急而祸小；倭取鸡笼，则变迟而祸大。此灼然也。且昔日倭杀我人，今日倭煦我人。杀我者，怒我也。煦我者，豢我也。怒我，可敌也。豢我，不可敌也。今通倭人皆言倭国好。夫寝锋刃、乐杀戮之人，而谓其好。非天将降劫于生人，何以心迷如是耶?即近日麂山二倭船，渔船遇之而走。鱼不及收，网不及取。倭遣人以甘言招之，为之收鱼、敛网以还之，送之以鱼，即合掌以谢。岂昔日凶残，，今变为礼义哉!然至东涌，二船成五矣。吉了、白芒居其三，此中国船也。为彼所并，独一船走，则弗刂其手，溺其子。故不走则慰之；走则杀。怀以德，示以威。于是，遇倭者，毋敢走矣。由此言之，倭诚好人哉?今倭以利愚我，以甘言诱我，以杀走者恐我，又潜入内地探我。五寨三游熟视，而不敢动警报。急则张惶内缩，宽则遂谓无倭。饰言以误上司。以愚意，度倭之计有五：以小贼尝我，而佯去之，乘我懈，而大恣焉，一也；以甘言诱渔舟，藏倭其中，以钓以侦，掠舟既多，突乘我虚，夺舟入港，我不及防，二也；徘徊海上，招他盗为群，以中国攻中国，散出挠我，如群蜂螫手，人不及搏，三也；以取鸡笼为名，视风所便，转帆入寇，舍舟登陆，不过数百，倭横行郡邑，疾雷不及掩耳，四也；既得鸡笼，要我互市，乘便席卷，忽起燎原，五也。贼有五计，而我五瑕。通番奸民，为倭作间，飞语惑人，摇动人心，一瑕也；将领包兵以媚上，兵无实数，二瑕也；通倭人以船予倭，我船又率小而不牢，不可以犁贼，三瑕也；无赖少年喜乱，海上盗乘乱而与倭合，四瑕也；城郭不完，土堡少而多坏，贼至则掠所有以为资，用吾民为向导，民化为盗，五瑕也。以五计攻五瑕，危乎，难哉!今欲转五瑕夺五计，在明法令，固堤防，用术以反之而已，贼之滋蔓，不可扑灭也。以掠民，因粮于我，若令所在造堡，而少资之力，冠至，尽收以入，坚壁清野，则贼无所掠，其势难久。彼诱渔船，欲乘我虚，我即以渔船藏兵杀之，出其不意，则彼穷。彼欲招他盗挠我，我募海入为兵，厚饩之，无不应募而杀贼，彼又穷矣。彼以取鸡笼为名袭我，不能飞越吾地，吾严备逆击，则袭不得施，又穷矣。其大要尤在择将，在募海人，在通琉球市。夫兵，难口战也。战在胆，胆在练。未经战者，见敌而慓，安能战?战海者必习海，海不习，立且不定，而欲用之于战，促之败耳。今必择经战惯海、有勇略人为将，精募海人为兵，而后可以战。盖海人不畏风涛，胆壮识风势，资以刀铳，足以击贼，寨游亦有土人不得用者，所募多游惰，又兵数少，不能战也。往时收功，多以渔船。盖渔船自相为，但不敢带铳，有铳即敌之耳。至若琉球岁市，令于外寨交易，则外货流通，奸人牟利者，近亦得售、不待生心于鲸鲵之窟，而钩引可潜消。或曰：倭以琉球市，将如之何?曰：琉球人贡，则受之；琉球以倭人贡，则我严备而却之。不去，则杀之。总得汉物耳，何苦来而得却也。且与其以鸡笼市也，孰若以琉球市?与其阑出而酿勾引也，孰若开一路于琉球。审画制变，未雨绸缪，使民不至糜烂，则在当事者之有远猷耳。”
　　福清县
　　镇东卫　县东二十里，在方民、新安二里间，临海要冲。以在海口镇之东，故名。与海坛交接，北对松下、塔仔，南对南山、乌礁，有城。明洪武二十年，江夏侯周德兴筑，周八百八十余丈。国朝康熙九年，改造为寨。今长福营将弁移驻。嘉靖中，数被倭寇。洋中有屿头、猫屿、吉兆、鼓屿、钟门等屿。《闽都记》：“钟门在海中，当舟行之道。有小屿如钟，相传昔有僧载钟溺此。潮退，尚有蒲牢云。”有芦港、关下港，界内海口镇、牛宅、沙尾、赤屿、乌礁、南山尾，沿岸并内港陆汛，属长福营。港外水汛，属海坛、鼓屿汛，卫西烽火山，有警燔燧处。[HT6SS]明叶向高《重修镇东卫记略》：“国初，沿海置戍与塞上絜重，吾闽自列郡外，为卫者四，而镇东为之绾毂，最称要害。自倭难兴，吾邑最受其毒。而镇东以孤城，倭环而攻之，累月不能破。其后，大帅春秋莅镇，即冲署为行营。署创二百余年，仅于弘治间，指挥邱宣一葺治之。迩来倾圮日甚。今指挥吴君应珍乃具议，上之总戍施公。施公为请于当道，下其议于邑令汪侯，会计经费，为金以两计者，七百五十余。施公复缩其六十，咸报可，属吴君纲纪其事。于是，诹日鸠工，贸巨木，浮海而至。为堂若干楹。高二十二尺，深倍之，广加深五之一。昂其前楹，及左右库房，咸与堂称，辟寝堂之后垣十余尺，爽垲轩豁。增辕门为三，以便军吏趋走。箕张其翼垣，横广其塞垣，以壮瞻视。其他厅、庑、栅、亭、平墄、庖湢之属，无不具饬，赫然改观。读《易》至《蛊》曰：元亨，利涉大川，岂非以蛊坏之时，能奋然振作，方可以亨通济险耶?《诗·抑戒》之篇，防患深至，乃其大指不过曰：夙兴夜寐，洒扫庭内，修车马戎兵，用戒戎作而已。盖古人用心精密，虽庭除之近，洒扫必予今，且当平居无事，而兢兢为饬武御戎计，何其慎也。兹卫介山海之交，为吾邑门户，险孰如之?蛊坏而不更，何以利涉，堂皇之不治，洒扫谓何，而安能为戎作之戒乎?兹役之兴，不逾时，不滥费、不劳民，慎始虑终，事半功倍。蛊之先甲后甲，抑之谨侯度戒不虞，皆是物也。昔在嘉靖，定远戚公实剪灭岛夷，建节于兹，军府规模皆公所创定。今施公猷略文雅，足嗣前徽，而卫署又藉公力，轮奂一新。此之为伐，当并垂不朽。乃当道主其议，而汪侯赞其成，吴君任其劳，功皆可纪。余故受而次之，以告来者。施公名德政，太仓州人。汪侯名泗论，休宁人。役始于某年某月，成而落之，则某年某月。”又《镇东卫新创兵营记略》：“嘉靖季，倭大苦闽，定远戚将军提兵入闽，倭焰乃息。随度宜视险，置募伍凡数十屯，而镇东为三山屏蔽，地最重。总戎大将，以春秋临其疆，橐鞬[HT6SS]殳矛之士，不下二干人，皆杂军民而居，讠华嚣无纪，日寻于讼。盖此邦为之骚然矣。大将军呼公时参戎事，乃奏记中丞庞公，请为营于城东之演武场，以居行伍，傍卫署构房，处麾下之士，毋杂居人。中丞公是其请，捐饷金助工，诸画地宜，料经费、计徒庸，迄于竣事，无遗虑焉。皆公策也。营既成，而士安其伍，民安其居。东城之人念公伐不置，属言于余。余惟闽自中倭以来，疆事为重。元戎专阃，惟脧夺吾军士是图，曾有审利害、计经远、创百世之规，以为民便者乎?彼其摧锋冒刃，出汤火而衽席之，则戚将军之烈，所以光万祀也。事既宁矣，衅亦旋滋，相矛起怨，丧马兴谣，而相协厥居，胥有宁宇。张拳裂眦之患消，投石超距之勇夺，则公之功，继戚将军而并耀也，令司戎柄者，皆存公之心，又何忧哉?公亦可以颂矣。公名良朋，字如兰即卫人。由世胄历征蛮将军都督佥事。”
　　海口镇　在方民里，与海坛交接，有塔。明嘉靖间，倭犯镇，民死者半。巡按吉澄请发帑金七千余赈恤，镇民愿以所赈筑城，周八百十四丈。里人少参项志德为记。后倭屡犯，村落皆墟。独镇以有城可守。万历四十六年，重修。里人御史林有台为记。距镇五里，有松林江东流入海，可泊舟。
　　屿　头　内洋孤岛，周二十里，堪以湾泊取水，设小渡船一往来，至镇东五十里，至平潭七十里。
　　鼓屿门汛　海中孤岛。周十里，南北船只往来经由之处。可以停泊取水，不可避风。置战船一，拨千把总一员巡防，山顶设烟墩了望。东至糖屿、竹排礁，北至东洛、西洛、钓鱼翁、石栏干、松下，直之三洲屿，西至吉兆、芦港、乌礁、牛宅、港南、山尾，南至屿头、九娘礁、青屿、石牌洋、分流屿，与万汛交界，俱属海坛汛。水程至平潭六十里。明陈第《八奥记略》：石牌洋者，海中孤岛。上有石，高百仞，阔余十仞。宛如碑碣，卓然中流，天下奇观也。
　　后营、白鹤、泽朗、下俞四汛　临海要冲。明设巡司于泽朗，有民城。东北大海，有沙坞、分流屿、猴探屿、金□、暗礁、东壁等岛一带水汛，属海坛营。沿边陆汛，涵阁及北宅、港汊、浅水属长福营。《福清县志》：猴探屿石在海中，高数尺，有攫拿状。潮至，则风涛冲击，石为低昂，若猴之探水。”
　　万安、连盘、门扇后三汛　临海要冲。万安汛在平南里西北，距县一百二十人余里，西至连盘十里，西北至后营四十里，有城。明洪武二十年，江夏侯周德兴造。周五百二十五丈，陆营安兵驻防，有塔。置战船二，拨千把总一员巡防。内港南北风俱可湾泊，水程至平潭七十里。连盘，南至门扇后五里。门扇后，北至后营三十里，澳内可寄碇取水，难以避风。水程至平潭一百一十里，洋中有金井礁、银台礁、麻疯屿、草屿、纺车礁等屿一带水汛，属海坛营，陆汛属长福营。
　　牛头、前薛二汛　临海要冲。明设巡司于此。洋中牛头门、沙礁、野马、转埕、鼠尾礁、桃仁屿、小麦、东进等屿一带水汛属海坛营，沿边陆汛及港汊属长福营。
　　峰头、上迳二汛　临海要冲。峰头有寨，国朝康熙元年造。西南至江口桥，与兴化交界。东至东澳山，设烟墩了望。下即江阴、壁头等岛屿，属海坛营，沿边陆汛港汊属长福营。嘉靖间，倭自海坛犯上迳，即此。《闽都记》：“迳江南至绵亭，东抵乌屿门，又南至双屿、头岐而为二，东出白屿，西出后屿，有草屿、堂屿、盐屿，会于迎仙港入海。明董应举《迳镇铳台铭》：“国家承平久而海寇生，沿海受其毒，御之莫如扼险。然扼内以收民，不如扼外以保障尤大也。福清上迳有林侍御铳城足恃矣。循迳而下，可通南日、万安、海坛者为三港口。邑侯费议设铳台，遏贼入路。廉访潘公咨而是之，既转江西右辖，亟发赎锾若干，卑侯鸠工。自崇祯壬申秋，讫乙亥春，侯多方设处，侍御倡助，方伯王公又益之，乃克报竣。台高五丈，广各如其高之数，层楼四，各设铳洞。中为功德祠，上作露台，望若云标矗立，而轰雷飞电，列于天际，潮可使退，况于小丑。君子曰：诸公其知易矣。是为坎之设险，豫之重门，扼外以完内，虽三千水犀强弩射潮，吾犹以为劣也。”铭曰：长鲸喷薄日无光，下民荡析叫彼苍。帝遣明德省厥疆，重关扼险厚为防。三江之口绾诸乡，石台屹屹立海傍。雷电震发遏流狂，神威火单赫妖遁藏。不敢仰视敢披猖，田氓亻仓父安耕桑。铭功镌德笃不忘，圣人在上波不扬。呜呼，圣人在上波不扬。”
　　江阴壁头汛　系孤岛。周四十里，置战船一，拨千把总一员巡防。壁头山顶设炮台寨，明设巡司。本汛北风可泊船，潮退搁浅。水程至平潭一百三十里，东有牛头门、野马、龟屿、界南日汛。国朝雍正十三年，移江口巡司驻江阴里。旧《福建通志》：海下里海道，西洋半潮五里，抵钟门屿，五十里抵大小练；一潮八十里抵盐屿，一潮五十里抵海口镇。东洋一潮一百五十里抵东庠外，属东洋数百里外淡水界。南洋由海下寨五里抵石湖，一潮一百里抵水马门，一潮一百一十里抵夯头。北洋一潮一百八十里历塘屿，一潮一百一十里抵东乐。西乐洋一潮一百五十里抵磁澳，逶迤前抵南茭，属长乐县界。凡水路远近，皆约而数之也。
　　三江口汛　属兴化协，有小塔。港外涂尾，属壁头汛。置战船一，拨千把总一员巡防。
　　南　日　距县一百二十里，《闽都记》：“隔九海。”系孤岛。周六十里，田园绣错，船舶经由。东北属福清县，西南属莆田县，水汛与兴化象城对峙。置战船二，拨千把总一员巡防。山顶设烟墩了望。北会哨至松下、南茭与小埕会。南会哨于平海之湄洲。有西寨澳仔，系深水，南风可泊船鲎壳澳，系深水。北风可泊船镜仔澳，系深水，可寄碇。水程至象城六十里，至平潭一百二十里。洋中有小日、乌坵、东甲、西甲为最要地。又有大麦、小麦、大饼、赤屿、西罗盘、东罗盘、旗山、鼓山、分流礁、五虎礁、免屿等岛。《筹海图编》：南日水寨，原设于海中南日山下。北可以遏南茭、湖井之冲，南可以阻湄州、岱坠之扼，亦要区也。景泰以来，乃奏移莆田县，吉了地方，仍以南日为名。旧南日弃而不守，遂使番舶北向泊以寄潮，是又失一险也。应以所辖冲心、莆禧、崇武等所司为三哨。而文港澳哨，则近增设于平海之后，是在南日，当会哨者有四。
　　湄州、平海二汛　东系乌坵[HT]，外洋西属兴化营陆汛，北界南日山，南界菜子屿，与金门汛交界。洋中鹭鷥屿、箭屿、后澳、双蓬屿、进屿等岛，水汛属海坛营。置战船三，拨千把总二员巡防，设烟墩了望。
　　海　坛　距县一百二十里，广袤七百里。《闽都记》：“山势望如坛，故名。”《福清县志》：以其有岚气往来，又名东岚山。嘉靖时，倭数屯泊。国朝郑成功伪镇朱天贵据此，适中平潭汛，设总兵一员、游击二员、守备二员、千总四员、把总八员，驻札官兵。设炮台，战船二十二。东至龙峰头五里，西系内港，南至夯尾汛二十五里，东南至观音澳二十里，西南至娘宫汛三十里，北至盐埕汛四十里，西北至苏澳汛三十里。上下山编为十二甲，上六甲属左营，下六甲属右营。港内系浅水，两营抛泊船只，潮退搁浅。水汛自竹屿起，北至磁澳，与闽安汛交界。西北沿边至菜子屿，与金门汛交界，属右营。平潭至海口水程二十里，洋中有大练、小练、鼓屿、钟门、东庠、小庠、大姨、草屿、东甲、西甲等屿。《方舆纪要》：“海坛山盘踞耸峙，迥出海上。故元时民户尝满四万多，以鱼为业。中有西湖，相传尝产龙驹。湖之东众山环亘，不可胜纪。外隔小琉球，三昼夜内通海口，至县仅一潮。中间以村名者，百有余处。陂湖潭澳，不一而足，其著者，曰葫芦澳，多鱼；碧沙洋，产人参。其百花砦、钟门三镇，街衢阛阓，景物繁多。真海表名区也。国初，遣江夏侯视海防倭，寻以卫弁李彝欺妄，诏虚其地，惟以小埕水砦官兵汛守。隆庆初，始添设海坛游兵。万历中，复命增设水砦，与兴化府南日砦相形援，后复废弛。又海中旧有三山之目，澎湖其一，东则海坛，西则南澳，皆并为险要。守海坛则桐山、流江之备益固，而可以增浙江之形势。守南澳则铜山、元钟之卫益坚，而可以厚广东之藩离。此三山者，诚天设之险，可或弃以资敌欤?”
　　盐埕澳汛　兼防钟门，属海坛。置战船二，拨千把总一员巡防。系浅水，南风可泊船取水。陆路至平潭四十里，水程八十里。
　　大练、小练二山　系孤屿，南北要冲。商船多会于此。《闽都记》：“居民环集辐至。洪武初，与海坛同徙内地，设烟墩了望，属盐埕汛。水程至平潭六十里，至盐埕三十里。”《方舆纪要》：“大小练二山，对峙如门，相去仅十里许。无风，逾月不能渡云。”
　　青湾汛　临海小澳，属盐埕汛，非湾泊避风处。安兵查验本澳采捕小船。陆路至平潭三十里，水程九十里。
　　溪口汛　临海澳口，属盐埕汛，非湾泊避风处。东北系外洋，君山顶设烟墩了望。陆路至平潭二十五里，水程九十里。
　　流水、长江二汛　临海小澳，属盐埕，非湾泊避风处。陆路至平潭二十里，水途九十里，安兵查验小船出入。
　　东庠汛　系孤岛，周二十里。《福清县志》：“村落稠密，属盐埕汛，非湾泊避风处，设烟墩了望，稽查小船。水程至流水四十里，至平潭六十里。东北系大海，数百里外，鸡笼、淡水界。”
　　大姨山　《名胜志》：“每风色晴定，极东晓望，有如空青微露水面，为小琉球国。望见则三日内有怒风。其水深碧，东流不返。莎蔓如组，柁不容转。必刳木为盂，乃能旋开浮莎以济。遇风漂至其国者，以藤贯其足，令耕作，故此山最忌夜火，恐其国人望之来也。是为东角洋，盖岐海之穷徼矣。”
　　苏　澳　临海澳口，属盐埕汛。内系浅水，潮退搁坞，南北风俱可湾泊取水。《方舆纪要》：“西抵钟门五里，亦曰钟山屿。近屿石高二丈，状如媪。东南瞰石方二十丈，其中有泉屿潮侯应，取水者集焉。亦船舶之都会也。半潮抵磁澳。陆路至平潭三十里，水程六十里，西至镇东九十里，设税渡二，安兵查验渡船往来。”
　　观音澳　连海坛山，置战船一，拨千把总一员巡防，山顶设烟墩了望。洋面外接牛山。外洋中有吉兆、糖屿。本澳深水，北风可泊船。陆路至平潭二十里，水程一百二十里。
　　夯尾汛　属观音澳，置战船一，拨千把总一员巡防。山顶并跨海汛，俱设烟墩了望。本澳是深水，北风可泊船，陆路至观音澳二十里，至平潭二十五里，水程一百里。
　　安海澳　属观音澳。潮满北风可抛泊船只；潮退，搁浅。陆路至平潭二十里，水程七十里。又火烧港港内，南北风俱可湾泊。
　　娘宫汛　属观音澳汛，置战船一，拨千把总一员巡防，山顶设烟墩了望。澳系是深水，北风可泊船。陆路至平潭三十里，水程六十里。
　　罗头角汛　左右营派拨目兵了望，稽查船只。
　　草　屿　系孤岛。周二十里，与万安汛对峙，属观音澳汛。船可寄碇，水程至平潭七十里。
　　　　风　信
　　《航海风信引》：“清明以后，南风为常。霜降以后，北风为正。南风壮而顺，北风烈而严。南风时发时息，恐风不胜帆，故舟以小为稳。北风一发难止，恐帆不胜风，故舟以大为稳。海中之飓，四时皆发，夏秋为多。所视气如虹、如雾，有风无雨，名为飓。夏至后，有北风，必有台。当作灾。信风起，而雨随之。越三四日，台即倏来。少则一昼夜，多则三日。或自南转北，或自北转南，必侯西风，其台始定，然后行舟。土人谓正、二、三、四月发者为飓，五、六、七、八月发者为台。台甚于飓，飓急于台。舟在洋中遇飓可支，台则难受。盖台风散，而飓风聚也。”《广东新语》：“飓风起自东北者，必自北而西。自西北者，必自北而东。而俱至南乃息，谓之回南，凡二昼夜乃息。若不落西，不回南，则逾月复作，作必对时，日作次日止、夜作次夜止。盖其暴者不久，或数时或一日夜。其柔者久，或二三夜。有一岁再三作者，有数岁不作者。凡岁有打鬼节，则有一飓。有二打鬼节，即有二飓，鬼，鬼宿也。打节者，或立春、立夏等节，值鬼宿也。飓初起时，有雷，则不成飓。作数日有雷，则止。”《稗海纪游》：“台无定期，必挟大雨，澒洞拔木发屋，操舟最忌，惟得雷声即止。占台风者，每视风向反常为戒。如夏月应南而反北，秋冬与春应北而反南，三月二十三日，妈祖飓后，便应南风。白露后至三月，皆应北风。惟七月北风多主台。旋必成台。其至也渐，人得而避之。或曰：风具四方为飓，不知飓虽暴，无四方齐至。如北风，台必转而东、而南、而西，或一二日或五七日，是四面递至，非并至也。飓骤而轻，台缓而久且烈，春风畏始，冬风虑终。又非常之风，常在七月。腊月自二十四日至二十九日有南风，则占来年有台。如二十四日则应四月，二十五日则应五月，按日占月，至二十九日为应九月也。”《连江县志》：“夏秋之交，大风名飓，有此风必有大雨，其先有断虹之状见者，名曰“飓母”，又名“破帆”。“飓”俗讹为“风贝”，呼为报。舟行以四、八十月为稳，盖天气晴和也。六七月多台，谚云：六月防初，七月防半。六月有雷则无台。谚云：‘六月一雷止三台，七月一雷九台来。九月天色晦冥，狂飚叠发，俗呼为‘九降’，或为‘九横’，上声。台飓俱挟雨，惟九降恒风而无雨，飓之以时异者谓之报。每月值初三、十八日，凡风随潮发此两日潮为最大，故潮满恒有风来。每旬值七八九日为报期。谚云：‘七无报，八凄惶，八无报，九夜不得到天光。又云：无事七八九，莫向江中走，皆言其必有也。’按月别有报，或先期即至，或逾时始发，不出七日之内。大约按其信期，系以神明故事，便于省记。正月初四日，为接神报。初九日，玉皇报。是日有报，则四季飓期皆准。否则，惊风骤作，多不及防。谚云：玉皇无报，渔家莫做。十五日，上元报。二十九日，窈九报。是日，闽俗合枣栗作糜，为窈九节。二月初二日，白须报。三月初三日，玄帝报。十五日，真人报。多风。二十三日，妈祖报。多雨。四月初八日，佛诞报。五月初五日，屈原报。十三日，关帝报。二十日，分龙报。六月十二日，彭祖报。十八日，彭婆报。二十九日，文丞相报。七月十五日，中元报。八月初一日，灶君报。九月初九日，重阳报。十六日，张良报。十九日，观音报。十月初十日，水仙报。二十六日，翁爹报。十一月二十九日，普庵报。十二月二十四日，送神报。”
　　　　潮　侯
　　《三山志》：水路视次停泊，犹驿铺也。循州境东出，涨海万里。潮随月长，昼夜至如符契。乘风转柁，顾不过三，数日，舳舻相衔，囷载欻至，浮海达河，莫不有潮次云。但江潮常缓海潮三刻，至入河则又少迟耳。今按其侯，分为十五节。
　　初一、十六两日昼潮卯正三刻，汐午。夜潮酉正三刻，汐子。
　　初二、十七两日昼潮辰初三刻，汐未。夜潮戌初三刻，汐丑。
　　初三、十八两日昼潮辰正三刻，汐未末。夜潮戌正三刻，汐丑。
　　初四、十九两日昼潮已初三刻，汐申。夜潮亥初三刻，汐寅。
　　初五、二十两日昼潮已正三刻，汐申。夜潮亥正三刻，汐寅末。
　　初六、二十一两日昼潮午初三刻，汐酉。夜潮子初三刻，汐卯。
　　初七、二十二两日昼潮午正三刻，汐酉末。夜潮子正三刻，汐卯末。
　　初八、二十三两日昼潮未初一刻，汐戌。夜潮丑初一刻，汐辰。
　　初九、二十四两日昼潮未初三刻，汐戌中。夜潮丑初三刻，汐辰中。
　　初十二、十五两日昼潮未正一刻，汐戌中。夜潮丑正三刻，汐辰中。
　　十一、二十六两日昼潮未正三刻，汐戌末。夜潮丑正三刻，汐辰末。
　　十二、二十七两日昼潮申初三刻，汐亥。夜潮寅初三刻，汐已。
　　十三、二十八两日昼潮申正二刻，汐子。夜潮寅正二刻，汐已末。
　　十四、二十九两日昼潮酉初一刻，汐子。夜潮卯初一刻，汐午。
　　十五、三十两日昼潮酉初四刻，汐子末。夜潮卯初四刻，汐午末。
　　　　针　经
　　凡驾船自北向南，针路福宁台山。内驶用坤未针。三更，船取东西磉山。东西磉山内驶，用坤未针。二更，船取芙蓉山。芙蓉山内驶，用丁未针。一更，船取小西洋山。小西洋山内驶，用丁午针。一更，船取北茭头门内，沿山取定海所前。定海所前，用丁午针。二更，船取五虎山，入闽安镇。五虎山用乙辰针，平竿塘三礁外过。三礁用丙已针，取东沙山。东沙山用丹已针。三更船平牛山，取乌坵山，接兴化湄州。自南向北，针路乌坵山，用艮寅针。四更，船平牛山。牛山用丑艮针。五更，船取东沙山。东沙山用丑艮针。一更，船平竿塘山。竿塘山用丑艮针。一更，船取龟屿。龟屿用丑艮针。一更，船取东涌山。东涌山外驶，用丑艮针。二更，船平东西石霜山。东西石霜山用丑艮针。二更，船平台山。又中道自北向南，针路台山。外驶打水二十托，用坤未针。三更，船取东西石霜山。东西石霜山外驶，用坤未针。二更。船取芙蓉山。芙蓉山外驶，平洪山，用坤申针，及丹坤针。二更，船取北茭。《樵书二编》：“更者，舟行一日夜，以十更为准。或焚香得几枝为度。”《赤嵌笔谈》：“船在大洋，风潮有顺逆，行度有疾徐。须以木片投于船首海中，人从船首速行至尾，木片与人齐至，则更数方准。若人至船尾，而木片未至，则为不上更；或木片先人而至，则为过更，皆不合也。”《见闻绿》：“凡更就顺风而言，若风静、风逆则因风之迟速折之。其法皆本于郑和云。”
　　　　倭寇福州始末附
　　《筹海图编》：“明嘉靖十九年庚子，贼李光头、许栋引倭聚双屿港为巢，分掠福建、浙江。光头者，福人。许栋，歙人许二也。皆以罪系福建狱，逸入海，勾引倭众聚双屿港。其党王直、徐惟学、叶宗满、谢和、方迁助等出没诸番，分舟宗剽掠，而海上始多事矣。是年，贼寇连江。”
　　《筹海图编》：“二十七年戊申三月，都御史朱纨，以都司卢镗帅福清兵船，泊温州之海门。把总俞亭统燕山兵船协助之，以备福宁之北境。海道副使柯乔统福清兵船泊漳州，专备海战，以遏南逸。副使翁学渊驻福宁州，佥事俞火广驻泉州，备倭。黎秀驻金门，把总孙敖驻流江各分汛地，水陆截捕。六月，贼许二劫北茭、罗浮，同知张鲁、把总王麟、指挥闵溶、张文旻、千户王灏、王銮御之。二十日金乡指挥吴川追攻于近山海洋，擒许栋。其党王真收合余众，复肆猖獗。
　　《福建通志》：“二十九年庚戌，海寇入长乐。”
　　《筹海图编》：“三十一年壬子，广东贼陈思盼自为一舟宗，王直以计掩杀之。直名震海上，且自以为功，叩关献捷、求通互市，官司弗许。遂掠福清、黄岩、昌国、临山、崇德、桐乡等郡县。先是日本非入贡不来，自许栋始引倭互市。迨栋败灭，王直始用倭人为羽翼，入寇者遂络绎矣。东南之乱，皆王直致之也。嗣巨魁林碧川、邓文俊、沈南山、萧显、徐海、陈东、叶明分掠江、浙、闽、广。最后郑宗兴、何亚八、徐铨、方武、洪泽珍、严山老、许西池先后率倭分掠。大为沿海数年之害。
　　《筹海图编》：“三十四年乙卯十一月，倭自莆田白湖江，犯涵头、上迳，陷海口。十三日，攻镇东。卫城千总戴洪、高怀德、张銮出战，殁于阵。平海卫千户杨一茂、白仁、张球追贼于东岳山，大败倭众，一茂等亦战死。”《福清县志》：倭陷海口，泉州指挥童乾震奉檄到福，屯兵里尾，距海口十里，请战。为参将尹凤、备倭刘炌所阻。乾震独奋勇先发，杀数人，贼遁。因搏一贼，践而刃之，为反刃所中，以死。次日，舆尸至县，邑人哭赙之。郭造卿寓书于戚继光，请为立庙。时福清义士林廷兴，亦以御倭死焉。”《福清志》：“廷兴，方民里人。生而体颀，目光如炬。嘉靖乙卯，倭由涵头而上迳，突入海口。官兵未至，方民人惊骇无据，廷兴率众断桥逆战，手刃数倭，倭戒曰，避颀汉。时泉州卫指挥童乾震、王月勇、刘炌[HT6SS]各领兵来，廷兴前应，军为两翼，直前追北，斩倭首二百级，倭协息奔去，然未厌也。无何，连络海畔大至，月勇见倭势张甚，缩胸不敢前。廷兴以数百众御之，自辰至午，转战五六合，气尽师溃，犹挥戈入阵，竟与乾震同遇害。事闻，赠武略将军。”《长乐县志》：“长乐义兵往援，战于龙江桥之隘；会水兵铳发，贼乘烟奋击，兵溃。”
　　《筹海图编》：“三十五年丙辰正月，倭自海口遁至西乡，官兵追之，斩红衣贼首一人。备倭刘炌、千户王月率兵到石壁领阻隘，仓卒未成，列贼突至，炌格杀三人，力尽无援，毙于贼，而手所持器尚坚执不堕，月亦战死。御史吉澄请于朝，立庙祀之。贼经长乐石龙岭，逾闽县钦仁里，至福宁竹屿，孤山，官兵追之，或火攻，或伏弩，贼败走。参将尹凤预置药酒于胡坪，贼中毒者数人。四月，及于桐山，又破之。”
　　《长乐县志》：“三十六年丁已正月，改浙江巡抚阮鹗为福建巡抚，从赵文华奏也。”[HT6SS]闽专设巡抚始此。四月，六石松南贼水陆沓至，居民奔窜。”《筹海图编》参《通志》、《县志》：“八月，倭数千人由海入寇福州。先是贼自连江登陆，就据为巢。至是复自流江转掠小埕寨，逼省会。四郊被焚，火照城中，死者枕藉。南台、洪塘悉为煨烬。阮鹗竭库藏，并括民间金帛赂之。遂掠战舰二十余艘，又焚毁四十余艘，拥巨舰下马江，舣瀛前。三日，分数十小舟，入诸港。寇长乐二都、三都，沿途劫焚入海。十月，由连江渔沧浦登岸，攻小东门，焚龙兴观及保固祠，掠附郭、伏沙诸墩，寇北茭。而新贼复至，遂会舟宗攻连江。官军以矢石殆四人，明日分门出击，败之。贼乃由拱屿夜遁。
　　《筹海图编》：“参《通志》、《县志》三十七年戍午正月，倭连艘泊梅花、定海诸处，戕杀男女，备极惨毒，掠富家儿，揭名于路，令行赎，沿海庐舍焚燎一空。三月，诏锦衣卫逮阮鹗赴京，以言官劾其括民间金币赂贼。时倭陷宁德，由七都抵罗源，见城上士马云屯，不敢攻掠，三宿而去。四月，倭却幕浦，蹂连江县治，逾北岭逼会城，犯闽安镇，焚劫瀛前，至长乐长屿江、坑田登岸，掳掠罗芹山、石尤岭，抵福清，又出石邦岭，抵三溪，搜剔无遗。时淫雨、[HT5,6”SS]氵翁雾、兵火逾三阅月，骼胔相望。四月二十六日，攻城阅三日。守备来熙帅兵来援，始解。五月初二日，倭千余由长乐竹田岭、石邦岭入屯三溪、感恩，兵民捍御。至十二日抵福清，据门外山头，用炮击雉堞，城遂陷。执知县叶宗文，劫库狱，杀掠男女无算，焚官民廨舍，居二日而出。举人陈见率家僮御贼，不克，与训导邬中涵俱骂贼不屈死，监生林鼎等亦死之。倭三千余旋自松下，突入海口澳，登陆攻镇东卫城二日，杀掠甚惨。益以新贼千余，城几不守，里人谢介夫死焉。《福清志》：‘谢介夫，方民里人，好勇任侠。前倭屯海口时，介夫约指挥秦经国邀击，屡有斩获，及倭寇省城，宿近郊。日暮酒酣，皆投戈熟寝。介夫结死士欲夜袭其营，阮中丞意在和倭，乃痛棰之。介夫既挫，村野居民虽得贼首级，无敢报矣。[HT6SS]中丞逮去，有司复遣介夫帅兵追贼，殊死战，援兵不进，遂遇害。叶向高曰：谢介夫徒步操戈，屡歼强寇，乃为监司所抑，郁郁战死，真可叹愤!郡志以介夫为长乐人。嗟夫!长乐乃欲得介夫乎?介夫为不死矣。时南北海洋皆贼，而此贼独剧，且逼会城。巡抚王询遣参将尹凤、秦经国、田某会都指挥使黎鹏举督舟师夹击，败之。”
　　《筹海图编》：“参《通志》、《县志》：三十八年已未三月，倭攻福宁不克，陷福安县。参将黎鹏举败之于屏风屿、镇下门及三沙海洋。复由福宁度古岭、劫福州。城门昼闭，掠近郊。五月，陷永福，县令周焕、缙绅黄楷、林居美、诸生林大有、黄槐、义士黄浩、张麟等战死。邑入为立庙祀之。谢肇淛《林烈士传》：‘永泰林生名大有，字子申。少力学，祖博士景明奇之，垂髫补弟子员，既食廪，肮脏慕奇节。黉宫田为豪右乾没，生讼而复之。嘉靖已未五月，倭屯汰口，县令周焕誓众授甲登陴，生与协力画战，守视东南隅，城堕，生身当之。贼蚁附而攻，生率民兵殊死战，凡三昼夜，势少却。越二日，贼乘间从西北登城，城遂陷。生犹喋血巷战，有善生者，挽与俱去。生曰：吾誓与城存亡矣。且父母妻子在，去复何之?挽者益急，生啮其腕绝之，遂战死。祖母王氏、父训、从父谏、弟大蒙及僮仆十数人俱被害。贼去后，邑人得生于积尸中，怒气尚勃勃如生。悲夫!生少有至性，父食贫好客，生供甘脆，击鲜沽酒，未尝乏绝。弟大畜同卧起读书，卒以成名。生独数奇，死年三十有三。逾三十年始同死事者附周令庙中，享祀勿绝。永泰居山谷中，其人尚义轻死，若朱庭杰、卢榕、王翰等史乘所载，后先相望，即倭奴之变。缙绅则黄楷、林居美，诸生则黄槐、编氓则黄浩、张麟辈皆戮力行间，矢死靡他，固不独一林生也。余悲之，而惧其淹没也，于是乎书。”贼自洪塘浮马江出洋。参将尹凤击败于梅花外洋。二十六日，余贼由松下抵福清县东门上洋，挥扇横行，城中发铳，毙二贼，始惊溃。二十八日，又二百余贼，由长乐抵北门，被铳伤什溃。四月十七日，贼四百余，由松下抵东门，被铳击走。三次俱南遁，焚杀掳掠，极其惨酷。二十六日，又千余贼，由兴化来过天宝陂，屯宿溪前马山等处，次早往石湖。五月五日，四千余贼从牛宅抵上洋，由玉屏山过洋浦，屯宿宏路。两月间，凡七被贼。六七月，贼被风泊海坛，分屯白鹤、瑟江、东瀚、后营，劫杀无虚日。八月十八日，又四百余贼，从长乐来宿溪头，由前潘过江，犯上迳，踞江阴，至是福邑四乡悉被焚掠，义士夏叔慎死之。《福清志》：‘夏叔慎，北隅人。嘉靖庚申，倭踞江阴。叔慎率[HT6，7”SS]姪子朋、男子国、仆五二等二百余人，渡江决战，俱死于阵。其兄叔谨痛欲复仇。适倭屯江口，骎骎北上。叔谨奋义挺身贼巢，卒陷于贼，不屈死。中丞游震得饬县立祠于北隅，合祀叔谨、叔慎，而子朋、子国附焉。五二从祀别室。’十一月，贼始南去。巡按樊献科劾王洵、黎鹏举失律，夺俸有差。是时，洪泽珍、严山老连年引倭入寇，分舟宗四掠，官兵会击贼，由祥芝、石湖、南浔出海者，参将王麟败之于大土乍岛。自峰头澳出海者，都指挥唐修澄败之于野马外洋。自闽安镇出海者，参将尹凤、备倭张骄败之于梅花外洋。泽珍遁屯海坛山，山老就擒。
　　《通志》参《县志》：三十九年庚申三月，倭大掠连江诸村，自安德、保安、嘉贤、中鹄、安义、仁贤、清河等里，穷谷深山，无不焚毁屠戮，财物罄掠无遗，凡三阅月。时倭舟尚屯沿海，复掠省会诸村，城门昼闭弥月。巡抚刘焘至，下令大开城门，往来不禁，亲率兵追贼于闽安镇。焘精骑射，家蓄健儿数十，俱习战。寇素慑威名，遁去。四月，倭犯长乐北乡，刘焘帅师赴之，遇贼于壶井山下，应弦毙二酋，溃。六月，贼复劫小祉，杀数人，掳数十人。
　　《通志》参《县志》：四十年辛酉四月二十四日，倭寇长乐北乡。次日，寇南乡，杀掠无算。二十六日，越石尤岭，往福清，屯化北、新堂、牛田。五月十八日，倭寇长乐北乡。十九日，乘汐至八都，由石邦岭至福州。
　　《明史》参《仓霞草》、《县志》：“四十一年壬戌四月十四日，倭寇长乐北乡，复乘汐至江田，往福清。是岁，倭大举犯福建。时宁德屡陷，距城十里，有横屿，贼阻水为营，官军相守逾年，不敢击。其新至者，营福清牛田，而酋长营兴化，互为声援。巡抚游震得告急于浙督胡宗宪，檄参将戚继光率都司戴冲霄、把总胡守仁剿之。先击横屿贼，破其巢，乘胜至福清，时九月二十八日。戚驭兵有律，福清民大悦，家具箪食饷，兵屯于城，邑令及父老请师期，继光曰：吾兵疲，且休矣，俟缓图之。贼侦者归告，不为备。夜督兵行三十里，黎明破其巢，斩首千余级，邑人尚未知兵出也。贼退，屯牛田、泥涂数里，以官军不能至。继光下令人负草一束，将领不知所为。明晨，疾驰贼营，以草填地，贼奔遁，赴江死者万计。余贼走兴化，急追之。夜四鼓，抵贼栅，连克六十营，斩首千数百级，平明入城，兴化人始知，持牛酒劳，遂旋师抵福清，遇贼自东营澳登陆，击斩二百人。而都督刘显亦屡破贼，闽宿寇几尽。”
　　《明史》参《闽书》、《仓霞草》、《通志》：“四十二年癸亥，罢巡抚游震得，以倭陷兴化也。乃以谭纶为巡抚，戚继光为总兵。三月，倭寇长乐二十都。二十八日，寇十九都，掳四十余人。四月，戚继光将兵至自浙，破倭于连江马濞之百丈岩。于是，巡抚谭纶自将中军，总兵官刘显、俞大猷将左右，合攻贼于平海。贼闻继光至，欲逃。为大猷所扼，不得出。继光以中军薄战，左右军继之。因风纵火，贼皆糜巢中，无脱者，复兴化城。遂分别诸将趋福州，合击倭之支党于长乐，破之，斩首二百余级。倭屯海上者尽遁去。残贼五百余人，由北岭窥会城，千总胡世斌驱之，多赴海死。”
　　《福清志》：“四十三年甲子，贼续至，犯福清、或屯永宾、或蒜岭、或牛田、或新局，继光尽擒斩之。五月，二百余倭屯海坛，戚冒暑往，扌前艾无遗。《通志》：‘先时，倭为闽患累年，华亭徐相国阶忧之，荐刘巡抚焘，又不合于严相，病免。闽乱益滋，山寇起，卫兵骄，人情汹汹、莫保其生。至是，严相罢，徐相专政。适倭陷莆，乃与兵部杨尚书博谋，超拜谭参政纶为御史大夫，又以巡按福建御史李邦珍屡荐戚继光战功，用为总兵，发南京帑二十二万两助饷。谭巡抚至，以戚麾下千人自卫，申法令，峙粮储，召乱军郭天养诛之。三卫股栗，山海诸寇以次讨平。于是流亡复业，饮至日。中丞汪道昆勒铭平远台，纪其功。’《连江志》：‘戚公用兵如神，练淅兵为鸳鸯阵，破倭于台州及平海、同安、漳浦，皆有功。其平连江时，留县令饮于帐中，酒初巡，托疾入内，命幕僚肃客，鸡鸣席散。洎午而歼倭，捷音至矣。邑人纪功碑于西校场。又戚行兵号令严肃，信赏必罚，士卒惴惴用命，故所至成功。既平连江，移兵宁德，以其子为前锋，传令退缩者，斩。其子登白鹤岭，见倭势甚盛，回头欲有所关白，立斩以徇，三军股慓，临战无不一以当百，尽歼焉。倭遂平。初，光与游大参子东洲善，每出师，常与皆，东洲托疾归，或问之，曰：公用意不测，吾不速归，安知其不以我试乎?及白鹤岭杀子事闻，人皆服其先见云。按：明自嘉靖乙卯以后十余年间，东南被倭，中外骚然，财力俱诎。当是时，武备久弛，控驭无方，而内地奸民复勾引向导，遂致荼毒蔓延，生灵之涂炭极矣。微继光荡平之，其有宁宇耶?董司空应举论其功，比于汤和。以为生不蒙列土之封，殁不邀锡名之典，疏请于朝，有以哉。初，王直引倭入寇，倭大获利，连岛而来，数岁杀伤殆尽，有全岛无一人归者。’
　　　　郑成功寇福州始末附
　　国朝顺治三年丙戌秋八月，王师入闽。九月，明南安伯郑芝龙降。芝龙南安人。小名一官，祖为泉州府吏，时芝龙方十岁，误投石子中太守叶善继额，擒治之。见其姿表，释之。后遁日本，娶倭妇，生成功。居数岁，芝龙与仲弟芝虎依海寇颜思齐。思齐死，贼众无所立，乃割牲插剑以盟，约拜剑而剑跃者，为主。芝龙再拜，剑跃，众推为魁，陆梁海上。明天启时，朝议招抚。以叶善继有恩芝龙，为书招之，芝龙降。善继坐戟门，令芝龙兄弟泥首，党哗去，复踞海岛。崇祯元年九月，芝龙率所部降于督师熊文灿，芝龙虽就抚，然习于群盗。凡海船出洋者，非得郑氏旗不能往来。每船税入三千金，以此所部兵自给，不取于官。凡贼遁入海，檄芝龙捕之，辄获。以故郑氏权震七闽。三年以平广盗、征生黎，焚荷兰、收刘香，功迁都督，后封为南安伯。至是，我朝贝勒王帅师入闽，芝龙遁，将入海，贝勒王攻泉，逼安平，芝龙降。
　　是月，郑芝龙子成功，率陈辉等九十余人乘二舰，屯兵南澳，寇同安及泉州。成功，小字森，舍读书颖敏，少礻甫南安学廪生，进见唐王，赐姓朱，名成功。自是中外称国姓云。芝龙既降，令招成功，不至。成功携所着儒巾衫，赴文庙焚之。与陈辉等棹小舟，泊鼓浪屿，招集数百人，方苦无资，适有日本舶来，询之，即郑仆也。成功命出资佐军，仆辞以未得主毋命，成功立斩之。招兵制械，收兵南澳，得数千人。时郑彩、郑联据厦门、浯洲。成功往揭阳回，郑彩见成功军容籍盛，移军出避。联方醉万石岩，成功见联，曰：兄能以一军见假乎?联未对，诸执锐者前，唯唯惟命。于是麾军过联船。未几邀联游万石岩，事刂之。
　　《福清志》：“四年丁亥三月，寇福清，据海口城。大兵攻复之，郑彩移海坛，征派，乡民不服，彩攻之。被诱深入，失兵将无数，退回鹭岛。”《连江志》：“八月，寇陷连江县治，据之。屯兵北岭，窥福州，索饷诸县。”
　　《连江志》：“五年戊子六月，提督刘忠率兵入连江县，平贼。十年癸已三月，寇镇东、海口、松下、大祉、小祉，焚劫乡社。攻海坛，时土寇陈西宾迎拒，败降。以周崔之守之。”《连江志》：“六月，寇图东岱堡，游击宋天禄御之，斩首数百级。贼遁入海，溺死无算。积尸乘潮至通济桥，江水数月不堪食。”
　　《通志》：“十二年乙未九月，贝子王同固山额真、都察院承政土赖统率满州兵披甲，及汉军乌金超哈三万驻闽。十三年丙申四月，贝子王统师屯石井，攻白沙城，出泉州港，攻两岛，为暴风飘坏，弗克。六月，成功谍知省城无兵，遂寇闽安镇，逼福州南台桥，登岸札营。贝子王驰兵赴省援，甘辉等遂掠南台、潭尾等处，退保闽安镇罗星塔。”《连江志》：“八月初四日，陷连江县，知县杨继生死之。十六日，陷东岱堡，屠其民。十九日，提督马得功复县城。是日，大兵救东岱，贼毁城遁。”《连江志》：“东岱为连江咽喉。贼将入县，必先攻堡。其民俗强悍，勇于战斗。贼屡攻不下，遂先攻县。及县陷，复反攻之。旬有余日，矢石并发，终不能近。因掘地内炮裂其城。众溃，入之。杀戮无遗。贼退，邑诸生王治观弃产为冢瘗焉。是时，贼复移攻北茭焚掠，分遣一舟至马濞索饷，以三日为限。社长陈某造其舟，请缓期。贼怒，执之。其女某某鸣金号众定议，当早潮水退，舟胶泥，难动。贼眠未寤。合乡各乘泥板，执狼牙竹围之，争以泥抛贼，舟滑不可立，奋击毙之，举舟无得脱者。按：泥板即古之撬，海入于泥中乘之如飞。”九月，成功至闽安镇并罗星塔，增筑土堡寨城。以林胜、万礼守闽安镇，以陈斌、林铭、杜辉等守罗星塔，马江萧家渡设水师，以裴德守之。成功出屯壶江，定海、凤埔等处，寇连江县。”《县志》：“十二月二十五日，甘辉、周全斌寇罗源、宁德等县，舟师自梅溪登岸，由飞鸾渡白鹤屿至罗源，围城数匝。城内兵共三百人，知县陈钦如同营将李应先戮力守御，驰蜡书赴省请援，贼围一日夜，舍去。二十八日，王师梅勒章京阿克襄等率兵援之，死焉。十四年丁酉三月，成功以万礼、韩英洪、杨朝栋等轮防闽安镇罗星塔等处。九月，贝子王、总督李率泰率师直捣罗星塔，复自鼓山开路达闽安镇城，水陆并进，攻罗星塔，铭、辉弃回，斌无援，降，至福州饮以酒，夜歼之，凡五百余人。遂平闽安镇、罗星塔。十七年庚子八月，成功令陈尧策等扎琅琦，寇连江马濞及透堡，焚掠不遗。令杨富扎福清，黄元扎长乐，沿海联络征饷。”《通志》：“是年，靖南王耿继茂入闽镇守。十八年辛丑，户部尚书苏纳海至闽、迁海边居民入内地，离海三十里，村社田宅悉皆焚弃。”《海上录》：“先是，房星曜上言，海兵皆从边海取饷。空其土而徙其人。寸版不许下海，则彼无食，而兵自散矣。从之，上自辽东，下至广东，皆迁徙。筑短墙立界碑，拨兵戍守，出界者死。”
　　康熙元年壬寅五月，成功死于台湾，年三十有九，子经嗣。
　　《通志》：“二年癸卯十二月，总督赵廷臣阅界。”
　　《连江志》：“十三年癸丑，郑经退据台湾，总督范承谟疏乞展界，复沿海移民。”[HT6SS]范承谟《陈闽省利害疏略》：“闽人活计非耕则渔。一自迁界以来，民田废弃二万余顷。沿海之庐舍、畎亩化为斥卤。今欲停止海界之禁，正万姓更生之会，而闽地仍以台寨为界。虽云展界垦田，其实不及十分之一。且台寨离海尚远，与其弃为盗薮，何如复为民业。如虑接济透越，则钉、麻、油、铁、丝紬、布帛皆奸商巨贾有力者之所办，穷民亦无此赀本，何由而济。如虑逼近沿海，难免寇舟宗侵掠。夫海贼可以登岸之处，不过数所。余皆小港，时涌时退，不能停泊。若设防兵，堵御要害，则寇亦无隙可乘。设立水师，原为控扼岩疆，未有弃门户而反守堂奥之理。务使将领不得偷安，则门户固。而迁民可以开垦复业，无以粮赍寇之忧，无透越接济之虑。兵既卫民，民不失所。此捍外安内之要着也。从来富国强兵，莫有过于渔盐之利。闽自禁海以来，利孔既塞，是以兵穷民困。今惟有请照木筏取鱼事例，容渔户沿边采捕，每十筏联为一甲，行以稽查连坐之法。遇开港之时，止许随带干粮，不许多携米谷等物，令就近将领率防兵巡哨督押，渔筏朝往夕归。仍照编甲，湾泊内港，稽察其采捕之鱼，十取其一充课。此项钱粮，或接济兵饷，或借给迁民。如有赢余，存贮备修船只。一举而数善备焉。兵饷裕而国用足；荒田垦而流离辑，催科缓而人心安矣。”
　　十三年甲寅三月十五日，耿精忠反，使黄镛入岛。四月，郑经使伪礼官柯平入福州报聘。
　　十四年已卯正月，精忠遣张文韬使经议和，以枫亭为界。《连江志》：“十五年丙辰，伪镇李朝政驻连江县，尽勒客户居民为兵。”《通志》：“九月，康亲王统师入闽，执精忠入京师。十月，耿逆兴化将守马成龙降于经，经令许耀入据之，驻兵乌龙江。王师渡江，既登岸，贼仓皇出御。方战而遁，弃军资铠仗不可胜数。贼退屯兴化城守御。”
　　《连江志》：“十六年丁已正月，海寇自琯头逾岭，夜掠水南，焚民居数十家。守备郑兴却之。”
　　《罗源志》：“十七年戊午秋，海寇焚掠五里渡及港头起步一带居民。”《连江志》：“八月，水师林贤、黄镐等出闽安镇，应援泉州。时伪镇萧琛守定海无备，欲据上流牵制，其部章元勋先发，率十舟进战。林贤等击败之，一军尽没，被擒入福州；杀之。二十四日，伪镇萧琛、萧珪璋、章本镇攻掠幕浦堡，尽俘男女以去。九月，联络官陈君翼率舟师大破之定海，获其魁，还所俘掠。”《连江志》：“寇称四镇，陷幕浦堡，死者百余人。游击侯大经以兵趋救，马伤而蹶，贼将赴之，千总刘某挥大刀前进，杀二人，获一人以归，侯乃免。寇尽俘男女于厦门索赎。有皮七者，前尝投诚，寓幕浦，与大户习。至是，尝以之舟载堡民往来议赎，不取其直。知贫而不能赎者、则贷而助之，诸大户亦皆赖以脱掳者，前后多归。及君翼定海之捷，获章本镇，复夺回前掠者数十人。”琛退泊海坛，郑经召回斩之。《通志》：“十二月，复迁沿海居民于内地，闽自甲寅逆变后，迁民悉复故土。丙辰，康亲王疏称迁界累民，罢之。至是，总督巡抚复请迁移塘。十八年已未，郑经自定海失守后，即自浙召回朱天贵守海坛。以陈谅为水师，乘南风迅发犯定海。官军集船百余，由五虎门而出。大风暴起，官军收回五虎。贼船仍退海坛。
　　十九年庚申正月，提督万正色督师出闽安镇攻海坛，巡抚吴兴礻乍率兵沿海为援。二月，正色至海坛，贼退。至泉州迎敌。正色至围头，郑经粮尽，弃厦门，退至澎湖。朱天贵自铜山诣总督姚启圣军门降。姚启圣《议设要汛疏略》：沿边设镇，贵度人地。海坛势据上风，为福兴要地，又与厦金相去悬隔。设若贼寇窥伺、逆风高戈戗以相夹剿，则鞭长莫及，必选择能将，自为操纵，始可无虞。又《平海善后十策疏略》：一款福建边界急请开还，该臣等再议得复还边界，乃今日救民裕国之良谋。且海汛地方延袤辽阔，已经佥议设立水陆官兵防守。则所迁界外之地，已在官兵防守之内矣。其原旧界限，似应复还，迁民开垦输课，不惟可以沿海抽税赡养水兵，上以足国辟疆，而亦可救无告穷民于饥溺之中，又可将投诚官兵安插开垦，免费拨给月饷矣。
　　二十年辛酉正月二十八日，郑经死于台湾。子克塽嗣立，年十二岁。
　　二十一年壬戌，将军施琅克复澎湖。
　　二十二年癸亥又六月，郑克塽降。自成功窃据，迄克塽凡三世，三十八年。

卷之十四
　坛庙一
　　

　　揭虔妥灵，率乃典常，郡之大事也。故有不屋而坛者，有象貌为庙者，其义一也。《礼》曰：祭则受福。盖祭而诚，则受福。又曰：“滛祀无福。”若滥祭，则何福之有?昔宋、元间，闽有习周官神士之术者，曰欧阳生，仲春丁日，行释奠礼，亲遇文章司命曰：“宣圣命我巡视诚否?”然则吏兹郡者，治民以明，事神以诚，命名曰“福”，谅哉!志坛庙。
　　　　府
　　社稷坛　在郡城北拜郊山。初，在城南。唐观察使杨发迁于南涧寺东。五代，闽王氏迁乌石山。宋元祐中，郡守柯述拓地重新。元初，迁法海寺北。明洪武六年，知府杨士英移建今所。国朝乾隆五年，重修坛制，累石为之。北向纵横二丈五尺，高三尺，四出陛各三级，缭以周垣，辟四门。旁设神库、神厨、宰牲房、洗牲池、斋房。立石主一于坛之南，又置木主二，高三尺三寸，曰“府社之神”，曰：“府稷之神”。岁春秋仲月上戊日致祭。唐濮阳宁《闽迁新社记》：大中十年夏六月，公命迁社于州坤。凡筑四坛。坛社稷，广倍丈有五尺，其高倍尺有五寸，主以石。坛风师，其广丈有五尺，其高尺有五寸。坛雨师，广丈而高尺。自初献迄终献，专一室，有厦。横附二室，皆南向，备牺牲。西乡三楹凡二室。龟砖脊道凡十有三条，其萦折则三百九十有七尺。缭垣凡百堵，其高逾寻。苞巨榕凡二十本。南北行延，崇甍展阶，揭双扉以东向，具扃钥焉。其外北东辟二室，有厦。其南，立双表及逵。功以十七日戊子起，冬十一月庚子毕。谨按：闽故坛坫，南邪西隙，蛙虫解污辏，负蒲苇之豪，家禽野牧，触践无禁，至祈报时，率戒闽、侯官责办与胥，谨庀权事。其晴也，虽重营不免于濡舄；其雨也，必撑篷以护，渎神劳人，未尝有寤者。元侯关西公既莅闽。其春，由郡仪即社，喟然顾曰：吾曰乡理苏，厥坛惟更，仍岁穰穰，苏人宜之。今闽饶讹，期将丕革，首在兹乎?由是择谨事者行故坛西，躬取其地，受之节饩，严帑靡隐者除。鸠土以锸畚，斫材以陶坯，肩有欢讴，杵无怨筑。故擘钱垂十万，不徭一丁，不敛一户，而爽洁开拓，四坛镂焉。夫迁社于州坤，右位也，不书稷风雨，尊社也。《礼》称：诸侯为百姓立社，曰：“国社”。而历山氏之农，弃配祀焉，共工氏之后土，勾龙兼飨焉。风秩雨班、光昭旧典。盖先圣王尊以示本，均以行政，未之改也。惟我元侯。敬恭乎上，抚临于下，戢苛薙慢，显晦咸宁，繁条阴森，如肃其飨。自然克灵克序，德致元侯，而施于一方也。是月，牙将翁行全牍其绩归成于公，公曰：坛迩浮屠，祠争出眉睫，吾患将来有醉浮屠者或易于迁徒焉。苟非镌琢，则本末无所彰。遂以记征下僚宁。宁不得辞，且拜命之辱，谨用二十九日戊辰献《记》云。宋欧阳修《跋》：《闽迁新社记》，唐濮阳宁撰。其辞云，大中十年夏六月，关西公迁社于州坤，凡筑有四坛，坛社稷，其广倍丈有五尺，其高倍尺有五寸，主以石。坛风师，广丈有五尺，高尺有五寸。坛雨师，广丈而高尺云云。文字古雅，甚可爱也。呜呼!唐之礼乐盛矣。其遗文有足采焉。州县社稷有主，见于此《记》。盖大中时，其礼犹在也。按《唐书》，杨发自苏州刺史为福建观察使，至大中十二年迁岭南节度使。以岁月推之，关西公者，杨发也。柯述《社稷坛铭》：或问社奚铭?予谓祭主敬。不敬如不祭。社稷岁再祭，所以为民祈报，而政莫先焉。予守兹土，视其坛地污且隘，不足以行礼，广而新之。坛壝器宇靡不周备，敢不告于后之人。于是，勒铭于坛之东南乌山之顶。前为亭曰“致养”，以其当州之坤焉。铭曰：后牧民，天乃食。惟社稷，作稼穑。风雨雷，赞生殖。叶时日，祭有秩。岁庚午，夏率职。即坤维，目氏坛域。地污隘，制匪式。爰广新，古是则。辛未春，工告毕。斋有厅，器有室。旸若雨，事咸饬，后之人，敬无斁。
　　风云雷雨境内山川城隍神坛　在郡城南钓龙台。明洪武三年，建于惠泽山，六年移今所。国朝因之。坛制：纵横各二丈五尺，南向。四出阶各三级，门垣如社稷制，设神位三：中，风云雷雨之神，左，境内山川之神，右，府地成隍之神。西隅附祀日本，琉球、渤泥山川之神。春、秋仲月上巳日致祭。按《明史·礼志》洪武六年，以琉球诸国已朝贡，礼其国内山川。八年，京都罢祭天下山川。其外国山川附祭各省，福建附祭日本、琉球、渤泥，各省山川居中南向，外国山川东西向，同坛共祀。
　　先农坛　在郡城西营。国朝雍正五年勅建坛制：高二丈一尺，宽二丈五尺。先农神牌高二尺四寸，宽六寸。坛之正北，中一室，奉先农神牌。东房贮祭器、农具。西房贮籍田米谷，东配房置祭器，西配房给看守农户。外缭以垣，门南向。籍田制四亩九分。岁仲春亥日致祭。礼毕，耕籍田，巡抚秉耒，知县执青箱，知府播种。各县正印官秉耒，佐贰执青箱播种。耆老一人牵牛，农夫二人扶犁，九推九反，农夫终亩。耕毕，官率老农夫望阙行礼。农具用赤色，牛黑色，箱青色，籽种以土之所宜，八蜡不别为坛。国朝雍正十一年，诏有司十二月上戊日致祭。先啬司啬，居正位东上，余六神稍后一尺，分设左右。即先农坛祀之。
　　郡厉坛　在城西北宝福山。明洪武三年，建于马鞍山。八年，移今所。国朝因之。坛高二尺五寸，广三丈。南向门垣，疱湢俱备。岁清明、中元、十月朔致祭。先期牒告城隍，祭之日迎神于坛主之。
　　文　庙
　　崇圣祠互见《学校》。
　　关帝庙　在官巷。隶侯官县。国朝雍正十一年建。旧郡城七门俱有庙。又一在北门右营房，一在北门左营房，一在谯楼西，一在南较场，一在山兜尾。神为汉封寿亭侯。顺治九年，[HT5，6”SS]勅封忠义神武关圣大帝。雍正五年，束[KG-*3]力封神曾祖光昭公、祖裕昌公、父成忠公，增设神牌于后殿。岁春、秋二仲月吉日及五月十三日致祭。
　　按：神累代崇祀，至国朝而典礼加隆，诸县城郭乡市，庙貌几遍。兹惟就祀典所及，暨旧庙诸所，余不悉书。
　　府城隍庙　在越王山之东。晋太康中，迁城后建。宋绍兴二十七年，郡守沈调增创堂宇。淳熙五年，作更衣、肃仪两亭。元季，亭毁。明洪武二年，封鉴察司民威灵公。十七年，改称本府城隍之神。成化十八年，知府唐珣重修。正德十年，改外大门为华表。万历十年，门庑火，寻建。岁无特祀，合祭于山川坛，厉祭则迎神主之。国朝增春、秋二祭。康熙二十年，重修。自后，里人相继修葺。庙之东偏壁间，石刻历代有功名宦诸神碑，曰：唐光禄大夫樊公之神、宋少师忠惠蔡公之神、知武冈军杨公之神。参知政事张公之神、直龙图阁孙公之神、将军卢公之神、烈士范公之神、元大尉忠献董公之神、行省都事蓝公之神、侍御史韩公之神、英义侯阚公之神、楚国公李公之神、明大夫汤公之神。明王介《福州府城隍庙碑》：国家诞膺天命，抚有万方，考正祀典，著于令甲。城隍之祀，自京师以达于天下。勅封鉴察司民威灵公，庙制视郡邑厅事高广为等差。越二年，诏去封号，易像以主，各从府州县名，曰城隍之神。每春秋仲月，有司合祭于山川坛，有事于厉，则位主于中镇，群祀焉。初，莅官者必先誓于神，而后视篆。其誓神之语，祀厉之文，皆太祖手自裁定。惓惓于礼乐幽明之治，盖欲神人合德，以祐国庇民，垂于万世也。惟闽为东南大藩，福为八闽首郡，城隍在藩治北隅。旧志载，晋太康中，迁城肇建于此。宋绍兴末，郡守沈调增拓之。历元，兴废不一。入我朝，规制始备。迄今数十年，日就朽蠹。前守唐珣[HT6SS]、蒋滢辈，虽尝时葺，但补其弊陋而已。正德癸酉，涓辰程物，属徒庀工，凡殿、寝、堂、阶、门、庑之类，焕然一新。而规模宏敞，视旧有加。肖像孔仪，撤衮冕之旧，易以时制冠服，比考成而祀焉。古者诸侯为国，从事于礼乐，幽明之治，有本焉，有文焉。宫墙具瞻，笾豆孔式者，文也。省刑薄税，以厚其生，兴学劝农，以率其业，举直错枉，以植其善者，本也。本末兼尽，而后神人和，民生遂，熙熙然享太平之治于无穷。斯于圣天子之制作，为不负国家简贤图治之意为无忝矣。官于兹土，有事于兹庙者，尚念之哉。
　　旗纛庙　在南关外较场内。中设军牙六纛神位。岁以霜降日祭，用少牢。旧在都司后堂北，国朝移建今所。
　　三皇庙一名药王庙。在凯宁铺。国朝乾隆三年修。
  </div>
  <div class="pagination">
   <a href="福州府志乾隆本_page64.html">
    上一页
   </a>
   <span>
    ...
   </span>
   <a href="福州府志乾隆本_page60.html">
    60
   </a>
   <a href="福州府志乾隆本_page61.html">
    61
   </a>
   <a href="福州府志乾隆本_page62.html">
    62
   </a>
   <a href="福州府志乾隆本_page63.html">
    63
   </a>
   <a href="福州府志乾隆本_page64.html">
    64
   </a>
   <span class="current-page">
    65
   </span>
   <a href="福州府志乾隆本_page66.html">
    66
   </a>
   <a href="福州府志乾隆本_page67.html">
    67
   </a>
   <a href="福州府志乾隆本_page68.html">
    68
   </a>
   <a href="福州府志乾隆本_page69.html">
    69
   </a>
   <a href="福州府志乾隆本_page70.html">
    70
   </a>
   <span>
    ...
   </span>
   <a href="福州府志乾隆本_page66.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
