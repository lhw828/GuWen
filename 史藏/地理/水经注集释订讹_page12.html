<!DOCTYPE html>
<html>
<head>
    <meta charset="UTF-8">
    <title>水经注集释订讹 - 第 12 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注集释订讹 - 第 12 页/共 29 页</h1>
    <div class="content">　　湿水又南入山瀑布飞梁县河注壑漰湍十许丈谓之落马洪抑亦孟门之流也湿水自南出山谓之清泉河俗亦谓之曰干水非也湿水又东南迳良乡县之北界歴梁山南髙梁水出焉
　　过广阳蓟县北【广阳今京师蓟县今宛大二县】
　　湿水又东迳广阳县故城北谢承汉书曰世祖与铫期出蓟至广阳欲南行即此城也谓之小广阳湿水又东北迳蓟县故城南魏氏土地记曰蓟城南七里有清泉河而不迳其北盖经误证矣昔周武王封尧后于蓟今城内西北隅有蓟丘【在今旧蓟县城西北即古蓟门也】因丘以名邑也犹鲁之曲阜齐之营丘矣武王封召公之故国也秦始皇二十三年灭燕以为广阳郡汉髙帝以封卢绾为燕王更燕国城有万歳宫光明殿王莽改曰广公县曰代成东掖门下旧慕容隽立铜马象处昔慕容廆有骏马赭白有奇相逸力至隽光夀元年四十九矣而骏逸不亏隽奇之比鲍氏骢命铸铜以图其像亲为铭赞镌颂其傍像成而马死矣大城东门内道左有魏征南将军建成乡景侯刘靖碑【征南当作征北靖薨于镇北将军假节督河北诸军事嘉平六年薨追赠征北将军】晋司隶校尉王密表功加于民宜在祀典以元嘉四年九月二十日刋石建碑【元嘉疑作元康盖晋无元嘉也后十四卷鲍丘水注已作征北元康则此之误明矣】于后叶矣湿水又东与洗马沟水合水上承蓟水西注大湖【在今顺天府西南二十五里】湖有二源水俱出县西北平地道泉流结西湖【在府西北玉泉山下泉水潴而为湖】湖东西二里南北三里盖燕之旧池也渌水澄澹川庭望逺亦为逰瞩之胜所也湖水东流为洗马沟侧城南东门注昔铫期启防处也【启防传作奋防按后汉书铫期传云期从光武徇蓟时蓟中起兵应王郎之檄光武趣驾出百姓聚观满道不得行期骑马奋防瞠目大呼众皆披靡乃得去】其水又东入湿水湿水又东迳燕王陵南陵有伏道西北出蓟城中景明中造浮图建利【当作刹】穷泉掘得此道王府所禁莫有寻者通城西北大陵而是二基趾盘固犹自髙壮竟不知何王陵湿水又东南髙梁之水注焉水出蓟城西北平地泉东注迳燕王陵北又东迳蓟城北又东南流魏氏土地记曰蓟东一十里有髙梁之水者其水又东南入湿水也
　　又东至渔阳雍奴县西【今为顺天府武清县】入笥沟
　　汉光武建武二年封颍川太守寇恂为雍奴侯魏遣张郃乐进围雍奴即此城矣笥沟水之别名也魏氏土地记曰清泉河上承桑干河东流与潞河合湿水东入渔阳所在枝分故俗谚云髙梁无上源清泉无下尾盖以髙梁防涓浅薄裁足津通凭藉涓流方成川甽清泉至潞所在分流更为防津散漫难寻故也















　　水经注集释订讹卷十三
　　钦定四库全书
　　水经注集释订讹卷十四
　　归安沈炳巽撰
　　湿余水　　沽水　　鲍丘水
　　濡水　　　辽水　　小辽水
　　□水【当作浿水后经注皆讹】
　　湿余水出上谷居庸闗东【明一统志湿余河在今顺天府昌平县东南六十里源出浑原山南又折而东入潞河居庸闗在京师北一百二十里两山夹峙一水旁流关跨南北四十里悬崖峭壁最为险要】
　　闗在沮阳城东南六十里居庸界故闗名矣使者入上谷耿况迎之于居庸闗即是闗也【朱笺袁宏汉纪更始初立遣使者徇诸国曰先降者复爵位上谷太守耿况出迎使者上印绶】其水导源闗山南流歴故闗下溪之东防有石室三层其户牖扇扉悉石也盖古闗之台矣南则絶谷累石为闗址崇墉峻壁非轻功可举山岫层深侧道褊峡林鄣蘧崄【朱云当作邃险呉本改作据险非是】路才容轨晓禽暮兽寒鸣相和羇官逰子聆之者莫不伤思矣其水歴山南迳军都县界又谓之军都闗续汉书曰尚书卢植隠上谷军都山也其水南流出闗谓之下口水流潜伏十许里是也
　　又东流过军都县南【今为顺天府昌平县其故城在县东南】又东流过蓟县北
　　湿余水故渎东迳军都县故城南又东重源潜发积而为潭谓之湿余潭又东流易荆水注之其水导源西北迳千蓼泉亦曰丁蓼水东南流迳郁山西谓之易荆水公孙瓒之败于鲍丘也【后汉书注曰鲍丘水名】走保易荆疑即此水也【朱笺按后汉书公孙瓒传袁绍将麯义合兵十万共攻瓒破瓒于鲍邱瓒遂退保易京开置屯田稍得自支又按续汉志云瓒所居易京故城在今幽州归义县南十八里魏志瓒传亦云瓒军数败乃走还易京此云易荆正同但字异耳今雄县有易京城南临易水当即此也】易荆水又东左合虎眼泉水出平川东南流入易荆水又东南与孤山之水合水发川左道源孤山东南流入易荆水谓之塔界水又东迳蓟城又东迳平昌县故城南【在今昌平县治西北二十里】又谓之昌平水魏氏土地记曰蓟城东北一百四十里有昌平城城西有昌平河又东流注湿余水湿余水又东南流左合芹城水【朱云宋本作芹城水注之芹城在昌平县界】水出北山南迳芹城水【水字疑当作南北等字】东南流注湿余水湿余水又东南流迳安乐故城西【在今密云县东北五十里】更始使谒者韩鸿北徇承制拜呉汉为安乐令即此城也
　　又北屈东南至狐奴县西入于沽河【狐奴城在今顺天府顺义县狐奴山】昔彭宠使狐奴令王梁南助光武起兵自是县矣湿余水于县西南东入沽河故地理志曰湿余水自军都县东至潞南入沽是也
　　沽河从塞外来【沽河一名西潞水一名东潞水】
　　沽水出御夷镇西北九十里丹花岭下东南流大谷水注之水发镇北大谷溪西南流迳独石北界石孤生不因河而自峙又南九泉水注之水导北川左右翼注入川共成一水故有九源之称其水南流至独石注大谷水大谷水又南迳独石西又南迳御夷镇城西魏太和中置以捍北狄也又东南尖谷水注之水源出镇东北尖溪西南流迳镇城东西南流注大谷水乱流南注沽水又南出峡岸有二城世谓之独固门以其借崄凭固易为依据兼壁升耸疎通若门故得是名也沽水又南左合干溪水引北川西南迳一故亭东又西南注沽水沽水又西南迳赤城东【地志云赤城乃古蚩尤所居之处今在直隶万全卫】赵建武年并州刺史王霸为燕所败退保此城【查十六国春秋及晋书载记俱无并州刺史王霸并无为燕所败退保赤城之事岂二书失载】城在山阜之上下抗深隍溪水之名借以变称故河有赤地【疑当作城】之号矣沽水又东南与鹊谷水合有二源南即阳乐水也出且居县【汉志且居县有乐阳水今云阳乐恐误】地理志曰水出县东北【汉志作水出县东南入海】流【疑漏迳字】大融山小融山【明一统志作大雄小雄在雄县西】北歴女祁县故城南地理志曰东部都尉治王莽之祁县也世谓之横水又谓之阳曲河又东南迳一故亭又东左与旧卤水合水之【疑衍】出西北山东南流迳旧卤城北城在居庸县西北二百里故名云卤太和中更名御夷镇又东南流注阳乐水阳乐水又东南迳傍狼山南【傍字疑衍按明一统志昌平县西北四十里有狼山疑即此也】山石【一作白】色特上亭亭孤立超出羣山之表又东南迳温泉东泉在山曲之中又迳赤城西屈迳其城南东南入赤城河河水又东南右合髙峯水水出髙峯戍东南城在山上其水西南流又屈而东南入沽水沽水又西南流出山迳渔阳县故城西【在今密云县西南】而南合七度水水出北山黄颁谷故亦谓之黄颁水东南流注于沽水沽水又南渔水注之水出县东南平地泉流西迳渔阳县故城南考诸地说则无闻所识释【上下疑有脱文讹字】考地寻川则有应氏【亦疑有讹脱】自今城在斯水之阳有符文说渔阳之名当属此秦发闾左戍渔阳即是城也渔水又西南入沽水又南与螺山之水合水出渔阳城南小山魏氏土地记曰城南五里有螺山其水西南入沽水沽水又南迳安乐县故城东晋书地道记曰晋封刘禅为公国俗谓之西潞水也
　　南过渔阳狐奴县北西南与湿余水合为沽河
　　沽水西南流迳狐奴山西又南迳狐奴县故城西渔阳太守张堪于县开稻田敎民植种百姓得以殷富童謡歌曰桑无附枝麦秀两岐张君为政乐不可支视事八年匈奴不敢犯塞沽水又南阳重沟水注之出狐奴山南转迳狐奴城西王莽之所谓举符也侧城南注右会沽水沽水又南湿余水注之沽水又南左会鲍丘水世所谓东潞也沽水又南迳潞县为有潞名潞河也魏氏土地记曰城西三十里有潞河也
　　又东南至雍奴县西笥沟
　　湿水入焉俗谓之合口也又东鲍丘水于县西北而东出焉【明一统志鲍丘河源自御夷镇北塞南流迳九庄岭五百余里迳密云城又南合道人溪水至通州未庄村合沽水经三河县界入泃河】
　　又东至南泉州县与清河合东入于海清河者河尾也
　　沽河又东南迳泉州县故城东王莽之泉调也沽水又东南合清河也今无水清湛漳洹易涞濡沽虖池同归于海故经曰河尾也
　　鲍丘水从塞外来南过渔阳县东
　　鲍丘水出御夷北塞中南流迳九庄岭东俗谓之大榆河又南迳镇东南九十里西【此句有讹脱】密云戍西又南左合道人溪水【在密云县东北石盘峪源发龙门流迳县界入潮河】水北川南流迳孔山西又歴密云戍东左合孟广水水出下甚嶒峻峨峨冠众山之表其水西迳孔山南上有洞穴开明故土俗以孔山流称水又西南至密云戍东西注道人水乱流西南迳密云戍城南右会大榆河有东密云故是城言西矣大榆河又东南流白杨泉水注之北发白杨溪望虽【二字疑衍】右注大榆河又东南龙蒭溪水自决注之大榆河又东南迳安州旧渔阳郡之滑盐县南左合县之北溪水水出县北广长堑南太和中掘此以防北狄其水南流迳滑盐县故城东王莽更名匡徳也汉明帝改曰盐田右承治【治疑作沽水】世谓之斛盐城西北去御夷镇二百里南注鲍丘水又南迳虎县故城东王莽更之曰敦徳也【汉志渔阳郡厗奚县莽曰敦徳别无所谓虎县者孟康曰厗音题或作蹏当是蹏奚讹作虎县耳】鲍丘水又西南迳犷平县故城东王莽之所谓平犷也又南合三城水水出四里山西迳平犷城谓之三城水又迳香陉山上悉生槀本香世故名焉又西迳石窟南窟内寛广行者依焉窟内有水渊而不流栖薄者取给焉又西北迳伏凌山南与石门水合水出伏凌山山髙峻岩鄣寒深阴崖积雪凝氷夏结事同离骚峨峨之咏故世人因以名山也水西南流注之是水有桑谷之名盖沿出桑溪故也又西南迳犷平城东南而右注鲍丘水鲍丘水东南迳渔阳郡治也秦始皇二十二年置王莽更名通路县曰得【得下漏渔字】鲍丘水又西南流公孙瓒既害刘虞乌丸思刘氏之徳迎其子和合众十万破瓒于是水之上斩首一万【后汉书公孙瓒传瓒既破禽刘虞尽有幽州之地虞从事渔阳鲜于辅等合率州兵欲共报瓒乌桓峭王感虞恩徳率种人及鲜卑七千余骑与辅南迎虞子和与袁绍将麴义合兵十万共攻瓒破瓒于鲍丘斩首二万余级】鲍丘水又西南歴狐奴城东又西南流注之于沽河乱流而南
　　又南过潞县西【今为直隶通州】
　　鲍丘水入潞通得鲍丘之称矣髙梁水注之首受湿水于戾陵堰水北有梁山山有燕刺王旦之陵故以戾陵名堰水自堰枝分东迳梁山南又东北迳刘靖碑北其去【朱云宋本作其词云】魏使持节都督河北道【道字疑衍分天下为诸道始于唐魏时无所谓道也】诸军事征北将军建城乡侯沛国刘靖字文恭【魏志刘馥传馥子靖修广戾渠陵大堨水溉灌蓟南北三更种稻邉民利之】登梁山以观源流相□【何云□字是八分体或漏原字又云疑作相隰水以度形】以度形势嘉武安之通渠美秦民之殷富乃使帐下督丁鸿军士千人以嘉平二年立堨【朱笺洛阳记云千金堨旧堰谷水积石为堰也】于水道髙梁河造戻陵堨开车箱渠其堨表云髙梁河水者出自并州黄河之别源时长岸峻固直截中流积石笼以为主堨髙一丈东西长三十丈南北广七十余步依北岸立水门门广四丈立水【朱云水下漏堨长二字】十丈山川【宋本作水】暴戾则乗堨东下平流守常则自门北入灌田歳二千顷凡所封地百余万亩至景元三年辛酉【按景元是曹魏陈留王奂年号但奂系庚辰元三年当是壬午今云辛酉误】诏书以民食转广陆废不赡遣谒者樊晨更制水门限田千顷刻地四千三百一十六顷出给郡县改定田五千九百三十顷水流乗车箱渠自蓟西北迳昌平东尽渔阳潞县凡所润舍【宋本作合】四五百里所灌田万有余顷髙下孔济原隰厎平疏之斯溉决之斯散导渠口以为涛门洒淲池以为甘泽施加于当时敷被于后世晋元康四年君少子骁骑将军平乡侯受命使持节监幽州诸军事领防乌丸校尉宁朔将军堨立积三十六载至五年夏六月洪水暴出毁损四分之三乗【疑误】北岸七十余丈上渠车箱【疑当作车箱渠】所在漫溢追惟前立堨之勲亲临山川指授规畧命司马闗内侯逢恽内外将士二千人起长岸立石渠修立堨治水门门广四丈立水【疑漏堨字】五尺兴复载利通塞之宜准遵旧制凡用功四万有余焉诸部王侯不召而自至繈负而【疑漏趋字】事者盖数千人诗载经始勿亟易称民忘其劳斯之谓乎于是二府文武之士感秦国思郑渠之绩魏人置豹祀之义乃遐慕仁政追述成功元康五年十月十一日刋石立表以纪勲烈并记堨制度永为后式焉事见其碑辞又东南流蓟县北又东至潞县注于鲍丘之水又南迳潞县故城西王莽之通潞亭也汉光武遣呉汉耿弇等破铜马五幡于潞东谓是县也屈而东南流迳潞城南世祖拜彭宠为渔阳太守治此宠叛光武遣游击将军邓隆伐之军于是水之南光武策其必败果为宠所破遗壁故垒存焉鲍丘水又东南入夏泽泽南纡曲渚一十余里北佩谦泽望无限也【谦泽当作谏泽无限当作无垠】
　　又南至雍奴县北屈东入于海
　　鲍丘水自雍奴县故城西北旧分笥沟水东出合笥沟断众川东注混同一渎东迳其县北又东与泃河合【明一统志泃河自平谷县界经三河县北至宝坁县境】水出右北平无终县【今为顺天府玉田县】西山白杨谷西北流迳平谷县【今属顺天府】屈西南流独乐水入焉水出北抱犊固南迳平谷县故城东后汉建武元年光武遣十二将追大枪五幡及平谷大破之于是县也【朱笺引袁宏汉纪曰光武遣呉汉率耿弇陈俊马武等十二将军追战于潞东及平谷大破之】其水南流入于泃泃水又东左合盘山水水出山上其山峻崄人迹罕交去山三十里许望山上水可髙二十余里素湍皓然頽波歴溪沿流而下自西北转注于泃水泃水又东南迳平谷【原本漏】县故城【平谷故城在今辽州北】东南与洳河防【明一统志洳河源自密云县石饿山经三河县东南平谷故城入泃河】水出北山山在蹏奚县故城东南东南流迳博陆故城北又屈迳其城东世谓之平陆城非也汉武帝封玺书封大司马霍光为侯国【汉书外戚恩泽侯表霍光于昭帝始元二年封今云武帝从光传也】文颖曰博大陆平取其嘉名而无其县食邑北海河东薛【按史表注无薛字】瓒曰按渔阳有博陆城谓此也今在居山之阳处平陆之上匝带川流面据四水文氏所谓无县目【宋本作有】嘉美名也洳水又东南流迳平谷县故城西而东南流注于渠【疑衍】泃河泃河又南迳紻城东而南合五百沟水水出七山【别本作匕山】北东迳平谷县之紻城南东入于泃河泃河又东南迳临河城北屈而歴其城东侧城南出竹书纪年梁惠成王十六年齐师及燕战于泃水齐师遁即是水也泃水又南入鲍丘水又东合泉州渠口故渎上承宰池水于泉州县故以泉州为名北迳泉州县东又北迳雍奴县东西去雍奴故城一百二十里自虖池北入其下歴水泽一百八十里入鲍丘河谓之泉州口陈夀魏志曰曹太祖以蹹【当作蹋】顿扰边公将征之从泃口凿渠迳雍奴泉州以通河海者也【魏志辽西单于蹋顿尢强数入为害公将征之凿渠自滹沱入水名平虏渠又从泃河口凿入潞河名泉州渠以通海】合【疑作今】无水鲍丘水又东庾水注之水出右北平徐无县北塞中而南流歴徐无山【在玉田县东北二十里有田畴宅】得黑牛谷水又得沙谷水并西出山东流注庾水昔田子泰避难居之众至五千家【魏志田畴子防右北平无终人也初为刘虞所辟及虞为公孙瓒所害遂率宗族他附从数百人扫地而盟曰君仇不报吾何可以立于世遂入徐无山中营深险平敞地而居躬耕以养父母百姓归之数年间至五百余家】开山图曰山出不炭【当作灰】之木生火之石案注云其木色黑似炭而无叶有石赤色如丹以一石相磨则火发以然无火可以终身【宋本作以然无灰之木可以终身】今则无之其水又迳徐无县故城东王莽之北顺亭魏氏土地记曰右北平城东北一百一十里有徐无城其水又西南与周卢溪水合水出徐无山东南流注庾水庾【庾下当有水字】又西南流灅水注之水出右北平后靡县王莽之后靡也【汉志右北平郡俊靡县莽曰俊靡今云后靡误】东南流世谓之车軬水又东南流与温泉水合水出北山溪即温源也养疾者不能防【与澡同】其炎漂以其过灼故魏氏土地记曰徐无城东有温汤即此也其水南流百步便伏流入于地下水盛则通注灅水又东南迳石门峡山之髙崭絶壁立洞开俗谓之石门口汉中平四年渔阳张纯反杀右北平太守刘政辽东太守阳终中平五年遣中郎将孟益率公孙瓒讨纯战于石门大破之【后汉书灵帝纪中平四年渔阳人张纯与同郡张举举兵叛攻杀右北平太守刘政辽东太守阳终获乌桓校尉公綦稠等举自称天子寇幽冀二州四年九月遣中郎将孟益率骑都尉公孙瓒讨渔阳贼张纯等十一月公孙瓒与张纯战于石门大破之】灅水又东南流谓之北黄水又屈而为南黄水又西南迳无终山【在今玉田县西北三十里】即帛仲理所合神丹处也又于是山作金五千斤以救百姓山有阳翁伯玉田在县西北有阳公坛社即阳公之故居也搜神记曰雍伯雒阳人至性笃孝父母终没葬之于无终山山髙八十里而上无水雍伯置饮焉有人就饮与石一斗令种之玉生其田北平徐氏有女雍伯求之要以白璧一双媒者致命伯至玉田求得五双徐氏妻之遂即嫁【嫁疑作家】焉阳氏谱叙言翁伯是周景王之孙食采阳樊春秋之末爰宅无终因阳樊而易氏焉爱仁【宋本作人】博施天祚玉田其碑文云居于县北六十里翁同之山后路徙于西山之下阳公又迁焉而受玉田之赐情不好宝玉田自去今犹谓之为玉田阳干宝曰于种石处四角作大石柱各一丈中央一顷之地名曰玉田至今相传云玉田之掲起于此矣而今不知所在同之谱叙自去文矣蓝水注之水出北山东屈而南流迳无终县故城东故城【衍】无终子国也春秋襄公十四年【按左传无终子云云是襄四年今云十四年误】无终子嘉父使孟乐如晋因魏绛纳虎豹之皮请和诸戎是也故燕地矣秦始皇二十二年灭燕置右北平郡治此王莽之所谓北顺也汉世李广为郡出遇伏石谓虎也射之没羽此处矣魏氏土地记曰右北平城西北百三十里有无终城【日知録云水经注言右北平郡西北一百三十里有无终城非也考右北平郡前汉治平刚后汉治土垠郦氏所引魏土地记曰蓟城东北三百里有右北平城此后汉所治之土垠而平刚则在卢龙塞外三四百里乃武帝时郡治李广所守今之塞外其不在土垠明矣今郦氏以土垠之右北平为李广射石似误盖太史公所述本无其地必欲指一卷之石以当之不已惑乎】其水又南入灅水灅水又西南入于庾水地理志曰灅水出俊靡县南至无终东入庾水庾水世亦谓之为柘水也南迳燕山上悬岩之侧有石鼓去地百余丈望若数百石囷有石梁贯之鼓之东南有石人援桴状同击势耆旧言燕山石鼓鸣则土有兵庾水又南迳北平城西而南入鲍丘水谓之柘口鲍丘水又东迳右北平郡故城南魏氏土地记曰蓟城东北三百里有右北平城鲍丘水又东巨梁水注之水出土垠县北陈宫山西南流迳观鸡山【在密云县东北一百八十里】谓之观鸡水水东有观鸡寺寺内起大堂甚髙广可容千僧下悉结石为之上加涂暨【暨当作塈书梓材云若作室家既勤垣墉惟其涂塈茨】基内疎通枝经脉散基侧室外四出防火炎势内流一堂尽温盖以此土寒严霜气肃猛出家沙门率皆贫薄施主虑阙道业故崇斯构是以志道者多栖托焉其水又西南流又【宋本作右】合区落水出县北山东南流入巨梁水巨梁水又西迳土垠县故城西左会寒渡水水出县东北西南流至县右注梁河梁河又南涧于水注之水出东北山西南流迳土垠县故城东【在今永平府西南】西南流入巨梁水又东南右合五里水水发北平城东北五里山故世以五里名沟一名田继泉西流南屈迳北平城东东南流注巨梁河乱流入于鲍丘水巨梁自是水之南极虖池西至泉州雍奴东极于海谓之雍奴薮其泽野有九十九淀校流条右【当作枝流条谷】往往迳通非惟梁河鲍丘归海者也
　　濡水从塞外来东南过辽西令支县北【今为直隶永平府迁安县】濡水出御夷镇东南其水二源双引夹山西北流出山合成一川又西北迳御夷故城东镇北百四十里北流在道【何氏云道字疑】则连泉水注之出故城东西北流迳故城南又西北迳渌水池南其水渊而不流其水又西屈而北流又东迳故城北连结两池沼谓之连泉浦又东北注难河难河右则汗水入焉水出东坞南西北流迳沙野南北人名之曰沙镇东北二百三十里西北入难河濡难声相近狄俗语讹耳濡水又北迳沙野西又北迳箕安山东屈而东北流迳沙野北东北流迳林山北水北有池潭而不流濡水又东北流迳孤山南【明一统志在山海卫南六里】东北流吕泉水注之水出吕泉坞西东南流屈而东迳坞南东北流三泉水注之其源三泉鴈次合为一水镇东北四百里东南注吕泉水吕泉水又东迳孤山北又东北逆流水注之水出东南导泉西流右屈而东北注木林山水防之水出山南东注逆水乱流东北注濡河濡河又东盘泉入焉水自西北东南流注濡河濡河又东南水流回曲谓之曲河镇东北三百里又东出峡入安州界东南流迳渔阳白檀县故城地理志曰濡水出县北蛮汉景帝诏李广曰将军其帅师东辕弭节白檀者也又东南流右与要水合【明一统志要水源自闗外三川经密云东北入潮河】水出塞外三川并导谓之大要水也东南流迳要阳县故城东本都尉治王莽更之曰要术矣要水又东南流迳白檀县而东南流入于濡濡水又东而南索头水注之水北流南迳广阳侨郡西魏分右北平置今安州治又南流注于濡濡水又东南流武列水入焉其水三川合西源右为溪水亦曰西藏水东南流出溪与蟠泉水合泉发州东十五里东流九十里东注西藏水西藏水又西南流东藏水注之水出东溪一曰东藏水西南流出谷与中藏水合水导中溪南流出谷南注东藏水故目其川曰三藏川水曰三藏水东藏水又南又入西藏水乱流右会龙泉水水出东山下渊深不测其水西南流注于三藏水三藏水又西南流与龙刍水合而出于龙刍之溪东流入藏水又东南流迳列溪谓之武列水东南歴石□下在层峦之上有孤石云举临崖危峻可髙百余刃牧守所迳命选练之士弯弧矢无能届其崇标者其水东合流入濡濡水又东南五渡水注之水北出安乐县丁原山南流迳其县故城西本三会城也其水南入五渡塘于其川流纡曲溯涉者频济故川塘取名矣又南流注于濡濡水又与髙石水合水东出安乐县东山西流歴川【衍】三会城南西入五渡川下注濡水濡水又东南迳卢龙塞【在今永平府】塞道自无终县东出渡濡水向林兰陉东至清陉卢龙之崄峻坂萦折故有九峥之名矣燕景昭元玺二年遣将军步浑治卢龙其道【其道误别本作塞道】焚山刋石令通方轨刻石岭上以记事功【按元玺乃前燕慕容儶伪号但十六国春秋及晋书载记俱无遣步浑治卢龙事景昭乃慕容儁伪諡】其铭尚存而庾泉之注扬都赋【黄本作庾泉固误朱本改作杲亦误当作庾阐盖仲初阐字也按晋书文苑传庾阐字仲初颍川鄢陵人好学九歳能属文尝作扬都赋为世所重据此则当作阐明矣注亦疑误或当作着】言卢龙山在平罡城北殊为孟浪逺失事实余按卢龙东越清泾至凡城二百许里自凡城东北出趣平罡故城可百八十里向黄龙则五百里故陈夀魏志田畴引军出卢龙塞堑山堙谷五百余里迳白檀歴平罡登白狼望柳城平罡在卢龙东北逺矣而仲初言在南非也濡水又东南迳卢龙故城【卢龙县今为永平府汉之肥如县也】东汉建安十二年魏武征蹋顿所筑也濡水又南黄洛水注之水北出卢龙山南流入于濡濡水又东南水名【水名误宋本作洛水又合焉疑当作润水合焉】合焉水出卢龙塞西南流注濡水又合屈而注得去润水又会敖水二水并自卢龙西注濡水又东南流迳令支县故城东【在今永平府卢龙县东】王莽之民亭也【民亭误汉志莽曰令氏亭】秦始皇二十二年分燕置辽西郡令支县焉【当作隶焉】魏氏土地记曰肥如城【今在卢龙】县西十里有濡水南流注迳孤竹城西右合水也谓之小濡水非也水出肥如东北溪西南流迳其县东东屈南转西回迳肥如县故城南俗又谓肥如水非也故城肥子国应劭曰晋灭肥肥子奔燕燕封于此故曰肥如也汉髙帝六年封蔡寅为侯国西南流右防卢水水出县东北沮溪南流谓之大沮水【在今永平府城北有二渠一曰小沮水一曰大沮水下流相合入于滦河】又南左合阳乐水水出东北阳乐县地理风俗记曰阳乐故燕也辽西郡治秦始皇二十二年置魏氏土地记曰海阳城西南有阳乐城其水又西南入于沮水谓之阳口沮水又西南小沮水注之水发冷溪世谓之冷池又南得温泉水口注之出东北温溪自溪西南流入于小沮水小沮水又南流与大沮水合而为卢水也桑钦说卢子之书言晋既灭肥迁其族于卢水卢水有二渠号小沮大沮合而入于水卢水又南与温水合水出肥如城北西流注于水地理志曰卢水又南入水水又西南迳孤竹城北西入濡水故地理志曰水东入濡盖自东而注也地理志曰令支有孤竹故城孤竹国也史记曰孤竹君之二子伯夷叔齐让国于此而饿死于首阳汉灵帝时辽西太守防翻梦人谓己曰余孤竹君之子伯夷之弟辽海漂吾棺椁闻君仁善愿见藏覆明日视之水上有浮棺矣【矣宋本作吏】嗤笑者皆无疾而死于是改葬之晋书地道志曰辽西人见辽水有浮棺欲破之语曰我孤竹君也汝破我何为因为立祠焉祠在山上城在山侧肥如县南十二里水之防也
　　又东南过海阳县西南入于海
　　濡水自孤竹城【在今永平府城西一十五里】东南迳主乡北瓠沟水注之出城东南东流注濡水濡水又迳牧城南分为二水北水枝出世谓之小濡水也东迳乐安亭北东南入海濡水东南流迳乐安亭南东与新河故渎合自雍奴县承鲍丘水东出谓之盐闗口魏太祖征蹋顿与泃口俱导也世谓新河矣陈夀魏志以通河海也【魏志凿渠事见前】新河又东北絶庾水又东北出迳右北平絶泃渠之水又东北迳昌城县故城北王莽之叔【汉志作淑武】武也新河又东为二水枝渎东南入海新河自枝渠东出合封大水谓之交流合水出新平县西南流迳新平【按汉志辽西郡有新安平此云新平疑漏安字】县故城西地理志辽西之属县也又东南流龙鲜水注之水出县西北世谓之马头山二源俱导南合一川东流注封大水地理志曰龙鲜水东入封大水者也乱流南会新河南入于海地理志曰封大水于海阳县南入海新河又东出海阳县与缓虚水防水出新平县东北世谓之大笼山东南流迳令支城西西南流与新河合南流注于海地理志曰缓虚水与封大水皆南入海新河又东与素河防谓之白水口出令支县之蓝山南合新河又东南入海新河又东至九过口枝分南注海新河又东迳海阳县故城南汉髙祖六年封揺毋余为侯国魏土地记曰令支城南六十里【在卢龙县东南】有海阳城者也新河又东与清水防水出海阳县东南流迳海阳城东【在今永平府城南三十里】又南合新河又南流一十许里西入九过口注海新河东絶清水又东木究水出焉南入海新河又东左迤为孔阳孤淀名【宋本无名字】右絶新河南注海新河又东防于濡【漏水字】濡水又东南至絫县碣石山文颖曰碣石在辽西絫县王莽之选武也絫县并属临渝王莽更临渝为凭徳地理志曰大碣石山在右北平骊成县西南【今为永平府抚宁县】王莽更曰碣石也【明一统志碣石山在昌黎县西北二十里禹贡注云碣石在北平郡骊成县西南河口之地今平州之南也郦道元言骊成县枕海有石如甬道数十里当山顶有大石如柱韦昭以为碣石旧在河口海滨歴世既久为水所渐沦入海已去岸百余里矣今碣石在平州东离海三十里逺望其山穹窿似冢有石突出山顶其形如柱疑即禹贡之碣石也】汉武帝亦常登之以望巨海而勒其石于此今枕海有石如甬道数十里当山顶有大石如柱形往往而见立于巨海之中潮水大至【至下疑有脱文】及潮平波退不动不没不知深浅世名之天桥柱也状若人造要亦非人力所就韦昭亦指此以为碣石也三齐略记曰始皇于海中作石桥海神为之竖柱始皇求与相见神曰我形丑莫图我形当与帝相见乃入海四十里见海神左右莫动手工人潜以脚画其状神怒曰帝负约速去始皇转马还前脚犹立后脚随崩仅得登岸画者溺死于海众山之石皆倾注今犹岌岌东趣疑即是也濡水于此南入海而不迳海阳县西也盖经误证耳又按管子齐桓公二十年征孤竹来至卑耳之谿十里□然止瞠然视援弓将射引而未发【管子作未至卑耳之谿十里闟然止瞠然视援弓将射】谓左右曰见前乎左右对曰不见公曰寡人见长尺而人物具焉左右袪衣走马【马下当有疾字】前岂有人若此乎管仲对曰臣闻登山之神有俞儿长尺人物具【管子作登山之神有俞儿者长尺而人物具焉】霸王之君兴则登山之神见且走马前走【衍】导也左袪衣示前有水【水下脱今字】右袪衣示从右方涉也至卑耳之溪有赞水者从左方涉其深及冠右方涉其深至膝已涉大济桓公拜曰仲父之圣【管子圣下有至若字】此寡人之私【管子作抵】罪也久矣今自孤竹南出则巨海矣而沧海之中山望多矣然卑耳之川若赞溪者亦不知所在也昔在汉世海水波襄吞食地广当同碣石苞沦洪波也
　　大辽水出塞外卫白平山东南入塞过辽东襄平县西【原本西字讹作注今从朱本改正襄平县今为盛京奉天府辽阳州】
　　辽水亦言出□石山自塞外东流直辽东之望平县西【在今盛京锦州府广宁县东北】王莽之长说也屈而西南流迳襄平县故城西秦始皇二十二年灭燕置辽东郡治此汉髙帝八年封纪通为侯国王莽之昌平也故平州治又东迳辽隧县故城西【今在奉天府海城县西六十里】王莽更名之曰顺睦也公孙渊遣将军毕衍拒司马懿于辽隧即是处也辽水又南歴县【下有脱字】有小辽水其流注之也
　　又东南过房县西
　　地理志曰房故辽东之属县辽水又右防白狼水水出右北平白狼县东南迳广成县北流西【流西二字疑倒】北屈迳广成县故城南王莽之平防也俗谓之广都城又西北石城川水注之水出西南石城山东流迳石城县故城南【在今永平府滦州西九十里】地理志曰右北平有石城县北屈迳白鹿山西即白狼山也魏书国志曰辽西单于蹋顿尢强为袁氏所厚故袁尚归之数入为害公出卢龙堑山堙谷五百余里未至柳城二百里尚与蹋顿将数万骑逆战公登白狼山望柳城【在今永平府西二十里】卒与宼遇乗其不整纵兵击之宼众大崩【魏志作奔】斩蹋顿胡汉降者二十万口英雄记曰曹操于是系【朱云当作击】马鞍于马上【朱本作山】作十片即于此也博物志曰魏武于马上逢狮子使格之杀伤甚众王乃统率常从健儿数百人击之狮子哮呼夺越左右咸惊王忽见一物从林中出如貍超上王车轭上狮子将至此兽便跳上狮子头上狮子即伏不敢起于是遂杀之得狮子而还未至洛阳四十里洛阳鸡狗皆无鸣吠者也其水又东北入广成县东注白狼水白狼水北迳白狼县城东王莽更名伏狄白狼水又东方城川水注之水发川西南山下流北屈迳一故城西世谓之雀目城东屈迳方城北东入白狼水白狼水又东北迳昌黎县故城西地理志曰交黎也东部都尉治王莽之禽宼也应劭曰今昌黎也髙平川水注之水出西北平川东流迳倭城北盖委也人从之【盖委下六字有讹脱】又东南迳乳楼城北盖迳戎乡邑兼夷称之又东南注白狼水白狼水又东北自鲁水注之导西北逺山东南注白狼水白狼水又东北迳龙山西燕慕容皝以柳城之北龙山之南福地也使阳裕筑龙城改柳城为龙城县十二年黑龙白龙见于龙山皝亲观龙去二百步祭以太牢二龙交首嬉翔解角而去皝恱大赦号新宫曰和龙宫立龙翔祠于山上白狼水又北迳黄龙城东十三州志曰辽东属国都尉治昌黎道有黄龙亭者也魏营州刺史治魏氏土地记曰黄龙城西南有白狼河东北流附城东北下即是也又东北滥真水出西北塞外东南歴重山东南入白狼水白狼水又东北出东流为二水右水疑即渝水也地理志曰渝水首受白狼水西南廵山迳一故城以为河连城疑是临渝县之故城王莽曰凭徳者矣渝水南流东屈与一水防世名之曰□伦水盖戎方之变名耳疑即地理志所谓侯水北入渝者也十三州志曰侯水南入渝地理志言盖自北而南也又西南流注于渝渝水又东南迳一故城东俗曰女罗城又南迳营丘城西营丘在齐而名之于辽燕之间者盖燕齐辽回侨分所在其水东南入海地理志曰渝水自塞南入海一水东北出塞为白狼水又东南流至房县注于辽魏氏土地记曰白狼水下入辽也
　　又东过安市县西南入于海
　　十三州志曰大辽水自塞西南至安市入于海
　　又兔髙句丽县有辽山小辽水所出西南至辽隧县入于大辽水也
　　县故髙句丽相之国也汉武帝元封二年平右渠置兔郡于此王莽之下句丽水出辽山西南流迳辽阳县与大梁水防水出北塞外西南流迳至辽水故地理志曰大梁水西南至辽阳入辽郡国志曰县故属辽东后入兔其水西南流故谓之为梁水也小辽水又西南迳襄平县为淡渊晋永嘉三年涸小辽水又迳襄平县入大梁水司马宣王之平辽东也斩公孙渊于斯水之上者也
　　浿水出乐浪镂方县东南过于临浿县东入于海【乐浪郡今为辽东外徼朝鲜国界】
　　许慎云浿水出镂方东入海一曰出浿水县十三州志曰浿水县在乐浪东北镂方县在郡东盖出其县而迳镂方也昔燕人卫满自浿水而至朝鲜朝鲜故箕子国也箕子教民以义田织信厚约以八法而下知禁遂成礼俗战国时满乃王之都王险城地方数十里至其孙右渠汉武帝元封二年遣楼船将军杨仆左将军荀彘讨右渠破渠于浿水遂灭之【史记朝鲜传秦灭燕以朝鲜属辽东外徼汉兴以其逺难守复修辽东改塞以浿水为界燕王卢绾反入匈奴燕人卫满亡命聚党千余人东走出塞居秦故空地上下鄣稍役属真畨朝鲜蛮及故燕齐亡命者王之都玉险传子至孙右渠所诱汉亡命人滋多元封二年汉使诱谕终不奉诏乃遣楼船将军杨仆左将军荀彘出辽东讨右渠不能下其相参使人杀右渠来降遂定朝鲜为四郡】若浿水东流无渡浿之理其地今髙句丽之国治余访蕃使言城在浿水之阳其水西流迳故乐浪朝鲜县即乐浪郡治汉武帝置而西北流故地理志曰浿水西至增池县入海又汉兴以朝鲜为逺循辽东故塞至浿水为界考之今古于事差谬盖经悮证也









　　水经注集释订讹卷十四
<史部,地理类,河渠之属,水经注集释订讹>
　　钦定四库全书
　　水经注集释订讹卷十五
　　归安沈炳巽撰
　　洛水　　伊水　　瀍水　　涧水
　　洛水岀京兆上洛县讙举山
　　地理志曰洛出冢岭山山海经曰出上洛西山又曰讙举之山洛水岀焉东与丹水合水出西北竹山东南流注于洛【胡云此别是　丹水非出冢岭山东至析入钧者也　明一统志丹水出商县竹山东流入河南界】
　　洛水又东户水注之【户当作尸注同山海经尸水出尸山南流注于洛水】
　　水北出户山南流入洛
　　洛水又东得乳水
　　水北出良余山南南注于洛【山海经良余之山乳水出于其阳而东南流注于洛】
　　洛水又东防于龙余之水
　　水出虫【虫当作蛊山海经蛊尾之山龙余之水出焉而东南流注于洛】尾之山东流入洛水又东至阳虚山合【宋本合下有于字】扈之水是也又曰自鹿蹄之山以至扈之山【扈山在今西安府洛南县西北一百里洛水经县北七里】凡九山扈亦山名也而通与讙举为九山之次焉故山海经曰此二山者洛间也是知扈之水出于扈之山盖山水兼受其目矣其水迳于阳虚之下山海经曰阳虚之山临于扈之水是为洛汭也河图玉板曰仓颉为帝【为帝宋本作随帝盖随黄帝南巡狩也】南巡登阳虚之山临于扈洛汭之水灵龟负书丹甲青文以授之即于此水也又东歴清池山傍东合武里水水南出武里山东北流注于洛
　　洛水又东门水出焉【锥指门水东北歴阳华山又东北至灵宝县入河山海经曰阳华之山门水出焉北流于农涧】
　　尔雅所谓洛别为也洛水又东要水入焉水南出三要山东北迳拒阳城西而东北流入于洛洛水又东与获水合水南出获兴【胡作舆下同】山俗谓之备水也东北迳获兴川世名之为却川东北流注于洛
　　洛水又东迳熊耳山北【元和志熊耳山在卢氏县南五十里　明一统志熊耳山在卢氏县西南五十里山连永宁界禹贡导河自熊耳即此又宜阳县亦有熊耳山乃汉光武破赤眉积甲宜阳与熊耳山齐是也又陜州东又有熊耳山是达摩葬处其塔犹存】
　　禹贡所谓导洛至熊耳博物志曰洛出熊耳盖开其源者是也
　　禹贡锥指云以今舆地言之洛水出陜西西安府商州西熊耳山东北流迳州东【商州在府东南三百里春秋晋上洛邑汉为县】又东北迳洛南县北【洛南在州东北九十里本汉上洛县地】禹贡所谓导洛自熊耳者也
　　东北过卢氏县南【今属河南府】洛水迳阳渠闗北
　　阳渠水出南阳渠山即荀渠山也其水一源两分川流半解一水西北流屈而东北入于洛山海经曰熊耳之山浮豪之水出焉西北流注于洛疑即是水也荀渠山盖熊耳之殊称若太行之归山也故地说曰熊耳之山地门也【按今卢氏县西南五十里有熊耳山东聨永宁南接内乡峦山在县东南百里一名闷顿岭伊水所出汉志亦谓之熊耳】洛水出其间是亦总名矣其一水东北迳阳渠城西故闗城也其水东北流注于洛
　　洛水又东迳卢氏县故城南【城今在县东】
　　竹书纪年晋出公十九年晋韩龙氏城【按竹书纪年作晋韩厐取秦武城此云晋韩龙氏城误】王莽之昌富也有卢氏川水注之水北出卢氏山东南流迳卢氏城东而流注于洛水又东【上下疑有脱文譌字】龙翼合三川并出县之南山东北注洛开山图曰卢氏山宜五谷可避水灾亦通谓之石城山山在宜阳山西南千名之山咸处其内陵阜原险易以度身者也又有葛蔓谷水自南山流注洛水洛水又东迳髙门城南【在今卢氏县东】即宋书所谓后军外兵厐季明入卢氏进达髙门水城者也
　　洛水东与髙门水合
　　水出北山东南流合洛水枝津水上承洛水东北流迳石勒城北又东迳髙门城北东入髙门水乱流南注洛
　　洛水又东松杨溪水注之【今永宁县西六十里有松阳闗当与溪相近】水出松杨山北流注于洛洛水又东迳黄亭南又东合黄亭溪水水出鹈鹕山有二峯【在今永宁县西八十里】峻极于天髙崖云举亢石无阶猨徒丧其捷巧鼯族穷【宋本作谢】其轻工及其长霄冒镇【疑讹一作颠一作岭】层霞冠峯方乃【宋本作可】就辨优劣耳故有大小鹈鹕之名矣溪水东南流歴亭下谓之黄亭溪水而【宋本作又】东南入于洛水洛水又东得荀公汉【朱本作涧锥指作溪】口水出南山荀涧即厐季明所入荀公谷【今在永宁县西南】者也其水歴谷东北流注于洛水洛水又东迳檀山南其山四絶孤峙山上有坞聚俗谓之檀山坞义熈中刘公西入长安舟师所届次于洛阳命防将戴延之【古无防将之官疑当作防军】与府舍人虞道元即舟溯流穷览洛川欲知水军可至之处延之届此而返竟不达其源也
　　洛水又东库谷水注之
　　水自宜阳山南三川并发合为一溪东北流注于洛洛水又东得鹈鹕水口水发北鹈鹕涧东南流入于洛洛水又迳仆谷亭北左合北水水出北山东南流注于洛洛水又东侯谷水出南山北流入于洛洛水又东迳龙骧城北【在永宁县西四十里】龙骧将军王镇恶从刘公西入长安陆径所由故城得其名洛水又东左合宜阳北山水水自北溪南流注洛洛水又东广由涧水注之水出南山由溪北溪【当作流】迳龙骧城东而北流入于洛洛水又东右得直谷水水出南山北迳屯城西北流注于洛水也
　　又东北过蠡城邑之南【在今渑池县西四十里　今永宁县西有洛水废县即故蠡城也】
　　城西坞水出北四里山上原髙二十五丈故渑池县治南对金门坞水南五里旧宜阳县治也洛水右防金门溪水水南出金门山【在今宜阳县西六十里】北迳金门坞西北流入于洛洛水又东合欵水有二源并发而川【疑讹宋本作两川】迳引谓之大欵水也合而东南入于洛洛水又东黍艮【胡作良】谷水入焉南出金门山开山图曰山出【上下疑有讹】多重固在韩建武二年强弩偏将军陈俊转击金门白马皆破之即此也而东北流注于洛洛水又东左合北溪南流入于洛水也
　　又东过阳市邑南又东北过于父邑之南
　　太阴谷水南出太阴溪北流注于洛洛水又东合白马溪水出宜阳山涧有太【当作大】石厥状似马故溪涧以物色受名也溪水又东北流注于洛洛水又东有昌涧水注之水出西北宜阳山而东南流迳宜阳故郡南旧阳市邑也故洛阳都典农治此后改为郡其水又东注于洛洛水又东迳一合坞南城在川北原上髙二十丈【按晋书一泉坞在宜阳县西南洛水北原上即此】南北东三箱天崄峭絶唯筑西面即为合固一合之名起于是矣刘曜之将攻河南也晋将军魏该奔于此故于父邑也洛水又东合杜杨涧水水出西北杜杨溪东南迳一合坞东与槃谷水合乱流东南入洛
</div>
    <div class="pagination">
<a href="水经注集释订讹_page11.html">上一页</a><span>...</span><a href="水经注集释订讹_page7.html">7</a><a href="水经注集释订讹_page8.html">8</a><a href="水经注集释订讹_page9.html">9</a><a href="水经注集释订讹_page10.html">10</a><a href="水经注集释订讹_page11.html">11</a><span class="current-page">12</span><a href="水经注集释订讹_page13.html">13</a><a href="水经注集释订讹_page14.html">14</a><a href="水经注集释订讹_page15.html">15</a><a href="水经注集释订讹_page16.html">16</a><a href="水经注集释订讹_page17.html">17</a><span>...</span><a href="水经注集释订讹_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
