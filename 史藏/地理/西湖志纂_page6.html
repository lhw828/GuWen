<!DOCTYPE html>
<html>
<head>
    <meta charset="UTF-8">
    <title>西湖志纂 - 第 6 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西湖志纂 - 第 6 页/共 32 页</h1>
    <div class="content">



　　御题行宫八景图　孤山耸峙湖心碧波环绕倚云耀日泼翠流丹为西湖最胜处唐白居易诗蓬莱宫在水中央正谓此也乾隆十六年恭建
　　行宫于圣因寺西适当孤山正中实揽全湖之胜恭逢
　　翠华巡幸山川献瑞品彚咸熙风景之繁未易殚述
　　我
　　皇上静观万类造化生心即境
　　挥毫分题八景遂为湖山未有之大观虽文囿灵台曷足拟斯隆盛爰敬谨摹绘合为八景全图恭纪
　　奎章昭示无极非若蓬莱宫阙仅托于虚无缥缈间
　　也
　　御制西湖行宫八景诗
　　四照亭【临孤山对葛岭山光塔影倒漾明湖旧有额曰云峯四照因以名亭】
　　孤山最高处更据圣湖中峯色回环翠花光澹荡红隄虹遥饮练波縠静披风方喜奇全揽翻牵兴莫穷
　　竹凉处【丛篁深翳戞玉摐金尘氛为之尽涤】
　　目遥方过雨意入更逢凉声是戞寒玉境还生静香万竿笼日照一线漏天光却羡山僧逸坐消九夏长
　　緑云迳【由竹凉处曲径西行乔柯奇石目不给赏云气时起步屧间】
　　迳纡探絶胜森秀入苍云苔迹时留印樵斤未许闻蒙蒙湿鹤毳濯濯润螺纹谢傅东山好微嫌丝竹纷
　　瞰碧楼【楼俯全湖晴波绮縠摇荡几牖有　碧万顷之槩】
　　览景不嫌高山楼瞰碧涛雨晴皆合赏俯仰更无劳洗涤尘氛气差排歌舞曹悠然会心所摛句亦因豪
　　贮月泉【水月清光互相映发平湖既已标胜山半一亦先得月岂以大小殊观】
　　乳窦注天池嫦娥小浴之一清且浅满魄静相宜未许鱼龙混还欣松桂披广寒合云表消得夜眠迟
　　鹫香庭【老桂森庭宛然臯涂精舍爰取鹫岭天香句意顔之】
　　山水清晖蕴挺生仙木芳徒观叶蔚緑因忆粟堆黄雅契惟期月旉荣却待凉何当秋宇下满意领天香
　　领要阁【湖山幽邃不可胜穷略观大意此领其要】
　　岚霭朝晡别湖山趣不穷一时期领要千古有高风借问双峯侧何殊六法中惟观其大略靖节许相同
　　玉兰馆【春巡至止值辛夷盛放即景纪胜未知与辋川旧馆何若】
　　对峙白琳树迎阶为我开判春标雅致名馆称清裁一晌教神往他时待客来举王非慕蔺自分谢吟材


















　　御题小有天园图　慧日峯为南屏之主山上多层峦叠巘丹厓翠壁下有精舍旧名壑庵郡人汪之萼别业也石笋林立秀削珑有泉自石罅出汇为深池饶寿藤古木环植芙蓉游人称为赛西湖之萼之孙守湜辟为园更加葺治轩槛周遭池亭合匝复构南山亭于慧日峯之上拾级而登歴幽居洞陟欢喜岩抵琴台观司马光摩厓隶书家人卦憇南山亭山峯既高所见益远全湖风景近在目睫乾隆十六年春
　　圣驾临幸
　　御书小有天园四字
　　赐为额
　　御制小有天园诗
　　佳处居然小有天南屏北渚秀无边如依妙鬘云中住便是超尘刼外仙几曲涧泉才过雨一园梅柳欲生烟坐来拈句浑难得不落空还不涉诠
















　　吴山大观　吴山最高处名紫阳山亦名瑞石山上有宋米芾书第一山石刻存焉顶石砥平天成若台可容凭眺旧称大观台故有吴山大观之目康熙二十八年
　　圣祖仁皇帝南巡
　　御制登吴山絶顶诗
　　左控长江右控湖万家烟火接康衢偶来絶顶凭虚望似向云霄展画图
　　三十八年
　　圣祖再幸
　　御制登吴山诗
　　重经层巘暂停銮天日晴和览眺寛城市万家烟火近念兹莫遣有饥寒
　　并恭摹勒石建亭于大观台上乾隆十六年三月初二日
　　皇上省方至浙
　　临幸吴山
　　御制恭依
　　皇祖吴山诗韵
　　崇巘襟江复带湖俯临万井乐亨衢百年休养
　　三朝泽继述予怀凛永图
　　又
　　御制吴山大观歌
　　我游名山亦己多吴山大观今作歌兴安大岭及长白嵩泰台麓田盘窝诸山未兼江海胜此间旷览俱遮罗南北高峯走龙脉蜿蜒入郡成嵯峨琳宫梵宇许居下不许墙宇盘尖螺平列坎石鎭火患风从其俗无烦诃第一峯头纵遐瞩壮哉所见真无加【叶】左江右湖互环抱海气蓊匌含羲娥维水有四三己具故富鱼族蛟鼋鼍天吴阳侯时出没列缺丰隆相荡摩吴颠越踬阅兴废宋迁元代纷誵讹只賸吴山青不磨吴山大观今作歌













</div>
    <div class="pagination">
<a href="西湖志纂_page5.html">上一页</a><a href="西湖志纂.html">1</a><a href="西湖志纂_page2.html">2</a><a href="西湖志纂_page3.html">3</a><a href="西湖志纂_page4.html">4</a><a href="西湖志纂_page5.html">5</a><span class="current-page">6</span><a href="西湖志纂_page7.html">7</a><a href="西湖志纂_page8.html">8</a><a href="西湖志纂_page9.html">9</a><a href="西湖志纂_page10.html">10</a><a href="西湖志纂_page11.html">11</a><span>...</span><a href="西湖志纂_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
