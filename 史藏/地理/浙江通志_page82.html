<!DOCTYPE html>
<html>
<head>
    <meta charset="UTF-8">
    <title>浙江通志 - 第 82 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 82 页/共 787 页</h1>
    <div class="content">　　赐为额爰鼎新之榜曰崇文中为飨堂辟其左为亭敬摹御书勒石崇奉后为敬修堂为诸生斋舍雍正十一年盐驿道张若震重修规制大备【姚之驷重修崇文书院记治世敎育人材成均以萃八方之士郡县学以萃乡国之士而又设为书院以讲学其中鵞湖鹿洞自昔为昭今】
　　【圣天子在上特于省防书院大沛殊恩良以书院之建学校之助也然非宦斯土者以敎育人材是亟为之振兴而鼔舞则其事亦难永久而不敝西湖故冇书院名崇文为新安人士肄业之所明直指叶公雅有造士之徳因创斯地以尸祝之堂皇之上敬祠徽国文公嵗祀防缺吾郷士大夫习礼于斯兼课文艺声华鹊起科弟蝉联葢百数十年于兹矣康熙四十四年恭遇】
　　【圣祖南巡御书正学阐敎之额颁赐院内日华云烂朗耀湖山多士益争自濯磨文风日上雍正十一年大都运桐城张公来督鹾政公以黄阁世家鸿文骏业昭昭在人耳目涖任后恤商惠民庶政具修尤以敎育人材为己任春秋书院祀事必躬必亲酹爵之余恒集诸生谆谆以进徳修业相朂因环顾祠宇多为风雨剥蚀且讲堂诵舍缺焉未周无臯比之座学徙末由矜式慨然思所以振兴而鼓舞之爰命鹾商阅其废缺酌所修举凡木石之需甓垩之费计镪如干延师之脡脯集课之膳修优奬之楮颖阅年计镪如干两分鹾各为捐赀余俱按引输费嵗以为常鹾业诸君防不踊跃从事一时祠宇堂舍焕然称钜丽观公乃慎择经师延进士施君学川为设绛帐由是防杖负笈之徒蒸然云集防而课者月至三四百人校其文而甲乙之公加以品题优其奬赏多士莫不举手加额曰而今乃知文之崇也夫崇文者岂徒扬芳摛藻掇青拾紫而已哉周子曰文所以载道程子曰编之乎诗书而不愧措之乎天地而不疑此为传世之文夫文章性道原自脗合学者习其辞究其义以之澡身而浴徳以之经天而纬地皆于文焉始终之今者敬瞻】
　　【宸翰当思学何以正敎何以阑昔文公诲士必先器识而后文艺凡我同学之人务期砥躬砺行上以答盛朝造士之恩下以体我公乐育之雅意横经问业一惟徽国公是景是仰由是发为文章可以丽日星垂金石显为事业可以立丹陛奠苍生则其文斯为大文其崇斯为至崇矣多士戴公之徳谋一言以镵诸石余不敏向附崇文之末班恭承嘉惠窃与有荣观焉遂不辞而为之记】
　　敬一书院【在孤山】　杭州府志康熙二十四年巡抚赵士麟构讲堂于孤山每月朔日防绅衿耆老宣讲
　　圣谕望日集师儒讲学于此
　　紫阳书院【在紫阳山麓】　两浙盐法志康熙四十二年两浙盐运司高熊徴买宅于凤山门内之馨如坊改作书院鹾商亦踊跃捐资共勷厥成顔曰紫阳别墅以其地为紫阳山麓而适与新安之紫阳同名遂以别墅别之其中为乐育堂奉朱子木主堂后有簪花阁五云深处讲堂东为近水楼南宫舫瀛洲榭生徒于此诵焉又折而东为春草池为垂钓矶为看湖台为别有天为寻诗迳循迳而入为层梯叠巘蹑其巅为巢翠亭逺瞩钱塘圣湖如在襟带间其他如小瞿塘石蕊峯梧桐冈鹦防石笔架峯螺泉葡萄石诸胜皆岩石痩削壑谷幽防当事延名师主讲席日有课月有程一秉鹿洞规则雍正三年宁绍分司徐有纬捐葺七年总督【臣】李卫重建巢翠阁为文昌祠
　　钱塘县儒学【在府治东北】　咸淳临安志旧附京庠成化杭州府志宋绍兴间昉建于长生老人桥西嘉熙四年尹赵与懽大其址建学六斋元因之至正十二年燬于兵嘉靖浙江通志明洪武三年知县邵复亨徙今所万歴杭州府志洪武九年知县王益徳改建宣徳间重建正统初増建号舍景泰五年按察使陈璇率诸寮寀恊修庙学【魏骥为记】治三年按察使于大节提学副使吴伯通恊力修葺因立科第题名石【李旻为记】嘉靖三十年知府孙孟四十二年提学副使屠羲英继饰庙学万厯二年庙壊训导黄金粲潘桂芳白于提学副使滕伯轮并启圣祠明伦堂皆一新之【陈善重修钱塘县儒学记钱塘县学在省城东隅形胜独竒风气攸聚万厯二年先师庙脊为风雨所壊司训黄君金粲潘君桂芳具状白于督学宪副滕公修之始先师庙次两庑次敬一亭次五箴亭次南防门又南櫺星门门之南新树石栏东西凡若干丈庙之北修明伦堂堂之西修启圣祠始于三月落成于六月内外焕然改观诸生诣予请纪成事善因拜手言曰休哉滕公兴学之绩不可以不纪也今夫立敎不外明伦圣学莫先主敬自敬敷五敎之説虞廷倡之而万世敎人者宗焉是以三纲正九畴叙庠序成风里闾向化何则敎养之道素豫而圣学大明也诸士服习有素游于黉宫弗戾圣人之敎以仰承滕公兴学造士之盛心而二三师儒缔构之劳亦非无补矣】万歴钱塘县志万厯二十四年县令汤沐建文昌阁二十八年县令陈瑛建第一流坊三十二年县令朱光祚建尊经阁【金学曾为记】杭州府志万厯三十五年知县聂心汤重建先师庙崇祯十三年巡盐御史梁云构重修【吴太冲为记】十七年知县顾咸建移建启圣宫
　　国朝顺治十三年燬十五年提学谷应泰重建康熙二十四年诸生共建石坊题曰宫墙第一流五十二年圮巡盐御史颛图重修五十七年总督觉罗满保重修庙学举人潘兆新生员范玉鉁施廷仪等重建尊经阁于明伦堂后复褒忠祠于学东祀方正学以下一十四人【满保为记】雍正六年总督臣李卫大加修治焕然一新
　　射圃【与杭州府学同】名宦祠【祀白居易以下一十六人】乡贤祠【祀范平以下一百三人】社学【十所在城七在乡三】
　　仁和县儒学【在县治北府学右】　咸淳临安志旧附京庠绍兴三年令孙廷直于县治东建庙成化杭州府志嘉定五年令姚师虎建学于庙左八年令赵希言创斋四嘉熙四年尹赵与懽迁县簿之廨以广其基淳祐九年令李从重建嘉靖仁和县志元至元中敎谕余志贤改作明洪武三年令徐珪复辟射圃置观徳亭嘉靖浙江通志洪武十一年即西湖书院改为学天顺三年徙今所【魏骥仁和县迁建儒学记巡按浙江监察御史古滦阎鼐以仁和县学卑隘且东接按察司西连司之囹圄叹曰此岂可为崇清庙肃诵之所乎乃谋之左布政使梁楘按察使曽防简等咸以为然于是相地得旧贡院之址高亢为宜言于朝择日始事委布政使检校骆义监督杭州知府胡濬往来经营之其材则本诸旧而易以新者半礼殿五间两庑三十间前蔽防门外列櫺星明伦堂五间两斋一十间下至仓库庖湢之类凡学所宜有者无不备具肇工于天顺己卯之夏六月讫工于是年之十月既落成敎谕毕升请记于余夫学校实风化贤才攸系故厯代重之学既新矣为士子者亦当一新其志去凡近进高明一以古之名臣贤相自期应时展蕴上不负朝廷崇重之意下不负诸臣作兴之羙而后可】万歴杭州府志成化十七年同知李杲修【夏时正为记】正徳十三年郡守留志淑嘉靖四年知县李义壮继修二十七年敎谕陈助以庙宇倾圯言于郡守严寛新之【童汉臣为记】万厯元年知府涂渊知县张誉重建明伦堂【马三才为记】杭州府志万厯四年知县梁鹏重修改建学门【陈善为记】
　　国朝顺治八年督抚藩臬诸司重修庙学大门移东首由府学出入康熙八年敎谕邹鐄与诸生邵泰卿构殿余工未竣二十四年泰卿子学士逺平重建明伦堂雍正九年总督臣李卫重修
　　射圃【与杭州府学钱塘县学同】名宦祠【祀许璞以下九人】乡贤祠【祀王琦以下七十三人】社学【十所今存六所在城内】
　　海宁县儒学【在县治东南】　咸淳临安志在县治西绍兴五年令刁廱撤故老氏宫材即旧址建学【胡程为记】淳熙四年令魏伯恂广之十年令陈申重建防门等嘉泰四年令沈纺复新之【钟必万为记】成化杭州府志淳祐中令范庆重修寳祐二年令施濆建藏书室嘉靖海寜县志元元贞二年陞州学知州张珪以庙学湫隘改辟之万歴杭州府志至正六年知州何蒙修十二年敎谕朱鸾又修十九年邑人贾用中捐学田【夏防亨为记】明洪武二年改县学三年知县王忠辟射圃七年知县朱恪修庙学建观徳亭九年知县黄守政重建斋舍永乐十五年知县卢质中修【顾孟时为记】正统三年知县伍服修正徳十二年敎谕侯泰建名宦乡贤二祠嘉靖十年知县胡尧时建启圣祠尊经阁馔堂四十二年知县殷登瀛置学田四十四年知县许天赠修【董鲲为记】杭州府志万歴初学宫圮敎谕张学易重建二十七年通判张汝贤新尊经阁【柳希防为记】
　　国朝顺治十年知县秦嘉系教谕陆熙运训导李芳颖重修【张安茂为记】康熙八年敎谕金昌尹修尊经阁十五年知县许三礼敎谕谢三聘修启圣祠五十二年贡生陈克鉴修圣殿六十一年署县黄在瓒捐建明伦堂
　　射圃【在学北】名宦祠【祀朱公绰以下一十六人】乡贤祠【祀顾欢以下四十九人】社学【二所一在学东一在学西】
　　黄冈书院【在县东三十六里】　明一统志宋邑人贾氏置义塾元至正间改为书院
　　正学书院【在县治东】　海寜县志康熙十三年知县许三礼建
　　富阳县儒学【在县治东】　咸淳临安志唐武徳七年建万歴杭州府志景云二年重修永泰元年令崔仕元重建宋景祐二年知县陈执礼始建庙【钱禴为记】绍兴十五年令徐端辅重新之淳熙十二年主簿叶延年修【自为记】嘉泰中令范之柔复拓其基嘉定中令程珌李弥高前后重修元至正末燬于兵明洪武元年知县杨敬重建今处十年知县孟斌建防门两庑堂舍辟射圃永乐三年县丞汪文立东西斋十一年知县陶观修建大成殿明伦堂日新斋东西庑櫺星门宣徳十年知县吴堂重修大成殿敎谕陈兴建学门改学路修斋舍治初又移庙学于西嘉靖九年推官刘望之重修【龚用卿重修富阳县儒学记富阳县学创自国初至治初又稍移于西厯有年嵗然以其地临大江之濵每洪水泛涨辄被渰没重以风雨震凌悉就倾圮嘉靖九年杭州府推官刘君望之与敎谕陈君箴谋新之移文庙于前十六丈翼以两庑树之防门门之左右列名宦乡贤二祠前凿小池石梁其上又前为櫺星石门门之前贸民居而辟之俯临大江立石表于江涘扁曰仰圣兴贤下聨石级广二丈有六长倍之有半左建儒学大门进为聚英之门又进为乐育之门又进为明伦堂堂之左右兴贤达道二斋堂之后创敬一亭亭之东有隙地辟为射圃亭其中曰观徳东西立号房二十楹以至库厨庖湢仓舍之属各有定所缭以周垣规制大备】十三年按察佥事焦煜建一鉴楼十五年建尊经阁【自为记】四十年知县谢中立修【周羙为记】隆庆六年知县刘汝昭建文明门【章楷为记】杭州府志万厯三年知县李启十一年知县管九臯三十二年知县王侨崇祯四年敎谕方国儒十三年知县何吾濬重修
　　国朝康熙二年知县朱永盛敎谕方兆日修先师庙建两庑名宦乡贤启圣祠三年知县徐启业敎谕虞士彦建明伦堂九年知县牛奂修葺未备二十年知县钱晋锡敎谕赵嗣万训导杨思蟾重修大成殿建明伦堂【钱晋锡为记】
　　射圃【在学东】名宦祠【祀李濬以下二十六人】乡贤祠【祀严光以下三十一人】社学【在县东】
　　余杭县儒学【在县治东北】　咸淳临安志宋初有庙景徳三年令章得一重建庙学【章得一余杭县儒学记得一由廷尉授余杭令以为礼不可废敎所由兴昔文翁兴蜀郡范牧豫章皆大设学校充立政绩是邑也钱氏土疆声敎遐邈至太平兴国中宰邑者始撤城隍神祠塑像于中庭户喧卑几筵牢落风雨不庇藜蒿并兴得一与寮寀等谋改旧贯别新儒宫役公仆以输材就镇城而卜地未克全缮尚多阙如邑人进士卜文举服勤于兹龟勉不怠剞劂圬墁朴斲丹艧工善其事人无告劳十旬之内厥功告成】绍兴五年令范仲将徙于法喜寺基成化杭州府志淳熙六年簿范某建门设防元至元四年达噜噶齐额森特穆尔重修【徐一清为记】明洪武初知县魏本初重建庙于县治东【按嘉靖通志亦云明初知县魏本初复徙于此而万厯府志则云洪武三年知县胡伊苏岱尔建庙于县治东故学基四年知县魏本初建斋舍辟射圃创庖湢县丞韩修爵建明伦堂】万歴杭州府志洪武九年知县梁初建两斋十年知县王原良建庙学未完十六年知县史原逺继建【徐一防为记】永乐五年知县林源重建正统十二年知县吴鉴建馔堂敎谕褚文量徙射圃天顺三年知县朱伦新庙学成化十四年佥事钱山辟学门并拓基址治七年知县冉继志改建明伦堂正徳五年敎谕林诚通建青云楼十三年提学副使刘瑞重修庙学巡按吴华重建尊经阁杭州府志嘉靖三十年敎谕李鹏举谋于知县周之冕迁于法喜寺基改今学万厯三十三年敎谕王琪増修【自为记】
　　国朝顺治三年训导汪之涵修【严沆为记】十四年训导孙楚如重建明伦堂十八年知县宋士言重建先师庙名宦祠康熙二十二年知县龚嵘重修
　　射圃【在学西】名宦祠【祀陈浑以下一十一人】乡贤祠【祀卜天与以下一十三人】社学【二所一在馆西一在儒学东】
　　龟山书院【在县治南】　续文献通考宋崇寜末杨时知县事有遗爱于民民请立书院祀之延师敎子弟其中
　　临安县儒学【在县治东南】　咸淳临安志学在县西咸平三年建后徙于县城南绍兴十六年令王传重建【孙觌重建临安县儒学记临安县旧有学在治所东南自三舍罢废再更方腊之乱扫地尽矣而县以春秋释菜着于令盖尝改寓西郭佛舍之保锦院以祀孔子绍兴十四年诏天下州县皆立学左朝请郎知县事王侯传字庆长相其宫湫隘破露上无葢障傍无师生之庐不足以称天子隆儒重道敎养多士之意乃议徙故地少西屋而垣之一邑之豪欲进子弟于学者相与图之恐不及于是门闼覩深殿寝崇防讲艺之堂栖士之舍庖湢库庾皆具涓日斋戒属民之秀者陈牲币三献之礼礼成父老聚观太息以为未尝有也乃为书抵故人孙觌记之临安在山谷中桑麻丝枲之富自足而无贫民惟侯好学知方不务出竒以立声威而以教化礼义为标表及是奉诏修起学宫士民向化兴于行谊彬彬然比齐鲁焉凡为屋若干楹经始于诏下之十二月而落成于明年九月之望】寳祐二年令王橚重修景定三年令家之巽建师善堂成化杭州府志明洪武元年知县袁思谦建殿庑两斋八年知县贾鹏程建防门櫺星门明伦堂辟射圃九年知县李宗本县丞聂源相继重修【徐一防为记】洪熙元年主簿张升重建庙殿正统五年县丞程原庆重建明伦堂嘉靖临安县志景泰二年知县李素县丞萧凤阳重建櫺星门易以石柱治十二年知县王翔凤重建大成殿万歴杭州府志嘉靖间知县廖瑜辟学前路建名宦乡贤二祠
　　国朝顺治间知县戴祚升重建康熙九年敎谕孙震修文昌阁濬泮池康熙五十八年令张淑郿敎谕谢嗣晖训导胡徳裕典史顾廷标与阖邑绅衿恊力重建
　　射圃【在泮池南】名宦祠【祀陈师锡以下九人】乡贤祠【祀吴喜以下九人】社学【西门外】
　　于潜县儒学【在金鵞山緑筠轩下】　咸淳临安志学旧在县南崇寜间迁县北攀龙坊绍兴丙寅令何佾重修嘉泰甲子令胡卫建藏书阁寳庆初方熙重建咸淳五年令李仲熊重修【按万厯府志云咸淳五年邑人礼部侍郎赵景纬捐赀重建令李仲熊赞成之徳祐间令赵时祝重新之】成化杭州府志元至元间主簿李霖【按县志作赵霖】重建明伦堂【吴度为记】二十九年江浙行省叅知政事董霄修万歴杭州府志洪武二年知县梁诚重建于县西十年县丞赵义迁于攀龙坊之右治十六年知县嵇钢重建嘉靖十五年敎谕陈铎复迁攀龙坊故址二十六年署县事卫经厯濮效建青云楼为外门【汪心为记】于潜县志嘉靖二十七年敎谕夏汝砺徙楼于堂北名尊经阁【自为记】二十八年按察司佥事谢体升移名宦乡贤祠于废学基【黄珦为记】杭州府志万厯四十一年御史李邦华迁于金鵞山崇祯间知县金性和迁启圣祠于西斋故址
　　国朝康熙二年敎谕屠夀徴建明伦堂九年知县赵之
　　珩移学基于右【王之臯为记】
　　射圃【在明伦堂西】名宦祠【祀刁璹以下七人】乡贤祠【祀章成缅以下六人】社学【在县西】
　　新城县儒学【在县治东北】　咸淳临安志学在县东唐长夀中置宋乾道四年修徙学门西面崤峯成化杭州府志绍兴中令陆演重建【孙清为记】万歴杭州府志乾道中令耿秉绍兴五年令刘景修重修【钱厚为记】庆元六年令唐大本増置学田【于柔为记】端平间主簿谢防生又加缮治【自为记】元至正末燬于兵明洪武三年知县徐弼重建【按嘉靖浙江通志作徐防】知县李可立继成之正统十一年知县张杲敎谕陈光重建明伦堂景泰元年杲重建庙庑防门櫺星门泮池石梁神厨宰牲所三贤祠治五年知县林着重建明伦堂嘉靖二年敎谕陈希登新之邑民助建櫺星门防门书库祭器库三贤祠【何瑭为记】五年助建东西庑儒学门十七年训导唐尧儒请于巡按周汝员迁庙学于多福院地【吴鼎新城县迁建儒学记新城为杭下邑洪武十年建学于县治东偏地隘堂序不足士无诵之舍前临大壑岸善溃筑障无已葢百六十年于此矣嘉靖十有七年春训导唐尧儒以诸生言白于御史吉水周公曰邑中有应毁淫祠曰多福院其地高垲正方以学较之仅五之一茍捐数载防壑之费举此迁彼不胜大愿周公如诸生言亟下诸县当是时县乏长吏或沮以浮言训导乃防邑中父老告之故诸父老曰吾有子弟敎之而不为之所敢烦有司请相与经营分役葢仅仅草创而己未几敎谕曽廷梅至白于侍御应山傅公使经歴朱渊亟往相度凡百役经费务终厥功经厯奉令惟谨议鬻故学地及县官弃地取其直益以赎刑之金为筑作费防灊山聂莹为令以学事为己任于是即浮屠之宫以祠先圣先贤中为四楹东序八楹西序八楹前重门门之南凿泮池宫左明伦堂四楹东西斋如之前仪门后讲堂堂之后尊经阅亦皆四楹其东北隅为启圣祠又东敬一亭亭之南为射圃亭傍列诸生房凡三十号前竪禀庾官师异馆庖湢洁清是役也训导实倡厥始而聂令克成厥终焉十八年冬十一月落成】四十四年郡守毛钢通判薛璠知县廖诏増修【方亷为记】杭州府志崇祯五年知县吴徴芳迁于县治东北黄山下
　　国朝康熙八年训导卢懋蕴建绘云亭三十二年敎谕毛士仪四十五年知县陈腾章五十六年知县黎陈锡敎谕吴光庭训导陆廷梴雍正六年知县罗爌敎谕沈堂训导徐纶揆相继重修罗爌改建文昌阁九年沈堂别建新阁祀文昌而以旧阁为尊经阁【李清植新城学尊经阁记学之有尊经阁所以储六籍资讲肄也而】
　　【御制圣训暨钦颁】
　　【御纂诸书咸敬谨藏奉以时宣讲俾诸生服习于此为典甚钜新城县学明伦堂后旧有阁祀文昌之神而尊经阁独阙焉雍正七年敎谕沈堂既修学宫复创一阁于学之东偏移祀文昌而以旧文昌阁为尊经阁倚山横阜耸然杰峙于霄汉之上使圣人之言昭然如日星之丽天所以尊之者至矣】射圃【在敬一亭西】名宦祠【祀耿秉刘秉二人】乡贤祠【祀许逺以下四人】社学【在县东】
　　昌化县儒学【在县治东】　咸淳临安志熙寜中建乾道八年令卞圜始増广淳熙七年令钱孜改卜故饶氏园重建【按杭州府志云学建自唐宋熙寕中建庙而学未建元祐中迁庙于鼓楼外又迁于尉廨西绍兴中迁于南门内乾道中令卞圜复迁于熙寜旧基淳熙七年令钱孜始改卜故饶氏毬场园地建庙及学陈居仁为记】成化杭州府志元至元庚寅燬惟藏书阁存延祐中达噜噶齐义徳寜国礼更名尊经阁至正末燬于兵嘉靖浙江通志明初知县李质重建万歴杭州府志洪武六年知县王刚中建堂暨斋舍十年知县李拓地重建庙殿并新门庑斋舍正徳十六年知县王升重修嘉靖十六年知县方鋐复新之二十三年知县涂勲重建昌化县志嘉靖四十一年署县事临安县丞李朝阳徙建明伦堂于文庙后【华文甫为记】杭州府志隆庆五年知县周易重修【王文科为记】万厯十七年知县周洛都重修【陶懋钦为记】三十八年国子生陈灼重建庙学
　　国朝康熙十六年知县周颂孙建腾蛟起凤二坊射圃【在学西】名宦祠【祀赵希以下七人】乡贤祠【祀陈斗龙以下五人】社学【二所一在下余村一在府馆西】
　　浙江通志卷二十五
　　钦定四库全书
　　浙江通志卷二十六
　　学校【二】
　　嘉兴府
　　嘉兴府儒学【在府治西北】　治嘉兴府志旧有庙在天星湖上唐开元二十七年建庙后有学室宋太平兴国二年钱氏纳土知州安徳裕立学祥符二年知州耿肱移于望云门内西偏崇寜元年知州钱遹改建至元嘉禾志建炎兵火移于州治东即故礼賔馆为之绍兴壬戍知州方滋于通越门内立学【张嵲重建嘉兴府儒学记绍兴壬戍右奉议郎直秘阁知州方滋言郡学简陋前临河渠旁迫治所喧嚣混淆大失古人处士于燕闲之义请更诸旧基以诏令从事四月壬午上尚书省礼部以为宜下其事于州乃审曲面势计间楹量功庸虑财用练日庀事作殿于前筑堂于后斋宿有所诵有舍歩橺周垣门庖湢浴莫不备具先是学无典籍乃市书于四方贮之以库而谨其出内为屋凡七十冇三间以六月乙亥始事以十月庚申告成邦士大夫郡儒逰士耆稚毕防仰瞻叹息咸多太守之义】治嘉兴府志淳熙四年知州吕正已建御书阁嘉定十一年知军府岳珂改建庙学经营未就十三年知军府郑定落成【袁燮为记】绍定二年知军府莫叔益重建观颐堂【黄梦高为记】端平二年知军府赵与□建御书阁寳祐丁巳郡守谢堂辟大门疏潢池创讲堂改建观颐堂于东【张镇为记】元至元丙戍陈绍在徐硕等改御书阁曰尊经阁【徐硕为记】大徳三年总管辛仲寳重建庙学十一年敎授孔演学正赵由漳学録沈徳华嗣葺【牟巘为记】至顺二年达噜噶齐巴扎崇建大成殿防门两庑【张采为记】嘉兴府图记至正二十三年知府陈宗义辟地重修【徐一夔为记】治嘉兴府志明洪武二十七年参议李文华重建明伦堂于旧基宣徳间巡抚大理卿胡槩重修建四斋正统二年知府黄懋购地移建明伦堂号房馔堂射圃【按陈循记内作正统九年】嘉靖浙江通志成化十八年知府徐霖増建学舍万歴嘉兴府志嘉靖二十七年郡守赵瀛大加修治嘉兴府志万歴初知府李橡三十九年知府吴国仕崇祯十三年训导吴祖稷重修
　　国朝顺治十三年郡守史载修【谭贞黙为记】康熙十六年知府卢崇兴敎授姜廷榉重建明伦堂启圣祠【姜廷榉为记】十七年训导范光燮重建馔堂五十五年知府吴永芳重修次年移名宦乡贤祠于防门西建文昌阁于学东
　　射圃【在文庙西】名官祠【祀高史君以下七十六人】乡贤祠【祀陆贽以下二百三十人】
　　宣公书院【在府治北】　明一统志元至正间建【刘基宣公书院碑嘉兴郡学旧有宣公祠其详见于吕公祖谦之记而郡城之东鸳湖上又有宣公书院其地有桥曰宣公桥故老相传宣公实生于此故于此立祠以祀公至宋景定癸亥始以祠堂为书院丙子之嵗书院延燎于兵而公像故存众白郡迎于太初堂因以堂为书院大徳九年济南赵鲁为山长病其简陋始改作之其详见于牟公巘之记自是城东故址遂废为墟泰定中有僧以贿请佃而建庵焉后至元二年庵灾地复于书院是嵗六月其僧复创庵如故山长虽争之弗能得也至正十四年宣徽院判海岱刘公贞为嘉兴路总管至则首治学校之阙欲新之而地隘弗称乃用推官方君道壑言命所司督其僧撤庵归地复建书院其中为先圣庙两庑仪门东西礼亭櫺星之门具焉其西为宣公祠祠西为室东乡以祀郡之贤其外为三门庙东为讲堂其前轩仍旧扁曰仁义之堂以藏宣公奏议谓其言无非仁义也西斋以延师敎弟子又増买荡地若干亩以益禀膳庖防仓溷各得其所将成而公改除海道万户于是以属之方君方君力赞成之经始于至正十四年四月竣事于十五年二月】明大理卿胡槩知府黄懋皆重修
　　仁文书院【在三墖东】　嘉兴府志万歴中推官曹光徳建【久圮】
　　鸳湖书院【在郡学东】　嘉兴府志康熙五十八年郡守吴永芳建
　　嘉兴县儒学【在县治东】　至元嘉禾志旧有庙在县西北后废附于州学县学址更为郡社壝宋咸淳五年令张抃以西城旧驿舍为县学【梅应发为记】嘉兴府图记元至正间县尹陈伯顔新之【陈达为记】治嘉兴府志明洪武六年重修【陈世昌为记】宣徳二年廵抚胡槩命知府齐政知县赵良大建礼殿明伦堂改建櫺星门正统十一年知府黄懋复广民居増号房官舍嘉靖浙江通志嘉靖十四年徙今所【姚涞迁建嘉兴县儒学记学僻在城西规模隘陋侍御张景按涖是邦有司言易以兴圣寺公亟命行之时大叅洪主方佥宪焦伯升胥赞其役督学徐子升相与成之檄郡守郑南金邑令黄献可身综厥事乃改寺殿为文庙殿左右为两庑即其重门为防门其外门为櫺星门迁明伦堂于庙之东凿堂前地为池遥与天星湖相映建尊经阁于池东南池左右为东西二斋庙之后堂仍而葺之为启圣祠堂之后新建敬一亭经始于乙未之冬落成于丙申之春】万歴嘉兴府志嘉靖三十三年明伦堂毁知府刘慤新之嘉兴府志万歴二十四年令陈儒新大成殿【许应逵为记】崇祯十一年明伦堂毁令罗炌重建并修大成殿两庑仪门十三年训导孙肇元起联奎楼广学前道
　　国朝顺治十三年知县张厥修修庙庑防门康熙六年知县金镛改修明伦堂仪门十三年知县梁冲霄修启圣祠仪门二十一年知县何志重修明伦堂联奎楼四十四年知县陈大宏修大成殿未完五十四年知县徐岱成之【徐凤池为记】五十六年徐岱修明伦堂
　　射圃　名宦祠【附府学】乡贤祠【附府学】社学【五所一在东津四在各镇】
　　秀水县儒学【在县治东】　治嘉兴府志明宣徳五年吏部员外郎李亨辟基七年户部侍郎成均命同知孟迪建明伦堂及后堂明年复建大成殿暨两庑二斋櫺星防门万歴秀水县志正统十年知府黄懋増建文昌祠及号舍景泰二年知府舒敬造膳堂庖湢舍三年佥事陈永造櫺星门观徳亭五年知县童晖立射圃嘉兴府志天顺四年知县庄彻易櫺星门以石重新两庑明伦堂膳堂二斋建退居舍【林文为记】万歴嘉兴府志成化十九年知府徐霖辟学之东建鸣阳门嘉靖戊申知府赵瀛浚河阏廓侵地万厯二十四年知县李培建尊经阁【陈懿典为记】
　　国朝顺治十四年知县贾曽康熙四年巡道上官鉴十二年知县李见龙敎谕李文华先后葺建康熙十七年训导袁日华复正谊斋十九年敎谕范正辂修四十一年布政使赵申乔檄知县于勋重建明伦堂【姜橚杜臻为记】五十三年知县吴楷芝重建启圣祠五十六年知府吴永芳知县丁兆启重建大成殿两庑櫺星门射圃【在学南】名宦祠【附府学】乡贤祠【附府学】社学【五所一在北营四在各镇】闻湖书院【在闻家湖】　秀水县志明嘉靖中叅议沈谧构以祀王阳明
　　嘉善县儒学【在县治西】　治嘉兴府志明宣徳五年始立学基知府齐政募邑民陆坦建大成殿【黄泽新建嘉善县儒学记宣徳庚戍春大理卿胡公廵抚东南以嘉兴府地广民众赋税浩繁厘其地别立县治分理焉遂闻于朝许之曰嘉善凡新邑制度所宜有者咸创置如式乃以学校在所当先因区画庙学位于邑之西姑就王益来典敎事谋诸邑之令佐始构明伦堂而礼殿庑斋尚缺又明年莆田林勤分敎来兹四顾榛蔓惟岿然一堂大惧弗称适知府齐政至邑勤以书白之政念工钜费繁不欲徴诸细民也邑之巨姓曰陆坦者慨然捐白金三百有竒市材陶甓鸠力僝功而礼殿是营其崇四十六尺修如崇而杀其八广如崇而加其七经始于是年九月落成于次年四月匠师工佣则有司给其直人喜其成而不知其劳也】正统六年知县李逊建后堂成化八年同知杨冠募富民建明伦堂及两斋后堂万歴嘉兴府志成化十九年知县江贵新门庑防库馔堂号舍万歴嘉善县志治九年知县吴杰训导王绪増葺嘉兴府志治十一年知县刘子厉县丞潘瑜先后増号舍及神防牲房【程楷为记】
　　国朝康熙十一年知县莫大勲敎谕任云蛟増修三十六年学使郑开极檄知县徐现麟修五十三年邑人钱煐五十八年知县孙锦修
　　射圃【在明伦堂西】名宦祠【祀洪皓以下一十八人】乡贤祠【祀陆防以下五十七人】社学【六所一在思贤书院一在慈云寺四在各镇】
　　戴氏义塾【在郡城东北黄溍戴氏义塾记嘉兴郡城东北六十里曰白牛镇居人数百家为其乡之望者曰旸谷处士戴氏患镇学之弗立而后生小子无所受敎规创义塾以私淑乎里人有志未遂而没后二十年其子曰光逺字君实始因其经画之素度地于镇东若干歩广袤可二十亩而赢程土物畧基址考正面势召匠简材揆日兴作先圣先师之殿峙其中论堂踞其后斋庐翼其旁防庑穹门下至庖湢库庾直舍之属为屋总四十有五间图史之藏什器之须纤悉毕备周以缭垣环以幽篁佳木花径成蹊而潴其流泉为芰荷菰蒲之区又十亩不啻起至正六年八月讫七年十月告成八年春二月乃延儒师招来学用仲丁行舍菜之礼退即讲席俾序进而请业焉四斋职敎者各一人生员恒百五十人割上腴之田五百亩以赡之既成前人之志又将有以昭示后人而图其永久于是慈谿黄伯成以高文宿徳主领敎事伻来求予记之予闻昔人有言惠有术也养有道也惠不在丰而在乎不费养不在大而在乎不穷戴氏父子其深知夫惠之之术养之之道乎古者五家为比比五为闾门侧之堂为塾大夫士年老不仕者为左右师而闾中之子弟学焉今之义塾犹其遗意若夫屋室之多则不止于门侧之两堂学徒之盛则不止于闾中之子弟是皆非古之所有其为恵也丰矣古者歩百为亩为一夫之私田今俾以田五百亩则十家之产也而况今一亩为歩至二百四十则又不止十家之产而已是则出于古之所无其为养也大矣天之生人也莫不赋以仁义礼智之性因其根心者使之尊师取友而日趋于善逮夫深造自得皆其本然之固有初非损于此而益于彼斯不亦惠而不费乎物之聚也有数而其用也易耗虽封君之富欲以万钟为子弟之养尚恐廪人之粟有时而弗继今乃使之因地之利嵗取之而弗竭利于今者有以施及于后斯不亦养而不穷乎葢设敎必有先后次第此特导以防学之节而养其良知之本云尔他日而以俊选论于乡以贤能登于天府授之以政将见利泽之加于人为惠益丰为养益大戴氏父子之功奚独善于一乡而止乎按郡乗宋名臣陈公舜俞其地人也举进士应制科皆在前列以山隂宰召试馆职不就而上书力诋青苖法忤执政意谪为监当官公以直道自信无所回挠每跨犊往来山中自号白牛居士遂以名其故里诸生息斯防斯仰企前修仪刑未逺诚有所感慕而兴起安知无如公者生于其间戴氏父子且与之同不朽矣】
　　陆氏义塾【在汾湖】　嘉兴府图记宣徳中陆垣建【曽鹤龄记】
　　思贤书院【在县治东】　万歴嘉兴府志正徳间县丞倪玑建
　　鹤湖书院【在北门外】　旧浙江通志明崇祯中知县李陈王建
　　海盐县儒学【在县治西南】　至元嘉禾志旧在县东宋太平兴国中主簿摄县事石知一建景徳二年令翁纬移县南重建嘉祐八年令褚珵立学于东南【自为记】绍兴十五年令徐光实新之【李正民为记】乾道二年令刘铨迁于县南淳熙十五年邑丞李直养新廊庑绍熙元年李自丞迁令修大成殿立小学置书籍祭服嘉靖浙江通志元元贞五年陞州学知州赵孟贯徙今所【陈旅为记】至元元年知州陈某作大成乐【黄溍海盐州新作大成乐记古之释奠折爼升觞而已其为礼也略故其用乐之始莫得而详记曰凡释奠者必有合也説者或以合为合乐然则释奠之有乐其出于古欤若其音节器数则自汉儒未尝言之前史所载元嘉之六佾特施于太学开元之宫悬仅设于两京政和造雅乐名大晟始颁行于天下而绍兴着令郡邑释奠其乐三成葢至是而州县学有事于先圣先师无不用乐者矣国家有因有革存其声音物器之旧而变其称号以新一代之观听其所谓大成乐是也海盐昔为县时既立学而庙祀孔子逮版图入职方朝廷以其地大人伙易县为州而庙学之制犹循其故礼具而乐缺有司以吏议所不责久置不讲至元元年夏四月陈侯某来知是州首务兴举学政问其籍则为士者百家为田者万亩问其春秋之事则有牲币而无乐侯为之惕然与僚佐诸儒共图之佥言仪真有周君者善乐事老而不仕寓迹于云间欲正雅乐非君不可侯即俾持书币迎致焉君曰乐以导和不和不足为乐仆观江淮间所用乐杂出于伶人贱工之手器不中法音不中律左右高下参差混淆恶足以致和哉茍徒损厚费而饰虚文仆弗为也侯曰作乐以和神惟君言是听君乃为考其数度齐量范金为钟而协以古律管彼此适均吹其律而钟自应至于琴瑟亦悉自制惟笙磬之属择善工使受指画而为之集诸生三十有二人敎之肄习而以明年春二月上丁合奏焉在列者无不欣豫于是敎授陈阳翁以状来属予书于丽牲之石用垂永久葢古之设敎莫重于乐非止用于释奠也侯之于乐不但欲辨其铿锵又必求通其义者相与讨论之可不谓知所本乎诸君子从侯修其时事周旋升降于堂序之间必有闻其乐知其徳而鼔舞于鸢飞鱼跃之下者矣是举也有功于敎其道甚大非徒备其阙典而已可无书乎】明复为县学治嘉兴府志正统十二年知县曽昌建神防牲房万歴嘉兴府志景泰四年敎谕王恭改建门楼于东南海盐县图经明伦堂成化中知府杨继宗重建【张寜为记】治海盐县志成化十二年知县徐朴重建大门嘉兴府图记嘉靖辛卯知县夏浚新之嘉兴府志万厯五年知县饶廷锡建防讲堂天启初知县樊维城修
　　射圃【在櫺星门东南】名宦祠【祀李谔以下二十五人】乡贤祠【祀干寳以下六十九人】社学【在县治东】
　　冯氏义塾【在县治东徐一夔冯氏义塾记海盐县治之东十有八里地曰砂腰实斥卤之处冯氏世居焉大厯中有号梅轩处士者病其乡闾无讲学之地创为闾塾殿堂斋庑如学校而以田百亩入于塾择勤敏者掌之以其所入延士之有学行者为塾师使冯氏与其邻里之子弟入学于塾且给之餐后至元初知州事赵侯孟贯义之署为冯氏义塾至正初塾燬于兵其子更作之而礼殿未备防官府计田以赋而塾有田不能独贷其长孙椿集其诸弟议曰塾之设吾祖义事也使田以塾用而充赋则塾无所入而已成之规隳矣吾共以家田所入当塾田之所输则塾可存诸弟韪之椿且将与弟完塾之所未备以毕其初之志继自今濒海之土俗有慈让之风人有君子之行有以见义塾之化底于成矣】
　　石门县儒学【在万嵗桥东】　至元嘉禾志宋元丰八年令吴伯举始创县学于县南运河之西岸【沈括崇徳县新建儒学记崇徳居山泽之介孔道四出战国之时阖闾句践尝大战于檇李御儿之间裂其地而守之至今墟垅纲络稻蟹之利转徙数州元丰八年栝苍吴君伯举为是邑也始为筑宫庙以祀孔子褧学者择经师而敎之以义理行能不茍使之为文章诵习务中有司之程而已培高为堂燕有二室缭以环庐丰约称事四方闻令贤皆来学惟恐在后崇徳为逺邑县令为小官兴材赋工动触吏禁非笃诚自信强有才者不能任也此其成就之难又未若持之之难也偾犀象为鸿鹄之器非深山大谷则无以养其材执规矩而求之者不视其材视所养则躭躭之室执规矩者所视也养之以先王之所待以兴者而不徒循其末迹则其为役也不为茍羙矣】嘉靖浙江通志绍兴间令黄杨徙河东元至正间知州王雍徙今所正徳崇徳志明洪武六年知县田庆元重建治嘉兴府志天顺八年知县郁伦修成化庚寅知县王舆重建明伦堂治辛亥知县吴浚重建大成殿万歴崇徳县志隆庆初朱令润万厯丙子蔡令贵己卯陈令履戊戍陈令允坚修嘉兴府志崇祯十七年知县解学周敎谕孙肇元重建明伦堂
　　国朝顺治十二年署县通判韩范敎谕周有亮重建大成殿【谷应泰为记】康熙二年敎谕陈祖法重建尊经阁雍正元年知县王以和修櫺星门六年知县李廷铸重修明伦堂尊经阁及儒学大门
　　射圃【在尊经阁东南】名宦祠【祀吴伯举以下八人】乡贤祠【祀赵汝能以下三十人】社学【在县东】
　　传贻书院【在县治东北】　续文献通考宋儒辅广读书之所后人立书院以祀焉【文及翁传贻书院记朱文公受学于延平门人遍天下中更伪禁磨湼而不磷缁者絶无而仅有于时潜庵辅公独立不惧自祠官报罢归语溪题读书之堂曰传贻盖将以传之先儒贻之后学为己任著书满家至今语溪之人薰其徳而善良不知其几祠而奉之尸而祝之宜也崇徳县大夫家之柄以元祐同门元符上书故家着阅诗礼及见典刑洋洋舆诵挺挺柤风簿书期防整暇之余思所以彰善瘅恶表厥宅里树之风声此传贻书堂所由建也堂成移书谒记敢拜手稽首对扬我朝道学源流之盛以谂同志庶学者于善恶之几正邪之别义利之判人心道心之危微天理人欲之消长知决择而定趋向焉其于国家化民成俗之意岂曰小补之哉若夫讲席堂规书粮工筑创造嵗月详记备载则有司存春秋之法常事不书贤者识其大者而已】
　　白社书院【在石人泾】　旧浙江通志卫富益敎授讲学处【久圮】
　　平湖县儒学【在县治东濒当湖】　治嘉兴府志宣徳五年立县吏部员外郎李亨肇建讲堂后四年县丞孙华建大成殿两庑【温纯始建平湖县庙学记县有学而建大成殿则自县人陆廸功珪始廸功故以博学孝友闻景防中施谷种施捾瘗饿夫千诏授廸功郎故称廸功云初建县防时诎力不及庙学廸功曰范文正公以其宅为吴学吾与以资丰后人寜佐公家急于是捐资构大成殿又同县人沈昊佐建学宫庙学工甫讫县令酹酒仰天为陆沈祝愿世世簪绂不絶已而果然】景泰二年知府舒敬重造膳堂庖湢三年佥事陈承重造櫺星门五年知县童晖立射圃天顺六年知县张寜建明伦堂两斋仪门成化十年知县郝文杰新之癸卯御史刘魁买地以拓门境天启平湖县志治辛亥敎谕林光构静观亭万歴嘉兴府志嘉靖三十二年敎谕韦銮建魁星楼三十九年知县陈一谦建学仓四十二年知县顾廷对増门庑建龙唫阁嘉兴府志万厯间一燬于火再倾于风知县刘士瑗江寰黄熖先后修葺崇祯初飓风复作文庙两庑圯知县頼垓吴春枝相继建修
　　国朝顺治十四年知县朱之翰金鍜相继修康熙十六年绅士重建启圣祠筑围墙陆光旭独成礼殿二十五年知县陈时夏朱维熊绅士陆洽原等重建明伦堂龙唫阁修大成殿【陆葇为记】三十八年知县王玮修五十九年知县林绪光绅士胡瞻等濬泮池围以石栏雍正六年举人徐上法贡生张逢年倡始摄县白环署县方以防敎谕赵瀚叶邵训导余汝鼐绅士陆奎勲等重建庙学【陆奎勲为记】
　　射圃【在南门外】名宦祠【祀梅清以下二十四人】乡贤祠【祀鲁文諡以下一百六人】社学【在学西】
　　崇文书院【即报功祠】　旧浙江通志明嘉靖中知县陈一谦立【久圮】
　　介庵书院【在县治东】　嘉兴府志总督胡宗宪为陆淞建
　　天心书院　旧浙江通志为陆氏义塾【莫如忠记】栢林书屋　平湖县庙学志雍正六年邑人胡绍泉俞锡龄张建寅沈方蕙醵造为防课公所
　　桐乡县儒学【在县治东北】　治嘉兴府志宣徳五年大理卿胡槩守齐政得邑民徐进居为学基七年知县赵中肇建明伦堂正统二年知县范宣继建大成殿两庑神厨神库文昌祠继知县田玉建防门櫺星门斋舍仓厫辟射圃嘉靖浙江通志天顺间知县张泰修【李贤为记】治嘉兴府志天顺四年县丞邓玭建馔堂观徳亭成化七年叅议刘潺佥事周正方县令李经昼撤而新之【夏时正为记】嘉兴府志正徳九年知县任洛重建明伦堂万歴嘉兴府志嘉靖四十二年义民沈瓒建尊经阁知县曽士彦建文昌祠文奎阁嘉兴府志万厯五年知县蔡时鼎重新明伦堂九年知县高梅敎谕李九标重新庙庑九标重建文昌祠【茅坤为记】二十三年知县陆枝重新庙学
　　国朝康熙六年敎谕闵圻申重建明伦堂十五年知县徐秉元敎谕冯劝修殿庑十九年训导吴宾文重建启圣祠二十年知县何金蔺重建名宦祠三十四年知县郭金汤重修殿庑建二坊五十六年邑人金学渭修名宦乡贤祠
　　射圃【在奎光楼后】名宦祠【祀黄干以下一十九人】乡贤祠【祀徐纲以下二十二人】社学【三所一在西门外一在玉溪镇东一在兴徳桥东】
　　正心书院【在惠云寺西南】　嘉兴府志崇祯十四年建义学【在县治东寅宾馆旧址】　雍正九年知县陈大庆建湖州府
　　湖州府儒学【在府治东北】　治湖州府志唐前在子城内武徳中李孝防筑罗城徙庙霅溪之南而学附焉嘉靖浙江通志宋寳元二年知州滕宗谅请于朝改建于州治西赐名州学赐田五百亩以赡生徒延安定胡瑗主敎事作堂规五等分经义治事等十八斋斋规亦五等于时湖学之盛闻四方诏取其法行之太学【张方平新建湖州学记寳元二年尚书祠部员外郎滕君守吴兴邵始至见吏民问疾苦披图考俗顾谓僚属曰四代之学起于党遂汉氏继周而王惩秦之败稍复尊用儒术东都中兴儒雅寖隆公卿大臣咸门有诸生横经受业三分多难文献不足唐虽礼典甚讲葢文具而实丧是以后王研穷理要终莫致于三代者所以化民成俗之道育材官人之法隳其根本也惟我治朝庠序且遍诸郡矧吴兴南国之奥有佳山水发为秀人而学校不建岂布宣王家风敎之意欤僚属曰唯相与输金建学十二月考景营基鸠材类工且以命敎请于上越明年夏四月勅书先至锡名州学赐田五夫六月新学成复立小学于东南隅童子离经肄简谅者聚焉凡为屋百有二十楹既衅器用币释菜成礼客有兴于座曰羙哉学也若稽田既勤敷菑在所播植惟学敏厥修念终始在其所志君子学以聚之问以辨之举而可以成天下之务斯得谓之志矣若其拘文牵义诵焉而不通其变习焉而不达于用此士之大患也能开达学者之志虑使广大深实知道之所以为用兹可以为师矣彼先王之糟粕后世且得其味而尝诸苟知道之所用何学而非道者兹可以为学矣士充其业上使其器则致理之本不在学校乎】元末学燬伪左丞潘允明改建今所万歴湖州府志明洪武初知府张宗敏顾惟徳仍元旧制成之【杨云为记】十二年知府谈士竒辟射圃【童冀为记】永乐十三年知府何兴修【方安为记】景泰二年知府程道兴重修建石桥于泮池【杨翥为记】天顺三年知府岳濬复修【魏骥为记】成化十一年知府劳钺复大修【商辂为记】治三年知府王珣増饰【王防为记】十三年知府郑宏重修嘉靖六年知府万云鹏建尊经阁【袁袠为记】十三年知府陈缵濬泮池移仪门【陈霆为记】二十年知府张铎重修改辟射圃二十六年通判汤世贤拓地櫺星门外筑垣三十五年知府徐洛重修【唐枢为记】四十年知府张邦彦复修隆庆五年知府栗祁复大修
　　射圃【在尊经阁后】名宦祠【祀孔愉以下二十七人】乡贤祠【祀沈劲以下三十人】
　　安定书院【在府治西北】　治湖州府志淳祐五年知州蔡节即城西建元至元间为寺僧所据延祐中湖州路总管郝鉴复之旧有夫子燕居元统三年山长张蔚修广之【富珠哩翀安定书院夫子燕居碑铭元统三年湖州安定书院山长张蔚以夫子燕居堂室陋陿率儒众鸠工徒徙居而北堂隆序拱増壮曩昔翀闻宋安定先生以苏湖敎授师太学其志务在洗涤贾艺干利之习复先王之旧其敎卓然有造士风天下宗之英才育焉与泰山孙明复徂徕石守道皆有师道学者称曰三先生程明道兄弟之所传虽自濂溪来伊川逰太学闻三先生之敎遂厌科举知其传之正也先生家泰州望安定敎湖学久卒乌程今郡县书院犹古党术之庠序也学者报本必祀先圣先师圣尊而师亲师必乡贤于泰于湖皆筑书院泰先生父母之乡湖其桐乡欤翀尝叅位辟雍蔚国子生也既为序之敢附雅颂明圣朝之治正吴越之风辞曰维山有松可防可度维水有藻可采可芼由宫而门由堂而室柱础桓桓笾豆秩秩瞻仰先圣申申夭夭顔説曽唯天朗日照继是孰先孙思邹孟以俟后学其传者正安定生世千古寥寥濬导洙泗于霅于苕贞我皇元覆帱持载敎泽四充滋溢光大太湖之府安吉之乡流风遗韵古今洋洋弓长氏蔚鼔舞士众义顺事宜崇此梁栋材以资世学以育材绳绳继继用鉴灵台】明宣徳初都御史胡槩抚浙即故址重建【周述为记】治四年知府王珣重修湖州府志正徳四年知府耿明购集遗书置祀田【邵鋭为记】隆庆五年知府栗祁重修
　　一庵书院【在府治东北】　万歴湖州府志嘉靖四十一年御史张科行知府张邦彦建
　　乌程县儒学【在县治东】　治湖州府志宋崇寜中附于州学元至元三年县丞宋文懿得县治东丞防故址创建【程郇为记】至正十二年燬于兵惟存礼殿十三年达噜噶齐乌纳格齐建尊经阁明伦堂旁置二斋明洪武初主簿郑耕岩知县孙宏敬相继建万歴湖州府志宣徳间知县宋彬伐石为櫺星门嘉靖浙江通志正统元年敎谕严安理建明伦堂【周忱乌程县学新建明伦堂记天下郡县学宫之制必有论堂居礼殿之后名曰明伦葢以为师弟子讲贯授受之所而诗书礼乐之文必于是而肄也湖之属邑曰乌程其学在县治东自宋建创有礼殿而无论堂师弟子讲习假寓于尊经阁之下地既湫隘而又压以重屋鬰塞而不舒因陋就简厯数百年未有能改作之者宣徳八年秋敎谕严君安理始至度地于阁之后得若干尺絜其方广计可移阁于后易其故址以为堂不干于竂寀不取于生徒首探已槖市材以为倡邑之士人各以资来助遂筮日于是年正月阁既迁矣乃筑土于故址増其崇三尺而构堂于其上堂之后复为川堂以达于阁严君躬督其役妻孥执防以食工匠郡邑长贰闵其勤且笃咸相佽助越四月告成规模壮伟轮焕炳耀来逰之士有云飞川泳之乐夫乌程为安定先生过化之地典敎之官非经义治事兼尽其长者不足以著称于此严君自永乐间以明经举进士优游胄监积有年嵗其经义之优长余固知之矣今于兹堂之创又足以见其治事之方他日升进葢未可量故为之记】成化十四年知县魏琮迁今所【陈音为记】万歴湖州府志治间知府王珣张曰瑚各修治正徳十一年知县陶益増葺之【赵璜为记】嘉靖四年知县邬绅移学门濬泮池九年知县戴嘉猷开泮池之水前通文庙十三年知县钱学建尊经阁立名宦乡贤二祠辟射圃十九年敎谕卓邦清培明伦堂址二十五年通判汤世贤知县朱曰藩建文庙并櫺星门三十二年知县张冕大修之【唐枢为记】四十年知县荆文炤重修崇祯乌程县志万厯十六年知县杨应聘重修加广明伦堂基【范应期为记】三十四年知县陈经正大修四十七年知县徐遵宗修天启四年知县马思理修六年明伦堂圮又新之崇祯五年知县王梦鼐九年知县刘沂春修
　　国朝康熙十一年敎谕龚瑛十四年敎谕童楷相继修射圃【在学仪门外】名宦祠【附府学】乡贤祠【附府学】社学【八所在城三在乡五】
　　保滋书院【在射圃南】　旧浙江通志明崇祯间建
　　归安县儒学【在县治东南】　治湖州府志宋附于州学元泰定乙丑县丞旺扎勒布哈始迁于今处【邓文原归安县新建儒学记自宋寳元间安定先生以经学为师由是东南诸郡知有仁义礼乐之敎其后郡县皆立学太学亦取以为法故湖学之盛最于他郡郡之倚郭县曰归安犹未建学附于郡学东偏泰定甲子南阳旺扎勒布哈擢进士第明年来丞兹邑顾瞻兴慨遂首出已俸买地县治之东陬溪山回互面势敞爽宜为学者藏修息游之所于是剪夷榛翳经度庙址为殿咸中仪式讲肄有堂居处冇舍重门修庑中外具备肇始于三年四月越一年闰月舍菜以落之又置腴田造祭器以图维永久士欢然曰学校风化所先知建学斯得为政之本矣】至正庚寅尹魏信増两斋洪武三年知县江汉倬置射圃五年知县罗至刚重建櫺星门辟防门造两斋馔堂移学门于东买地以拓射圃洪武十年知县陈良増櫺星门为三嘉靖浙江通志景泰元年敎谕况暹修万歴湖州府志治四年知府王珣徙櫺星学门于河之南嘉靖十年知县刘塾建尊经阁名宦乡贤二祠十四年知县张烜建石桥五濬门内河甃以石【施儒为记】隆庆六年知县郑鋭修葺
　　国朝康熙八年知县陈廷简重建明伦堂【姚延启严我斯皆有记】
　　十一年重建启圣祠
　　射圃【在学门外】名宦祠【祀戴颙以下五人】乡贤祠【祀孟宗政以下一十四人】社学【三所一在归安界一在崇新界一在报恩寺】
　　长春书院【在县治西】　宋淳熙中宣敎郎朱弁建朱子顔其额寳祐间朱子曽孙潜任乌程令修之其元孙万翁遂家焉明嘉靖间重修【唐枢重修长春书院记归安竹溪去城三十里溪水清逺宋绍兴中通问副使直秘阁朱公流寓居此公为考亭朱子从祖朱子自浙东来访士大夫从逰讲学因建书院以世居婺源黄墩之长春乡顔曰长春亦犹庐山之有濓溪不忘所自也厥后朱子之孙潜任乌程令増设斋宇嵗久倾圮再修于其后人松泉复修于爱兰今年春予友双桥昆弟又重修之而令予为之记考书院之设由宋迄今日以寖广然宋以明道讲学而近世则惟逐声誉立异同弄笔墨而徼利达而已独朱氏长春书院犹能奉前人之家法规矩而爼豆之虽其乡邻族党有遗风焉葢书院则一而源流之异如此则先贤之泽长矣双桥昆季忠孝友睦克继其世其鸠工庀材手足为瘁观其事足以知其志矣嘉靖壬子仲秋记】崇祯间裔孙刑部主事朱懐干増建两庑
　　国朝康熙四十年知府陈一夔重修
　　长兴县儒学【在县治西】　嘉靖浙江通志旧在县东宋寳元间令林槩建绍兴间令黄伟徙太平桥治湖州府志淳熙二年赵师复重修其后林大中赵彦洸李枢复大其规模绍定庚寅知县史岩之増学租壬辰知县赵汝譢重修建御书阁元至正十年达噜噶齐哈喇哈达重建大成殿明伦堂两庑两斋万歴湖州府志明洪武初知县萧洵重建庙庑二斋治间知县徐浤重修嘉靖浙江通志嘉靖十年推官王濓徙今所【姚一元为记】长兴县志嘉靖三十七年知县王扆置学田隆庆八年知县顾其志重修【徐中行长兴县重修儒学记隆庆五年令吴中顾君下车谒庙叹曰余子游之乡人也将歌于斯邑顾宫墙有阙状何以称长上乃修学宫属尉董之先师殿庑启圣诸祠斋居神库肃肃如也明伦堂尊经阁号舍庖湢重门坊屏秩秩如也缭以周垣饰以丹垩综理甚具舍菜告成冠带缙绅圜而观之天目居南桐汭在西东北涯以太湖三箬罨画流经泮宫之前宫墙焕于其间虽山川蕴借如故而其秀发于文人者心志耳目作新不倦也】万厯二十四年知县刘一临重修三十一年知县熊明遇重修创观徳堂甲秀阁崇祯初知县向鼎十年知县吴钟峦重修
　　国朝顺治九年知县刘邦贵敎谕李名康熙十一年
　　知县韩应恒敎谕张佩纶各重修
　　射圃【在明伦堂西】名宦祠【祀耿炳文以下九人】乡贤祠【祀陆龟防以下七十一人】社学【二所俱在县南】
　　东湖书院【在县治东北二十五里】　续文献通考元邑人蒋必胜创诏赐额名【圯】
　　讲徳书院【在承恩门内】　长兴县志嘉靖三十七年知县黄扆建
　　养正书院【在长安门内】　长兴县志明大司寇顾应祥建延师训邑中童稚【圯】
　　箬溪书院【在金莲墖院之右】　长兴县志万厯三十四年知县熊明遇建
</div>
    <div class="pagination">
<a href="浙江通志_page81.html">上一页</a><span>...</span><a href="浙江通志_page77.html">77</a><a href="浙江通志_page78.html">78</a><a href="浙江通志_page79.html">79</a><a href="浙江通志_page80.html">80</a><a href="浙江通志_page81.html">81</a><span class="current-page">82</span><a href="浙江通志_page83.html">83</a><a href="浙江通志_page84.html">84</a><a href="浙江通志_page85.html">85</a><a href="浙江通志_page86.html">86</a><a href="浙江通志_page87.html">87</a><span>...</span><a href="浙江通志_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
