<!DOCTYPE html>
<html>
<head>
    <meta charset="UTF-8">
    <title>台湾采访册 - 第 2 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾采访册 - 第 2 页/共 29 页</h1>
    <div class="content">
　　斗宿（应天府、苏州府、松江府、镇江府、池州府、宁国府、徽州府、常州府、太平府、扬州府、淮安府、庐州府、凤阳府、安庆府、滁州、和州、南康府、南昌府、饶州府、广信府、建昌府、抚州府、临江府、瑞州府、袁州府、吉安府、赣州府、南安府、杭州府、嘉兴府、处州府）

　　斗牛（潮州府）

　　牛女（严州府、金华府、衢州府、绍兴府、宁波府、台州府、湖州府、温州府、泉州府、福州府、延平府、汀州府、兴化府、漳州府、广州府、韶州府、南雄府、肇庆府、高州府、琼州府、梧州府）

　　女宿（建宁府、惠州府）

　　虚危（济南府、登州府、莱州府）

　　危室（东昌府）

　　室壁（大名府、彰德府、卫辉府、怀庆府）

　　奎娄（兖州府）

　　胃宿（顺德府、广平府、真定府、大同府）

　　觜参（平凉府、泽州）

　　参宿（汾州、东川军民府）

　　参井鬼（太原府、潞州、成都、顺庆府、西安府、凤翔府、青州宣慰司、汉中府、平阳府、巩昌府、庆阳府、延安府、宁夏、文县守尉、云南府、大理府、临安府、楚雄府、征安府、保宁府、叙州府、重庆府、州府（？）、嘉定府、雅州、泸州、眉州、岷州府、曲靖军民府）

　　柳宿（河南府）

　　张宿（南阳府）

　　翼轸（桂林府、柳州府、庆远府、平乐府、浔州府、夔州府、南宁府、武昌府、汉阳府、襄阳府、德安府、廉州、黄州府、荆州府、岳州府、长沙府、衡州府、辰州府、永州府、柳州、沔阳府、安陆府）

　　轸宿（平凉长官司、宝庆府、靖州卫、施州指挥使）

　　以上分野系采诸绣水施永图山公氏辑着「心略编」。其书遗帙，不知作于何年，而台湾一府尚未汇入。兹查台湾在漳泉之东南隅，舟行水路隔十二更，则台湾分野当属牛女无疑。诸罗旧志谓属翼轸恐误也。故特采之，以备参考。（道光九年十月二十日林栖凤、石川流同采）  

气候占验

　　内地之风，早西晚东，天乃晴霁。而台地则异。是凡久雨后，必午后海西透发，乃见晴霁。不然，虽晴亦旋雨矣。陈睿庵诗云：早晚西东卜霁天，台中反见雨缠绵。苍穹讵以方隅别，欲考舆图费细研。

　　太阳未出将辰之先，东方有黑云如旗帜、山峰各形，应即日内未申时有雨。

　　拂晓东方有黑气随太阳上下，应巳午时雨。已午时随太阳，应未申时雨。未申时随太阳，应酉戌时雨。

　　久雨后破晓忽然开霁，主大雨。惟午后开霁，乃主晴。谚云：早日不成天。

　　夏天忽然炎蒸之气逼作难堪，当日内主雨。

　　台地遇旱，每日多有云气垂阴，若作雨意，然主晴。谚云：旱天多雨意。

　　台地多震，久晴遇震必雨，久雨遇震必晴。

　　台地日晕主雨，月晕主晴。谚云：日围箍被雨渥，月围箍被日暴。

　　台地冬至日有雨，年底主晴，明霁主雨。谚云：冬节红，年冥蒙，冬节乌，年冥酥。

　　夕阳时西方有黑云如墨，迭嶂挑空而起，主是夜雨，或三日应之。（道光十年四月十五日陈国瑛采）  
　 
疆域山水（原无标题）

　　按台邑疆域山水，前志辩论周详，无须重赘。惟东关外汇纳众流之鲫鱼潭，原系北流，今已南徙（堪舆家每谓：斩断郡城龙脉）。南关外之二赞行溪尾，原系斜南，今已斜北，拱卫郡城。至北关外台、嘉分界之新港溪口，近经沙压绝流，其上头源水斜南，横过三崁店前，透出柴头港溪，合流注于台江。其台界外北条一溪，原由曾文溪透菅藔出西注海，今从菅藔溪尾入台界，曲出鹿耳门礁口旁，又分支斜南透出安平角大港口入海。迩时溪道纷更，此台、嘉分界所以难凭溪道为准绳也。

　　原其故，皆由台辖之柴头港、洲仔尾、三崁店等处以至嘉属之鼎脐、塭湾、港口、菅藔等处，所有西偏之内海，均见沙土压积，变成浮埔。自东徂西，约十多里。自南达北，约二十余里。高高下下，不一其区。以致溪道奔驰，有难由旧。

　　道光七年，孔道宪以浮埔略堪耕种，曾经委员会同台、嘉二邑勘丈给垦。惟因台、嘉分界之新港溪道既经压塞，诚难作准，乃就新港溪口一直对峙北汕头分别台、嘉，用照平允。然此时未曾竖界、详立档案，恐将来难免无越占争竞之端，应请此时檄委该管地方官到地覆勘，仍就新港溪口建立石碑，以示原界之准。至埔中，又应竖碑，以杜侵越之弊。若此汕头者，更不可不立一碑，针对新港原界，以昭首尾相应也。有此三碑，界地自然分明，争端便能疏释。不揣管窥，妄参末议，合绘图呈览，惟翼核行，俾久远得以恪遵定程焉。

　　再，郡城龙脉自马鞍山发下，平洋横亘十余里，至陴仔头，穿田过脉，口分南北，耸起虎仔山，高昂开屏列帐，盘旋数里，由东进，结此郡。其南畔分水，原从莲池潭过顶陴头，西流入二赞行溪，归江注海。北畔分水，原由菅林潭过鲫鱼潭、蜈蜞潭，通茑松溪，至三崁店溪，西流入江注海。前年大雨淋漓，北畔沙土压塞浮高，北流之水反从埔羗头南流，冲断龙脉，今龙身已断，气脉不贯，经有数年，急宜补救。否则，恐缓难图，日久非通邑之利也。（道光十年七月初五日曾敦仁、黄本渊、陈国瑛合报）  
台湾府城龙局

　　府城龙脉，自马鞍山发下，平洋二十里，直至东门进城。由卯乙入首，分枝结府学、道、府署等处（镇台署由东北傍龙而结，不在此龙内）。主龙直结红毛楼，震龙兑向，左边武庙，左边县署，左右高起为砂，两界水绕聚明堂，其主龙之结，确证明矣。论其来龙行度，起则高而不昂，伏则续连不断，正合龙形之行步也。红毛楼系龙之头首，由东至西，有直奔大海之势。安平镇即是龙之珠，龙头不压动则水必泛、而珠必滚，是以前人起高楼镇压者，得其法也。总之，不拘何形；于龙止处，以宝塔镇之者多，则此楼必当修之，以高为妙。其方位在府学之干亥，宜起高方楼阁。一则以应府学文峰。二则锁住龙头，使气不走泄，静则神完，士民受荫。三则龙住珠静，则安平镇亦育气。有此三益，毫无一损，夫复何疑！第龙神到头直结，则力量不足，龙身不顿起生峰，不甚为贵，及进城后，始有星神精力，得其纯厚之体，局收大水朝迎，此郡富胜于贵也。自震龙入首，震乃先天离位，惜乎离方之水，行至坤方安平而出，未能到酉向交会。如是，后天到，先天不到，阴阳未得交媾。如夫之有妇，妇情意别向。诚为怒龙，不免斗争之竞。兼之发祖之山，一派剑脊龙，故历有干戈相戕之患。皆缘山水之应如此。谨将三元理气，定龙向之贵贱、甲运之盛衰于左。

　　一、定龙向之贵贱

　　山上龙神戊己坐山，水里龙神又逢戊己到向，戊己乃五黄土也。土厚主财而不秀，五黄土其星不良，其性横行，所喜天之一白坐于坤，坤方有水，吉地之六白坐于干，干方即鹿耳门之水，一六得其通气，发富之局。

　　一、定甲运之盛衰

　　郡垣之局，六白干金，管运山上之干，到于向上，此为山上龙神。下了水为兵、为刑、为祸，甲辰至癸亥二十年，六白刚金正旺，为凶。甲子至癸未二十年，七赤金助为虐，前后共四十年内不吉。故已见干戈之凶。后甲申至癸卯二十年，官星逢生，益于仕宦，发于震离。甲辰至癸亥二十年，文星科名到向，文章秀发（坤离二方无峰，虽当运不能大发）。后上元甲子六十年，运内富贵并发。今后一百七、八十年间，复行刚金之运，仍有凶事。所喜水上干星到向，即是官星。甲辰、甲寅，应出仕宦，对向本有官星案山。第城垣遮蔽，照之不到，宜于案山上起宝塔高峰为美，一白坐于中宫（在府衙左右为中宫），四翼轮在坤上（在府学南门之右前为坤方）。此二处宜建楼阁，高峰之照，所谓一四照临（一白为科名，四巽为科第），而发科名之显。一六同宗，定应官途之荣（六白官星，在丙午丁方）。若于坤离及中宫三处建立高峰，则文星、官星两旺，富贵双全之局也（江西勘舆闵光中着）。

　　（道光十年六月初五日曾敦仁采）  
沿革（原无标题）

　　闽之有台湾孤悬海外，历汉、唐、宋、元所未闻传，自明季天启间方有倭奴、荷兰屯处其地。自昔称为「万水朝东」，殆即夏书之所谓「东渐于海」，王制之所谓「自东河至于东海」者欤！台始号埋冤，本番语也。因其文不甚雅驯，故以台湾二字易之。然台之义，取其山峙而高；湾之义，取其水流而曲。此外有曰昆舍耶国者，其说本于文献通考也。曰台员者，其说本于明周婴远游编东番记也。曰赤嵌者，荷兰所筑之红毛城也。曰东都、曰承天府者，郑成功之故号也。曰东宁者，郑经之故号也。曰乾坤、东港、华严、婆娑洋世界者，杂见于蓉洲文稿也。曰东瀛、曰瀛海、曰台峤、瀛壖者，又杂见于词人笔墨间也。故特录之，俾问俗者有所考云。（道光十年二月二十五日陈国瑛撰）  
山形

　　台邑负山而海，其中支注结郡城者，起于大乌山（在邑东北百里而遥，郡垣之祖山也）。西行为分水仑，其西为草山（郡垣之少祖山也）。又西为内大乌山（此郡城第三重屏障）。西南为一峰尖，峰下有石井，下为三凸仑。西行平列八峰，为天马峰、蚝镜窗、飞鸢、巢猴、晒日、接云峰、山猪路獐仔、壁尾峰（此郡城第二重屏障）。自第二峰西下为老鹞岭。又西为马鞍山。从香洋西横郡城之背为崁顶山（此郡城第一重屏障）。西上入大东门，注结郡垣，其左支自分水仑西，落脉为上仑石屏山。其南为翁仔上天，稍西为雁门关，西下为土楼山，亦名大坪山。西南为茅草埔山（此台邑之左肩也）。又南为狗图圈（此左肩之外辅）。西北为户橙岭、湾崎山、虎头山、猴洞山（此邑左臂之拱卫也）。其右支自大乌山西北为番仔湖山。其西为刚仔林、大尖山、小尖山，左镇山。北逾溪为木冈山。西下为卓猴山。西南过溪为猪母耳山。南为柳仔林山（此邑之右肩也）。南为唝唝哩山。北逾溪为草潭山。西北为大坵田。西为湖仔内山（此邑右臂之拱卫也）。又城南自东南来至正南陡起三峰，状若三台，为府学文庙拱案。蟠屈蜿蜒，至西南拱卫郡城（此城南之下砂也）。又城北自三崁店至柴头港西北一带，新浮埔地，拱卫郡城（此城北新补之下砂也）。

　　罗汉内门在邑东南六十五里。其地四壁皆山。其东上接大湖山，后有大山，为目眉徽山。南为苏远埔岭。有内湖、外湖之别。湖西为烧灰山。东为石门山。下有石门坑。南为赤竹岭。东为三峰仑。南为小东方木山。南逾菜公坑口为大东方木山（此南门正东山）。以上诸山之东为南马仙山（此邑之后屏也）。自大东方木南，其上为大叶林山。南为龙潭山。西下为龙潭。南为金交椅大崎岭。鼓山则出罗汉外门焉（以上为内门东壁山，皆南行）。自鼓山西行，为将军山、银锭山。至打鹿埔溪口止焉（此内门之南壁山皆西行）。自银锭之南为外乌山、獐仔壁山、大杰巅者皆在焉（此南壁之外屏）。内门之北，全倚分水仑西行，至内乌山而止（此内门北壁）。自分水仑以南分支落脉，皆东趋内门，内逾虾蟇林山，至溪口止焉（此内门西壁）。

　　罗汉外门在内门东南，东有淡水溪，东即南马仙山，东南为旗尾山，西迤东壁外，自三峰峰（？）至鼓山，与旗尾山相对。中为蕃薯藔，自鼓山西，过将军山之南，为虎仔山、大杰巅山、獐仔藔山。其外即凤山界矣（此内门南壁外屏）。  

水势

　　台江在邑治西门外，南至七鲲身，北至柴头港溪、新浮埔溪，西吞大海。

　　福安坑源出小南门内凝南坊府学前，西流至涂墼埕，出小西门，外注于台江（此郡城内之左分水也）。

　　德庆溪（俗呼坑仔底）源出小东门外旧万筹宫前，入郡城东安坊，合旧县署后，并府署东二泉，西流至竹仔行，会枋桥头水合流，经县署右，至水仔尾，出小北门外北厂，注于台江（此郡城内之右分水）。溪仔墘溪源出东门外太爷廍前，南流大桥头，过竹溪寺边，转过曾、蔡二姬仑，旋传经溪仔墘，西流盐场，注于台江（此郡城外第一条之左分水也）。柴头港溪源出石头坑，受众陂无源之水，经海会寺前大桥港西流，出柴头港，注于台江（此郡城外第一条之右分水也）。

　　喜树港溪源出鲫鱼潭，由菅林潭南流，经盐水埔，出喜树仔出港，注台江（此郡城外第二条之左分水也）。

</div>
    <div class="pagination">
<a href="台湾采访册.html">上一页</a><a href="台湾采访册.html">1</a><span class="current-page">2</span><a href="台湾采访册_page3.html">3</a><a href="台湾采访册_page4.html">4</a><a href="台湾采访册_page5.html">5</a><a href="台湾采访册_page6.html">6</a><a href="台湾采访册_page7.html">7</a><span>...</span><a href="台湾采访册_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
