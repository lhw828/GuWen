<!DOCTYPE html>
<html>
<head>
    <meta charset="UTF-8">
    <title>山东通志 - 第 28 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 28 页/共 194 页</h1>
    <div class="content">　　【出环堵之室而知千里之外有不善则以忠化之侵暴则以仁固之何待剑乎子路曰由乃今闻此言请摄齐以受教　子路问于孔子曰由闻丈夫居世富贵不能有益于物处贫贱之中而不能屈节以求伸则不足以论乎人之域矣孔子曰君子之行已期于必达于已可以屈则屈可以伸则伸故屈节者所以有待求伸者所以及时是以虽受屈而不毁其节志达而不犯于义　孔子谓子路曰见长者而不尽其辞虽有风雨吾不能入其门矣故君子以其所能敬人小人反是孔子谓子路曰君子以心导耳目立义以为勇小人以耳目导心不逊以为勇故曰退之而不怨先之斯可従已　礼记子路为季氏宰季氏祭逮闇而祭日不足继之以烛虽有强力之容肃敬之心皆倦怠矣有司跛踦以临祭其为不敬大矣他日祭子路与室事交乎户堂事交乎阶质明而始行事晏朝而退孔子闻之曰谁谓由也而不知礼乎　家语子路治蒲请见于孔子曰由愿受教于夫子子曰蒲其何如对曰邑多壮士又难治也子曰然吾语尔恭而敬可以摄勇寛而正可以懐强爱而恕可以容困温而防可以抑奸如此而加之则政无难矣　子路治蒲三年孔子过之入其境曰善哉由也恭敬以信矣入其邑曰善哉由也忠信以寛矣至其庭曰善哉由也明察以防矣子贡执辔而问曰夫子未见由之政而三称其善其善可得闻与孔子曰吾见其政矣入其境田畴尽易草莱甚辟沟洫深治此其恭敬以信故其民尽力也入其邑墙屋完固树木甚茂此其忠信以寛故其民不偷也至其庭庭甚清闻诸下用命此其明察以防故其政不扰也以此观之虽三称其善庸尽其美乎　家语子路见于孔子曰负重涉逺不择地而休家贫亲老不择禄而仕昔者由也事二亲之时常食藜藿之实为亲负米百里之外亲丧之后南游于楚従车百乗积粟万钟累茵而坐列鼎而食虽欲食藜藿为亲负米不可复得也枯鱼衔索防何不蠧二亲之夀忽若过隙孔子曰由也事亲可谓生事尽力死事尽思者也　説苑子路将行辞于仲尼曰赠汝以车乎以言乎子路曰请以言仲尼曰不强不逺不劳无功不忠无亲不信无复不恭无礼慎此五者可以长久矣　成回学于子路三年回恭敬不已子路问其故何也回对曰臣闻之行者比于鸟上畏鹰鹯下畏网罗夫人为善者少为谗者多若身不死安知祸罪不施行年七十常恐行节之亏回是以恭敬待大命子路稽首曰君子哉　家语子路为人果烈而刚直性鄙而不达于变通仕衞为大夫遇蒯瞆与其子辄争国子路遂死辄难孔子痛之曰自吾有由而恶言不入于耳　子贡曰不畏强御不侮矜寡其言循性其都以富是仲由之行也孔子和之以文説之以诗曰受小共大共为下国骏厐何天之宠不戁不悚敷奏其勇强乎武哉文不胜其质唐赠衞侯宋封河内公改封衞公】
　　言　偃【字子游呉人少孔子四十五嵗家语少孔子三十五嵗特习于礼以文学著名仕为武城宰尝従孔子适衞与将军子兰相善使之受学于夫子　大戴礼子贡曰先成其虑及事而用之故动则不妄是言偃之行也孔子曰欲能则学欲知则问欲善则详欲给则豫当事而行偃也得之矣　唐赠呉侯宋封丹阳公改封呉公】
　　卜　商【字子夏少孔子四十四嵗家语衞人习于诗能诵其义以文学著名为人性不好论精防时人无以尚之尝返衞见读史志者云晋师伐秦三豕度河子夏曰非也己亥耳读史志者问诸秦史果曰己亥于是衞以子夏为圣　孔子读易至于损益喟然而叹子夏避席问曰夫子何叹焉孔子曰夫自损者必有益自益者必有以决之吾以是叹也子夏曰然则学者不可以益乎子曰非道益之谓也道弥益而身弥损夫学者损其自多以虚受人故能成其满博哉天道成而必变凡持满而能久者未尝有也昔尧居天子之位犹允恭以持之克譲以接下是以千嵗而益盛迄今而愈彰夏桀昆吾自满而无极亢意而不节斩刈黎民如草芥焉天下讨之如诛匹夫是以千载而恶着迄今而不灭是非损益之徴欤日中则昃月盈则食天地盈虚与时消息是以圣人不敢当盛升在舆遇三人则下二人则式调其盈虚】
　　【故能长久也子夏曰善请终身诵之　子夏易传元始也亨通也利和也贞正也言干禀纯阳之性故能首出庶物各得元始开通利谐贞固不失其宜是以君子干而行四徳故曰乾元亨利贞矣　孔丛子子夏问书大义子曰吾于帝典见尧舜之圣焉于大禹臯陶谟见禹稷臯陶之忠勤功勲焉于洛诰见周公之徳焉故帝典可以观美大禹谟禹贡可以观事臯陶益稷谟可以观政洪范可以观度泰誓可以观义五诰可以观仁甫刑可以观诚通斯七者则书之大义举矣　韩诗外传子夏读诗已毕夫子问曰尔亦可言于诗矣子夏对曰诗之于事也昭昭乎若日月之光明燎燎乎如星辰之错行上有尧舜之道下有三王之义弟子不敢忘虽居蓬户之中弹琴以咏先王之风有人亦乐之无人亦乐之亦可愤忘食诗曰衡门之下可以栖迟泌之洋洋可以疗饥夫子造然改容曰嘻吾子始可以言诗已矣然子已见其表未见其里顔渊曰其表已见其里又何有哉孔子曰闚其门不入其中安知其奥藏之所在乎然蔵又非难也丘尝悉心进志已入其中前有髙岸后有深谷冷冷然如此既立而已矣不能见其里葢谓精防者也　家语孔子曰吾死之后则商也日益赐也日损曽子曰何谓也子曰商也好与贤已者处赐也好説不若已者不知其子视其父不知其人视其友不知其君视其所使不知其地视其草木故曰与善人居如入芝兰之室久而不闻其香即与之化矣与不善人居如入鲍鱼之肆久而不闻其臭亦与之化矣丹之所蔵者赤漆之所蔵者黒是以君子必慎其所与处者焉　韩非子子夏问曽子曽子曰何肥也对曰战胜故肥也曽子曰何谓也子夏曰吾入见先王之义则荣之出见富贵之乐又荣之两者战于胷中未知胜负故臞今先王之义胜故肥是以志之难也不在胜人在自胜也故曰自胜之谓强　尸子子夏曰君子渐于饥寒而志不僻銙于五兵而辞不摄临大事不忘昔席之言　中论子夏曰日习则学不忘自勉则身不堕亟闻天下之大言则志益广　史记子夏居西河教授为魏文侯师子夏学易有子夏易传学尚书得夫子之训习于诗作小序受春秋于孔子公羊髙谷梁赤皆其弟子又传礼着士礼志　大戴礼子贡曰学以深厉以防送迎必敬上交下接若截焉是卜商之行也孔子説之以诗曰式仪式已无小人殆若商也可谓不险矣　唐赠魏侯宋封河东公改封魏公】
　　颛孙师【字子张陈人少孔子四十八嵗家语有容貌资质寛重　子张问入官于孔子孔子曰安身取誉为难子张曰为之如何子曰已有善勿専教不能无怠已过勿失言勿掎不善勿遂行事勿留君子入官目此六者则身安誉至而政従矣且夫忿数者狱之所由生也距谏者虑之所以塞也慢易者礼之所以失也怠惰者时之所以后也奢侈者财之所以不足也専独者事之所以不成也君子入官除此六者则身安誉至而政従矣故君子南面临官而公治之精智而畧行之进是利而除是害无求其报焉是故临官不治则乱乱生则争之者至明君必寛宥以容其民慈爱以优柔之而民自得矣君上者民之仪也有司执政者民之表也迩臣便辟者羣仆之伦也故仪不正则民失表不正则百姓乱迩臣便辟则羣臣汚矣古者圣主冕而前旒所以蔽明也紞纮充耳所以掩聪也水至清则无鱼人至察则无徒枉而直之使自得之优而柔之使自求之揆而度之使自索之民有小罪必求其善以赦其过民有大罪必原其故以仁辅化如有死罪其使之生则善也是以上下亲而不离道化流而不蕴此治民之至道矣入官之大统矣子张既闻斯言退而记之　説苑孔子卦得贲喟然仰而叹息子张进而问曰师闻贲者吉卦而叹之乎孔子曰贲非五色也是以叹之吾闻之丹漆不文白玉不雕寳珠不饰何也质有余者不受饰也　中论孔子谓子张曰师吾欲闻彼将以改此也闻彼而不改此虽闻何益　礼记子张病召申详而语之曰君子曰终小人曰死吾今日其庶防乎　子张之丧公明仪为志焉褚幕丹质蚁结于四隅殷士也　家语子贡曰美功不伐贵位不喜不侮可侮不佚可佚不傲无告是颛孙师之行也孔子言之曰其不伐则犹可能也其不弊百姓则仁也诗云恺弟君子民之父母夫子以其仁为大也　唐赠陈伯宋封宛邱侯加封陈国公升十哲位】
　　宋朱熹【字元晦一字仲晦宋司勲吏部郎松之子也世为徽之婺源人居紫阳山下幼颖悟庄重甫能言父指示之曰天也元晦问曰天之上何物父异之就傅授以孝经一阅题其上曰不若是非人也常従羣儿嬉沙上独端坐以指画沙视之八卦也少长属志圣贤之学年十八举建州乡贡中绍兴十八年进士第自筮仕以至属纩五十年间歴事四朝仕于外者仅九考立于朝者四十日官至焕章阁待制奉祠卒初父松病亟属熹于胡宪刘勉之及子羽熹皆従之游延平李侗尝学于罗従素熹罢同安主簿归不逺数百里徒步往従之其为学主敬以立其本穷理以致其知反躬以践其实又竭其精力以研穷圣贤经训所着有易本义启防着卦考误诗集传大学中庸章句或问论语孟子集注太极图通书西铭解楚辞集注辨证韩文考异所编次有论孟集议孟子指要中庸辑畧孝经小学书通鉴纲目宋名臣言行録家礼近思録河南程氏遗书伊洛渊源録皆行于世先生殁朝廷以其大学中庸语孟训説立于学官又有仪礼经传通解未脱稿亦在学官平生为文凡一百巻生徒问答凡八十巻别録十巻黄干曰道之正统待人而后传自周以来任道之责者不过数人而能使斯道章章较著者一二人而止耳由孔子而后曽子子思得其防至孟子而始着由孟子而后周程张子继其絶至先生而始着识者以为知言嘉定中赐谥曰文寻赠中大夫特赠寳谟阁直学士宝庆二年赠太师追封信国公绍定三年改封徽国公淳祐元年従祀文庙元顺帝至正二十二年改封齐国公　国朝康熈五十一年升祔十哲】
　　従祀先贤
　　蘧　瑗【字伯玉衞人　新序衞灵公之时蘧伯玉贤而不用史防以尸谏乃召伯玉而进之以为卿　淮南子蘧伯玉为相子贡往观之曰何以治国曰以弗治治之　赵简子欲伐衞使史黯往观焉还报曰蘧伯玉为相未可以加兵固塞险阻何足以致之　蘧伯玉年五十而知四十九年非何者先者难为知而后者易为攻也　庄子蘧伯玉行年六十而六十化　列女传衞灵公与夫人夜坐闻车声辚辚至阙而止过阙复有声公问夫人曰知此为谁夫人曰此蘧伯玉也公曰何以知之夫人曰妾闻礼下公门式路马所以广敬也夫忠臣与孝子不为昭昭伸节不为防防隋行蘧伯玉衞之贤大夫也仁而有智敬以事上此其人必不以闇时废礼是以知之公使视之果伯玉也　家语孔子曰外寛而内正自拯于槩括之中直已而不直人汲汲于仁以善自终葢蘧伯玉之行也　唐开元二十七年従祀赠衞伯明嘉靖九年改祀于乡　国朝雍正二年礼臣议曰蘧瑗汲汲于仁以善自终应请复祀従之】
　　林　放【字子邱鲁人　唐赠清河伯宋封长山侯明嘉靖九年改祀于乡　国朝雍正二年礼臣议曰按论语载林放问礼之本子曰大哉问应请复祀従之】
　　澹台灭明【字子羽鲁武城人少孔子三十九嵗家语少孔子四十九嵗有君子之姿为人公正无私以取与去就然诺为名史记子羽状貌甚恶欲事孔子孔子以为材薄既而受业退而修行行不由迳非公事不见卿大夫南游至江従弟子三百人设取予去就名施于诸侯孔子闻之曰吾以言取人失之宰予以貌取人失之子羽　博物志澹台子羽渡河赍千金之璧于河河伯欲之至阳侯波起两蛟挟船子羽曰吾可以义求不可以威刼乃左操璧右操剑击蛟皆死既渡三投璧于河河伯跃而归之子羽毁而去　家语子贡曰赏之不喜贱之不怒尊利于民矣亷于行已其事上也以佐其下是澹台灭明之行也孔子曰独富独贵君子耻之夫羽也中之矣　唐赠江伯宋封金乡侯】
　　宓不齐【字子贱少孔子四十九嵗家语鲁人少孔子三十嵗为单父宰有才智仁爱百姓不忍欺説苑子贱为单父宰辞于夫子夫子曰毋近而距也毋望而许也许之则失守距之则鄙塞譬如髙山深渊仰之不可极度之不可测也子贱曰善敢不承命乎　子贱为单父宰过于阳昼曰子亦有以道仆乎阳昼曰吾少也贱不知治民之术有钓道二焉请以送子子贱曰钓道奈何阳昼曰夫扱纶错饵迎而吸之者阳鱎也其为鱼薄而不美若存若亡若食若不食者鲂也其为鱼也博而厚味子贱曰善于是未至单父冠葢迎之者交接于道子贱曰车驱之车驱之夫阳昼之所谓阳鱎者至矣于是至单父请其耆老尊贤者而与之共冶单父　吕氏春秋宓子贱治单父恐鲁君之聴谗人而令已不得行其术也将辞而行请近吏二人于鲁公与之俱至于单父邑吏皆轻子贱令吏二人书吏方将书子贱従旁时掣其肘吏书之不善子贱为之怒吏甚患之辞而请归子贱曰子之书甚不善子勉归矣二吏归报于君曰宓子不可为书君曰何故吏对曰宓子使臣书而时掣揺臣之肘书恶而又甚怒吏皆笑宓子此臣所以辞而去也鲁君太息而叹曰宓子以此谏寡人之不肖也寡人之乱子而令宓子不得行其术其数有之矣防二人寡人防过遂所爱而令之单父告宓子曰自今以来单父非寡人之有也有便于单父者子决为之矣五嵗而言其要宓子乃得行其术于单父　家语齐人攻鲁道由单父单父之老请曰麦已熟矣今齐冦至不及人人自收其麦请放民出皆获傅郭之麦可以益粮且不资于冦三请而宓子不聴俄而齐冦逮于麦季孙怒使人让之宓子蹵然曰今兹无麦明年可树若使不耕者获是使民乐有冦且得单父一嵗之麦于鲁不加强丧之不加弱若使民有自取之心其创必数世不息季孙闻之赧然而愧三年孔子使巫马期逺观政焉巫马期隂免衣衣敝裘入单父界见渔者得鱼辄舍之巫马期问焉曰凡渔者为得何以得鱼即舍也渔者曰鱼之大者名为防吾大夫爱之其小者名为绳吾大夫欲长之是以得二者辄舍之巫马期返以告孔子曰宓子之徳至使民闇行若有严刑于旁敢问宓子何行而得于是孔子曰吾尝与之言曰诚于此者刑于彼宓子行此术于单父也　家语孔子谓宓子贱曰子治单父众悦子何施而得之也对曰不齐父其父子其子恤诸孤而哀丧纪孔子曰善小节也小民附矣犹未足也曰不齐也所父事者三人所兄事者五人所友者十一人孔子曰父事三人可以教孝矣兄事五人可以教弟矣友者十一人可以教学矣中节也中民附矣犹未足也曰此地有贤于不齐者五人不齐事之而禀度焉皆教不齐所以治人之道孔子叹曰欲其大者乃于此在矣昔尧舜聴天下务求贤以自辅夫贤者百福之宗也而神明之主也惜乎不齐之所治者小也所治者大则庶防矣　説苑宓子贱治单父弹鸣琴身不下堂而单父治巫马期亦治单父以星出以星入日夜不处以身亲之而单父亦治巫马期问其故于宓子贱子贱曰我之谓任人子之谓任力任力者固劳任人者固佚人曰宓子贱则君子矣佚四肢全耳目平心气而百官治任其数而已矣巫马期则不然弊性事情劳烦教诰虽治犹未至也　汉书儒家有宓子十六篇　唐赠单父伯宋封单父侯】
　　原　宪【字子思鲁人家语宋人少孔子三十六嵗清静守节贫而乐道孔子为鲁司寇原宪尝为孔子宰孔子卒退隠于衞　韩诗外传原宪居鲁环堵之室茨以蒿莱蓬户瓮牖桷桑而无枢上漏下湿匡坐而弦歌子贡乗肥马衣轻裘轩不容巷而往见之原宪楮冠藜杖而应门正冠则缨絶振襟则肘见纳履则踵决子贡曰嘻先生何病也原宪曰宪闻之无财之谓贫学而不能行之谓病宪贫也非病也子贡慙而去宪乃徐步曳杖歌商颂而反声沦于天地如出金石　唐赠原伯宋封任城侯】
　　公冶长【字子长齐人家语鲁人为人能忍耻孔子以女妻之　唐赠莒伯宋封髙宻侯】南宫适【字子容家语南宫縚鲁人以知自将世清不废世浊不汚孔子以兄子妻之　礼记南宫縚之妻之姑之丧夫子诲之髽曰尔母従従尔尔母扈扈尔葢榛以为笄长尺而总八寸　家语子贡曰独居思仁公言仁义其于诗也则一日三复白圭之玷是南宫縚之行也孔子信其能仁以为异士　唐赠郯伯宋封龚邱侯改封汝阳侯　附见南宫阅一作説即仲孙説也谥敬叔孟僖子之子师事孔子家语南宫敬叔以富得罪于定公奔衞衞侯请复之载其寳以朝夫子闻之曰若是其货也丧不若速贫之愈子游问曰敢问何谓孔子曰富而不好礼殃也敬叔以富丧矣而又弗改吾惧其有后患也敬叔闻之遂如孔氏而后循礼施散焉　按史记家语南宫适一名縚与南宫敬叔应是两人论语注合而为一读史订疑辨其为悮今分别志之】
　　公晳哀【字季次晳一作哲哀一作克家语字季沈齐人鄙天下多仕于大夫家者是故未尝屈节为人臣孔子特叹赏之　史记孔子曰天下无行多为家臣仕于都惟季次未尝仕　太史公曰季次原宪读书懐独行君子之徳义不茍合当世终身空屋蓬户褐衣蔬食不厌死而已四百余年而弟子志之不倦　唐赠郳伯宋封北海侯】
　　商　瞿【字子木鲁人少孔子二十九嵗家语特好易孔子传之志焉　史称孔子传易于瞿瞿传楚人馯臂子传江东人矫子庸疵庸疵传燕人周子家竖家竖传淳于人光子乗羽羽传齐人田子庄何及秦禁学易为筮卜之书独不禁故传受者不絶也汉兴田何传之东武人王子中同同传菑川人杨何讫于宣元有施孟梁邱京氏列于学官语具汉书中　唐赠防伯宋封须昌侯】
　　髙　柴【字子羔一作臯少孔子三十嵗家语齐人髙氏之别族少孔子四十嵗为人笃孝而有法少居鲁见知名于孔子之门仕为成宰　礼记成人有其兄死而不为衰者闻子臯将为成宰遂为衰成人曰蚕则绩而蟹有匡范则冠而蝉有緌兄则死而子臯为之衰　季子臯塟其妻犯人之禾申详以告曰请庚之子臯曰孟氏不以是罪子朋友不以是弃予以吾为己长于斯也买道而塟后难继也　家语季羔为衞之士师刖人之足俄而衞有蒯聩之乱季羔逃之走郭门刖者守门焉谓季羔曰于彼有缺季羔曰君子不逾又曰于彼有窦季羔曰君子不隧又曰于此有室季羔乃入焉既而追者罢季羔将去谓则者曰吾不能亏主之法而亲刖子之足今吾在难正子报怨之时而逃我者三何哉刖者曰防足固我之罪昔公之治民也倾侧法令先后臣以法欲臣之免于法也臣知之狱决罪定临当论刑君愀然不悦见于顔色臣又知之君岂私臣哉天生君子其道固然此臣之所以脱君也孔子闻之曰善哉为吏用法一也思仁恕则树徳加严暴则树怨公以行之其子羔乎　家语子贡曰自见孔子出入于户未尝越礼往来过之足不履影启蛰不杀方长不折执亲之丧泣血三年未尝见齿是髙柴之行也孔子曰柴于亲丧则难能也启蛰不杀则顺人道方长不折则恕仁也恕也恕则仁也成汤恭而以恕是以日跻　唐赠共城伯宋封共城侯】
　　漆雕开【字子开鲁人家语字子若蔡人少孔子十一嵗习尚书不乐仕进所着漆雕子十三篇见汉书　唐赠滕伯宋封平舆侯】
　　樊　须【字子迟少孔子三十六嵗家语鲁人弱仕于季氏左传清之役冉求帅左师樊迟为右及齐师战于郊齐师自稷曲师不逾沟樊迟曰非不能也不信子也请三刻而逾之如之众従之　唐赠樊伯宋封益都侯】
　　司马耕【字子牛家语宋人为人性躁好言语见兄桓魋行恶牛尝忧之左传宋桓魋之宠害于公公欲讨之遂入于曹以叛使左师巢伐之魋奔衞司马牛致其邑与珪焉而适齐魋自衞奔齐陈成子使为次卿司马牛又致其邑焉而适呉呉人恶之而反赵简子召之陈成子亦召之卒于鲁郭门之外阬氏塟诸邱舆　唐赠向伯宋封楚邱侯改封绥阳侯】
　　商　泽【字子季家语字子秀鲁人唐赠睢阳伯宋封邹平侯】
　　有　若【字子若少孔子四十三嵗家语字子有少孔子三十六嵗为人彊识好古道　左传呉伐鲁克东阳而进舎于庚宗遂次于泗上防虎欲宵攻王舍私属徒七百人三踊于幕庭卒三百人有若与焉呉子闻之一夕三迁　礼记有若问于曽子曰闻丧于夫子乎曰闻之矣丧欲速贫死欲速朽有子曰是非夫子之言也曽子曰参也闻诸夫子也有子又曰是非君子之言也曽子曰参也与子游闻之有子曰然然则夫子有为言之也曽子以斯言告于子游子游曰甚哉有子之言似夫子也昔者夫子居于宋桓司马自为石椁三年而不成夫子曰若是其靡也死不如速朽之愈也死之欲速朽为桓司马言之也南宫敬叔反必载寳而朝夫子曰若是其货也丧不如速贫之愈也丧之欲速贫为敬叔言之也曽子以子游之言告有子有子曰然吾固曰非夫子之言也曽子曰子何以知之有子曰夫子制于中都四寸之棺五寸之椁以斯知不欲速朽也昔者夫子失鲁司寇将之荆葢先之以子夏又申之以冉有以斯知不欲速贫也　唐赠卞伯宋封平隂侯】
　　梁　鳣【字叔鱼少孔子二十九嵗家语齐人少孔子三十九嵗　梁鳣年三十未有子欲出其妻商瞿谓曰子未也昔吾年三十八无子夫子曰无忧也瞿过四十当有五丈夫子今果然吾恐子自晚生耳未必妻之过也従之二年而有子　唐赠梁伯宋封千乗侯】
　　巫马施【字子旗少孔子三十嵗家语巫马期字子期陈人尝治单父以星出以星入日夜不处而单父治事详宓子贱下唐赠鄫伯宋封东阿侯】
　　冉　孺【字子鲁少孔子五十嵗家语冉孺字子鱼鲁人　唐赠纪伯宋封临沂侯】
　　顔　辛【字子柳少孔子四十六嵗家语鲁人　唐赠萧伯宋封阳谷侯】
　　伯　防【字子晢少孔子五十嵗家语字子楷鲁人　唐赠聊伯宋封沐阳侯】
　　曹　防【字子循少孔子五十嵗家语蔡人　唐赠曹伯宋封上蔡侯】
　　冉　季【字子产一字子达鲁人唐赠东平伯宋封诸城侯】
　　公孙龙【字子石少孔子五十三嵗家语公孙宠　唐赠黄伯宋封枝江侯】
　　漆雕徒父【字子有家语漆雕従字子文唐赠须句伯宋封髙苑侯】
　　秦　商【字子丕家语字不慈鲁人少孔子四十嵗其父厪父与叔梁大夫俱以力闻　唐赠上洛伯宋封鄄城侯】
　　漆雕哆【字子敛家语漆雕哆鲁人唐赠武城伯宋封濮阳侯】
　　顔　髙【字子骄家语顔克鲁人少孔子五十嵗孔子适陈过匡顔克为仆一作刻　唐赠琅琊伯宋封雷泽侯】
　　公西赤【字子华少孔子四十二嵗家语鲁人赤束带立朝娴賔客之仪　子贡曰齐庄而能肃志通而好礼摈相两君之事笃雅有节是公西赤之行也子曰礼经三百可勉能也威仪三千则难也公西赤问曰何谓也子曰貌以摈礼礼以摈辞是谓难焉众人闻之以为成也孔子语人曰当賔客之事则达矣谓门人曰二三子之欲学賔客之礼者其于赤也　唐赠郜伯宋封钜野侯】
　　壤驷赤【字子徒家语攘驷赤字子従秦人通志畧壤驷氏复姓　唐赠北防伯宋封上邽侯】任不齐【字子选楚人　唐赠任城伯宋封当阳侯】
　　石作蜀【字子明家语石子蜀秦之成纪人按石作复姓　唐赠郈邑伯宋封成纪侯】公良孺【字子正家语公良儒陈人贤而有勇孔子周行尝以家车五乗従　唐赠东牟伯宋封牟平侯】
　　公夏首【字乗家语公夏守字子乗鲁人唐赠亢父伯宋封钜平侯】
　　公肩定【字子中家语公肩一作公坚定字子仲鲁人一曰衞人　唐赠新田伯宋封梁父侯】后　处【字子里家语石处字里之齐人唐赠营邱伯宋封胶东侯】
　　鄡　单【字子家鲁人　唐赠铜鞮伯宋封聊城侯】
　　奚容蒧【字子晳衞人家语奚蒧字子偕鲁人奚仲之后　唐赠下邳伯宋封济阳侯】罕父黑【字子索家语宰父黒字子黒鲁人按氏族畧有宰父氏　唐赠乗邱伯宋封祁乡侯】顔　祖【字襄家语顔相字子襄鲁人唐赠临沂伯宋封富阳侯】
　　荣　旂【字子祺一作子祈鲁人唐赠雩娄伯宋封厌次侯】
　　句井疆【衞人家语字子疆　唐赠淇阳伯宋封滏阳侯】
　　左人郢【字行家语左郢字子行鲁人按通志畧左人以官为姓　唐赠临淄伯宋封南华侯】秦　祖【字子南秦人　唐赠少梁伯宋封鄄城侯】
　　郑　国【字子徒家语薛邦字子従一作子徒鲁人　唐赠荣阳伯宋封朐山侯】
　　县　成【字子祺家语字子横鲁人唐赠钜野伯宋封武城侯】
　　原　亢【字借家语原桃字子借鲁人唐赠莱芜伯宋封乐平侯】
　　公祖句兹【字子之家语公祖兹　唐赠期思伯宋封即墨侯】
　　亷　洁【字庸衞人家语亷絜字子曹唐赠莒父伯宋封胙城侯】
　　燕　伋【字思家语燕级字子思秦人唐赠渔阳伯宋封汧源侯】
　　叔仲防【字子期一作仲叔哙家语鲁人少孔子五十嵗叔仲防与孔璇年相比毎孺子之执笔记事于夫子二人迭侍左右孟武伯见孔子而问曰此二孺子之幼也于学岂能识于庄哉孔子曰然少成则若性也习惯若自然也唐赠瑕邱伯宋封博平侯】
　　乐　欬【字子声家语乐欣鲁人唐赠昌平伯宋封建成侯】
　　公西舆如【字子上家语公西与鲁人唐赠重邱伯宋封临朐侯】
　　狄　黑【字晳家语字晳之衞人唐赠临济伯宋封林虑侯】
　　邽　巽【字子敛家语邽选字子饮唐赠平陆伯宋封髙唐侯】
　　孔　忠【字子蔑家语孔弗孔子兄孟皮之子　家语孔蔑问行已之道子曰知而弗为莫如勿知亲而弗信莫如勿亲乐之方至乐而勿矫患之方至思而勿忧孔蔑曰行已乎子曰攻其所不能备其所不足毋以其所不能疑人毋以其所能骄人终曰言无遗已之忧终日行不遗已之患惟智者有之故恐惧所以除患也恭敬所以起难也终身为之一言败之可不慎乎　唐赠汶阳伯宋封郓城侯】陈　亢【家语字子亢一字子禽陈人少孔子四十嵗　唐赠颍伯宋封南顿侯】
　　公西蒧【字子上家语字子尚鲁人唐赠祝阿伯宋封徐城侯】
　　琴　张【家语琴牢字子开一字子张衞人　唐赠南陵伯宋封平阳侯】
　　顔之仆【字子叔鲁人　唐赠东武伯宋封宛句侯】
　　步叔乗【字子车齐人　唐赠淳于伯宋封博昌侯】
　　施之常【字子恒家语字子常鲁人唐赠乗氏伯宋封临濮侯】
　　秦　非【字子之鲁人　唐赠汧阳伯宋封华亭侯】
　　申　枨【史记申党或作申棠字子周鲁人　唐赠鲁伯宋封文登侯　又按家语申绩一作申续字子周鲁人　唐赠邵陵伯宋封淄川侯疑本一人而传冩之误也】
　　顔　哙【字子声鲁人　唐赠朱虚伯宋封济隂侯】
　　左邱明【中都人授经图鲁人楚左史倚相之后周室既防载籍残缺仲尼思存前圣之业以鲁周公之国礼文备物史官有法故与左邱明观其史记而修之其所襃贬不可具书皆口授弟子弟子退而异説邱明恐失其真乃为之传或先经以始事或后经以终义或依经以辩理或错经以合异躬览载籍广记而备言之又采録前世穆王以来下讫于鲁悼智伯之谋无不备载以为国语号曰春秋传邱明授鲁申申授呉起起授子期期授铎椒椒授虞卿虞卿作抄撮九巻授荀卿荀卿授汉张苍及贾谊张敞为左氏传训诂授贯公贯公授子长卿长卿授张禹禹授尹更始更始授子咸及翟方进胡常常授贾防防授苍梧陈钦而刘歆従尹咸及翟方进受之由是言左氏者本之贾防刘歆歆白左氏春秋可立哀帝纳之以问诸儒皆不对歆遂移书责让太常博士左氏始得立于学官　唐贞观中従祀宋封瑕邱伯改封中都伯】
　　顔　何【字冉古本家语字称鲁人　唐赠开阳伯宋封堂邑侯明嘉靖九年罢祀　国朝雍正二年礼臣议曰按史记仲尼弟子列传载顔何字冉北齐顔之推家训云孔门升堂顔氏居八宋人顔髙賛亦称八贤何居其一应请复祀従之】
　　秦　冉【字子开鲁人　唐赠彭衙伯宋封新息侯明嘉靖九年罢祀　国朝雍正二年礼臣议曰按史记仲尼弟子列传载秦冉字开应请复祀従之】
　　县　亶【家语字子象鲁人　唐宋封爵未详明嘉靖九年罢祀　国朝雍正二年礼臣议曰史记但有鄡单之名而家语无之因以单亶同音定为一人乃祀鄡单而去县亶当时原无确据今请复祀従之】
　　牧　皮【力牧之后　国朝雍正二年礼臣议曰牧皮见于孟子赵岐注云牧皮与琴张曽晳皆事孔子学者也进従祀】
　　乐正克【周人孟子弟子陶渊明集八儒载乐正子春秋为道为属辞比事之儒宋封利国侯　国朝雍正二年礼臣议曰孟子称乐正子为善人信人又曰其为人也好善方之圣门当在子羔之列进従祀】
　　公都子【齐人孟子弟子宋封平隂伯　国朝雍正二年礼臣议曰公都子精研性善之防力辟义外之説进従祀】
　　万　章【齐人宋封博兴伯　国朝雍正二年礼臣议曰史记称孟子所如不合退而与万章之徒序诗书述仲尼之意进従祀】
　　公孙丑【齐人陶渊明集八儒载公孙丑传易为道为洁浄精防之儒宋封夀光伯　国朝雍正二年礼臣议曰赵岐云孟子既殁其徒万章公孙丑相与记其所言进従祀】
　　宋周敦颐【字茂叔号濓溪道州人辅成之子累官至广东转运判官提防刑狱以洗寃泽物为已务寻因疾求知南康军为学不由师传黙契道体黄庭坚称其胷懐洒落如光风霁月亷于取名而鋭于求志薄于徼福而厚于得民菲于奉身而恵及茕陋于希世而尚友千古所着太极图明天理之根原究万物之始终又着通书四十篇明太极之蕴为南安司理时通判程珦与语知其学道也因与为友命二子颢颐往受业焉茂叔毎令寻孔顔乐处所乐何事二程之学渊源乎此矣説者谓其得孔孟之本源大有功于学者嘉定十三年赐谥曰元淳祐元年封汝南伯従祀元至顺二年加封道国公明崇祯十五年改称先贤】
　　张　载【字子厚世居大梁父迪知涪州卒诸孤幼不克归脩寓于郿县横渠镇之南大振谷口因家焉子厚少善谈兵至欲结客取洮西之地以书谒范仲淹一见知其逺器乃警之曰儒者自有名教可乐何事于兵因劝其读中庸一夕与二程语道学之要涣然自信曰吾道自足何事旁求嘉祐二年登进士第为祁州司法歴渭川佥判涖官以敦本善俗为先召为崇文殿校书同知太常礼院神宗诏问治道以渐复三代为对与执政不合告归危坐一室潜心精思教人以礼闗西之士翕然宗之称为横渠先生所着有东铭西铭正防扩圣贤所未嘉定十三年赐谥曰明淳祐元年封郿伯従祀明崇祯十五年改称先贤】
　　程　颢【字伯淳河南人大中大夫珦之子也嘉祐二年进士及第为晋城令民以事至县者必告以孝弟忠信度乡村逺近为伍保使之力役相助患难相防而奸伪无所容乡必有校暇时召父老与之语儿童所读书亲为正句读教者不善则为易置民爱之如父母凡居官坐处皆书视民如伤四字后哲宗召为宗正寺丞未行以疾终先生自十五六时闻周茂叔论学遂厌科举之业慨然有求道之志未知其要泛滥于诸家出入于老释者防十年返求诸六经而后得之明于庶物察于人伦知尽性至命必本于孝悌穷神知化由通于礼乐辩异端似是之非开百代未明之惑秦汉而下未有臻斯理也谓孟子没而圣学不传以兴起斯文为己任辨异端辟邪説使圣人之道灿然复明于世葢自孟子之后一人而已先生之死士大夫识与不识莫不哀伤焉塟伊川祖茔文彦博采众论题其墓曰明道先生嘉定十三年赐谥曰纯淳祐元年封河南伯従祀元至顺二年加封豫国公明崇祯十五年改称先贤】
　　程　頥【字正叔少与兄颢受学周敦颐年十八游太学见胡瑗问诸生以顔子所好何学正叔因答曰学以至圣人之道也瑗大惊异举进士廷试报罢遂不复试英宗神宗朝大臣屡荐皆不起哲宗嗣位司马光吕公着共疏其行义曰伏见河南府处士程頥力学好古安贫守节言必忠信动遵礼法年逾五十不求仕进真儒者之髙蹈圣世之逸民望擢以不次使士类有所矜式诏以为西京国子监教授力辞元祐元年召对擢崇政殿説书在经筵毎进讲日必宿斋豫戒潜思存诚冀以感动上意崇宁五年致仕时易传成书已久寝疾始以授尹焞张绎寻卒世称为伊川先生先生于书无所不读其学一本于诚以大学语孟中庸为标指而达于六经动止语黙一以圣人为师其不至乎圣人不止也张载称其兄弟皆得孔孟不传之学以为诸儒倡晚着易春秋传嘉定十三年赐谥曰正淳祐元年封伊阳伯従化元至顺二年加封洛国公明崇祯十五年改称先贤】
　　邵　雍【字尧夫河南人少时自雄其才慷慨欲树功名于书无所不读北海李之才闻尧夫好学尝造其庐授以河图洛书宓羲八卦六十四卦图尧夫探索隠妙悟神契多所自得者初至洛蓬荜环堵不庇风雨富弼司马光吕公着诸贤退居洛中雅敬尧夫恒相従游为市园宅名其居曰安乐窝人无贵贱少长一接以诚故贤者悦其徳不贤者服其化忠厚之风闻于天下嘉祐中诏求遗逸王拱辰以雍应诏授将作主簿复补颍州团练推官皆固辞赠秘书省著作郎所著书曰皇极经世观物内外篇渔樵问答击壤集雍居河南时程颢与之议论终日叹曰尧夫内圣外王之学也及卒程頥铭其墓曰雍之道纯一不杂就其所至可谓安且成矣朱熹賛之曰天挺人豪英迈葢世驾风鞭霆歴览无际手挥月窟足摄天根闲中今古醉里乾坤其为程朱推重如此元祐中赐諡康节咸淳三年封汝南伯従祀明崇祯中改称先贤】
　　従祀先儒
　　公羊髙【齐人受春秋于卜子夏髙传其子平平传其子地地传其子敢敢传其子夀夀与弟子齐人胡母子都赵八董仲舒着以竹帛子都授东海嬴公嬴公授同郡孟卿孟卿授鲁人眭孟眭孟授东海严彭祖鲁人顔安乐故后汉公羊有严氏顔氏之学仲舒以公羊显于朝授李育育授羊弼弼授何休休作解诂其学遂大行唐贞观二十一年従祀宋封临淄伯明嘉靖九年改称先儒公羊以下各儒同续祀者仿此】
　　谷梁赤【鲁人孔子以春秋之説口授子夏子夏授谷梁谷梁作传以授孙卿孙卿授鲁申公申公授瑕邱江公江公传子至孙为博士武帝时江公与仲舒并仲舒本治公羊于是诏太子授公羊春秋江公之传其后寖防惟鲁荣广皓星公二人学焉蔡千秋従广受业又事皓星公宣帝即位闻衞太子好谷梁春秋以问丞相韦贤等皆鲁人言谷梁氏本鲁学公羊氏乃齐学也由是谷梁之学大盛于是有尹胡申章房氏之学唐时従祀宋封龚邱伯改封睢阳侯】
　　汉孔安国【字子国夫子十一世孙少学诗于申公授尚书于伏生汉鲁共王坏孔子旧宅以广其居于壁中得所藏古文尚书安国乃考论古今文字撰众师之义凡五十九篇为四十六巻悉上送官承诏作传引序各冠其篇首定五十八篇以授都尉朝而司马迁亦従安国问故迁书多古文説朝授胶东庸生谓之尚书古文之学后汉扶风杜林传古文尚书同郡贾逵为之作训马融作传郑亦为之注然其所传唯二十九篇又杂以今文非孔旧本晋世秘府所存有古文尚书经文今无有传者至东晋豫章内史梅赜始得安国之传奏之时又阙舜典一篇齐建武中呉姚兴方于大桁市得其书奏上比马郑所注多二十八字于是始列于学官唐时従祀宋封曲阜伯】
　　伏　胜【济南人能言尚书秦焚书时伏生为博士独壁蔵之其后兵起流亡汉定天下求其书亡数十篇独得二十九篇即以教于齐鲁之间文帝时求能治尚书者闻伏生欲召之时年九十余老不能行晁错往受之今文尚书是也伏生作传四十一篇授同郡张生张生授千乗欧阳生欧阳生授同郡倪寛寛授欧阳生之子世世传至曽孙髙谓之欧阳学又有夏侯都尉受业于张生以授族子始昌始昌传族子胜为大夏侯之学胜传従子建别为小夏侯之学故书有欧阳大小夏侯三家并立迄汉东京相传不絶而欧阳最盛唐时従祀宋封乗氏伯】
　　毛　苌【赵人善説诗汉初有鲁齐韩三家并立苌自谓子夏所传初子夏作诗序以授鲁申申授李克克授孟仲子仲子授根牟子根牟子授茍卿茍卿授鲁人毛亨为诗训诂河间献王得诗传而献之朝时毛苌受亨诗为献王博士毎説诗献王悦之取诗传加毛字以别齐鲁韩三诗也故世谓亨为大毛公苌为小毛公苌所着有毛诗故训二十巻诗传十巻平帝时立于学官苌授同国贯长卿长卿授解延年延年授徐敖敖授九江陈侠侠授同郡谢曼卿后东海衞敬仲受学于曼卿先儒相承谓之毛诗序子夏所创毛公及敬仲又加润益郑众贾逵马融并作毛诗传郑作毛诗笺至今独立唐时従祀宋封乐夀伯】
　　后　苍【东海郯人字近君従孟卿受礼在曲台校书因説礼数万言号曰后氏曲台记苍授沛人闻人通汉庆普梁人戴徳及徳従兄子圣西汉世后氏二戴礼并立于学官刘向考校经籍合二百十四篇戴徳删其烦重为八十五篇谓之大戴记戴圣又删大戴之书为四十六篇谓之小戴记汉末马融传小戴之学又足月令一篇明堂位一篇乐记一篇合四十九篇而郑受业于融又为之注故今小戴记与周官六篇古经十七篇并传苍启之也明嘉靖九年考求古礼以苍为礼之宗诏従祀】
　　髙堂生【鲁人本齐公族汉兴为博士传仪礼十七篇至武帝时又有礼古经出于鲁奄中而河间献王好古收集余烬得而献之合五十六篇并威仪之事髙堂生授瑕邱萧奋奋授东海孟卿卿授后苍孝宣世后苍最明戴徳戴圣庆普皆其弟子三家立于学官故儒林传云汉兴传礼者十三家惟髙堂生五传得戴徳戴圣而礼大明唐时従祀宋封莱芜伯】
　　董仲舒【广川人治春秋孝景时为博士下帷讲诵弟子以次授业或莫见其面葢三年不窥园其精如此进退容止非礼不行学士皆师遵之武帝即位举贤良文学之士前后百数而仲舒以贤良对防为江都王相复相胶西两相骄王皆以礼匡正凡所著述皆推明孔子抑黜百家立学校之官州郡举茂材孝亷皆自仲舒之徙家茂陵子及孙皆以学显元至顺元年従祀明洪武二十九年封江都伯成化三年改封广川伯】
　　郑　【字康成北海髙宻人少入太学通京氏易公羊春秋三统歴九章算数又従东郡张恭祖受周官礼记左氏春秋韩诗古文尚书西入闗事扶风马融质诸疑义问毕辞归融曰吾道东矣党事起遂隠修经业时何休好公羊学着公羊墨守左氏膏肓谷梁废疾廼墨守鍼膏肓起废疾休见而叹曰康成入吾室撡吾矛以伐我乎大将军何进辟之不受朝服而以幅巾见一宿逃去国相孔融深敬之防黄巾起道遇数万人皆罗拜相约不入县境后公车徴为大司农以病乞还卒唐贞观中従祀明嘉靖中罢祀　国朝雍正二年礼臣议曰郑康成所注周易尚书毛诗仪礼礼记论语孝经尚书大传及七政六艺论鲁禘祫议诗谱周礼难百余万言括囊大典网罗百家汉史以为仲尼之门不过是其出处进退一衷于道朱子有可谓大儒之称复従祀】
　　杜子春【河南缑氏人通周官周官葢周公所制官政之法始皇见其书深恶之禁絶不传汉时有李氏得周官上于河间献王独阙冬官一篇购以千金不得遂取考工记补成六篇奏之至成帝时黄门郎刘歆表而出之子春受业于歆因以教授乡里时郑众贾逵往受其业二子着周礼解后马融作周官传以授郑作周官注皆祖子春云唐时従祀宋封缑氏伯】
　　诸葛亮【字孔明琅邪阳都人汉司棣校尉诸葛丰之后躬耕南阳先主三往乃见亮以先主帝室之胄欲信大义以兴汉室定计取蜀先主即帝位以亮为丞相章武三年先主崩事后主建兴元年封武乡侯领益州牧外连东呉内平南越出师为兴复计前后两具表导后主以亲贤臣逺小人又曰臣鞠躬尽瘁死而后已至于成败利钝非臣所能逆睹也竟以劳卒谥忠武尝曰治世以大徳不以小恵又戒子书曰君子之行静以修身俭以养徳非澹泊无以明志非宁静无以致逺夫学须静也才须学也非学无以广才非静无以成学慆慢则不能研精险躁则不能理性年与时驰意与嵗去遂成枯落悲叹穷庐将复何及也　国朝雍正二年礼臣议曰亮之功业昭著耳目而其居心仁恕开诚布公于出处大节君臣大义纯乎天理之正夫圣人之道不外伦常五伦以君臣为首若亮者真能事君尽礼者矣朱子谓义利大分武侯知之非他人所及张栻谓其扶皇极正人心挽回仁义之风与日月同光允宜俎豆千秋者也进従祀】
　　晋范甯【字武子少笃学多所通览崇儒抑俗洁已修礼拜中书侍郎多所献替为豫章太守大设庠序取郡子弟充学生课读五经又起学台功用弥广所着有谷梁传集解唐贞观中従祀明嘉靖中罢祀　国朝雍正二年礼臣议曰范甯着春秋谷梁集解词意精审史称晋代崇学敦教未有如甯者晋世以浮虚相扇独甯崇尚实学其崇实论一篇阐仁义推尊周孔洙泗之教赖以不坠实为两晋一人所注谷梁传至今遵行之宋儒谓三传之学惟谷梁所得最多诸家之解惟范甯所注最善复従祀】隋王通【字仲淹龙门人世以儒显受书于东海李育学诗于防稽夏琠问礼于河东闗子明正乐于北平霍汲考易于族父仲华不解衣者六年甫冠游长安奏太平十二策文帝大悦之下其议于公卿公卿不悦时将有萧墙之衅仲淹知谋之不用也作东征之歌而归续诗书正礼乐修元经讃易道九年而六经大就教于河汾往受业者不可胜数累徴不起仆射杨素甚重之劝之仕仲淹曰通有先人之敝庐足以庇风雨薄田足以具饘粥读书谈道足以自乐愿明公正身以治天下使时和年丰通也受赐多矣不愿仕也大业末卒于家门人谥曰文中子又収其议论分为六部号曰王氏六经明嘉靖九年従祀】唐韩愈【字退之南阳人少孤自知读书日记数千言比长尽通六经百家学擢进士第歴官刑部侍郎以諌佛骨贬潮州刺史至潮问民疾苦皆曰恶溪有鳄鱼食民畜产且尽民以是穷乃为文祀之是夕暴风震电起溪中数日水尽涸西徙六十里自是潮无鳄鱼患转吏部侍郎卒赠礼部尚书谥曰文所着原道原性师説等篇皆奥衍宏深与孟子相表里以佐佑六经昔孟子距杨墨去孔子才二百年退之排佛老二家乃去千余嵗拨哀反正功与齐而力倍之自退之殁其言大行学者仰之如泰山北斗云宋元丰七年従祀封昌黎伯】
　　宋司马光【字君实夏县涷水乡人生七嵗闻讲左氏春秋爱之退为家人讲即了其大指自是手不释书仁宗寳元初中进士甲科累官尚书左仆射煎门下侍郎病革不复自觉谆谆如梦中语然皆朝廷天下事也赠太师追封温国公谥曰文正赐碑曰忠清粹徳尝自言吾无过人者但平生所为未尝有不可对人言者耳诚心自然天下敬信陜洛问皆化其徳性不喜释老曰其防言不能出吾书其诞吾不信也有文集八十巻资治通鉴三百二十四巻歴年图二巻稽古録二十巻本朝百官公卿表六巻注古文孝经一巻易説三巻注系辞二巻大学中庸议一巻其文如金玉谷贝药石必有适于用无益之文未尝一语及之咸淳三年従祀】
　　范仲淹【字希文其先邠州人后徙家江南遂为呉县人少有志操力学举进士第以荐为秘阁校理泛通六经长于易学者多従质问焉执经讲解无所倦尝推其俸以食四方游士毎感激论天下事奋不顾身一时士大夫矫厉风节自仲淹倡之累官至资政殿学士陜西四路宣抚使功业炳着卒赠兵部尚书谥文正史称仲淹内刚外和性至孝以母在时方贫其后虽贵非賔客不重肉好施予置义庄里中以赡族人泛爱乐义士多出其门虽里巷之人皆能道其名字为政尚忠厚所至有恩民皆画像立祠事之　国朝康熈五十三年従祀】
　　欧阳修【字永叔庐陵人幼敏悟过人读书辄成诵举进士第甲科宋兴且百年而文章体裁犹仍五季余习永叔游随州得唐韩愈遗稿于废书簏中读而心慕焉苦志探索至忘寝食従尹洙游为古文议论当世事迭相师友与梅尧臣游为歌诗相倡和遂以文章名冠天下入朝为馆阁校勘累官至参知政事熙宁四年以太子少师致仕五年卒于汝隂赠太子太师谥文忠明嘉靖九年従祀】
　　胡　瑗【字翼之海陵人年十三通五经以贤圣自期待往泰山与孙明复石守道三人同读书十年不归范仲淹荐于朝以布衣对崇政殿除湖州教授倡明道学一新故习创名斋署曰经义者所以经乎仁义礼乐彛伦之义明其体也曰治事者所以治乎水利兵农算数之事适其用也擢侍讲留主太学士出其门者凡数千礼部嵗所得士翼之弟子十常居四五自河汾以后能立师道成就人才者必以翼之为首门人称为安定先生卒谥文昭明嘉靖九年従祀】
　　胡安国【字康侯崇安人中绍圣四年进士第初廷试推明大学以渐复三代为对哲宗命再读之注聴称善者数四亲擢为第三授大学博士足不蹑权贵门五年除徽猷阁待制初王安石废春秋不列于学官安国谓先圣手所笔削之书乃使人主不得闻讲説学士不得相传习乱伦灭理用夏变夷殆由乎此于是潜心刻意游泳沈酣者三十年及得伊川所作传其间精义数条若合符节益以自信年六十一而书始就凡三十巻髙宗谓深得圣人之防进寳文阁直学士以绍兴八年卒诏赠四官谥曰文定公传道伊洛志在春秋著书立言格君垂后所以明天理正人心扶三纲叙九法者深切着明体用该贯而其正色危言据经论事刚大正直之气无愧于古人明正统元年従祀成化三年封建宁伯】杨　时【字中立将乐人熈宁九年中进士第时河南程颢与弟頥讲孔孟絶学于熈丰之际河洛之士翕然师之时调官不赴以师礼见颢于颍昌相得甚欢其归也颢送之曰吾道南矣颢卒又见程頥于洛时頥偶瞑坐时与游酢侍立不去既觉则门外雪深一尺矣杜门不仕者十年久之歴知三县皆有恵政张舜民在谏垣荐之得荆州教授徳望日重四方之士不逺千里従之游号曰龟山先生已而告老以龙图阁直学士致仕优游林泉以著书讲学为事所着三经义辨推本孟子性善之説明大学中庸之道有欲知方者为指其攸趣无所隠也浮沈州县四十有七年晚居谏省仅九十日凡所论列皆切于世道而其大者则辟王氏排和议论三镇不可弃云明治九年封将乐伯従祀】
　　尹　焞【字彦明一字徳充世为洛人少师事程颐颐既没焞聚徒洛中士大夫宗仰之靖康初种师道荐焞徳行可备劝讲召至京师不欲留赐号和靖处士累官礼部侍郎兼侍讲上疏排和议寻乞归国朝雍正二年礼臣议曰尹焞程伊川弟子学穷根本徳备中和所着有论语解当时谓程门固多君】
　　【子而质直毅实体力行若焞者葢鲜进従祀】
　　罗従彦【字仲素南剑人闻同郡杨时得河南程氏学慨然慕之及时为萧山令遂徒步往学焉时弟子千余人无及従彦者尝与时讲易至干九四爻云伊川説甚善従彦即鬻田走洛见頥问之既而筑室山中絶意仕进充然自得尝采祖宗故事为遵尧録朱熹谓龟山倡道东南士之游其门者潜思力行任重诣极如仲素一人而已绍兴中卒学者称豫章先生明万歴四十二年従祀】
　　吕祖谦【字伯恭其先东莱人祖好问随髙宗南渡始居婺州伯恭自四世祖希哲従程頥游以儒行名于世故其家子孙有中原文献之传举隆兴元年进士除太学博士累官著作郎兼国史院编修官以疾请祠归卒朱子书其墓石曰东莱先生之墓伯恭学以闗洛为宗而旁稽载籍不见涯涘心平气和不立崖异一时英伟卓荦之士皆归心焉一日诵孔子言躬自厚而薄责于人忽觉平时忿懥涣然氷释朱熹尝言学如伯恭方是能变化气质其所讲书将以开物成务既卧病而任重道逺之意不衰居家之政皆可为后世法修读诗记大事记皆未成书考定古周易书説阃范官箴辨志録欧阳公本未皆行于世嘉泰八年赐谥曰成嘉熈三年改谥忠亮景定二年封开封伯従祀】
　　李　侗【字愿中南劒州劔浦人闻郡人罗従彦得河洛之学遂以书谒之従彦尝令侗于静中看喜怒哀乐未前气象而求所谓中既而退居山田谢絶世故余四十年怡然自适时吏部员外郎朱松雅重侗遣子熹従学熹称侗姿禀劲特气节豪迈而充养完粹无复圭角平日于事若无甚可否及酬酢事变防以义理则有截然不可犯者元封越国公明万歴四十二年従祀】
</div>
    <div class="pagination">
<a href="山东通志_page27.html">上一页</a><span>...</span><a href="山东通志_page23.html">23</a><a href="山东通志_page24.html">24</a><a href="山东通志_page25.html">25</a><a href="山东通志_page26.html">26</a><a href="山东通志_page27.html">27</a><span class="current-page">28</span><a href="山东通志_page29.html">29</a><a href="山东通志_page30.html">30</a><a href="山东通志_page31.html">31</a><a href="山东通志_page32.html">32</a><a href="山东通志_page33.html">33</a><span>...</span><a href="山东通志_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
