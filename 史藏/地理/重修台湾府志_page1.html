<!DOCTYPE html>
<html>
<head>
    <meta charset="UTF-8">
    <title>重修台湾府志 - 第 1 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重修台湾府志 - 第 1 页/共 11 页</h1>
    <div class="content">重修台湾府志 清 周元文 纂辑

　　●自序
　　台湾自古为荒服奥区，声教所不及。今天子御极之二十有一年，薄海永清，四方底定；荒服之地，亦入版图。设郡县，立学校，规制与内郡等。然而未有志也。
　　三十一年副宪高公观察是邦，广搜博采，着为成书。凡山川、形势、风土、人物、户口之所登、田赋之所入，大而官常建置，细而草木昆虫，与夫灾祥节义、骚人逸士之类，靡不毕集。猗欤盛矣！余守延日，披而览之，了如列眉。迨四十六年，谬叨简命移守斯土，以耳目所亲历，较夫前书所备载，纤毫不爽。然后叹高公搜采之精核、载笔之详慎，其有裨于风教为不浅也。自是以来，垂十七年矣，慨未有增而辑之者；余尝有志而未逮也。
　　岁庚寅，凤邑宋令曾肩其事。而于政治之得失、生民之利病，阙焉未详，恐不足以垂久远而备采择。爰于壬辰之春，公余之顷，与郡邑博士弟子员搜讨旧帙、谘访新闻。山川形势无异也，风土疆域无异也；而人物之蔚兴、禄秩之陞迁、土田之垦辟，月有异而岁有殊。且其间之规制，或有因草创而为巍焕、增庙祀以隆报功；煌煌钜典，于今聿为明备。是用忘其固陋，修而辑之。其中或因于昔、或创自今，有者仍之、阙者补之。虽不敢自附于作者之后，庶几异日有志之士，采风问俗，有以据而考焉，未必非修明之一助云尔。是为序。
　　康熙五十有一年岁壬辰春，知台湾府事加一级辽左金州周元文譔。
　　●宋序
　　圣天子神圣御宇，文教诞敷，侯甸要荒之内以及海隅日出之墟，靡不奉车书而拱北辰。自三代、秦、汉以迄唐、宋、元、明，德威所届、疆宇之扩，未有如今日之盛者也！台湾荒裔僻处，二十一年慕德向化，亦附版图。延袤三千里，户口数十万。天子惠爱元元，为之郡县其地，设官置镇；凡所以固疆圉、谋保聚，其规画制度极详且至。又复建学明伦、设科取士，化兵革于礼乐、启愚蒙以文章。不数年，而绝岛异域，悉为文物之区矣。
　　三十一年，宪副高公监司兹土，抚育而噢咻之。自是井疆画然也，宫室焕然也；诗书弦诵之风、比闾里党之习，更蒸蒸然善。爰蒐旧闻、采风土，辑成郡邑志书，以彰道一风同之治，甚盛举也。四十三年甲申春，永清奉命自武平调补凤山令。簿书之暇，索志披阅；见夫封域有书、秩官有书、武备赋役有书、风土人物有书，规模次第，了如指掌。其有裨于国社民生者不浅矣。
　　第历年久远，其间利弊之兴革、禄秩之陞迁、庙学之兴建、多士之蔚起，与夫土田之垦辟几何、生齿之繁殖几何？戒不虞而移营署、崇报功而隆祀典，事不尽一端，治不必一辙。际此物阜民康之时，不为蒐辑而增修之，致令前有可传、后无可征，一切盛衰得失之故、兴废沿革之由，尽湮没而莫稽也，不大可憾哉？因请之郡宪博采舆论、搜罗文牍。自康熙三十五年至四十九年，延凤山教谕施君士岳董其事，命副榜贡生陈圣彪、凤山廪生李钦文、诸罗廪生郑凤庭等分校序次，以增卷帙。事必征实，言不溢美；匪云修也，补之云尔。异日名贤鹊起、闻人蝉联，行见蜚声翰苑、载笔螭头，将踵事而增华之；以登全闽通志，为采风问俗献也，端有赖于是编。是为序。
　　康熙四十九年庚寅秋，凤山县知县莱阳宋永清谨譔。
　　●重修府志姓氏
　　纂辑：福建分巡台湾厦门道兼理学政陈璸（甲戌进士，广东雷州海康人）、福建台湾府知府周元文（监生，辽左金州人）。
　　校订：台湾府海防总捕同知洪一栋（贡生，湖广应山县人）、台湾县知县张宏（贡生，江南上海县人）、凤山县知县时惟豫（监生，旗下籍）、诸罗县知县刘宗枢（监生，正白旗人）、署台湾府儒学教授事台湾县儒学教谕康卓然（贡生，龙溪县人）、凤山县儒学教谕郭涛（贡生，福州府人）、诸罗县儒学教谕陈声。
　　分订：贡生张缵绪（台湾县人）、郭必捷（台湾县人）、陈文达（台湾县人）、林中桂（诸罗县人）、生员李钦文（凤山县人）、张云抗（台湾县人）、卢芳型（台湾县人）、蔡梦弼（台湾县人）、金继美（台湾县人）、刘荣衮（台湾县人）、石钟英（台湾县人）、洪成度（诸罗县人）。
　　●凡例
　　一、台湾自康熙二十年始入版图，其时诸公劳心草创，于郡志未遑修辑。今人心已正，文治渐敷；欲同车书，莫有大于此者。但新辟殊方，事多荒昧。虽博采群言，较诸郡守蒋公毓英所存草稿，十已增其七、八；而才愧三长，仍虑挂漏。爰集守令、师儒，分曹校订。上自星野、下至物产，分为十卷，为目八十。中间规制、官常，一遵王制。言期取乎文，事必综其实；获免贻讥幸矣！敢云得体乎哉？
　　一、山川、形胜，所以设险固圉，亦以领异标奇；分野之后，例首及之。台湾为新辟，海疆流峙，异于中原；虽词客骚人，未多登临游泛之作。而扞卫四省，屹立大洋；笔之于书，匪特观美，故于海道三致意焉。
　　一、规建官师衙署、学校、街坊，类皆草创因仍。至于城池，虽载志目，尚未肇建。盖域民御暴，藉百雉而益安；崇墉长濠，非数人所能任。业已请之当事，尚俟经画。
　　一、名宦、乡贤，原以酬庸尚德。台虽新造，后先君子，人念甘棠。但名位方隆，功勳未竟；欲崇畏垒，俟以他时。
　　一、人材之兴，由于学校。科名者，学校之所为光；忠孝者，科名之所由立也。然士各有志，而贤不一途。长孺以赀郎显、酇侯以刀笔相、安世以门廕侯，肤功伟业彪炳天壤，又岂尽出帖括乎哉？台之人物，十年前无所表见；故今所载，自国朝设科始。先记其名，徐观其用。
　　一、仲雍居吴，断发文身，裸以为饰。则自江以南，古皆是俗也；况台湾乎？及今观之，风俗人文，惟南为盛；固不得以其陋而限之也。子曰：『君子居之，何陋之有』？作风土志，以畀夫转移风化之人。
　　一、普天之下，莫非王土；君子于役，不日不月。租、庸、调者，贡、助、彻之别名也。台之赋役与内地均，别无希奇可以入献；亦曰无总于货宝，生生自庸云。
　　一、志载艺文，务关治理；苟有裨于斯郡，宜无美而不收。然考献征文，前此远在殊域；掞天华国，十年生聚方新。今惟先集所见，上自宸章、下逮新咏；后有作者，当俟之踵事增华。
　　一、兵燹、灾祥，古今多有。台湾孤悬海外，始属倭奴，一变而为红彝、再变而为郑成功，今归一统。前此灾异，传闻者，聊书其概，以备观鉴；非如「齐谐」志异也。
　　一、纲常长留天地；忠义节烈者，正以立天地之纲常也。台湾未入版图之先，蠢尔诸番，曷知伦纪！其自内地来此者，始于明季之通商，继以伪郑之俘掠；前后生聚七、八十年，间有奇行可书、大节难泯者，得之传闻，务为采入；亦表扬幽隐、风励来兹之意。
　　一、有文事者，必有武备；所以消反侧、靖人心也。故居安虑危，有备无患。台之武备，设有十营、水陆官兵万人；总干山立，壮哉军容！至于军器，不登此书；盖示以圣天子耀德不观兵，暗藏其用于神武而不可测。孔子曰：『民可使由之，不可使知之』。此志亦然。
　　一、从来郡乘，皆取裁于邑乘，集其大而略其小。台系新创之区，邑未有乘；凡所收辑，已觉无遗事。分之，愈觉其少；合之，不见其多。故因地制宜，捐俸自梓；藏版于郡，聊尽使者之责云尔。
　　●台湾府总图
　　
　　
　　
　　
　　
　　●台凤诸三县澎湖图
　　

　　●台湾府志卷一
　　封城志
　　星野沿革建置疆界形胜山川（附海道）
　　古者茅土之锡，星罗碁布，绣壤相错；各在规方，毋或越焉。厥后罢侯置守，建都立县，即黑水流沙、雕题凿齿之方，靡不统于一尊；时势然也。然幅员虽广，必分封域。其间或仰观以辨疆画、或俯察以觇胜臬、或因时以审机宜，营造肇兴而规模悉定，延袤莫际而经理毕周，非以饰大观、示无外也，亦使后之抚莅斯土者，相阴阳风雨之会、知刚柔燥湿之宜，用以奠厥民居，增其式廓，以壮我皇图云尔。作封域志。
　　星野
　　沿革
　　建置
　　疆界
　　山川（附海道）
　　星野
　　星野之说，昉自「周官」；盖以星土辨九州之地焉。台自破荒以来，不载版图、不登太史；星野分属，何从而辨？然台系于闽，星野宜从闽。即以闽稽之，福建「禹贡」扬州之域，天文牛、女分野。按牛、女于辰为丑，银海之属、星纪之次。银海，元武象也；星纪，吴、越分也。刘向曰：『吴、越，属斗、牛、女分』。晋、隋、元志：『吴、越其辰在丑』。由是，而说者谓：台在泉州之穷南，去省会远矣，不宜为银海之属；又在漳州之极东，去吴、越更远矣，不宜为星纪之次。虽曰天覆罔极，而至穷南、极东，星土不无少异；遂有以台郡分野，当在女、虚之交者。虚，元枵之次，在子之辰；以台之稍迤而东，遽疑其越次、越辰，是亦坐井观天之见也。即不必论天之覆帱，而以近事考之：明时澎岛统于泉，泉分野非从省会为牛、女乎？则台依泉，为牛、女分自可无疑矣！更以近地考之：台海西界于漳、南邻于粤，而北则闽安对峙；漳分野视闽，而粤分野视漳焉。有台之错壤相接，独不属之牛、女乎？唐僧一行有云：『星纪当云汉下流，百川归焉；故其分野，自南河下穷南纪之曲，东南负海为星纪』。则台郡宅东南，分野仍属牛、女；又与一行之说相符。近考之时事、远证之前言、旁测之地里，纪台星野，终必以牛、女为定衡也。
　　沿革
　　台湾，古荒裔地也。前之废兴因革，莫可考矣。所得故老之传闻者，近自明始。宣德间，太监王三保舟下西洋，因风过此。嘉靖四十二年，流寇林道干扰乱沿海，都督俞大猷征之，追及澎湖，道干遁入台；大猷侦知港道纡回、水浅舟胶，不敢偪迫，留偏师驻澎岛，时哨鹿耳门外，徐俟其弊。道干以台无居人，非久居所；恣杀土番，取膏血造舟，从安平镇二鲲身（鲲身屿名）隙间遁去占城（占城属广南。今尚有道干遗种）。道干既遁，澎之驻师亦罢。
　　天启元年，颜思齐为东洋国甲螺（东洋，即今日本。甲螺者，即汉人所谓头目是也；彝人立汉人为甲螺，以管汉人），引倭屯聚于台，郑芝龙附之，始有居民。既而，荷兰人舟遭飓风飘此。甫登岸，爱其地，借居于倭；倭不可，荷兰人绐之曰：『只得地大如牛皮，多金不惜』。倭许之。红彝将牛皮剪如绳缕，周围圈匝，已有数十丈地；久假不归，日繁月炽，无何而鹊巢鸠居矣。寻与倭约：而全与台地，岁愿贡鹿皮三万张；倭嗜利，从其约。荷兰人善用炮攻，其居台也，以夹板船为犄角；虽兵不满千，而南北士酋咸听命焉。海滨巨商，常来往贸易。庚寅，甲螺郭怀一谋逐红彝；事觉，召土番追杀之，尽戮从者于欧汪（欧汪，地名；即今凤山县仁寿里。怀一既诛，何斌代为甲螺）。商民在台者，被土番歼灭不可胜数；而商贾视台为畏途矣。
　　辛丑，郑成功自江南丧败，其势日蹙；孤军厦门，图退步地。适红彝甲螺何斌负彝债逃厦，诱其进取台湾。从来鹿耳门屈曲盘旋，沙浮水浅，非善水者不得渡；时郑舟至鹿耳，水忽涨十余丈，巨舰纵横毕入。岂天假手于郑，以式廓我朝无外之疆城也！荷兰与成功战不利，遂退保台湾土城，归一王（归一王，红彝帅名）以死拒之。郑师力攻不克，环山列营以困之。荷兰势穷，复整夹板船十余艘与成功决战；成功因风纵火，焚烧彝舰。荷兰大败，然终无降意。成功使人告之曰：『此地乃我先人故物；今所有珍宝听而载归，地仍还我，兵始罢』。荷兰知势不敌，爰弃城归。成功就台湾土城居之，改台湾为安平镇、赤嵌为承天府，总名东都；设府曰承天府，设县曰天兴县、万年县。未几，成功死。子经居鹭江（即今厦门），成功弟世袭阴有窃拒意；经攻逐之，世袭渡海归诚。经嗣立，改东都为东宁，改二县为二州；设安抚司三：南北路、澎湖各一。兴市廛、构庙宇，招纳流民，渐近中国风土矣。
　　辛酉，经死，子克塽嗣；幼冲，在位政出多门，人心已涣。康熙二十一年，总督姚探知虚实，阴齎劄付到台，离散其左右；结傅为霖为内应，垂成事泄，为霖遇害。越癸亥，靖海将军侯施统率舟师进征。六月，由铜山直抵澎湖八罩澳，取虎井、桶盘屿克之。克塽识天命有归，遂籍府库纳地输诚。于是廷议设郡建官，制度规模灿然聿新，于以征道一风同之盛云。
　　附伪藩郑氏归降第一表
　　招讨大将军延平王臣郑克塽谨奏：伏以论域中有常尊，历代绍百王为得统；观天意有攸属，兴朝宅九土以受符。诚五德之推移，为万汇所瞻仰者也。伏念先世自矢愚忠，追怀前代之恩，未沾盛朝之泽。是以臣祖成功，筚路以辟东土；臣父经，靺韦而杂文身。宁敢负固重险，自拟夜郎；抑亦保全遗黎，孤栖海角而已。迨至先人弛担，稚子承祧，常思畏天之威，莫求缩地之术。兹盖伏遇皇帝陛下高覆厚载、仁育义怀。底定中邦，如旭日升而普照；扫扩六宇，虽浮云翳而乍消。苟修文德，以来远人；宁事胜心，而焚海内。乃者舳舻西下，自揣履蹈之获愆；念此气血东来，无非霜露之所坠。颜行何敢再逆，革心以表后诚。昔也威未见德，无怪鸟骇于虞机；今者悟已知迷，敢后麟游于仁圃。伏愿视天地万物为一体，合象胥寄棘为大同。远柔而迩能，形民固无心于醉饱，贰讨而服舍，依鱼自适性于渊泓。夫且问黄耇之海波，岂特誓丹诚以皦日为已哉！
　　附伪藩郑氏归降第二表
　　为举国内附，仰冀圣恩事。窃惟臣生自海邦，稚懵无识；谬继创垂之绪，有乖倾向之诚。迩者，楼船西来，旌旗东指；箪壶缓迎于周旅，干羽烦舞于虞阶。自省重愆，诚为莫赎。然思皇灵之赫濯，信知天命有攸归。逆者亡、顺者昌，乃覆载待物之广大；贰而讨、服而舍，谅圣王与人之甚宽。用遵往时之成命，爰邀此日之殊恩。冀守宗祧以勿失，永作屏翰于东方。业有修表具奏外，及接提督臣施琅来书，以复居故土，不敢主张。臣思既倾心而向化，何难纳土以输诚。兹特缮具本章，并延平王印一颗、册一副及武平侯臣刘国轩印一颗、忠诚伯臣冯锡范印一颗，敬遣副使刘国昌、冯锡韩齎赴军前缴奏；谨籍土地人民，待命境上。数千里之封疆悉归王宇，百余万之户口并属版图。遵海而南，永息波涛之警；普天之下，均沾雨露之濡。实圣德之渐被无方，斯遐区之襁负恐后。独念臣全家骨肉，强半孺呱；本系南人，不谙北土。合无乞就近闽地方，拨赐田庄、庐屋，俾免流移之苦，且获养赡之资；则蒙高厚之生成，当誓丹青以衔结。至于明室宗亲，格外优待；通邦士庶，轸念绥柔；文武诸官，加恩迁擢；前附将领，一体垂仁；夙昔仇怨，尽与蠲除；籍没产业，俱行赐复；尤期广推宽大之仁，明布维新之令。使夫群情允惬，共鼓舞于春风；万汇熙恬，同泳游于化日。斯又微臣无厌之请，徼望朝廷不次之恩者也。为此，激切具本奏闻，伏候敕旨。
　　建置
　　台湾滨山阻海，居要荒之外。明嘉靖间，澎湖属泉同安，设巡检守之。旋以海天遥阻，弃之。崇祯间，荷兰人居台，亦舍澎湖；惟建台湾、赤嵌二城（台湾城，今安平镇城；赤嵌城，今红毛楼），规制甚小，名城而实非城。设市于台湾城外，遂成海滨一大聚落。顺治间，郑成功取台湾，稍为更张：设四坊以居商贾，设里社以宅番汉；治汉人有州官，治番民有安抚。然规模不远，殊非壮观。至康熙二十二年归我国朝，建置始详。设府一、县三：府曰台湾（统三县）。邑曰台湾，是为附郭（辖十五里、四坊）；曰凤山（辖七里、二庄、十二社、一镇、一保）、曰诸罗（辖四里、三十四社），地分南北焉。治文事，则有分巡道及府、厅、县（详载「秩官志」）；修武备，则有总镇府及副、参、游（详载「武备志」）。府庠、县庠，广文各一；正学、明伦，风布三代。设保甲以剔奸（详载「规制志」），立汛防以卫民（详载「武备志」）。凡所建置，皆因人情而宜土俗；制云隆矣！法云善矣！虽城池未设，而千万人一心；岂不安如磐石、固如金汤欤？
　　疆界
　　唐、虞之世弼服五千，成周职方氏掌天下之版图，则疆界不可不辨也。台自建置以来，设府一。其府治，东至保大里大脚山五十里为界，是曰中路；人皆汉人。西至澎湖大海洋为界，亦汉人居之；除澎湖水程四更（水程无里铺，舟人只以更数定远近。一更，大约旱程五十里）外，广五十里。南至沙马矶头六百三十里为界，是曰南路；矶以内诸社，汉、番杂处，耕种是事，余诸里、庄，多属汉人。北至鸡笼山二千三百一十五里为界，是曰北路；土番居多。惟近府治者，汉、番参半。至于东方，山外青山，迤南亘北，皆不奉教。生番出没其中，人迹不经之地；延袤广狭，莫可测识。
　　台湾县治，附郭。除澎湖三十六屿（澎有三十六屿，各孤悬于巨浸中。地之广狭、里之短长丛杂不可纪极。详载「山川志」），东至保大里大脚山五十里；西至澎湖水程四更，除水程外，广五十里；南至凤山县依仁里交界，十里；北至新港与诸罗县交界，四十里。南北延袤五十里。
　　凤山县治，在台湾府南一百二十五里。东至淡水溪二十五里，西至打鼓山港二十五里；东西广五十里。南至沙马矶头三百七十里，北至台湾县文贤里二赞行溪一百二十五里；南北延袤四百九十五里。
　　诸罗县治，在台湾府北一百五十里。东至大龟佛山二十一里，西至大海三十里；东西广五十一里。南至新港溪与台湾县交界一百四十里，北至鸡笼城二千一百七十五里；南北延袤二千三百一十五里。
　　形胜
　　台湾府襟海枕山，山外皆海。东北则层峦叠嶂，西南则巨浸汪洋。北之鸡笼城，与福省对峙；南而沙马矶头，则小琉球相近焉。诸番樯橹之所通，四省藩屏之所寄；戍以重兵、择人而治，内拱神京、外控属国。实东南门户，非若珠崖可得议弃者也。
　　台湾县，木冈山耸峙云霄，赤嵌城危临海渚；日暮烟霞，极蜃楼海市之钜观。外有澎湖三十六屿，星罗碁布；内有鹿耳门，海天波涛，纡回曲折，险要固塞之地，莫或最焉。
　　凤山县，旗、鼓天生（旗、鼓，二山名；在县治之南）、龟、蛇地设（龟、蛇，二山名；在县治之南北）；凤（山名）鸣高冈，鲲（屿名鲲身）蟠巨海。最特出者，有傀儡山干霄插汉，东渡指南。又有淡水流清，莲池吐艳（在文庙前）；郎娇波涛，贯耳如雷。所谓奇观胜概，约略如此。
　　诸罗县，鸡笼山在其北，龟佛山在其南；斗六门流汇大海，半线港直接奥区。其巃嵷之回环者，不可纪极；而其浩瀚之奔流者，无不朝宗。
　　山川（附海道）
　　台湾府山
　　台湾山形势，自福省之五虎门蜿蜒渡海；东至大洋中二山曰关同、曰白畎者，是台湾诸山脑龙处也。隐伏波涛，穿海渡洋，至台之鸡笼山，始结一脑；扶舆磅礡，或山谷、或半地，缭绕二千余里，诸山屹峙不可纪极。大约〔台〕湾之山，背东溟、面西海，而郡邑居其中。自木冈山（在府治东北约百三十余里，巍峨特耸。其顶每罩云雾，必至天气晴朗之时，方见山形。远望其峰，上与天齐。台湾之山，惟此山最高大。是为郡山之祖焉）南至大冈山（在府治东南。此山离府三十余里。山上有大石耸秀，形如冠帽，中有大湖石洞。其山能鸣；鸣则非吉祥之兆），层峦耸翠，上出重霄，为台湾县治（大冈山北为台湾县界）。自大冈山南至沙马矶头山（在凤山治西南，离府治五百三十余里。其山西尽大海，高峻之极。山顶常带云雾，俗传此山有仙人衣红、衣黑，降游于上；今有生成石磴、石碁盘在。凡吕宋往来洋船，皆以此山为指南。西南之山，至此极焉），包裹络绎，环抱巩固，则为凤山县治（大冈山南为凤山县界）。自木冈山北至鸡笼鼻头山（在诸罗治东北。形如鸡笼，因以为名。原红毛时，筑有一小城在焉。见「规制志」。城东设铳台一座。台湾之山自此发源，凡日本往来洋船，皆以此山为指南），诸峰错秀，■〈辶里〉迤千里，则又诸罗之县治也（木冈山南为台湾县界，木冈山北为诸罗县界）。盖凤山、诸罗虽分县界，而远峰近岫，莫不明拱暗朝于郡治也。至若深山之中，辙迹罕到。其间人形兽面、乌啄鸟嘴、鹿豕猴獐，涵淹卵育；魑魅魍魉、山妖水怪，亦时出没焉。则又别一世界也。
　　台湾县山（附澎湖屿）
　　台湾县治东北百余里，山之最高而大者，曰木冈山（在大目降营之东北境。山形见「府山志」。山之南为台湾县治，山之北为诸罗县治）。南过大目降营，历保大里西、保大里东，至新丰、永丰二里，又南抵崇德里，皆山也（以上皆县属里名。自大目降营盘至崇德里，相距百余里。其山崔嵬巉险，人迹所不到；且日戴云雾，非天清气朗之时不见山形。故山虽高大，从来无有名号；今约略志之）。巃嵷之势，矗列无隙，是为府治屏障。自崇德里而西转，曰大冈山、小冈山（此二山脱落平洋；大冈山在北、小冈山在南，互相对峙焉）；逶迤而至七鲲身（详见「凤山山志」），皆凤山县治界山，而实为府治外扈也。又县治西至于海，曰鹿耳门（在台湾港口。形如鹿耳，分列两旁；中有港门，镇锁水口。凡来湾之舟，皆从此入，泊舟港内。其港门甚隘，又有沙线；行舟者皆以浮木植标志之）、曰北线尾（在鹿耳门南，与鹿耳门接壤。其南，即安平镇也。离安平镇未上里许，中有一港，名大港，红毛时甚深，夹板船从此出入。今浅），南转与安平镇七鲲身会；是又府治水口罗禽也。从鹿耳门北转，历众山而上，曰僠米基山（详见「诸罗山志」），以至木冈山北，皆诸罗县治界山，亦郡之东北拱辅焉。至于澎湖，亦属县治；但遥隔一洋，有四更水程。另叙于左：
　　（附）澎湖屿
　　澎湖一岛，山屿错出，泛泛若水中之凫。其最大而宅中者，曰大山屿（横、直各三十余里）。屿之东偏，曰香炉屿（形如香鼎，故名）；西偏，曰鴈净屿（鴈净屿有二，比肩而立，无人居）、曰沙墩屿（屿皆土沙，故名）。其北偏，曰龟壁山（龟壁，海物名。山下最多，山因以为名）。山以外，曰锭钩屿（屿产紫菜，澎民常往采焉）、曰鸡肾屿（形如鸡肾，故名）、曰员背屿。北之上流，曰鸟屿（此屿多鸟，因名）、曰白沙屿。而北之极，则屈爪屿（形如卧虎屈爪）、吉贝屿（澎民捕鱼者多在此）。之数屿者，跳跃鼓浪，罗列拥塞，足为大山屿之北门锁钥也。越而极西，则有目屿（形如人眼，故名）。目屿之东，则有姑婆屿（屿出紫菜）、铁砧屿（上皆石板，大三、四丈，平坦无痕，若攻铁之砧）、土地公屿（上有石镌神像，不知来自何时；因名）、金山屿（屿色黄赤如金然，故土人呼之）；蜿蜒磅礡间，空壳屿（此屿百物皆空，故土人因目之）。而正西，则有西屿头。西屿之西，则丁字门屿（横于西屿，如丁字然）。北则镇海屿（明时设兵防守海寇于此，后因以名屿），东则大仓屿（澎民罕到，只一旷土）。其间虽旋绕丛结，亦成岛阜。独西屿之背，悬耸天半，即内、外二堑地也；极澎之西表，为厦门西渡者之标准焉。西屿后，为四角屿（其形正方，为名）、为鸡笼屿（其形上狭下广，如土人笼鸡之器）、为桶盘屿（形如托物之盘）、为虎井屿（形如虎临深）。转而南，则花屿也、草屿也（二屿相连。澎山无草木，二屿颇有，故以花、草名）、大猫屿、小猫屿与南屿也（大猫屿、小猫屿相去无多。屿之怪石，隐约如猫，故名。南屿亦名大屿。先时居民甚多，以波涛不测，移居八罩屿）。而头巾屿（形如角巾），则居南屿之上。头巾屿之西，为八罩屿（周围三里余。居民稠密，烟火相望而书声相闻也）。八罩之北，为狗沙屿（鱼名狗沙，此屿最多，故名）。其对峙，为将军屿（上有将军神庙，因以名屿）。将军屿之西，为岑圭屿（闽人谓岑圭者，即阶级也。屿形如之，故名）。后为船帆屿（形如船帆）、为后埭屿。其南为东屿平、西屿平二屿；居南屿之东而平分一水，故分东西焉。是皆障列东南，而为南屿之拱护者也。当东、西二屿平之下流者，乃味银屿（波流甚急，红彝时通商诸番金宝满载而归，船多磕破于此；土人善水者，入水寻银。故名）、钟子屿（形如悬钟）。由此而东，乃西吉屿、东吉屿（舟人所谓「甘吉」是也）。参二屿之中，顽然一块，乃锄头增屿也。彼东西二吉，渡海者，风无论南北、船无论往来，必知由是路始能入是门；是东吉、西吉，又入台之指南车也。总澎之屿而计之，实四十有五；而相传为三十六屿者何？盖间或无天堑之险（如狗沙屿、岑圭屿、味银屿、锄头增屿是也），或渺然沧海一粟（如船帆屿、草屿、后埭屿、姑婆屿是也），故名虽存而不挂人之齿颊，特举其大概言之耳。若夫志山者，务存其实；虽小而不可以或遗。良以人略我详，不敢附会俗人言也。
　　凤山县山
　　凤山之山，自台湾县治崇德里东南诸峰蜿蜒而来。冈峦重叠，势皆南向（台湾县界至崇德里止，其东南诸峰皆属凤山县界）。至阿猴林以北诸峰（阿猴林在观音山南。此山谿谷绝险，必攀藤附葛、凿道驾桥，方得至焉），崔然若拱、若峙、若盘、若踞，是为观音山（在阿猴林之西北、小冈山之东南。其山生成五片，中一座尖秀，形像如佛，故名曰观音山）、为七星山（此山脱落七顶，至第七峰山顶更高。上有石圆静如星，故名曰七星山）、为大滚水山（此山甚高。详「古蹟志」）、为小滚水山（此山去大滚水山十里余，地势与大滚水山相接）、为尖山（此山峻起清秀，故名曰尖山），隐伏二十余里，经南赤山（在已上诸峰之西南。其土色赤，故因以为名。此山去凤山不远）为凤弹诸山（在赤山西南有十数小山，或高三四丈者、或高七八丈者不等。俱土山圆净，在凤山之后，形如卵，故俗呼为凤卵）。至尽处蒐然高大者，为凤山（在凤弹山西。踞其巅视之，其形如凤：旁有两山如翅，又有一仑戴碝石如凤冠，另有一仑向海至沆仔口如鼻，后有叠隅形如卵；故名凤山），建县治焉。治东北为大冈山（在嘉祥里。详见「府山志」）、为小冈山（同上）、为半屏山（在小冈山西南。山面颇平，遥望之如屏一般；故名。堪舆家传为房屋、坟墓有向此山者，主凶败）。转而西，为漯底山；并峙者，为打鼓山（在漯底山西南，俗呼为打狗山。其山踞海岸上，有大潭石洞，为安平镇七鲲之宗。其形如鼓，故名）。从打鼓山蝉联而下，势若长蛇，为蛇山。打鼓山之后，越一小港，有土阜，曰旗后山（冬天捕乌鱼者在此）。又逶迤而西南，有鲲身者七（自打鼓山蜿蜒而亘西南，共结七堆土阜，有蛛丝马迹之象，如鲲鱼鼓浪然。自一鲲身递至七鲲身，相距有十里许；并无碝石，俱皆沙土生成。然任风涛飘荡，不能崩陷。上多荆棘杂木，望之有苍翠之色。外系西南大海、内系台湾内港，宛在水中央。采捕之人居之），皆凤山之拱卫也。治之东，其山之最耸者，曰傀儡山（在县东。其土番性极顽悍）、曰卑南觅山（在傀儡山东。卑南觅社，即在此山之后。社东南又有二山，名小向山。山外大海之中有屿，名尚仔屿；周围百余里。此处万水朝东。屿外又有一绝大高山，名尚冈山）。转而南、复折而西南，叠峦复岫，莫非山也（有麻律律山、吕佳冈山、霄马干山、知本山、兆猫离山、霄猫离山、加流蛋山、龙鸾山、十仔仑山、水里山、摭朥■〈必上虫下〉米山、卓落拨舌山、州哥山、加览弼山、曲文麦山、大扳六山、大乌万山、尽卜山、援人人围山、把仔益山、老佛山、蜈蜞岭）。更转而西出于海，为郎娇山（在沙马矶头山东南，离府治五百三十余里）、为沙马矶头山（在郎娇山西北。其山西临于海，山顶常带云；人视之，若有人形往来云中，疑为仙人降游其上。离府治五百三十里），而山始尽；皆凤山之佐辅也。西南洋海中突出一峰，层峦高峻、林木蓊翳，则小琉球山也（此山在凤山西南，在海洋中。周围约有三十余里，崎嶔巉险，并无抛泊船只处。上多出椰子、竹木，并无人居）。凤山水口，藉是山而益缜密。
　　诸罗县山
　　诸罗之山，自木冈山折而西向，峰峦不可纪极。其峙于东北者，曰■〈人米田，上中下〉米基山（在木冈山之西北、县治之东北。阿里山社东界至此山止；自此山以东，皆系内山）、曰大龟佛山（在阿里山八社东南）、曰阿里〔山〕（在县治东北。其山下有土番，共八社）、曰肚武畲膋（在县治东北。阿里山社北界至此山止。八掌溪、牛椆溪、山叠溪，皆此山流出）、曰打利山（在鹿仔埔山东、阿里山南）、曰鹿仔埔山（在打利山西、覆鼎山东）、曰覆鼎山（在打猫社大武壠山西北。形如覆鼎，故名），此拱辅邑右者也。其耸于东南者，曰马鞍山（自木冈山西递至此，众山重叠，不可胜记。至马鞍，乃其尽处。此山在木冈山西北，形如马鞍，故名。壬戌年间被溪冰涨裂，中有崩坏一坑。台、诸二县分界之港曰新港，自此山透入）、曰大武壠山（在马鞍山西北大武壠社。山尤高耸，下有溪二条：曰澳溪、曰澳溪）；西面赤山（在马鞍山西北、大武壠山西。其山无石，土赤如黄金色，故名。上有观音亭、下有龙潭，周围皆肥美有源之田），又西北而小龟佛山（在覆鼎山西南。其形如龟，故名。下有古树高数丈余，俗传有神附焉。乡民近此居者，多疾病夭折；故农家皆徙三里之外为舍），皆拱辅邑左者也。至若文峰直插，上与天齐，则有山朝山（在鸡笼鼻头山东南，有土番山朝社。其南即蛤子滩三十六社）、有买猪末山（在山朝山南。其峰尖秀如文笔山形。南即哆罗满社、北即山朝社三日路程）、有黑沙晃山（在买猪末山南。秀拔峭丽，与买猪末山并峙。其东南，即直脚宣五社），是又东北之秀出而远拥者也。磅礡而下，则有斗六门诸山（斗六门山甚多：北山在半线社界、南山在大武郡社界；吼尾溪、东螺溪、大武郡溪，皆从斗六门山透出）；北面猫雾山（在斗六门东北猫雾社界。内与小龟仑山隔大甲溪一条）、小龟仑山（在猫雾山北龟仑社界。此山出滩流入淡水港）、南日山（在崩山社界小龟仑山西。中港在此山北发源）、合欢山（在南日山西。此山出滩流入淡水港）。又北而鸡笼鼻头山（在山朝山西北。山形见「府山分界志」内）、奇独龟仑山（在鸡笼鼻头山西、淡水城东。山后磺山、圭州山）、干豆门山（干豆门山有二，一在淡水港西。二山夹港如门柱然，故名）、八里分山（在淡水港口外，奇独龟仑山在港东、八里分山在港西，二山相与互峙）、查内山（在八里分山南。山麓有二小社：一名查内社、一名霄里社。山下有小港，通竹堑港）、眩眩山（在查内山西。有小港南流，入竹堑港）以及小凤山（在眩眩山西。其山尽海，北至〔南〕嵌港、南至竹堑港），莫非邑之朔方外障也。自鸡笼鼻、龟仑之外，为大海。海有小屿曰鸡笼〔屿〕（在海洋中，与鸡笼鼻头山相对，而在其西）、曰桶盘屿（在鸡笼屿西。其屿平坦方正，故名桶盘）、曰旗干石（在鸡笼鼻外。二石高耸，形如旗干夹石，因以名）、曰石门屿（在旗干石西。一石中空如圆门，故名石门）、曰鸡心屿（在石门西。状如鸡心，故名），则又台湾之脑龙隐见处焉。
　　台湾府水道
　　台郡四面巨浸，台、凤、诸三邑众水攸归。郡治在木冈山之阳，夹以两溪：北为新港，与诸罗界；南纳凤山之冈山溪，西入于台湾内港，与凤山界。而台湾县治在中焉。兹将三县水道，谨志于左：
　　台湾县水道
　　县治之为水凡六：
　　一曰新港通木冈山溪。溪从诸罗之马鞍山南，出大目降营盘之北，又西过广储西里，又西过大目降草地；至武定里，从洲仔尾汇新港，西入于海。此台、诸县界水也。
　　一曰大目降中溪从马鞍山之南，过大目降营盘西，过广储西里大目降草地；至武定里北，而与新港会。从洲仔尾西入于海。
　　一曰大目降南溪从木冈山之西南出，西过大目降营盘，逶迤数里，过广储东里之北，又西北过广储西里、大目降草地，与中溪合；至武定里后，同新港西入于海。
　　一曰咬狗溪从香洋仔出永丰里北，过新丰里，又北过保大东里、保大西里，又西北过广储东里，汇于鲫仔潭；合流至永康里之北，西入大目降南溪，又西入大目降中溪。至武定里，同为新港入于海。
　　一曰大桥港、小桥港合流东过武定里之南，分为二；又东过永康里，北为小桥港、南为大桥港。
　　一曰安平镇港潮汐从鹿耳门北至洲仔尾，受新港溪流；南至濑口，受凤山之冈山溪流。港内宽衍，可泊千艘。
　　（附）澎湖澳
　　一曰娘妈宫澳在大山屿之南。秋冬之际北风盛作，可泊戈船二十余艘。澎之港澳，惟此处最稳。今水师副将驻此。
　　一曰暗澳在大山屿之东。原有土城，今圯。巡检司署在此。
　　一曰双头跨澳在暗澳之东。中可泊船，以避北风。潮退时，皆污泥。
　　一曰圭母湾澳在双头跨之东。四面皆山，商舶逃风者便之。
　　一曰风柜澳在圭母澳之南，而大山屿之前峰。仅容小艇，巨舰不得抛泊。
　　一曰禅垵澳即峙内。地在风柜澳之东。澎之捕鱼者居之。
　　一曰猪母落水澳邻于禅垵。春夏时，舟之渡厦者从此只可寄舶，非避风处也。
　　一曰琐管港澳乃大山屿之赘地。港多墨鱼，故名。亦非聚泊巨舰之所。
</div>
    <div class="pagination">
<span class="current-page">1</span><a href="重修台湾府志_page2.html">2</a><a href="重修台湾府志_page3.html">3</a><a href="重修台湾府志_page4.html">4</a><a href="重修台湾府志_page5.html">5</a><a href="重修台湾府志_page6.html">6</a><span>...</span><a href="重修台湾府志_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
