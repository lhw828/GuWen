<!DOCTYPE html>
<html>
 <head>
  <meta charset="utf-8"/>
  <title>
   咸淳临安志 - 第 86 页/共 177 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   咸淳临安志 - 第 86 页/共 177 页
  </h1>
  <div class="content">
   【 乐天记云钱塘湖一名上湖周回三十里北有石函南有笕凡放水溉田每减一寸可溉十五余顷每一复时可溉五十余顷此州大抵春多雨夏秋多旱若堤防如法蓄泄及时即濒湖千余顷田无凶年矣(州图经云湖水溉田五百余顷谓私田也今按水利所及公私田不啻千余顷也)自钱塘至盐官界应溉夹官河田须放湖水入河从河入田准盐铁使旧法又须先量河水浅深待溉田毕却还元水尺寸往往旱甚则湖水不充今年修筑湖堤高加数尺水亦随加即不啻足矣脱或不足即更决临平湖添注官河又有余矣(虽非灌田时若官河干浅但放湖水添注可以立通舟船)俗云决放湖水不利钱塘县官多假他词以惑刺史或云鱼龙无所托或云茭菱失其利且鱼龙与生民之命孰急茭菱与稻梁之利孰多断可知矣又云放湖水则郭内六井无水亦妄也且湖底高井管低湖中又有泉数十眼湖耗则泉涌虽尽竭湖水而泉用有余况前后放湖终不至竭而云六井无水谬矣其郭中六井李泌相公典郡日所作甚利于人与湖相通中有阴窦往往堙塞亦宜数察而通理之则虽大旱而井水常足湖中有无税田约数十顷湖浅则田出湖深则田没田户多与所由计会盗泄湖水以利私田其石函南笕并诸小笕闼非灌田时并须封闭筑塞数令巡检小有漏泄罪责所由即无盗泄之弊矣又若霖雨三日已上往往堤决须所由巡守预为之防其笕之南旧有阙岸若水暴涨即于阙岸泄之又不减兼于石函南笕泄之防堤溃也(大约水去石函口一尺为限过此须泄之)予在郡三年仍岁逢旱湖之利害尽见其山怒来者要知故书于石欲读者易晓故不文其言】
　　　　　　六井记 
【 东坡记云潮水避钱塘而东击西陵所从来远矣沮洳斥卤化为桑麻之区而久乃为城邑聚落凡今州之平陆皆江之故地其水苦恶惟负山凿井乃得廿泉而所及不广唐宰相李公长源始作六井引西湖水以足民用其后剌史白公乐天治湖浚井刻石湖上至于今赖之始长源六井其最大者在古清湖为相国井其西为西井少西而北为金牛池又北而西附城为方井为白龟池又北而东至钱塘县治之南为小方井而金牛之废久矣　嘉佑中太守沈公文通又于六井之南绝河而东至美俗坊为南井出涌金门并湖而北有水（插去手改片）三注以石沟贯城而东者南井与相国方井之所从出也若西井则相国之派别者也而白龟池小方井皆为匿沟湖底无所用（插去手改片）此六井之大略也　熙宁五年秋太守陈公述古始至问民之所病皆曰六井不治民不给于水南井沟庳而井高水行地中率常不应公口嘻甚矣吾在此可使民求水而不得乎乃命僧仲文子珪办其事仲文子珪又引其徒如正思坦以自助凡出力以佐官者二十余人于是发沟易甃完缉罅漏而相国之水大至坎满溢流南注于河千艘更载瞬息百斛以方井为近于浊恶而迁之少西不能五步而得其故基父老惊曰此古方井也民李甲迁之于此六十年矣疏涌金池为上中下使澣衣洗马不及于上池而列二（插去手改片）于门外其一赴三池而决之河其一纳之石槛比竹为五管以出之并河而东绝三桥以入于石沟注于南井水之所从来高则南井常厌水矣凡为子（插去手改片）四皆垣墙扃鐍以护之明年春六井毕修而岁适大旱自江淮至浙右井皆竭民至以罂缶贮水相饷如洒醴而钱塘之民肩足所任舟楫所及南出龙山北至长河盐官海上皆以饮牛马给沐浴方是时汲者皆诵佛以祝公余以为水者人之所甚急而旱至于井竭非岁之所常有也以其不常有而忽其所甚急此天下之通患也岂独水哉故详其语以告后之人使虽至于久远废坏而犹有考也】
　　　　　　乾道重修井记 
【 周龙图淙撰云　乾道三年夏五月淙自两浙转运副使改知临安府越明年狴犴屡空经费稍裕乃以暇日披图谍考风俗思欲与都人为不朽之利而修井之役始兴惟六井自　熙宁五年太守陈公始实改作苏公通守为记其事逮　元佑五年苏公自禁林出守是邦相距纔十八年而井已废坏于是改用瓦筒石槽其详见于乞修井僧师号奏状自　元佑至今已八十年率多湮涸白龟池且为大姓所据淙念此邦为东南都会生齿阜繁况今　辇毂所驻四主辐凑百司庶府千乘万骑资于水者十倍昔时傥废而不治岂不为民病仰惟　圣主惟民是念淙奉承　德意不敢循默因奏于　上面奉　玉音即日浚治遂以六月己亥经始于惠迁井易用新石坚厚高广过昔数倍以次至方井沈公井相国井白龟池而苏公所记之六井毕修扞蔽周密可支数百岁水脉大至率皆盈溢则又治古井之有泉者曰瑞石曰中棚曰义井曰清湖（插去手改片）井城之内外莫不足于水矣窃惟此邦怀苏公之德逮今不忘既踵公旧规再治六井因访求　熙宁闲旧本记文刻之井上而书岁月于其后使亿万生聚知是井之修盖奉　圣天子之命而遵苏公之规守臣何力之有】
　　　　　　咸淳重修井记 
【 卢侍郎钺撰云六府以修为功而水居其首盖生人所资以养有一日不容阙焉者也凡邦国都鄙稍甸郊里之地必有井焉以济其日用饮食故口井养而不穷杭为东南一大都会左江右湖民物阜繁厥初因沙塘奠厥攸居故不难于得水然江之融液者常苦恶不若湖之为甘且美也盖江与海通波湖则受众山流泉而潴之味之不同也亦宜唐刺史李邺侯泌始作六井引兹水以足民用我　朝　熙宁壬子陈公襄因其旧而修之　元佑庚午苏公轼又修之于以见六井者杭人之所利赖矧　南渡驻跸以来百司庶府六军万姓仰于水者视昔何啻百倍　乾道闲周龙图淙询民之欲踵苏之规而深致力焉盖百有余年于此矣　皇上咸淳之六年　太傅平章魏公任军国重事 朝廷清明宫府一体弹压　辇下今时则易然也夫既处时之易而复受任之久故众废具举而功绪始及于井曰惠迁者沟低于河泥不可食笕旧用木岁久辄坏乃培而高之复治石为渠以尺计一千七百有奇表捍里铜既广既深水始大至覆之巨石而窍其上可用汲流溢而南注于金文桥之河舟者载以粥焉民且餍水矣然犹虑众流之合污也乃浚受水海以澄其源乃凿别沟以疏其恶旁立神祠置守者远污慢也西井旧有亭宇经毁不存今鼎新如惠迁以至相国南井大方小方水口之所自入莫不表而出之流福居六井之外于府治为近其源自聚景园导湖灌输后填淤成陆湮废滋久乃自学士桥别开大港水脉以通他如众河之支分派别壅者疏之狭者广之石渠之圮者改造之堤岸之夷者陪筑之而又推本六井之攸始于是邺侯之庙隘以拓之大卑而增之崇像设俨如涂雘奂如过者改视工告役备尹以修浚本末来谂俾为记钺作而言曰人非水不生活水非井不甘洁在易井之六四日井甃无咎修井也诚斋杨氏释之曰大哉井之有功于斯人乎大哉修之有功于斯井乎尹能于剸裁之暇汲汲以修井为务盖得圣经贤传之旨矣以余观之井之为井有二自天一生水而坎之中画自干来掘地九仞而得泉此自然之井也六井则异是穴平地以为凹池取诸西湖而注之此使然之井也自然者修治易为力使然者修治难为功是役也其工大其费伙其利于民也博法宜书尹姓潜名说友括苍人】
　　　　　　三贤堂记 
【 程侍郎珌撰云仰稽干象俯括坤维观日月之所交参阴阳之所极凡曰帝王之宅必于天地之中理固宜然势常异是自三皇之曲阜暨五季之大梁其闲迭迁曾不一数或据冀河之胜或都大华之奇或因瀍涧不滨或取崤函之险天开 我宋古汴作京代无定都地大则一盖地大则物众人多则事繁是以尧先流化于平阳舜亦躬率于蒲（土反）以其难治施化特先迨至西京俗益非古土木被锦绣倡优僭后服小盗依大盗白昼显行于逵路阎闾饰子女丝竹遨游于侯宫浇风川流靡弊胶厎知一尹之莫任析三辅以分司二百年闲能尹十数前称张赵后美三王考其设施率先弹压不曰发奸擿伏则曰枹鼓不鸣至云宣化于京师则未始或书于往谍商邑翼翼四方所观彼岂不知力莫能逮　炎图再造驻跸钱塘睠言吴越之中宿号东南之盛矧今也鸾旗豹尾星拱天临宫阙崔嵬江山吞吐云横雉堞侵汉连霄鳞比坊衢飞尘踏雾千族之所聚万货之所奔贩缯涤器之流怀材抱略胃脯卖浆之辈并骛分镳木槻金鈲南阛北阓轴接则香车镂凤鞍联则宝骑游龙剖决既繁储须益广左酬右接昕夕不休比岁以来滋病不治粤惟今尹被命四年令修不烦风行如偃万户安眠于皎月群奸侧立于层冰微爝不惊寸枹息警靡废不起靡敝不新至若苏堤浸就颓圮筑桥翼岸十轨并驰加以危亭参差对峙芙蓉杨柳图画初开百年流风一朝顿复尹曰未也政而不化河汾惧焉乃益学田乃厚学饩学徒肃雍上侪璧宫既而则又曰今化既施古训未白于是又移祀三贤用昭矩则呜呼得非弹压之外固有甚大者邪厥初孤山有寺广化寺有竹阁以奉香山莫知何年侑以二贤已而广化化而为观迁寺北山阁亦随焉守周侯淙恶其嚣喧乃迁三贤附于水僊水僊坐堂三贤在庑过者悲之睨而不顾今尹曰噫吾责可（受辛）规度逾年得之堤旁稍西百步宿号花坞后垄如屏众木摇天前峰如幕晴岚涨烟十里湖光一碧澄鲜乃请于　朝　朝命曰然于是诹日程材平干授工千杵筑堤万斧治宫栽花莳竹石梁卧虹昔有旗亭徙之桥北一径窈然与人世隔如宫水精如屋琉璃乃奉三贤即而祠之呜呼三贤相望禹稷颜回同道异用不同者时高风直节廪廪巍巍是举也簿书期会云乎哉狱讼财赋云乎哉虽然为政不难知所后先天之降才有能不能　朝廷以为劳且久也擢之地卿复领京兆非才之难而识之难僝工于壬午之腊踆役于癸未之春都人和豫四方来观咸曰休哉宣教化于我人暴风烈于昔贤非能行其所学而不汩于俗吏者能若是耶修茅容之庐葺仲舒之墓（上司下子）此意于无穷慰我都人之思者非来者之望而谁耶呜呼吾知三贤欣欣而相语于于而偕来挹山之青饮湖之绿千亿其年统湖山风月之盟无疑也尹袁氏名韶今为户部侍郎兼知临安府云都人以尹之意而谒记于珌既书其凡矣于是又为昔盐乐章使都人歌而祝之有唐御历畯乂海林香山之靖圣徒之清善于僧孺兮而不党于僧孺姻于虞卿兮而不累于虞卿六十少二翩然濯缨雍容人闲十九周星异口元稹黜德裕嫉僧孺宗闵交雠罔极视斯人兮孰失而孰得邪　皇宋四叶丙子岁成峨嵋之下乃生异人新法之议烈烈如冰惠州之厄熙熙如春泰山名节兮鸿毛禄位藜藿鼎食兮岭海　朝廷彼美一人兮君复孤山兮结屋冥鸿叫月兮谩罗布地之罝天驷超河兮不入金羁之束呜呼捍湖涤井想长庆之良规西山双涧裒　熙宁之新题梅影横斜兮宁须封禅之无辞彼士之有可而无否者骨鲠之风衰知进而不知止者廉耻之道微三贤之风百世之师嗟乎庐千载之败阁兮今新钓石借百年之堤姓兮于今返璧招二鹤以重归兮去来于孤山之侧噫嘻有新我祠之贤尹兮宁和璞之重逢有十三弦之可鼓兮岂不还虞氏之遗风玩吉祥之花观南屏之鱼兮未多羡乎修菊之丛傥来者之能必葺兮期分尔席之西东】
　　　　　　先贤堂记 
【 王中书塈撰云　今皇帝嗣位之明年改元　宝庆既进贤举廉以厉在位又褒表　先朝儒学之望且访其后而官使之意向所形天下风动九月吉日知临安府袁公韶言于朝曰　圣明御极留神治本微臣承乏　辇毂下将何以宣布　上指为列州率维昔太师忠定越王镇会稽尝集郡之先贤立祠镜湖上岁久弗治近　朝家赐钱增葺所以祓饰厥文而垂后法也钱塘为浙右都会名人巨公前后相望独未有论次章述者今将考此邦人物仿会稽故事刱为祠宫俾国人有所矜式于教道其有补　朝廷嘉焉即日报可并南山下少北新堤之上有以园庐求售者公往视之则水环其址平湖满抱林峦映发夷旷静深乃易以缗钱为之区画外堂内室周以廊庑门垣桥径各当位置涓辰赋工民以悦从遂采摭郡志旁插史籍上下数千载闲得全节之士自许箕公而下三十有四人女妇之以孝烈著者五人辑其平生大概制赞刻石列之堂室以代绘像又明年移洞晨旧观于其侧俾掌熏洁之事请易其额曰旌德今丞相鲁公为大书而揭之既讫工属塈为记塈闻一乡之善士生同时居同里耳闻目接固有与之俱化者矣若居虽同里而生不同时其得于父兄长老之传如楚国先贤襄阳耆旧二传所载士大夫或未必尽知而凡民何从知之况　六飞移跸今已百年物繁俗靡出城不跬步湖山之丽甲天下良辰美景婆娑游衍又安知许严高节之在此都也今也周旋祠下挹志士之流风识正女之往行将有起敬起慕若醉醒而梦觉者是岂不为感发人心之地哉公于先贤去取之际进德行而退文艺先节义而后功名使问之者有益蹈之者无弊权度森然莫不叹其精且详也窃考　国家盛时以三司开封为天下剧任号称省府必用清流而异时登擢峻异往往由此其选盖本之儒术以观其识投之盘错以观其能　祖　宗详试人材盖有深意官制行三司职归户部而　行都繁穰视开封则一公被遇　先帝自军器少监擢兼府事历司农太府遂由地官贰卿而陟文昌六载于兹渊源流通而上有余财条教明清而下无犯令群情肃穆百废具举省府二任处之裕如非平时学问明于体用则酬酢事物焉能从容不迫审所先后若此耶先贤名氏传赞纪述详矣兹略不叙独叙建堂本意于以表　明时宅牧得贤之美且着京邑所以承流宣化之实俾群方来观者知所取则焉　宝庆二年六月旦日记】
　　　　　　先贤赞 
【 袁安抚韶撰○陶唐许箕公一身蘧庐万物土苴黄屋垂裳何有于我洗耳之泉昼夜不舍稽留之山可眇天下○汉严先生甄殷陶周起渭去莘先生奚为毕世隐沦西都之季气节不伸以此助理匪洁其身○吴将军凌公蜮视曹瞒霆扫锋猬翼蔽仲谋脱危虎尾忠不顾身有霣无二岂曰兵家为古国士○晋文正范先生涵今茹古殚见洽闻津航学海从者如云周粟虽甘其忍去殷文正之谥汗简流芬○晋中尉褚公龙跃凤鸣人物之盛虽有它乐亦不敢请晚觌清姿瞿然兴敬吾善者机心会神领○晋孙先生造物与游尽性穷理闇室不欺佩仁服义禹稷同道饥溺山已天啬其年如颜之死○宋龙骧将军卜壮侯惟节与谊天下大闲杲杲龙骧为人所难死轻鸿毛名重泰山凶徒逆俦胡不厚颜○宋范先生世降俗漓货力为已邻有急难睨而不视温温德人药疾槥死榆阴孟亭必恭敬止○齐褚先生瀑布长虹难比其洁剡山白石莫抗其节蒲璧空还不受羁绁馆岩之阿太平日月○齐顾先生寒松怪节残膏腹笥蓼莪废诗晋裒是似山谷谏编蛛网金匮南风帝琴草堂流水○齐杜先生轩冕巿朝酰鸡舞瓮肥遯丘园道义为重子亦谢官菽水归奉桥梓俱零死生同梦○梁太中大夫范公帝师之学惜不逢时谔谔忠谏汲直之遗秩二千石秋毫无私家徒壁立万古清规○梁范先生抱瓮生涯山泽臞儒匿瑕之德熏浃里闾跨齐历梁萧然隐居孰云好爵不如园蔬○梁记室褚公赜探羲文学鄙歆向孝通于天日严以敬溢米废餐苫庐灭性超绝古今冠冕百行○唐太常卿褚康公潜龙将翔雾雨先集貂珥蝉联康济鸿业鸠杖之归遗恨黄合苍梧白杨始终遇合○唐太尉褚公受遗老臣立朝孤忠事有至难遑恤我躬逐魄湘水胎祸汉宫委阶之笏光摩苍空○唐礼部尚书褚文公发挥圣真经纬邦国端忧言归庐在空谷松柏滋荣麀鹿攸伏惟孝惟忠其人如玉○唐荆州大都督许公气吞轧荦屈事髯张鲠贼喉牙为国金汤壮哉义士魂兮故乡名存忠烈庙食相望○唐章先生终唐之世垂三百年于杭大州得三人焉孝通神明维德之全杀青阙文我永其传○后梁吴越王武肃钱公匹马一呼奄有吴会椟而藏之百年有待子孙其昌生民永赖锦衣故城山川不改○后梁给事中罗公浣西草堂白发参谋奇骨非媚与俗为仇鼍江百篇拟度骅骝异世一辙汗漫天游○皇朝秦王忠懿钱公真人龙兴挥斥六合我有土田图献阊阖吴芮分茅忠载令甲煌煌大星流光累叶○皇朝吏部侍郎郎公名遗公交车万乘知己膏馥诗书岭峤洙泗遨头倦游宴林褉汜医国刀圭乃砭州里○皇朝知制诰谢公决河之谏砥柱颓波爰田之均概量取禾象璜众建子衿肩摩乃言厎绩其德不瑕○皇朝谏院钱公大科异等一翁二季白眉最良德称其位玉立朝练霜清谏纸荦荦如公百年有几○皇朝和靖林先生避影林壑清畏人知尔梅多事漏吾天机长风孤骞秋鹤与飞山高水深无成无亏○皇朝翰林学士沈公伊昔绣游骇耀闾里而公之归仁及生死砖花日斜隧柏风起哲人其萎命也天只○皇朝太中大夫钱公翩翩王孙侃侃儒素国有大疑庭抗三疏平生美官一寒如故何以赠终知者明主○皇朝龙图学士陆公琱戈荡节邕桂延鄜航琛辇赆威行令孚青苗之议千喙嗫嚅笔端肤寸膏泽蚕凫○皇朝龙图阁学士钱公戒得若仇口唾钩饵疾恶如风笔驱蛇豕孤云九华一斥不起名振鸡林清哉肤使○皇朝秘阁吴公帝学巍巍游戏弄翰言当格心奚止笔谏常棣专经谷风共难施屯丰年识者三叹○皇朝龙图阁学士虞公鸿鴈安居鼪鼯怀惠皇皇者华君子岂弟若人侵官事特其细投劾以争所垂国体○皇朝八行崔先生尸祝于庠惟褚及许异世并祠以盛德故行归于周为（寻□）为矩仰止高山尚其踵武○皇朝太师崇国张文忠公关洛正传表微继绝道扶中兴大义昭揭谗波稽天何伤日月扬光于今益畅忠烈○孙氏定夫人烈烈共姜英英陵母惟夫人德二美具有岁晚养堂金章紫绶受报于天俾昌俾寿○虞氏夫人彤史无传女师罔诏展如之人独怀清操埜服岩居名齐德曜爰表芳徽来者是效○冯孝女孝之大端于终于始有女能之愧彼男子靡室靡家养生丧死揭名乡关永锡尔类○何氏节妇临难守节哲士难之惟此烈妇白刃弗移杀身成仁其甘如饴松柏之心匪姑焉知○盛氏孝妇妇之事姑难于事亲乃眷淑德今昔异闻里阙表懿史册扬芬闺门之化式是国人】
　　　　　　放生池记 
【 王给事随撰云粤若星辰丽天斗宿分扬州之域江汉为纪淛河控余杭之地斯郡也民俗繁侈山水奇秀总军戎之重乃东南之巨屏无兵火之沴为吴越之福壤罗城之西有湖曰钱塘或谓上湖亦云西湖宝剎相望缭岸百余寺烟景可爱澄波三十里实二浙之佳致一方之上游也　天禧三年秋七月相国太原公自岩庙之任膺麾符之寄坐召棠以敷化讼息以刑清奉汉条以班春境肃而物泰未期月众心熙熙然如登柱史之台矣明年秋八月公祗奉　诏召入觐象阙泽国留昔襦之颂当宁厚昼接之眷因上言是湖也最为胜境俯濒佛宫居人鱼食尽取其中国家每以岁时祈乃民福星轺至止精设于兰场羽服陈仪恭投于龙简愿禁探捕仍以放生池名为请　皇帝仁及万有惠济群品法神武之不杀守慈俭以为宝奏牍诚激凝旒喜动浚发　中旨普令茂育丝纶适降已改观于方塘罔罟靡施免有叹于赪尾既厚生生之乐永焕巍巍之业随忝职琐闼承乏方面获睹善利思勒于金石媿无好辞聊记于岁月者已】
德生堂记 
【 高内翰文虎撰云　皇帝践诈之五年乾坤清夷瀛宇宁谧施仁霈泽损赋薄刑所以养民本迓天休德至渥也而又厉精图政综贤经能功亮绩熙小大咸举乃睠　驻跸实维钱塘命尹神皋聿严厥选权尚书工部侍郎臣师睪廾以材学猷力宣声一时昨拜大农兼治天府凡厥董寮劭农振兵束吏至于簿书期会金谷缿筩以及郊丘之共宫庭之奉百司庶府之须纪纲规目肃肃具叙兹表治行擢登从班其在四年十月七日师睪廾尝奏曰臣仰稽圣代袭唐旧因即杭西湖为放生池者　天禧中太子太保判杭州王钦若之请也西湖利害难弛者五放生之旧盖居其一者　元佑中龙图阁学士知杭州苏轼之议也　绍兴明诏遹广至恩化育所覃罟弋有禁　淳熙庆寿申饬　渊谟蕃殖既昌福应攸侈方当奉　三宫之康福（帛系）万世之本支所宜日长月滋益介多祉顾今穹碑混于草莽　条禁隳于奸豪甚非奉宽大劝首善也谋以　诞圣之期同致华封之祝在严戒令谨堤防（上竹下御）囿宫林禁当并饬富强挟贵法所必行庶迪帝心用蕃国本　制曰可于是相攸度址近接城闉左介石函右通涵碧作亭五楹前有轩榭揭名德生以侈　上赐又作亭三楹俯纳湖浸祝网纵鳞所临也又作亭三楹内俪山趾旧刻新铭所峙也植以华表垂之嘉名奉询画者钱塘尉扈武也亭成之日都人聚观和气欢声盘薄无际祝　皇之寿与天并崇祝　皇之基与地同久推而达之天下盖自兹始猗欤盛哉臣窃惟　宋受天命　列圣重光一以宽仁守为家法兵不轻用刑不妄施雨露所涵舟车所至渗漉亭育润泽丰美况于万物乎然鸟兽鱼鳖咸若夏历以兴以及鸟兽昆虫周家以盛有天下者发政施仁未有不本诸此师（上睪下廾）诚能推广　旨意形于告猷迄俾流恩与　宋无极诗云天保定尔以莫不兴如山如阜如冈如陵如川之方至以莫不增维时有之臣既书其事复系以铭曰天锡　宋命世世以仁　宋媚于天武文圣神维天曰生皇矣昊旻我其受之代天牧人刑不滥施兵不妄陈孰尸天府永保乂民　皇帝明圣膺图阐珍曰　宋家法仁厚如春惟曰图回是宪是遵慈熏惠洽广莫奫沦孰尸天府告猷有臣谓昔有池西湖之津罗罭所窥防禁弗申广　上之德封奏谆谆　皇帝曰嘻汝其作新用侈福泽寿予君亲师（上睪下廾）稽首惟恭惟寅勒石湖址作亭湖滨露囊金监率时搢绅与厥耆老戾止怜怜鸢飞鱼跃整翰膏鳞天育海函赘取蕃轃凡百都人揉奸化醇钦　上之惠捐罟弃缗仁民之心爱物是均民物一致天人之因人颂　皇帝冠德群伦　奉承　三宫八千岁椿子孙绳绳子孙振振】
　　　　　　题咏西湖 
【 白乐天春行诗孤山寺北贾亭西水而初平云脚低几处早莺争暖树谁家新燕啄春泥乱花渐欲迷人眼浅草纔能没马（足虒）最爱湖东行不足绿杨阴里白沙堤　湖上春来似画图乱峰围绕水平铺松排山面千重翠月点波心一颗珠碧毯线头抽早稻青罗裙带展新蒲未能抛得杭州去一半句留是此湖　湖亭夜归诗尽日湖亭卧心闲事亦稀起因残醉醒坐待晚凉归松雨飘藤帽江风透葛衣柳堤行不厌沙软絮霏霏】 
【 湖上夜饮郊外迎人月湖边醒酒风谁留使君饮红烛在舟中　湖中自照诗重重照影看容鬓不见朱颜见白丝失却少年无觅处泥它湖水欲何为　湖上招客送春泛舟诗欲送残春招酒伴家中谁最有风情两瓶箬下初求得一曲霓裳始教成排比管弦行翠袖指麾船舫点红旌慢牵好向湖心去恰似菱花镜上行　西湖留别诗征途行色惨风烟祖帐离声咽管弦翠黛不须留五马皇恩只许住三年绿藤阴下铺歌席红藕花中泊妓船处处回头尽堪恋就中难别是湖边】 
【 ○林和靖诗混元神巧本无形匠出西湖作画屏春水净于僧眼碧晚山浓似佛头青栾栌粉堵摇鱼影兰杜烟丛阁鹭翎往往鸣榔与横笛斜风细雨不堪听　泛舟入灵隐诗水天相映淡浟溶隔水青山无数重白鸟背人秋自远苍烟和树晚来浓桐庐道次七里濑彭蠡湖闲五老峰辍棹迟回归未得上方精舍动疏钟　湖西晚归诗水痕秋落蟹螯肥闲过黄公酒舍归鱼觉船行沈草岸犬闻人语出柴扉苍山半带寒云重丹叶疏分夕照微却忆青溪谢太傅当时未解惜蓑衣】 
【 西湖独泛诗水气并山影苍茫已作秋林深喜见寺岸静惜移舟疏苇先寒折残虹带夕收吾庐在何处归兴起渔讴　上湖自石函泛下湖小墅诗平皋望不极云树远依依及向扁舟泊还寻下濑归青山连石埭春水入柴扉多谢提壶鸟留人到落晖　西湖泛雪诗浩荡迷空阔霏霏接水濆舟移忽自却山近未全分冻轸闲清泛温炉撮薄熏悠悠咏招隐何许叹离群　湖上初春偶作梅花开尽腊亦尽晴暖便如寒食天春色半归湖岸柳人家多上郭门船文禽相并映短草翠微欲生浮懒烟几处酒旗山影下细风时已弄繁弦　湖楼写望湖水混空碧凭栏凝睇劳夕寒山翠重秋净鴈行高远意极千里浮生轻一毫丛林数未遍杳霭隔渔（舟刃）】 
【 和谢秘校西湖马上表里湖山极目春据鞍时此避埃尘苍苍烟树悠悠水除却王维少画人湖上晚归卧枕船舷归思清望中浑恐是蓬瀛桥横水木已秋色寺倚云峰正晚晴翠羽湿飞如见避红渠香袅似相迎依稀渐近诛茅地鸡犬林萝隐隐声　西湖春日争得才如杜牧之试来湖上辄题诗春烟寺院敲茶鼓夕照楼台卓酒旗浓吐杂芳熏巘崿泾飞双翠破涟漪人闲幸有蓑兼笠且上渔舟作钓师　酬昼师西湖春望笛声风暖野梅香湖上凭栏日渐长一样楼台围佛寺十分烟雨簇渔乡鸥横残葑多成阵柳映危桥未着行终约吾师指芳草静吟闲步岸华阳】 
【 ○范文正公忆西湖诗长忆西湖胜鉴湖春波千顷碧如铺吾皇不让明皇美可赐疏狂贺老无　东坡和蔡准郎中邀游西湖诗夏潦涨湖深更幽西风落木芙蓉秋飞雪暗天云拂地新蒲出水柳映洲湖上四时看不足惟有人生飘若浮解颜一笑岂易得主人有酒君应留君不见钱塘游宦客朝推囚暮决狱不因人唤何时休　城巿不识江湖幽如与蟪蛄语春秋试令江湖处城巿却似麋鹿游汀洲高人无心无不可得坎且止乘流浮公卿故旧留不得遇所得意终年留君不见抛官彭泽令琴无弦巾有酒醉欲眠时遣客休　田闲决水鸣幽幽插秧未遍麦已秋相携烧笋苦竹寺却下踏藕荷花洲船头斫鲜细缕缕船尾炊玉香浮浮临风饱食得甘寝肯使细故匈中留君不见壮士憔悴时饥谋食渴谋饮功名有时无罢休】 
【 夜泛西湖五绝新月生魄迹未安纔破五六渐盘桓今夜吐艳如半璧游人得向三更看三更向阑月渐垂欲落未落景特奇明朝人事谁料得看到苍龙西没时苍龙已没牛斗横东方芒角升长庚渔人收筒及未晓船过惟有菰蒲声(湖上禁遥皆盗钓者)菰蒲无边水茫茫荷花夜开风露香渐见灯明出远寺更待月黑看湖光湖光非鬼亦非仙风恬浪静光满川须臾两两入寺去就视不见空茫然　湖上夜归我饮不尽器半酣味尢长篮舆湖上归春风吹而凉行到孤山西夜色已苍苍清吟杂梦寐得句旋已忘尚记梨花村依依闻暗香入城定何时宾客半在亡睡眼忽惊矍繁灯闹河塘巿人拍手笑状如失林鹿章始悟山野姿异趣难自强人生安为乐吾策殊未良】 
【 饮湖上初晴后雨朝曦迎客艳重冈晚雨留人入醉乡此意自佳君不会一杯当属水仙王水光潋滟晴方好山色空蒙雨亦奇欲把西湖比西子淡妆浓抹总相宜　游西湖次曹子方韵词源滟滟波头展清唱一声岩谷满未容雪积句先高岂独湖开心自远云山已作歌眉浅山下碧流清似眼樽前侑酒只新诗何异书鱼餐蠹简】 
【 游西湖雪中次仲殊韵二首夜半幽梦觉稍闻竹苇声起续冻折弦为鼓一再行曲终天自明玉楼已峥嵘有怀二三子落笔先飞霙共为竹林会身与孤鸿轻秀语出寒饿身穷诗乃亨禅老复何为笑指孤烟生我独念粲者谁与予目成　宝云楼阁闹千门林静初无一乌喧闭户莫教风扫地卷帘疑有月临轩水光潋滟犹浮碧山色空蒙已敛昏乞得汤休奇绝句始知盐絮是陈言】 
【 去杭州十五年复游西湖我识南屏金鲫鱼重来抚槛散斋余还从旧社得心印似省前生觅手书葑合平湖久芜漫人经丰岁尚凋疏谁怜寂寞高常侍老去狂歌忆孟诸　次韵刘景文周次元寒食同游西湖絮飞春减不成年老境同乘下濑船蓝尾忽惊新火后遨头要及浣花前山西老将诗无敌洛下书生语更妍共向北山寻二士画桡鼍鼓聒清眠】 
【 游西湖王忠玉张全翁同访北山清顺道潜登垂云亭饮泉即赴陈使君夜饮次忠玉韵北山非自高千仞付我足西湖亦保有万象生我目云深人在坞风静响应谷与君皆无心信步行看竹竹闲逢诗鸣眼色夺湖渌百篇成俯仰二老相追逐故应千顷池养此一双鹄山高路已断亭小膝屡促夜寻三尺井渴饮半瓯玉明朝闹丝管寒食杂歌哭使君坐无聊狂客来不速载酒有鸱夷扣门非啄木浮蛆滟金（上夗下皿）翠羽出华屋须臾便陈迹觉梦那可续及君未渡江过我勤秉烛一笑换人爵百年终鬼录】 
【 沈谏议约游湖明日得双莲于北山沈和小诗因用其韵湖上棠阴手自栽问公更得几回来水仙亦恐公归去故遣双莲一夜开　诏书行捧缕金笺乐府应歌相府莲莫忘今年花发处西湖西畔北山前　湖上同述古饮喜逢门外白衣人欲脍湖中赤玉鳞游舫已妆吴榜稳舞衫初试越罗新欲将鱼钓追黄帽未要（革华）刀抹绛巾芳意十分强半在为君先踏水边春】 
【 早到湖上二令先在城头月落尚啼乌鸟榜红舷早满湖鼓吹未容迎五马水云先已扬双凫映山黄帽螭头舫夹道青烟鹊尾炉老病逢春只思睡独求僧榻寄须臾　次韵刘景文西湖席上二老长身屹两峰常撞大吕应黄钟将辞邺下刘公干却见云闲陆士龙白发怜君略相似青山许我定相从吾今官已六百石惭愧当年邴曼容】 
【 与莫同年雨中饮湖上到处相逢是偶然梦中相对各华颠还来一醉西湖雨不见跳珠十五年　怀西湖寄晁美叔西湖天下景游者无愚贤深浅随所得谁能识其全嗟我本狂直早为世所捐独专山水乐付与宁非天三百六十寺幽寻遂穷年所至得其妙心知口难传至今清夜梦耳目余芳鲜君持使者节风采烁云烟清流与碧巘安肯为君妍胡不屏骑从蹔借僧榻眠读我壁闲诗清凉洗烦煎策杖无道路直造意所便应逢古渔父苇闲自寅缘问道若有得买鱼勿论钱】 
【 ○陈密学襄和苏子瞻通判在告见寄郊原芳意动游人湖上晴波见跃鳞闲逐牙旗千骑远暗惊梅萼万枝新寻僧每拂题诗壁邀客仍将滤酒巾寄语文园何所苦且来相伴一行春　和子瞻沿牒京口忆西湖寒食出游见寄乞得湖山养病身花时曾共忆行春嘤鸣幽鸟还迁木觱沸清泉复采芹皁盖寻芳丘有李彩楼观戏巷无人锦袍公子归何晚独念沟中菜色民(存子瞻沿漕檄赈济常润饥民)春阴漠漠燕飞飞可惜春光与子违半岭烟霞红旆入满湖风月画船归缑笙一阕人何在辽鹤重来事已非犹忆去年题别处鸟啼花落客沾衣】 
【 ○参寥子秋日西湖六首两山斜抱翠逶迤一水中闲似渼陂孤榜独来还独往鸬鹚鸂鶒莫相疑　琤然一叶堕空亭似唤幽人梦欲醒斜倚东屏褰翠幔沈香烟吐博山青　南山爽气对朝扉竹露吹风更湿衣可是吟魂怯清景何妨着屐步苔矶　飞来双鹭落寒汀秋水无痕玉镜清疏蓼黄芦宜掩映沙边危立太分明 欲跨高楼旷远情无端秋雨苦冥冥峥嵘日脚漏云处瞥见遥山一抹青】 
【 西风夜半卷庭槐卧听邻翁晓圃开稚子相呼入林去应知病叶落莓苔　同苏文饶主簿西湖夜泛凤咮山头暮霭空月娥飞出广寒宫初登桂楫横湖去似觉银河有路通掠草飞萤星点点眠沙宿鹭玉丛丛从来江总文才妙请付毫端刻画中】 
【 ○曾南丰西湖二首左符千里走东方喜有西湖六月凉塞上马（足虒）终反复泰山鸱饱正飞扬懒宜鱼鸟心常静老觉诗书味更长行到平桥初见日满川风露紫荷香　湖面平随苇岸长碧天垂影入清光一川风露荷花晓六月蓬瀛燕坐凉苍海桴浮成旷荡明河槎上更微茫何须辛苦求人外自有仙乡及水乡】 
【 ○赵循道秋日泛西湖湖光山色共争秋一点尘埃无觅处沉沉水底见青天画舸直疑天上去　泛湖晚归日脚掩西山四面烟光起片月落湖心照破琉璃髓水面天光阔孤烟暝不收休瞻一钩月挂起旅人愁】 
【 ○刘景文西湖泛舟呈东坡西湖春意胜当年公领笙箫泛画船锦绣一林生水面衣冠万堵立山前仁恩在物禽鱼遂喜气随人草木妍半醉插花风调别写真须是李龙眠】 
【 ○僧惠洪游西湖西湖招提三百六佳处如春有眉目一番雨过吞青空万顷无波鸭头绿望湖楼阁独自登烟霏向背攒寒玉想见襄阳孟浩然此中有句不容续道人长坐西山阿骨清气明韵出俗久居京阙厌尘土一夕归心俊如鹄明窗为君研破砚落笔转头风雨速龙山深处如定居就彼结邻容我卜】 
【 ○赵忠简公鼎和郑有功游西湖二首放舟越淮楚更作三吴游尚余魂梦怖敢动乡邦愁湖山自清绝鉴中螺髻浮况复得夫子一笑忘幽忧时时作清言中有湖山秋却念无家客坎止而乘流何当与俱归岁晚邻一丘　晚觉身名误悠悠定孰亲却回苕水棹来看武林春避地将安往寻山莫厌频百钱挑竹杖云外踏嶙峋】 
【 ○临邛高孝（王寿）公纯留题西湖朱帘白舫乱湖光隔岸龙舟舣夕阳今日欢游复明日便将京洛看钱塘见魏鹤山跋○高菊（石间）西湖暮归风荷百顷占涟漪烟树溟蒙乳鸭飞买断小舟休唤客暗穿萍叶载诗归　西湖杂兴二首城中无处听蝉鸣短策轻（革奚）晚出城行到柳阴松影下恰纔闻得两三声　十三楼寺朝餐饭六一泉亭晚咏歌坐断竹风无暑气乳禽鸣处绿阴多　忆西湖西湖春二月结客少年游骏马黄金勒长身紫绮裘爱花论檐买嗜酒满船浮两载缘何事台州又越州】
【 ○曾兰墅西湖夜景闲窗放入四山青古篆无烟气自清风不呜条花着露一湖春月万蛙声○姜白石湖上寓居湖上风恬月澹时卧看云影入玻璃轻舟忽向窗边过摇动青芦一两枝　处处虚堂望眼宽荷花荷叶过栏干游人去后无歌鼓白水青山生晚寒○刘龙洲西湖西湖湖上山如画二十年前曾客来飞絮满城归未得江南老却贺方回○魏鹤山领客泛西湖客赋诗次韵鸣鞘踏月大堤长鼓枻穿云落日黄十里青漪菱草荡四山红雨杏花冈客从民气觇春事人在枝头看艳阳长使舟平风色好世闲何处有羊肠】 
【 ○杨诚斋西湖雨中泛舟坐上二十人用迟日江山丽四句分韵赋诗余得融字云正月一度游玉壶二月一度游真珠是时新霁晓光初西湖献状无遗余　君王予告作寒食来看孤山海棠色海棠落尽孤山空湖山摹糊眼中黑夜来三更湖月明群仙下堕嬉珠庭东坡和靖相先后李成郭熙在左右惠崇捧砚大如箕大年落笔疾于飞磨墨为云洒为雨湖波掀舞山倾敧画作西湖烟雨障今晨挂在孤山上同来诸彦文章公不数钱起兼吴融何如玉船一举百分满一笑千峰烟雨散　游西湖苏公堤远柳生烟和靖园深竹映关船入芰荷香处去人从云水国中还似寒如暖清和在欲雨翻晴顷刻闲能为蓬莱老仙伯一杯痛快吸湖山　泛舟裳荷凤城鱼钥晓开银国子先生领搢绅山水光中金凿落芙蕖香里葛头巾　小步深登野寺幽古松将影入茶瓯铃声忽起九天半有塔危峰最上头】 
【 岸岸园亭傍水滨裴园飞入水心横旁人莫问游何许只拣荷花闹处行　船开便与世尘疏飘若乘风度太虚坐上偶然遗饼饵波闲无数出龟鱼　西湖旧属野人家今属天家不属他水月亭前且杨柳集芳园下尽荷花　小泛西湖六月船船中人即水中仙外铺云锦千弓地中度琉璃百折天　城中檐上买莲房未抵西湖泛野航旋折荷花剥莲子露为风味月为香　故人京尹剩风流走送厨珍佐胜游青李来禽沈去声冰雪黄金白玉斫蝤蛑　人闲暑气正如炊上了湖船便不知湖上四时无不好就中最说藕花时　游尽西湖赏尽莲玉壶落日泊楼船莫嫌当处荷花少剩展湖光几镜天】 
【 ○范石湖次韵会客湖上西湖冰泮绿生鳞料峭春风欲中人花片不禁寒食雨鬓丝犹带涌金春江山契阔诗情在京洛追随客梦新唤取歌声解愁思为君吹水引杯频　次韵韩无咎右司上巳泛湖休沐辰良不待晴径称闲客此闲行春衫欺雨任教冷病眼得山元自明抹黛浓岚围坐晚揉蓝新绿没篙清栖鸦未到催归去想被东风笑薄情】 
【 金华王竹寮执礼湖山纪游吴山东南季葱郁盘帝城西湖据其趾御气通波心余膏被草木蔚眼皆欣荣　晨天宇穆惠风汛初晴春色正妍妙放怀共扬船中流入汗漫旷阔无埃氛湖光挟山渌倒射玻璃青绿管响空翠楼观森峥嵘献酬杂歌啸烂漫纷醉醒取乐固莫并兴怀一何深缅惟昔三贤精爽日以沈但余画像在尚想鸣佩襟希古秉微尚崇雅摅恬情羌予翳蓬藋无复企组缨淡泊自有得荣华非所欣舍舟纵散策逸兴生崚嶒白云引遐眺碧屾延深登幽期浩无涯忽到静者门长松有令姿流水无俗声绝磴猿可呼出谷莺始鸣乃知物外境兹象本不惊逝耶初无将至耶亦无迎便将谢尘鞅兹焉支颓龄山鸦接晚翅落日催行胜归欤赋新篇聊复记吾曾】 
【 ○以下长短句○东坡南歌子二首山与歌眉敛波同醉眼流游人都上十三楼不羡竹西歌吹古扬州菰黍连昌歜琼彝倒玉舟谁家水调唱歌头声绕碧山飞去晚云留　古岸开青葑新渠走碧流会看光满万家楼记取它年扶路入西州佳节连梅雨余生寄叶舟只将菱角与鸡头更有月明千顷一时留好事近湖上雨晴时秋水半篙初没朱槛俯窥寒鉴照衰颜华发醉中欲堕白纶巾溪风漾流月独棹小舟归去任烟波飘兀】 
【 ○赵忠定公柳梢青水月光中烟霞影里涌出楼台空外笙箫云闲笑语人在蓬莱天香暗逐风回正十里荷花盛开买个小舟山南游遍山北归来　辛稼轩酹江月和韵晚风吹雨战新荷声乱明珠苍璧谁把香（匚佥）收宝镜云锦周遭红碧飞鸟翻空游鱼吹浪惯听笙歌席坐中豪气看君一饮千石遥想处士风流鹤随人去已作飞仙客茅舍竹篱今在否松竹已非畴昔欲说当年望湖楼下水与云宽窄醉中休问断肠桃叶消息】 
【 ○刘龙洲买新郎睡觉啼莺晓醉西湖两峰日日买花簪帽去尽酒徒无人问惟有玉山自倒任拍手儿童争笑一骑乘风翩然去避鱼龙不见波声悄歌韵远唤苏小神仙路近蓬莱（上鸟下山）紫云深参差禁树有烟花遶人世红尘西障日百计不如归好付乐事与它年少费尽柳金梨雪句问沈香亭北何时召心未惬鬓先老　沁园春斗酒彘肩风雨渡江岂不快哉被香山居士约林和靖与坡仙老勒驾吾回坡谓西湖正如西子浓抹淡妆临照台二公者但掉头不顾只管传柸白云天竺去来看金碧崔巍楼观开况纵横二涧东西水遶两山南北高下云堆逋曰不然暗香浮动何似孤山先探梅须晴去访稼轩未晚且此徘徊○马古洲庄父阮郎归清明寒食不多时香红渐渐稀番腾妆东闹苏堤留春春怎知花褪雨絮沾泥凌波寸不移三三两两叫船儿人归春也归】 
【 ○高竹屋苏堤芙蓉菩萨蛮红云半压秋波碧艳妆泣露娇啼色佳梦入仙城风流石曼卿宫袍呼醉醒休卷西风锦明日粉香残六桥烟水寒　刘随如镇西湖饯别江神子送春曾到百花洲夕阳收暮云留想伴花神骑鹤上扬州回首湖山情味淡重把酒更登楼相思南浦古津头未拏舟已惊鸥柳外归鸦点点是离愁空倚阳关三迭曲歌不尽水东流】 
【 ○卢蒲江乌夜啼漾暖纹波飐飐吹晴丝雨蒙蒙轻衫短帽西湖路花气扑春骢草褰衣湿翠秋千瞥眼飞红日长不放春醪困立尽海棠风○洪叔玙菩萨蛮吴姬压酒浮红蚁少年未饮心先醉驻马绿杨阴酒楼三月春相看成一笑遗恨知多少回首欲魂销长桥连断桥○沈元用小重山湖上秋来莲荡空年华都付与木芙蓉采菱舟子两相逢双媚黡一笑与谁浓斜日落冥蒙鸳鸯飞起处水无踪望湖楼上两三峰人不见林外数声钟】
　　　　　孤山路 
【 俞灏湖堤晚行瞑色才从草色生管弦罗绮尽归城不应闲却孤山路我自扶梨月下行】
　　　　　丰乐楼 
【 林晔德□撰赋以楼成湖上与众同乐为韵十里掌平丰乐楼兮波头截横诚一时之佳致果不日以能成朝野无尘当与时而同乐湖山如画多对景以舒情钱塘故地之豪奢临安新府之雄壮三千巷陌兮丛花柳以竞妒十万人家兮列绮罗而夸尚笙歌极天下之选风物骇人闲之望流传今古只夸两浙之闲多少繁华尽簇西湖之上踞虎盘龙横霓架虹平地耸蓬莱之（上鸟下山）飞仙移紫府之宫萦绿杨于南北迷芳草于西东幸太平之日久宜行乐以民同碧天连水水连天鱼在琉璃影里画阁映山山央阁鴈横锦障图中珠帘半卷兮映上下之栏干酒旗无力兮亚高低之楼阁落霞楚天之空阔细雨杨园之淡泊谢屐登临陶巾落魄休夸随鹿之游更任狎鸥之乐玉女岩金沙井依依邺水之凫烟霞洞玛瑙坡隐隐扬州之鹤苹木风收浪花卷球梅坞竹阁松亭柳洲池涌金于门外泉跳珠于湖头碧落云垂兮月照月平沙影倒兮楼迭楼风光相对似逢春而更好湖波长在不与岁以俱流翻思烟锁洞庭榆渔樵之闲诂月沈湘浦付羇旅以凝愁于是陪五陵年少之欢簇三鸟山神仙之众望樵岭以富览指兰舟而目送葛仙旧陂兮绿池边之草吴王故苑兮付樽前之梦雕梁巢旧日之燕画栋彩当年之凤佳人携手望穷虎跑之泉故老传杯遥认龙泓之洞山水如故星霜屡逾春风易老于长陌夕阳几度于平湖胜赏难遇佳期莫辜脆管繁弦奏乐府新声之曲轻衫短帽醉高阳旧酒之徒其或莺花懒兮蓼岸苹洲露荷阴兮兰汀蕙渚秋风桂子之兴味腊雪梅花之情绪伤高怀远兮几时穷并朱颜而留与】
　　　　　望湖楼 
【 潘阆诗望湖楼上立竟日懒思还听水分他界看云过别山孤舟依岸静独鸟向人闲回首重门闭蛙声夕照闲○东坡宿望湖楼诗新月如佳人出海初弄色娟娟到湖上潋潋摇空碧夜凉人未寝山静闻响屐骚人故多感悲秋更憀栗君胡不相就朱墨纷黝赤我行得所嗜十日忘家宅但恨无友生诗病莫诃诘君来试吟味定作鹤头侧改罢心愈疑满纸蛟蛇黑　望湖楼醉书五绝黑云翻墨未遮山白雨跳珠乱入船卷地风来忽吹散望湖楼下水如天　放生鱼鳖逐人来无主荷花到处开水枕能令山俯仰风船解与月徘徊　乌菱白芡不论钱乱系青菰裹绿盘忽忆尝新会灵观滞留江海得加餐　献花游女木兰桡细雨斜风湿翠翘无限芳洲生柱若吴儿不识楚词招　未成小隐聊中隐可得长闲胜暂闲我本无家更安往故乡无此好湖山　病起登望湖楼临江仙词多病休文都瘦损不堪金带垂腰望湖楼下暗香飘和风春弄袖明月夜闻箫酒醒梦回清漏永隐床无限更湖佳人不见董娇娆徘徊花上月空度可怜宵○○王荆公望湖楼回马上水光山气碧浮浮落日将归又少留从此祇应长入梦梦中还与故人游】 湖堂【薛昂题云一段风烟不可关出门满目是湖山昔人华厦今何在湖堂在涌金门旁郡守蒋乐安公爵建此日渔舟任自闲风观斩新霄汉上近作涌金楼甚伟龙洲依旧水云闲柳州祠五龙此两处与湖堂鼎足相照归来丘壑多幽趣愿与诸贤约往还】
　　　　　江湖伟观 
【 车玉峰题十年不向此凭栏景象依然一望闲龙蜃吐云天入水楼台倒景日衔山僧于僻寺难为隐人在扁舟不是闲孤鹤似寻和靖宅盘空飞下复飞还○朱继芳题吴山表里水为池百有余年壮　帝畿天目远将双凤落海门近拱六龙飞胥涛白雪生秋思太乙红云驻夕晖江上沙鸥湖上舫柳边风里两依依○范晞文题西湖何处可消愁快上人闲百尺楼千里山川浮王气百年形势壮皇州逋仙宅近梅应古坡老祠空竹自秋立遍阑干无限意六桥歌舞懒回头○范睎禹题望断菰蒲烟水乡凭高不尽意苍茫神州北去山川远王气南来天地长晴见白云归竺国夜看红日上扶桑游人自拥笙歌醉谁为梅花酹一觞】
咸淳临安志卷之三十四
　志〔十九〕
  　山川十三
　　　湖〔下〕
　　　　下湖
在钱塘门外其源出于上湖【即西湖】 一自玉壶水口流出九曲沿城一带至余杭门外一自水磨头石函桥东入策选锋教场杨府云洞北郭税务侧合为一流如环带然有二斗门潴泄之　淳佑七年上湖水涸城内诸井多竭赵安抚（上与下心）命工自钱塘尉廨之北望湖亭下凿渠引天目山水自余杭河经蔡家渡河口达于溜水桥斗门凡作数坝用车运水仰注上湖城内水口繇汨流通人赖其利
题咏【林和靖舣舟石函因过下湖小墅诗云平湖望不极云树远依依及向扁舟泊还寻下濑归青山连石埭春水入柴扉多谢提壶鸟留人到落晖○参寥子下湖晚归屈曲莎堤引兴长肯辞芒履踏秋霜归来已奏孤城角撩乱梅花落女墙】 
题咏【林和靖舣舟石函因过下湖小墅诗云平湖望不极云树远依依及向扁舟泊还寻下濑归青山连石埭春水入柴扉多谢提壶鸟留人到落晖○参寥子下湖晚归屈曲莎堤引兴长肯辞芒履踏秋霜归来已奏孤城角撩乱梅花落女墙】
　　　　石湖
在钱塘县定山南乡
　　　　明圣湖
刘道真钱塘记云湖在县南二百步父老相传湖中尝有金牛见遂以明圣为名郦道元水经注此湖在县南江侧又仁和县东十八里亦有明圣湖
　　　　御息湖
祥符志云在仁和县东北一十八里周回三里故老相传秦始皇东游暂憩于此因名
　　　　临平湖
舆地广记云在仁和县祥符志云在县东长乐乡周回十里湖中有白龙潭吴志赤乌二年宝鼎见因呼为鼎湖晋武帝咸宁中彗星孛于角古者云吴临平湖自汉末壅塞至是复开父老相传此湖塞天下乱此湖开天下平又吴郡言临平湖边得一石函中有小石青白色长四寸广二寸刻其上作皇帝字孙皓于是改元为天玺晋安帝元兴二年临平湖水赤或以为祥瑞【详具临平山】 
题咏【权德舆临平湖夜泛诗素彩皓通津孤舟入清旷已爱隔帘看还宜卷帘望隔帘卷帘当此时惆怅思君君不知○张祜临平湖诗三月平湖草欲齐绿杨分映入长堤田家起处乌龙吠酒客醒时谢豹啼山槛正当莲叶渚水塍新擘稻秧畦人闲谩说多岐路咫尺神仙洞却迷】
　　　　泛洋湖
在仁和县之北天宗门外
　　　　像光湖
在仁和县之长乐乡唐神龙元年湖有五色光明掘地得弥勒石像乃建寺以像光为额且名其湖
　　　　石桥湖
在仁和县之临平镇西永和乡
　　　　丁山湖
在仁和县之永和乡
　　　　石鼓湖
在仁和桐扣山下晋时石鼓出于岸故名
　　　　余杭
　　　　　南上湖
在溪南五里塘高一丈四尺上下各广二丈五尺周回三十二里二十八步与下湖相接
　　　　　南下湖
在溪南旧县西二里六十五步塘高一丈四尺上广一丈五尺下广二丈五尺周回三十四里一百八十一步旧志云按舆地志后汉熹平二年县令陈浑修堤防开湖灌溉县境公私田一千余顷所利七千余户岁久塘圮唐宝历中县令归珧重修百姓祠之立石为记旧有归府君庙是也唐地理志亦云余杭南五里有上湖西二里有下湖归珧宰余杭筑甬道西北大路高广径直百余里行旅无山水之患　国朝以来县令主簿并以管干塘岸入衔任满无损者有赏故随时修筑　熙宁中因水冲激其岸渐低　绍兴中县令李元弼率民筑增三尺州又差捍江兵士及濠寨官助之塘漏则以稿为箔捍护得免者屡矣南湖之塞最为本邑利害父老传云　庆历以前岁调夫开湖其后不复修治遂致堙塞又南湖东南岳庙之侧有石棂桥五亩塍二处皆陈王遗迹父老云昔湖深水低则引两湖之水由此入安乐乡其塍上下各阔丈余后湖堙塞钦德昭德两乡之民侵湖成田梅月连雨必苦大浸欲其快于流泄于是塍与桥毁弗修　宣和中知县江衣失躬访利害绍复前绩民赖其赐县丞成无玷尝作水利记以纪其功又作五亩塍铭刻之凤凰山石　绍熙甲寅畿漕黄黼重修　庆元丙辰正月讫事徐安国为之记
　　　　　　记铭水利记 
【 曰苕水发源天目经两郡六邑以入于具区六邑者二当天目之麓山隘地高水经三邑处其下流水势奔放不可为力余杭界其闲襟带山川地势平彻当苕水之冲流洪岁常一再至久雨或数至倏忽弥漫高处二丈许然不三日辄平其为患虽亟除而难测以御也故堤防之设比他为重使是邑也无堤防则野不可耕邑不可居横流大肆为旁郡害故余杭之人视水如寇盗堤防如城郭旁郡视余杭为捍蔽如精兵所聚控扼之地也东汉熹平中陈公为是邑始筑两湖以为水之并溪者曰南下湖环三十四里并山者曰南上湖环三十二里洪流从高赴卑其势悍甚得所谓石门函者则折而汇于湖既就宽平其暴必杀溪流纡余徐引而东湖之水泄于南渠河河流而东接东溪五福渠之水以入于吴兴其派别而北者为黄母港十二里与苕溪会于其会处节以石埭曰西函溪流方涨则闭以固东乡之田俟其稍落则启函以走渠港之潦下田亟干水不储浸若旱暵亦启函以灌溉膏腴千顷余无水旱号为沃壤衣食万室出赋输无虑万斛而计其为旁利又倍蓰也其为塘岸规模甚工得周官善防之意历年寖远溪湖皆高堤堰倾圮水或逆行漂没庐舍西函既自疏罅守者贪赂窃启以渡舟水因大至官趣救目前遽塞之以弭患自函之塞十岁九潦民日益困土脉沮洳殆成弃地今大夫江公以　宣和四年夏来临此民属兵火之余视民瘠甚为之恻然思所以振之者遍诹耆旧得溪湖利病甚详民以厌患于堤防来告大夫曰民固困吾不忍若厉然用若请也是将永逸之报幸朝廷宽恩无他赋役备豫于暇日不亦善乎乃以是年冬度工赋事民驩趋之始于西函次五亩塍次缘湖之岸当溪之冲者曰紫阳滩尹家塘次护郊之堤曰中隔塘次缘溪之岸当西函之左右者西踰明星渎东接庙湾之塘次上湖可泄者渠河受水处曰石棂桥次缘溪之岸当石门函之左曰闲林塘南岸皆全矣凡北岸之塘与南对修由西门之外曰五里塘西山之横陇当溪之冲者曰龟塘及东乡之外尽十四坝之防一皆圆治于是决渠之岸无偏强之患其下流远郡与钱塘接境之田犬牙绮错而塘在吾邑者曰庙湾曰许家坝曰茭荡曰塘口曰蜃潭曰化湾与其西岸石濑曹桥之闲十余坝之岸亦皆增葺凡堤防之设西函巨为最大夫躬劝相抚循之以讫役雪霜风雨往来暴露车殆马烦徒御疲剧而大夫践履泥涂临视指顾蚤莫不懈忘疲与痯民知其为我劳也亦忘其劳尝大雪与民约日霁而来民莫肯去凡函之制因其利而颇加以巧思安以养勇不动之心期以悠久不息之诚应于人而验于物工师殚其技役夫敏其力坚厚精密岩岩山峙经始十二月甲寅落成于明年三月己巳其高七仞其袤一百三十丈两涯横敞其中启闭处小狭从狭度敞相去寻有半加肤寸焉故石之工九百七十役庸万有六千三百用缗钱四十三万皆函下之氓计亩乐输足用无赢不愆于素函成远迩纵观愕眙叹服诸儒为文若诗以纪颂之自余堤防由东塘而上分委邑佐董之各因其地之民故役不告劳而功并集由庙湾而下则因其塘长而语之靡不听令并力以趋洎成如期其南岸利害虽皆与西函为表里而西涵最为要会夫南湖之利自汉迄今邑人思咏陈公时节奉祠之不少衰然沙土与涨水俱至水去而淤比岁益甚父老指湖中若覆篑者言儿时见此隐然隆阜也今欲就平矣盖适会其极时非并下流郡邑之力不可浚治此未易议也湖日塞则堤不得不增若五亩塍者他时盖为巨防今不尽复水无可趋啮中隔塘且为城邑病故今五亩塍之制其高下仅可隐人其长止四百九十五尺其北田岸渐高属于山足者凡五百尺下于塍尺许皆空不筑湖水过五尺则般塍北空处以流过六尺则般塍以流水之留塍下止五尺溪流平则五尺之水复自石门函还纳于溪而湖水般塍者势缓不为东郡及南渠河病后民因湖之塞稍耕其地利水之速去也故堤防有盗决者往时湖与溪皆有塘长官免差科俾专缮治既而役之如皁隶然又常以假人民厌苦之罢去既久禁戒寖弛隳者弗增阙者弗茨蚁蛀鼠穿獭龟之穴漫而不訾者水至则溃今稍复增置塘长而蠲其役又于五亩塍举条令为约束以绝盗决之弊民之蒙惠无穷也呜呼是举也修积年之废坠惟远虑明断主之以恻怛济之以勤敏卒能变弃地为膏壤易榛芜为多稼化饥馑为丰年销惊畏而甘寝斯民安静乐业耕则有获养老慈幼仁及闾里风气清夷疾疠不作德大夫之赐固昭矣然功之所被及于旁郡而旁郡之人不知德盖利愈博则名愈晦我道然也俗吏苟偷岁月莫肯以民事经意语民事则目为迂阔闻公之风采不少愧乎欲知时之治否当视循吏之用否孝宣光武号为中兴故良二千石多在甘露闲而建武诏书重赏卓茂擢为太傅今考公之行事可以知　宣和之治矣甘露建武诚不足多也然则尊荣显宠其可辞乎无玷承公命直书其事俾后有考故于功利及物者特书之并政有过人之善者颂之陈公名禅祠有王号不知封爵所始　宣和五年四月朔记石遭兵火不存今流传民闲按东汉陈禅木传不为余杭令唐地里志宝历中令归珧因汉令陈浑故迹置则塘之利始于陈浑明矣今以浑为禅当是传写之误　熙宁中县令扈大亮作庙记亦不载其名】
　　　　　　五亩塍铭 
【 曰汤汤苕水发于天目两湖灌输岁堙为陆涨流时至云日荡沃旁合百源汇于由是势溢以倾怒涛奔蹙高卑之际岁维板筑拓基五亩随润北属水溢乃流如概诸斛蓄泄得宜高下成熟自塍之壤岁亡半菽茂宰因民无废不复虑始云难劝趋则速既坚既厚旁郡蒙福咨尔后人嘉绩思续南湖之阳凤凰之麓石林峥嵘惊湍回曲勒此铭诗尚识陵谷】
　　　　　　重修塘记 
【 曰　绍熙五年秋八月霖潦不止洪发天目诸山倏忽水高二丈许冲决塘岸百余所漂没室屋千五百余家流尸散入旁邑多稼化为腐草　新天子嗣位视民如伤遣使旁午适侍御黄公黼弭节畿漕奉承德意掩骸赈饥悼湖塘之废重为三州六邑之害锐意兴复力请于上取弃地于马监发陈粟于丰储出钱币于漕库关器用于殿司揆时庀徒悉募饥民羸者以畚壮者以筑日役数千人所活甚众填筑败岸帮广旧堤列木以杆基编竹以篑土增高既隆于旧横敞复袤于前环视上下两湖数十里闲如连冈之隐起坚壁之横亘邑既籍定民可耕殖复以溪塘环绕一邑补治如初独闲林塘附湖当溪水之冲随筑随隳乃去其激水之平陆以实败岸之罅隙沿旧堤帮筑其址益厚（帛系）五十余丈工以夫计二十万四千二百二十有四钱以缗计二万八千二百九十有二米以硕计六千六百一十有六经始以是年十月九日至　庆元二年正月二十四日迄事邑令周章董工役簿吕大勋主钱谷丞郑昌时徐寿卿尉胡辅之佐其事漕属李耆明叶时坚护之始终尽瘁焉】
　　　　　南湖中港
沙溪港　石门港　金湖港　鳝鱼港　西山港　湖田港　吉都港　到进港　（鱼占）鱼港　万家港　沿塘港　泥孔港　曹家港　李家港　闻家坑　岱子坑　下清坑　铁步坑　新港○老婆阙港
【父老云或遇淫雨湖水泛滥遂由五亩塍侧流入安乐不可尽塞欲尽免水患惟在开湖而已据水利碑云非并下流郡县之力不可浚治功力既广前后为政者不敢遽议议亦不可行湖内旧有望牛堆数处又有湖港湖堰之类今隐然而存者堆一二而已曰港曰坑曰堰皆堙没不可尽辨　淳熙二年上司要见本县南湖壅遏利害县中中明以马监障固收草其后上司令钦德乡招德乡开撩为港以泄南湖水势寻亦不能行】
  </div>
  <div class="pagination">
   <a href="咸淳临安志_page85.html">
    上一页
   </a>
   <span>
    ...
   </span>
   <a href="咸淳临安志_page81.html">
    81
   </a>
   <a href="咸淳临安志_page82.html">
    82
   </a>
   <a href="咸淳临安志_page83.html">
    83
   </a>
   <a href="咸淳临安志_page84.html">
    84
   </a>
   <a href="咸淳临安志_page85.html">
    85
   </a>
   <span class="current-page">
    86
   </span>
   <a href="咸淳临安志_page87.html">
    87
   </a>
   <a href="咸淳临安志_page88.html">
    88
   </a>
   <a href="咸淳临安志_page89.html">
    89
   </a>
   <a href="咸淳临安志_page90.html">
    90
   </a>
   <a href="咸淳临安志_page91.html">
    91
   </a>
   <span>
    ...
   </span>
   <a href="咸淳临安志_page87.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
