<!DOCTYPE html>
<html>
<head>
    <meta charset="UTF-8">
    <title>山东通志 - 第 137 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 137 页/共 194 页</h1>
    <div class="content">　　徐　升【江西丰城人成化时知蒲台县勤于抚字民乐其寛】
　　陶　福【浙江临海人成化时知利津县劝农桑兴学校筑隄防水民赖其利】
　　杨　俭【河南仪封人治时知利津县凡海口商舶往还稽察必严而丝毫不染逺近徳之】沂州府
　　汉
　　砀　鲁【武帝时为东海太守治官莅民以亷节称】
　　尹翁归【字子兄河东平阳人宣帝时为东海太守治极明察郡中吏民贤不肖及奸邪罪名尽知之时有大豪许仲孙为奸滑二千石莫能制翁归至论仲孙弃市一郡怖栗相戒莫敢犯禁】冯　立【字圣卿上党潞人元帝时为东海太守居职公亷多知有恩贷好为条教吏民嘉美时东海琅邪各为一郡立兄野王治琅邪有声立能嫓美焉】
　　祭　彤【字次孙颍川颍阳人光武时为防贲令时郡国尚未悉平彤至诛奸滑殄支党野无伏莽民赖以寜】
　　刘　寛【字文饶华隂人桓帝时为东海相政多仁恕吏人有过但用蒲鞭示辱每行县止息亭传輙引学官诸生执经对讲见父老劝以农桑勉以孝悌人感徳兴行日有所化后入为太尉】赵　咨【字文楚东郡燕人灵帝时为东海相在官清简计日受俸豪党化其节俭奉法惟谨附】刁韪【东海相详兖州府】汲黯【东海太守详人物】
　　【三国】魏
　　吴　质【字季重夀春人黄初中为东莞太守士人卢显为人所杀质曰此士无讐而有少妻所以死乎适见其比居有少年书吏李若见问而色动遂穷诘情状即自首罪人斯得每军功赏赐皆散之于众无入已者在郡九年吏民便安将士用命后迁征东将军假节都督青徐诸军事广农积谷有兼年之储】
　　晋
　　王　承【字安期太原人愍帝时为东海太守政尚清静不为苛细有小吏盗池鱼纲纪推之承曰文王之囿与众共之池鱼何足惜耶有书生犯夜禁为吏所拘问之乃曰从师受书不觉日暮承令送归其家其从容寛裕如此】
　　隋
　　郑善果【荥泽人文帝时授沂州刺史其母崔贤明通晓政治善果出聴事母恒于障后闻其剖断合理则悦否则防被而泣善果伏于床下良久母乃起责之善果由此克已号为清吏后转鲁郡太守考绩为天下最】
　　唐
　　傅良弼【字安道清河人徳宗时授沂州刺史时良弼守乐夀城为王庭凑所遏闻沂州之命乃力战突围而出朝廷以良弼忠赐以奴婢服焉】
　　王　沛【许昌人宪宗时拜兖海沂密节度使时新建军府军士多犷骜沛明示法制简阅以时军政严肃州乃大治兵辑民安称雄镇焉】
　　【附】曹华【兖郓节度使详人物】
　　宋
　　赵徳彜【秦王廷美之子太宗时判沂州飞蝗入境乃引咎歩祷蝗尽入水有儒生郊居肄业忽有尸横舍外所司疑其杀人诬置于法徳彛察其寃命他司按之未几获杀人者生由是得释】韩　道【仁宗时为沂水主簿时京东多盗临沂尉适缺命道兼之道广设方畧收捕殆尽附】任宗【通判沂州详人物】
　　金
　　李　偲【字子友定州安喜人熙宗时为沂州防御使转运使檄郡调急夫数万输粟朐山值久雨泥泞民苦跋渉偲遣吏觇朐山储粮尚可支半嵗即具牒缓期俟秋冬刻运郡民无不感之】张汝芳【辽阳人章宗时知沂州治民寛裕而驭吏严肃深得政体厯久犹称颂之】
　　完顔伯嘉【字辅之章宗时为莒州刺史偶谳县盗赇止钱二千以为原所盗物伯嘉曰饥寒为盗止得钱二千何以经月不使一钱此官兵捕盗不获诬以凖罪尔诘之果得其实由是各属畏其明察皆不敢欺而盗亦止息】
　　钮祐禄守愚【字仲诲章宗时为临沂令先是诏括山东地亩隠匿者没入官告者给赏莒州刺史教其奴告临沂人冐地积赏钱三百万先给官镪乃征于民民多逃避守愚列其寃状白于州州不为理即闻于户部而徴还之流民始渐归业】
　　时茂先【许州人宣宗时为日照沙沟酒监寓居诸城时红袄贼据密州居民相率迎之茂先拦诸村口谓众曰此贼尔女等不可往贼闻而执之剜目断舌至死骂不絶口事闻诏赠武节将军同知沂州防御使】
　　【附】燕寜【莒州提控详总部】
　　元
　　储企范【世祖时知沂州有文学多恵政初同知泰安州亦能兴举学校两地士民咸称颂之】张伯玉【世祖时为郯城尹亷而能寛公以行恵抑强扶弱民甚徳之】
　　彭庭坚【温州瑞安人顺帝时为沂州同知争毁牛皇神祠驱邻境贼免横急徴敛民甚徳之】重　喜【东吕糺氏世祖时莒州行征万户筑十字路城以资守御实心任事时甚赖之】苑　华【成宗时为沂水尹以劝农兴学为务与人虽极和平而絶无敢干以私者】
　　明
　　赵　麟【洪武时知莒州长于文学亷洁有守凡庙学公署皆所创建】
　　弁　鲁【浙江乌程人洪武时为莒州同知青州民孙古朴等作乱袭莒州执鲁初犹不敢加害拥至城南邹家村鲁大骂贼不能堪杀之诏赠官并防其家】
　　边　杰【直行唐人永乐间知郯城县刚直有守吏民畏服秩满民奏留之复任九载】沈　固【字仲威镇江丹阳人宣徳时为沂州同知时有建言州西寳山社产银鑛诏下核实将行固力争以为不可谓费多而得少恐劳民且致乱事遂中止】
　　叶元凯【浙江丽水人正统时知沂水县存心仁恕勤政爱民后卒于官民立祠祀焉】陈　孜【邳州人天顺时知沂水县时城壊孜用石甃之沂人永赖】
　　李　琦【顺天霸州人天顺时知郯城县持身亷谨劝农桑兴学校决狱明允吏民怀服】毛　玘【字国珍任邱人天顺时知隂县母久失明玘迎养官舍朝夕焚香跪餂母目复明咸谓孝感所致邑有逋赋积年无着玘多方完补而民不累防监司以檄徴均徭陋规玘拂之遂致憾罢官归】李　楷【南直松江人成化时知郯城县嵗饥开仓赈给括富民输助之全活甚众】
　　赵一贯【霸州文安人成化时知日照县田功水利力为兴举屡能变歉为丰民受其赐焉】席　书【字文同四川遂寜人治时知郯城县劝民垦荒流民皆复来归作新黉舍以课诸生值嵗饥倡义民输粟又择民分地为粥以食之立保甲法盗贼无敢入境以政最行取监察御史】唐　龙【字虞佐浙江兰谿人正徳时知郯城县防流贼刘七等作乱龙练兵杀贼民甚赖之】穆　相【字伯寅三原人正徳时知沂水县外书六事内书四知以自励政绩着闻行取监察御史】晋承眷【山西洪洞人万歴时知沂州会白莲教倡乱承眷申严保甲训练民兵筹画守御之策三城以安】
　　侯国安【北直雄县人万厯时知莒州莒赋粮无正户乡长苦累殊甚国安行均丈法地亩一清户给由票令各自输纳民永赖焉】
　　杜一岸【陜西澄城人万厯时知日照县清欺隠减力役又纂修邑乘加意文献时人推重焉】杜　洽【字玉峯北直任丘人万厯时知防隂县创立学田一千亩凡贫生力不能婚丧者皆借给焉其功在学校者如此】
　　泰安府
　　汉
　　严　望【九江人宣帝时太山太守治有能名】
　　彭　宣【字子佩睢阳人哀帝时迁东平国太傅张禹荐其经明有威重遂入为右扶风】刘　章【光武兄縯之子帝以其少贵欲令亲吏事乃以章为平隂令有政绩封为太原王】申屠刚【字巨卿茂陵人光武帝时以数切谏失旨出为平隂令有政绩复徴拜大中大夫】谢夷吾【字尧卿防稽山险人明帝时为夀张令尝表邑女子张禹之孝行蝗起泰山过夀张界不入以尤异迁荆州刺史】
　　陈　宠【字昭公沛国洨人章帝时泰山太守史称其勤心物务厯二部三卿所在皆有治绩】袁　安【汝南汝阳人章帝时为平隂长严重有威人皆畏之后迁任城令亦称治】
　　李　固【字子坚汉中南郑人顺帝时泰山太守时盗贼屯聚郡兵不能制固悉罢兵归农以恩信招绥之羣盗悉解散杜乔巡察兖州表固政为第一】
　　范　丹【字史云外黄人桓帝时为莱芜长后遭党禁遂推鹿车载妻子隠居陶山捃拾自给有时絶粒穷居人因歌之曰甑中生尘范史云釡中生鱼范莱芜又详流寓志】
　　苑　康【字仲真渤海重合人桓帝时泰山太守郡内豪滑多不法闲康至皆自敛饬先所夺人田宅尽遽还之时山阳守张俭杀中常侍侯览母并按其宗党宾客或有逃匿泰山界者康皆收捕览因迁怒康诬奏康诈上贼降坐徙日南后羊涉等诣阙讼之得迁本郡】
　　皇甫规【字威明安定朝那人桓帝时泰山太守时盗贼侵扰郡县规至设方畧平之又受命讨羣羌屡立战功封夀成亭侯】
　　抗　徐【字伯徐丹阳人桓帝时为泰山都尉时公孙举等啸聚泰山徐悉讨平之】
　　韩　韶【字仲黄颍川舞阳人灵帝时为嬴长盗闻其贤相戒莫入其境以是隣民多倚附之】张　迁【字公方陈留人灵帝时为谷城长重民事矜囚狱黄巾起县赖保全民甚感之】应　劭【字仲逺南顿人献帝时泰山太守防黄巾贼起劭纠牵文武连战皆克由是贼不敢犯郡赖以安】
　　【附】王堂【谷城长详兖州府】陈俊【泰山太守详青州府】
　　【三国】魏
　　阮　籍【字嗣宗明帝时为东平相籍骑驴到郡视事之日尽壊府舍屛障使内外相望法令清简民乐其坦易入为大将军从事中郎】
　　晋
　　郑　黙【字思开封人武帝时为东平太守值嵗饥黙輙开仓出给乃舍都亭自长待罪朝廷嘉黙忧国爱民诏书褒美比之汲黯班告天下若郡县有此比者皆聴出给】
　　北朝
　　裴叔义【河东闻喜人魏髙祖时泰山太守为政清静乐易民皆颂其贤】
　　崔伯谦【博陵人仕齐为济北太守恩信大着逺近皆归懐之】
　　李　翥【安邑人仕齐为东平太守当扰攘时能以文学饰吏治人皆称其贤】
　　【附】殷孝祖【魏东平太守详曹州府】
　　唐
　　刘光期【宗时为夀张令以徳化致瑞应民立石颂之】
　　姚　訚【天寳末为东平太守起兵讨安禄山与张巡同死于睢阳】
　　宋
　　雷有终【字道成同州郃县人太祖时署莱芜尉知监刘祺以其年少易之有终发其奸賍祺坐罪杖流太祖闻其名即以有终代之而遣内使伍守忠同掌监事且察其治守忠同事阅月还奏有终强济状即召为大理寺丞】
　　江休复【字邻几陈留人仁宗时知奉符县为政简易民便之】
　　乔执中【髙邮人神宗时为须城主簿时治河夫役甚众部役者不得其人以致众噪而溃惟执中所部始终帖然后复知郓州寛厚有仁政屡典刑狱超雪至数百人】
　　郭　永【大名元城人徽宗时为东平府司録叅军事无大小永咸决之靖康之难不屈而死】姚益恭【徽宗时知须城县清白有才干鞭扑不施境内大治】
　　张　俊【字伯英鳯翔成纪人初以承信郎平郓州贼有功靖康时从髙宗至东平府命为统制讨兖州贼李昱俊与数骑突围挠战诸军争奋遂平贼】
　　【附】徐处仁【知东平府详兖州府】范　讽【知平隂县详人物】龚鼎臣【知莱芜县详人物】亷公谔【知莱芜县详人物】
　　金
　　完顔守贞【宗室章宗时知东平府帝谕之曰东平素号雄藩比年饥歉正赖经画卿其为朕往抚之他日上问宰臣守贞治东平如何对曰甚不劳力上笑曰朕知彼之才治一路诚有余矣】路　铎【字宣叔冀州人章宗时为东平府治中铎述十二训以教民诏遍谕州县咸法式之】雷　渊【应州浑源人至寜中为东平録事河朔重镇兵骄将悍民不安枕渊出入军中上下调辑自行台以下皆倚借焉寻陞东阿令】
　　完顔弼【宗室宣宗时知东平府元兵围东平弼屡却之人谓其有文武全才】
　　【附】防古纲【知东平府详总部】
　　元
　　宋子贞【字周臣潞州长子人太祖时为东平行台详议官兼提举学校乃作新庙学延康澹轩王磐为司教招致生徒俾习经义齐鲁儒风为之一振】
　　张徳辉【字辉卿冀寜交城人世祖时为东平路宣慰使春旱祷泰山雨立沛凢谳奸賍狱穷之不少贷奏免逺输豆粟并民间茧丝赋有孀妇负逋赋实故夫之累将鬻女以偿徳辉闲之分俸代完而复嫁其女】
　　姚　枢【栁城人世祖时为东平宣抚使置劝农检察二人量均赋役奏罢铁官民甚感之】王　恽【衞州汲县人世祖时为东平详议官有干才长于断狱昭雪寃枉民称其神】崔　斌【马邑人世祖时为东平守防大军南伐道经东平卒有撤民席投其婴儿于地以死愬于斌斌驰谓主将曰未至敌而先杀吾民国有常刑汝亦当坐乃下卒于狱又嵗祲奏免租赋仍请得楮币十万以赈济累迁江淮行省左丞后为阿哈玛特诬害天下寃之】
　　塔塔尔台【世祖时世袭东平路达噜噶齐在任十年静镇不扰军民赖之】
　　张晋亨【冀州南宫人成宗时权知东平府事勤于为政不厌烦剧在任七年吏民安之】哲　伯【塔塔尔台之子世监东平官以清白称尝出家蔵书二千余卷置楼于东平庙学令生徒讲习其中其弟图卜新相继修理学宫士论称之】
　　和　道【字祥卿怀庆人延祐初为莱芜尹性严明不事脂韦均赋役广招徕鼔舞以劝农桑民为乐业犹加意造士一时登仕籍者皆其成就秩满民立石诵之】
　　范仲谦【太原人泰定时为平隂尹勤于抚绥民乐其业立有善政碑】
　　【附】储企范【泰安同知详沂州府】张之纲【东平路镇抚详东昌府】俞　钦【东阿尹详人物】
　　明
　　邵　恽【洪武时知新防县亷明平恕在任九年官无废弛邑无流移】
　　李　得【洪武时知莱芜县公亷勤恪治政有声秩满民奏留在任又十五年而卒】
　　曹体仁【洪武时知东平州亷慎公明教民礼让抚字最优】
　　张　仁【洪武时知东平州勤于抚绥民感其恵】
　　黄　哲【广东人洪武时知东阿县勤于为政寛以抚民前流移者多还复业】
　　王季立【南直婺源人洪武时知东阿县持身亷洁莅政公平秩满当迁百姓诣阙留之】郑　华【字思孝浙江临海人建文时以御史建言贬授东平州吏目靖难兵围东平州长贰皆弃城走华率士民固守及城破不屈偕其妻萧氏死之】
　　李　湘【字永懐南直泰和人永乐时知东平州常禄外一无所取尝筑城东戴村坝以除水患又督劝开荒垦田属邑无不艺之土防旧官当还任民乃诣阙奏留上从其请复任又十余年】贝秉彛【初名恒以字行浙江上虞人永乐时知东阿县时嵗屡祲因上平粜备荒条议上皆从之并颁下郡县如东阿式邑西南有巨浸积潦为害秉彛相视髙下凿渠引入大清河涸之得膏壤数百顷民食其利尤善综核凢邑中废弃物无不籍而蔵之暇令工匠各裁其用皮以煮胶铁以铸杵故纸朽索以为绹绞防上北巡勅有司建席殿秉彛咄嗟而办帝将召用之阿民泣奏请留而止诏进一阶仍留任后以劳卒于官】
　　施守正【南直休寜人宣徳时判泰安州多善政寻知州事以忧去民奏复留至景泰初致仕】伍　礼【江西人景泰时知莱芜县政事文学为一时之最后知曹州亦多治绩】
　　王　范【北直开州人成化时知东平州政尚寛厚折狱惟良秩满民奏请留之诏再任三年】包　溥【字民敬浙江鄞人弘治时知新泰县在任六年政成民安陞南京监察御史】何继周【福建人治时知莱芜县亷慎有才事无留滞而振起斯文邑中多其成就者】郑　顺【北直宛平人正徳时知新泰县时差役繁重百姓苦之顺乃条上奏减三分之一】熊　骖【河南固始人正徳时知莱芜县流冦侵犯骖率民兵出战被执与主簿韩瑭皆不屈死之】冯守礼【山西猗氏人崇祯末知莱芜县十五年城破守礼偕其子摅竒拱竒自经于署堂】呉汝宗【福建寜洋人崇祯时知东阿县十五年城破汝宗死之】
　　曹州府
　　汉
　　韩延夀【字长公燕人宣帝时为东郡太守延夀为吏上礼义好古教化所至必聘其贤士以礼待用广谋议纳谏诤置正五长相率以孝弟不得舍奸人在郡三年令行禁止考绩为天下最】萧　繇【东海兰陵人宣帝时为定陶令有声名逺近皆慕之】
　　王　尊【字子赣涿郡髙阳人元帝时为东郡太守河水泛浸瓠子金堤老弱奔走尊躬率吏民沉白马祀水神亲执圭璧请以身委因庐居隄上及水盛隄壊吏民皆趋避惟一主簿在尊旁立不动事闻帝嘉劳之】
　　翟　义【字文仲汝南上蔡人哀帝时为东郡太守王莽居摄与都尉刘宇举兵讨莽不克死之】耿　纯【字伯山钜鹿宋子人光武帝时为东郡太守奏诏击泰山济南平原等贼皆破降之居东郡四年吏民服悦防以事免逾年帝征董宪道过东郡百姓扶老携防随车驾涕泣愿复得耿君迨后东郡济隂盗起拜纯为太中大夫使与大军会东郡击之郡闻纯入界盗贼九千余人皆诣纯降大兵不胜而还玺书复以纯为东郡太守】
　　刘　平【字公子彭城人光武时为济隂郡丞有治绩太守刘育荐之乃授以郡】
　　张　酺【字孟侯细阳人章帝时为东郡太守酺虽儒者而性刚方下车擢用义勇击豪强郡吏王青三世死节上疏荐之元和二年帝东巡引酺及门生等并会于亭中命酺讲尚书帝先修弟子之礼后修君臣之礼时人荣之】
　　桥　瑁【字元玮宜阳人献帝时先为兖州刺史甚有威恵后为东郡太守与袁绍同时起兵众各数万共讨董卓】
</div>
    <div class="pagination">
<a href="山东通志_page136.html">上一页</a><span>...</span><a href="山东通志_page132.html">132</a><a href="山东通志_page133.html">133</a><a href="山东通志_page134.html">134</a><a href="山东通志_page135.html">135</a><a href="山东通志_page136.html">136</a><span class="current-page">137</span><a href="山东通志_page138.html">138</a><a href="山东通志_page139.html">139</a><a href="山东通志_page140.html">140</a><a href="山东通志_page141.html">141</a><a href="山东通志_page142.html">142</a><span>...</span><a href="山东通志_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
