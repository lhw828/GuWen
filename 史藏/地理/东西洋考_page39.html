<!DOCTYPE html>
<html>
<head>
    <meta charset="UTF-8">
    <title>东西洋考 - 第 39 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东西洋考 - 第 39 页/共 42 页</h1>
    <div class="content">劳满剌加国王还国勅【永乐九年】
　　王涉海数万里至京师。坦然无虞，盖王之忠诚，神明所佑。朕与王相见甚驩，固当且留；但国人在望，宜往慰之。今天气向寒，顺风南帆，实维厥时，王途中善饮食、善调护，以副朕睠念之怀。


哑齐
上宋太宗表　　大食舶主蒲希宻
众生垂象，回拱于北辰，百谷疏源，委输于东海，属有道之柔，逺罄无外，以宅心伏，惟皇帝陛下，徳合二仪，明齐七政，仁宥万国，光被四夷，赓歌洽击壤之民，重译走奉珍之贡臣，顾惟殊俗，景慕中区，早倾向日之心，颇欝朝天之愿，昨在本国，曽得广州蕃长寄书，招谕令入京贡奉，盛称皇帝圣徳，布寛大之泽，诏下广南宠绥蕃裔阜通逺物，臣遂乗海舶，爰率土毛，涉厯龙王之宫瞻，望天帝之境，庶遵玄化，以慰宿心，今虽届五羊之城，犹賖双凤之阙，自念衰老，病不能兴，遐想金门，心目俱断，今遇李亚勿来贡，谨备蕃锦药物，附以上献，臣希宻，凡进象牙五十株，乳香千八百斤，宾铁七百斤，红丝吉贝一段，五色杂花蕃锦四段，白越诺二段，都爹一，琉璃瓶，无名异一块，蔷薇水百瓶。
【《宋史》淳化四年，李亚勿来贡，舶主蒲希宻至南海，老病不能诣，阙以方物，附之上表来献，诏赐希宻勅书、锦袍、银器、束帛。至道元年舶主蒲押陁黎赍希宻表来献，引对崇政殿云：父希宻，泛舶广州，五稔未归，毋令臣逺来寻访，具言前岁蒙圣恩降勅，赐法锦袍紫绫纒头间涂金银凤瓶一对绫绢二十疋，令臣来谢，以方物致贡。上赐袭衣冠、带、被褥、令合门宴犒，就馆延留数月，遣回。降诏答赐，黄金凖其所贡之直。】

吕宋

折吕宋采金议　　明高克正【邑人翰林院检讨】
蕞尔敝邑介在海濵，频年驿骚，民困日甚，迩采金使者，又见告矣。澄民习夷，什家而七，问机易山，未有能举其处者，有金与否，果可望气而知乎？自丱使四出，所得金几何，可按籍计也。辄云海上开采，岁输精金十万，白金三十万，将取之寄，抑输之神乎？夷德亡厌，好利更甚，安有瓦铄黄白，坐锢以待我者取之，能必，夷之不攘臂争乎？能必，我之取不为大盗积乎？明命已颁，奸商已扬，扬乗六而来，要若曹亦未知澄事耳。采金海上，非余皇十余艘，卒徒千余人，不可行，而是十余艘，千余人者，非可空手而具亡，米而炊也，谁为备之，而谁为给之，至计穷而欲夺商船，以应上命，敛民财以应上供，则土崩之形成，而脱巾之势见。吾所虑者，不在风涛之外也，桑梓之地，疾痛与俱惟台台，为万姓请命，以杜乱萌，澄邑幸甚。
【第二议　有问不佞者曰：奸商以采金为名，力能勾引富民，以与夷市。前哨探一开，应者如响，往事可镜，愚以今日之事，与哨探不同，哨探公行，藉此阑出，私货通畨，获利捆载而归，尽入私槖，而官弗问也；采金，则归必输金于朝，罄敝邑富民家藏，与每年通夷所入，不足当黄金十万，白金三十万之数，其谁肯以身委风波，而金输朝廷？故断谓敝邑商人不敢与奸商比，而为此也。　
第三议　大约奸民之雄，其能出赀以通番勾夷，而构衅者，必大力量者也。张嶷么■〈麻外骨内〉小人未必办此，不过以虚词、厚利，耸动主心，幸得一听，必遣貂珰贵臣与之共事，繇此恣睢道路，骚扰地方，既至则以利啖愚民，以势抗官府，惟所欲为，或可如意，頼主上明见，万里内使不遣责，其自备船只，工本毋致，烦扰则张，嶷之胆寒矣。奉命置邮，迅速可至，且疏云：以十、十一月往，以四、五月归，则造船备货，当在数月之前，乃今迟迟其行，姑待来年，则伎俩，亦自可见矣。今两台章疏已上，倘张嶷至省，严加约束，以待明旨一精严，有司足制死命于戏，投珠抵璧之风，既难望于叔季，转圜投水之喻又难，必于朝廷，以杞包瓜，令其自溃，至计无所施，金无所出，朝廷责以欺罔之罪，始见封疆之臣，为国计诚忠而羣小，果不足信也。】


日本附
魏报倭女王诏【景初六年】
     制诏亲魏，倭王卑弥呼，带方太守刘夏遣使送，汝大夫难升米，次使都市牛利，奉汝所献男生口四人、女生口六人，班布二匹二丈，以到汝所在踰逺乃遣使贡献，是汝之忠孝，我甚哀汝。今以汝为亲魏倭王，假金印紫绶装封付，带方太守假授汝，其绥抚种人勉为孝顺。汝来使难升米牛利涉逺道路勤劳。今以难升米为率善中郎，将牛利为率善校尉，假银印青绶引见，劳赐遣还，今以綘地交龙锦五匹、綘地绉粟罽十张、蒨綘五十匹、绀青五十匹，答汝所献贡直，又特赐汝绀地勾文锦三匹、细斑华罽五张、白绢五十匹、金八两、五尺刀二口、铜镜百枚、真珠鈆丹各五十斤，皆装封付难升米牛利还到録受悉。可以示汝国中人，使知国家哀汝，故郑重赐汝好物也。
【附
宋永初二年诏　倭赞万里修贡，逺诚宜甄，可赐除授。　
宋大明六年诏　倭王世子兴奕世载忠，作藩外海，禀化宁境，恭修贡职，新嗣邉业，宜授爵号。】

元与日本书
朕惟自古小国之君，境土相接，尚务讲信修睦，况我祖宗，受天明命，奄有区夏遐方，异域畏威怀德者，不可悉数。朕即位之初，以高丽无辜之民，久瘁锋镝，即令罢兵，还其疆域，反其旄倪，高丽君臣感戴来朝，义虽君臣，欢若父子，计王之君臣亦已知之。高丽，朕之东藩也，日本宻迩高丽，时通中国，至于朕躬而无一乗之使，以通和好，恐知之未审，特遣使持书，布告朕志，冀自今以往通问结好，以相亲睦。且圣人以四海为家，不相通好，岂一家之理哉？以至用兵，夫孰所好，王其图之。
【又命赵良弼往使书　盖闻王者无外，高丽与朕，既为一家王国，实为邻境，故尝驰信使修好，为疆埸之吏，抑而弗通，所获二人，勅有司慰抚，俾赍牒以还，复寂无所闻，继欲通问属，高丽林衍构乱，坐是弗果，岂王亦因此辍不遣使，或已遣而中路梗塞，皆不可知。不然，日本素号知礼，王之君臣宁肯漫为弗思之事乎？近已灭林衍，复旧王位，安集其民，特命少中大夫秘书监赵良弼，充国信使，持书以往，如即发使，与之偕来，亲仁善邻，国之美事，其或犹豫，以至用兵，夫谁所乐为也？王其审图之。】

御制谕日本国王诏
　　曩宋失驭中土，受殃金元，入主二百余年，及元将终，英雄鼎峙，声教纷然。朕控弦三十万，砺刃以观，未几命大将军律九伐之，征不逾五载，戡定中原，蠢尔东夷君臣非道四扰邻邦，前年浮辞生衅，今年人来否真实非疑其然而往问果较胜负于必然，实构隙于妄诞，于戏渺居沧溟，罔知帝赐奇甸，傲慢不恭，纵民为非，将必殃乎！故兹诏谕，想宜知悉。
【洪武三年，谕日本国王良懐　
朕闻顺天者昌、逆天者亡，自古帝王居中国而治四夷，歴代相承、咸出斯道。朕荷上天祖宗之佑，百神效灵，诸将用命，收海内之羣雄，复前代之疆宇，即皇帝位已三年矣。
比尝遣使持书飞谕四夷；髙丽、安南、占城、瓜哇称臣入贡，既而西域诸畨，各献良马，来朝俯伏听命。元人逺遁沙漠，将及万里，特遣征虏大将军率马步八十万，出塞追获，歼厥渠魁，大统已定，蠢尔倭夷，出没海滨为冦，已尝遣问，久而不答，方将整饬巨，舟致罚尔邦，俄闻被冦者来归，始知前日之冦，非王之意，乃命有司暂停造舟之役，然或外夷小邦，故逆天道，不自安分，神人共怒，天理难容，征讨之师，控弦以待，果能革心顺命，共保承平，不亦美乎？呜呼！抚顺伐逆，古今彝宪，王其戒之，以延尔嗣。　
御制设礼部问日本国王　
礼部尚书致意、专答日本国王。呜呼！王罔知上帝赐奇甸于沧溟之中，命世传而福黔黎，不守已分，但知环海为险、岩头石角为奇，妄自尊大，肆侮邻邦，纵民为盗，帝将假手于人祸有日矣。吾奉至尊之命，移文与王，王若不审巨微，效井底鸣蛙、仰镜观天，无乃构隙之源乎？恐王大畧涉厯古书不能详细，特将日本与中国通往，礼物及前贪商之假辞，如王之国，至日可细目。
日本之盛大也。且日本之称，有自来矣。始号曰佞，后恶名，遂改日本；其通使中国，上古勿论，自汉、魏晋、宋梁、隋唐、宋之朝，皆遣使表贡方物生口，当时帝王或授以职、或爵以王、或睦以亲，由彼归慕意诚，故报礼厚也。若叛服不常，构隙中国，则必受兵。如吴大帝晋慕容廆、元世祖皆遣兵往伐，俘获男女以归；千百年间，往事可鉴，王其审之。】

上宋顺帝表【升明二年】　　倭国王武
     封国偏逺，作藩于外，自昔祖祢，躬擐甲胄，跋涉山川，不遑宁处，东征毛人五十五国，西服众夷六十六国，渡平海北九十五国，王道融泰，廓土遐畿，累叶朝宗，不愆于岁，臣虽下愚，忝胤先绪，驱率所统，归崇天极，道遥百济，装治船舫，而句骊无道，图欲见吞，掠抄邉隶，虔刘不已，每致稽滞，以失良风。虽曰：进路或通，或不臣，亡考济实，忿寇雠壅，塞天路控，弦百万义声感激，方欲大举奄丧父兄，使垂成之功，不获一篑，居在谅闇，不动兵甲，是以偃息未捷，至今欲练甲治兵，申父兄之志，义士虎贡，文武効功，白刄交前，亦所不顾，若以帝德，覆载摧此，强敌克靖，方难无替前功，窃自假开府仪，同三司其余咸假授，以劝忠节
【《宋书》曰：诏除武使持节都督倭新罗任那加罗秦韩慕韩六国诸军事安东大将军倭王】

上宋太宗表　　僧奝然
     日本国东大寺大朝法济大师赐紫沙门奝然启伤鳞，入梦不忘汉主之恩，枯骨合欢犹亢魏氏之敌，虽云羊僧之拙，谁忍鸿霈之诚，奝然诚惶诚恐，顿首顿首，死罪；奝然附商船之离岸，期魏阙于生涯，望落日、而西行十万里之波涛难尽，顾信风、而东别数千重之山岳易过，妄以下根之卑，适诣中华之盛，于是宣旨频降，恣许荒外之跋涉，宿心克协粗观■〈宀禹〉内之瓌，奇况乎金阙，晓后望尧云于九禁之中，岩扄晴前拜圣灯于五台之上，就三藏而禀学巡数寺，而优游遂使莲华回文神笔，出于北阙之北，贝叶印字佛诏传于东海之东，重蒙宣恩，忽趂来迹，季夏解台州之舰，孟秋达本国之郊爰逮明，春初到旧邑缁素欣待侯伯慕迎伏，惟陛下惠溢四溟，恩高五岳，世超黄轩之古人，直金轮之新，奝然空辞凤凰之窟，更还蝼蚁之封，在彼在斯，只仰皇徳之盛，越山越海，敢忘帝念之深，纵粉百年之身，何报一日之惠，染笔拭泪，伸纸揺魂，不胜慕恩之至。谨差上足弟子，传灯大法师位喜因等，拜表以闻。
【僧奝然来朝，还国后数年，遣其弟子，喜因奉表来谢。】

请计处倭酋疏　　明许孚逺【福建巡抚都御史】
为侦探有据，廷议纷纭，恳乞审定大计，殄灭狂酋。
事臣入境之初，据指挥沈秉懿史世用称，奉石尚书宻遣打探倭情，看得沈秉懿老而黠，不可使令，还报石尚书，史世用貌颇魁梧，才亦倜傥，遂选取海商许豫，令世用扮作商人，同往萨摩州。二十二年三月许，豫回报旧年七月，船收日本庄内国内浦港，距萨摩州尚逺，探得州酋滕义久同许仪，后随闗白去名护屋地方，史指挥分别潜去寻觅，同伴张一学等宻往关白居住城郭，探其动静起居。
八月闗白同义久幸侃仪后等回。
九月初三日，豫备礼物以指挥作客商，进见幸侃。
幸侃曰：恐非商贩，仪后答曰：亦大明一武士也，侃将自穿盔甲送豫。
有大隅州正兴寺倭僧玄龙来问曰：船主得非宻探我国之官耶？豫权答曰：是因尔侵伐高丽，皇帝不忍发兵救援，遣游击将军来讲和好，福建许军门欲发，商船未审虚实，先差一船人货来此，原无他意。倭僧将信将疑。
十一月义久会幸侃等差倭使黒田唤豫覆试前情；倭僧玄龙与豫面写对答，喜为足信，仍奉文书一封、旗、刀；二事付豫进送军门，以图后日贸易通利之意延。
二十三年正月豫始得回，并倭酋所上文书、旗刀，幸侃送豫盔甲一副，又庄内国倭酋滕一云，送豫倭刀一把；根占国倭酋平重虎送豫鸟铳一对；逐一呈报。
一、探得闗白平秀吉，今称大阁王，年五十七岁，子纔二岁，养子三十岁，平日奸雄诡诈，六十六州皆以和议夺之；
一、侵入高丽，被本朝官兵杀死不计其数，病死亦不计其数，弓尽箭穷，人损粮絶，诡计讲和，方得脱归。
一、关白造船千余，大船长九丈阔三丈用橹八十枝中船长七丈阔二丈五尺用橹六十枝诸倭云候和婚不成欲乱入大明等处。
一、日本点兵，十八岁至五十岁而止，若奸巧机谋者，虽七十岁亦用之。
一、日本长岐地方，广东香山澚番，每年至长岐买卖，透报大明消息，仍带倭奴假作佛郎机，潜入广东，觇伺动静；
一、关白奸夺六十六州，必拘留子弟为质，令酋长出师，以侵高丽，实置死地。各国暂屈，雠恨不忘，察义久等，甚有恶成，乐败之意；
一、浙江、福建、广东三省人民被虏日本，生长杂居，十有其三，住居年久，熟识倭情，多有归国立功之志。乞思筹策令其回归；

又据商人张一学将到闗白城郭侦探事情开报；
一、平秀吉，有三帅，名石田、浅野、大谷，大小谋议，俱是三人。
一、吉发兵，令自备干米，络绎接应，处处含寃。
一、丰护州酋首、野柯踏闻大明助兵，丧胆逃回，吉剿杀。
一、家一兵入朝鲜，内浦港抽选七十人，回者止二十人日。向国大船装倭三百回者，止五十人，损失甚多。
一、萨摩州乃船只惯泊之处，今发往吕宋船四只，交址三只，东埔一只，暹逻一只，佛郎机二只，兴贩出没；此为咽喉也。
一、器械不过黄硝、乌铅、硫黄，日本产出，焰硝随处，恶土煎炼亦多，惟乌铅，大明所出，香山澚发船，往彼贩卖，炼成铅弹。
一、日本有罪，不论轻重，登时杀戮。壬辰吉儿病故妄杀乳母十余人。癸巳、吉在名护屋回，闻女婢通奸，将男女四人烧大堺野中，究杀七十余口。
一、吉自擅政山城君懦弱无为壬辰征高丽将天正二十年改为文禄元年自号大阁王将闗白付与义男孙七郎，字见吉，年三十，智勇不闻。
一、虏掠朝鲜良家子女，糠飱草宿万般苦楚有秀才亷思谨等被虏厚给衣食欲拜为军师，谨等万死不愿据此。

臣又屡阅邸抄为议封贡一事本兵经畧大臣与台省诸臣持论不决朞月于此臣在封疆，不容无言，窃料平秀吉，一狡诈残暴之夫耳；本以人奴簒窃，至此彼国诸酋思攘夺者甚众阴谋伐国构怨，亦深如结萨摩州将幸侃逼令州官义久杀其弟，中书以自明义久不得已佯为降顺心未尝一日忘秀吉，也夺丰后州官之妻为妾，民间妻女充塞卧内淫虐百端诸州质子禁若囹圄共不胜忿恨之情日本原无征科之扰而今令逺道输粮原无兴大兵动大众之举，今则征发骚然，举国鼎沸，日事杀人而虞其噬多行不轨而虑其毒，故出则蒙面，卧则移徙；彼亦自知不免于祸，自底灭亡，可计日而待也。今夫谋动干戈，驱无辜之苍赤而欲尽置死亡之地，此神明所不与，恃其取诸州之故，智以袭朝鲜凭，其破朝鲜之余威，思犯中国，怒臂当车，岂可久长？且彼虽数十万众，航海而来，我沿海舟师以主待客，胜算在我，而又絶其向导，乖其所之，彼未可遽入吾地也。战舰虽巨，而多离船则不能守，守之则不能登陆，而战兵数万计，日须数百石粮，我坚壁清野，使无所掠食，则困毙立至，曩时倭犯浙、直、闽、广间，虽受荼毒，卒就歼灭。昨入朝鲜不下一二十万死亡过半，伎俩可知矣。蕞尔夷邦主者不过一匹夫之勇，左右羽翼，非素亲信曽无有韩白之畧，又或怀豫让之谋，故以臣策之，必不能得志于我而不戢自焚，旋就颠蹶亦理势之必然。
今中外汹汹、畏蜀如虎者，皆过也。若封贡之说，诸臣言之甚详，无容复置喙，窃谓山城君，虽懦弱，名分犹存，一旦以天朝封号加之，僣逆之夫，且置山城君何地，崇奸、怙乱、乖纪、废伦，非所以令众庶，而示四夷也。北国谙达之孙巴罕鼐济来投我，执以为质，而彼卑辞求之，因而还其孙，与通贡市，假以王封，先帝有不杀之恩，北国无要挟之迹，此机会偶有可乗，今非若此也。秀吉无故兴兵，陷我属国，碧蹄战后，暂退釡山，尚未离朝鲜，而我以细人之谋，听其往来，讲封讲贡，若谓许我封贡则退，不许封贡则进，要耶、非耶？近朝鲜国王李昖奏称倭贼于金海、釡山筑城造屋，运置粮器，焚烧攻掠，无有巳，时尚可谓退兵乞和耶？夫乞封固，非秀吉本谋，然藉名号以詟服诸夷，益以恣狂逞之志，则秀吉亦姑尔从之，行长小西飞慑于平壤王京之战，既未能长驱直入，而又兵入朝鲜，死亡数多，恐无辞于秀吉则亦姑假封贡之，说以绐秀吉而缓其怒，是以沈惟敬茍且之谋，得行其间，我经畧总督诸臣，不过因惟敬，而过信行长诸酋，又因行长诸酋，而错视秀吉，不知秀吉豺狼之暴、狐兎之狡，必不可信义处者也。观请封表文末云：世作藩篱之臣，永献海邦之贡，因封及贡，其情已露，于此要而得封，必复要而求贡求市，朝廷将何以处之？今当事之议，欲令倭尽归岛，不留一兵朝鲜，以听命顾彼方，肆无忌惮，又安肯收兵还国？憣然顺从臣恐不能得此于彼也。即使暂时退兵，旋复入宼，败盟之罪，又将谁责耶？议者多谓，封贡不成，倭必大举，不知秀吉妄图情形，久着封贡，亦来不封贡，亦来特迟速之间耳。
伏乞明诏天下，以倭酋平秀吉干犯天诛，必不可赦之罪，兼谕日本诸酋，以擒斩秀吉，则有非常之赏、破格之封，朝廷不封凶逆之夫，而封其能除凶逆者，以此晓然，令于天下然后奸雄丧胆，豪杰生气，平秀吉不久当殄灭，无难也。
臣以为今日之计，莫妙于用间、莫急于备御、莫重于征剿。
何者？倭酋倡乱惟在秀吉一人，诸州酋长面降心异，中间有可义感者、有可利诱者，秀吉原无亲戚、子弟股肱心膂之人傥，得非常奇士，宻往图之。五间俱起，不烦兵戈，而元凶可擒。故曰：莫妙于用间。
备御之策，屡奉申饬亦严矣。臣惟辽阳、天津、宻迩、京师，一由朝鲜度鸭緑江而上，一由山东海面乗风疾趋，设有踈虞震惊宸极宜，将东征之兵挑选，分屯两地，以防不测，各省直兵防，更于今日严为整备俟。其入寇，或犄或角，戮力歼之，此不可恃其不来，而一日懈缓者。故云；莫急于备御。
然用间妙矣。恐未可，必得志于彼备御急矣，恐未能使破胆于我。臣以为彼不内犯，则已果。
其内犯，大肆猖狂，乞我皇上定议征讨，特发内帑百万，分助诸省，打造战舰二千余只，选练精兵二十万人，乗其空虚，会师上游，直捣倭国，此堂堂正正名，其为贼敌，乃可服者也。故曰：莫重于征剿。
或者谓，兴师逺涉，为费不赀。臣计山东、浙、直、闽、广，备倭兵饷，岁不下二百万，积之十年，则二千万；征剿所费，不过一岁之需而足，若倭奴荡平，海防又可息肩，各处饷银，可坐省其半，一劳永逸，未有若斯举矣。又闻元世祖舟师讨倭，溺十万众五龙山下谈者恒为口实。臣料世祖虽雄，其实北人不谙海上形便，当时将帅必多逹官，彼以不习波涛，不识风汛之人，颠倒沈溺，百万何用？今东南舟师，必习波涛，必知风汛，无忧覆溺，试观沿海商民兴贩各国者百鲜失一，故元事、非所论于今日也。
夫人情畏倭而虑其来，又株守而惮于往，是以倭酋得恐吓要求，诚知备御之策，攻伐之谋，不患其来，复制其往，兵志谓；未战而庙算胜者，此举是也，臣非不知诸臣值时势之艰，从权变羁縻之术，何敢轻为挠阻，但灼知封贡非利，不封贡非害，敢效愚忠，仰赞庙画，惟皇上断而行之，则顺逆之分明，华夷之防定，久安长治之计，从此可得矣

论曰：
文告表状，古今之所驭。夷大率尽此，盖暌则联之，以信服则怀之以仁，梗则威之，以兵行逺，惟文传信乃核。读此者，愈以悟一张一弛之道，而见同轨同文，之征矣。÷

东西洋考卷十一
●钦定四库全书　　（明）张燮撰
东西洋考卷十二　○逸事考


《尚书大傅》曰：尧南抚交址，于禹贡荆州之南，垂幽荒之外，故越也。周礼南八蛮雕题交址，有不粒食者焉。秦开越岭，南立苍梧，南海、交址、象郡。汉武帝元鼎二年，始并百越，启七郡，置交址刺史，督领之时；又建朔方郡，已开北垂，遂辟交址于南，为子孙基址也。《交址外域记》曰：越王令二使者，主交址、九真二郡，汉遣伏波将军，路博德讨越王。越王令二使者赍牛百头，酒千锺，及二郡民户口簿，诣路将军，乃拜二使者为交址九真太守。
【见《水经注》　按《后汉书》男女同川而浴，故称交址。】


蜀王子将兵三万，讨雒王服诸雒将，因称安阳王。后南越王。尉佗举众攻安阳王。有神人，名皋通，下辅佐为安阳王治神弩，一发杀三百人。南越王却军，住武宁县遣太子，名始，降服安阳王，称臣事之。安阳王不知通神人，遇之无道，通便去。语王曰：能持此弩王天下，不能者、亡天下，通去。安阳王有女名眉珠，见始端正，珠与始交通，始问珠取父弩视之。始见弩便盗，以锯截弩，讫逃归报越王。越进兵攻之，安阳王发弩，弩折遂败。安阳王下船，径出于海。【见《水经注》】


马援南入九真，至无功县，贼渠降；进入余发渠，帅朱伯弃郡，亡入深林，巨薮犀象所聚，羣牛数千头。时见象数十百为羣，又分兵入无编，至居风、帅不降，并斩级数十百。九真乃清。【凿南塘者，九真路所经也。去州五百里，建武年，马援所开。　俱见《水经注》】
</div>
    <div class="pagination">
<a href="东西洋考_page38.html">上一页</a><span>...</span><a href="东西洋考_page34.html">34</a><a href="东西洋考_page35.html">35</a><a href="东西洋考_page36.html">36</a><a href="东西洋考_page37.html">37</a><a href="东西洋考_page38.html">38</a><span class="current-page">39</span><a href="东西洋考_page40.html">40</a><a href="东西洋考_page41.html">41</a><a href="东西洋考_page42.html">42</a><a href="东西洋考_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
