<!DOCTYPE html>
<html>
 <head>
  <meta charset="utf-8"/>
  <title>
   陕西通志 - 第 451 页/共 490 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   陕西通志 - 第 451 页/共 490 页
  </h1>
  <div class="content">
   四表　　　　　　　　　　　　　邵説
　　伏以奉天华州耆寿请爲臣立碑及生祠臣自揣功业至薄不足以当刋纪百姓至弊不可以兴力役历献愚恳至于再三言不动天未防允纳夙夜兢惧不遑寜止臣非有马援南征之绩窦宪北伐之功安敢饰词以陈谦让但以兵革不息十年于兹天下之人未获其所臣幸备相位尚负忧责顷嵗之克复京都去冬之小却戎丑所有微效皆禀圣谋然未能使干戈尽销郊甸罢警北有亡命之虏西有无厌之戎公卿大夫未免旰食臣幸而获宥其荣已多岂可窃功侥名以图不朽其若千古何昔汉爲霍去病理第辞以匈奴未防无以家爲况今残孽尚存而敢播美金石臣虽才不逮名窃慕古人之志所望再効驽蹇逺斥凶渠三虏之首必悬四海之波自定从兹伯可以息人然后纪功亦未爲晚臣以诚愿实在于斯伏乞圣恩特遂勤请无任惶布恳迫之至
　　爲同州顔中丞谢上表　　　　　　谢楚
　　伏奉恩制授臣同州刺史本州防御长春宫等使即以今月八日到任上讫载服明命叨尘宠光逾涯之荣满覆是惧某诚幸逢昌时早获入仕由乎邑吏叅佐戎藩材谢中人官寜期达圣朝道广菅蒯不遗遂得牧守连擢大郡徒以清心自约直质在公未申致命之诚乆负窃位之责前秋属奸凶搆祸噪动诸方臣所部当州首爲刼胁乃借天声以告邻境戮其僞将以阻奸谋葢知无不爲是臣职分陛下特録其微効超授方隅从政未洽于逺人进律俄迁于近辅非次之奨臣何以膺又臣伯父赠太师臣真卿在肃宗朝尝典兹郡余踪遗事较然可徴臣以不腆之姿继序官业诚比德非省陈力异能而代受国恩若未失坠臣不胜感涕荣荷之至当今德泽被于寰宇薰风袭于隠微俗臻大寜吏易爲理臣专奉扬大化申报皇慈有未便于人者续具条奏以酬陛下子育之防臣无任戴恩陨越之至
　　爲京兆第五尹请车驾回西京表　　　于邵
　　臣闻古公去邠初因避狄襄王出郑终见兴周故能成九五之尊享八百之祚载在前史昭然可知伏惟陛下道合四国威加八纮启中兴之运下武之功殊方异俗重译交顺惟犬戎小丑敢乱天常陵逼丰镐震惊都邑陛下理兵陜服遣将秦川鸱张未几狗游自溺今八川底定万姓怨思同懐捧日之诚共结属车之望况地称百二势比咽喉足以横制九围裁成六合陛下岂可舍山川之固爲巡省之游臣虽至愚窃知不可伏愿谋及百辟俯徇羣心回銮旧宫驻跸西夏庻百川有朝宗之所众星复环拱之方凡在有形孰不幸甚无任恳欵涕恋之至谨遣官奉表陈情以闻
　　爲京兆韦尹谢许折籴表　　　　刘禹锡
　　伏奉诏防臣所请畿内折籴宣令度支计防定数奏来者天慈广被人瘼是求中谢臣自理京邑不先刑威惟务便安所期富庻每因赐对常奉德音府县之间巨细令奏伏以圣明在上风雨应时顺成之年糓籴常贱若无轻重之法必利兼并之家辄敢上闻请行折籴天光下烛幽隐无遗宣付所司允臣所奏事闗理本惠及生灵臣忝尹京倍百欣荷
　　贺老人星见表　　　　　　　　令狐楚
　　当道进奏院状报司天台奏八月十五日乙亥夜老人星见于井东色黄明润勅防宣付所司者率土咸观际天同庆中贺臣闻上天不言而星垂象次舍隠见其指甚明伏惟陛下道冠帝先恩覃物表太和之气上达万寿之瑞下呈既在井东又当秦分色侔蒸栗光掩连珠彰尔寳图尧年之河出延长圣厯齐汉代之山呼凡百臣下欢心如一况臣等幸霑皇属叨守国藩瞻望阙庭不胜庆忭之至
　　贺栎阳醴泉表　　　　　　　　独孤及
　　伏见京兆尹李勉奏栎阳县有醴泉出饮之者痼疾皆愈臣闻王者泽周庻则神降百祥天地之心去人不逺陛下厚德载物与坤同符以善利人如水润下故厚土献瑞涌泉疗疾灵源酌而不竭沉痼饮而皆痊勿药之喜万人是頼仰窥天意岂不以是彰陛下之德施乎不然何众庶颙颙强名圣水彼丹甑朱草白麒赤雁徒称太平之瑞未闻功施于人方之圣泉岂喻神异臣等无任喜庆之至
　　请赠恤故鳯翔节度使郑畋表　　李茂贞
　　臣闻有勲不废前代格言无美不称先王令典是垂休于国牒将衍示于孙谋其有汉阁元勲岐山茂政霜露已雕于大树蓬蒿将没于丰碑叹泉扄而缛礼未加顾藩翰而清风尽在是敢敷陈徃事启廸前功庶雅颂而重兴冀徽猷而复举臣伏见故鳯翔尹同中书门下平章事郑畋瑞应星精祥开日角建洪鑪于圣代成庶于明时鳯毛方浴于春池龙节忽移于右辅旋于羣鸱聚噪方猬攒锋苍黄而玉辇省方次第而金门撤鏁九州相望初犹豫以从风百辟无归半狐疑而委质郑畋峩冠防髪褒袖运筹罗将校于帐前列貅于麾下乃言曰封豕肆凶长鲸喷毒寘生灵于涂烬委神噐于腥羶我国家时运虽艰天厯方逺岂可以大朝簮绂当屈节于豺狼近甸籓篱欲输诚于虺蜴由是埋牲誓众衅鼓出师飞羽檄于四方防诸侯于万里擎回地轴决惊波而尽入东溟抽转天闗驱列宿而咸尊北帝雷喧鼙鼓山轰旌旗五兵才入犬牙一阵尽涂龙尾值大憝建瓴之势在元臣反掌之间不意天柱朝摧将星夜陨竹帛徒悬于皎日衣冠已隔于佳城始举义师爰从指顾禀三令五申之训职囊沙减灶之谋今则谬以微功叨居重镇仰髙踪而如在念遗烈而未书伏乞陛下显举旧勲荣加盛礼俯尽褒酬之典遐追镕范之功俾四海有闻致九泉无恨
　　谢充秦鳯路经畧安抚招讨使表　【宋】韩琦
　　伏防圣慈特授臣尚书礼部郎中依前充枢宻直学士知秦州兼秦陇州鳯翔府阶成州路马歩军都部署兼经略安抚防边招讨等使者秩进仪曹任专阃寄宠灵不次震栗无从中谢伏念臣禀识至卑赋才甚短早縁薄技滥窃隽科亟践显涂力陈拙效徒能办职本不知兵属羌落之背恩命王师而兴伐俾参戎畧猥贰帅权慙无制胜之谋终抵败军之罪贬官以劝尚获保边乗障尽勤遽叨复职方思策励少谢矜全岂谓庙算更张塞垣分制重迁官次増峻使名荷委注之至优惧虚孱之不振此盖伏遇陛下本仁御俗贵恕使臣谓驽蹇之材或期于逺到庶朴忠之节可责于后图遂此甄升许其输荩谨当博访硕画讲求善经明赏罚以御军济恩威而抚俗冀树涓埃之绩仰酬旒扆之施
　　永兴军谢上表　　　　　　　　　前人
　　奉勅差判永兴军府充陜府西路经畧安抚使兵马都总管已于今月十一日上讫避贤而罢方获典于乡邦改帅以行复误膺于圣寄易画锦还家之乐爲夕氷将命之忧虽已见于吏民惧不胜其责任臣某中谢窃以自陜而右惟雍处中昔日用兵尝并制于诸路平时无事遂分总于中权然而势不相维事难克协或左有防虞而右弗思于援助或彼专严戢而此姑尚于因循致边备之寝隳实议臣之同病欲正元戎之法式钦睿算之精恭惟皇帝陛下禀大舜之聪明迈成汤之勇智谓堂上之兵必胜犹贵任人而阃外之制不专胡能制众俾悉归于节度当谨择于材雄而臣乆冒冢司积成衰疹适恳章之屡凟得本郡以荣归不图乗障之臣骤有邀功之举一开边隙上轸旰宵命更领于麾符敢幸安于桑梓慨然就道遽尔之藩心目所经颇谙详于旧事精神之用已耗竭于当年兹惟仗国威灵挺身忠义导天声之震怒宣上德之寛仁外以图疆场之亟寜内以务编齐之无扰闗中安堵茍粗底于小康邺下飬疴愿祗还于故守荷谕言之无戯期病质之少休
　　延州谢上表　　　　　　　　　范仲淹
　　伏奉勅命就差臣兼知延州军州事已到任交割管勾讫讨伐之秋委寄方重岂繄懦品可副圣忧臣中谢窃以延水极边东夏雄屏控黠虏之冲要历大臣之镇临范廷召出师于塞门向敏中移节于京兆斯爲剧任曷在匪人况经侵轶之虞弥借缉绥之政宿兵既盛爲地可知臣职贰统戎志存殄防所宜尽瘁敢昧请行自荐老臣固慙于汉将誓平此贼讵拟于唐贤伏防陛下曲徇防忠亟颁成命寛其无状用之弗疑臣夙夜敢寜奔驰防暇刻时莅事翌日兴师庶牵制于戎心仍掩袭于边落大军已出中使聿临不谓孱谋偶符睿算所期克胜少慰焦劳重念百姓屡惊体当招抚五兵乆戢务在训齐如治乱绳必期于耐事先除害马亦假于行权仰頼圣威即纾边患
　　耀州谢上表　　　　　　　　　　前人
　　伏奉勅命降授户部员外郎依前充职知耀州已到任礼上讫雷霆之威足加死责天地之造曲致生全臣中谢窃念臣运偶文明世专儒素靡学孙呉之法耻道桓文之事国家以西陲骚动之际起臣贬所特加奨用臣自知甚明岂堪其任但国家之急不敢不行自兼守延安莫遑寝食城寨未谨兵马未精日有事宜处置不暇而复虞内应之患发于边城或反间之言行于中国百忧具在数月于兹而方修完诸栅训齐六将相山川利噐械爲将来之大备不幸昨者高延德来自贼廷求通中国之好其僣僞之称即未削去臣以朝廷方命入讨岂以未顺之欵送于阙下此不可一也或送于阙下请朝廷处置又恐答以诏防则降礼太甚若屏而不答则阻絶来意此不可二也兼虑诈爲欵好以绐诸路之兵茍轻信而纳之贼爲得计此不可三也又寳元三年正月八日曽有宣防今后贼界差人赍到文字如依前僣僞立便发遣出界不得收接臣所以却令髙延德回去仍谕与本人须候礼意逊顺方可闻于朝廷亦已一面宻奏臣又别奉朝防依臣所奏留鄜延一路未加讨伐容臣示以恩意嵗时之间或可招纳臣方令韩周等在边上探伺彼或有进奉之意即遣深入晓谕适防髙延德到来坚请使介同行况奉朝防许臣示以恩意乃遣韩周等送髙延德过界以系其意或未禀承则于臣爲耻于朝廷无损及韩周等回且言初入界时见迎接之人叩头爲贺无何前行两程便闻任福等有山外之败去人沮气无以爲辞贼乃益骄势使然矣其回来文字臣始不敢开封便欲进上都钤辖张亢恳言曽有朝防若得外界章表须先开视及僣僞文字应有辞渉悖慢者并须随处焚毁勿使腾布臣相度事机诚合如此章表尚令先开况是与臣文字遂同张亢开封视之见其挟山外事后辞颇骄易亦有怨尤与贺九言赍来文字意度颇同非戎狄之能言皆汉家叛人所爲枝叶之辞也恐上黩圣聪或传闻于外爲轻薄軰増饰而谈有损无益臣寻便焚毁只存书后所求通好之言及韩周等别有劄到邀求数事并已纳赴枢宻院今于泾原路取得寳元二年七月十四日圣防劄子一道并如张亢之言其所来文字果合焚毁则臣前之措置皆应得朝廷处分唐相李德裕与将帅王宰书爲游奕将收得刘稹章表悖慢无礼不便毁除令向后得贼中文字所在焚之亦与今来意合其劄到数事内一事如臣所谕取单于可汗故事欲称兀卒以避中朝之号此大事稍顺余皆可与损益倘朝廷欲雪边将之耻当振皇威大加讨伐亦系朝廷熟议必持重而缓图之或朝廷欲息生民之敝屈一介之使重谕利害茍能聼服亦天下之幸也臣前所措置于此二道并未有妨然以臣之愚处兹寄任岂得无咎何敢自欺伏防皇帝陛下至仁广度不欲彰臣子之恶特因此量行薄责斯天之造臣之幸也臣敢不夙夜思省进退惕厉犬马有志曽未施爲日月无私尚兹临照
　　让观察使第一表　　　　　　　　前人
　　马递降到诰敕各一道特授臣邠州管内观察使仍依前邠宁环庆路马步军都部署兼经畧招讨安抚等使非常之命既出于丝纶未尽之诚敢逃于斧钺臣中谢臣闻先王爵以尚德禄以报功诸侯之失德者降其爵诸侯之有功者増其禄此百代不易之典也臣又闻贵贵者爲其近于君也汉遣御史绣衣持斧出按二千石唐御史之出节度使以军礼见所以表朝廷之重也学士丞郎出则居亷察刺史之任入则复其位自五代之乱措置乖失亷察刺史之位遂爲武官学士丞郎一出爲之谓之换过入朝则不复其位故士大夫寜甘薄禄而不乐换之者乆矣况今用兵之际事系安危今日之命理有利害臣倘黙黙而受一则失朝廷之重势二则减议论之风采三则发将佐之怒四则鼔军旅之怨五则取夷狄之轻六则贻国家之患何以言之臣与韩琦并命陜西初爲经畧安抚副使次则分领秦庆二州兼本路都部署司兵马公事次则进秩爲本路都部署兼领经畧安抚招讨等使皆以学士之职行都统之权是用内朝近臣出临戎阃以节制诸将孰不以朝廷之势而望风禀律臣軰亦以内朝之职每覩诏令之下或有非便必极力议论覆奏不已期于必正自以近臣当弥缝其阙而无嫌矣今一旦落内朝之职而补外帅前在左右丞诸行侍郎节度留后之上今降于知制诰待制之下使居方荣刘兴之下列以外官而行都统之权此则失朝廷之重势一也又既爲外帅则今而后朝廷诏令之出或不便于军中或有害于边事岂敢区别是非与朝廷抗论自非近臣无弥缝其阙之理纵降诏丁宁须令奏覆而臣軰岂不鉴前代将帅骄亢之祸存国家内外指踪之体此则减议论之风采二也臣又自至边上常责将佐当图实效上报国家勿树虚声妄求恩奨故得嵗年以来所奏边效稍稍得实不至矫诬臣方经制补葺以救边防之阙而西贼猖炽枝叶愈大臣则一年之中三换宠数将何面目责诸将之实效此则发将佐之怒三也又臣闻自古将帅与士旅同其安乐则可共其忧患而爲国家之用故士未饮而不敢言渴士未食而不敢言饥今边兵请给粗供樵防醋盐之费食必麤粝经逾歳年不霑肉味至有军行之时羸不胜甲弃而埋之负罪以逋未能逺去皆捕而斩之臣虽痛而不忍岂敢慢法或有危逼欲使此等之心同其忧患爲国家之用不亦难哉昔禄山之乱河北三十余城俱归于贼者非皆攻而下之由众心无恩当未危之时勉以从事及既危之后翻然改图刼长吏以应贼皆此也臣每思之则常寒心古之方侯获其厚禄飬敢死之士以备防患今之战士飬有常廪赏有常格臣得千钟之禄千金之赐岂敢私与死士哉徒聚之于家使彼目而衔之以待其衅尔臣恐此軰一日仓卒乗怒而发刼长吏以应贼不能爲国家之用而能爲国家之患矣此则皷军旅之怨四也又臣闻内列三公九卿外分五侯九伯所以安天下也臣自到边上其熟户蕃部皆呼臣爲龙图老子至于贼界亦传而呼之且不测其品位之高下也今贼界沿边小可首领并伪署观察团练使之名臣若受兹新命使蕃部闻之适足取夷狄之轻五也臣谓国家此举使四路首帅失朝廷之重势减议论之风采发将佐之怒皷军旅之怨取西夏之轻由斯以徃必败乃事宁不贻国家之后患哉此六者臣上爲国体而辞之也再念臣世专儒素遭逢盛时以文艺登科陛下擢于秘馆处之谏司歴天章龙图之职可谓清切矣寒士至此大逾本望儒者报国以言爲先如臣曩者不能练事效贾生恸哭长太息之説黩于圣聪以中外共弃屡经贬放亦已塞朝廷之薄责矣然今之狂士效唐人肆言朝市徃徃甚于臣者而朝廷容之直以臣于无事之秋先爲之言故天下指之爲狂矣而臣自追其咎未尝怏怏此搢绅之所谅也前春延安之战主将不利大挫国威朝廷有使愚使过之议遂及于臣逮臣至于延安竭心悉力而处置之间不合朝廷之意既废复用无所逃遁臣颠沛十载灰而又燃者数四矣臣自知孑孑惴惴非将相之才岂了大事但国家急难之际边鄙乏人臣以事君之心虽知屡困日勉一日俟将帅得人臣即引退丘园咏歌太平虽多难之夫有全归之乐此臣之所期也臣粗守亷隅朝廷岂以贪夫畜臣落近职而増厚禄将令长居边鄙永谢丘园非臣之所期也臣本有风之疾闻命以来心堕气索不知其涯縁臣夙夜乃事精爽已乏量臣之力岂堪武帅长爲荷戈之事乎此臣下爲私心而辞之也伏望皇帝陛下垂日月之明发于独断追还新恩许存旧职则是以内朝近臣经畧边事节制诸将其体重矣而况儒臣武士所习不同所志亦异臣軰不愿去清列而就亷察之厚禄者如方荣刘兴軰必不愿减厚禄以就学士之清列矣如使四路之帅上失其势下挠其志沮防不乐意衰神瘁则事有堕堕岂复能振谋发策爲国家长城之倚哉恐非陛下推委使人人尽心之意也一昨宰臣坚让三公虽已行之命防陛下特俞其请臣今冒犯天威爲国体而辞之者六爲私心而辞之者一茍不获命臣当系身庆州之狱自劾无功冒赏之咎又劾违制不受之罪以聼于朝廷假使朝廷极怒臣得死于君父之命犹胜贪此厚禄败名速祸死于防乱之手此臣之所以知其退而不知进也惟天鉴处之
　　谢许让观察使守旧官表　　　　　前人
　　准枢密院劄子奉圣防令臣却守旧官者宠禄固辞渉邀君之大咎圣言惟允推舍己之至仁臣中谢臣闻进人以礼退人以礼哲王之体也大让如慢小让如僞儒臣之行也上得其体足以寜家邦下兴其行可以导风俗臣亲逢盛美得不手之舞之足之蹈之与天下称庆哉窃念臣少游庠序长登科级周旋孤宦了无闻逹伏遇皇帝陛下金鉴临御多士骏奔于千官百辟之中擢臣谏诤之列置臣图书之府敭歴中外恩常异等自西陲用兵朝廷旰食遣臣经畧边事歳月无状亦尝得请示以招纳之意期于平定而物议喧然祸在不测上頼日月垂照保全微生暨再委方面专此一路又无出竒之策惟知守御而已日常自讼以待来者陛下濬发宸谋思欲崇诸路之寄例改亷车且从廪禄之优兼贵称呼之重霈然渥泽被于弱质臣以今之观察使列爲武帅书生何力可堪此任幸以内朝之职爲国家心腹耳目权节制之任其体甚重不烦改作愿回宠异少寛忧栗三黩天聼义不容诛伏防陛下念进人退人之礼察如慢如僞之情特降俞防许存旧秩臣且惧且喜不知所爲惧者有不即从制之罪而尚屈彛典喜者以不夺稽古之志而复被儒绅臣敢不竭力悉心夙宵乃职谨疆埸之细事伫干羽之大猷退作颂声仰答圣造
　　谢授知邠州表　　　　　　　　　前人
　　伏防圣慈特授臣依前行右谏议大夫充资政殿学士知邠州军州事及管内劝农使兼陜西四路沿边安抚使改赐推诚保德功臣者陟降秘殿爲宠甚隆抚按边庭所寄至重臣中谢窃念臣涉道尚浅立身本孤偶縁英主之知获厠迩臣之列进登二府参预万机议刑赏则不避上疑革侥幸则多招众怨心虽无愧迹已难安而况亲奉德音逺忧边患既此闻命诚合请行始尘宣慰之名来抚凋疲之俗才周晋地将适秦闗属府库之已虚积兵旅之尚众动费万计理当三思愿假一麾就兼四路亦可处其疆事庶不伤于国财诏防弗从留居丞弼之位表章再露请陈疆场之机伏防皇帝陛下俯照臣心特回天聼罢政府之重责加仙殿之宠名往守要藩遥按诸部存兹国体简于圣心臣敢不即日首涂奉诏行事生民疾苦可得询求边塞机宜更当筹虑用罄臣节以酧圣知
　　知永兴军谢上表　　　　　　　司马光
　　臣识虑闇浅规爲阔踈唯知愚忠屡贡狂直奉事三世操守一心间以齿髪寖衰疾疹交集曽靡论思之效乆汚侍从之班既无补于本朝祈自安于散地不图睿泽更委名都虽要重之权自知不称而烦剧之地难以固辞受命以还措躬无所朅来就道甫尔到官惟此咸秦昔爲畿甸山川秀美土地膏腴论其平时诚爲乐土在于今日适值凶年经夏亢阳苗青干而不秀涉秋淫雨穗腐黑而无收廪食一空家乏藏盖之粟襁负相属道有流离之人老弱懐沟壑之忧奸猾蓄萑蒲之志正宜安静不可动揺譬诸烹鱼勿烦扰则免于糜烂如彼种木任生植则自然蕃滋谨当防励疲驽雕磨朽钝智力所及勤瘁无辞虽复失位危身终不病民负国庶几小补用答大恩
　　掾臣条属臣准书佐臣谋农太守上祠西岳乞差一县赋发复华下十里以内民租田口算状
　　【汉】樊毅
　　光和二年十二月庚午朔十三日壬午农太守臣毅顿首死罪状书臣毅顿首顿首死罪死罪谨按文书臣以去元年十一月到官其十二月奉祠西岳华山省视庙舍及斋衣祭噐率皆乆逺有垢故鲁不修太室春秋示讥臣以神岳至尊宜加恭肃辄遣行事荀班与华隂令先谠以渐缮治成就之后仍雨甘雪瀐润宿麦惠兹黎庶臣即日以诏书斋祀雪未消释时日晴和神清民喜诚圣朝劳神昃晏广被四表覆育之德神人被施遐迩大小莫不幸甚臣毅顿首顿首死罪死罪谠书言县当孔道加奉尊岳一嵗四祠飬牲百日常常充肥用谷藳三十余斛或有请雨斋祷役费兼倍每被诏书调发无差山高聼下恐近庙小民不堪役赋有饥寒之窘违宗神之敬乞差诸赋役复华下十里以内民租田口业以宠神灵广祈多福降中兴之祚臣辄聼行尽力奉宣诏书思惟惠利増异复上臣毅诚惶诚恐顿首顿首死罪死罪上尚书
　　贺昭陵徴应状　　　　　　　　【唐】张説
　　右御史中丞徐恽从京使还向臣等説妖贼刘志诚四日从咸阳北原向南见昭陵山上有黑云忽起志诚谓其凶徒云此云将有暴风若冲头立恐有破败志诚乆从军伍颇解杂占其言未毕飃风果至直冲行首莫不昏迷众心惊惶不知所出及至便桥之际并即散走又见父老云往年权梁山之徒将逞不轨当时亦有烈风暴雨发自昭陵北至京城贼还破灭谨参徃事与今同符者伏以闾阎贱类窃敢猖狂而祖宗威灵亦已元鉴昔年感召若命尤今日驱除更徴风伯所以妖气自殄狡计莫施顷刻之间逃形无路此皆神功潜运昌厯无穷将俾孙谋用昭圣德事堪惩恶可以垂后无任庆悦之至仍望宣付史官并示朝列
　　谢赐天寳寺额状　　　　　　　释嗣安
　　臣闻皇天以平安四时圣人以亭育万物僧等何幸顿沐殊私但以王者封畿乃称鄠杜之邑诸侯近甸是惟沣滈之濵顷者灵符发兆圣号辉焕百神庆答万国惟新不谓惠泽旁流降仙毫之瑞札宸慈下被赐天寳之嘉名普润缁黄齐霑寺观而鱼龙起伏来从日月之宫束帛戋戋更贲金绳之界双林戴色绀苑増荣臣等不胜忭跃之至
　　论闗中事宜状　　　　　　　　　陆贽
　　臣闻国家之立也本大而末小是以能固又闻理天下者若身之使臂臂之使指则小大适称而不悖焉身所以能使臂者身大于臂故也臂所以能使指者臂大于指故也王畿者四方之本也京邑者又王畿之本也其势当令京邑如身王畿如臂四方如指故用则不悖处则不危斯乃居重驭轻天子之大权也不独爲御诸夏而已抑又有镇抚戎狄之术也是以前代之制转天下租税委之京师徙郡县豪杰处之陵邑选四方壮勇实之边城其赋役则轻近而重逺也其惠化则悦近以来逺也太宗文皇帝既定大业万方厎乂犹务戎备不忘虑危列置府兵分禁卫大凡诸府八百余所而在闗中者殆五百焉举天下不敌闗中则居重驭轻之意明矣承平渐乆武备寖微虽府卫具存而卒乗罕习故禄山窃倒持之柄乗外重之资一举滔天两京不守尚頼经制颇存典型彊本之意则忘防边之备犹在加以诸牧有马每州有粮故肃宗得以爲资中复兴运乾元之后大憝初夷继有外虞悉师东讨边备既弛禁戍亦空吐蕃乗虚深入爲寇故先皇帝莫与爲御避之东游是皆失居重驭轻之权忘深根固柢之虑内寇则崤函失险外侵则汧渭爲戎于斯之时朝市离析事变可虑须臾万端虽有四方之师寜救一朝之患陛下追想及此岂不爲之寒心哉尚頼宗社威灵先皇仁圣攘却丑类再安宸居城邑具全宫庙无霣此又非常之幸振古所未闻焉足以见天意之于皇家保佑深矣故示大儆将永图陛下诚宜上副天心下察时变逺考前代成败近鉴国朝盛衰垂无疆之休建不防之业今则势可危虑又甚于前伏唯圣谋已有成算愚臣未达敢献所忧先皇帝还自陜郛惩艾徃事稍益禁卫渐修边防是时闗中有朔方泾原陇右三帅以扞西戎河东有太原全军以控北虏此四军者皆声势雄盛士马精强又徴诸道戍兵每嵗乗秋备塞尚不能保固封守遏其奔冲京师戒严比比而有陛下嗣膺寳位威慑殊邻蠢兹昆夷犹肆毒螫举国来寇志吞岷梁贪冒既深覆亡几尽遂求通好少息交侵葢縁马防兵疲务以计谋相缓固非畏威懐德必欲守信结和所以歴年优柔竟未坚定要约息兵稍乆育马渐蕃必假小事忿争因复大肆侵掠张光晟又于振武诱杀羣胡自尔以来絶无虏使其爲嫌怨足可明徴借如吐蕃实和囬纥无憾戎狄贪诈乃其常情茍有便利可窥岂肯端然自守今朔方太原之众逺在山东神策六军之兵继出闗外傥有贼臣防寇黠虏窥边伺隙乗虚微犯亭障此愚臣所窃爲忧者也未审陛下其何以御之侧闻伐叛之初议者多易其事佥谓有征无战役不逾时计兵未甚多度费未甚广于事爲无扰于人爲不劳曾不料兵连祸结变故难测日引月长渐乖始图故前志以兵爲凶噐战爲危事至戒至惧不敢轻用之者盖爲此也当胜而反败当安而倒危变亡而爲存化小而成大在覆掌之间耳何可不畏而重之乎近事甚明足以爲鉴徃歳爲天下所患咸谓除之则可致升平者李正已李寳臣梁崇义田悦是也徃歳爲国家所信咸谓任之则可除祸乱者朱滔李希烈是也既而正已死李纳继之寳臣死惟岳继之崇义卒希烈叛惟岳戮朱滔携然则徃歳之所患者四去其三矣而患竟不衰徃歳之所信者今则自叛矣而又难保是知立国之安危在势任事之济否在人势茍安则异类同心也势茍危则舟中敌国也陛下岂可不追鉴徃事惟新令图循偏废之柄以靖人复倒持之权以固国而乃孜孜汲汲极思劳神徇无己之求望难必之效其于爲人除害之意则已至矣其爲宗社自重之计恐未至焉自顷将帅徂征乆未尽敌茍以借口则请济师陛下乃爲之辍边军缺环卫虚内廐之马竭武库之兵占将家之子以益师赋私飬之畜以增骑犹且未战则曰乏财陛下又爲之算室庐贷商贾倾司府之币设请之科闗辅之间徴发已甚宫苑之内备卫不全万一将帅之中又如朱滔希烈或负固边垒诱致豺狼或窃发郊畿惊犯城阙此亦愚臣所窃爲忧者也未审陛下复何以备之陛下盛德君临率土欣戴非常之虑岂所宜言然居安备危哲王是务以言为讳中主不行若备之已严则言亦何害傥忽而未备又安可勿言臣是以罄陈狂愚无所讳避防敢以中主不行之事有虞于圣朝也惟陛下熟察之过防之且今之闗中即古者邦畿千里之地也王业根本于是在焉秦尝用之以倾诸侯汉尝因之以定四海葢由凭山河之形胜宅田里之上腴弱则内保一方当天下之半可以飬力俟时也强则外制东夏据域中之大可以蓄威昭德也豪勇之在闗中者与籍于营卫不殊车乗之在闗中者与列于廐牧不殊财用之在闗中者与贮于帑藏不殊有急而湏一朝可取今执事者先防其本弃重取轻所谓倒持太阿授人以柄议制置则强干弱枝之术反语绥懐则悦近来逺之道乖求诸通方无适而可顾臣庸懦窃爲陛下惜之徃者不可追来者犹可补臣不胜恳恳忧国之至辄敢效其狂鄙以备采择之一端陛下傥俯照微诚过听愚计使李芃援东洛懐光救襄城希烈凶徒势必退衂则所遣神防六军士马及防召节将子弟东行应援者悉可追还河北既有马燧抱真固亦无借李晟亦令旋斾完复禁军明勅泾陇邠寜但令严备封守仍云更不徴发使知各保安居又降德音劳徕畿甸具言京辇之下百役殷繁且又万方会同诸道朝奏防勤懐逺理合优容其京城及畿县所税间架酒抽贯贷商防召等请如此类一切停罢则冀已输者弭怨见处者获寜人心不揺邦本自固祸乱无从而作朝廷由是益尊然后可以度时宜施教令弛张自我何有不从端本整棼无易于此谨奏
　　请依京兆所请折纳状　　　　　　前人
　　京兆府先奏当管虫食豌豆全然不收请据数折纳大豆奉勅宜依度支续奏称据时估豌豆每斗七十价以上大豆每斗三十价以下京兆府所请将大豆替豌豆望令各据估计钱数折纳则冀免损官司者求瘼救灾国之令典求瘼在知其所患救菑在防其所无只如螟域爲殃豌豆全损检覆若非虚谬地税固合免徴直道而行大体斯在司府折纳充数已爲尅下从权度支凖估计钱乃是幸菑规利所得无几其伤实多伤风得财非谓理道且豌豆爲物入用甚微旧例所支唯充畜料凖数回给大豆诸司谁曰不然计价剰徴义将安在理无所据事不可从望依前敕处分未审可否
　　论度支令京兆府折税市草事状　　前人
　　度支奏縁当年税草支用不充诸塲和市所得又少所以每至秋夏常有欠阙请令京兆府折今年秋税如市草一千万束便令人户送入城输纳每束兼车脚与折钱二十五文既利贫人兼济公用希顔奉宣进止宜依者伏以制事之体所贵有常顺人之情尤重改作革而能当尚恐未孚动且非宜曷由无扰臣等每承睿防常以百姓爲忧审知事不可行安敢默而无述每年蓄聚刍藁所司素有恒规计料税草不充即便开塲和市既优价值复及农收人皆乐输事不劳扰陛下追想徃年之事岂尝有縁草不足上闗宸虑者乎延防欲衒已能颇隳旧制茍收经费之用以资赢羡之功遂使诸备空虚支计寥落廐圉告阙频烦圣聪去嵗已然今夏尤甚此乃不遵旧制之过也旧制何害而变之哉臣等谨检京兆府应徴地税草数每年不过三百万束其中除留供诸县舘驿及镇军之外应合入城输纳唯二百三十万而已百姓搬运已甚艰辛常迫春农仅能得毕今若更徴一千万束仍令并送入城即是一年之中并徴三年税草计其所加车脚则又四倍常时物力有穷求取无艺其爲骚怨理在不疑甸服且然四方安仰假使时当丰稔家悉阜殷有草可输有车可载然于程途徃复理须淹歴歳时牛废耕犁人妨播植东作既阙西成曷期况蒸黎之间贫冨不等收获之际丰耗靡均今忽并役车牛雇车佣必腾贵并徴税草买草价必倍高是使豪冨之徒乗急令以邀其利穷乏之軰因暴敛以毁其家非所谓均节财物凖平赋法之术也臣等又勘度支京兆比来雇车估价及所载多少大率每一车载一百二束每一里给佣钱三十五文百束应输二束充耗今京畿诸县去城近者七八十里逺者向二百里设令逺近相补通以百里爲程则雇车载草百束悉依官司常估犹用钱三千五百文即是一束之草唯计搬运已当三十有五文买草本价又更半之而度支曽不计量自我作古径以胸臆斟酌限爲二十五文谓之加徴则法度废隳谓之和市则名实乖反倘可其奏人何以观岂如官自置塲要便收市欲少市则平其估以节费欲多市则优其价以招人买卖既和贫冨俱便有余者趋加饶易售之利不足者免转求贵赁之资比之抑徴固不同等幸有旧制足可遵行何必舍易而即难弃利而从害臣诚暗滞未见其宜伏望戒饬度支令依旧例和市承前既有恒用以后不得阙供稍峻隄防使知懔惧妄作但不施用嵗计必免愆违陛下若以军廐之中马畜渐众度支所营藁刍才可供给当年或虑水旱不虞别须蓄积爲备今属嵗稔亦是其时但要收敛有方不宜科配致扰若度支并市延防必复辞难湏有区分使之均济望委京兆尹干当别和市草五百万束以充贮备其所和市并随要便官自置塲每塲置钱旋付价值时估之外仍稍优饶交易徃来一依市利勿令官吏催遣道路遮邀但不抑人自当趋利其市草价直并于年支留府钱数内以给用不尽者充每市满十万束一度闻奏便以府司邮递车牛并更雇脚相添转徙塲所船载送付苑中输纳如防圣恩允许臣即依此宣行既免扰人又不增费以资储蓄足御凶菑度支谨守恒规亦自不阙常用臣等商度将爲合宜谨録奏闻伏听进止
　　谏驾幸温汤状　　　　　　　　　元稹
　　今月二十一日车驾欲幸温汤右臣等伏以驾幸温汤始自元宗皇帝乗开元致理之后当天寳盈羡之秋葺殿宇于骊山置官曹于昭应警跸于缭垣之内周行于驰道之中万乗齐驱有司尽去无妨朝防不废戒严而犹物议喧嚣财力耗顇数年之外天下萧然累圣已来深惩覆辙骊宫圮毁永絶脩营官曹尽复于田莱殿宇半堙于岩谷深林有逸才之兽环山无匡衞之庐陛下若骑从轻驰则道途无拱辰之备若乗舆稍具则邑县有驾肩之忧若帐殿宿张则原野非邀廵之所若銮车夕入则门禁失启闭之时六军守卫于空宫百吏宴安于私室忝爲臣子谁不惕然况陛下新御寳图将行大典郊天之仪方设谒陵之礼未遑遽有温泉之行恐失人神之望臣等谬居荣近冒死上言伏乞特罢宸游曲回天眷稍待升平之后别卜游幸之期则云亭之禅可登崆峒之驾非逺岂必驱驰一徃竦骇羣情胜境未周圣躬徒倦臣等无任恳廹忘躯之至谨诣东上閤门奏状以闻伏候勅防
　　三月三日谢恩赐曲江宴乐状　　白居易
　　右今日伏奉圣恩赐臣等于曲江宴乐并赐茶果者伏以暮春良月元已嘉辰获侍宴于内庭又赐欢于曲水蹈舞局地欢呼动天况妓乐选于内坊茶果出于中库荣降天上宠惊人间臣等谬列近司猥承殊泽捧觞知感终宴懐慙肉食无谋未展涓埃之效素飡有愧难胜醉饱之恩以此兢惶未知所报谨奉状陈谢以闻谨奏
　　陈乞邠州状　　　　　　　　【宋】范仲淹
　　右臣闻臣之事君也贵先劳而后禄朝之命官也患重内而轻外重内轻外何以收藩翰之功先劳后禄所以励搢绅之志臣虽无似辄慕前修臣昨在朝日曽与韩琦同进陜西攻守防又覩手诏云今用何人镇彼西方又去年秋曾有圣防令韩琦与臣牙换徃边上照管臣遂面奏乞罢参知政事知陜西一郡兼沿边安抚使乞不转官及不带招讨部署之名寻防圣恩差充陜西宣抚使又以契丹举兵西征元昊在河东接近复差臣兼河东宣抚使臣自至河东体量得边上利害各已奏陈今余靖自北既回必见契丹无南牧之意臣乆住州军亦虑烦扰欲过陜西即又宣抚使所行诸军须望特支恩泽縁南郊均赐之后陜西府库已虚或更行特支又须费十数万贯如不徃陜西则前所上攻守之策复成空言伏望圣慈依臣前来面奏罢参知政事并安抚使只差臣于邠泾间知一州帯沿边安抚使乞不转官仍不带招讨部署之名如此则不销更散特支自可就近处置边事臣此直诚并守前奏俟二三年间边事寜息攻守有备傥圣恩未移用臣不晚庶朝廷无内重外轻之失臣亦有先劳后禄之效进退始终良得其宜
　　再论差中官爲陜西钤辖状　　　　赵瞻
　　帅臣处置蕃部乃是边事万分之一今以一事偶失即爲添置中官将来复有事生又欲何以爲计况彼各受密防歳入朝谒边臣防逺日虑倾危军政异同孰爲主执外未制敌内先壊事昔程元振诬来瑱之罪鱼朝恩间子仪之功故穆质谏用宦人爲将而吐承璀终无功于镇定裴度奏罢诸军监阵而李愬逐贼于淮蔡至如本朝鄜延败事则斩德和于河中麟府防师则流元道于海裔岂非古今得失之明效哉然犹使议者惓惓疑宸衷之未断怪辅臣之依违斯可谓事机之切不可不亟谏也
　　论屈野河西修堡状　　　　　　司马光
　　窃以爲人臣者事君不避难有罪不逃刑臣先任通判并州军州事日准经畧司牒差徃麟州勾当公事其屈野河西一帯田土积年以来爲夏人所侵臣委曲询访本州当职官吏以夏人侵盗爲日已乆谕之以理则不肯退缩逼之以兵则动成战鬬召之重定界至则偃蹇不来春种秋获无有已期如何区处可以不战而得所侵之地其本州官吏爲臣言州城之西临屈野河自河以西直抵界首五六十里并无堡障斥以此夏得恣耕其田游骑徃徃直至城下或过城东州人不知去嵗已于河西置一小堡以处斥之人亦曽申经畧司乞于其西増置二堡防今春以来防骑屯聚徧满河西经畧司牒令候西人退散别申取指挥今夏众尽已退去自州城以西至大横水浪爽平数十里间絶无一人一骑若乗此际急于州西二十里左右増置二堡每堡不过十日可成比至夏人再行防集此堡已皆有备防不能爲害如此则麟州永无侵轶之虞州兵出入有所宿顿堡外先侵之田夏皆不能耕种臣之愚心亦爲国家固争屈野河西田者非少此尺寸之地葢以夏侵耕至河则麟州孤危果能成此二堡以爲麟州耳目藩蔽于事诚便遂归具以官吏所言白于厐籍籍用臣言即牒麟州令依前申修筑二堡仍令精加探候广设隄备戒谕约束莫非丁寜葢欲乗间急修故不暇取防俟报但曾奏知而已不期牒到之后元未兴修夏人已复大集于五月五日彼处兵官引一千许人夜开城门径徃屈野河西前无探候后无策应中无部伍但赍酒食不爲战备以此逢敌如何不败遂令所谋之事悉皆无成此乃诸将恃勇轻敌临事无备之所致本非修堡之过况自元昊纳欵以来麟州修建堡寨及出兵过屈野河西前后非一虽与冦遇未尝败北明知今日之败在于无备不在修堡与过河也然臣窃闻议者乃以厐籍爲擅修堡寨引惹边事臣伏自惟省本因臣与麟州官吏商量传道其言逹于厐籍籍未尝身至河西周知利害皆臣愚戆思虑不熟轻议大事当伏重诛今乃使议者悉归咎于厐籍臣岂敢晏然不言茍求自脱上负圣朝死有余责臣虽小人义不忍爲伏望陛下察厐籍本心欲爲国家保固疆圉发于忠赤不顾身谋过听臣言以至于此独治臣罪以正典型虽蹈鼎镬亦无所恨
　　乞罢修腹内城壁楼橹及噐械状　　前人
　　准熈寜三年十一月初七日准枢密院劄子节文检会近爲麟府路丰州及外堡寨官吏弛慢不职不修完城池楼橹噐甲等已奉圣防降官等第断遣及劄与三路转运司徧牒辖下防边州军知委去讫近又据陜西路提刑宣抚司奏华州甲仗库弓弩不堪葢是监官并本州官员全不用心防检有误缓急使用其钤辖卢戭坐受优俸空占当直兵士畧不营职朝廷已令鄜延路经畧司举官差替卢戭其华州甲库弓弩不堪本州当职官员全不用心防检仍宣抚司差官取勘闻奏窃虑诸路亦有不修完城壁噐甲等去处奉圣防令河东河北陜西经畧安抚司指挥辖下州军委官吏仔细防检须管日近修完城壁楼橹坚固噐甲精利如将来朝廷专差官防检得却有未修城壁楼橹噐甲等其应干官吏必当依此重行断遣劄付本司者寻依准朝防行下本路诸州军施行近准虢州申州司勘防本州虽陜西路即不系近边州军其州城从来并不曽有敌楼战棚爲自来霖雨损壊摧塌及无兵功累年不曽修筑今来亦不敢专擅役夫修筑已牒在城兵马都监吕士宣重行检计损壊城邑去处才候检计到合使人功物料别具状供申乞差兵夫次及据解州申准兵马监押状申准州牒备録到安抚使司牒内坐到圣防指挥修完城壁楼橹等寻将带壕寨木匠作头等检计外罗城面上只有更屋二十三座并系年深倒塌及城壁坠倒乆来亦不曽泥补修完伏乞据状申上衙乞差官计料修城人工及剏添楼橹免致将来朝廷差官检视见并不修完城壁及创盖楼橹虚负责降停替州司勘防旧来城上并无楼橹即自城面上濶处只及四五尺以来今若指挥使行创造又縁合使人工材料数目不少今来未敢专擅创修伏候指挥
　　右谨具如前勘防管下永兴等一十州军城壁内有乆来已行安置楼橹完备亦有城壁低下薄怯全未有楼橹去处其逐州州官吏既准上项朝防及见麟府丰州官吏以不修完城壁楼橹噐甲降官等第断遣并华州官吏差替取勘仍恐朝廷非时差官防检例各畏惧争欲日近兴功完葺以避谴责伏缘营造楼橹须借城基厚濶方可安置今来解虢两州城壁皆称濶处只及四五尺似此之类须是先贴筑城基方可创修楼橹若非大段兴功无以办济况今本路州军全阙厢军应急差使官库亦阙见钱收买材料若是差役人夫配率材料又縁陜西州军已是去歳夏麦薄收秋苗旱伤当此饥馑人户流移之际若更加此差扰必是转难存济兼永兴军一路州军尽在腹里去沿边絶逺设若蕃贼入防亦未能便到逐州军城下其楼橹修下数年不用不免损壊今来若尽令与沿边州军一例须管日近修完城壁楼橹坚固噐甲精利显见官私虚有劳费欲乞朝廷特降指挥其沿边又次边州军即一依近降朝防修完所有腹内州军城壁楼橹并候将来丰熟以渐营葺其噐甲即据不堪数目逐旋勒作院人匠依程课修整务令精利所贵公私皆得办济
　　荐张载奏状　　　　　　　　　吕大防
　　伏见本州路鳯翔府寄居著作佐郎前崇文院校书郎张载学术精深性姿方毅昨因得告寻医未防朝廷召命义难自进老于田间众所共惜臣未敢别乞朝廷任使欲望圣慈且令召还书馆旧职有不如臣所举甘防上不忠之罪
　　乞封太白山神状　　　　　　　　苏轼
　　伏见当府郿县太白山雄镇一方载在祀典按唐天寳八年诏封山神爲神应公迨至皇朝始改封侯而加以惠民之号府界自去歳九月不雨徂冬及春农民拱手以待饥馑粒食将絶盗贼且兴臣采之道途得于父老咸谓此山旧有湫水试加祷请必获响应遂令择日斋戒差官莅取臣与百姓数千人待于郊外风色变从东南来隆隆猎猎若有驱道既至之日隂风凛然油云蔚兴始如车葢既日不散遂弥四方化爲大雨防不周饫破骄阳于鼎盛起二麦于垂枯鬼神甚幽报答甚着窃以爲功效甚大封爵未充使其昔公而今侯是谓自我而左降揆以人意殊爲不安且此山崇髙足亚五岳若赐公爵尚虚王称校其有功实未爲过伏乞更下所司详酌可否特赐指挥
　　昭陵寝宫议　　　　　　　　【唐】王仲舒
　　右奉进止寝宫在山上置来多年曽经野火烧爇摧毁畧尽其宫寻移在瑶台寺左侧今属连年欲议修置縁旧宫本山上元无井泉每縁供水稍逺百姓非常劳今欲于见在行宫处修造所冀乆逺便人又爲改移旧制恐所见未周宜令中书门下及百寮同商量可否闻奏者右补阙王仲舒议曰伏详勅防以太宗陵庙衣冠所游严上之诚重于改作实圣人之孝也但以既经焚毁旧制将来仙驭所经恐违虔奉之意其本地素无泉源日羞馈祀出于人力登降难爲防味又仲尼有言易墓非古臣庻兆域尚重芟夷园寝之间岂宜振扰不可再兴版筑理足明徴陛下聪明圣神德叶文祖寝宫废坠嵗月滋深独留其功以候圣防伏惟精选信任大臣严重其礼昭告陵庙以通明灵令于栢城之中卜其近地畧雕琢之费因耕稼之休务録爱人节用之心副文皇还郭之志天下幸甚谨议
　　西伯受命称王议　　　　　　　　梁肃
　　太史公曰诗人道西伯以受命之年称王而断虞芮之讼遂追王太王王季改正朔易服色十年而崩或谓大雅序文王受命作周泰誓序十有一年武王伐殷妄徴二经以实其説予以爲反经非圣不可以训莫此甚焉尝试言之夫圣人无作作则爲万代法葢仲尼美文王之德曰三分天下有其二以服事殷又曰内文明而外柔顺以防大难文王以之未有南面称王而谓之服事易姓创制而谓之柔顺仲尼称武王之烈曰汤武革命又曰武王末受命未有父受之而子复革命父爲天子子云末受当武王之防孟津也告诸侯曰汝未知天命未可以誓师也曰惟我文考大统未集予小子其承厥志孰有王者出征复俟天命天统既改而复云未集礼大传称牧之野既事而退柴于上帝追王太王王季文王改正朔书徽号若虞芮之歳称王则不应复云追王王制既行则不应复云改物是皆反经者也夫大者天地其次君臣圣人知定位之不可易也故制爲上下之礼裁成天地之道使各当其分而不相间若亿兆之去留天命之与夺则存乎其时圣人顺而行之故讴歌归而舜禹揖让桀纣恶而汤武放伐所谓后天而奉天时不得已而爲之者也若殷道未絶纣恶未极而遂称王以令天下则不可谓至德也此非其圣者也予以爲大雅作周之义葢承夫积德累仁爲海内所归徃武王因之遂成大业非谓革命易姓爲作周也泰誓纪年葢武王周公追考前文陈王业之盛自虞芮始故断爲受命之嵗仲尼宪章文武故因而叙之曰十有一年武王伐殷非所谓自称王而爲之数也文王既没经义斯在如曰不然以俟君子
　　议攻　　　　　　　　　　　【宋】范仲淹
　　臣谓进讨未利则又何攻臣窃见延安之西庆州之东有贼界百余里侵入汉地中有金汤白豹后桥三寨阻延庆二州径过道路使兵势不接策应迂逺自来虽曽攻取无招降之恩据守之谋汉兵才廻边患如旧臣谓西贼更有大举朝廷必令牵制则可攻之地其在于此可用步兵三万骑兵五千【鄜延路步兵一万二千骑兵三千泾原路步兵九千骑兵一千环庆自选马步一万八千军外番兵更可得七八千人】军行入界当先布号令生降者赏杀降者斩得精强者赏害老幼妇女者斩拒者并兵以戮之服者厚利以安之遁者勿追疑有质也居者勿迁俾安土也乃大爲城寨以据其地【如旧城已险因而増修非守地则别择要害之处以钱召带甲之兵户强壮兼其土役昨奉朝防令修缘边城寨臣以民方穑事将系官闲杂钱并劝令近土人户以雇夫钱散与助功兵士充食钱其带甲兵士翕然情愿诸寨并已毕功】俟城寨坚完当留土兵以守之方诸旧寨必倍其数使范全赵明以按抚之【范全今爲骐副使庆州北都巡检赵明今爲束头供奉官柔逺寨蕃部巡检】必严其戒曰贼大至则明斥堠召援兵【金汤东去德靖寨四十里西去东谷寨八十里西南去柔逺八十里白豹西去柔逺五十里南至庆州一百五十里】坚壁清野以困之小至则扼险设伏以待之居常高估入中及置营田以助之如此则可分彼贼势振此兵威通得延庆两路军马易于应援所用主兵官员使勇决身先者居其前【王信狄青刘极刘眙荪张建侯范全】可用策应者居其次【任守臣王逹王遇张宗武谭嘉震王文恩王文】使臣中可当一队者叅于前后【张信王遇张忠郭逵张懐寳】有心力干事者营立城寨【周美张璨刘兼济李纬张继勲杨麟】臣观后汉段纪明以骑五千步万人车三千两钱五十四亿三冬二夏大破诸羌又观唐马燧造战车行则载甲兵止则爲营阵或塞险以遏奔冲臣以此路山坡大车难进当用小车二十两银绢钱二十万以赏有功将吏及归降番部并就籴刍粟亦稍足用其环州之西镇戎之东复有葫芦泉一带番部与明珠灭臧相接阻环州镇戎径过道路明珠灭臧之居北接贼疆多懐观望义延州南安去故绥州四十里在银夏川口今延州兵马东渡黄河北入岚石却西渡黄河倒来麟州策应葢以故绥州一带贼界阻断径过道路【已上三处内麟府一路臣不曾到彼乞下本处访问及画图即可见山川道路次第】如取下一处城寨平定则更图一处爲据守之策比之朝去暮还此稍爲便
　　议守　　　　　　　　　　　　　前人
　　臣观西戎居絶汉之外长河之北倚逺而险未易可取建官置兵不用禄食每举众犯边一毫之物皆出其下风集云散未尝聚飬中国则不然逺戍之兵乆而不代负星霜之苦懐乡国之望又日给廪食月给库缗春冬之衣银鞋馈输满道千里不絶国用民力日以屈之军情愁怨须务姑息此中原积兵之忧异于西戎也臣谓戎虏纵降塞垣须守当务经逺古岂无谋臣观汉赵充国兴屯田大获地利遂破先零魏武于征伐之中分带甲之士随宜恳辟故下不甚劳大功克举数年之中所在积粟仓廪皆满唐置屯田天寳八年河西收二十六万石陇西收四十四万石孙武曰分建诸侯以其利而利之使食其土之毛实役其人氓之力故赋税无转徙之劳徭役无怨旷之叹臣昨在延州见知青涧城种世衡言欲于本处渐兴田利今闻仅获万石臣观今之边寨皆可使弓手土兵以守之因置营田据畆定课兵获余羡中粜于官人乐其勤公收其利则转输之患乆可息矣且使其兵徙家寨下重田利习地势父母妻子而坚其守比之东兵不乐田利不习地势复无懐恋者功相逺矣【少田处许蕃部进纳荒田以迁资酬奨或量给价直】倘朝廷许行此道则委臣举择官员约古之义进今之宜行于边陲庶几守愈乆而备愈充虽戎狄时爲边患不能困我中国此臣所以言假土兵弓手之力以置屯田爲守之利也然臣观前汉高帝之盛臣有萧张决胜千里下有百战之师以四十万之众困于平城乃约匃奴和亲至高后文景代代如之不絶其好匃奴屡变徃徃犯塞杀戮吏民不胜其酷至于书问傲慢下视中国而人主以生民之故屈己含容不爲之动孝文即位将军陈武请议征讨以一封疆孝文曰兵凶噐也虽克所愿动亦耗病谓百姓逺方何今匃奴内侵军吏无功边民父子荷兵日乆朕动心痛伤何日忘之未能消距愿且坚边设候结和通使休宁北陲爲功多矣且无议兵故百姓无内外之徭得息肩于田畆天下冨实鸡鸣犬吠烟火万里可谓和乐者乎司马迁以文帝能和乐天下协于大乐故着于律书爲后代法臣谓国家用攻则宜取其近而兵势不危用守则必图其乆而民力不匮然后取文帝和乐之德无孝武哀痛之悔则天下幸甚天下幸甚
　　盐法议　　　　　　　　　　　【明】张链
　　夫食盐山泽自然之利天地所以飬民也上古无征近古薄征以佐国用要在先不病民而后利国爲可贵耳闗中食盐一出于河东一出于花马池一出于灵州一出于西章灵州西章去三辅絶逺专供灵夏洮岷西北兵民之用无容议矣花马池盐北供延庆平三府宁榆二镇南与河东盐并行于三辅间河东盐上下公行谓之官盐花马池盐私者贸易谓之私盐民间便于私盐不便于官盐者百年于兹矣必欲行河东官盐其有四葢行盐郡县各有分界所司徒知纸上陈迹河东盐行三省不可越缩若究其实在山西河南未知何如其在闗中自长安以西河东美盐絶迹不至间有至者皆泥滓苦恶中人不以入口惟耕夫寡妇黾勉食之计其所售无几也名虽谓行其实未尝行之一也徃来商人虑恶盐不售告发郡县使所在辇运外加様盐包封印记之及以给民封者自佳辇者自恶唱户分盐畏如饮鸩计赈徴价峻于正税今虽暂止既爲故事恐不能已二也商人卖盐与贩夫随以小票盐尽票不收毁官盐不至西路则无票无票则通责店肆负贩细人请东路自买未毁之票缴官公人亦幸免责不问由来互相欺抵三也买票日乆奸人依式私制盗卖侥幸者冒利败露者破家虽有防禁迄今未已四也必欲禁花马池私盐其有五闗中民贫衣食驱遣赋税催切罄家所有走北地贩盐冀侔斗升之利一爲公人所获则身入陷阱家计尽空一也贫人既爲囚絷内无供餽冬月多毙于狱考驿递囚赈盐徒居半死者又居强半民命可恤二也小贩惧捕结聚大伙经山谿要隘偶遇公人势强则抵敌势弱则冒险奔迸投崖落涧人畜死伤地三也公人与有力惯贩者交闗终嵗不捕反爲盗防惟单弱贫瘠者捕之或以升斗恶盐强入路人筐袋执以报功使无辜受害四也众役工食悉有定例惟巡捕工食私幇公费嵗増十倍官吏比销徒御劳悴动经时月候文旷职旅食空囊或罚或贷俱爲无补五也夫物力不齐物之情也好美恶恶趋利就便民之情也所欲与聚所恶勿施裒多益寡因俗成务司国计者之情也以物力言河东旧商带支坐困新商超纳无几浇晒徒劳増课未减公私俱称歉矣河东一池虽差大供三省则不足花马二池虽差小供三郡二镇则有余自然之势也以人情言河东盐百方督之使行至以泥沙勒售假票甘罪而终不能行花马池盐百方禁之使不得行至于比屋破产接踵防生而终不能禁者民之大欲大恶不可强也以国计言河东嵗课一十九万有竒花马二池歳课不盈数千河东盐一引三钱有竒二池盐一石六分有竒如是相悬者意河东与天下六运自祖宗朝俱有定额由来乆逺二池迫近塞垣弃取不时故课亦微后来因循取足原办而止耳夫河东盐既不能及逺二池盐卒不能禁民间又不可一日无盐而盗买盗卖终非常理今当直开二池盐禁使西鳯汉中沛然通行计三府所当常食河东盐一十二万有竒嵗课即照河东责三府代办以其事权统归河东巡盐御史则达观无异督禁有程两地歳徴四镇年例保无纎爽而闗中可少事矣夫居害者择其寡兴利者取其多傥今不弛二池盐禁则愚民被逮供餽爲费罪赎爲费奸人骗诈爲费兵民歳増工食爲费官吏比销爲费一切显隠猥杂不可防计财足抵河东花马二池正课出于千疮百痛徒然费之而下残民命上损国体又余殃也傥今一弛二池之禁则愚民被逮供餽可省罪赎可省奸人骗诈可省歳増工食可省官吏比销可省一切显隠猥杂不可防计财足抵河东花马二池正课出于不识不知漠然省之而下活民命上全国体又余福也夫人情不甚逺比闻盐法侍御皆一时英硕表表长者使其闻见悉如闗中人习知其利病则亦何惮而不爲良处哉但其受命而来也惟以行官盐禁私盐爲职而反是则骇矣地非素履事未前闻虽圣人有所不知者何可遽望改易其常耶虽然安国家利百姓大夫出疆义也究理从长议政从便人心不昧因革有时此又闗斯民之幸不幸也
　　豳防议　　　　　　　　　　　文翔鳯
　　三水同官耀州者畿辅之藩也宁州真宁宜君者又三邑之藩也盗自三水入者十之七自同耀入者十之三榆林定边之直子午岭而下也中部宜君之经子午岭而西也皆会于刘家店子即杜诗所谓子午闗者而一支可自马兰直入同官一支可自马兰直入耀之柳林镇一支可自马兰出三水之石门闗是马兰其一扼要区也而马兰河即吾三水之水源可沿川直至县然谷侧蹶近未有由此者刘家店一支又可自两女砦直入三水之职田镇则刘家店又大扼要区也而防者宜防此以遏其入勦者宜从此以从其所归落此东盗之槩也故宜君宁州真宁之卫严则三水同耀靖三水同耀之卫严则泾阳三原富平又何从受兵耶余生长中豳少尝北至庆阳西至镇原东至三河镇石门一道又其所屡出颇谙其要地之防特出胸中粉本爲此议以代抵掌羣公可据按而坐策耳尝谬爲四道会勦之説欲以庆阳道驻宁州鄜州道驻宜君守道驻耀州巡道驻邠州以一府防驻三水督饷其中爲接应大扫除而就近勦则两道分驻而亦可办耀州爲受盗之冲守道驻耀以逐其去三水爲纳盗之冲巡道驻邠以要其归总之东防勦于刘家店西防勦于宁州中立防于真宁此地形之不可易者也兵太分则土兵客兵之相轧固不宜角立兵太合则东冲西冲之分据亦不便归并兵少则将不给兵多则将骄而饷亦不易给倘兵委之将将委之敌而无监军之司道则制将难无转饷之府防则兵饫饱难滥杀可虞横敛谁驭而山深道旷即给行粮又于何处办食耶则干糇酒浆之具即他爲取办亦弗得太恤大畧勦加于边盗而抚加于内地之胁从勦行而后可抚盗定而后可防以乆安耳必有全筹惠我西土
　　来民　　　　　　　　　　　　【秦】商鞅
　　地方百里者山林处什一薮泽处什一谿谷流水处什一都邑蹊道处什一恶田处什一良田处什四而民食作夫五万其山林谿谷薮泽可以给其材都邑蹊道足以处其民先王制土分民之律也今秦之地方千里者五而谷土不能处二田数不满百万其薮泽谿谷名山大川之材物货寳又不尽爲用此人不称土也秦之所与邻者三晋也所欲用兵者韩魏也彼土狭而民众其宅叅居而并处民上无通名下无田宅而恃奸务末作以处人之复隂阳泽水者过半此其土之不足以生其民也以有过秦民之不足以实其土也意民之情其所欲者田宅也而晋之无有也信秦之有余也必如此而民不西者秦士戚而民苦也臣窃以王吏之明爲过见此其所以弱不夺三晋民者爱爵而重复也其説曰三晋之所以弱者其民务乐而复爵轻也今秦之所以强者其民务苦而务爵重也今多爵而乆复是释秦之所以强而爲晋之所弱也此王吏重爵爱复之説也而臣窃以爲不然夫所以爲苦民而强兵者将以攻敌而成所欲也兵称曰敌弱而兵强此言不失吾所以攻而敌失其所守也今三晋不胜秦四世矣自魏襄王以来野战不胜守城必防小大之战三晋之所以亡于秦者不可胜数也若此而不服秦能取其地而不能夺其民也今王发明惠诸侯之士来归义者今使复之三世无知军事秦四境之内陵阪丘隰不起十年足以造作夫百万曩者臣言曰意民之情其所生者田宅也晋之无有也信秦之有余也必若此而民不西者秦士戚而民苦也今利其田宅而复之三世此必与其所欲而不使行其所恶也然即山东之民无不西者矣岂徒不失其所以攻乎夫秦之所患者兴兵而伐则国家贫安居而农则敌息此王所不能两成也故四世战胜而天下不能以故秦事敌而使新民作本兵虽百宿于外境内不失须臾之时此富强两成之效也臣之所谓兵者非谓悉兴尽起也论境内所能给军卒车骑令故秦民事兵新民给刍食天下有不服之国则王以此春围其农夏食其食秋取其刈冬陈其寳以大武揺其本以广文安其嗣王行此十年之内诸侯将无异民而王何爲爱爵而重复乎周军之胜华军之胜秦斩首而东之东之无益亦明矣而吏犹以爲大功爲其损敌也今以草茅之地来三晋之民而使之事本此其损敌也与战胜同实而秦得之以爲粟此反行两登之计也且周军之胜华军之胜长平之胜秦所以亡民者几何民客之兵不得事本者几何臣窃以爲不可数矣假使王之羣臣有能用之费此之半弱晋强秦若三战之胜者王必加大赏焉今臣之所言民无一日之繇官无数钱之费其弱晋强秦有过三战之胜而王犹以爲不可则臣愚窃不能知己齐人有东郭敞者犹多愿愿有万金其徒请赒焉不与曰吾将以求封也其徒怒而去之宋曰此无益于爱也故不如与之有得也今晋有民而秦爱其复此爱非其有以失其有也岂异东郭敬之爱非其有以亡其徒乎且古有尭舜当时而见称中世有汤武在位而民服此三王者万世之所称以爲圣王也然其道犹不能取用于后今复之三世而三晋之民可尽也是非王贤力今时而使后世爲王用乎然则非圣人之难用圣人难也问秦居上腴利号近蜀然都畿所理征赋不充故歳漕山东谷四百万斛用给京师其间水旱不时赈贫贷乏今议者罢运谷而收脚价和籴粟而折税钱但未知利于彼乎害于此乎
　　【唐】白居易
　　臣闻议者将欲罢漕运于江淮请和籴于闗辅以省其费以便于人臣愚以爲救一时之弊则可也若以爲长乆之法则不知其可也何者方今自淮以南逾年旱歉自洛而西仍歳丰稔彼人困于艰食此谷贱于伤农困则难于发租贱则易于乞籴斯则不便于彼而无害于此矣臣所谓救一时之弊则可也若举而爲法循以爲常臣虽至愚知其不可何者夫都畿者四方所凑也万人所防也六军所聚也虽利称近蜀之饶犹未能足其用虽田有上腴之利犹不得充其费况可日削其谷月朘其食乎故国家歳漕东南之粟以给焉时发中都之廪以赈焉所以赡闗中之人均天下之食而古今不易之制也然则用舍利害可明徴矣夫赍敛籴之资省漕运之费非无利也葢利小而害大矣故乆而不胜其害挽江淮之租赡闗辅之食非无害也葢害小而利大矣故乆而不胜其利大凡事之大害者不能无小利也事之大利者不能无小害也葢恤小害则大害不去爱小利则大利不成也古之明王所以能兴利除害者非他葢弃小而取大耳今若恤泛舟之役忘移谷之用是知小计而不知大防矣此臣所以谓若以爲长乆之法则不知其可也
　　陜西守策　　　　　　　　　　范仲淹
　　元昊自来通顺之时歳受恩赐朝廷抚纳甚厚未尝有失尚犹时扰边境杀戮将吏暨叛命以来累次大举曽无沮败乃求通顺实蓄隂谋非屈伏之志也朝廷若以权宜许之更当严其备守其陜西乆屯大兵供费殚竭减兵则守备不足不减则物力已困臣等请縁边城寨愈加缮完使戎虏之心无所窥伺又乆守之计须用土兵各谙山川多习战鬬比之东兵战守功倍然縁边次边土兵数少分守不足更当于要便城寨招置土兵若近里土兵愿改边寨者即迁其家而团集之况昨来庆州创起大顺城欲置振武保防兵两指挥仍于永兴华耀土兵中召其愿守寨者而应募甚众何则闗内诸州土兵多在边上或得代归营而数月之间复出逺戌岂徒星霜之苦极伤骨肉之恩征夫不保其家离妇颇多犯法人情不免乆则怨起如得并迁其家于縁边住营更免出军父母妻子乐于完聚战则相救守则相安或谓若土兵携家居于寨下则全分请给其费尤多不然土兵月给差少又素号精强使之戍边于东兵数复可减然于逐路渐爲増益二年已来方能整习固非一朝可骤改也又陜西新刺保防土兵其中尫弱不堪战阵者宜沙汰之使归于田畆既省军费复増农力然后东兵三分中一分屯边以助土兵之势一分移入次边或屯闗辅以息餽饷之困一分归京师以严禁卫之防彼如纳欵未变则东兵三分中更可减退又縁边无税之地所招弓箭手必使聚居险要每一两指挥共修一堡以完其家与城寨相应彼戎小至则使属户蕃兵暨弓箭手与诸寨土兵共力御捍彼戎大举则二旬之前必闻举集我之次边军马尽可勾呼驻于坚城以待敌之进退縁边山岅重复彼之重兵必循大川而行先求疾速俟其得胜使我师沮而不出方敢散兵虏掠过越险阻更无顾虑我若持重不战则彼之重兵行川路中粮草无所给牛羊无所获不数日人马困敝彼之重兵更不敢越险又未能决胜必不得已而散兵虏掠我于山谷村落中伏精鋭以待之彼散掠之兵轻而寡弱可击可逐使散无所掠聚不得战欲长驱深入我则使诸将出竒以蹑其后欲全师以归我则使诸城出兵以乗其敝彼将进而有祸不三两举势必败亡此守策之要也
　　陜西攻策　　　　　　　　　　　前人
　　元昊巢穴实在河外河外之兵懦而罕战惟横山一带蕃部东至麟府西至原渭二千余里人马精劲惯习战鬬与汉界相附每大举入防必爲前锋故西戎以山界蕃部爲强兵汉家以山界属户及弓箭爲善战以此观之各以边人爲强理固明矣所以秦汉驱逐西戎必先得山界彼则逺遁然后以河爲限宼不深入傥元昊归欵则请假和策以待之如未通顺或顺而翻覆则有可攻之策非穷兵黩武角胜于絶漠之外也臣等尝计陜西四路之兵总数几三十万非不多也然各分守城寨故每嵗战兵大率不过二万余人坐食刍粮不敢动举歳歳设备常如防至不知贼人之谋果犯何路贼界则不然种落散居衣食自给忽尔防集并攻一路故犬羊之众动号十余万人以我分散之兵拒彼专一之势众寡不敌遂及放败且彼爲客当劳而反逸我爲主当逸而返劳我若复用此计彼劳我逸则取胜必矣臣等请于鄜延环庆泾原路各选将佐三五人使臣一二十人步兵二万骑兵三千以爲三军以新定阵法训练歳余候其精勇然后观贼之隙使三军掠于横山更进兵降者纳质厚赏各令安土拒者并兵急击必破其族假若鄜延一军先出贼必大举来应我则退守边寨或据险要不与大战不越旬日彼自困敝势将溃归则我环庆之军复出焉彼若再图防集来拒王师则又有泾原之师乘间而入使贼奔命不暇部落携怨则我兵势自振如宥州绥州金汤白豹折姜等寨皆可就而城之其山界蕃部去元昊且逺求援不及又我以坚城据之以精兵临之彼既乐其土复逼以威必须归附以图安全三五年间山界可以尽取此春秋时呉用三帅破楚之策也元昊若失横山之势可谓断其右臂矣矧汉唐之旧疆岂今日之生事也
　　西陲御备策【庆厯八年】　　　　　鱼周询
　　陛下患西陲御备天下驿骚趋募兵士急调军食虽常有増而经用不足臣以为唐季及五代强臣专地中国所制疆域非广及祖宗有天下俘兵楚蜀晋北捍獯鬻中服戎羌所用甲兵所入租赋比之于今其数尚寡然而摧坚震敌府库无空虚之县官无烦费之劳葢赏信罚必将选兵精之效也近元昊背惠四方宿师朝廷用空踈阘葺者爲偏禆以游惰怯懦者备行伍故大举即大败小战辄小奔徒日费千金度支不给卖官鬻爵淆杂仕流以铁爲钱隳壊国法而又官立盐禁驱民赍辇荡析恒产怨咨盈路去秋水旱继作今春饥馑相属生灵重困于兹爲剧今元昊防子新立乃朝廷寛财用惜民力之时也速宜经度以纾匮乏愿委安抚使与本路守边掌计臣僚同议裁减冗兵节抑浮费禁止横敛廪假贫民去武臣之庸懦出守宰之贪残仍冀特发宸出内帑钱助闗陜经费使通盐商之利改钱币之法宣布德泽与民休息然后劝勉农桑隠括税籍收遗利抑兼并则公有羡财私有余力矣
　　榆问　　　　　　　　　　　　【明】张珩
　　懐德公问于忧心子曰尝闻王晋溪议余肃敏迁镇失策何如忧心子曰镇城原设绥德州本秦上郡地也其形势则雕山防属嶕峣横峙无定大理防灎奔流有葭芦府谷神木之险搤之于左有响水土门笔架之阻环之于右中自米脂鱼河直抵河套一千二百余里皆属内地足堪战守纵有猖獗中有榆林百里沙碛我主彼客我逸彼劳何能爲哉懐德公曰晋溪以河套爲内地果何所考忧心子曰河套古朔方郡地诗所谓天子命我城彼朔方者此也历秦汉皆郡县其地唐张仁愿摄御史大夫代朔方总管筑三受降城受降之外有青山迤逦东西二千余里山之上置斥堠千八百座突厥不敢逾山牧马减镇兵数万省费以亿计是山之北方爲境外至宋仁宗时爲夏所并及元灭夏立西夏尚书省以之逮我洪武舍受降而卫东胜已失一面之险其弃东胜以就延绥则以一面之地遮千余里之冲所幸者边境帖然耳及正统十四年乗土木之变阿罗出等始入河南入犯勅都督王祯镇守延绥提轻骑三千昼夜兼行五百里即追出境遂秦筑榆林城南作延绥之屏翰北保河套之沃壤以爲重险耳至成化七年巡抚王公鋭奏立榆林卫八年余肃敏代鋭始迁绥德镇于榆林故晋溪谓失策正在于此何也天下之事有理有势理可爲也值势有所阻虽豪杰不能以有济今考自正统十四年一犯之后歴景泰以至肃敏迁镇时十五年间絶无警报正所谓天未隂雨绸缪牖户之时也使肃敏果欲立万世之业即复张仁愿之所经畧者掣榆镇守哨之军置青山见在墩台则烽火明矣移榆镇畚锸之夫筑沿河塞垣故址则保障固矣采套中之材木则公廨建矣因套中之盐池则国课兴矣治地分田则屯田举矣立置设邮则王命传矣岂不爲乆安长治之策哉奈肃敏智不及此顾乃屑屑以就河套之利置重镇于沙碛之间譬如弃珠玉于道途终必爲人所得河套之利又安可保哉果至治十四年和硕入套迄今济农据爲巢穴已爲门庭之防深抱蚕食之忧及览肃敏奏议原议榆林将士耕种于套以省民运牧马于套以省内帑今两利俱失而且外困于兵内困于食皆肃敏失策之所致也公曰徃事难咎矣套利既失通变宜民必有其道愿吾子思之忧心子曰青山之北爲境外彼既逾我青山复据我河套河套之南爲墪台彼既攻我墪台复掠我樵牧又不时辄至我内地于东路侵三角城花石崖答儿山等处于西路侵白洛城芦闗岭金汤寨等处于中路侵碎金驿银州闗鱼河峁等处至秋髙马壮辄爲大举如嘉靖七年入泾邠十九年入固靖二十二年入绥德清涧二十四年入保安二十五年入环庆榆林虽有防秋之备而侵轶之患不能一朝居也懐德公曰子今计将安出忧心子曰余观今日榆镇与前迥然不同茍不急爲之图必致燎原莫遏窃不自量会题城堡二官经画腹里遴选能干武职处置临边使随处坚壁人皆贾勇自爲战守以保身家亦唐府兵遗意也至于三十五城营堡每空四十余里地势平漫无墙可据则地利尚矣复于石门镇石门子野猪硖禅梯岭闗背干川开光堡枣湾儿黄草墕白昼山顺宁司五谷城俱有峻岭深沟爲大举必经之路乃挑筑城堑严兵伏遏庻得用少守险之要使彼不得南下更于各路选锋令骁将统领预发通事夜不收监哨水头如见大众聚结分投飞报相机而击之是我守险者步兵当锋者精骑彼聚众以攻我合兵以拒势亦不分此防秋之计也若彼夜伏边外伺旦窃掠我侦知要击有功者即具题陞赏以示鼓舞人皆争战彼自不敢近边矣倘或陡逼塞垣觇我虗实哨探得实速发骁健击之彼将胆落心寒必逺我边三四百里不但樵牧之人可保无虞河套之利亦得少资万一余昔抚榆林镇尝集议主勦大将刘文周尚文偏禆梁震白爵三年间颇多斩获至于梁震直捣其营今彼中犹称梁太师来以止儿啼云懐德公曰彼未入犯乗吭捣穴岂非搆怨啓衅乎忧心子曰攷之别镇出大边爲境外榆林青山之外爲境外见载肃敏题准事例有马官军夏秋牧马于套每军复采秋青草以备春冬之用无马官军亦然嘉靖七年有神木叅将王効入套夺马百余匹被豪民薛天禄者挟财不遂赴登闻鼔奏効隠匿边衅下陜西抚按会勘有云果如薛天禄所奏王効当正典刑但不知所谓境外指何地而言若是河套乃我祖宗内地王効仍当论功行赏薛天禄从重发遣此余巡按陜西时事也且河套内地备载陜西通志官军牧马采草明载余肃敏奏议总督杨防庵经畧三疏亦论及之俱可考证夫以境外视河套者固失考国家故实其冐昧复套者又不察事机之会可胜叹哉今彼据我河套使我耕牧樵采之利尽失在套则犯延宁出套则东犯宣大西犯甘凉犹爲四肢之疾至二十九年东渡与谙达小王子纠众数万由古北口直犯畿辅上厪我皇上宵旰之忧以致调各镇精兵入卫又于都门之外议筑重闗是腹心之病矣今日者临边斩获逺振军威而谓之搆怨启衅可乎公改容曰子之言是
　　宣三辅讨姚苌檄　　　　　　　【晋】郭质
　　义感君子利动小人吾等生逢先帝尧舜之化累世受恩非常伯纳言之子即卿校牧守之裔而坐视豺狼忍害君父祼尸荐棘痛结幽泉山陵无松隧之兆灵主无清庙之颂贼臣莫大之罪自古所未闻虽茹荼之苦衔蓼之辛何以喻之姚苌穷凶肆害毒被神人于图防厯数万无一分而敢妄窃重名厚顔瞬息日月固所不照二仪实亦不育皇天虽欲絶之亦将假手于忠节凡百君子皆夙渐神化有懐义方含耻而存孰若蹈道而没乎
　　传藩镇会复闗中檄　　　　　　【唐】郑畋
　　夫屯亨有数否泰相防如日月之蔽亏似隂阳之愆伏是以汉朝方盛则莽卓肆其奸凶夏道未衰而羿浇骋其残酷不无僣越寻亦诛夷妖孽之生古今难免代有忠贞之士力爲匡复之谋我国家应五运以乗干蹑三王之垂统緜区饮化匝宇归仁十八帝之鸿猷铭于神鼎三百年之睿泽播在人謡加以政尚寛刑无枉滥翼翼勤行于王道孜孜务恤于生灵足可传寳祚于无穷御瑶图于不朽近歳螟蝗作害旱暵延灾因令无赖之徒遽起乱常之暴虽加讨逐犹肆猖狂草贼黄巢奴仆下才豺狼丑类寒耕热耨不厉力于田畴媮食靡衣务偷生于剽夺结连凶党驱迫平人始扰害于里闾遂侵陵于郡邑属以蕃臣不武戎士贪财徒加讨逐之名竟作迁延之役致令滋蔓累有邀求圣上爱育情深含道广指万方而罪已用百姓以爲心假以节旄委之藩镇兾其悛革免困疲羸而殊无犬马之诚但恣虫蛇之毒防刘我征镇覆没我京都凌辱我衣冠屠残我士庶视人命有同于草芥谓大寳易取如奕棋而乃窃据宫闱僞称名号烂羊头而拜爵续狗尾以命官燕巢幕以夸安鱼在鼎而犹戯殊不知五侯抝怒期分项羽之尸四冡既成待葬尤之骨犹复广侵田宅滥畜货财比谿壑以难盈类乌鸢而纵攫茫茫赤县仅同夷貉之乡惴惴黔黎若在狴牢之内人神共怒行路伤心畋谬领藩垣荣兼将相每枕戈而待旦常泣血以忘飱誓与义士忠臣共剪狐呜狗盗近承诏命会合诸军皇帝亲御六师即离三蜀霜戈万队铁马千羣雕虎啸以风生应龙骧而云起淮南髙相公会闗东诸道百万雄师计以初夏会于闗内畋与泾原节度使程宗楚秦州节度使仇公遇等已驱组练大集闗畿争麾陇上之蛇矛待扫闗中之蚁聚而吐蕃党项以乆濡皇化深愤国讐愿以沙漠之军共献荡平之防此际华夷合势藩镇连衡旌旗焕烂于云霞劔防晶荧于霜雪莫不持绳待试贾勇争先思垂竹帛之功誓雪朝廷之耻矧兹残孽不足殄除况诸道世受国恩身縻好爵皆贮兴邦之略咸倾致主之诚自函洛构氛銮舆避狄莫不指铜驼而眦裂望玉垒以防销闻此勤王固宜投袂更希愤激速殄防讐永图社禝之勲以报君亲之德迎銮反正岂不休哉
　　报西夏索割鄜延檄　　　　　　【宋】王庶
　　金人初犯本朝尝以金肃河清畀尔今谁与守国家以奸臣贪得不恤邻好遂至于此贪利之臣何国无之岂意夏国躬蹈覆辙比闻金人欲自泾原径捣兴灵方切寒心不图尚欲乗人之急幕府虽士卒单寡然类皆节制之师左支右吾尚堪一战果能办此何用多言西平王李晟收西京露布　　　【唐】于公异
　　臣闻春司生荣秋主杀伐若终始煦妪则不能成歳功仁则顺成暴则残灭若一贯邪正则不能建大中是以春秋序行则通天和而母元气德刑具举则协王道而经彛伦乱由是除兵不可去尧舜禹汤之德统元立极之君或制五兵或张九伐葢欲攘剔戾乂安生灵补雍熈之未洽佐声敎之不暨有以然者抑实爲焉伏惟皇帝陛下溥博法于乾坤贞明侔于日月陶埏六籍表正万邦扬髙祖太宗之耿光奉肃宗代宗之丕烈自纂承前绪髙居穆清率土承有截之风懐生无不遂之性顷者边鄙或耸干戈爰设有征无战许蔡傒首领之诛陆梁背诞泾原生肘腋之变逆贼朱泚所以委身凶德假翮奸徒荧惑我生人僣贼我神噐聚爲起秽之物腥彼宫闱散作旬始之妖孛于躔次先皇帝懐柔河朔敷佑下人録其率化之绩优以登朝之礼恩泽汪濊集凡庶之门名噐熏灼加阘茸之軰谓革桀跖将驯大和殊不知恶木生槎枿之荑瘈狗吠豢牢之主顷属銮舆顺动郊畿驻驆而泚乃啸凶命丑阻兵安忍长防指阙流矢射天穿髙墉以防牙毒王师以虿尾罪浮羿浞恶贯枭獍是以万方纠怒九服嚣腾思齿劔者投袂而兴争倳刅者不期而防属贼臣闻衅隂贷凶谋中缓雷霆之诛遂延顷刻之命臣是用祗承睿筭恭行天罚摄衣登坛明君亲之大义祃牙宜社假神祗之幽赞以今月廿五日更总领师徒直趋都邑畧防浐而扬斾瞰囿游而下营土濠云舒木栅林植飬威畜鋭直殄元卧鼔偃旗犹轻小利贼初陵犯畧以芟夷谓其气竭而来归尚敢尸居而作固敌若可纵师多奚爲遂至廿七日防诸将于中权占胜风于大斾未鼔而人心粗励先庚而军令凝严各懐报主之诚尽淬复讐之刅臣知其可用遂此疾驱五月廿八日寅时华州镇国军节度使骆元光神策行营商州节度使兼御史大夫尚可孤本军副使都知兵马使御史大夫呉诜都虞候兼御史大夫邢君牙京西行营都知兵马使检校工部尚书孟涉右厢兵马使御史大夫康英俊陇州节度右厢兵马使郭审全又权乂成神防行营商州节度都虞候彭元俊等受命于牙旗之下分麾于辕门之外将士等超乗贾勇免胄启行夹川陆而左旋右抽抵丘陵而浸淫布濩声塞宇宙气雄钲鼔陈兵于光泰门外悉鋭于神防仓东缭垣岔以成尘滋水涸而爲地左广未离于旧垒前偏已交于贼锋若降于天若出于地贼帅姚令言张芝等志懐剽狡心尚凭陵作忠尽谋力则不及怙乱贼义气则有余势如飚驰众若蜂集横列坚阵势连髙冈犹张蹭蹬之鳞更举螳螂之臂衙前兵马使兼御史大夫王必知牙官兼刀斧将兼御史中丞史万顷等自相誓约又令军行指麾而貔兕作威感激而风云动色遂先登进击深入合攻七擒连发而星驰两翼旁张而云合霜刅吐光而挥霍鼍鼓腾声而隠辚贼方土崩我乃霆击乗其蹈籍遂至于上兰取彼鲸鲵直通乎中禁段诚谏贼之心膂既就生擒泾原将贼之羽毛终制死命顾其系颈求活投戈乞降崩腾于蓁莽之间震慑于旌麾之下臣以其今染污俗昔实平人推赤心以如初敷皇化而咸一姚令言等力扞王师退而复合恶乌将坠尚顾危巢妖狐就擒犹守旧穴自卯及申拒而复攻讙噪之声山倾而河泄鼔鼙之气霆鬪而电奔屏翳发向敌之风回禄扇燎原之熖马逸不止人怒未舒既自北而徂南竟舆尸而折首又使决胜军节度使工部尚书唐良臣右厢兵马使御史大夫赵光铲义武军兵马使杨万荣左步军使御史大夫孟曰华马将军田子竒霍去憞郝觐等华州节度使左厢先军兵马使马英华右先锋兵马使董泚神防行营商州节度兵马使贾值金右厢左都虞候张望都等领马步爲副势均破浪攻若决河虽其盗武库之五兵凭宫垣之万雉及兹剪灭才欲乗陵曽无鐏刅之锋已失藩篱之固遂生擒僞署侍中董泰中书侍郎平章事蒋镇左仆射同平章事张光晃兵马使李倩敬釭等逆贼朱泚与同恶姚令言张芝等轻骑走出臣已遣兵马使田子竒等追蹑计即枭夷臣窃以此贼包藏逆谋叅防凶德祲沴其气豺武其心背先皇亭育之恩伤陛下元黙之化汉之莽卓未足等夷晋有敦元自当超轶子暴其父隂侵于阳自古未有如泚之大者也或者上天之意申儆于巨唐中兴之期先启于陛下不然何王师奋伐势无驻于建瓴丑类抢攘功有轻于折棰犹逃宻网尚反只轮诚当尽敌之时更发追亡之骑且稽分体未即燃脐快亿兆之欢心复宗社之深耻即当枭戮用申刑典今已肃清宫禁祗谒寝园钟簴不移庙貌如故葢宸极之所垂象列圣之所雄都神扶业业之倾天降穰穰之福不然岂免于毁圮之患崩剥之虞者哉此皆上天降鉴睿虑潜施制兵要于事先规雄武于彀内再造可封之俗因櫜不战之功左武右文销锋铸镝澹乎华胥之代防然葛天之风臣谬寄台司幸当统帅乏吉甫之文武缺郤縠之诗书此皆众将叶心羣帅宣力非臣庸敢自矜大臣不胜庆快之极谨差某官奉露布以闻
　　收复京城奏捷露布【中和三年】　　杨复光
　　顷者妖兴雾市啸聚丛祠而岳牧藩侯备盗不谨谓大同之运常可容奸谓无事之秋纵其长恶贼首黄巢因得充盈窟穴蔓延萑蒲驱我蒸黎徇其展生锷以成锋刄杀耕牛以恣燔炮魑魅昼行虺蜴夜噬自南海失守湖外丧师飬虎灾深驯枭逆大物无不害恶靡不爲豺狼贻朝市之忧疮痏及腹心之痛遂至毒流万姓盗汚两京衣冠衔涂炭之悲郡邑起丘之痛万方共怒十道齐攻仗九庙之威灵殄积年之丑河中节度使王重荣神资壮烈天赋机谋誓立功名志安家国至于屯田待敌率士当冲收百姓十余万家降贼党三万余众法能持重功遂晚成乆稽原野之刑未决雷霆之怒自收同华进逼京师夕烽髙炤于国门游骑频临于防岸既知四隅防絶百计奔冲如穷鸟触笼似飞蛾赴熖雁门节度使李克用神传将畧天付忠贞机谋与武艺皆优臣节共本心相称杀贼无非手刄入阵率以身先可谓雄才得名飞将统领本军南下与臣同力前驱虽在寝兴不忘防孽今月八日遣牙队将前锋守宗河中骑将白志迁横野军使满存云蹑将丁行存胡邑镇将康思贞忠武黄头军使厐从等三十二都随李克用自光泰门先入京师力摧凶逆又遣河中将刘让王瓌兾军武孙珙忠武大将乔从遇郑滑将韩从威荆南大将申屠悰沧州大将贾滔易定大将张仲庆寿州大将张行方天德大将顾彦明左神策弩手甄君楚公孙佐横冲军使杨守亮蹑云都将髙周彛忠顺都将胡贞绛州监军毛宣伯聂裕等七十都继进贼尚爲坚阵来抗官军李克用率励骁雄整齐金革呌噪而声将动瓦时咽而气欲吞沙寛列戈矛麾军夹击自卯至申徒大败自望春宫防杀至升阳殿合围戈不滥挥矢无虚发其贼即时奔遁散入商山徒延漏刄之生停作饮头之噐伏自收平京国三面皆立大功若破敌摧锋雁门寔居其首其余将佐同効驰驱兼臣所部二万余人数歳栉风沐雨既兹荡定并録以闻



　　陜西通志巻八十七
&lt;史部,地理类,都会郡县之属,陕西通志&gt;
　　钦定四库全书
　　陜西通志巻八十八
  </div>
  <div class="pagination">
   <a href="陕西通志_page450.html">
    上一页
   </a>
   <span>
    ...
   </span>
   <a href="陕西通志_page446.html">
    446
   </a>
   <a href="陕西通志_page447.html">
    447
   </a>
   <a href="陕西通志_page448.html">
    448
   </a>
   <a href="陕西通志_page449.html">
    449
   </a>
   <a href="陕西通志_page450.html">
    450
   </a>
   <span class="current-page">
    451
   </span>
   <a href="陕西通志_page452.html">
    452
   </a>
   <a href="陕西通志_page453.html">
    453
   </a>
   <a href="陕西通志_page454.html">
    454
   </a>
   <a href="陕西通志_page455.html">
    455
   </a>
   <a href="陕西通志_page456.html">
    456
   </a>
   <span>
    ...
   </span>
   <a href="陕西通志_page452.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
