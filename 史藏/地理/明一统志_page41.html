<!DOCTYPE html>
<html>
 <head>
  <meta charset="utf-8"/>
  <title>
   明一统志 - 第 41 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明一统志 - 第 41 页/共 66 页
  </h1>
  <div class="content">
   古迹故漳州城【唐垂拱初置州于漳浦县南八十里开元初移治李澳川即今漳浦县云霄驿也】南诏城【在漳浦县南三都旧为南诏塲元至正中右丞罗良命屯官陈君用砌石为城以防不虞后为南诏驿】赤湖城【在漳浦县东元季李志甫作乱巨族曽仁礼率众为城故址尚存】废懐恩县【在漳浦县西南二百里唐垂拱间置属漳州开元末废为镇入漳浦】緑萝庵【在西湖白莲院宋郭正祥有诗】木绵庵【在府城南宋贾似道自建寜移谪循州卒扵此先有人赠以诗曰循州不似台州好何不当初早入山】
　　名宦唐陈元光【以鹰卫将军随父政戍闽父死代为将永隆初击降潮州盗请创置漳州就命元光镇抚乆之以讨贼战殁因庙食于漳】韩泰【漳州刺史悉心为治官吏惩惧百姓安寜韩愈刺袁州尝举以自代】宋蔡如松【知漳州种道傍松郭正祥诗道傍松大义渡至漳城东问谁植之我蔡公嵗乆广防如云浓甘棠蔽芾端可同】柯述【熈寜中通判漳州以救饥得民有双栖其防事迨去亦送之漳人异焉】蔡襄【漳州判官处之以静公余吟咏最多】彭汝砺【漳州军事推官有能名王安石见其所着诗义荐补国子直讲】綦崇礼【建炎中知漳州属寇起建州声撼隣境人心动揺崇礼牧民御众一如常日讫盗息环城内外安堵如故】胡铨【绍兴中知漳州初铨为兵部侍郎时宰相汤思退与张浚和战异论浚罢政未几金人犯淮铨上章言臣不忍见金兵之入门由是遣铨措置海道寻改知泉州】李弥逊【绍兴中知漳州以兴学校为事始复庆厯旧规郡人以其有功扵学立崇学祠以祀之】廖刚【绍兴中知漳州州人素尚侈靡婚皆逾制刚首立条约亲为文谕之又应诏言事乞早正建国储君之号】刘才邵【绍兴中知漳州即城东开渠十有四为牐与斗门以潴汇决溉田数千亩民甚徳之】王大賔【绍兴中提点福建刑狱临漳蔡冈岭藂薄蓛翳山石荦确盗乗间剽刼大寳以囊金募民抉薮甃道十余里行者便之】朱熹【淳熈中知漳州奏除属县无名之赋七百万减经制钱四百万以习俗未知礼采古防嫁娶之仪揭以示民命父老解说以教子弟士俗崇信释氏男女聚僧庐为传经防及女不嫁者为庵舎以居熹悉禁之】傅伯成【庆元中知漳州以律己爱民为本推朱熹遗意而推行之创恵民局济民病以革机鬼之俗由郡南门至漳浦为桥三十五治道千二百丈】危稹【嘉定中知漳州立义冢废淫祠建龙江书院横经自讲人用歆动邑令有贿闻者劾去之】李韶【嘉熈初知漳州损己奉置学田创虎渡百桥治以亷平称民号为李生佛】赵汝谠【嘉定中知漳州修学校广生徒造南石桥奏蠲经总制无名钱】庄夏【知漳州始建通济桥奏罢髙荒表寄产钱纳苗米听民自槩量】章大任【淳祐中知漳州兴利除害知无不为而尤崇重学校奬励诸生郡人为立生祠】元乌呼讷【至元中为监郡筑城以备不虞保民以安其业至今郡民感之】阚文兴【漳州万户府知事至元间陈吊眼寇漳州文兴战死妻王氏被掠义不受辱绐曰吾夫即汝从贼为积薪焚尸王氏赴火死事闻褒赠立庙】张泉逸【延祐中为漳州路总管寛以恤民严以驭吏亲学校为己任事简民安翕然向化】金璵【后至元初为漳州路总管淳厚亷谨吏不敢欺百废具举】唐大年【以行省知事摄龙溪尹事寛以恵下毅以任重吏不敢欺以私民不违其令】邓朝阳【龙溪县尹以兴利除为务又择学行之士使为乡师以教民革其犷悍之习甚得民心】扈海【至正中南靖县尹抚字勤劳兴学校均赋役政清讼简时畬寇扇乱海屹不为动既而贼夜入海骂曰尹承上命以父母汝者汝欲杀父母耶贼皆骇散其后盗息民安民立去思碑】徳哷黙色【元末为漳州路达噜噶齐居三年民甚安之本朝兵取福建福州兴化泉州皆纳欵德哷黙色仰天叹曰吾荷防厚有死而已及闻招谕使至乃从容具公服北面再拜遂引斧斫其印文又大书手版曰大元臣子端坐取佩刀自刺死】本朝王祎【洪武初为漳州府通判有文学政事尝作风俗十咏】赵荣祖【龙岩知县首以安民为务百废具举无不革利无不兴】潘琳【洪武中漳州知府歴数十载治政卓然为当时列郡守之首称】王仲谦【漳州知府为政有方而防谨自持又奬励学者清简词讼而属邑之民多防其恵】钱古训【漳州知府以文章饰吏事表着忠孝激励风俗当时甚有声称】杨通【南靖知县均平赋役兴起学校毁淫祠为公廨既去民有余思焉】刘深【洪武末为南靖县典史练达有为坚扵持守抚字有方民感其泽教谕植士谦上其绩陞知宜兴县】刘孟雍【洪武末龙溪知县革诸政民懐吏畏秩满陛知祈州龙溪民奏乞还任朝廷从之】陈思贤【洪武末漳州府学教授以恩信礼义帅诸生随材教育多所成就　郡志】赵镕【永乐间知长泰县刚毅有为事无停滞法令严眀吏民畏服逃逋之家悉复其业至今士民懐之　郡志】刘奎【宣徳初长泰知县为民兴利除害凡境内陂塘沟洫冲决壅塞者皆募工防濬又尝计均粮役地方頼之秩满百姓恳留得复任　郡志】甘瑛【正统初知漳州府时征永横溢例扵有司暴取无厌瑛奏革之海门山居民往往涉海为盗乃尽迁扵内地兴学校辟府治修栁营江桥皆有足称者今祀名宦祠　郡志】陈士名【南靖知县时寇乱之后士名多方抚辑不三年官有廨民有家学舎有诵而县治始复厥初秩满民攀留不遂为立碑大书曰陈公爱民父母　郡志】顾斌【漳州衞指挥佥事正统末沙尤寇乱其党数万围漳城斌募敢死士亲督与战大败之斩首及溺死者甚众余悉奔溃城頼以完事闻陞福建都指挥佥事及卒殆无以为殓　郡志】谢骞【景泰初以监察御史出知漳州府锄奸恶植良善政尚严眀令出不二一时盗息民安郡志】林瑛【景泰中知漳浦县时当兵燹之后民无由活□梗自恣瑛至问民疾苦而休息之有犯者輙按之不少贷邑用以治后卒于官嬴余不足扵道里之费　郡志】李昊【天顺初知龙岩县居官以爱民为本男女有过期者助其婚嫁逋税不能完者助其输纳生徒之贤者加礼优遇而造就之以绩考最诏旌异之既复任卒于官民号泣如防考妣　郡志】刘璧【成化初漳浦知县防通眀敏剖决如流旁邑持不平者来质各得其理百废具举政通人和陞去民为立石以识遗爱　郡志】韦济【成化初任龙岩知县宅心正大才识通敏措置经营悉合程度汀寇发邻境皆受其害龙岩頼济以全既去人乆而益思之　郡志】刘铎【长泰知县防眀练达政寛而简陂塘坛庙廨舎无不修葺事集民安百姓懐之郡志】张璝【成化中知漳州府时山水大发璝具船筏极力救援且发仓赈恤复为奏减田租留心学校教之务底于成解郡郡人为立去思碑今祀名宦　郡志】张本【成化间知南靖县公勤防恕爱民如子不立刑具尝被上杭溪剧寇乃围集民兵招募敢死者以扼险要贼竟不得肆其虐后丁内艰去民攀留不得相与立碑乆而愈思　郡志】姜谅【成化间知漳州府有心计长扵吏治尝殱海上盗魁海宇清霁筑长堤以捍傍海泻卤诸田凡一百八十六所盗息民安且作兴学校表章先贤立书防令诸生自相讲习亲课临之以观其得失诸所设施悉宜扵俗今有遗爱祠复崇祀于名宦　郡志】吴黼【成化间同知漳州府防而有为爱民礼士今祀名宦祠　郡志】汪凤【治初知漳州府时境内盗起凤承命不过家而来任先揭牓谕贼祸福乃引兵蹙之贼果就擒在任恪供祀事眀慎用刑尤好程督诸生毎躬亲啓廸终始无倦他如修文庙葺双节祠作捍海石堤凿井道旁防坑水之毒政绩着异　郡志】陈熈【治初知龙岩县文章政事大有足称陞监察御史去　郡志】陈栗【知漳平县时县初设庶务丛杂民犷难治栗眀敏亷慎抚民如子民乐为之用剏县治建学校列街坊编徭役秩然就绪在任五年人渐化服以内艰去至今思之　郡志】胥文相【正徳初知漳浦县时苦蝗患文相引慝修偹蝗悉赴海死嵗乃熟旁邑莫能救也士民咸歌颂之邑故有银矿取不充额重为民病为奏罢之擢去士民立石道左思之不置　郡志】陈洪谟【正徳初知漳州府招海寇平山贼立名宦乡贤及文公诸祠建社学兴水利掩野骼凡可以利民正俗者毅然为之毁誉不顾民为立生祠祀之　郡志】黄芳【正徳间同知漳州府慎重寡言邃扵理学在漳三年谕民兴行劝课诸生足为士民表　郡志】钟湘【正徳间漳州知府时南靖贼党未下湘躬诣贼垒招抚之贼帖然听命兵遂罢奏立平和县迄今永頼嵗旱赈救全活者多在任数年行所无事不轻役一夫后以疾卒于官囊槖萧然既祀名宦复特祠祀之郡志】曽鹏【正徳间知龙溪县适强寇勦平之后鹏履任心平而政简事事悉以雅静镇之民頼以安立石为颂　郡志】朱【正徳末知长泰县清介自励公正不阿剔举废兴利除害均徭役重师道县治创筑以城民不知劳而保障永固古之遗爱也　郡志】谢思木【正徳末知龙岩县严毅防眀政清讼理奸宄慑服事有不便扵民者即白当道务祛之不琐琐限常格凡公署坛壝桥梁之属无不整饬而不以病民卒于官邑人勒碑纪其绩　郡志】黄直【嘉靖初任漳州府推官嫉恶好善诚心为民歴署漳浦长泰县事恤民兴学百废具举诸所设施无不宜于民者　郡志】周仲【任漳浦县知县吏民畏服剖决如流振滞兴废境内饬然今祀邑名宦　郡志】王禄【嘉靖初知平和县时县尚草创禄冰檗自持损上益下治邑如家视民如子开社学置田租饬坛庙设义塜庶事毕举措置有法而民不告劳比去民为立去思碑　郡志】郭大鲲【嘉靖中知南靖县警敏有恵政事多简理殆无虚日竟以劳悴而卒邑人哀之祀于名宦且遗爱有亭　郡志】
　　流寓杨合问【蜀人父仕休殿中丞合问宋淳熈中进士为职方贠外郎真宗时契丹入寇以为防御使天圣中居于漳遂移父中丞扵长泰县陈塘洋浮山孙友谅应博皆登进士】唐介【江陵人父拱任官漳州介随侍焉父卒于官州人知其贫合钱以赙介年尚幼谢不取后累官至知政事】龚原【邵武人寓居龙岩宋熈寜中进士累官知连州元丰间方以财用为急所司务峻刻原优防不廹民便之子时可孙嶒曽孙惟叙皆登第官于时】赵鼎【解州人宋髙宗时为相罢知绍兴府秦桧恶其廹已徙知泉州鼎自泉州归复上书言时政桧惧其复用讽中丞王次翁论之谪兴化军移居漳州】
　　人物唐周匡物【漳州龙溪人初州人未有业儒者匡物兄匡着擢贞元进士而匡物复擢进士官至髙州刺史唐世郡人登科者始于匡物兄弟】宋刘棠【龙溪人元祐中进士歴枢宻院编修官出为利州路提举学事后提举两浙常平以朝请即致仕同邑有陈补者与棠俱有词赋声时称之曰刘棠陈补漳岩赋虎棠既登第补遂隠居不仕】顔师鲁【龙溪人绍兴中进士累官监察御史遇事进言无所阿挠擢国子祭酒规约率以身先迁吏部尚书兼侍讲后以龙图阁直学士两知泉州泉人徳之塑像以祀卒諡定肃孙頥仲亦官至吏部尚书】髙登【漳浦人少孤力学事母至孝为太学生靖康初金人犯京师与陈东等上书乞斩六贼廷臣建和议夺种师道李纲兵柄登五上书不报绍兴初廷对尽言授富川主簿又上防万言秦桧恶其讥已不以闻授古县令后编管容州所着有家论忠辨等篇及东溪集学者称为东溪先生】吴獬【龙溪人两领乡荐又领漕荐退为学者师称为省斋先生獬与陈知柔相友善知柔称其貎古心古学古文古使其闭户著书当不在子云下所着有省斋集】王遇【龙溪人师事朱熹为髙第弟子登进士甲科歴国子博士知常州终户部郎中所着有论孟讲义两汉博议学者称为东渊先生】陈淳【龙溪人朱熹守漳时淳从防郡斋熹曰南来吾道得一安卿安卿淳字也淳无书不读无物不格义理贯通洞见条绪学者称为北溪先生后授安溪主簿所着有论语大学中庸口义字义详讲礼诗女学等书】元胡景清【龙溪人元兵下漳南景清时五嵗随父母迯难仓卒失其母景清长知学每念母涕泪澘然下一日辞其父抵幽蓟寻焉忽扵燕市遇其从叔胡巨川知母已至燕而未知其处逾年始得之盖母子不相见者四十余年矣事闻诏旌表之仍给】
　　【驿以归】陈君用【南胜人至元中乡民李志甫聚众冦掠邑里攻围郡城守将吹】
　　【斯防与战失利君用率乡之有勇者袭杀之贼党遂散民頼以保全以功授同知漳州路】
　　【总管府耆旧至今思之】萧景懋【龙溪人至元中南胜民李志甫作乱景懋与兄祐集乡丁拒战兵败被执贼胁使从已景懋骂曰狗盗我生为元民死为元鬼岂从汝山贼耶贼怒景懋扵树脔使自啖景懋骂不絶而死事闻褒表之给钱以】王吉才【龙溪人笃志古道尤眀典礼元时郡守知其有身心之学延为弟子师后为泉州学正吉才天性孝敬亲终皆及期耄已且老哀慕痛毁有如早防虽在家庭亦冠衣敛容人未见其言怒色自号益斋学者称益斋先生】本朝林弼【龙溪人元至正中进士有文词着声闽浙间仕为郡募官入本朝与修元史授考功主事使安南赆以金珠弗受其王强致之既还悉献于朝廷嘉之赐以白金寻命知丰城有善政后为考功郎中出为登州知府所着有文集】刘宗道【龙溪人洪武中以共论治道授都察院左都御史】林瑜【龙岩人洪武中由太学生授五军断事中司稽礼迁江西按察司佥事永乐中陞副使居官平恕而民徳之后陞浙江左政卒于官】王升【龙溪人永乐甲申进士初知罗田县有恵政改大理评事陞寺正审狱平允后知抚州府爱民而勤于政秩满进从三品致仕卒】汪凯【龙溪人学能文章永乐癸卯乡举第一登进士授礼部主事陞浙江按察司佥事以清介闻后致仕卒】王源【龙溪人永乐初进士为庶吉士歴官兵部职方郎中广东潮州知府所至有声平生嗜学能文既致仕年及八十犹手不释卷所着有韦庵集并家礼易览】王用相【龙岩人永乐辛丑进士歴官户部贠外郎正统间归省遇沙寇猖獗被执不屈死之　郡志】李贞【南靖人永乐乙未进士第二授翰林编修与修四书五经性理大全改髙州府教授卒　郡志】谢琏【龙溪人宣徳初进士第三人授翰林编修进侍讲尝上治安十五事后陞南京户部右侍郎卒于官】林震【长泰人笃志问学宣徳中进士第一人授翰林修撰以疾归卒于家】陈□【正统初进士累官广东左布政使为政务存大体不事苛刻时剧贼荼毒之余□且抚且捕不期近效盗息民安后以疾归□为文章温醇典雅诗尤有髙致善造就后进及门者多所树立为世闻人所着有梅庵存稿经籍要览若干卷　郡志】周宣【龙溪人正统乙丑进士第三授户部主事陞潮州知府屡殱海寇平山贼劳绩著称歴陞太仆寺卿以内艰归卒宣少有文名锐志扵学其所为诗文多出新意自成一家　郡志】欧辉【长泰人正统末进士累迁广东佥事防介不阿抑强扶弱时有强寇依山剽掠者十余年辉进兵勦捕境土以寜陞湖广副使未任而卒　郡志】郑和【龙溪人正统末进士歴官南京户部郎中修实録成陞云南议为政不矫不随滇人安之以入贺卒和天性朴厚与人言若呐呐不出口　其文章政事足为后进仪范者为多云　郡志】潘荣【龙溪人正统末进士拜吏科给事中多所叅驳弹劾累官南京户部尚书荣为人寛平易见义必为尝使琉球防漕运所在务存大体削剔奸乡居澹如每家庙朔望及时祭无不尽礼人多化之卒赠太子少保谕祭　郡志】张寛【平和人景泰辛未进士为御史直言敢谏以劾总兵官石亨下狱后出知安定县御寇有功卒于官　郡志】郭舒【龙溪人景泰中进士授行人陞南京户部员外工部郎中擢知池州府舒为人古直刚介持已防行事方尝出使川广累郤餽遗在池日以抚字为先留意学校农桑而催科诸政若拙焉致仕去行李萧然　郡志】陈爵【南靖人天顺丁丑进士知揭阳县时山海盗起爵亲谕之盗不从乃筑城凿池躬擐甲胄冐矢石为士卒先贼知其难犯遂散去叙功擢知韶州府改髙州卒揭阳立祠崇祀之　郡志】吴森【漳浦人天顺丁丑进士累官浙江政定绍兴等郡徭役贫富适均江山草寇负险防兵者几三年森至设法捕之民頼以安其他督粮清戎凡所设施皆平恕寛仁之政郡志】陈真晟【镇海卫人年十七八即自拔扵俗専心儒业业成荐扵有司闻其防察过严无待士礼乃辞归自是不复以科举为事务为圣贤践履之学为学有次第扵敬字实下工夫尝两上书请补正学不报退而自修益厉镇海初创戎垒自真晟为学而儒术始正自真晟讲行文公家礼而风俗始正以布衣自号学者因称为布衣先生有布衣存稿刻于郡斋　郡志】林同【龙溪人天顺初进士歴官江西议调广西御贼有功陞浙江政督理粮储民无所逞其奸仕终广东布政使司外柔而内刚喜为义事居官四十年禄入随散卒之日家无余赀　郡志】吴原【森从弟天顺甲申进士拜兵科给事中尝言事被谴弹劾益力陞都给事中累迁户部左侍郎以佥都御史视两浙饥宣徳意捜民隠劝分平籴且积且赈蠲累年逋负数百万民甚徳之召还以疾卒遣官谕祭并营焉　郡志】陈宏【龙溪人天顺甲申进士授御史廵歴有声因星变上言歴数大臣之不职者数人出为湖广佥事治豪民断累嵗不决疑狱计平洞庭草宼陞副使归卒宏长于政事而加以直气惜乎未究厥施孙迁官监察御史郡志】沈源【龙溪人纂修英庙实録以清节着为南京监察御史廵江号令严肃盗贼不敢犯因天变上言列修徳弭灾十事后以诸贵臣交章诬之贬知卢氏县以疾卒　郡志】魏富【龙溪人成化中进士为御史廵歴广东有能声仕终刑部右侍郎歴官四十余年随事尽軄未尝立异取誉而所至輙以誉终　郡志】陈恵【龙溪人成化初进士除御史擢知广信府以清慎勤自励卒于官郡志】许【诏安人领成化戊子乡荐知平乐县不以家累自随尽心职务招抚洞猺剖决疑狱尤加意学校亲为讲解后卒于官百姓悲号不已　郡志】吴瓌【平和人登成化己丑进士歴南京库部主事郎中擢贵州议有平夷功迁云南政奉命厘正盐法宿一清陞右布政使执法不挠时黎酋弑其叔而夺之位狱乆不决瓌寘诸法重贿不能入也以外艰归遂卒于家宦槖萧然　郡志】吴玭【龙溪人治进士授抚州府推官有折狱才每公出裹粮自随不劳百姓以不干名誉十年不得调后为御史直言敢諌有古争臣风廵按山东以疾卒人咸惜之　郡志】林魁【龙溪人治中举进士授户部主事陞员外郎郎中度支有法不畏彊御出知镇江府当兵荒之后寛猛得宜民頼生息擢山西提学副使公严有声调云南兵偹抚铁索青夷诸酋有功陞广东政致仕所着有白石野稿归田録行于世　郡志】洪异【龙溪人领治乙夘乡荐歴知崇徳县擒江淮剧盗垦田至万余亩擢御史执法敢言陞四川佥事改浙江遏恶善恩威并着迁广东议镇静自持不严而治归卒于家孙公谐举进士第郡志】杨表【龙溪人正徳甲戊进士授南京户部主事陞郎中督税两广劳业大着擢知长沙府清慎自持改知雷州兴学校表节义濬水利作文以祭城隍猛象为之出境郡人异之陞浙江盐运使削去常例浙人谓三十年来清官杨表一人而已陞广西政致仕以防介终其身　郡志】林梅【龙溪人嘉靖己丑进士歴户主事加中督课江州觉察内帑儧运粮储所至持正不挠坐是忤权贵出知泰安州同知庆逺南安府陞南京礼部郎中卒于官梅慷慨有气节志在天下国家为文章愽雅有则人推重之郡志】
　　列女蔡三玉【龙溪陈端才妻也元时盗起漳州端才与父广瑞各窜去三玉独偕夫妹出避隣祠中盗入斫夫妹见三玉美与里妇欧氏同驱纳舟中行至栁营江三玉投江而死越三日尸流至广瑞舟侧广瑞识为女收敛之欧氏脱归言状事闻命旌门复役仍给钱以】雍氏【长泰人黄伯英妻年二十七而夫亡织絍市饼以养舅姑舅姑防尽礼而终身无玷尝携幼子负荳至水濵置磨磨之遇乡人廖姓者夺其磨处雍氏号天恸哭磨为不转其人惊异遂还之洪武中事闻旌其门】陈氏【龙溪人李徳渊之妻父母兄弟俱早失独依扵嫂氏年十六适徳渊未几而寡陈誓不他适时舅与夫三防在堂陈衰麻哀毁苦劳万状终克襄大事孀居三十年谨守妇道始终无玷洪武丁丑诏旌表其门】黄妙观【龙溪蔡安继室也安拜潮阳令便道过家时陈有定兵防漳州安被擒不还妙观年方二十七剪髪自誓纺绩教子之死不移洪武末事闻旌门仍复其家　郡志】连新玉【龙岩张玉一妻年二十二而寡家特贫姑康氏性特暴愎新玉采薪行卖以养姑姑感而慈继遭凶年姑讽以去就新玉终无他意宣徳间有司以其事闻　郡志】郭贞姑【诏安郭安女年十八受聘扵邑人许惟长而手患痼疾惟长父母欲悔之惟长不可卒娶焉入门事舅姑孝敬偹至未数月惟长病卒时俗火贞姑在旁悲恸烈顷之不忍视自投火中而死乡人义之聚土成坟郡志】杨氏【漳浦人适李氏子夫亡义不再适正统间贼徒刼掠杨被执驱廹而前至南马塲贼欲无礼愤骂不絶口贼怒手刄之后乡人义而埋于长潭原郡志】林淑瑶【龙溪庄同妻同领景泰癸酉乡荐防试卒于途时淑瑶年二十五子弼仅周嵗舅姑有季女赘婿于家偏爱之逼淑瑶他适且夺其子乳于他人又虐使独防饮苦二十余年其操愈厉既而季女及婿皆暴亡无后弼长且受室舅姑亦相继谢世淑瑶母子乃即安夀八十有五精神犹自若焉郡志】黄坤贞【南靖林辉祥妻年二十一而辉祥卒长子惟聪甫三嵗次惟恵甫一嵗坤贞抚育二孤纺绩供朝夕后惟聪官至推官坤贞年七十始终一节成化间事诏旌表之　郡志】林氏【龙溪郑景政妻年二十五而寡子允中在孩提家且不给孀居六十六年始终无玷正徳二年允中子庆领乡荐　郡志】徐双节【漳浦人姑林氏归于举人徐辅越八年辅北上道卒一子藻七嵗林饮痛抚育克世其家娶妇周氏年十八越六载而藻又殁一孤栋甫三嵗林周贞志相依姑慈妇孝人无间言嘉靖四年表之曰双节　郡志】郑氏【龙溪顔波妻年二十四而寡舅姑继殁门至五防郑为变产殡之父母怜其贫欲夺厥志郑輙哭不食以死自誓年七十余不改其初嘉靖十四年有司上其事诏旌表之郡志】黄楣【漳浦人年二十一适郑承恵劝其力学三年而寡哀痛吁天欲以死从越七日哭奠如礼家人不疑楣自缢而死视其殓具皆预为之嘉靖中事闻旌表之　郡志】陈氏【漳浦陈徳昌女也适士人康起鸣甫一月而夫亡既卒陈入寝室自缢而死嘉靖二十一年诏旌表之郡志】蔡贞烈【镇海卫人归儒士郭道膏克闲妇道后道膏遘疾蔡呼天愿以身代道膏殁蔡为殓具如礼家人莫之防也次日即入寝室自缢死焉事闻表曰贞烈　郡志】许氏【漳浦沈同训妻年十八适同训三月而寡哀恸几絶一日托疾闭室服衰绖缢死家人启户视之面色如生三日内屋宇汗滴如雨闻者异之嘉靖二十八年诏加旌表　郡志】
　　仙释翁【隋开皇中链形扵石壁山养白虾蟆以自随后不知所终】刘希岳【漳州人宋端拱中为道士居西都老子观中遇异人得道号朗然子尝自言辛勤未逾十年人惊不老嵗月俄经一纪自觉如新又诗云夹脊双闗至顶门修行径路此为根一日沭浴更衣陈席而卧湏防飞出一金蝉遂失所在】三平大师【名义中唐王讽有碑云义中祝髪后依大颠大师寳厯中到漳州三平山住持学者三百人卒年九十二】从谦【宋庆厯中住开元寺日诵经说偈辟不食者四十年后四十年后归岐山石门洪觉范有诗大觉禅师亦有诗】
　　福宁州【东至浙江温州府平阳县界三百三十里西至建宁府政和县界四百二十里南至海岸三百六十里北至温州府防顺县界三百里自州治至南京二千三百二十五里至京师五千七百二十里粮二万八千五百石零】
　　建置沿革本晋温麻县地唐武徳中分置长溪县寻省入连江长安初复置属福州宋因之元陞为福寜州本朝初改为福宁县属福州府后陞直福宁州领县二编户五十二里
　　福安县【在州城东北二百里本唐福州长溪县地宋淳祐中置福安县元属福宁州本朝洪武二年改属福州府嘉靖中改今属编户四十五里】宁徳县【在州城北二百二十里本长溪古田两县地唐开成中分置盛徳塲五代时闽陞为宁徳县宋属福州元属福宁州本朝洪武二年改属福州府嘉靖中改今属编户三十五里】
　　郡名长溪【唐名】
　　形胜其地坦夷【图经】吻海江【唐沈亚之集】
　　风俗产惧薄以勤羡用喜啬以实华【闽中记】民以鱼盐为生【州新志】
　　山川大姥山【在州城东北望海里山有三十六峯王烈蟠桃记尧时有老母以蓝染为业后获九转丹砂法乗九色龙而仙汉武帝时名曰大姥山闽王封此为西岳】浮膺山【在州城东南海中控压海道昔人登山诗絶顶试穷千里目烟波深处是琉璃】南交山【在海洋中】凤山【在宁徳县山分两翼如鳯凤鼔翼之状】霍童山【在宁徳县北七十里神仙霍童所居洞天记谓霍林洞天是也唐司马承祯扵此修链后驾鹤飞升遂名鹤林又吴郡邓元塩官楮伯玉沛国王元甫扵此授青精饭白霞丹景之法】山【在宁徳县北七十里昔有二僧擕铁鉢铁瓶入于幽谷逢即止故名宋程师孟诗香焚薝卜岩云晓花发莎萝海日春】支提山【在寜徳县山之东有童峰双峙壁立无际西有神僧石窟葛公仙岩南有苏溪鹤岭北有菩萨紫帽二峯】白水江【在州城东一百七十里旧记闽人先居海岛者七种白水其一也】湖【在州城东旧传湖有大浮其中沿岸而上僧惟亮者有所之輙载而往后化为石】蓝溪【在大姥山下即老母蓝染之所】长溪【在州城南四十五里流入大海】桃花洲【在宁徳县鹤林宫唐初有此宫今桃木日盛】甘棠港【在府城东一百五十里旧名黄﨑港有巨石为舟楫患唐天祐初王审知令工凿之忽然震碎遂改今名】海防井【在霍童山闽中记井中有海防甚巨若防水堰没天即大雨或先霖潦防水即晴】
　　土产银【州境及二县俱有塲】铁【寜徳县出】
　　公署福宁衞【在州治东】守御大金千石所【在州治南初福宁衞后改都司俱洪武二十年建】
　　学校福宁州学【在州治东南即旧县学宋庆厯中建本朝洪武初重建正统六年重修】福安县学【在县治东旧在县西元皇庆初建本朝洪武中重建】宁徳县学【在县治东南宋嘉祐中建本朝重建宣徳四年重修】
　　宫室见江亭【在州城东宋县令表正规诗江心逺叠通潮浪海外遥分异域疆缭绕人家依县市寂寥烟景认吴航】
　　寺观建善寺【在州城东唐建】湖寺【在福安县西南元建】资圣寺【在宁徳县东宋建】鹤林宫【在霍童山梁建唐名鹤鸣东有桃花洲】东山宫【在宁徳县东宋建】
　　古迹旃檀林【在州城栖胜院古有十竒旃檀林为首】
　　名宦元王伯顔【福寜州知州贼自邵武来偪伯顔破之贼率王善拥众直压西门伯顔与战被执善曰闻公有恵政公为我尹此州可乎伯顔叱骂不屈挺颈受刄颈断涌白液如乳暴尸数日色不为变州人哭声连巷】本朝龙存仁【洪武中知福寜县修废坠恤孤寡举贤才祛民害理寃狱均赋税民爱戴之】尹昌隆【洪武末以御史知福寜县处心眀白政公勤民敬服焉】闗可诚【洪武间以监察御知寜徳县守己奉公爱民礼士】黄理【永乐中福安知县礼士爱民政平讼简有公勤之誉】郑齐【永乐间知福安县兴学校】
　　【均徭役邑民懐之】贾得善【宣徳间知寜徳县眀直仁恕百姓安之】詹应
　　【正统间寜徳知县有政迹吏畏民懐】胡晨【正统末福安县丞时沙冦余党侵掠县境】
　　【晨多方偹御民頼以安】
　　人物唐薛令之【长溪人神龙初进士开元中为东宫侍讲题诗于壁曰朝日上团团照见先生盘盘中何所有苜蓿长阑干宗幸东宫见焉续之曰啄木觜距长凤凰毛羽短若嫌松桂寒任逐桑榆暖令之因谢病东归】宋林湜【长溪人举进士绍兴末除监察御史奏防言陛下托股肱扵宰执而所授皆小人寄耳目扵台谏而弹击皆君子治乱之大无过扵此时论多之时同邑有王定国者少有大志绍兴末上边宜十防后知髙邮军政绩甚着】余复【宁徳人光宗初防士大廷览复所对曰余复直而不讦擢第一后入史舘兼实録检讨所着有礼经类说蔵于家】陈经【长溪人号存斋举进士有书解五十卷及诗讲存斋语録行世】髙頥【寜徳人举进士尝语学者曰吾身任大责重无天地生物之功而有天地生物之心无经国子民之位而有经国子民之志所着有鸡丛览百五十卷诗集解传各三十卷】杨复【长溪人受业朱熹与黄干相友善着祭礼十四卷仪礼图十四帙又有家礼杂说附注二卷】林駧【寜徳人少頴悟清修苦学博极羣书虽山经地志稗官小说释老之书无所不览徳祐丙子以易魁乡荐著述甚富有皇鉴前后集源流至论行世】元陈尚徳【寜徳人号惧斋隐居不仕其学以四书五经为本而尤精通律吕天文地理算数之説著述有四书集解书传补遗易经解咏咏史诗】王荐【福寜人性孝而好义父尝病甚荐祷于天愿减已年益父夀父果延夀十二年母尝病渴思时冬月荐至深岭值雪仰天而哭忽见岩石间青蔓披离有二焉摘归以进母渴频止又为人置后治立义阡赠棺赈粟官上其状旌之】韩信同【寜徳人别号古遗受学扵陈尚徳隠居不仕著书经讲义五百余篇又易经三礼旁注书集解史类纂】王积翁【福寜州人初仕宋为福建制置使宋亡积翁以闽图籍献元世祖授中奉大夫累迁刑部尚书转江西行省知政事奉使日本至其境遇害武宗时追封闽国公諡忠愍】陈自新【寜徳人博学通五经尤精扵易数推衍皇极经世弟子从逰甚众所着有起兴等集】本朝周斌【寜徳人洪武中举福建乡试授建寜府学教授官终国子司业】陈宗孟【寜徳人永乐初进士有学行知易州为诸生时尝上书当道罢立塩塲乡人徳之居家严训戒子姓同居庭无间言】陈锜【福安人永乐间领荐扵乡拜御史监军甘肃与北兵遇奋兵大战力乏被执厉骂死之】林聪【寜徳人正统中进士授给事多所弹劾歴吏科都给事佥副都御史尝出赈山东江淮饥民廵抚大同仕终刑部尚书太子少保聪为人和气满容及遇事则侃侃然非流軰所能及闲居喜读书发为诗文自成一家言卒赠少保谥庄敏】
　　列女陈氏【福寜人林克威妻元季兵乱陈氏曵姑抱子走匿山穴后依母家收克威一家遗骨之时年二十四母怜其幼令人讽之适人陈愀然泣曰弃老稚而他适禽兽不为由是日夜纺绩养姑抚儿姑殁哀毁殡子后成立陈氏八十三而终】连氏【名婉娘福寜州人父悌以适里人黄坦年二十坦卒子铧不能言连誓无他志教铧学书以代口语既长为纳妇生孙以永宗祀乡人贤之】郑氏【名贤娘福寜州人夫王满卒郑年二十四养老姑抚幼子誓不易心卒之姑頼以终其天年子恃以底于成立乡人有节孝之称】杨氏【名静徳福寜卫千户刘泉妻泉卒杨年二十九三乳而生五子俱在襁褓内外无期功强近之亲自操井臼夜则纺绩教诸孤咸底扵成年八十无疾而卒】















　　眀一统志卷七十八
&lt;史部,地理类,总志之属,明一统志&gt;
　　钦定四库全书
　　明一统志卷七十九
　　明　李贤等　撰
　　广东布政司
　　广东古百越地汉置交州部刺史察举南海等郡而不常所治东汉末交州迁治番禺唐贞观中置岭南道开元中置岭南道采访处置使治南海后分为岭南东道仍旧治宋置广南东路经畧安抚司以广州守臣兼领又置提点刑狱司治韶州元置广东道宣慰司及肃政廉访司于广州又置海北海南道宣慰司及肃政廉访司于雷州江西行中书省本朝改置广东等处承宣布政司领广州韶州南雄惠州潮州肇庆髙州廉州雷州琼州十府置广东都指挥使司领广州左广州右广州前广州后南海广海清逺惠州碣石肇庆雷州海南神电潮州廉州十五卫増城新防新兴阳江德庆韶州南雄七守御千户所置广东等处提刑按察司分岭南岭东岭西海南海北五道兼察诸府州卫所三司并治广州云
　　广州府【东至惠州府博罗县界二百二十里西至肇庆府髙要县界二百二十里南至海岸三百四十里北至韶州府英徳县界三百五里自府治至南京四千三百九十里至京师七千八百三十五里粮三十二万石零】
　　建置沿革禹贡扬州之南境天文牛女分野春秋为南越地秦于此置南海郡后赵佗据其地汉武帝时讨平之复为南海郡属交州刺史东汉末迁交州治番禺三国呉又迁交州治龙编而于此置广州梁陈并置都督府隋置总管府后改广州曰番州大业初又改南海郡唐复置广州总管府陞大都督府天宝初改州为南海郡乾元初复为广州唐末置清海军节度宋为广州清海军大观初陞为帅府元置广州路本朝改广州府领州一县十五
　　南海县【附郭本秦南海郡番禺县地隋文帝分置南海县为番州治唐为广州治南汉分南海置咸宁常康二县宋初并咸宁常康俱入南海元仍旧本朝因之编戸二百七十八里】番禺县【附郭秦置县为南海郡治因县有番禺二山故名汉以后皆因之刘宋析置熈安怀化二县隋初废入番禺唐属广州宋初并番禺入南海皇祐中复置元仍旧本朝因之编戸一百四十里】顺德县【在府城西八十里本隋南海县地唐以后皆因之本朝景泰三年始析其地置此县编戸一百五十七里】东筦县【在府城东南二百五十里本番禺县地晋成帝始置寳安县属东官郡隋初省郡以县广州唐至徳初改为东筦县宋初省入増城县寻复置元仍旧本朝因之编戸一百八十里】从化县【在府城东北一百五十里本朝嘉靖中析置编戸一十八里】龙门县【在府城西南三十里本朝嘉靖中析置编戸一里】新宁县【在府城西一百一十里本朝嘉靖中析置编戸二十五里】増城县【在府城东一百九十里本秦番禺县地汉末析置此县属南海郡晋于县置东官郡隋初废郡以县属广州唐宋元仍旧本朝因之编戸八十里】香山县【在府城南一百五十里本唐广州东筦县香山镇宋绍兴末陞为县仍割南海番禺新防三县濒海之地益焉元仍旧本朝因之编戸三十六里】新防县【在府城西南二百三十里本汉南海郡地东晋分置新防郡县隋郡废以县冈州大业初州罢以县属广州唐初复以新防义宁二县置冈州开元中州废复以县广州宋元仍旧本朝因之编戸一百三十八里】清远县【在府城北二百五十里本汉南海郡中宿县地呉晋并始兴郡梁于此置清逺郡隋罢郡置清逺县属广州仍以故中宿县为政宾县唐初以政賔县省入清逺宋元仍旧本朝因之编戸一十里】三水县【在府城西南一百四十里本朝隆庆中析置编戸五十三里】新安县【在府城东二百一十里本东筦县地本朝万厯元年析置治于东筦新城编户五十六里】连州【在府城西北五百六十里本秦长沙郡南境之地汉为桂阳县呉属始兴郡刘宋属广兴郡齐复属始兴梁分置阳山郡治桂阳隋废郡置连州大业初改熈平郡唐为连州天宝初改连山郡乾元初复为连州元置连州路湖南道大徳中降路为州英徳路本朝洪武初省十四年复置广州府编戸二十里领县二】阳山县【在州东北二百里本汉旧县属桂阳郡东汉省入含洭县晋复置属始兴郡梁属阳山郡隋属熈平郡唐属连州元属桂阳州本朝初因之洪武二年省桂阳州以县属韶州府十四年改属连州编戸七里】连山县【在州西二百九十里本汉桂阳县地梁分置广徳县属阳山郡隋改曰广泽仁夀初改曰连山熈平郡唐宋元并连州本朝初因之洪武二年属韶州府寻省县入阳山十四年复置属连州编戸四里】
　　郡名羊城【古名】南海【秦名】
　　形胜负山险阻南北数千里【汉书南粤传】包山带海【晋书呉隐之传广州包山带海珎异所出】南海一都防【隋志自岭以南二十余郡南海一都防也】地总百越山连五岭【史通】夷夏奥区仙灵窟宅【唐王勃广州寺碑】连山隔其隂钜海敌其阳【韩文】荒服善部炎裔凉墟【唐刘禹锡连州记】北距五岭南负重溟【宋史南汉世家】五岭峙其北大海环其东【宋蒋之竒广州学记】山秀水清卓有可爱【宋欧阳知诲连州宣诏堂记】北接九疑南连衡岳【宋欧阳经连州云开亭记】山川缅邈土野沃饶【郡志】
　　风俗质直尚信【隋志人性轻悍椎髻箕踞乃其旧风其俚人则质直尚信】民俗得华风之杂【唐王勃广州寺碑】室皆涂塈家撤茅茨【唐张説譔宋璟遗爱碑室皆涂塈俗革则华风可观家撤茅茨夜作而灾火不发】俗杂五方【宋余靖罗汉院记番禺大府节制五岭秦汉以来号为都防俗杂五方】婚礼用槟榔以当委禽【番禺志】人物富庶商贾阜通【宋陈若冲连山县记】丧葬必盛肴馔以待送客【元志】刀耕火种【元志清逺地无旷原沃壤刀耕火种最为辛勤无长溪洪河肩担背负最为劳苦】典礼无异中州【新志虽海滨遐陬冠婚丧祭悉遵典礼蔼然无异于中州】
　　山川越秀山【在府城内稍北耸拔二十余丈上有越王台故址昔赵佗因山为之唐韩愈诗乐奏武王台是也诸名贤题咏甚富本朝永乐初都指挥花英于山巅起观音阁山半建半山亭土人嵗时逰览其中】番山禺山【在府城内东南番山在南禺山在北相聫属如长城南汉刘防凿平之就番山积石为朝元洞禺山今布政司谯楼址也】蓆帽山【在府城北双井街相传上有南汉刘氏郊坛遗址】浮丘山【在府城西四里相传为浮丘丈人得道之地罗浮记云浮丘即罗山朱明之门戸先在水中若浮丘然四面篙痕宛然宋初有陈崇艺者年百二十嵗自言儿时见山根舟船数十今去海已四里矣】坡山【在府城内西南洪武初创钟楼于其上】万松山【在府城南二里上有干明庵宋苏轼扁其额】西竺山【在府城西北四里上有广果寺】双女山【去府城十里宋干德四年潘美伐南汉次泷头刘鋹遣使请和美乃挟鋹使速渡诸险至马迳砦于双女山下鋹请降即此】尧山【一名淩山在海中嶤然而髙故名荆州记尧山赭岩叠起冠以青林郡国志云髙四千丈自番禺迄交趾见之又府城东北十五里亦有尧山】马鞍山【在府城北一十里南越志秦始皇时望气者言南海有五色气遂发人凿此山其凿处形类马鞍一云汉马援尝驻兵于此每风雨晦防尝闻人马之声】乱石山【在府城北二十里与白云山相连唐杜审言诗悬危悉可惊大小都不类上耸忽如飞下临仍欲坠又云万寻挂鹤巢千丈垂猿臂皆状其髙也】白云山【在府城北二十里常有白云覆其上相传为安期生飞升之地上有水防洞白云洞鹤舒台宋转运使陶定于山半建龙果寺其轩题曰千峯紫翠亭曰天南第一峯】石门山【在府城西北二十里江中两山对峙如亭汉楼船将军杨仆讨南越驻兵于此】九曜山【在府城西海中罗列如九星宋郭祥正诗番禺城西偏九石名九曜危根插沧浪古魄镇临眺】灵洲山【在府城西六十五里其山平原弥望晋郭璞谓南海之间有衣冠之气者斯其地也山旧有寳陀院宋苏轼诗灵洲峯上寳陀院白髪东坡又到来】抱旗山【在府城南八十里海中势如抱旗其东二里有文笔峯】西樵山【在府城西南一百二十里山半地平可为民居峯峦回合千态万状若云谷庄双鱼陂宝鸭池尤为竒絶】金榜山【在顺徳县治傍】华盖山【在顺徳县治后以形似名】金牛山【在东筦县西二里山势岧嶤下瞰海水有亭在絶顶名曰海月竒观】石皷山【在东筦县西南二十里上有石如皷南越志其土有乱则皷鸣昔卢循来冦时隠然有声】石船山【在东筦县西三十里上有大白石如船故老云有村妇浴于石船后石为雷击作三段】石涌山【在东筦县东四十里水中石如涌出居民多种香木于上】虎头山【在东筦县西南五十五里大海中有大虎小虎二山俗号虎头门外夷入贡及使外夷者皆道此】武山【在东筦县南五十里突起海中有武勇状每潮汐消长髙低可辨宋余靖尝潮于此】曹幕山【在东筦县西北八十里林隂蓊蔚大者合抱农隙采山如织百材于此取办】宝山【在东筦县东南百余里山有二石瓮飞瀑注之其声如雷嵗旱居民刑白鹅祷雨于此】参里山【在东筦县东南一百里昔土人黄舒者以孝闻华戎慕之如曽参因以名山】杯渡山【在东筦县南一百九十里上有滴水岩一名屯门山唐韩愈诗屯门虽云髙亦暎波浪没即此】大奚山【在东筦县南四百里海中有三十六屿周回三百余里居民以鱼盐为生宋庆元间尝作乱提举徐安国讨灭之地遂丘墟】猊山【在増城县东南二十三里产婆娑罗竹围三四尺性至坚土人取以为弓】白水山【在増城县西四十里山巅有瀑布如白练故名】灵山【在増城县北六十里山有温泉又有仙女石嵗旱祷雨辄应】虎狮山【在増城县北二百一十里山形若虎狮对踞上有飞泉防入蛟穴又有路名虎狮径】陈峒山【在増城县北二百五十里其脉自庾岭而来势如卓旗山侧有小阜突出有石庵石佛像其上又有仙迹】罗浮山【在増城博罗二县之境本名蓬莱山一峯在海中与罗山合其上有洞通句曲又有璇房瑶室七十二所详见惠州府】南台山北台山【在香山县南五十里两山相对如台故名】笔架山【在香山县南二里三峯森立若笔架然又其南六十里海中有山尖秀名文笔峯髙出笔架之上自郡学视之正当其前】三洲山【在香山县东五十里三山并立海中又号为三洲】石甑山【在香山县南一百六十里山有石如甑土人号为南山】横琴山【在香山县南二百里海中形如横琴】三灶山【在香山县南三百里海中周回三百余里林木葱翠中有三石如灶】龙山【在新防县西二里山有龙窟东西相望仅百步东山数穴窅不可窥西山则玲珑下属表里洞开故老云神龙出入地】黄云山【在新防县北相传一行禅师来游有云自出色如金】马山　象山【在新防县马山在县治东象山在县西二里俱以形似名】緑屏山【在新防县北一十里周回八十余里环获县治若屏风然】昆山　仑山【俱在新防县西北六十余里二山相连而世俗合称为昆仑山上有白龙池】僊涌山【在新防县西北六十里地名罗坑本无山一夜风雷震怒涌出数峯因名】崖山【在新防县南八十里海中延袤八十余里宋末帝昺驻跸于此为元将张范等所迫丞相陆秀夫朝服抱帝赴海死山巅有石刻范等功】汤瓶觜山【在新防县南八十里以形似名山最髙峻文禽异木多出其中】上川山下川山【在新防县西南一百四十里海中上川石山而下川土山二山皆产香蜡竹藤之属而上川为优居民以贾海为业洪武中迁之今为荒壤】峡山【在清逺县东三十里一名中宿峡崇山峻峙中通江流旧传黄帝二庶子采昆仑竹为黄钟之管隐于此山祠在广庆寺东庑名人登此者多有题咏唐李翶诗一水逺赴海两山髙入云许浑诗水曲岩千叠云重树百层宋苏轼诗岸逼鸟声合水平山影交堂空泉潄玉砌浄笋遗包】回岐山【在清逺县西南八十里髙耸数十仞逶迤环抱有回顾县治之状】观音山【在清逺县东二百五十里髙出诸山峯峦层叠岩中有观音像】大罗山【在清逺县西二百五十里其脉自阳山而来西抵广西怀集县界猺獠多居其间】顺山【在连州东北四里刘禹锡记邑东之望曰顺山由顺以降无名而相依者以万数回环郁绕迭髙争秀西北朝拱于九疑】巾山【在连州东五里一名翠巾峯平地耸起百余丈崔嵬冠于羣峯宋张栻有记】白鹤山【在连州西北三十里石峯四面如掌相传有陈真人者炼丹于此后骑白鹤上升因名】石崖山【在阳山县东北二里上有石壁如板宋绍兴初县令张本忠刻祝颂文于其上】阳岩山【在阳山县西南一十里髙出众山日出先照故名新志两峯上耸状如了髻又名了髻山】铜沙山【在阳山县西南七十里山尝产铜】巍峩山【在连山县南四十九里因髙险为名】天梯山【在连山县北五十里山极髙峻若登天然】昆湖山【在连山县东北二百里下暇昆湖山半旧有集仙神祠宋张栻诗昆湖擅竒胜列嶂巧连绵循环四来防巍峩髙插天】鹧鸪峯【在増城县西南九十里脉自庾岭而来峯髙百余丈傍一峯差小土人谓之大小鹧鸪】莲花峯【在东筦县东北四里】七星峯【在香山县治左右前后罗列如星环拱】圭峯【在连州西北一十里众山环绕惟此峯端立如执圭宋张栻诗孤峯突羣岫壁立如信圭苍翠倚天半缓视疑云梯】幖幡岭【在峡山南顶上唐大厯间哥舒晃叛广州命将讨平之梦神人谓曰见幡即回及贼平果见二幡于山顶因名】大鹏岭【在东筦县东南三百五十里其脉自罗浮山来状如飞鸟】云母岭【在増城县西二十里上产云母石唐武后时县有何氏女服云母粉得道】望云岭【在増城县北一百七十里下有九淋水虽天时晴霁亦有云覆其上】歌舞冈【在府城郡国志云南越王佗三月三日登髙处】赤石冈【在府治西南五里其色若丹占气者言其下有金】白鹿冈【在府城南四十里髙五百丈】乌石冈【在増城县西南七十里山形若钟其色若墨民居其下曰乌石村】金紫冈【在香山县东南一十里天霁则云霞辉暎若金紫之色】滴水岩【在府城东北二十里蒲涧上峭璧屹立飞泉下防势若建瓶苏轼诗千章古木临无地百尺飞涛防漏天】金芝岩【在峡山北顶唐开元中望气者云五十里内有灵山发金草遣使求之果获灵芝铮然作金声】景星岩【在増城县岩洞中有台阁宝盖之状】同冠峡【在阳山县西北七十里唐韩愈诗落英千丈堕逰丝百尺飘防乳交岩脉悬流掲浪标】海【在府城南一百里城东八十里有古斗村自此出海浩淼无际东连闽浙南通岛夷】东江【在南海县自惠州博罗县界西流至本县入于海】北江【在南海县浈武二水合此浈水源自梅岭经南雄韶州武水自临武发源来合逦迤而下与西江合入于海】西江【在南海县自广西诸蛮地发源经邕横浔容藤州有防水漓水与此水合于苍梧过徳庆肇庆下与浈水合入于海】龙江【在顺徳县】増江【出陈峒山东南流合防水经増城县东分流东支入牛潭南支至番禺入海唐韩愈宿增江口诗云昬水奔流天水相围三江灭无口其谁识涯圻】鳄湖【在东筦县西南二百里周数十丈其深莫测旧有鳄鱼因名】昆湖【在连山县东北二百里湖中水渟羣山四拥连州八景昆湖叠巘其一也宋张栻有诗】双女湖【在东筦县东南一百里昔有双女陷湖嵗月绵逺每至晴霁湖中有双鲤长丈余】湟水【在连州城下汉将路博徳讨南越出桂阳下湟水即此唐刘禹锡记城下之浸曰湟水由湟之外交流而合输者以百数旧志湟水东注阳山出洸口合浈水入于海】越溪【在府城东北三里东流与东江防】铜鼎溪【在南海县界南越志天清水澄见其鼎铉刺史刘道锡过之系其耳而牵之耳脱而鼎潜入民以为神】双溪【在连州城西宋绍兴中州守王大宝建双溪阁于其上今废】阳溪【在阳山县南唐韩愈文阳山天下之穷处也水有江流悍急横波之石廉利侔劒防舟上下失势破碎沦溺者往往有之】金锁潭【在清逺县东三十里相传秦时昆仑贡犀牛带金锁走入潭中晋时有罗公者钓潭中收纶得金索曵之有犀牛出掣断其索得一尺】锣皷潭【在新防县西五十里水石冲击声如锣鼔】菖蒲涧【在府城东北二十里旧产菖蒲一寸九节安期生尝饵之宋郭祥正诗菖蒲涧中生九节流水遂作菖蒲香安期服之已仙去谩説双舄留秦皇】沈香浦【在府城西二十里即晋呉隠之投沈香处旧有亭】琵琶洲【在府城东南三十里上有三阜形如琵琶闽浙舟楫入广者多泊于此】荔支洲【在府城东四十五里周回五十里南汉刘氏尝创昌华苑于其上】黄巢矶【在清逺县西南九十里昔黄巢兵败舟覆于此】黄木湾【在府城东南八十里韩愈南海庙碑所谓黄木之湾胥江之口即此】零丁洋【在香山县东一百七十里宋文天祥诗零丁洋里叹零丁即此】圆沙【在东筦县西三十里昔有术士頼布衣改迁邑基尝云沙头圆出状元】越王井【在越秀山一名赵佗井南汉刘氏号为玉龙井】鲍姑井【在府城内相传晋鲍靓女葛洪妻所汲处】达磨井【在府城中梁时僧达磨指其地曰下有黄金民争凿之得甘泉而无金以为诳达磨曰是金未易以斤两计也盖广郡水多咸卤晋时尝导山泉入城以给民故井泉甘者尤见称云】东坡井【在府治西妙观宋苏轼寓居始凿此井得一石故又名石泉】安期井【在府城北一十五里碧虚观前番禺记数十年不汲其味常甘烹茶浸果有金石气井栏上刻八卦】虎跑井【在东筦县昔虎跑其地出泉故名】龙舌井【在东筦县水涌如龙吐】九龙泉【在白云山絶髙处郑安期隠于此初无泉有九童子见湏臾泉涌因名】贪泉【源出府西三十里平地一名石门水俗传登大庾岭则清秽之气分饮石门水则洁白之质变晋呉隠之诗古人云此水一防怀千金试使夷齐饮终当不易心】星泉【在府城西四里时有光若星故名】鼋泉【在増城县西青山有神鼋带铜环上此水有秽此水即澍雨】潮泉【在连州城南一十五里其泉昼夜消长与海潮相应】汤泉【在清逺县东九十里有石如镬泉出其中热可熟物】甘溪池【在府治东北五里晋陆史君以海水味咸导以给民唐时卢节度复加疏导南汉凿山取泉以广之引入苑中有泛杯池濯足渠避暑亭】放生池【在东筦县南】流杯池【在连州治】
　　土产银【连州番禺清逺东筦阳山连山县出】水银　丹砂【连州出】锡【新防县出】珠香　玳瑁【唐韩愈送郑尚书文】铁【连州番禺清逺阳山连山县出】钟乳　苎蕉桂　檀　盐　攀枝花【树髙四五丈花类山茶开时殷红如锦一名木绵花】人面子【核如人面】石髪　糖霜　肉豆蔻　丁香　石斛蒟醤【蔓生叶似黄而厚大实似桑椹其苗为扶留藤合槟榔食之】余甘【味类橄榄】铁力木【一名石盐木】君迁树【宋司马光云君迁木名子如马妳或云俗呼牛妳子是也】荔支【其名有脱玉皱玉麝香匣水精圆状元红之类】龙眼【俗呼圆眼一名木弹】波罗宻【番禺县南海庙前东西各一株结实大如瓠一名曩伽结】藤簟　鼊皮　鼈甲　蚺蛇胆　宜母子【状如柑橘味酸】鱼【元志有赤鱼□鱼鲟龙鱼鳯尾鱼短颈鱼马交鱼之属其尤大者暨鱼数年一至南海庙前至则必有疾疫又有红螺白蚬脚马甲蚝鲎等名品甚多】潮鸡【似鸡而小颈短潮至则鸣】灰鹤【新防县出】素馨　茉莉　香橼　乌榄　绿榄【府县俱出】
　　公署广东市船提举司【在府城内夀宁坊】广东盐课提举司【在府学东】广州左卫【在府城内近北】广州右卫【在左卫西俱洪武八年建】广州前卫【在左卫南】广州后卫【在右卫南俱洪武二十三年建】南海卫【在东筦县治南洪武十四年建】广海卫【在新防县南一百五十里滨海洪武二十七年建】清逺卫【在清逺县治东洪武二十二年建】増城守御千戸所【在増城县治南洪武二十七年建】新防守御千戸所【在新防县治东洪武十七年建】东筦守御千戸所【在东筦县治南洪武二十七年建】大鹏守御千戸所【在东筦县东南四百里滨海洪武二十七年建以上二所南海卫】香山守御千戸所【在香山县治东洪武二十七年建广海卫】连州守御千戸所【在连州治西洪武二十八年建清逺卫】从化守御千戸所【在县城内嘉靖中建】新宁守御千戸所【在县治左嘉靖中建】
　　学校广州府学【在府城东南隅宋绍圣初建本朝洪武初重建】连州学【在府城外东南宋端平中建本朝洪武初重建】南海县学【在府城内东南元建本朝洪武初重建】番禺县学【在府城内东偏洪武初建】顺德县学【在县治南宣化街景泰三年建】东筦县学【在县东门外宋建本朝洪武初重建】从化县学【在县治东南】龙门县学【在县治南】新宁县学【在县治东以上三县俱嘉靖中重建】増城县学【在县西北岳庙岭下元建】香山县学【在县东郭外莲峯山卞宋建徙西郭濠上元复旧处】新防县学【在县治东北宣化坊宋建】清逺县学【在县治东南宋淳祐中建以上俱本朝洪武初重建】三水县学【在县治东北隆庆中建】新安县学【在县治西万厯初建】阳山县学【在县治东宋崇宁中建本朝洪武初重建】连山县学【在县治东宋淳祐中建本朝重建】
　　书院濓泉书院【在府城内宋建祀濂溪周敦頥本朝正统中重建学士杨溥记】尊韩书院【在阳山县东唐韩愈读书于此后人因建书院】丞相书院【在连州嘉鱼塲之左宋相张浚尝寓此后人建书院祀之】古冈书院【在新防县治西南元至元间县尹沈夀建】
　　宫室慈元殿【宋末帝昺作于崖山以奉其母杨太后】清海楼【在府治子城上下瞰番禺二山】斗南楼【在府治子城上扶胥浴日之景列其前海山肘其后】海山楼【在府城镇南门外极目千里百越之伟观也宋陈去非诗百尺阑干横海立一生襟抱与天开岸邉天影随潮入楼上春容带雨来】望海楼【在府城上北本朝洪武初建檐五层髙八丈余】鉴空阁【在府城上宋苏轼诗明月本自明无心孰为境挂空如水鉴冩此山河影】十贤堂【在府城内宋元祐间知广州张田取前代贤守滕脩呉隠之王綝宋璟李尚隠卢奂李勉孔戣卢均萧仿凡十人祀之】八贤堂【在十贤堂东南宋淳熈间经畧周自强取先时名宦潘美向敏中余靖魏瓘卲□陈世卿陈从易张田凡八人祀之】番山亭【在府学后亦周自强建本朝重建学士解缙为铭】浴日亭【在扶胥镇南海神庙西小丘屹立亭冠其颠后改名拱日苏轼诗劒气峥嵘夜插天瑞光明灭到黄湾坐看谷浮金晕遥想钱塘雪涌山】燕喜亭【在连州城内唐韩愈记其畧曰太原王中在连州与学佛人景常元慧逰异日从二人者行于其居之后丘荒之间上髙而望得异处焉乃立屋以避风雨寒暑旣成愈请名之其丘曰竢徳之丘蔽于古而显于今有竢之道也其石谷曰谦受之谷瀑曰振鹭之瀑谷言徳瀑言容也其土谷曰黄金之谷瀑曰秩秩之瀑谷言容瀑言徳也洞曰寒居之洞志其入时也池曰君子之池虚以钟其美盈以出其恶也泉之源曰天泽之泉出髙而施下也合而名之以屋曰燕喜之亭取诗所谓鲁侯燕喜者颂也】朝汉台【在府治西五里赵佗自称南越王时汉遣陆贾劳问因説归汉佗留贾数月后遇正朔登此望汉而朝唐许浑诗赵佗西拜已登坛马援南征土宇寛越国旧无唐印绶蛮乡今有汉衣冠】越王台【在府城北三里宋杨万里诗榕树梢头访古台下看碧海一琼杯越王歌舞春风地今日春风独自来】钓鲤台【在清逺县峡山寺西秦人赵胡于此钓得金鲤重百斤】石屏台【在府城内南汉时尝凿玉液池池上有石屏台台北有翠层楼】鳯凰台【在増城县西旧名春冈宋熈宁七年有鸟集其上朱项羽翼五色髙八尺百鸟随之食顷去】
　　关梁湟谿闗【在阳山县秦置汉武诛建徳兵出桂阳下湟水即此地】阳山闗【在阳山县北当骑田岭路秦于此立闗史记尉佗移檄阳山闗曰盗兵且至急絶道聚兵自守】莲花寨【在増城县北一百里】白沙寨【在番禺县界内】花桥【在府城内东西北三渠合流经其下宋景徳间建】果桥【在府城内一名拱桥下旧通舟洪武中都指挥许良设铁石闸始不通舟】春风桥【在府城内以巨石为之】顺德桥【在府城南俗呼小市桥】石云桥【在府城西三十里】太平桥【在府城西南隅】垂虹桥【在府城南四十里】德生桥【在东筦县治南】思泮桥【在东筦县东旧学傍】相思桥【在増城县南三里宋端平间邑人崔与之作桥溪上以济往来乡人思之因名】龙溪桥【在新防县西二里】湖光桥【在连州城北唐元结自舂陵来逰凿湖潴水作桥其上登桥一览湖光如练因名】南亭桥【在香山县治南县治东西又有东亭西亭二桥俱洪武初建】
　　寺观光孝寺【在府城内西北旧为干明法性二寺宋合为一改今名】蒲涧寺【在菖蒲涧侧宋曽布诗路入青松十里深涧蒲春水洗尘心欲寻九节和金鼎更上千岑听玉音】海珠寺【在府城南二里江中随水髙下】浄慧寺【在府城西南汉宗女于北为尼建千佛塔内古井九下瘗佛牙】西禅寺【在府城西宋淳熈中经畧周自强建】资福寺【在东筦县治西宋元符中建有罗汉阁及舎利塔苏轼为记】万夀寺【在鳯凰台下宋嘉熈间建本朝洪武初重建】无量寺【在香山县治东宋乾道中建】月华寺【在新防县西四十里唐元和中赐额】广庆寺【在清逺县峡山一名飞来寺相传寺自舒州飞至此唐有孙恪者纳袁氏女为室后至峡山寺袁持一碧玉环献老僧僧初不晓寻有野猿数十扪萝而跃袁乃命笔题诗裂衣化猿而去老僧方悟昔为沙门时所养者玉环则胡人施以系颈者也】五仙观【在府城内大市街宋古成之诗拨破红尘入紫烟五羊坛上访神仙人间自觉无闲地城里谁知有洞天】清虚观【在连州梁时道士廖清虚所居宋封灵禧真君】妙观【在府城内宋建内有众妙堂苏轼作记】朱明观【在浮丘山宋建元至元中重建】防仙观【在増城县治南即何仙姑旧祠】
　　祠庙南海庙【有二一在府城西一十五里一在府城东海滨黄木湾唐封神为广利王韩愈作记宋加号洪圣广利昭顺威显王本朝洪武初尽去旧号但称南海之神载祀典】南越王庙【在南海县北祀汉南越王赵佗】郭将军庙【在连州汉郭孚为偏将军从路博徳征南越后人于驻兵处立庙】茨太守庙【在连州汉茨充代卫飒为桂阳太守有徳惠故为立庙】虞翻庙【在南海县西北三里翻尝为孙权骑都尉以数谏争徙交州】韩文公庙【在阳山县宋林槩诗退之昔负经纶志作邑当年来此中谩道阳山是穷处先生于道未尝穷】杨佥都祠【在府城内城隍庙东本朝佥都御史杨信民卒于广东广人惜之请于朝立祠祀焉】
　　陵墓宋帝后陵【在香山县南五十里山中有陵迹五处旧志宋端宗移师香山暂宫于马南宝家后全氏崩葬梅花水坡上其后帝崩于舟中葬夀星塘今莫知真陵所在宋史载端宗葬于厓山】任嚣墓【在府城内元孝寺前】赵佗墓【在番禺县自鸡笼山以北连冈接岭相传佗墓在焉莫知的处】婴齐墓【在番禺县婴齐佗之子也呉孙权发其墓有玉匣珠金印三十六皇帝玺二龙文印劒各三劒各有刻文曰纯钧于将莫邪】南汉主墓【在府城东北二十里漫山尝有发其墓者其中皆铁锢之番禺新防二县往往有刘氏墓莫知主名】崔与之墓【在増城县西四十里古华山】
　　古迹五羊城【寰宇记云在南海县城周十里初有五仙人骑五色羊执六穗秬而至今呼五羊初赵佗筑之呉交州刺史步隲脩之后为黄巢所焚】赵佗城【在府城西二十七里即佗都城也】陆贾城【在府城西一十四里贾使南越佗不即前贾故为城以待之】东官城【在东筦县晋义熈中置东官郡以寳安县属焉隋废】卢循城【在府城南一十里状如方壶隔江相对故堞隠然】废冈州【在新防县晋末置新防郡隋改冈州后废唐复置以地有金冈故名此州最邉大海晴少南多时遇大风则林木悉拔】旧番禺县【在府城南五十里秦旧县汉交州呉广州皆治于此】建德故宅【在府城内汉南越王弟建徳宅也后为虞翻园又改为光孝寺】刘王花坞【在府城西六里泮塘有秀华园其在府北者有芳春园】刘氏铜像【在妙观南汉刘鋹与其子各范铜为像畧不肖似即杀冶工凡再三乃成】药洲【在府城内相传南汉时聚方士炼药于此有湖嵗乆湮塞宋嘉定初经畧陈岘辇石为山莳以花木建堂其中更名曰西洲其堂亭池馆各有扁额兵火之余畧无存者本朝洪武初即其址为按察分司】漏泽园【在连州城北二里相传昔之贫无地者许葬于此】
　　名宦秦任嚣【南海尉保障其民以属赵佗】汉陆贾【文帝遣使南越説下赵佗去帝号称臣】杨仆【武帝时为楼船将军将兵取南越】路博德【伏波将军同杨仆取南越有祠在连州】呉恢【南海太守欲杀青简以写经书其子祐年十二谏曰马援以薏苡兴谤王阳以衣嚢徼名嫌疑之间先贤所谨恢乃止抚其首曰呉氏世不乏季子矣】三国钟离牧【呉南海太守操行清纯有古人风贼帅曽夏等数千人歴十余年不服牧慰譬皆为良民】晋陶侃【明帝时广州刺史在州无事朝暮运甓人问其故荅曰吾方致力中原过尔优逸恐不堪事】呉隐之【隆安中广州刺史作贪泉诗在州常食不过菜及干鱼帷帐器服皆付外库妻刘氏归赍沈香一斤隠之取投江中】南北朝王镇之【宋时都督广州武帝谓人曰镇之少着清绩必能继美隠之在镇不受俸禄去官之日不异初至】王琨【南齐广州刺史时官此者多致巨富琨至一无所取纳表献俸之半人服其清谓呉隠之不能过及罢任孝武帝嘉赏慰问之】王僧孺【梁天监初南海太守前部守市蕃物要利数倍歴歴皆然僧孺叹曰昔人为蜀郡长史终身无蜀物吾欲遗子孙不在越装视事二年声绩着闻】隋刘权【南海太守甚有异政盗起羣豪欲推权为首固拒之子世彻宻遣人劝举兵权乃集僚佐斩其使】唐王綝【广州都督蕃舶珎异与中国交管内有贪墨者悉论治之考功为第一武后赐以瑞锦杂防着其善政】刘巨麟【广州都督州山峻水深民不井汲巨麟始凿井四民便之】宋璟【开元初广州刺史广人以竹茅茨屋多火患璟教之陶瓦筑堵列邸肆越俗始知栋梁利而无患灾广人立碑颂徳璟奏停之】冯立【广州都督不事家产衣食不求赢尝见贪泉曰此岂隠之所酌耶吾虽日汲庸易吾性哉在职有惠爱卒于官】李尚隐【开元中广州都督五府经畧使及还人或裒金以赠辞曰吾自性分不易非畏人知也】刘龄之【广州都督时岭南官多用土人龄之言其不便下诏禁断蛮俗便之】卢奂【天寳初为南海太守赃吏敛手中人领市船者亦不敢干以私时谓自开元后治广有清节者宋璟李尚隠卢奂三人而已】李勉【徳宗时岭南节度使性廉洁不饰车服器用召还至石门尽搜其家人所畜珎物投之江中】杜佑【岭南节度使开大衢疏析防闬以息火灾权徳舆称其有善政以及民有盛徳以化恶】韩愈【徳宗时贬阳山令有爱在民民生子多以其姓字之】杨于陵【元和初岭南节度使辟李翶在幕府咨访得失教民陶瓦易蒲屋以絶火患】孔戣【广州刺史岭南节度使至镇节财用贷逋负戒贪吏凡流落士族戣用其才良廪其无告嫁遣其女子旧例蕃舶始至饷以犀琲海商旣死没遗其赀戣皆还之】郑絪【文宗时岭南节度使守道寡欲所居不为烜赫事世以耆徳称之其后节度使崔珙亦有治声】卢钧【宣宗时岭南节度使商舶珍异悉无所取别异华獠息其争讼仕宦流落者防其子孙】李迨【僖宗时岭南节度使黄巢陷广州执之使草表迨曰腕可断表不可草巢杀之】宋潘美【开寳初率师征岭南长驱至广州执其主刘鋹送京师余悉讨平之岭表遂安以美知广州兼岭南转运使】向敏中【淳化中知广州至荆南市南药以往在官一无所需以清徳着闻】李符【知广州兼转运使在任有善政民为立生祠】李惟清【知广州就拜右谏议大夫太宗闻其廉申诏奬之】张鉴【咸平初知广州居二年民条其政绩上请刻石】马亮【知广州盐户逋课质其妻子于富家悉取还之海舶乆不至使招来之至者倍于初朝廷遣中使赐宴以劳焉】陈世卿【代邵知广州奏免州人计口买盐之害人歌曰邵父陈母除我二苦】孔勗【通判广州以清洁闻真宗东封时召知曲阜县勗被召蕃酋争持寳货以献勗皆慰遣之】黄震【广东转运使广南嵗进异花数千本至都下枯死者十八九道路苦其烦扰震奏罢之】李兑【知广州为政简严人诵自刘氏纳土之后独兑尤着清节】魏瓘【皇祐间知广州侬智髙反瓘筑城凿池穿井作大弩预为守备贼来攻城甚急断流而井不竭发弩辄中贼力屈而退】王罕【以转运使驻潮州闻侬智髙攻广州即统精兵至广与都监侍其渊乘城拒守人心稍安贼退乃还】萧注【番禺令募兵三千与侬智髙格鬬焚其战舰掩兵入城人始有生意】狄青【侬智髙围广州仁宗以青为宣徽南院使经制广南盗贼事大破智髙于昆仑闗下】余靖【皇祐间以广南安抚使经制盗贼擒侬智髙母及其弟送阙下在任立法戒官吏不得市南药及归不持南海一物】刘湜【知广州时侬贼初平湜练土兵葺器械有盗据山招之不下湜知并山民资之食即徙民絶其饷盗遂降民安之】杨覃【知广州勤于吏事南海有蕃舶之利前后牧守或致谤议惟覃以防着闻逺人怀之】程师孟【知广州州城为侬冦所毁师孟在广六年作西城及交阯陷邕管闻广守备固不敢东】陈从易【知广州以清徳闻比还不市南物所持俸金而已仁宗嘉之飞白书清字以赐】苏缄【仁宗时南海主簿州领蕃舶每商至则择官阅实其赀商大家樊氏入见缄遽升阶就榻缄怒而杖之州将责缄专决缄曰主簿虽卑邑官也舶商虽富部民也邑官杖部民乌得为専州将慰而谢之】林槩【知连州康定初上封事请行唐府兵之法又请选蛮籍土民为兵栅要冲购猺人使守御】周敦頥【广东提点刑狱以洗寃泽物为己任行部不惮劳苦虽瘴疠逺险亦必缓视徐按】张田【熈宁初知广州筑城外郭两旬而成临政以清尝与女弟书云南海富诸物犀珠亦可市但身为市舶使不欲自污尔作钦贤堂绘古昔清刺史日夕师拜之】卢士宏【知广州或传安南舟数百泊海中将为冦岭徼惊摇士宏灼其非是日从宾客宴逰作乐民頼以安】蒋之竒【知广州妖人岑探谋据岭表之竒先事致讨生擒之南海饶寳货为吏者多贪声之竒取前代牧守有清节者十人祀之冀变其习】陶节夫【广州録事叅军杨元冦暴捕系狱不承累年节夫诘以数语即吐服将适市与诸囚诀曰陶公长者虽死可无憾后又知新防县太守章楶重其才】连南夫【髙宗时知广州金人归河南地南夫贺表云虞舜之十二州昔皆吾有商于之六百里当念尔欺秦桧怒其言罢之】王大宝【绍兴中知连州时张浚亦谪居俸不时得大宝以经制钱给之又减月输免行钱民称便】叶颙【绍兴初南海主簿摄尉盗发州檄巡尉同捕巡检获盗十余人归劳于颙颙曰掠美欺君幸赏三者皆罪不忍为也】杨万里【提举广东常平茶盐盗沈师犯南粤帅师讨平之孝宗称为仁者之勇】龚茂良【知广州建州县学行释奠乡饮礼又建海防浮图中原衣冠没于南而暴露者皆掩藏无遗】陈橐【知广州兵兴后盗贼无宁嵗十年九易牧守橐尽革弊政以恩先之民夷悦服】留正【乾道初清海军节度判官有善声经畧使龚茂良深器重之以相才荐于朝自此进用】林光朝【广东提刑茶冦薄岭南其锋鋭甚光朝自将郡兵檄统制路海等击败之贼惊惧宵遁】方信孺【番禺县尉盗刧海贾方聚分卤获信孺捕之盗惶骇欲趋舟而信孺已使人负盗舟去矣乃悉盗不失一人】杨长孺【嘉定间知广州在任蠲苛政之非法者于是官知爱民而一道肃然及代去有俸钱七千缗尽以代下户输租有诏奨谕】廖德明【广东提刑弹劾不避权要嵗当荐士朝贵多以书托之徳明曰此国家公器也悉封还之后又知广州有惠政】洪天锡【寳庆初为广州司法长吏盛气待下天锡糺正为多后为广东运判决疑狱劾贪吏治财赋皆有法】刘应龙【南海冦作乃以应龙知广州兼经畧安抚冦闻应龙至即遁去南海大治】元吕恕【至元间广东道宣慰使时广中多冦盗水陆不通民皆缺食恕发粟赈之又为粥以食饥民全活甚众民立碑颂之】卜天璋【广东防访使先是豪民濒海堰专商舶以射利累政以赂置不问天璋至发卒决去之岭南地素无水天璋至始有水人谓其政化所致云】赵谦【元贞初广东廉访使廉公有风力所在寃狱多平反县令王防者憾其民雒公辅因讼者诬公辅杀其仆袁二狱成谦以无尸为疑未防果有获袁二至者遂祗防以法人以为神】本朝郑金【洪武初广东按察司佥事公正有守敏于政事凡狱牍至前一览洞然人服其明寻迁按察使】郭郁邻【洪武初东筦县丞刚介有守専务爱民而身之饥寒不恤时隆冬县民何原琏等以生鱼被服馈之郁邻不受】潘伯庸【洪武中广东按察使力持宪度风节凝峻狱讼不寃而黠傲者为之驯服】王溥【洪武中广东右参议性廉谨弟惟信自乡来省有以布袍遗之者溥怒曰一衣甚防汚身甚大命亟还之先是广运舵木由海道入京屡致漂没溥相其地通庾岭挽运遂絶漂没之患】道同【洪武中番禺知县性亷洁视民如子时永嘉侯朱亮祖城广东县民罗氏者纳女于亮祖兄弟怙势尝以事干同同不听仍按以法】花茂【洪武中任广东都指挥使奏东筦香山等县逋逃蜑户附居海岛遇官军则称捕鱼遇畨贼则同为冦盗殊难管辖请徙其人为兵庶革前患从之】侯礼【永乐初知连州州有剧贼刼掠乡村经年不能制礼徃谕之向化又有贼三百余人据髙良郷又招来之悉为编氓州遂无患】刘永清【宣徳间广东右布政使公廉殊众政简民安去之日士民泣留之不果歌诗以颂其徳】张琰【宣徳间广东右参政持身防谨庭无私谒民有戎籍者诬其同姓琰察而释之人服其明】王清【正统初广东都指挥佥事协镇髙肇等府贼众攻广城清率兵逆战被执遇害朝廷悯之加子爵二级】彭逺【正统间广东右布政使廉能勤慎专尚徳化广民丧尚浮屠务华侈或有倾产至十年不者逺严令革之】彭琉【正统中广东按察佥事提督学校以成贤化俗为己任増脩黉舎二十余间书籍缺者求善本刻之士风丕变】杨信民【正统间广东左防议不事刑威民深徳之时黄萧养作乱以信民为佥都御史巡抚广东贼多降附】丁玑【广东提学副使毅然以守道自任学校一新】潘稹【成化间巡按广东振风纪两劾柄兵者之不律贪吏悚然】宫安【广东按察司佥事持宪严明人不敢欺以奸】韦斌【广东提学副使藻鉴精明士类咸服】
　　流寓虞翻【呉孙权时骑都尉数直谏权不能容坐徙丹阳泾县又徙交州虽处罪放而讲学不倦门徒常数百人】崔仁师【定州人唐贞观中累迁中书侍郎叅知机务被遇甚渥防有伏阁诉者仁师不时上太宗怒流连州】王定保【唐末刘隠据岭表中朝士人多往依之辟定保置幕府后刘龚欲僣号定保不从龚遣定保使荆南乃建国云】姚铉【庐州人隽爽颇尚气宋咸平中为两浙转运使时薛映知杭州与映不协映摭铉罪数条密以闻诏使劾之除名贬连州】张浚【蜀人绍兴中以彗出极论时事秦桧恶之令台諌论浚以特进提举江州太平兴国宫居连州子栻随侍】邓光荐【庐陵人宋末为礼部侍郎寓居香山陆秀夫在海上时记二王事为一书甚悉以授光荐曰君后死幸传之其后崖山平光荐以其书迁庐陵】
　　人物汉董正【番禺人汉末累徴不起操守清白志趣髙尚晋南海太守袁彦伯奏旌其门】唐何昌期【阳山人天寳间与安禄山将髙秀岩战有功拜千牛卫将军封宁国伯】区册【南海人徳宗时韩愈为阳山令册往见之及归愈为文以送之畧曰有区生者誓言相好自南海拏舟而来升自宾皆仪观甚伟坐语与文义卓然如斯人者岂易得哉】刘瞻【连州人懿宗时举博学宏词科累官翰林学士相僖宗制云安数亩之居仍非己有却四方之赂惟畏人知子赞为梁崇政院学士】五代黄损【连州人梁龙徳初举进士仕南汉官至尚书左仆射有桂香集行于世与宋齐丘桑维翰善每论天下事二人自以为不及】何泽【广州人仕唐为洛阳令好直言荘宗出猎践民田泽叩马谏曰陛下未能一天下以休兵而恣畋防害稼穑使民何以出租赋荘宗为之罢猎明宗欲幸邺泽又伏阁谏止仕终太常少卿】孟宾于【连州人仕终水部员外郎能诗有金鼇集陈尧佐为序称其如百丈悬流洒落苍翠间清雄奔放望之竪人毛骨五代诗人未有过之者】宋李廷珙【连州人开寳间从潘美平南汉以武功累迁刑部尚书】冯元【南海人雍熈初进士累官翰林学士□性简重非庆吊未尝私谒公卿多识古今台阁品式以易学见知仁宗尝作太释文卒谥章靖】邵【连州桂阳人祖崇徳道州録事叅军父简连山令防嗜学耻从辟署太平兴国八年进士累官右谏议大夫知广州卒广州城濒海毎蕃舶至岸常苦风凿内壕通舟不能害】黄勲【南海人家贫好学凡圣贤格言躬自抄録绍兴初举进士知新昌县有政声阶至朝散大夫】马持国【新防人绍兴间张浚胡铨皆尝辟为属官持国尝着中兴自治万全策略愚忠録献于孝宗周必大杨万里称其文深宏伟杰切中时病终容州守子晞骥仕终雷州守孙宜祖终英徳守】崔与之【増城人父世明博学精于医贫者疗之不受其直与之绍兴中举进士累官四川安抚制置使威惠兼济兵民悦服召为礼部尚书又除叅知政事进右丞相皆辞不就卒追封南海郡公谥清献】罗威【番禺人事母至孝遇寒先以身温席邻家牛犯其稼威刈刍纳其门牛家相谕莫犯每见老者负于途率代其任令异其行除吏不就遂与母遁居増城母殁尽哀有白鹿止其基侧】李昴英【番禺人寳庆初举进士累官右正言时赵与□知临安府罔利奉上昴英劾其聚敛害民理宗难之至牵裾力谏又劾中宫董宋臣与之俱罢仕终吏部侍郎諡忠简】郭阊【番禺人淳祐间举进士累官监察御史右正言论事鲠直无所依阿及卒家甚贫几无以为敛乡人以崔与之李昴英及阊三人共祀之】张镇孙【番禺人博学强记咸淳庚午进士第一除正字迁校书郎宋末为广东经畧安抚使有复城之功】呉英【南海人理宗时以武功着赠官至节度使子宗道宗达宗遇皆为武职有功】伍隆起【新防人三世仕宋宋末隆起率义兵从帝昺于崖山与元将张范力战不屈其麾下谢文子杀隆起以首降范宋相陆秀夫惜之刻木为首以葬又募人执文子戮以祭墓】李用【东筦人少孤事母孝弃举业究周程之学著论语解以荐授校书郎不就咸淳间祠于学】本朝何真【东筦人少英伟好书劒元末歴河源县务副使岭海骚动弃官归郷里率众保障遂并有循惠二州广民赖以为安本朝初归附授江西行省叅知政事累官四川布政使所至有声加封东筦伯致仕卒】闗敏【南海人本朝初王师下岭南全城归附授巡检后为余冦攻陷死举家二十口皆被害事闻赠兵马副指挥命有司立庙嵗祭之】陈琏【东筦人洪武中起家桂林府学教授累官南京礼部侍郎致仕卒琏孝友和厚博通经史以文学知名于时所着有琴轩集】罗亨信【东筦人永乐甲申进士授给事中累官为副都御史歴巡西北二邉爱军恤民邉人至今思之】翟溥福【东筦人永乐甲辰进士知青阳县时邑有虎患斋沐檄神捕之患遂息调新淦徳政尤着后知南康府致仕去郡人思之请配享于白鹿洞之三贤祠志畧】陈献章【新防人年二十举于乡从呉聘君逰闻伊洛之绪后归白沙多所自得以荐授翰林检讨母疾乞归不辞而去有诗云相思道逺无由寄此味年来只独尝七十三卒世称白沙先生志畧】林光【由举人为杭州府学教授造诣纯正从学白沙深为所重白沙尝赠之以诗有白首金石交视我南川子句志畧】张诩【举进士受学白沙白沙甚称许其完养心气臻极和平志畧】湛若水【増城人治中进士累官翰林侍讲国子祭酒吏礼兵三部尚书从学白沙自是随处体认天理深得白沙勿忘勿助之间之防平生著述甚富有古易训测春秋正传三礼订疑白沙诗教格物通文集行于世云志畧】
　　列女刘氏二女【南海人母病一女割股一女割肝以救之乡闾感动宋经畧使龚茂良上其事诏旌表其门倍给粟帛】万氏【南海人王受祖妻洪武中苏友轻作乱万氏为官军所获献于南海卫指挥卢诸诸爱其才美欲纳之万氏号泣投衣于火诸怒以刃拟之万氏唾骂不辍就死于南门外闻者为之流涕】
　　仙释安期生【秦时卖药海邉人言其千嵗李少君遇之食以枣大如蒲涧所产菖蒲一寸九节生采而服之其隠居有十蒲涧其一也】葛洪【晋咸和间为散骑常侍闻交阯出丹砂求为勾漏令将子侄俱行至广州刺史邓岳留不听去洪乃止于罗浮山炼丹成道妻鲍氏南海太守靓之女行灸于南海唐崔炜者游开元寺有丐妪谓炜曰吾善灸赘疣今有艾少许奉子炜受之莫知为谁后始知为洪妻云】何仙姑【増城人生而顶有六毫所居地产云母忽梦异人教之饵服唐景龙中仙去】慧能【唐时居广之法性寺防有二僧论风动幡者一云风动一云幡动能曰非风非幡由心动尔寺主印宗闻之悚然遂邀能入室执弟子礼白于众曰此肉身菩萨也能即僧家所谓六祖者】
　　韶州府【东至南雄府始兴县界一百五十里西至广州府阳山县界四百五十里南至广州府清逺县界三百七】【十里北至湖广郴州桂阳县界二百二十里自府治至南京三千五百九十里至京师七千三十五里粮五万石零】
　　建置沿革禹贡荆州之域天文牛女分野春秋为百粤地战国属楚秦为南海郡地汉初属南粤武帝平南粤置曲江浈阳二县桂阳郡统于荆州东汉置始兴都尉三国呉分置始兴郡治曲江县刘宋改唐兴郡齐复为始兴郡隋平陈郡废以其地属广州唐置畨州治曲江寻改东衡州贞观初改为韶州属岭南道天宝初改为始兴郡后复为韶州五代时属南汉宋仍置韶州属广南东路元改置韶州路本朝洪武初改为韶州府领县六
　　曲江县【附郭汉置属桂阳郡呉为始兴郡治隋废郡以县属南海郡又废浈阳县入焉唐于县置畨州贞观初改韶州又以临泷良化二县省入宋元仍旧本朝因之编户四十里】乐昌县【在府城西北八十里本汉曲江县地梁置梁化县又分置平石县隋开皇中以平石县省入梁化寻改曰乐昌属畨州唐宋元俱属韶州本朝因之编户一十三里】仁化县【在府城东北八十里本曲江县地唐垂拱中置仁化县属广州后属韶州宋初省入乐昌县咸平中复置元仍旧本朝因之编户六里】乳源县【在府城西一百里本曲江乐昌二县地宋乾道初以韶州诸县不通水道遂于洲头津置乳源县元仍旧本朝因之编户六里】翁源县【在府城东南九十里本汉桂阳郡浈阳县地梁置翁源县陈又置清逺郡隋废郡以县属广州唐属韶州元改属英徳路本朝仍属韶州府编戸十里】英德县【在府城西南二百二十里秦为南海郡地汉置浈阳县属桂阳郡隋省入曲江县唐初置洭州领含洭浈阳二县寻废州以县属广州南汉于浈阳县置英州宋州仍旧庆元初陞英徳府元改为路本朝改州为英徳县及改今属编户十里】
　　郡名始兴【呉置】广兴【刘宋名】韶阳【在府韶石山南故名】
　　形胜北岭峭险南谷平易【唐徐浩张文献公碑始兴比岭峭险巉絶大庾南谷坦然平易】岭南属州韶为大【唐皇甫湜朝阳楼记】越之北门【宋潘美归奏辞】控扼五岭韶为交冲　唇齿江湘咽喉交广【俱宋余靖修州衙记】溪山称最【余靖涌泉亭记峤南溪山之胜曲江称最】江山秀丽【元韶州谯楼记】
　　风俗习尚淳朴【图经其习朴而不杂淳而不漓】不事逰宴【同上商不富贾不巨工不良技不巧嵗时不事逰宴】农不力畊【郡志为农者不力于耕而运贩盐钞嵗月可以致富】珎竒不售【同上惟简质是安而市井贸易自日用饮食之外珎竒之货不售焉】士多愿慤【宋朱熹濓溪祠堂记韶故名邦士多愿慤可与进于道者盖有张九龄余靖之遗风】土旷人稀【图经英州号小法塲土旷人稀为农者择沃土以耕而于硗地多不用力】藤叶嚼槟榔【宋杨万里英徳县诗人人藤叶嚼槟榔戸户茅檐覆土床只有春风不寒乞隔溪吹度柚花香】万室通酿酤【宋梅尧臣翁源县诗越林多蔽天黄柑杂丹橘万室通酿酤抚逺无禁律】
　　山川芙蓉山【在府城西五里相传山有芙蓉株故名山半有石室汉末道士康容得仙于此唐许浑诗宋玉含凄梦亦惊芙蓉山响一猿声】玉山【在府城东北五里相传昔有人得玉璞于此】莲花山【在府城南五里郡治对山也以形似名】越王山【在府城北六里俗呼白虎山】宝石山【在府城南一十里一名伏虎山相传唐时有邓姓者居其下死后有骆家徙其一石去至夜虎衘其石复回旧处郷人神之立庙石上水旱疾疫有祷辄应】石头山【在府城北一十三里山上有石髙峻有二圣真身下建石头寺】浮山【在府城东北二十里其地蹑一处则百歩内皆动故名】灵鹫山【在府城西南三十里旧多虎一名虎市晋义熈中有天竺僧居此唐沈佺期有登灵鹫寺诗】桂山【在府城西四十里山多菌桂桂水源于此】鳯凰山【在府城西五十里脉接桂山以形似名】韶石山【在府城东北八十里山之石怪竒有三峯四接盘龙骆驼狮子虹蜺鳯阁马鞍等名而韶石双峙如阙相传舜南巡登此山石上奏乐因名唐韩愈诗蹔欲系船韶石下上宾虞舜整冠裾宋王安石诗怪石巉岩土泬寥昔人于此奏萧韶】钱石山【在府城东八十里山状四方如台其石三面壁立上有碎石如钱】昌山【在乐昌县治南山多乐石可为悬磬又产竹可为管籥】五将军山【在乐昌县东一十里山顶五峯耸立若介胄士故名】灵君山【在乐昌县东北四十五里髙数千仞周围数百里山下有神曰灵君因名】监豪山【在乐昌县崖岭峻阻所谓泷中即此】凉伞山【在仁化县南一十里以形似名】廉石山【在仁化县北二十里石罅中有鎗竿相传黄巢过此所投者至今不朽山有石井其泉清冽】白星山【在仁化县西五十里旧经唐武徳中有星坠山顶光如曵练故名】双峰山【在乳源县西二里两峯对峙上有双峯寺】云门山【在乳源县东北一十里常兴云雾】风门山【在乳源县西一十五里两山夹立中通一径多风】灵池山【在翁源县东一百二十里山顶有石池池中有泉八曰涌泉香泉甘泉温泉震泉龙泉乳泉玉泉乃翁溪之源相传有老人隠见池中厐眉皓发人居此者多夀考因名翁水】南山【在英徳县南五里以在县治南故名】皋石山【在英徳县南一十五里一名山又名浈阳峡崖壁千仞猿狖不能攀昔有樵者见飞仙于此宋郡守廖君王诗清人耳目中流水壮客精神两岸山】尧山【在英徳县西四十里四面瀑布倾防万丈宋米芾诗信美此山髙穹窿逺市朝暑木诘苍隂飞泉落晴翠】浈山【在英徳县北四十里浈水所出尉佗作万人城于此】白鹿山【在英徳县旧含光县治东南一十七里始兴记云晋咸康中县令张方有徳感白鹿羣逰于此】防子峰【在府城北郡之主山也松竹蓊郁栾如防】鸣峰【在英徳县南山之背相传舜南巡抚琴于此宋郡守刘仲湛诗竒枕髙岸回合藏云烟直上数百仞倒影浮清涟民传舜南狩向此鸣朱弦至今万籁寂雅韵犹冷然此峯之前有莲花峯】皇冈岭【在府城北五里下有舜祠府境又有皇潭皆以舜游此得名本朝解缙诗千里来寻故相家曲江南畔夕阳斜钧天此日闻韶乐步上皇冈望翠华即此】周山岭【在乐昌县北十五里】钟乳岭【在乳源县治北又名空冈岭山腰有岩产钟乳】腊岭【在乳源县西五里壁立峭拔为五岭之一】狗耳岭【在翁源县西北九十里】观州岭【在英徳县东北五里县治之来山也盘礴蜿蜒如蛇浮水登之可观一境】书堂岩【在府城东一十五里白芝渡相对岩洞豁然泉清石洁唐张九龄读书处】锦石岩【在仁化县南一十七里有三岩分上中下宛若堂殿其迳弯环直上千余级夹道杉松髙凌霄汉】通天岩【在英徳县西一十五里与碧落洞相去二里横冈峻岭其中石乳耸峙万状约行二里有窍通明仰视天日焕然】峨眉冈【在英徳县旧浛光县南髙三百余丈东西望如峨眉】石莲冈【在旧浛光县西一十五里有石似莲花】冈【在英徳县东八里冈村当平野突起其形如】涵晖谷【在鸣弦峯下谷有晞阳岛飞霞岭凌烟嶂梦弼岩及桃花栖云潜灵三洞唐人元结有涵晖谷铭刻峯石上】紫防洞【在府城西南一十里宋朱翌自中书舎人谪居曲江遇父老指示始得此洞可容数百人】碧落洞【在英徳县南一十五里悬石如霓旌羽盖状旁有小洞号云华深不可测宋余靖诗幽景前贤恨到难泉流清浅出岩间驱驰宦路重来此尘世难逢特地间石壁所刻唐宋名贤题咏甚富】真石【在英徳县北二十八里一名赌妇石东枕浈水】逃石【在府境旧经云本在桂阳汝城县因夜迅雷移至此土人因以逃名之】昆仑石【在英徳县北髙百五十丈枕浈水状如龙】牯牛石【在英徳县南一十九里浈阳峡中浈水为峡山所束两石相抄水势湍急名抄子滩其下又有机石横截名牯牛石皆为行舟之害故谚云过得牿牛抄石滩寄书归去报平安】禅石【在英徳县西北五十里有禅龛旧经云昔有僧于此修行有碑载其事】曲江【一名湘江以浈水武水抱城回曲而流故名流至英徳县又名始兴江】沧湖【在乐昌县东南一十里周围三十五里南通泷水】浈水【在府城东源出大庾岭经保昌县南流合武水为曲江汉征南越楼船入浈水即此唐栁宗元诗浈水想澄湾下流至英徳县西一十五里两山对峙夹水上号浈阳峡】武水【在府城东源出郴州临武冈经宜章县南流入乐昌县又南流至此合浈水为曲江古名虎溪唐改今名岩崖峻阻湍泷危急又名泷水唐韩愈诗南行逾六旬始下乐昌泷险恶不可状船石相舂撞宋孔平仲诗箫韶有遗韵流入武溪中】桂水【在府城西北四十里源出桂岭下东流百里合武水】卢水【在府境此水合武水处甚险又名新潼上有太守周昕庙昕即始开潼者行者放鸡散米以祈福而忌湿衣入庙云】目岭水【在府城东一百一十里水岩间有石穴如人眼瞳子黑白分明故名】温水【在乐昌县东北四十里冬夏常温疾者浴之皆愈】三泷水【在乐昌县西六十里源出湖南莽山水有新泷垂泷腰泷三故名唐韩愈贬潮州过此有泷吏诗】泷头水【在英徳县南一十里源出翁山经象冈至此与泷水合其闗泷甚险隘宋潘美伐南汉次泷头刘鋹遣使请和美等疑有伏兵乃挟鋹使速度诸险即此】隆水【在英徳县东一百四十里源出羊岭下东南流合翁源】沱水【在英徳县东南九十七里源出茗茶山北流合翁源】风水【在英徳县北一百里源出重岭下南流合浈水】洭水【在英徳县西南四十里一名洸水地理志又名洭浦其地即废浛光县下流四十里为罗溪】防浈水【在仁化县治南源出仁化乡南流二百五十里合浈水水洁清其美相传饮之令人髙夀意致精洁】曹溪【在府城东南三十里源出狗耳岭西流合浈水又南流入英徳县界宋苏轼诗又试曹溪一勺甘】零溪【在府城东七十里源出清化岭西流合浈水】宣溪【在府城南八十里源出螺坑唐韩愈诗韶州南去接宣溪云水苍茫日向西】梨溪【在府城东九十里源出始兴县东坑岭西流合浈水溪岸多棠梨故名】灵溪【在乐昌县东北五十里源出灵君山下与武水合流溉田百余顷水味甚甘饮者多夀乡人取以酿酒】呉溪【在仁化县北三十里越灭呉呉之子孙避难居此故名】恩溪【在仁化县北一百里源出郴州相传呉王子孙避地经此溪失路逢一女子导之而去乃以金帛报其恩】翁溪【源出翁溪县灵池山西南流二百四十里至英徳县与浈水合流入广州】滑溪【在英徳县治西源出旗山南流与浈水合溪石多苔滑难行】潼阳溪【在仁化县东三十里东南流与浈水合溪上多栀子黄金竹】锦石溪【在仁化县其里人能绩竹为布】桃溪【在英徳县西四十里源出崇山溪上多植桃故名下流合洭水】桂溪【在桃溪之西发源旧浛光县之五山与鳯溪俱合于罗溪地多桂树】清溪【在英徳县北六十里岑水曲江合流至此而洑水有三湾环山而潴澄澈可鉴宋元祐间广帅蒋之竒作三湾亭】玉泉井【在芙蓉山上相传为康仙炼丹之井澄如玉故名】虞泉【在皇冈虞祠东崖味甘美与他泉异宋方信孺有铭】汤泉【在府城东南五十里能熟生物每霜雪时泉气上蒸泉中时见赤鱼防泳人不能获】大涌泉【在府城东南二十五里纂溪泉出石罅中大如涛涌宋余靖因作涌泉亭朱新仲记自有天地便有此泉振髙僧之锡而蜡骚人之屐多矣若据石临清举白尽醉则自我辈始】卓锡泉【在府城东南曹溪宋苏辙有铭】温泉【有四一在曲江县西北四十里泉有三穴四时沸涌可以芼烹一在乳源县西北二里石穴中其二在灵君山及周山岭下】
　　土产银【曲江翁源乐昌英徳县出】铜【曲江英徳县出】铅【翁源乐昌仁化县出】铁　蕉布竹布【俱仁化县出】纻霜布【翁源县出】钟乳【乳源县出】英石【英徳县出乡评云峯蛮耸秀岩窦分明无斧凿痕有金玉声】乐石【昌山县出】鹤膝竹　鹧鸪【府境出】
　　公署韶州守御千戸所【在府治东南洪武初改元万户府建】
　　学校韶州府学【在府治东南宋建本朝永乐九年重建】曲江县学【在府学南宋建元燬本朝洪武五年重建】乐昌县学【在县治西北宋建元修】仁化县学【在县治东宋建二学俱本朝洪武三年重建】乳源县学【在县治东宋建元燬本朝洪武初重建】翁源县学【在县治东北旧在县北元废本朝洪武初复建未防灾二十五年始迁于此】英德县学【在县治西北宋建元废本朝洪武七年重建】
　　书院湘江书院【在防子峰南麓宋淳祐间杨大异建祀濓溪周敦颐大异作记】涵晖谷书院【在英徳县涵晖谷宋景徳初郡守王仲达奉诏建其后庆厯初守宋任天禧中守臧制相继修之】
　　宫室韶阳楼【在府城南唐许浑尝夜宴有诗待月江楼卷翠罗玉盘瑶瑟近星河檐前碧树穷秋宻窗外青山薄暮多鸲鹆未知狂客舞鹧鸪先让美人歌使君不惜通宵醉刀笔初从马伏波】风度楼【在府治南唐张九龄为相宗重之每用人必曰风度若九龄乎郡人因取以名楼】朝阳楼【在府城东唐郡守建以居城之东故名皇甫堤有记】烟雨楼【在英徳县旧府治东千岩万壑罗列逺近为登眺之胜宋郭祥正诗江路分韶广城楼压郡东妓歌星汉上客醉水云中】蕃宣楼【在英徳县旧府治前双门之西】思古堂【在府治宋守狄咸建苏轼名并书堂左右有喜誉鱼乐二亭】清淑堂【在府治九成台下宋王安石侍其父益守韶日读书于此杨甲诗但愿清淑气彻尽海岭隅】政宝堂【在府治有宋苏轼黄庭坚石刻杨万里跋云苏黄皆落南而岭南无二先生帖大似鲁人不识麟惟韶有之耿光异气上烛南斗下贯碧海矣又有米芾帖万里跋云万里学书最晚虽徧叅诸方然袖手一瓣香五十年来未拈出今得此帖乃知李宻未见秦王耳】金鉴堂【在府治取唐张九龄所上金鉴録为名】翠隂堂【在英徳县涵晖谷】曲江亭【在府城通津门外宋建乃临江舣舟之所】相江亭【在府东门外一里宋建乃迎送之所】尽善亭【在府城东一百里宋苏轼尝登此望韶石赋诗岭海东南月窟西功成天已锡圭此方定是神仙宅禹亦东来隠防稽】整冠亭【在防子峯上取唐韩愈诗上宾虞舜整冠裾而名宋守梁世安记左瞰浈水右俯武溪万山衮衮悉聚目前】望韶亭【在府城东八十里宋守范端臣记云韶之名以山而山之名以石杨万里诗新隆寺后防韶石三三两两略依稀金坑津头看韶石十十五五不整齐一来望韶亭上看九韶八音堆一案金钟大镛浮水涯玉瑟瑶琴倚天丰】韶亭【在韶石山宋潘伯恭建余靖作记】三枫亭【在曲江县界图经云曲江有脩仁水水北有三枫亭梁范云尝饮脩仁水有诗】寒翠亭【在涵晖谷晞阳岛之北石壁上有宋苏轼南迁惠州时题识】薰风亭【在鸣弦峯下宋李脩记步飞霞岭歴栖云洞攀縁危磴遂履平地视千里如指掌间】众乐亭【在英徳县南山宋郡守有诗云重寻佳景冠南州天与邦人作胜逰百尺台成偏得月四时花放不知秋当轩叠嶂髙还下傍槛长溪咽复流只道史君能共乐有谁能防史君忧】九成台【在府西北城上宋守狄咸建郡志建中靖国元年正月一日苏轼与苏伯固北归狄守延饮台上伯固谓台宜名九成轼喜即席为铭自书刻石台上】逍遥台【在府城南五里武水东隋刺史薛道衡建唐张九龄尝登台赋诗尝闻薛公泪非直雍门琴窜遂留遗迹悲凉见此心府中因暇豫江上幸招寻人事已成古风流独至今】澄光台【在涵晖谷】蜕僊台【在碧落洞石壁险絶中有人蜕骨皆勾连宋崇宁间广帅王涣之跻攀观焉目为蜕仙台好事者因凿石函贮之】浈水馆【在府城南宋守狄咸建】迎山馆【在府之曲江亭西偏过客憩息之所】
　　关梁阜民桥【在府南城濠上】嘉泰桥【在桂水上以宋嘉泰中造故名】禄溪桥【在乐昌县治东】斗门桥【在乳源县东二里乳穴上】通逺桥【在英徳县治西旧名何公桥英州水市江水贯其中旧作木桥每数年辄壊宋守何智甫始叠石为之而苏轼为作诗五十六句本朝永乐八年重脩更今名】惠政桥【在乐昌县东洪武初知县索彦胜建民便之名曰惠政】
　　寺观大鉴寺【在府治南宋运使石不矜为唐僧卢能建】南华寺【在府城南六十里纂溪梁天鉴初天竺僧智药开山后为唐僧卢能传衣鉢处元和间赐塔名灵照栁宗元为碑文】光运寺【在府城西一十里即晋始兴内史王导故宅隋建本朝洪武初重建】舜峰寺【在府城西北五里宋建本朝洪武中重修】众善寺【在乐昌县东宋建本朝洪武末重修】临江寺【在仁化县北五十里宋余靖诗古寺逺尘笼乗闲访此中客心千里静僧语万縁空】大云寺【在仁化县北六十里宋建本朝洪武间重修】明化寺【在英徳县西洪武中建】云门寺【在乳源县东北一十里五代时建】合龙寺【在乳源县西三十里宋建俱本朝洪武初重修】雪山寺【在英徳县南一十里元建洪武末重修】妙观【在府治西宋建名天庆元改今名本朝洪武间重修】明福观【在乐昌县治东永乐七年建】崇宁观【在乳源县东二里宋建】龙泉观【在乳源县西二百余里宋建】
　　祠庙虞帝庙【在皇冈岭下有唐谢楚庙碣宋廖徳明重建改帝像作跪坐刻朱文公跪坐拜説置庑下】峡山庙【在英徳县庙藏先秦牺尊制作竒古宋宣和间往来者以势取去舟出峡遭风涛惧甚乃还之庙中】任将军庙【在乐昌县祀南海尉任嚣】周府君庙【在乐昌县北一百二十里府君东汉桂阳守当时立碑纪绩欧阳脩集古録跋云碑文石阙不着其名而王之才按旧图经府君名昕字君光】侯司空庙【在府城西北桂山下祀陈司空侯安都其地即安都宅】邓史君庙【在乐昌县治西祀唐刺史邓文进】张文献公祠【在府城南祀唐张九龄宗幸蜀遣使至韶吊祭因立祠于州东故第铸铁像祀焉宋天禧间徙入城有曽三省祠记郭祥正诗当年致仕陈金镜后世空祠见铁胎元班世杰诗韶阳城郭白云闗贤相祠堂杳霭间阶下莓苔春未老庭前松栢鹤空还千秋独悟呈金鉴十载先知恨禄山黄阁勋名昭汗简曲江流水日潺潺】寨将夫人庙【在英徳县西一十三里麻寨冈夫人姓虞旧传唐末黄巢破西衡州虞氏躬被甲胄率兄弟及乡兵战御黄贼遂北虞氏亦死郷人即此立庙大有灵应宋嘉泰间赐额助嘉定间加封正顺显佑夫人林子升作记】卢太傅庙【在府城东北太傅卢光稠也唐末藩镇以防韶二州请命于梁既卒韶人立庙祀之宋加封太傅庙号忠惠】余襄公祠【在府治东南襄公宋余靖也治平中建祠】先贤祠【在府学明伦堂东祀周子二程子朱子后并祀王导韩愈张九龄余靖苏轼廖徳明】詹公庙【在翁源县东一十五里神姓詹湖南人元至正初立庙有祷多应】
　　陵墓张九龄墓【在府城北二十里临武原】刘鋹墓【在曲江县狮子冈鋹五代时南汉主】余靖墓【在府城西四十里欧阳脩作神道碑】
　　古迹任嚣城【在乐昌县南五里秦楚之际南海都尉任嚣因中国弗靖遂筑此城以图进取嚣死尉陀因之遂有南粤】乐昌废城【在乐昌县西南二里秦时任嚣所筑隋乐昌县治此】仁化旧城【在仁化县北一百三十里尉陀自王南粤筑城于此过南二十里有唐垂拱初所筑城置仁化县宋开寳中省入乐昌】古州城【在府城南官滩下一十里晋卢循冦番禺以徐道覆保始兴因城于北岭门以自固刘裕讨之遣沈田子筑城伏兵于此故又呼为沈将军垒】衡州城【在英徳县境梁天监中置衡州于含洭县领始兴等十二郡隋平陈改曰洭州寻废】阳山郡城【在英徳县西二里梁天监中置属衡州隋平陈郡废】废浛洭县【在英徳县西七十五里本汉旧县属桂阳郡隋唐俱属广州宋初改浛光县属英州本朝省入英徳县】废建福县【在翁源县境宋宣和中置属诏州建炎中省】仙人石室【在乐昌县西五里石髙三十余丈室外藤蔓聮络登之者攀缘而入有石牀石臼此即泐溪福地仙经七十二福地之一有陆羽题名】临水源石室【在曲江县室前盘石上罗十瓮其旁皆列银瓶山行者取之辄昏迷失路昔县人封驱之奴株防窃银瓶行未数里为大蛇螫死而瓶存故名】
　　名宦晋王导【始兴内史有治迹后相元帝】南北朝何逺【梁始兴内史开途巷葺墙庐修治民居如营家焉田秩所収尽入公用盗入其境一毫不犯民为立生祠焉】范云【梁始兴内史郡多盗云抚以恩徳商贾露宿郡中皆称神明】萧介【梁始兴太守初武帝谓何敬容曰萧介在职清正可处一郡对曰始兴频无良守于是以介为之至郡威徳甚着】唐徐申【韶州刺史按公田之废者募人耕垦以所入之半畀之嵗入凡三万斛又创驿治堠作大市民便之及去戸増过半为立生祠】韩防【贬官韶州多善政卒于官防韩愈之伯兄也愈幼孤尝依防于韶后过韶有诗云韶州南去接宣溪云水苍茫日向西客泪数行先自落鹧鸪休傍耳邉啼】宋王明【领韶州刺史开寳中南征为转运副使虽岭险絶而糗粮无缺偏歴部内视民疾苦无名科敛悉条奏除之】邹非熊【知曲江县民有张九韶者被盗尉执平民煅炼诬伏非熊力争破械遣之居亡何真盗败九韶失物咸在人服其明】曹光实【开寳中知韶州及平交广羣盗未息以光实为岭南诸州都巡检使捕逐羣盗海隅以宁】许申【知韶州爱民勤政有甘露之祥迁张曲江庙于城中栽松榕数万株遂成茂林】王益【知韶州初夷越男女无别益一切穷治未几男女之行别于涂翁源多虎益下檄捕之五虎自毙郡人徳之】荣諲【广东转运使广有板步古河路絶险林箐瘴毒諲开浈阳峡至洸口古径作栈道七十间抵清逺趋广州遂为夷涂】周敦颐【提点刑狱行部不惮瘴疠荒蹊絶岛皆缓视徧歴以洗寃泽物为己任】苏缄【知英州时侬智髙冦广州缄搜部兵募壮勇数千人赴难有功】唐介【以御史论文彦博仁宗怒谪英州别驾直声动天下抵任数月洲人畏仰敬重之】陆起【真阳令有村巫以银瓮贮二蛇惑民观者塞路起斩蛇捕巫逺近骇伏称为神明】陈晔【提点刑狱以落南士夫流徙遗孤不能归建屋六七十楹籍本州官田及买民田嵗得米二千石以养之】廖德明【韶州教授尝讲学于朱子先是乾道中知州周舜元作祠堂以祀周子二程子祠乆摧剥徳明増广而作新之】杨万里【提举广东常平防贼犯南粤万里合诸郡兵直抵循梅贼惧就擒孝宗称为仁者之勇就除提点刑狱请于潮惠筑外砦以扼贼路】林光朝【提点刑狱茶冦作乱簿岭南光朝目将郡兵以摧其锋贼惧宵遁孝宗喜曰光朝儒生乃知兵耶】元覃荣【韶州路通判有古君子风在任六事修举四民乐业善政甚多郡人为立去思碑】敏珠尔【韶州路同知以防介闻至正间郴冦陷乐昌迈珠率义兵败贼遂复乐昌乳源诸县又督兵出勦余党时方疾竟死军中郡人义而祀之】张鳯仪【韶州路经歴领孤军追贼兵溃被执不屈死子万里获首贼张韶卿剖其腹劈肝生啖之寻捕父官及贑贼冦城率兵与鬬身被数创骂贼而死】王方贵【韶州路经歴学博识髙为政有惠泽及民公余纂曲江志人多称之】本朝王世安【韶州知府为政公平民皆悦服尤谨于事神凡祠庙嵗乆皆重新之以张余二公为　韶阳先哲请于朝春秋祀之】黄荣【韶州知府守己防行事公信古爱民尤惓惓于学校躬自考课勉励生徒多底成材郡人至今思之】索彦胜【洪武初乐昌知县时县无城池百姓散处山林彦胜筑城开池均赋役招流移民为立政绩碑】熊本诚【翁源知县治公事如家事恤民若子教之植苎麻民获其利后累陞福建叅政】史彬【永乐中乐昌知县政务兴举爱民如子时山贼为患彬及主簿呉政讨平之民始安业】
　　流寓刘轲【唐沛人流离郴湘至韶家焉博学无所不通诣长安为马植所竒遂登第歴官至侍御史所着有春秋指要翼孟子诸书数十卷摭言称其文章与韩栁齐名云】郑侠【福州人仕宋监安上门进流民图坐谤讪编管英州英人无贫富贵贱皆加敬争遣子弟从学为筑室以居哲宗立始得归元符中再窜于英徽宗初赦还】孔平仲【临江人知衡州提举董必劾其不推行常平法乃徙韶州又坐前上书之故责惠州别驾安置英州】刘安世【大名人仕为谏议大夫吕惠卿复用安世争以为不可章惇用事黜安世知南安军累贬至新州别驾英州安置】朱翌【安庆人绍兴中为中书舎人秦桧恶其不附己讽言者论其党赵鼎谪居韶州十四年名山胜景逰览殆遍所着诗文有相江集】吕祖俭【婺州人以大府丞通判台州右正言李沐论罢右相赵汝愚祖俭上书诉汝愚之忠寻有防送韶州安置祖俭在谪所读书穷理卖药以自给】洪皓【饶州人绍兴中使金归秦桧忌之谪居英州凡九年桧死复官卒諡忠宣】
　　人物南北朝侯安都【始兴曲江人善骑射为邑里雄豪侯景之乱陈武帝入援台城安都引兵从之遂平侯景以功授南徐州刺史后进爵清逺郡公威名甚重羣臣无出其右】唐邓文进【始兴人唐初为本州刺史移治水西萧铣发兵攻乐昌文进坚守累立战功没赠鹰上卫将军庙食乐昌本朝追諡忠襄】张九龄【曲江人七嵗能属文后擢进士又以道侔伊吕科髙第为左拾遗宗千秋节上金鉴録以伸讽谕累迁中书侍郎尝抑李林甫请诛安禄山以荐周子谅坐贬荆州长史乆之封始兴伯卒諡文献开元后天下称曰曲江公而不名云】张九皋【九龄仲弟歴宋襄广三州刺史季弟九章亦歴温吉曹三州刺史天寳中为岭南节度使九臯子抗为侍御史抗之子仲方擢进士为谏议大夫秘书监卒赠礼部尚书諡曰成】五代薛崇誉【曲江人善孙子五曹筭仕南汉累官至开府仪同三司签书点检司事宋太祖遣师克广州崇誉义不降后被执死之】宋余靖【曲江人少以文学称天圣初登进士第及试书判拔萃擢集贤校理歴迁右正言与欧阳脩王素蔡襄为四谏官时论重之屡言邉情三使契丹后以侬智髙叛经制南事累迁集贤院学士官至工部尚书卒谥忠襄】王式【曲江人唐宰相珪之裔初珪之子敬直贬岭南子孙遂家曲江式耿介自立以孝行称天圣初登进士第累官大理丞歴知梅州卒子陶天圣中进士官至京东提刑度支郎中妻朱氏尤贤淑善教子五子相继登第】萧雄【乐昌人与兄雅弟维俱肄业上庠雄中蔡薿榜维中贾安宅榜雅中莫俦榜起自白屋连掇髙科】梅鼎臣【翁源人天圣初进士官至殿中丞子佐天圣五年进士官至藤州守】谭必【乐昌人天圣间王益守韶州时必应童子科日诵万言引试称防举庆厯进士调雝州推官交阯破雝没于王事累赠金紫光禄大夫本朝追諡忠愍】邓戡【乳源人博通经学天圣五年进士官至殿中丞子堂登皇祐初进士孙弼亮登元祐初进士三世登科有声南土】李渤【乐昌人嘉祐初进士世业儒郡人尊之称为夫子尝试南昌作伯夷风赋中魁时有诗云岭北尝闻夫子号江西曽振伯夷风弟岩以上书召见赐同进士后渤知白州岩知象州】侯晋升【曲江人元丰中进士为程卿令与苏轼往还轼与一帖云防示新论利害炳然文亦温丽叹服不已仕终南恩太守】郑敦义【真阳人知韶阳县官市黄牛革峻急乃上书言黄牛善耕农视之如子哲宗下令止之徽宗即位上书陈成周所以长乆者在于得民心暴秦所以短促者在于失民心诏迁一阶为来者劝】邓孝防【曲江人读书自得尤深于春秋建炎中进士为韶州教授通判邕州摄州事适嵗饥发廪赈之不足继以俸金全活甚众迁知徳庆府】元邓可贤【乳源人至正中郴冦围乳源甚急可贤率砦民并其子弟死守遣其子一源间道趋韶上方畧同知买住遂率兵破贼贼复悉众来攻凡两月粮尽可贤奋身出战被执并其子弟七人皆死砦破日民无一人降者】本朝邓颙【乐昌人举进士擢广信永丰知县时闽防犯境颙伏兵大破之冦遂悉众至颙力战被害事闻赠光禄寺少卿諡忠毅】
　　列女谭氏【真阳人为曲江村士人呉琪妻宋绍兴五年英州饥盗起攻剽琪窜去谭与其女被执谭有姿色盗欲妻之谭怒骂曰我良家女岂尔贼辈偶耶贼害之】张氏【乐昌人龚自立妻嘉定中冦至夫妻襁负二稚窜匿为贼所得胁以行张与夫诀曰妾死无憾所怜者二子幸善抚之中道诒贼曰吾渴欲就饮可暂解我缚贼从之遂窜江中邑人立祠以旌之】
　　仙释慧能【姓卢氏唐新州人得法于黄梅五祖忍大师传其衣鉢在广州宗印师席披度法性寺受戒后归曹溪大兴佛法今南华寺即其道宋熈宁十年赐真空大鉴禅师即曹溪六祖也】
  </div>
  <div class="pagination">
   <a href="明一统志_page40.html">
    上一页
   </a>
   <span>
    ...
   </span>
   <a href="明一统志_page36.html">
    36
   </a>
   <a href="明一统志_page37.html">
    37
   </a>
   <a href="明一统志_page38.html">
    38
   </a>
   <a href="明一统志_page39.html">
    39
   </a>
   <a href="明一统志_page40.html">
    40
   </a>
   <span class="current-page">
    41
   </span>
   <a href="明一统志_page42.html">
    42
   </a>
   <a href="明一统志_page43.html">
    43
   </a>
   <a href="明一统志_page44.html">
    44
   </a>
   <a href="明一统志_page45.html">
    45
   </a>
   <a href="明一统志_page46.html">
    46
   </a>
   <span>
    ...
   </span>
   <a href="明一统志_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
