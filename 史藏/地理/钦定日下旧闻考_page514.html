<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 514 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 514 页/共 698 页</h1>
    <div class="content">溥利与涵泽门枢光阁诸额皆皇上御书御制泉宗庙记万泉庄之记记泉之源委泉宗庙之记记神 
所凭依或曰泉之数以万而神之祠惟一其以一贯万之旨乎曰然又曰知一以贯万则玉泉山天下 
第一泉不既有祠乎其亦可以概之矣而又为是若殿宇若像设者不已多乎曰否奚以然然乎然奚 
以否否乎否于是申其义而诏之曰天一之精流而为水四渎四海一水而已综而括之其神惟一散 
而分之各有所司非特此也一黄河而神之祠不啻数百十此谓之非合且不可而谓之是分又岂得 
乎故泉之所在神斯在焉则吾之构殿宇而严像设之意其亦如此而已矣且玉泉之水自西山诸泉 
伏流而来其义已见于向记兹万泉之地实近长河之东堤其伏流隠脉至此而一蓄一现于是乎泛 
滥演漾溉町塍而资挹注仍一玉泉之功用也则以河渎神祠例之实亦不见其异而又何必言同哉 
祠之后为杰阁奉北极以镇之盖亦取乎元武主水之义而所以崇肸蠁祈昭佑永灌注之利无旱暵 
之虞重农兴穑则吾之意实在斯乎实在斯乎因为之记而泐之庙前乾隆三十二年御制六月四日 
诣泉宗庙瞻礼遂奉皇太后游览诗祠建泉宗始昨春落成此日礼泉神为开稻町资输注亦构松轩 
备豫廵皓日宜旸辉彩栋熏风递爽奉安轮园楼拾级犹堪望香在绿畴乐是真乾隆三十五年御制 
出畅春园门自堤上至泉宗庙杂咏政务详裁无逸斋余闲未报午时牌出园一揽泉宗胜减从何须 
法驾排自南流水落鸣湍停注溪田冻尚宽未是灵台推歩舛候迟因闰致春寒泉出万泉庄名原泻 
北石桥惟剩说巴沟春明日下胥差记安得髙梁有逆流日下旧闻春明梦余录皆谓丹棱沜之水出 
巴沟以逹于髙梁今丹棱沜虽不能确指为何地而巴沟桥之名尚存桥南为万泉庄地既髙于巴沟 
其水实自南而北安得由巴沟逆流以入髙梁乎髙梁实源于玉泉汇为昆明湖经长河南注与此何 
涉向为万泉庄记曾详辨之灵源不冻玉泉同五里而遥莅梵宫颇有亭台各缀景遂教散步自西东 
又御制出畅春园门自堤上至泉宗庙即景杂咏清晓起居谒寿萱寿萱春永在畅春园内皇太后所 
居齐额也遂乘几暇出园门水田千罫都芃绿多少殷心个里存暑雨全收快霁宜豆苖稻穗曝秋曦 
所经见固堪欣慰未见还愁可若斯沙堤宛转栽桃柳春仲经斯花未开茂叶长条忽尔许流阴五月 
倐过哉肩舆轻拂晓风凉泉上祠无六里强白畅春园至泉宗庙止五里余最是新秋澄爽气暂教停 
跸赏烟光臣等谨按泉宗庙御制诗谨绎其有关纪述事实者恭载巻内余不备录东所内院中南宇 
三楹稍南为曙观楼上下六楹楼西山后敞室三楹东北为挹源书屋右有六方亭南为观澜亭亭北 
为扇淳室东为向绿轩三楹北为主善堂堂西为秀举楼上下八楹右有正厅三楹主善堂北为湛虚 
楼上下各三楹泉宗庙册臣等谨按曙观楼挹源书屋观澜亭扇淳室向绿轩主善堂秀举楼湛虚楼 
诸额皆皇上御书秀举楼下御书联曰诸峰秀起标髙朗一室包涵悦静深乾隆三十二年御制曙观 
楼诗小阁临墙外沙泉座里披夏中拍堤岸风处漾涟漪野鹭飞翻起远山影倒垂水田辟百顷灌溉 
始从兹又御制挹源书屋诗泉上书庐号挹源宁惟清泚玩潺湲学如未到精微处可不翻然悔失言 
又御制观澜亭诗溪上虚亭四桂分凭栏俯视水溶沄如斯因忆仲尼在有术何殊孟子云又御制扇 
淳室诗吴様新成扇式室满窗清籁绿篁林淳风设喻民怀始尚觉惭哉大寳箴乾隆三十三年御制 
向绿轩诗髙者树叶绿低者稻苗绿为绿虽云同所向意有属稻结实供食树作阴玩目有用与无用 


其殊无待卜雨后对芃芃蓄眼慰以穆乾隆三十二年御制主善堂诗泉畔建书堂湘幮足缥缃名标 
师主善义会德无常一本慎夙夜万殊归纪纲阿衡精密语心学继虞唐又御制秀举楼诗三架横楼 
面假山奇遮诡逻岌孱颜棱棱秀举清辉暎萧缅真称伯仲间又御制湛虚楼即目诗为灌溪田因凿 
池蓄输节制藉先资楼临碧水虚明湛塍接绿苗实颕滋无碍鸢鱼亦飞跃有怀蓑笠实胼胝心纾嬴 
得频摛藻幸值旸时雨复时臣等谨按曙观楼诸处御制诗恭载首见之篇余不备录枢光阁右廊而 
西正厅五楹曰依绿轩轩南为辉渊榭东接乐清馆三楹榭之南建石坊二驾以石桥桥外稍东方亭 
曰津逮亭乐清馆之南为碑亭西南敞厅三楹曰爱景庭后为集远堂三楹乐清馆之西正宇三楹再 
西为苑之西罩门臣等谨按乐清馆之南碑亭内恭勒御制万泉庄记碑阴恭勒御制诗依绿轩乐清 
馆津逮亭爱景庭集远堂诸额皇上御书辉渊榭南二坊东坊额曰源随地涌曰汇川印月西坊额曰 
景自天成曰引派涵星依绿轩额曰澄照含虚联曰一桁青来楣端皴画稿千畦绿遶陇畔订农经乐 
清馆联曰触目无非远尘俗会心皆可入研覃又曰云霞流丽东西暎天水空明上下鲜西书房联曰 
萝径因幽偏得趣云峰含润独超羣集远堂联曰苕霅溪山吴苑画潇湘烟雨楚天云皆御书御制万 
泉庄记万泉庄之名不见于日下旧闻春明梦余录二书而经其地指其村无不知为万泉庄若夫丹 
棱沜之称互见于二书而经其地指其村以问诸土人则茫然不知所谓吾于是慨然叹千古纪载家 
之述耳食而鲜目击于是乎失实者多矣继又思失实者固由彼之未平心精思广咨博考不究乎实 
而不已然尚頼有此失实者存而得以考其是非辨其差讹则彼述耳食而鲜目击者亦未尝无小补 
于后世未足深怪也丹棱沜之说二书所载虽小异而谓出巴沟以达于髙梁则同然其同归于失实 
者实亦在此盖丹棱沜夲明戚清华园之迹今畅春园其故址也园之前有水一溪俗所称菱角泡子 
者疑即其地其水实由南而北巴沟在其南安能逆流而上以入于髙梁桥乎盖髙梁之水自由玉泉 
发脉汇为昆明湖流为长河以经髙梁而为通惠河其详悉已具于向作之麦庄桥记与此无渉也今 
巴沟桥之名尚存而桥之南实有大沙泉小沙泉在焉其平地淙淙出乳穴者不可胜数与二书所载 
东雉西勾水入地中者颇合独水尽向北流从无涓滴向南者此为异耳夫水性就下人所易知万泉 
庄髙于巴沟巴沟又髙于丹棱沜则水之北流而不南流不待烛照数计矣而犹有此讹焉则吾谓朱 
彛尊孙承泽之述耳食而未目击非刻论也且二人去今不过百余年所记者又不过明季之事其讹 
已如此之甚溯而上之其纪载之讹又岂待烛照数计哉而又岂啻丹棱沜之与万泉庄哉夫人皆知 
此为万泉庄而泉之源又实在此此不可不正其名而核其实也因命所司建泉宗庙于此地若大沙 
小沙巴沟皆立碣以志之而庙之内东西为池沼亭台若干所其淙泉处亦皆与之名而志之碣凡二 
十有八庙之外喷出于稻町柳岸如盂浆蹄涔者盖不可胜记则万泉之名盖应在此而不可他属因 
综其大要树以丰碑以证二书之讹如右云臣等谨按庙内外淙泉之处皇上各赐嘉名立石以志其 
在庙门之外者凡三南曰大沙泉小沙泉北曰沸泉庙内东所厅宇对岸曰滮泉曰屑金泉曙观楼后 
曰冰壶泉锦澜泉规泉山后度红桥曰露华泉鉴空泉印月泉观澜亭畔曰藕泉跃鱼泉松风泉扇淳 
室后为晴碧泉白榆泉向绿轩畔曰桃花泉主善堂之西曰琴脉泉秀举楼之右曰杏泉澹泉再南曰 
浏泉枢光阁东配殿南为洗钵泉西所依绿轩右曰浣花泉辉渊榭之南曰潄石泉桥畔曰乳花泉漪 
竹泉柳泉枫泉云津泉乐清馆之南方池曰月泉西曰贯珠泉凡二十有八皆御书乾隆三十二年御 
制依绿轩诗书轩新构倚泉宗遇雨林光绿意浓合相印来呈近沼疎情通处露遥峰绣塍籼稻青千 
叠皴石莓苔翠几重漫道柏冬应改色依然阶下有苍松又御制辉渊榭诗玉壶冰榭枕横川峭蒨丛 
中落石泉珠洒玑淙光上下底须育蚌始辉渊又御制乐清馆诗山静水致清是处山则远临泉筑神 
祠祠侧葺亭苑左右皆逢源水光清挹近波澜底藉生澄澈斯多藴乐此饶后意民犹筹政本又御制 
津逮亭诗平流为玉落为珠亭子临流味静娯设使于兹秘书读吾惟一意企唐虞又御制爱景庭诗 
假山之上敞闲庭远巘近泉无遁形北望畅春园咫尺爱兹恒得奉慈宁又御制集远堂诗虚明开向 
远近远景全披既豁仍藏密言幽转复奇展屏全是画 笔雅宜诗蓦忆武侯语于斯亦集思臣等谨按 
依绿轩诸处御制诗恭载首见之篇余不备录原巴沟自青龙桥东南入于淀淀南五里丹棱沜沜南 
陂五六达白石桥与髙梁水并沜之西可泛舟李武清以为园方十里正中挹海堂堂北亭置清雅二 
字明肃太后手书也园北有桥曰娄兜一曰西勾帝京景物略补左思魏都赋有掘鲤之淀或云即狐 


狸淀广韵淀泊属韵会浅泉也今京师有南淀北淀近畿则有方淀三角淀大淀小淀清淀洄淀劳淀 
护淀畴淀延芳淀小兰淀大兰淀得胜淀髙桥淀金盏儿淀苇淀大莲花淀小莲花淀浮鸡淀白羊淀 
黒羊淀黄龙淀鹅巢淀牛横淀火烧淀下光淀大光淀粮料淀破船淀水纹淀百水淀五官淀康池淀 
广平淀陈人淀武盍淀洛阳淀齐女淀边吴淀燕丹淀赵襄子淀孟宗淀其他不能悉记凡九十九淀 
按说文无淀字传写者或作淀或作淀或作垫皆非风庭埽叶录原武清侯别业额曰清华园广十里 
园中牡丹多异种以绿蝴蝶为最开时足称花海西北水中起髙楼五楹楼上复起一台俯瞰玉泉诸 
山御书青天白日四字于中东西书光华乾坤相对字各长二尺余燕都游览志补燕中不乏名胜大 
抵皆贵珰坟院位置一律殊不雅观惟武清侯海淀别业引西山之泉汇为巨浸缭垣约十里水居其 
半叠石为山岩洞幽窅渠可运舟跨以双桥堤旁俱植花果牡丹以千计芍药以万计京国第一名园 
也泽农吟槀补清华园前后重湖一望漾渺在都下为名园第一若以水论江淮以北亦当第一也明 
水轩日记补海淀清华园戚畹李侯之别业也去都门西北十里湖水自西山流入御沟人无得而逰 
焉淀之水滥觞一勺都人米仲诏浚之筑为勺园李乃构园于上流而工制有加米颜之曰清华初至 
见茅屋数间入重门境始大池中金鳞长至五尺别院二邃丽各极其致为楼百尺对山瞰湖堤柳长 
二十里亭曰花聚芙蕖绕亭五六月见花不见叶也池东百步置断石石纹五色狭者尺许修者百丈 
西折为阁为飞桥为山洞西北为水阁垒石以激水其形如　其声如瀑禽鱼花木之盛南中无以过 
也雪后联木为水船上施轩幕围垆其中引觞割炙以一二十人挽船走冰上若飞视雪如银浪放乎 
中流令人襟袂凌越未知瑶池玉宇又何如尔雠（言宁）臣等谨按明李伟清华园地临丹棱沜方十 
里正中为挹海堂又为楼百尺对山瞰湖今之畅春园就其旧址亦不过十余里挹海堂已废惟楼尚 
存今之延爽楼相传为当时遗甓所云娄兜桥一名西勾在园北者今其迹已莫可辨惟丹棱沜水系 
自巴沟北流不能逆流而上蒋葵长安客话所云达白石桥与髙梁水合并者讹也恭绎御制万泉庄 
</div>
    <div class="pagination">
<a href="钦定日下旧闻考_page513.html">上一页</a><span>...</span><a href="钦定日下旧闻考_page509.html">509</a><a href="钦定日下旧闻考_page510.html">510</a><a href="钦定日下旧闻考_page511.html">511</a><a href="钦定日下旧闻考_page512.html">512</a><a href="钦定日下旧闻考_page513.html">513</a><span class="current-page">514</span><a href="钦定日下旧闻考_page515.html">515</a><a href="钦定日下旧闻考_page516.html">516</a><a href="钦定日下旧闻考_page517.html">517</a><a href="钦定日下旧闻考_page518.html">518</a><a href="钦定日下旧闻考_page519.html">519</a><span>...</span><a href="钦定日下旧闻考_page515.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
