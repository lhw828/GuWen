<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 320 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 320 页/共 388 页</h1>
    <div class="content">　　郭　能　晋江人。乾道间，为古田丞，迁承议郎，赐绯鱼袋。以《论语》、《中庸》阐明奥旨，启牖后学，士皆从之，户外屦常满。《闽书》
　　游九言　初名九思，字诚之，建阳人。方十岁，为文诋秦桧。及长，锐志当世，熟南北事。乾道间，为古田县西尉，律已廉，莅事敏，抚民仁，事上敬，邑人爱之。九言始学于张栻，栻教以求放心，久之有得，尝序《太极图》，读者称之。《闽书》
　　廖天觉　字仲先，顺昌人。嘉泰中，知古田县。民有负上供银布几数百万，天觉多方为理偿之。教民文有“忄享孝弟、力农桑，戒杀子，禁游手“四条，词旨恳切，民皆从之。张穆为部使者，称其有古循吏风。后以朝请大夫致仕。正德《府志》
　　陈　谅　字友仲，仙游人。嘉泰中，知古田县。不受一钱，悉力抚字，民号为佛子。及解归，以帑藏无赢，几为司财赋者所沮，朱子为言于帅，曰：“陈宰，廉吏也，若此何以劝善？”事遂释。正德《府志》
　　赵希亻安　字安道，宗室子。开禧初，为古田尉，获盗十有七人，或谓格当赏，亻安曰：“杀人以邀利，吾不忍也。”白长官，坐其尤者，释其胁从者。仕终沙县丞。正德《府志》
　　傅　康　字仲良，晋江人，伯成之子。用父任，知古田县。时方少年，吏事明敏，猾胥匿簿书，赋入日少，康籍其家，出所匿，按核得实，邑计以饶。后以直徽猷阁致仕。《闽书》
　　薛舜庸　字惠父，同安人。绍熙四年进士，调龙溪尉。嘉定间，知古田县。农民牛死，输钱于官。舜庸叹曰：“民不幸失牛，又责其财，是重困也。”立除之。增邑庠廪饩，建阁藏书，以惠生徒。迁通判兴化军，未上，卒。《闽书》
　　苏文本　嘉定间，以通直郎知古田县。在官年六十矣，而勤政不懈，平易近民，不听吏言，不受请托。《闽书》
　　留元亮　晋江人，丞相正之后。淳祐间，以宣教郎知古田。有仁政，尝祠先贤，创义冢，置贡士庄。正德《府志》
　　许　鉴　温州人。淳祐间，知古田。有风力，抑强扶弱，人畏惮之。尝迁建本县庙学。万历《府志》
　　元
　　王　奂　汶上人。至元末古田尹。多善政，得吏民心。尝修学校，建坛土遗，功成而民不扰。正德《府志》
　　马合麻　色目人。延祐初，为古田达鲁花赤。在任三年，民不见吏，苞苴不入，权势不行，听讼明察如神，奸吏无所容。正德《府志》
　　明
　　王友俊　上虞人。威重有为，洪武间宰古田。政由已出，吏弊悉除。崇学校，得士民心，流逋悉归，邑境称治。后卒于官。正德《府志》
　　姚孟屿　洪武二十五年，为古田簿。时邑多逋亡，户绝税存，累年逋负，艰于征输。孟屿勤恤民隐，招徕拊摩，首核荒田千亩，请于朝，蠲其额，民至今德之。正德《府志》
　　熊彦迪　南昌人。洪武中，为古田谷口巡检，始至，佐县簿姚孟屿，核荒田，蠲税额，建虎溪寨，以保障一方。时永福寇朱明叔据桃花洞，彦迪率所部夜捣其巢，擒之。以功擢兵马司，未行，卒。民建祠祀焉。《闽书》
　　花润生　字蕴玉，邵武人。由进士，永乐间知古田。教民树艺，创公署，兴学校，为诸生广置书籍，亲与讲课。擢浙江督学佥事。万历《府志》
　　张　昱　字以暹，贺县人。宣德间，知古田。疏焕文渠，改杨梅岭路，建鸣玉浮桥，葺城隍祠宇，其他功迹亦多。正德《府志》
　　屠　容　崇宁人。弘治初，由举人授古田令。兴利除奸，爱民礼士，尤留心学校，凡殿庑戟门、明伦堂、尊经阁，皆其创立。后以疾去，民思之不忘。《古田县志》
　　魏　斌　潮阳人。弘治间，由吏员授古田丞。和易有守，礼士恤民。值岁旱，步祷天平山龙井，白昼龙见于井，霖雨随至。民以为积诚所感。《古田县志》
　　张　贵　临淄人。弘治末为古田簿，以公廉自守。时白水洞寇发，坊村骚扰，兵临剿捕，贵与其子思仁，戮力其间，不避艰险，数月寇党悉平，民多感之。正德《府志》
　　[HT5H]周　诰　吉水人。嘉靖初古田令。工文学，善吏治。邑西郊多旷土，诰令民垦治之，为传穜稑之种于江右，并示播种法。暇则巡行阡陌，察其勤惰，田间稼穑，罔敢不勤。卒于官，民哀之。《古田县志》
　　蔡德进　字士抑，东莞人。嘉靖间，令古田。爱民好士，一本于诚。苞苴不入，有古廉吏风。后改黔阳令。《古田县志》
　　徐　建　字曰忠，余姚人。嘉靖间，任古田令。留心士类，振恤民困。邑县宇学宫。皆前逼民居而狭，建捐俸贸其地，拓而广之。初古田岁课，输米福清仓，议改折价，而悍弁倡为危论以求益，建申诸宪司，力恳，得从前议，民德之。《古田县志》
　　王　所　字敬作，东莞人。由乡贡任古田令。嘉靖末，倭寇猖獗。而古田城垣单薄，不足为备，所谘于父老，曰：“盗志在金帛，与攻城掠地者不同，城郭沟池，所以为富者守也。”富家亦悟且感。于是籍富人为三等，计役分任之，增城垛，建楼橹，凿沟濠，以防不虞。未几，倭薄城下，所亲操矢石，率众防御，夜遣骁勇，纵火焚其营，贼遁去。后备兵使者蜀人宋豫卿作诗咏其事，有“社稷有灵凭一旅，山河无恙仗孤忠”之句。《古田县志》
　　刘曰旸　字荩卿，南昌人。万历间，以乡贡任古田令。精明干济，蠹滑屏息，爱民恤士，振兴文教。备祭器，清祠田，大有造于学校，尤悉心保障。凡城堡戎具，修理制造，皆按古法。邑旧多逋赋，官役代输，多所乾没，乃清厥浮溢，月征一限，输者竞至。他如舒驿站之困，豫仓储之需，擘画无遗。古田旧未有志，曰旸创为之。课最，晋全州守。去后，士民即书院肖像以祀。《古田县志》
　　王继祀　字懋承，归安人。万历辛丑进士，令古田。政尚宽厚，修学宫，治城濠，创桥渡以利涉。邑有二驿，黄田最为疲困，抵任三日，力请增额，驿困稍苏。至于利商剥民，铁炉为甚，痛陈其弊，悉除之。《县志》创于刘令曰旸，继祀继之，广搜博采，补所未备，其功不下曰旸。《古田县志》
　　吴柔思　字徽止，宜兴人。天启进士，授古田令。适岁祲，盗贼四起，柔思劝绅士发粟赈饥民。邑城崩颓，十去八九，与邑绅余文龙措理修葺，视旧完固有加，至今赖之。《古田县志》
　　刘若金　安福人。天启间令古田，慈惠爱民，立祠祀之。《古田县志》
　　杨德周　字南仲，宁波人。崇祯间，任古田令。甫下车，即榜县门曰：“所不与民伸冤抑，而任意低昂者，誓不生还。”自是剔蠹弊，锄奸黠，编审精核，追呼不扰。时荒旱相仍，征敛无艺，抚字焦心，凡百设施，剂量而行之。《古田县志》
　　国　朝
　　甘体垣　字仰之，辽东人。顺治初知古田。戊子岁大饥，寇薄城下，募骁勇昼夜防守，相持不下者旬余。时郡亦有警，音耗不通，孤城危甚。一日，巡哨获奸细，叱置之法，谛视之，乃旧役鲁魁也。缓其缚，密询贼情状，魁备陈颠末，谓非诣郡请兵，围不解。因贳魁罪，属其驰书请援。魁感泣应命，遂密缝告急章于袜底。诘旦，佯予魁重杖，令得逸去，抵贼营，示以杖痕，且绐贼言，城中无隙可乘，请往合海寇共攻。贼信之，遂星夜抵会城，拆袜呈牒，大帅遣兵随魁行，魁以计歼贼尽，及望见县城，噪而前曰：“救兵至矣！”城中尽出为应，突有残寇追至，体垣手刃数十人，余党悉平。民怀其保城功，立祠文庙右祀之。后调知海澄，守将赫文兴叛，污以伪命，不受，强之，瞑目不食，知不屈，沉之水而死。《古田县志》
　　黄执中　天海城人。康熙十七年古田令。时耿逆初定，余党逃匿深山，每出掳掠，居民相率迁徙。执中身率乡勇，直捣其穴，立歼巨魁八人，余党溃散。招抚流离，俾归安业。值军兴旁午，一切供需，羽檄纷驰，执中如期办应，上下称善。《古田县志》
　　林征麟　字厚庭，澄海人。由举人，康熙四十七年知古田。洁已爱民，公余与邑士剖析大义，终日无倦。以催科罢去，时论惜之。《古田县志》
　　　　闽清县
　　宋
　　史　温　大中祥符间，为闽清令。郡守严辟疆一见知其才。温自为记曰：“去宿弊，兴滞利。凡征口之耗登，户输之损益，金谷之逋负，辞牒之稽留，胥吏之侵渔，兼并之骄僣，寇攘之踪迹，觋巫之淫祀，缁流之伪滥，契券之欺诈，封洫之交争，称贷之倍息，俾自陈改张，责伍保以督察之，列为簿领，制以关防。强则抑之，弱则扶之，顽恶者诲之孝悌，游惰者劝之播种，养生送死，节用知方。”未逾期月，一境咸格。既又为之建学立社，设市井，置射场，表分闾巷，界定村落。陆则布石，水则造舟，招徕凋瘵，给以旷土。宽其租赋，因其岁登，诲以储蓄。民有讼者，令约期至，未尝遣吏钩摄。秩满去，行李惟琴书而已。《闽书》
　　黄　琮　字子方，莆田人。初尉福清，邑有卢岭峭险，琮捐俸倡民甃之。淳熙间，升知闽清。时方兴道藏，安抚黄裳令十二县分敛民钱，县数百万，琮捐已俸输之。改知同安，寻命为方田指教官。琮至，均量无毫发私。闽清人喜其复来，欢呼迎之。郡通判许景衡，摭民谣为《公复来词》刻于石。漕帅檄摄侯官县，有余太宰香火寺，倚势不输上供银，每移增于诸刹，琮严征之，如数乃巳。时诸司相与语曰：“黄公清廉无比，执拗有馀。”正德《府志》
　　元
　　董　祯　至顺中，尹闽清。为政和易清简，恩威兼至，吏不敢为奸。在官六年，流民皆归。野有新畲，学有新宫，邑人戴之。正德《府志》
　　蔡嗣宗　由晋江尉迁闽县簿，升知闽清事。时有外寇，嗣宗募民兵却之，百姓安堵，乃歌曰：“彼寇来仇兮，得吾侯而蒙休；彼寇远遁兮，吾侯锡我室家之无忧。”正德《府志》
　　明
　　沈　源　字文渊，湖州人。洪武中，以御史知闽清，立攀桂亭以励诸生，建度仙桥以便来往。治状上闻，升韶州知府。正德《府志》
　　余　珍　正统间知闽清。沙尤寇犯境，珍率民兵捍御之，奋不顾身。保定伯入闽，珍整众往迎，保定疑其为寇，珍直前白其故，保定始悟。满秩去，父老嗟留载道，至今犹不忘。[HT6SS]正德《府志》
　　刘　为　安福人。正德间知闽清。时有诏清戎，使者督郡邑严甚，里胥畏罪，辄以虚名补伍。累岁征发，民甚苦之。为至，毅然白其不当遣者，闾里始安其居。恒听讼，时或有所怒，必退而思，待其气平，而后再听之。万历《府志》
　　彭　珥　龙泉人。嘉靖初知闽清。先是，邑每岁输军饷于定海卫，民病远涉，珥请纳银代之，邑民便焉。尝建学宫，备祭器，拓公署，创门楼，役兴而无所扰。万历《府志》。
　　　　长乐县
　　唐
　　殷尧藩　秀州人。元和九年进士，从李翱长沙幕府，后为长乐令，擢侍御史，后官江南，风采甚著。《福建通志》
　　宋
　　李　葺　太平兴国间，为长乐令。尝言守令为民师帅，脱有秕政厉民，使和气未洽，灾眚不销，咎将谁诿。遂昼夜勤政，兢兢不懈。濒海沙京屿头，田患卤，葺教民筑堤防御，遂成沃壤。《长乐县志》
　　陈维德　字徽之，莆田人，左仆射陈靖之孙。天禧四年，为长乐尉。邻邑有斗而服毒死者，狱成，檄维德复验，维德以计察其诬，白之，时年十九。吏民初以年少易之，至是乃大服。庆历间，举能吏，治广南，除知雷州，官至虞部员外郎。《长乐县志》
　　吴仲举　皇祐间宰长乐。赈贫民，杜私谒，清操凛然。尝作惜阴轩于县署，又作弦歌亭，以学道爱人自励。《长乐县志》
　　闵希声　皇祐末为长乐令。锄强植弱，催科不扰。《长乐县志》
　　萧　竑　熙宁中知长乐县。下车即询民瘼，周爰若弗及，振举百废，尤究心水利，根括十七都、二十四都诸湖侵地，斗门石上有古篆记。《长乐县志》
　　伍择之　字元宾，宁化人。恬于进取，亲旧劝之，乃就科举，登皇祐五年进士，调南丰簿。时曾子布子固犹未遇，择之一见异之。元祐间，宰长乐。时诸司暴酷相矜，辄兴大狱，择之蹙然，曰：“以残忍附上官，非我志也。”遂归。《宁化县志》
　　袁正规　字道辅，陵阳人。元祐三年令长乐。约已裕民，兴利除害。暇则论文赋诗，有儒吏风。尝于县治东二里，凿义泉以济行旅。又兴水利，浚港以溉民田，人名其港曰袁公港，正规不有其功，易名为元祐港。《长乐县志》
　　陈可大　字齐贤，仙游人。政和中登进士。绍兴间知长乐，捐俸大治陂塘，民为立碑，记其功德，又镌石名其津曰陈令津。后擢知肇庆府，去任之日，行橐萧然。《长乐县志》
　　吴一鸣　字伯大，南剑人。绍兴中令长乐。豪家逋租累累，历数令不能诘，一鸣督之有方，期年仓廪皆盈。明于断狱，人无称冤。《长乐县志》
　　陈之邵　为长乐簿。奉法持廉，尝治水利，有功于民。《长乐县志》，余详侯官人物。
　　王　遇　字子合，号东湖，漳州龙溪人。父羽仪，有文名。遇弱冠补上舍，登乾道壬辰进士，教授临江、处州、蕲州。居间不远千里，游于朱子及张栻、吕祖谦之门。精思力行，不为入耳出口之学。时相意其来也，以掌故处之，不往，趣部注怀安丞。久之，以给事尤袤，祭酒李祥荐，知长乐县。悉以所学，施之政事。樽节之余，积钱数千缗。兴修陂塘，溉田千亩。教扰黔黎，向于礼让。时相陈自强、林采、韩侂胄不能屈也。所著有《论孟讲义》、《西汉博议》，仕终左司郎中。《漳州府志》
　　诸葛悦　淳熙中，任长乐簿。时前丞相史浩帅闽部，不轻以狱讼畀属吏，雅闻悦贤，辄委事。悦以理平决，不规大府意为是非。丞相益相知，延幕中。幕中故盛宾游，惟悦自一话一言，无裨补不出口。浩自喜晚得士，礼与已敌，且率当路荐之朝，而悦死矣。所著有《易论语》若干卷。《闽书》
　　方　翥　字次云，号西轩，莆田人。从兄略官广东转运使，储书千二百笥，谓翥曰：“次云不出户十年，当移吾书入肝膈矣。”翥既第，不涉仕途十八年，尽读之。淳熙间，由藤州教授迁长乐令。庄以莅民，诚以应物，尝以致知慎独教学者。翥祖元采与二程讲学，翥既得之家传，又师事朱子，而与林光朝、施廷光、陆子静、陈昭度为友，其为政可知也。《长乐县志》
　　陈昭度　仙游人。少即明道讲学，与林光朝相友善。方翥为秘书省正字时，昭度每钦礼之。绍兴间，第进士，授长乐令，为政一遵方翥成轨，民多德之。《长乐县志》
　　[HT5H]元
　　吕　复　初为江西都事，与广东佥事获独步丁寓福州，后复摄长乐县事。明兵下福州，复曰：“吾世食君禄，当死报国。”引绳自经，获独步丁亦投井死。《闽书》
　　明
　　邱宗亮　江阴人。洪武十二年，知长乐。勤政爱民，务存宽厚。尝缮修文庙，建山川社稷坛土遗，兴举众废，白爵有成功。《长乐县志》
　　赵　允　字执中，潮阳人。洪武间，长乐丞。勤兴民利，十一都海堤坏，害稼，允为修筑，至今赖之。《福建通志》
　　黄　本　字维成，吴川人。永乐初，为长乐典史。时海堤崩陷，本悉力修筑四十余丈，增设旒山塘斗门，以捍潮汐，邑人赖之。《长乐县志》
　　王遵道　苏州人。永乐中，知长乐县。专务以德化民，省刑薄敛，兴举废坠，尤崇学校，立射圃，卓有政声。《长乐县志》
　　齐　普　山东人。宽裕博雅，事亲以孝闻。宣德间，由选人任长乐知县。明达治体，躬行以率民，民服其化。《长乐县志》
　　龙　韬　曲江人。正统间，知长乐县。平易得民，尝建退思堂于县署，公余退食，则静坐省愆。又尝修城隍庙暨山川、社稷、邑厉等坛。《长乐县志》
　　黄　琬　丰城人。成化初，由举人知长乐县。为政严谨，门无私谒，听讼吏不能欺。济贫恤孤筑塘坂，修道路，凡利于民者，必先之。《长乐县志》
　　罗　叙　吉水人。成化间，知长乐。平政宰民，宣协风教。尝值岁旱，祷雨即应。治邑七年，兴百废，均赋役，初终如一。《长乐县志》
　　潘　府　字孔修，上虞人。成化末进士，谒选得长乐知县。教民行朱子《家礼》，躬行郊野，劳民疾苦，田夫野老咸谓府亲已，就求笔札，辄欣然与之。尝曰：“居官之本有三：薄奉养，廉之本也；远声色，勤之本也；去谗私，明之本也。”迁南京兵部主事。《明史》
　　钟　绍　字大韶，东莞人。正德间，由进士知长乐。清谨勤约，始终一节，尤重风教。境内有孝义廉节者，必核请表扬之。士习民风，为之丕变。邑人称颂，久而不衰。《长乐县志》
　　龙　琰　常德人。正德十年，由进士知长乐县。持巳端庄，敷政宽平。时镇守檄郡行邑，屡有需采。琰重扰民，辄峻拒之。《长乐县志》
　　汪　琯　字谐甫，婺源人。嘉靖初，知长乐。值岁祲，琯日夜勤抚恤，控监司发仓赈之。时阖郡亦饥，太守汪文盛遂与琯谋以闻，诏蠲其租，邑民歌之，曰：“天降殃兮岁卒荒，民免沟壑兮赖二汪。”万历《府志》
　　何应和　字景阳，东莞人。由举人，嘉靖间知长乐。之官不挈妻孥，种蔬自给，为政清静不扰民。有以重罪相告讦者，辄欵欵谕归，俾熟思之，然后逮鞫，久而民信，几于无讼。[HT6SS]《长乐县志》
　　吴　遵　字公路，海宁人。嘉靖丁未进士，授长乐县。廉勤通敏，为政务兴利除害，育才宣化。县有废寺二，曰观音、岩泉，寺田若干亩，豪右将攘之。遵悉取以充学校，为肄业膏烛费，诸士德之，像祀于射圃之寝堂。县赋例输三百石于万安仓，民艰远馈，遵为申请，得改福清仓，民便焉。马江诸渡，税积逋千余缗，久之，贫莫能输，遵请蠲之。其人树碑于江浒以颂德。邑有高允实者，诬并戎籍，遵廉得其状，力为解脱，其家绘像以祀。赴召之日，耄稚泣送于途。后拜监察御史，迁太仆寺少卿。《长乐县志》
　　詹　莱　常山人。嘉靖丁未进士，任长乐令。下车即明法令，申教戒，期于戢暴诘奸。风裁英果，应事如流。时浙东岛夷陆梁，巡抚都御史王忄予檄城长乐。莱遂以身任之，多方经画，俾费不及民，民亦乐于趋事。城成，莱旋改任，寇亦奄至。自乙卯迄癸亥，每春汛，烽警无虚日，民有所恃以为归者，莱之功也。官至湖广佥事。《长乐县志》
　　熊廷相　丰城人。嘉靖间，长乐典史。时倭寇猖獗，逼县城。廷相登陴守御，开门纵老幼，悉纳之，存活数千人。修筑滨氵闾湖，民受其利。万历《府志》
　　蒋以忠　字伯孝，常熟人。隆庆戊辰进士，知长乐。首罢里胥诸繁费。复滨氵闾湖、射圃、学田。城内外坊衢、桥梁，多所营砌，百废具兴。定福清仓，常直审编赋役，民服其公。[HT6SS]万历《府志》
　　韩　绍　号怀愚，归安人。万历辛未进士，知长乐。廉节自励，催科以时。决狱明恕吏胥罔敢舞文，邑人翕然称之。适岁滛雨，绍虔祷，雨止，邑以有年。擢给事中。子敬，庚戍会状两元，邑署所生。《长乐县志》
　　郁文周　字文叔，江阴人。万历间，知长乐。存心爱人，操履耿介，缓征恤寡，诘盗惩奸。修水利，兴学校，士民戴之。以疾去职，卒于家。万历《府志》
　　李奇珍　号四可，嘉善人。万历进士，知长乐。清直恬澹，性尤警敏，一见人终身不忘，听断如神，民怀吏慑。邑向多窃，为久锢之法以困之，盗为绝迹。崇文教士，士风丕变。后官至太常少卿。《长乐县志》
　　郑尚友　号月庵，杭州人。崇祯辛未进士，知长乐。建五贤祠，创崇正书院以训士。清复滨氵闾湖，惠政尤多。擢工部主事。《长乐县志》
　　夏允彝　字瑗公，嘉善籍，华亭人。崇祯丁丑进士，知长乐。居官廉正，诸所兴革，皆得大体，而催科之法尤善。纂辑邑乘，详审不芜。日与诸生校论文艺，远近士子，云集其门，文章节义，并重一时。《福建通志》
　　国　朝
　　李岱生　字千岩，高密人。顺治戊戍进士。康熙初，除知长乐县，洁已爱民。时迁界议起，濒海人户应调迁者，有粮无地，半逃散。岱生力请于大府，豁浮赋，广招徕，民感其德。官满，受代去，泣送者凡数千人。《高密县志》
　　　　连江县
　　唐
　　刘　逵　咸通初，知连江县。县有东湖，溉田四万余亩，岁久为豪家所侵，逵奏复之。民感其德，庙祀湖上。《连江县志》
　　宋
　　鞠仲谋　端拱二年，知连江。大兴水利，以东湖斗门木柱易坏，伐石代之。又于湖外为桥六，以通水道，斗门七以蓄余溢。民与刘逵并祀湖西。后转京秩。景德元年，采闻望二十四人，仲谋与焉。《连江县志》
　　黄　沫　建宁人。政和五年任连江县。以父僎常为是邑，尤留心爱民。省刑肃狱，隆教敷惠，建劝农之阁，植木公庭，荫讼者。前官青田尉，长乐簿，并有声。《连江县志》
　　傅伯成　字景初。少从朱子学，隆兴元年，与兄伯寿同登进士，调连江尉，试中教官科，授明州教授，改知闽清。丁父艰，服除，知连江县。东湖溉田余二千顷，堤坏，即下流南港。为堤三百尺，民蒙其利。去后，民因其所凿井名之曰傅公泉。历官宝谟阁直学士，通奉大夫致仕。伯成纯实无妄，表里洞达。年八十有四卒，端平三年赐谥忠简。《宋史》参《连江县志》
　　赵善讠盍　宗室子。庆元间，知连江。周视隐匿，搜剔蠹弊，百废俱兴。又修学宫，建斗门，民怀其惠。《福建通志》
</div>
    <div class="pagination">
<a href="福州府志乾隆本_page319.html">上一页</a><span>...</span><a href="福州府志乾隆本_page315.html">315</a><a href="福州府志乾隆本_page316.html">316</a><a href="福州府志乾隆本_page317.html">317</a><a href="福州府志乾隆本_page318.html">318</a><a href="福州府志乾隆本_page319.html">319</a><span class="current-page">320</span><a href="福州府志乾隆本_page321.html">321</a><a href="福州府志乾隆本_page322.html">322</a><a href="福州府志乾隆本_page323.html">323</a><a href="福州府志乾隆本_page324.html">324</a><a href="福州府志乾隆本_page325.html">325</a><span>...</span><a href="福州府志乾隆本_page321.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
