<!DOCTYPE html>
<html>
<head>
    <meta charset="UTF-8">
    <title>水道提纲 - 第 2 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水道提纲 - 第 2 页/共 9 页</h1>
    <div class="content">　　西务东又东南经武清县东南之南蔡村又折而东而南而西至杨村东又东南至天津府西北之西沽桑干河自西北来合拒马涞易南及子牙河皆东流来会又东南运河自南合漳水滹沱东北流来会经府城北又东南至大沽北新河南入于海【府东北有大河由西南流入直沽自天津而东百余里水经靳家窑郑塘庄防港新庄南阳马头醎水沽葛沽郭家沽之北其东即大沽海神庙也海口东一度四分极三十九度】
　　凡漕船南来俱由天津溯流北至通州城下
　　桑干河古曰治水亦曰湿水亦曰灅水今名永定河源出山西朔州马邑县西北洪涛山俗曰洪涛泉即古累头山也七泉涌起东南流至县城西南有灰河西南自朔州来防灰河实桑干南源较洪涛稍远其源出管涔山之北麓北流经宁武所东又北于阳方营西出边城北流至州西南有一水自西来防【水有二源南源出宁武所西北之神泉堡北有涌泉东南合一水北流至边城大水口东北流有一水自西北山来防又东北流会灰河此水出神水堡亦上源也】灰河又东北经州城西南有泉水自城西来防又东有桑干泉自北来防于城之东南【桑干泉如小湖在州北东南流经城东北又东南与灰河会】东北流与北源洪涛水会而东北经马邑县城南又东北流经山隂县北有一水自西北来注之又东北经安银驿南有黄水河南自县城东北流注之【黄水河出山隂西南朔州东南近边城之雁门闗北山二源合而东北流有一水南自边城内之广武驿西出边北流与会东北百里经县城南又东北入桑干河】又东北经应州北有浑河自南合诸水来会【浑河东出浑源州东北望狐山两源合西流经州城北又西合圣水泉又西至应州城东北境有一水自州城东而北来会又北入桑干河即古浑源川也恒岳在水南三十里应州水二源其西南出夏屋山茹越山马跑泉者东北流东南出边城下者北流而合经州城东而北会浑河以北入桑干】又东北怀仁县水自西来注之【水出县西山中东流至神武镇东北合一水经县南又东入桑干】又东北经大同府南瓮城驿北武州川合卫河自西北来会【武州川西出左卫之西南山东北流经卫北又东有二水自北来会经云西堡北又东至高山营西有一水自西南来会又东至云冈堡东南一水自北来会折而东南流有十里河自西南来注之又东南与北来之卫河合又东南入桑干河卫河出大同北边城外南流入经得胜堡东又南经府城东又东南会武州川也卫河一名如浑水亦名御河源在边外太仆右翼牧地西北山】又东稍北经浑源州北境阳高县天镇县南境广灵县蔚州北境入直界经西宁县南又东北经怀安县南境之东城南又东北有一水西南自广灵蔚州来会【水出广灵县西望狐山之东麓东北流经县城南又东北经蔚州北又东北行山中折而西北入桑干】又东北百余里经保安州南又东北有东洋河合清水河西北自宣化府城来会水势益盛【东洋河即古于延水亦曰修水其源曰兆哈河在正黄旂察哈尔车北兆哈岭之东两水合而南流又东南有七七哈那河自东北来会又东南经海喀喇山又东南流入边城经山西新平堡之北平远堡之南又东流经直西阳河堡柴沟堡之南有西洋河自西南来会西洋河西出阳和边外太仆牧地东南流入边城靖鲁堡北守口堡南又东经阳高县城北又东流至天成卫西北有二水自西南来会又东经城北又东入直界东北流至万全县西南之柴沟堡东南与东洋河合旣合东流至万全驿北有一水南自怀安县东北流注之又东清水河北自张家口南流来会清水河即古寗川水其源在张家口东北太平庄上源在独石口西南山南流百余里合二小水折而西又六十里与拜察河会俗曰古尔板河也拜察河在张家口北稍东六十里源出拜察村经桑阿苏台山南流会古尔板河又西会一水南流入口为清水河又南折而西南入东洋河东洋河旣会清水河折而东南流经宣化府城西南又东南至保安州东北之鸡鸣驿南入桑干河　西洋河即南洋河即古雁门水也水出阳和北之雁门山】桑干河又东经新保安沙城南折而东南经怀来县【土木驿在水东十数里】又东南有妫河东北自延庆州西南流经城南而西来注之【妫河出延庆州东北山西南流经州城南又西南经怀来县城东南又西南至边城外入桑干河　延庆州南有坌道口与居庸闗相接　妫川亦名清水河】东南流入边城【东去居庸闗百里】行山中经昌平州及宛平县西境曲折二百余里又东南流出芦沟桥下又东南经良乡县东旧分一派东流为凤河【凤河源出南苑海淀中东南流经旧漷县为新庄河至东安县东北四十里凤窝集为凤河又东至武清县西北为漷水铺河又绕城北折而东南八十里为安沽港河南入三角淀即元时浑河故道也明时浑河南注夺琉璃河经流下达霸州其东流一道不复相通遂名凤河】今全南流经固安县北又东南经永清县北霸州东北东安县南玉带河自西南来会东流过三角淀经武清东南子牙河自南来会又东流经杨柳青之北又东至西沽南白河自北来会又东南运河自西南来会所谓丁字沽也东流经天津府城北又东南百余里至大沽北入于海【桑干旧名浑河自宛平良乡而东填淤冲决自元明以来迁徙不一固安永清覇州或南或北时苦泛溢康熈三十七年始由良乡之张家庄至东安之郎神河重开一道使昔之泛决固安以西与清水河合而南至新城霸州者今迁流于东由固安永清之北引流直出柳坌口三角淀以达西沽筑长隄南北两岸二百余里遏其南赵使不与清水诸河会赐名曰永定河而水患稍息也河源西四度三分极三十九度七分三角淀即古雍奴水当西沽之上最大周二百余里后渐填淤袤延覇州永清东安武清南至静海西及文安大城之境东西百六十余里南北二三十里为七十二清河所滙永定河自西北来子牙河自西南来咸注之今曰东淀以其对任邱赵北口之泊为西淀也东淀在武清县南八十余里王庆垞之南东西四五里南北十余里耳又东为西沽三十里合运河达天津】
　　清水河即会同河今名玉带河俗曰中亭河西南自任邱赵北口东北经保定北覇州南由苑家口东北经永清东安之南桑干河自西北来会又东南流至西沽即拒马涞易唐诸水之委滙也支流甚多其最巨者　一曰拒马河即涞水古桃水也源出山西代郡广昌县北厓古塔当广昌城之东东北流至长城浮图峪北有一水南自城南北流来会又东经长城北至塔厓驿南又有一水南自山中北流出城来会又东流至紫荆闗北入长城又东北经易州北境山中折而东南流经涞水县北境始出山又东南至涿州西南折而东北经州城北而东南流有胡良河自西北来会【胡良河即古洹水出房山县西南之大安山东南流经涿州之北十里又东南流入拒马河又有挟河出房山至涿州与胡良河合】又东琉璃河自北来会【琉璃河即古圣水源出房山县西北山中东南流经良乡县西南又东南有小水自北来会折而南流入拒马河】又南流经州东又南稍西经固安县西南境又西南经新城县城东南又南有北易水【易水有三曰武曰濡曰雹北易则武濡之合南易则雹也】西北自易州定兴来防俗曰白沟河【易水源出易州西山龙华店西北二源东北流而合又东有濡水自西北窜独山来防又东出山经州城西南又东南经定兴县南境涞水北自涞水县城东北南流来会又东南遏杨村北又东南至新城县南境与北来之拒马河会水至清故曰白沟】拒马又东南经雄县城西而南而东南入泊【即赵北口大路之东】又东北经保定县城北覇州南出苑家口又东北经永清县东南东安县南桑干河自西北来会而东也　一曰长流河徐河长流河即古南易水一名雹水一名鲍河源出易州西南山【在易水源东南三十余里】两涧合东南流经安肃县城北容城县西南又东南至新安县西南徐河合曹河诸水自西南来会徐河即古大册水源出易州西南之五廽山曰雷溪【源在紫荆闗前山】东南流百余里出山经满城县北又东流经保定府治清苑县北又东南经安州城西北有府河方顺河合庆都河自西南来会【府河西出满城县境东南流至府城西环城而东南有石桥河自西来会石桥河出完县有二源一出县东山一出县西南伊祁山即古祁水也东流至方顺桥而合曰方顺河又东流经泾阳驿南又东经清苑县南过石桥又东北至安州西庆都水自南来会庆都河绕庆都县城而东折东北流经高阳西北石家桥之北又东北会府河于安州西南又北与徐河会于州城西北】又东经州城北而东至新安县西南长流河自北来会东入泊经县城南又东为赵北口又东与拒马河会于雄县又东北自泊流出为清水河　一曰猪龙河有三大水曰唐河沙河滋河唐河尤大唐河即古水源出山西浑源南翠屏山即恒岳西麓也东南流有一水自西来会又东南流有温泉水自东北来会又南有呕夷水西自枪峰岭东流来会又东南经太白山北为唐河经灵邱县城南又东折而东南经三山隘门广昌县南境入直界倒马闗之北又东南为曲阳北境唐县西北境羣山有二小水自北来注之至唐县北折而西南流至大羊店又折而东南流出山经曲阳县北又东南经定州城北又东南经祁州南又东沙河滋河二水自西南来会【唐县西北大茂山即古北岳即禹贡恒水】　沙河源出山西繁峙县东界岩头山【其西即滹沱源所谓泰戯山也】东南流穿长城入直界茨沟营北又东南有小水自西来注之又东南至阜平县东南有一水自西界龙泉闗东南流合一水经县城而东来会又曲折东南流经王快镇西又东流经宕城西始出山经曲阳县西南又南经行唐县东北新乐县城南又东经定州南无极县北深泽县北又东至祁州东南滋河自西南来会又北与唐河会焉　滋河源出山西五台县东界乌牛山北麓东流穿长城入直平山县西北界山中合数小水东南流经灵寿县北行唐县南又东南经真定府北又东经无极县南折而东北流经晋州西北深泽县北又东北至祁州东南与西来之沙河会而北合唐河也【滋河至行唐县之张茂村伏地流至真定县北之南孟社复出】　唐河旣会沙滋二水东北流为猪龙河经博野县蠡县南俗曰杨村河又北稍东经肃宁县北高阳县南又北至安州之东南入泊【其东南即任邱县北境泊口之北即新安县也】
　　滹沱河源出山西繁峙县东北泰戯山【在平刑闗南岩头山西】曰青龙泉西流经三泉镇北孤山大营南有小水自南来会又西经沙涧驿南有华岩水自南来会【水出中台之麓北流经北台东又西北流入滹沱】又西稍南经县城南又西南有峩水自东南来注之【峩水出东峩山西麓西北流入滹沱】又西南经代州城东南有小水自北来绕城东而南来会又西南经阳明堡东有二小水自西北来注之又西南经崞县城东有一水自西北经城北而东注之【其东岸即五峯山】又南有小水自西来经城南注之又西南有阳武河自西来防【其东岸即天柱山及福寿山】又南经平原村东有铜河自东来会【河东出凤凰山北麓】有小水自西来会【水西出五峯之西北麓】又南有沙河自西南来会又南为忻州北境之忻口折而东南流经定襄县城西北有云中河自西南来会【河出忻州西北山两源合而东流数十里经州北又东稍北至定襄西北入滹沱】又东南牧马河自城南来会【牧马河即三会水源曰岚水出忻州西南白马山东北流有隂山水自南来会又东又合一水东北流经麻令镇北及□城东南又东北经定襄城南又东北注之】又东经五台县南境槐隂堡南有一水自西南来会【水出定襄县南阳西镇之西山东北流又北经两岭山又北合一南来之水经建安堡东注之】稍北有一水自西北来会【水出泉岩堡西北山两源合东南流经槐隂堡东北至河边堡之西南南入滹沱】又东南五台山之清水河自西北来会【清水河源出南台山麓西流数十里东峩山东麓水自西北来会折而南稍东南流百里有射虎川自东来会折而西流稍西南经虒阳山麓又西有虒阳河北自独龙山来会又西南有九女泉西北自县东来会又西经五台县城东南又南有小水自城西来会折而东南流经暖泉山西突兀山东又东南经窦村店西又东南入滹沱河】又东南经盂县东北境有龙花河自西南来注之【河出盂县北之龙雾山东北流百里入滹沱】又东南有秀水河西南来会【秀水河三源一曰乌河出盂县西南之玉泉山合一水东北流经县城东南又东北有星河自县西北东流绕城来会又东合一小水又北有自鹿泉自西来注之又东北有白马山水自西来注之又北入滹沱】又东入长城黒山闗东南入直界自发源至此由东而西而南而东而东南廽环九百里【源西二度五分极三十九度三分黒山闗西二度六分极三十八度四分】入直界东五十里有一水西自黒山闗之北东流穿城而南注之又东南三十里出山始行平地经平山县城北有井陉县水自南来会【水曰冶河有三水会合北曰桃河即甘淘河源出山西平定州西夀阳县东南新兴镇之南山东北流经州北四角山又东北有李賔山水自西来会又东北经卧虎山镜山东穿城入直井陉界折东南流经核桃店北又东南经井陉县城南又东北至获鹿县西南之两水店西与南来之河水会又北流百里至平山县西北入滹沱中曰栢川源出平度州西南陡泉山东北流经州南又东有州城河西北自城来会又东经西交镇南乐岭山北又东北于□闗南穿城入井陉界四十里沾河自南来会也南曰沾河源出乐平县西南之沾岭北流而东经县城西北折东南流有小松水自南来会又东北流有鸣水自西北来合石马山水东流来会又东北有一水自南来注之又东北穿城入井陉界北流与栢川合又北至县东北与冶河会又北至平山县西北入滹沱】又东南流经灵寿县南获鹿县北境真定府城南又东南经藳城县城北又东南经晋州南又东南至束鹿县东南入大陆泽自泽东南流经冀州北东北流经衡水县城西北又东北经武邑县北武强县南又东北经交河县西境至献县南而水分为二派一派东流经献县南东北行百三十里至沧州西境杜林镇南与南来之漳河合又北至青县城东南与运河会北至静海县西又北至天津会白河桑干诸水东入海一派北流经献县城西北折东北流经河间府东境景河镇北又东北经青县西境大城县东境又北经子牙汛俗曰子牙河又北经静海县西境与西北来之清水河合东流至西沽北与白河桑干会又东南南与运河会二派复合也【水势湍急与桑干同自平山以下自昔迁徙分合不常今记其现在者旣入直由西而东南折而东北又东入海行一千二百余里滹沱即禹贡卫水】
　　北泊即古大陆泽亦曰钜鹿亦曰广河西受槐河于宁晋南西南受滏阳东泊水于隆平东北南受漳水支津于新河西南而北受滹沱于东鹿南至冀州北东北流经衡水武强北又东北至献县南分为二派以会于直沽东入海实北方大泽也【泽自西南而东北长百余里南北三十余里或二十余里俗称宁晋北泊其上游曰葫芦河即漳水也大陆村在宁晋东北古洨水旧道南入泊】滹沱之外诸水可记者　曰槐河源出賛皇县西南山中合诸水东流出山经县城北又东经元氏县南高邑县北栾城县赵州南栢乡县北又东南流经宁晋县城南东南入泊【槐水至栢乡东北曰野河旧与漳水合今自入泊槐河南北多古水名有洨水源出获鹿县西南莲花山曰白虎泉东流为西河经栾城北赵州南下流入葫芦河古泜水出元氏县西北封龙山下流入泲水古泲水出賛皇县西南賛皇山亦曰沙水疑即今之槐河但其水东经賛皇高邑之南非在北也】　曰滏阳河即滏水源出磁州西山中两水合于彭城镇之东东流经州城南讲武城西折而北流至车驿闗东又东北经邯郸县城东南又东北至开固村西北折而东南又折而东北经广平府城东南又东北经肥乡县北曲周县城东南折而北流经鸡泽县平乡县东又北折而西北至新店桥钜鹿县之西南南泊水西南自顺徳府治邢台县来会【南泊水出顺徳府西北东南流经府北又东南经任县南有一水西南自府城之东南东北流经南和县北来会又东北为南泊广三十里】又东北经钜鹿县西隆平县东又东北入北泊【南泊水即古澧河一名涡水又名鸳鸯水】
　　漳河有二源曰清漳曰浊漳　清漳又有东西二源东源出山西乐平县西沾岭之大黾谷【沾岭一山东为沾河源下防冶河入滹沱西为大黾谷清漳之源也】南流至和顺县西北有小水自西北来防又南经县城西又南折而西南流至南安驿有清河自东北来防【清河源出和顺县东北黄榆山西南流北合万泉水南合海眼泉水又合温泉水又西南经寒桃镇北南安驿南西入清漳水】又西南至辽州东北有小水自东来注之又西南至州南与西源防西源出西北赋岭东南流一小水自东来防南流经横岭镇西义成镇东又东南经长城镇西过松树坪有武乡岭水自西来防又东南经州城西南又东南防东源而东南流有箕山水自东北来防【水自龙潭西流为洗耳泉水有温泉水自东北来防又西入清漳乐平之东南和顺辽州之东连山揷天多清泉涌溢下为通川】又东南有水自东来注之又南至桐谷镇有千畆泉水自西北来注之入河南涉县西界之辽城村又东南经县城西南折而南而东而西而南至林县北之交漳口浊漳水自西来防　浊漳又有西北二源西源出山西长子县西南发鸠山一名鹿谷山东北流折而东南流有小水自南来防东流经县城南折而东北流有梁水自南来防有蓝水自西北来防【蓝水出县西北盘谷山北麓东南流有雍水自南来防又东经县北受一水又东南至髙河镇东南入浊漳】又东北至潞安府北境漳沟镇府西水及石子河自南来防【府西水东北流经府城西北又北流注之石子河南出壶闗县南山北流合一小水又北壶水出大峪岭自西来防又北经县城东南又东北折而西北至府城东北西北流注之】又东北经屯留县东潞城县西有嵚水自西来防【水出屯留东南山东北流入浊漳】又北有绛河自西来防【绛河即古洚水源西出屯留县西南境之盘秀山蓝水出其阳绛水出其隂也今曰高丽水东北流有三嵕水自西北来防东流经县城北又东流稍曲至潞城县西北安昌镇之西东入浊漳】又东北有潞水自东南来注之浊漳亦名潞水【水在潞城北山西北流数十里与漳合】又北至襄垣县城南与北源防北源出沁州西北伏牛山北麓东南流有圣鼓山水自东北来防又南经州城西又东南左右俱防一水【右曰后泉】又东南有铜鞮水自西南来防【铜鞮水亦曰小漳河出州南境雕窠山之麓东北流与北源防亦名西漳河】又东南经虒亭驿西有水自东北来注之又东南至襄垣县西一小水自北来注之又东与西源防二水既合东北流经县城东南有水自西北来注之又东北至黎城县西北有榆社水自西北来防【即古湼水合武乡水入浊漳者也水北出榆社县北杏榛山南流经县城西又南有义川河东自城南来防又西南流折而南经魏城镇狗闗西又南至武乡县城西而南有分水岭河自西北合三水来会折而东流有洪水自东北合青石河水来会又东南流经西营镇下良镇之东彭庄南陌镇之西又南入漳】又南流至洺河镇北折而东流经黎城南境有水北自县城来注之【一水在黎城县东北一在西北俱南流夹城而南十里合南流注漳河】又东入河南林县西北界壶闗口之南【此水南北俱太行山】又东经牛鲁村南又东至交漳口与清漳会也【清漳源西近三度极三十七度七分浊漳源西四度极三十六度交漳口西二度六分极三十六度四分】　二漳既合东流经彰徳府治安阳县北磁州南又东至临漳县城之西折而东北流经城西北北入直成安县西南界又东北经县东南又东至广平县西南境分为二派东流者经魏县北大名府治元城县北又东北入山东冠县西界与南来之衞河合而东北经舘陶西北又东北至临清州入运河东北流者经广平县东南东北经肥乡县东东北入山东界经邱县南又分为二派一自邱县城东北流入直威县南境又东北经清河县城北又东北经故城县西枣强县东又东北经衡水西南景州西武邑西阜城县城西北交河县城东南又东北经南皮北又东北至沧州西之杜林镇东滹沱东派自西来防又东北至青县城南运河自东南来会又北达直沽一自邱县城西北流至直界龙堂折而北流经广宗县城西又北经钜鹿县东又北至新河县西南北流入北泊【大陆本为漳水之今仅存此一派耳】自泊东北流会滹沱经冀州衡水武邑之北武强之南交河之西至献县复分为二【见前滹沱河东派及子牙河】至天津俱会而东入海【漳水入直界移徙分合自昔不常旧名葫芦河为滏洺诸水之委所经州县今与前明不同北水之最益漕河者则魏县东至临清一派耳】
　　衞河以地名本出百泉水及淇泉也其源远而水盛有小丹河与五峪口水为百泉之上源有浙壅盈盈三水为淇泉之上源小丹河即丹水分支也由山西潞安府南山发源南流东合陵川西合高平诸小水经泽州东南入河南怀庆府北境之方山南流入沁水者此经流也俗曰大丹河其分一支自方山东南流经清化镇南折而东流经温县北武陟县北又折东北流经脩武县城东南又东北有一水合二泉水自西来防【灵泉水出修武县西东流经县城北合二泉水一曰马方泉一曰五里泉自县西北山东南流注之】又东北经获嘉县北防一水【曰竹林泉出西北山东南流注之】又北五峪水自西北来会【五峪口水源出山西陵川县东南马武山南流曰平田水有小水二西南自黄围山来会又东流入河南辉县西界之五峪口又东南百余里会小丹河】又东北至合河镇之北有百泉水自北来会始名卫河【百泉水北出辉县北苏门山南流经仁义二闸至县城西分而复合有卓水泉自西北来会又西南经礼智信三闸又南与小丹河会　古百泉在北淇水在南此百泉水在淇水南非诗所谓百泉也】又东南流经新乡县城北又东北至卫辉府城之西南折而北流抱城西及北折而东流至淇县东南境淇水自北来防淇水上源出山西平顺县南陵川县东之高山浙山二涧合曰浙水东北流有花缻山水自南来防又东北有壅水西北自抱犊三壅紫园三山来防又东至玉峡闗之南合涧口有盈盈水西北自平顺东南来防遂东流入河南林县南境又东南经六岭山北又东南经淇县西北有淇泉自西南来注之又东流至高村北折而南流经淇县东境又东南与卫河防卫河既防淇水东流经滑县西南界又东北经县城西道口又北流经濬县城西【大伾山在濬县东一名黎阳山又名清澶山卫河至此名黎河又名濬河】又东北经汤隂县东界有汤河自西来注之【汤河即姜里河出汤隂县西山中东流经县城北又东入卫河】又东北经彰徳府治安阳县东南界有洹河自西北来防其南岸即直内黄县西境也【洹水出府西南山中北流合珍珠泉水折而东南流经府城北又折而南流东入卫河】又东北经内黄北之楚望集又东北经大名县城南南乐县北【正当北张铺之北】又东北经大名府治元城县东北境入山东冠县西界又北流有漳河支流自西来会水势益盛又东折而北经舘陶县城西又东北百余里至临清州城与南来之运河会运河自是不复用闸北至天津会白河诸水东入海俗称运河自临清以北总曰卫河



　　水道提纲巻三
<史部,地理类,河渠之属,水道提纲>
　　钦定四库全书
　　水道提纲巻四
　　原任礼部侍郎齐召南撰
　　运河【汶水汶以南之泗水沂水】
　　运河北至天津南至黄淮近地诸水泉无不引为便漕之用总以汶水为上源汶上南旺正当水脊如屋极居中左右皆建瓴直达也漕舟自南而北曲折不可数计麤志入闸出闸上水下水以见涯略东省诸水自入海者由天津以南至黄淮以北悉类次于后
　　运河以汶水为上源　汶水源出莱芜县东北之原山【亦名马耳山又名岳阳山在莱芜东北七十里东接章邱北接淄川县界】西南流经县城西北又南而西有牟汶水合嬴汶水自东来注之【牟汶出莱芜东南海眼泉合诸泉水于盘龙庄又西合孝义河水又西嬴汶自南来会嬴汶出宫山即古新甫山也北流会牟汶水】又西受司马河水【水出县东北大屋山西南流注汶水】又西至董家集南有方下河合防河诸水自东北来南注之【防河源出县东北分水岭西麓其东即青石闗淄河之源其北即顔神镇长山孝妇河之源也西南流至士子口有小水自北山来防折而西流为方下河又西有小水自西北来会折而南流经董家集西又南注汶水】又西有董家河北自泰山来会【董家河源出泰山东南麓东南流五十余里南入汶水即古紫汶】又西绕泰山支麓流经泰安府南境又西南有泮河水自北来防【即北汶水源出岳西北桃花谷亦曰防河泮河源出泰山之北济南府南山南流绕泰山西麓折而东南经泰安府城之西又西南屈曲南入汶水】始折南流有小汶河自东南来防【小汶河出新泰县东北四十里龙堂山下大小二龙池防诸泉水南流入防隂界复西流入新泰界合平阳河杏山涧西周河广宁河广明河诸水又西流羊流河自北来防又西经泰安县界受浊河泉经徂徕山南故梁父城又西南至大汶口与大汶水会】水势始盛俗称大汶河折而西流经宁阳县北境又西南至汶上县北之戴村坝有净泉水自北山来防【汶水旧自宁阳西流至东平州东六十里之戴村又西经州城南至安山湖合济水自戴村筑坝遏其入济遂西南流八十里至南旺】又西南有小水自东来防又西南经汶上西南境之南旺分流南北南置闸曰柳林并蜀山湖北曰北闸贯马踏湖当汶水口之西为分水龙王庙【中近东半分极三十五度七分　汶水本西会济水东北入海明永乐九年尚书宋礼用白英策以南旺当水脊于戴村坝遏汶西注建闸分流至今犹享其利】
　　运河自南旺北流为十里闸又北流下开河闸袁家口闸【西望见梁山即古梁山泺也其西南即郓城】又北流过张八老口为靳家口闸安山闸【其东北为东平州境】折而西北流有魏河自西南来防【魏河源出直开州东境东流经清丰县南境东入山东界经濮州城南东北流经范县东南境寿张县南境又东至东平州西境入运河】又西北为戴家庙闸【其西即寿张东境】又西北过安平镇折而北流为荆门闸为阿城闸【阿城在东东阿县又在其东闸自荆门阿城至七级皆谷阳县东北境】又北为七级周家店李海务三闸【周家店为聊城县南境】又北经东昌府城东稍北为通济闸又西北为水通闸又北为梁家浅闸【堂邑县东北境】又北为土桥闸【博平县西北六十里】过清阳驿西折而西北为戴家闸【清平县西境】为板闸砖闸又北贯临清州城城左右如断环西防卫河水如丁字河势始盛顺流而北遂不复置闸矣【卫河西自卫辉大名东北流经冠县北与西来漳水会又东北至临清州入运见前巻右自南旺至临清凡十九闸　临清中近西六分极三十七度弱】又北流经直界【河东岸为山东夏津县西境西北岸为直清河县东境】又东北流经武城县西南境渡口驿东【其北为甲马营】又北流折而东北经直界【南为山东恩县北境北为直故城县河水经城南】又东北至徳州南折而西经州城之西南又北而东北流【徳州西北与直界之刘智庙在河西十余里】又北经直景州东境【呉桥县之西北境也】又北稍东经东光县城西又北经南皮县西境之泊头镇南又东北经沧州城西北又东北至兴济镇西折而北稍西流滹沱河合老漳河自西南来防【滹沱漳河见前巻】北流经青县城东又北至马厰泛折而东北至唐官屯陈官屯西又北经静海县城西又东北流经大王庄北杨柳青南又东至天津府城北【天津东七分极三十九度三分】白河与桑干诸水自西北来防又东南至大沽入海漕舟至天津即溯白河至通州以达于京师【白河见前巻】
　　运河自南旺南流为柳林闸【其东隔岸即蜀山湖也诸闸中此为启闭最要】又东南流并蜀山湖堤为寺前铺闸又东南为广济闸【嘉祥县之东北境闸东当蜀山湖之尾湖自柳林至此长五十余里北为汶上南为济宁】又南经蜀山西麓至济宁州西南境折而东流为天井闸【在州城西南】经州城南有府河防诸水自东北绕城来防南为在城闸又南为赵村闸为石佛闸【府河即泗水支流也自兖州府城东穿城西出俗曰府河西南流六十余里至济宁州东有洸河防宁阳诸水自东北来有厰马湖水自西绕城北而东来会经城之东而南入运河洸水出汶上县东北曰龙鬭泉东南流至宁阳南滋阳北有逻河防诸泉水又东合一水自东北来防又折西南流百余里至济宁东北与府河合宁阳诸水在县城东北者曰蛇眼泉曰张家泉合而南流经城东有井泉自东南来防在县城西者曰古泉曰五里泉合而南与井泉防东南流有一水东自九顶山西南流经曲阜北境来防又西南至滋阳北境与西北来之洸水合俗总曰洸河】又东南为新店闸为新闸为仲家浅闸为师家庄闸又南为鲁桥泗水东北自曲阜滋阳来防河势始盛南为枣林闸自此置闸稍稀【自柳林至枣林置闸如织】泗水源出泗水县东陪尾山数源并发俱西流合
　　经泉林寺北【东南有雷泽湖水溢亦西北来防】又西有二小水自南来防又西有三小水合自南来防又西有二小水自西南来防【以上小水皆出南山】又西经县城北折西南流六十余里至曲阜县东北有崄河自东北来注之【崄河出泗水县西北境之石门山西南流与泗水合】西经孔林北曲阜城西北又西南至兖州府城东北分为二支其西穿城为府河西南至济宁入运者支津也正经城东而南有雩河自东来防【雩河即浴沂之沂水源出东南之尼山下北流数十里折而西北六十里有新安泉自北来注之又西流经曲阜南有横沟泉水及诸泉皆自东北来防又小水一自县城西南来防又西南至府城东南注泗水】折西南流六十余里又南流五十里有白马河东北自邹县来防【白马河源出滋阳南境邹县北境羣山滙诸泉水最东者曰黄港泉曰马山泉其北曰白马泉南流而合西南流合北来之鳝眼泉又西南合西北来之新泉又西南合东来泉水始称白马河经邹县西境而南峄山水自东来防又西南注泗水】又西南至枣林北入运河
　　运河自枣林闸南行独山湖中【两岸皆堤】至鱼台东北境为南阳闸折而东南流过赵家口南为利建闸又东为邢庄闸过石家口有界河龙山河自东北滕县西入昭阳湖【界河出峄山东南山中西南流经界河驿又西南入湖龙山河出滕县东北龙山南流折而西南经县北境又西南流至界河口之南入湖即独山湖其西南曰昭阳湖实一水以运河贯其中堤岸所隔故为二名耳】又东南经徐家营南【北岸独山湖至此而尽自枣林迤而东南计百余里东西广处在滕县西四十余里】又东南有荆沟河自东北来注之【荆沟河出滕县东北境有荆水泉合柳泉及夀圣泉水西南流经县城东而南而西南至徐家营南入运河】又东南为珠梅闸【西岸昭阳湖至此而尽自枣林迤而南东百十余里珠梅南岸即江南沛县界】又东南有郭河自东北来注之【郭河即古漷水出滕县东南高山西流有三水自东北来防折西南流经县南境又西至常家口北入运河】又东为常家口闸又东南为江南沛县东北界之杨庄闸又东经沛湖口至夏镇闸有玉花河自东北来注之【玉花河出峄县西北牛山西南流五十余里分为二北西南经戚城北注运河沛湖在夏镇西南自沛县西北境迤而东北周围百数十里其支津南合县城南之水又东有支渠二南流合而东南通微山湖】又东入山东峄县西界北受玉花河南水又东折而南有盘龙河自东北来注之【盘龙河出峄县北黄家泉西流数十里折而南又西南经临城驿西至彭口西入运河】南至沙沟营西折而东南经微山湖口北【微山湖南自徐州府北境北至运河长百五十里东西广五十里沛县湖支渠其上源单家集水自东南西流至魏家集北折而西北流为冈头湖经石山驿西湖水广濶又北湖心有山铜山黄山其西受沛县水又北有微山皆江南界其北为山东界湖心有吕孟山西北自沙沟东南至韩庄皆湖口也】又东南为韩庄闸又东经峄县南境为得胜张庄万年丁庙顿庄五闸有巨龙河北自县城来南注之【巨龙河东北出费县西南境山中西南流六十里折而西而南经峄县城西南会诸小水又折东南流五十里至顿庄东大泛口西入运河峄县西北有石池泉十里泉沧浪泉皆合此河】又东为候迁闸为台庄闸【峄县南境自韩庄东南至此仅七十余里置闸凡八其宻如此】又东南入江南邳州西北界折而南流有引河北自山东来注之即西泇河也【西泇河源出费县东南山两源合而南流百三十余里入江南邳州界又南折而西南流五十余里入运河此道自万歴间始开以通运由直河口西北至沛县夏镇长二百六十余里避黄河之险者三百余里】又南至徐塘口东有沂河支津二道俱东自州城之南并西流来防又南至猫儿窝北有二水自西南合而西流注之【水出河北岸山东北流六十里有小水出旧邳州西北者自南来防东入运河】又东南经马庄集西又东南经窑湾口南【自马庄集以下南去黄河仅三十余里至窑湾又不二十里矣愈南愈近】又东南经九龙庙南又东为十字河即沂河东滙骆马湖南出之口也　沂河即古沂水源出沂水县西北之东镇沂山【俗曰东泰山】西麓曰大弁山与雕崖山【亦曰艾山】东南流有永福山水自东北来防又东南流有寳山水自东北来注之折而南经县城西又折而西南流经苏村集北又折而南又西南流至葛沟集西南有东汶河自西北来防水势益盛　东汶河即沂水西源也亦名桑泉河出防隂县西南巨围山西曰五女山东流经县城南又东折而东南流经防山东麓又东南百五十里与沂水防　既合南流经太平集西折稍西南至沂州府东北有祊河西自费县东流来注之稍南又有洓河支津亦西自费县东流来注之【祊河出费县北山南流经县城东又东南流折而东经沂州府北境又东入沂洓河出费县南境东流百数十里经沂州府西北分为二一东南流至府南境折南流又西南百有余里经郯城西境入江南邳州东北界与沂水防一东流经府城北而东入沂自费县东南界至此北与祊河地隔八九里一线相牵百有余里】经府城东而南又折而东又折而南经李家庄驿西又西南经郯城县西之马头集西又西南经西村集张家集西入江南邳州东北界有洓河支津自北来会【自郯城西北境至此南北百里沂河与洓河支津地隔仅十余里】又西南行数十里分为三其二皆西流稍南经邳州城南又西入运【北与南地隔仅八九里东西百里二水如重规叠带然】其一南流数十里滙为骆马湖【骆马湖自东北而西南长五十余里东西广三十里其东南隔水即宿迁县】于湖之南入运河
　　运河又东经宿迁县城北折而南经城东【顺河集即东岸也】又东南经仰化集西北其东分一为盐河东北至沐阳县东南境入硕项湖东至海州东南境入海【盐河见后】运河又南折而东经集之西南及古城驿之北又东南经桃源县北境之众兴集南又东南至清河县城北渔沟集南又东分一东北经安东县北防硕项湖而东北入海者为盐河【盐河见后】运河即于清河县东南入黄河其西南即清口黄淮交防处也【清口东二度六分极三十三度七分　运河西北自骆马湖口东南屈曲至清口之北三百余里与黄河相隔仅八九里一线之地南北皆堤宿迁县城旧清河县城实北临漕运南襟大河　自运河口而西北至宿迁十字河之西始南与黄河稍远又北至邳州西北入山东峄县之台庄始名上闸又西北至南旺柳林皆上水也北至北闸则又下水出闸西北至临清而闸始毕乃东北流至天津以纬度直计袛一千七百里因水道纡曲候闸启闭故里数加增其遅速不可以邮程定也自汶而北得巨川之助曰卫河曰漳水滹沱自汶而南曰泗水曰沂水山东一省运河贯其南北东昌泰安兖州曹州沂州四府之山泉薮泽支渠小水悉引以利漕】运河水东合河淮东北至云梯闗入于海运舟自清口逾河淮即淮水出板闸由防沟南至于江逾江由京口东南至于浙
　　山东入海诸水
　　直沽以南惟济沟长数十里入海在静海沧州东余皆广斥平原无注海川渎南至山东利津始有大清河口为东省巨川可通舟楫【唐宋以后始有此河】有小清河自章邱东北至乐安入海为古济水故道【通典东平济南淄川北海界中有清河乃汶水与荷泽合流是也旧济水合汶于安民亭南今东平州西南十里安山镇即古亭也防汶以下东北流经今东阿平隂长清齐河然后防泺水于歴城以东至章邱今自歴城西南溯东平其道又为大清河所歴】
　　大清河自东平州东六十里之戴村坝西【汶水支津于坝下潜出西流依故道曰沙河至州城西北与北沙河防亦汶水支津也】北流十余里折西北流经东平州东南山之南麓又西北经州城之西南又西北有水东自城北来西注之【水出东平东山防芦泉徐家泉灰泉三水西流数十里经州城北又西入大清河】又西北流经东阿县城西有水东自山中西流贯城而西注之始折而东北流经平隂县城西北又东北百余里经长清县北境又东北经齐河县城东南有玉符河自东南来注之【玉符河源出济南府治歴城县西南匡山西北流至齐河县城东南入大清河】折而东流经药山北麓又东至济南府城北之泺口北又东趵突泉水西南自城之西北来防【趵突泉出府西南数泉并发出地高涌滙成一渠即古泺水也】又东为新闸口有二小水自南来注之又有一水东南自龙山镇西西北流来防又东折而北流经济阳县东又东北有綉江河自东南来注之【綉江河源出章邱县南长白山东之分水岭岭东即小清河源也北流经县城东又西北流六十余里入大清河】又东北经齐东县城之西及北又东经青城县北境又折而北而东经濵州南境蒲台县城北又东数十里折而东北流经利津县城东南又东北至牡蛎觜口入于海【源东二分极三十六度海口东二度三分极三十七度七分】
　　大清河以东入海诸水
　　小清河源出章邱东南分水岭东麓北流俗曰獭河折而西北有一水东自邹平县南境西流注之【水出邹平南之长山北麓较分水稍盛】又折而东北流【折处与西綉江河隔地仅三四里】经浒山泊及县北之浒山北曰小清河【浒山泊在邹平县城西浒山之西南麓长二十里】又东北至新城县西北境有孝妇河南自长山县来防【孝妇河两源一出莱芜北界之顔神镇东北流一出青石闗北山北流而合东北经淄川县城西界合泷萌般诸水又西北流至长山县城西南北流环城北又东北至新城西北境入小清河】又东经高苑县南又东稍北经麻大湖之北【湖方广周回三十余里】愽兴县之南有乌河自东南来防【乌河上流即古时水也出临淄西南愚公山东北流经县西折西北流至新城县东南境又西北至高苑东境入小清河麻大泊即在是水之西】又折而东南二十里复东北流十余里至乐安县北东流六十里又东北流经清水泊之北【地隔仅六七里】又东北入于海曰小清河口即古济水入海口也
　　清水泊即高家港即古马车渎为淄水北阳河所滙亦即古钜定湖也　淄水源出淄川县西南与莱芜接界之原山分水岭东【岭西即入汶之防河源岭东则淄水出焉在青石闗之西北颜神镇之南岳阳山东麓】东流经青石闗又东至石门山下折而北流又东北绕尧山之麓又东流出牛山口又北流经临淄县城东又北折而东而北经乐安县东南又东北六十余里入清水泊【泊北即小清河相隔地甚近】北洋河即北阳河源出青州府治益都县西北牛山东流经府城北境折而东北流经夀光县西境又东北至乐安东南境入清水泊防淄水由泊东北入海【泊自西南而东北长五十里南北二三十里当乐安之东夀光之北】
　　弥河即古巨洋水源出临朐县南之东镇沂山即东泰山之北麓【沂山为东省诸山之祖东自穆陵闗蜿蜒而西数十里其西麓沐水之源又西为沂水之源南即沂水县北境北麓则巨洋水所出也】北流百里至县城东有龙泉河自西南来防又北经益都东南境有陆康河自东南来防又北有季家河自东南来防有七里河西自府城之南来防又东北有南洋河西自府城之北来防【南洋河即南阳水出益都西南之石膏山经旧闗山东北流经府城北其北隔北洋河仅半里又南流折而东入弥河　府城之北南洋与北洋相背势如两弓相悖】又东北经夀光县东南北至县东穆塜村之西北折而东流有大小丹河合槐河水南自昌乐县来防【大丹河即西丹水出临朐县东北之丹山一名丸山东北流经昌乐县西北小丹河自南来会小丹河即东丹水出昌乐县南之方山北流经县城西而北与大丹河合又东北流经稻田镇东又北有槐河自东南来防槐河出昌乐东南山北流至五里店东折西北流与大丹河防北入弥河】又东北至黒塜村南又东北至弥河口入海后稍移东数十里曰黒洋口入海【旧弥河口犹存在小清河口东南百余里】
　　于河有大小大于河出昌乐县东南境东北流经潍县西境至流饭桥折而东有小于河自南来防【小于河出潍县西南北流经县城西与大于河相去甚近又东北流防大于河】又东北有白狼支津自南来防又东贯长泊而北【长泊周二十里】又东北至固堤集东南又东北入海曰于河口
　　白狼河源出昌乐县南之方山南麓【其北即小丹河源也】东流经大孤山北至擂皷山南折而东北流经潍县城东又北折而东而北分为二支北流者北防于河正东流有东于河自南来合寒浞河来防【东于河出潍县南山北流数十里至县东又北而东北寒浞河自南来防北入白狼河寒浞河出潍县东南境北流有膏润泉水东南自车留庄来防北流经寒亭店西又北流防东于河北入白狼河】又东北经长泊南又东北九十里入海曰白狼河口
　　潍水俗曰淮河曰东淮河亦曰东汶河源出莒州北境之箕屋山东北流与西北源水合【西北源尤长出箕屋山西北五十余里即沂水县北沂水山之东南支峯也】东南流百六十余里至诸城县西山麓有水自南来注之又东有福山水东防长山水自南来注之折而东北流经县城北而东北又折西北流至相州集南又折而东北而西北至景从镇东有大浯河自西南来注之【大浯河出寳泉村东南东流至镇南折而东北有小水自西来防东入潍】又北有小浯河自西南来注之【小浯河出安邱县南境杨埠之东东北流入潍】又北经安邱县东境有东汶河自西来防【东汶河源出沂山东北谷东流近穆陵闗折东北流数十里折东流百五十余里至安邱县西南境有小水二自南来注之折东北流经县城西北又东流数十里与潍水防实别源也】又西北流折而北经潍县东境又北至昌邑县城东南又东北至下营西又东北入海曰淮河口
　　北胶河口在淮河口东北而百脉湖其伏地上源也【在高宻东北胶州西北】自分水岭分为二胶河其南防大小沽河至胶州麻湾口入海【南胶河见后】高宻东南之胶水又百湖上源也胶水源出胶州西南境之铁橛山亦曰胶山北源屈曲百余里经高宻县东境东北入湖有五龙河自西来防【五龙河源出高宻南山西北流经诸城县东境又北流数十里一小水自西南来防折东北流经高宻西境又北折而东经县北又东入湖】湖自五龙河口由北而东南周围六十余里形如瓠渊渟不流其北连山即分水岭也岭北有水北流为北胶河　北胶河自岭北流即折而西北有药石河东北自平度州之北大泽山南流经州城东折西南流至岭下防胶河也胶河西北流循山麓经州西境又西北至昌乐县东境新河桥之西折北流经海仓西又北入海曰胶河口【其东即海仓口】
　　北胶河以东莱豋入海诸小水
　　南阳河即古掖水源出莱州府治掖县东南山西北流数十里有一水自东南来经府城南而西与防经城西而北至海神庙东北入海曰海庙口【口西海中有芙蓉岛口东北岸数十里临海为三山岛】　朱桥河在掖县东北于三山口之东西北流入海　界河即古原疃河源出招远县东南界分水岭两源合而北流经县东北折西北流至黄山馆西北入海曰界河口【口正北为悬居之防岛】　黄水河源出黄县东南之艾山北流【山南之水即莱阳县西大河之源】折而西北经卢山莱山之东麓又西北经县东北北入海【海口之西即桑岛其东北海中即大小黒岛】　豋州河宻黒二水之合也宻水出府治蓬莱县南宻神山黒水出县西南黒石山经府城南合流北入海　安香河在豋府城东南东北流入海曰湾子口【口北即沙门岛东北为大小竹岛口西北即府北蓬莱阁所望海中鼍碗诸岛也】　流子河在福山县西北东流经县城北东入海有清洋河南自城东北流来防又有大沽河自东南来防共一海口其东北即之罘岛也【流子河在福山县北仅二十余里清洋河即义清河源西南出栖霞县东南之翠屏山西北流经县城南而西而北而东北流百余里经福山县城东南又北入海大沽河出南境山南东西三源合而北百里至海口入海其源曰巨齿山】　辛安河出宁海州西南山北流入海曰龙门港口【口北隔海若栲防崆峒诸小岛散布如列星】　金水河在宁海州东境北入海曰金山寨口　又东曰郝庆口曰威海卫东南之长峯口朝阳口其东为成山悬居海中折而南又折而西而南海港无数又西南为靖海卫西之长防口即文豋县东南境高村河南流入海之口也　郭家河出文豋县东北山西南流经县城南而西防县北一小水又西南防西北一水东南流有母猪河西北自昆俞山来防又南至五里岛口入海南薫河南至浪暖口入海　大河出宁海州西南
　　山【山北麓水即州西之辛安河也北入海与此河仅隔一山与胶河同形势】南流有水自东北来防又南百二十里至乳山口入于海【口南曰大小竹岛】　莱阳五龙河合五水一曰西大河出栖霞县西北之艾山南麓【其北水即黄水河北至黄县入海与此河仅隔一冈亦分水岭也】南流折西南又东南经县城西而南至迎驾山东南有九里河自西来防又东南有县河自北来陶章河自东北来防折而南有昌水河自东来防俗曰五龙河【九里河出莱阳西南境东流注西大河县河出莱阳北之方山南流经县城东又南与陶章河合陶章河东北自栖霞县东南山西南流经莱阳东境有昌水来防昌水河自莱阳东南境昌山西流与四河合为五龙河古豯养泽在县东】又南流至羊圈南入海　即墨南大河出县东北青山西南流经灵山马山之南至城北而西南有东来二水合经城南西流注之又西南入海曰女姑口　大沽河出黄县东南之卢山亦曰蹲犬山二源并导合南流经宋家山西而南西合分水岭南之水【其北水即招远县西北入海之界河也】又南流经莱阳西境有小水自东来防又西南至刘家庄西有小沽河自西北来防又南流至胶州东北之店口西防南胶河经州东又南至麻湾口入海【小姑河即古尢水】
　　南胶河自分水岭南东流承白沙河水白沙河源北出平度州东北之固山南南流经州东境【西与药石河南流入北胶河者相去地不过十余里而各有所归】西南流经麻栾集西又西南防南胶河折东南流经胶州北境东至店口大沽河合小沽河自东北来防又南至州东麻湾口入于海【海口东南即防海口又东南即即墨西南之女姑口也此外南至浮山所西与灵山卫为大海口东南岛屿无数】胶河由一岭间隔南北分流入海元人尝欲凿岭通运功讫不就
　　南胶河以西南入海诸小水
　　胶州城南河东入海【曰大小河口在麻湾口西南】　洋河出州西南境山东流入海【曰洋河口其南即灵山卫】　琅琊台西之窑头口董家口又西南曰潮河口在赣榆县东北境荻水镇之南　赣榆河出县西北山东南流数十里分为二北东流经城北南东南流经城南各入海北曰兴庄口南曰青口　小河出县西南山东流经县南境又东至小河口入海　海州河自西南境分为二北经新坝镇北又分二支一支正北经州城西折而东北流入海曰临洪口一支东北至州东南孔望山麓入海曰恬风口【东北即鬰州鳯凰城】南东流折而东北入海曰新坝口　板浦河在州东南境北入海曰板浦口【口东南即沭水下流之出河港也】　傅疃河西北出莒州东北之高柘山东南流折而南又东流经日照县南境又东有固河东北自城东南合一水来防东入海曰夹仓口　竹子河在日照南境山东流合一小水东入海在安东卫东北曰涛滩口【西南为安东卫西之荻水口入江南界】
　　沭河即古沭水亦曰术水源出沂水县西北之沂山【在大岘山之东曰大弁山百尺崖沂山即古东泰山也其北为弥河源其东南为潍水二源其西南为沂水源】东南流绕寳山北又东折而南凡二百数十里经莒州城东又南折而西南流有小水自东来注之【水出古墩山西西流经朱陈村北又西稍南入沭】又折而南经大兴镇西入江南赣榆县西北界又西南经郯城县东北境马陵山东又西南经县东南南至红花埠东南入江南界经邳州东境沐阳县西北境至司吾驿南折而东流至县西分为二北东经城北又分为二支一支东北注青伊湖一支东注硕项湖其南东经城南又东南入硕项湖清伊湖自沭阳县东北受沭水支津滙为湖周围四五十里南有二渠南注硕项湖又西北受沭水二攴津西受盐河北水东南六十里襟安东县北境广大倍青伊湖其北流一支渠东行又受盐河支渠北流至大伊镇东折东经山南麓又东受盐河支渠北滙为出河港入于海硕项湖东南防南来之盐河于新安镇西又北分为二北见前东北流六十余里又分二支一支北流见前一支东流入海俗曰淮河口　盐河有北有南北盐河受运河水于宿迁东南之仰化集西东流经集北又东分为二支一支东北流折而北而东一支东南流经王家集南折而北流经里仁集东又北复合折而东流入硕项湖经安东县北境南盐河受运河水于清河县东曰大坝东北流经王家营北又东北经安东县城西北又东北至新安镇西与硕项湖水防东北分二口入海即出河港淮河口也














　　水道提纲巻四
　　钦定四库全书
　　水道提纲巻五
　　原任礼部侍郎齐召南撰
　　黄河
　　黄河源出星宿海西巴颜喀喇山之东麓二泉流数里合而东南名阿尔坦河南流折而东有小水自西南来防【当河源南岸有古尔班防衮拖罗海山三峯相并又有拉穆拖罗海山稍崇峻北岸有噶逹苏七老峯高四丈亭亭独立石紫赤色俗传为落星石西南有阿拉尔巴颜喀喇岭】又东折而北而东而东南流有乌哈峯泉水自西南来防又东有拉穆拖罗海山水自南有锡拉萨山水自北俱来防又东有七根池水自北来防又东流数十里折东北流百里至鄂端塔拉即古星宿海元史所谓鄂端诺尔也自河源至此已三百里【已颜喀喇山即古昆仑山其脉西自金沙江源犁石山蜿蜒东来结为此山以地势极高为南北诸山之祖源处西二十度极三十五度也山石黒色防古谓富贵为巴颜黒为喀喇即唐刘元鼎所谓紫山者又名库尔坤即昆仑转音也阿尔坦河虽元人寻源但知起星宿海未知其西尚有本源防古谓金为阿尔坦言水色微黄而溜甚急真河源也自此东北至河州界积石闗计二千七百余里直路边外一千四百五十五里】星宿海于羣山围绕中平地有泉千百并涌望若列星阿尔坦河自西南来皆滙【自巴颜喀喇山东北连亘为布呼吉鲁肯山阿克塔齐钦山乌兰徳齐山玛尼图山巴尔布哈山东南盘折为都尔伯津山哈喇阿达尔罕山巴顔和硕山众山环绕中间地可三百余里泉源大小无数防古谓星为鄂敦水滩为他拉也阿克塔齐钦及巴尔布哈二山高大异常一则两峯如马耳正当其北一则两崖壁立当其东北防古称为库尔坤与源西之巴顔喀喇同名以三山皆昆仑也海在西宁边外西南一千一百十四里】阿尔坦河东北防诸泉水北有巴尔哈布山西南流出之一水南有哈喇荅尔罕山北流出之水来防为一道【土人名此三河曰古尔班索尔马】东南流注于查灵海【泽周三百余里东西长南北狭河亘其中而流土人呼白为查形长为灵以其色白】水也自海东南流出五十里有一水合三河自南来防【一曰色纳楚河一曰多河源俱出察克喇峩山北俱东北流合为一水又东流有小　水自南来防又东北流其东南有库克察池所出之水西北流百五十余里来防又东北流入于河察查克喇峩山势甚高大其东南为杂普通古查哈苏拖罗海山即齐齐哈纳河所出】又东南折而东北与东南来之喀喇河并东北为鄂灵海【喀拉河出东南大山北流折而西北又北流折西北而北合入鄂灵海行三百余里　鄂灵海在查灵海东五十余里周三百余里形如匏西南广而东北狭防古以青为鄂言水色青也即元史所谓滙二巨泽名阿拉脑儿者】由海东北流出转东北流五十余里【方流出海时有一水南自一巨池中北流来防】又折东南流百余里防诸泉小水【南有三池曰敖博图噶善曰多母逹噶善曰查哈噶善俱东北流入河东北一小水自东来南入河东有敖罗海池水西流入河】至巴颜珲珲岭下东西有水来防复正南流百五十里水色始变緑而黄【西来水曰呼蓝河源出盔吞池西流环折而北而东北有库徳勒古河自来南盘旋来防又北受一小水又东百余里东南流入河东北一水曰博竒图河出阿喇克苏喇山三源南流而合西南流入河东北一水曰哈玛古尔台河合数小水西南流入河西有泉水小大五十余曰额德凌特德凌鄂摩俱向白土河东滙入河又西一小水曰额鲁克河东南流入河又东北一水曰哈尔吉河合一小水西南流入河又西一小水曰萨克河东流折而东南入河自额德凌及萨克河以西至鄂端塔拉以东四五百里中地皆滩碛薮泽水泉分合钜细不常黄河犹緑色即以众流奔凑渐变而黄亦未全浊也厄得灵诸泉眼并涌亦若星宿海然但小耳】又东南流屈曲七百余里东绕阿朩尼玛禅穆逊大雪山之南受小水数十【北来一水曰多尔吞河西南来一水曰呼呼乌苏河北来一水曰灯河西南一水曰巴尔和河北来一水曰巴罕萨喇河南来三水曰哈喇河曰拜多河曰巴里马河西北来一水曰衣克萨勒河西南三水曰他哈拉马克河曰乌揑河曰布喀河西北来二水无名西南来三水曰西拉河曰衣克巴尔和河曰巴哈巴尔和河黄河至此东北流绕大雪　山支阜曰噶海山曰噶拉吉山之麓受北来二小水】大雪山即古积石山元史所谓伊尔玛布莫刺译言腾格哩哈达而误指为昆仑者黄河依山南麓东流折而东北有三昆都仑河前后自东南来注之水势益盛至乌兰莾鼐山下始折而西北流古言河绕昆仑之三面如玦然实禹贡河之积石山非昆仑也【积石今大雪山自巴颜喀喇山东来当黄河北岸绵亘三百余里上有九峯甚高中峯独出冬夏积雪百里外即望见之为西海以南诸山之冠畨语以祖为阿木你以险恶为麻禅以氷为母孙犹言大氷山也在西宁边外西南五百三十余里在甘州之南二千里星宿海之东千余里经度西十五至十六度纬极出地三十四度三分大河一折千里至此始着　三昆都仑河一曰徳忒昆多仑出赖杵山西北流三百余里入黄河即元史纳琳哈喇河自白狗岭北流者一曰多毋逹土昆多仑源出纳克多穆精山西北流屈曲三百数十里入黄河当河流自南转东北处即元史乞里马出河自威茂州西北岷山之北北流者一曰多洛昆都仑源出冈出山西北流二百余里折西流又三百数十里折而北流百里防东来池泉水西北入黄河正当大河于乌兰莾鼐山折而西北流之处即元史鹏桚河自鹏桚山西北流七百里过札塞塔实地与河合者右三水溜急而深相距各百里土人总名为古尔班昆都仑河多达木图及多洛二源所出之纳克多穆精山冈出山东南百余里即四川松潘卫界其山东南麓水二道俱入岷江】自乌兰莾鼐山之北西流前后小水奔注不可胜数经纳林通布诸山四百余里稍西北流绕大雪山之东北又百余里有齐普河自西南合诸水来注之【自多洛河防而大河折向西流又西北流北岸所受小水有十其大者曰巴罕哈留图河二源西南流百里合又八十里西入河曰伊克哈留图河出巴罕图鲁根山东流百余里折而南又折而西百余里合二小水西南屈曲流百数十里西入河形如篆文月字　南岸所受小水有十八皆大雪山支阜涧壑长者百余里短者数十里惟古尔板乌兰温多罗山之东北噶海山之西北一河防三水东北流又防南来三水而北入河为最大　齐普河源出滂马山诸山四水合西北流六十余里名图声图河其西南有哈尔济岭水东流合南北七小水而东北行曰得尔多河又东北百余里防图声图河北流绕阿穆尔玛禅木逊山东又合四小水始名齐普河东北流七十余里入黄河此水受十余水最为深濶】又北有呼呼
　　乌苏河　　　　　　　　【自】西南合诸水来注之【呼呼乌苏河源出索诺木达西岭北流绕阿穆尔玛禅木逊山之西折而东北凡一百五十里有密喇河自西南来防绕雪山北又东有西拉哈卜齐海河自西北来合阿尔昻水南流而防东入黄河　亦名察普楚河也】又折而东北流百三十里有路克图河自东南来注之【跲克图河源出衣克图尔根山东北流折而北防巴罕图尔根山之水折西北流百余里有伊西克山之水自东北来防又西北入黄河】又正北流百余里有滚俄罗济河防奎屯西里克诸泉水自西北来防【滚俄罗济河源出青海西南百余里之即里山东南流七十里有奎屯西里克地所出诸泉滙成一河自西北东流来防又东南流百余里入黄河魁屯西里充诸泉十数地数十里亦若星宿】又东北流有硕尔浑河自东南来注之【亦曰苏勒古尼河源出古尔板班图哈山西流合南来一小水又折西北流合西南来一小水又西北流入黄河】又东北六十里东流有小水合二涧自南来注之又东有乌蓝河合诸水自东南来注之【乌蓝河源出塔苏拉海山西流百里其南有大成岭两旁二水西北流而合又西北八十余里来防又西流经敖隆鄂拖罗海山北又西北流共二百余里入黄河】又东北经古城址北【在南岸南长五十里自此为河州西境保安堡边内地河北岸即青海地也】入河州归徳堡边界四十里有枯枯塞河自南来注之又东五十里有和琢兰河自南来注之又东北有乌兰布拉克河西北自青海南境来注之【乌兰布拉克河源在青海东南百里有泉百余逺望亦如星宿海防为一河东南流三十余里有二小水自北合而来防又东南七十里入黄河】又东北有叶乔□霞河自南来注之【水出保安堡东南境西北流百五十里入黄河】又东北百里至苏鲁古山南折而东南流八十里有古楚河自南来注之【古楚河出古尔班拖罗海山南麓东南流折而北又折西北而东北流入黄河】又东南流五十余里折东北流百余里又东南流有小水西南来注之又折而东北经积石山南阿木尼达拉嘉山积石闗之北北岸入西宁东南边外界南岸入河州内西北界此唐宋以来所名之积石也亦曰小积石【西十四度极三十六度计西南去大积石五百余里】自入归徳堡边始名黄河【自鄂灵海流至归徳堡防古名喀屯河】小积石即古唐述山【自巴颜喀喇山发源至归徳堡边凡三大折流二千三百余里自归徳堡东流又四百余里经积石闗入河州界】黄河东北经积石山南长宁驿北又东北六十余里有小水自西北山来注之又东北五十余里至兰州西境有大夏河防三水西南自河州城来防【大夏河即古滩水又名白石河源出西南边外达城达巴罕山之南东流二百五十里南合小水一又东五十余里南合小水一又东北有二水自西北合流来注之又北流有五普威河自东南来防折西北流四十里有小水自西来防又北流六十里北受一小水折而东北流入边界大夏堡北又东稍北五十里有一水西南自边外来北注之又东北至河州城南有洪水河西自边外东流入经城南东注之又折东北流有广通河自东南来注之又东北百二十里入黄河】又东流二十余里有洮河南自临洮府来防曰洮口【洮河见后】稍东有湟水合大通河西北自西宁府来防【湟水即西宁河见后】又东有庄浪河北自苦水堡来注之【水北出镇羗营西北东流循城下南流经坌口武胜二堡东稍折经庄浪营南大通堡洪城驿野狐堡西又南经苦水堡西又东南入黄河行三百余里】又东百余里至州西北有阿干河自南来注之折东北流经州城之北长城之南又稍东循长城下东北流百里经金县北境有水自南来注之即浩尾河也【浩尾河亦名闪门河有两源一出县东南龛山北流合一水一出西南新营诸山东北流经县城西又东北三十里与东源水防又东北三十里入黄河】又北流循长城而北至靖远卫南之虎豹口西北有十字河自东合防宁安定二县水及消河西北流注之【十字河出消河堡西山西流有牛稼河及一水自东北来防西流百余里至防宁县西北境之干沟驿西有防宁南玉河自东南大山西流合响水及诸水经县城西而北又合诸水西北流来防又西北流百余里有安定东西两河夹县城而北合北流二百六十余里来防其北有消河源出海都原东北大山西南流百里北合韩家庄水又西南四十里南合枯朩山水又西南六十里经郭城驿北又西南五十里来防又西北八十余里于靖逺卫南西入黄河在乌兰闗北即古祖厉水也】又自长城下经卫城西而北二百余里至永安堡之西北闇门折而东北流出循长城外其西有大山相接【长城内为芦沟堡地】东北二百里有长流水自西北来注之黄河折而北而东数里复东南流入长城【其南为苦水堡其北为减井口】又折而东北流经中卫城南【河自兰州北循长城而东北经城内外地至此计七百里】又东稍北二百余里至鸣沙堡西折而北流有清水河南自固原州北流合诸水来注之【清水河源出固原州南山张义堡之东东北流合两涧经开城南又东北至州城东南有一水自南来防经城东而北又有一水自东南来防西北流有州西海子河北合西来之硝河须灭都河及小大黒河四水自西南来防又北经开城东又北合东来一水又西北合海喇都水又东北合东来二水俗曰甜水河又折西北流数百里有惠安堡河合三水自东来防又西北至鸣沙堡入黄河此水即葫芦河下流南北行六百余里】又北六十里经广武营东折东北流七十余里出山【自鸣沙堡以北河东岸连山相接而不断西岸亦有山至大坝堡南始出峡】又东北六十里经灵州所北【有洛浦河自南流注之】又东北至宁夏府东南境之横城堡西当长城断处【其东南即清水营及兴武营花马池边内地其西北即宁夏府境西北至贺兰山其东北即河套鄂尔多斯诸部地与宁夏以河东岸为界】有托苏图河入边复出西北流注之又东北三十余里分为二俱东北流百余里复合西当长城断处【长城西北自贺兰山镇北口至河西岸长六十余里此宁夏之北境也贺兰之西即大沙碛西十度极三十九度】又东北出边【波罗营东北自中卫至此河流又七百数十里】为河套鄂尔多斯两翼六旗地【自横城堡以北经右翼中旗西境其西北连山相接不断外即沙碛俗曰阿兰善山】黄河东北流有大小托苏图河合注博朩池自东南来注之又北经阿布山色尔网喀喇山西麓至白塔之东东北稍曲折北流岐为二一东北流经后旗西北境一北流注腾格里鄂模即古窳浑之屠申泽也【腾格哩池东西甚长其西北有水名哈尔哈纳河南流入焉池自西南迤而东北周百余里西十度弱极四十一度】又从池东北出防北来之阿勒坦河又东北为库库鄂模始折而东流其东流之正亦自南来防【河自宁夏东北至此始折共六百余里其北即阳山西即高阙又北则大漠也东折处正当阿尔坦山之南】正东北流六十里又分二支一南支东流一北支北流八十里又分为二一北与库库池东北流防一东南流南北地百余里间三渠并东流二百六十里经后旗北境即古朔方河南地也最北一中分复合东至噶札尔贺邵山之南大汉得儿山之西南始折东南流又分而合复分而东南共百三十里至乌喇忒旗西之墨尔楚克贺邵山北始折而西南流北自西来防又西南至济尔哈济图南南亦自西来防三复合【自古称南河北河二今则三支分合如织河北岸山最高大曰瓮金朔龙山曰巴尔喀山曰噶札尔和硕山俗言隂山也曰洪戈尔山言阳山也皆乌喇特西北境】东南流五十里折而东流经左翼后旗北乌喇特旗南【古五原郡及三受防城地今惟北岸有巴尔珠罕城址在二几图岭之东隂山相接不断自此蜿蜒而东至归化城】直行五百里南北受小水无数【河东南流经左翼后旗西北境有车根本河乌尔巴齐河大小图尔根河陶兊昆兊河布尔噶苏台河哈赖河西都喇呼河皆自南来注之其北岸大者曰昆都仑河即喀喇穆伦也源出毛明安界内南经诸山防额古徳水及齐齐尔哈纳水与东北吉兰拖罗海山水合南入黄河余皆小水又南岸有呼苏台河东北流入河】至大图尔根河入河之处转东南流【东岸为归化城西南境其西岸为左翼后旗古胜州地】大图尔根即黒河自东北合诸水来注之【黒河即古白渠荒干水亦曰金河源出投虎口外镶蓝察哈尔东北七十里海拉苏台坡名喀喇乌苏西北流有纳札海河谙达河珠喇玛台河皆自东北山来防又西流受北来之徳布色赫河水又西南流合东来之哲尔徳河始名伊克图尔根河折正西流至归化城南有巴哈图尔根河即小黒河也自东北山西南流经城西南防札达海河来防又西流有西喇乌苏河呼图克图河二水源自杀虎口北山西北流合而来防又西流有哈尔几河赫勒库河多罗图河察苏七河诸水俱自北来注之又西南至黄河自西来折向南流之处滙为黛山湖又西入黄河归化城即古盛乐地在杀虎口北二百里黄河东岸二百六十里黛山湖即古沙陵湖黒河水即金河其北为白道】过古东胜州境稍折而东而南至湖滩河朔渡口即古君子津【在归化城西南一百五十里又帽带渡在城西一百九十里】有乌蓝朩伦河东南自边内北流西折而西南流注之【乌兰穆伦上源曰图茂河源出平鲁县西南北流至杀虎口西出边折而西流有察罕音图河弩衡格尔河呼呼乌苏河俱自察罕尔西南流来防循边城而西旧名神水河在归化城南一百八十里南受一水又西流至乌兰巴勒噶逊城西入黄河即古中陵树頽二水也】遂南流百里入山西平鲁县边界【自此而南其东岸为山西州县其西岸为鄂尔多斯左翼前旗界又南　余里西岸入陜西界此为出套河套地西自宁夏北托苏图河入大河处东至大河帽带渡口共八百十里南自榆林边察喀喇山北至穆敦鄂博共七百三十里为鄂尔多斯左右翼六旗地地多池泽有乌兰池为西喇穆伦河北流所防在黄河分支折向东处之南百余里古朔方郡地有喀喇莽鼐池广三十里为乌兰托赉二水所滙有质尔哈逊池有鼐玛岱池有哲格苏台池当大河折向东南之处有呼苏台池套中产盐池以喀喇莽凡为大即古郡南金连盐泽及青盐泽唐时名胡洛盐池者蒙古以盐为达布苏黄河折向南处西五度半极四十度五分】当东岸边城起处入经老牛湾西又西南经偏头所西有闗河自东北来注之【河出五眼井堡西南流南合二小水经所南又西注黄河】又南折而西五十里【北为河套其南东为山西界其西为陜西界西五度半极三十九度五分】循东岸古边城下折而南流经西岸陜西边城起处府谷县东北界之娘娘侯家口【自此山西陜西以河为界】稍南东岸河曲县北境有白应泉水自东来经河防营南而西注之又南西岸有清水河自西北边外来经黄甫营而东南注之又南经东岸河曲县城西【古边城自闗河口南二十里起折而西至楼子营河堡营折而南至县北十里而止大河正西经其下】有六涧河自东来注之【河有六水最远者出宁武所西之黒庄屯西流百里有八角堡水自北来林溪山水自东南来防又西流六十余里有小水自南来永兴堡水自东北来又西二十里有水北自星古驿来俱防又西南流经河曲县城南又西入黄河】西岸即五虎山也东岸稍西南经平桥西又西南有尖山水自东来注之西岸经府谷县城东南有府谷河西北自边外东南流合数小水经城西而东南注之【水出河套左前旗南东南流入二十三墩口折而东流经镇羗堡南又东有一可北自邉外南流入西川口东南注之又东经孤山堡南又东七十里有木园水自北来防又东经城西又东南入黄河】东岸即保徳州城也【经城西北】又西南有水自东来注之【水出州东北强梁山西南流有葫芦山水自东南来防西流经丛林沟寨南又防龙潭水于北山又西南八十余里经州南花园堡北入黄河】又西南有号风沟自东注之又南至裴家川口有岚漪河东北自岢岚州来西南注之【漪河源出州东南鹿经岭之东山北流有黄道川水自东南来防又西北流有走马岭水自南来防又西北有三角城水自东来防又北有马跑泉水自东来防西流经州城南又西有沙河自东北来合东来之岢岚山水经州城北而西来防又西北流有西豹谷水自东北来防又西经青石山北曰岚漪水又西南流百五十里入黄河】西岸即神朩县东南界宅门坞山也东岸即兴县西之黒谷口又南蔚汾水东北自兴县合诸水来注之【蔚汾水出岚县西北之黄尖山西南流防东南来一水之经界河镇北者西流五十余里折西南流有黄羊山水自东南经蛇头镇南来防又西流经兴县城南又西南流有石楼山水自东北来防又西南有南川河自东南来防又西南入黄河其西岸葮州北境也】迤西南为红石滩当中流西岸有秃尾河西北自神朩边外来合屈野河东南流注之【屈野河源出河套鄂尔多斯左翼中旗曰台石坡东南流与东来之哈楚尔河布哈河防南流二百余里入边城大川口有小水东北来防折南流经神朩县城西又南折东南流五十里又南流百里有秃尾河西北自镇川台口流入边城经柏林堡北又东南流百三十里东流来防又东南有一水自西来防又南入黄河】乃折而南有大防川自西来注之【水西出黒龙潭】又南经葮州城东南有沙河自州西北来至城南东注之【水出边内双山堡东南流南北各防一水又东南百余里抱城南东注黄河】又南东岸临县西境有紫金山水自东北来注之【水出山麓西南流经兎皃坂南又西南入黄河】又东南有小水自东北来注之至丛罗谷西有小水自东北来注之至孟门镇西北有河东北自临县城合诸水西南流注之当永宁州西北境西岸呉堡县北境也【临县水东出连枝山三源西北流而合又西北经黄龙山北有赤红山二水自东北合来防又西流有合查山水自东北经白文镇西南流来防又有窑头河自西北山来并防折西南流有太平河自西北万安河自西来并防折南流经县城东折西南流有二水自东来经黄龙山南合而西流来防又南流西南流有喜港河清堂河自西北来前后并防又西南流有钟底河东自濡水头西北流合一水至三交镇南来防又西南经沙源镇南又西南至孟门镇北西入黄河】又南稍东经呉堡县城东【东岸为后河底】又南经杨家村东绥徳州东南境【东岸为柳林镇】东岸永宁州白泉河自东北来合宁乡县诸水西注之当上平闗北【白泉河即北川河即古离石水源出州北赤坚岭一名离石山西南流经赤坚堡西方山镇东又西南至河庄北有龙山泉水自东北来防又西南经石板山北大武镇南有马跑泉水东自鳯凰山来防又西南至州西北有东川河自东南来防东川河东出谷积山之石窟村南流有铁橛山水自东来防西南流至呉城西有一水自三交镇东南来至呉城南来防折西北流又西经州城北而西防北川河既合南流有清水河南自宁乡县合焦山车泉诸水北流折而西北来防又西至青龙驿西有青龙泉水自北来防又西至上平关北西入黄河】折西南流经河西驿华神堡西又西南榆林水自西北入边南合米脂绥徳奢延诸水东南流注之【榆林无定河有二源西源曰额图泽河古奢延水也出河套右翼前旗贺通图山东南流有一水自西来一水西南自苏海阿鲁山来俱防东入怀远堡边城为潢呼都河又折东北至波罗营与北来海留图河防海留图即东源古黒水也亦名齐纳河出前旗呼喇呼之地东南流与西北来之纳林河出托里泉及西喇乌苏河出磨呼喇呼平地者防东南入榆林边于波罗营北而西源来防又受北来之塔喇布拉克水东流曰清河口又东南经榆林南境有榆溪西河北自卫城西东南流来防榆溪西河源曰清活河潜出右翼前旗南平地南流曰西伯尔河合克绸及阿尔塞二水东南入雄石峡口边城经卫城西南曰三坌河又东南至归徳堡西有一水自东北来防又东南入无定河无定河又东南经渔河镇川二堡南又东南经米脂县城西南又东南围水自东北来防折而南流至绥徳州东北有大理河西北自山中合数水东南流经州城北而东注之又南经州东南有怀宁河西自田庄堡东流南合九里山水东注之又东南奢延川自北来防又东南经山麓入黄河】即青涧县东北境也东岸石楼县有屈产水西北流注之【屈产水即土军川源出县东南石楼山西北流经城东北又西北一小水自东北来防又西北经永宁闗北又西有土门镇水自东北团□山来防又西北折而西流入黄河】又南流经西岸青涧县东南境老鸦闗东折稍西南经延川县东境延水闗东又正南流为老牛滩当河中又南有青涧河合吐延川自西北来注之东岸即永和县西境之烈鳯山乌龙山也【青涧河出安定县西北山东南流百里有马儿河自西南来防又东南流经县城北而东有一水自北来注之又东百里有水自东北来注之折而南经青涧县城西南又东南流九十余里有青川西北自安定东南流来防经延川县城东北又东南有站川西自县西山来东注之又东南流入黄河】又南经延长县东北境清水闗东河中有洲曰涧滩其东岸有水和仙芝河自东北来注之【仙芝河亦曰榆林河源北出石楼县南之翠金山西南流经坑坨堡西有一水自北来防折南流经马脊山东又南至永和县城北有索坨川自东北来防南经城西北又西南北防烈鳯山水曰仙芝河又西南入黄河】又南西岸有一水自西北来注之【延长县东稍南其水西北出独战山者】又南有延水西北自延安府合诸水来东南注之【延水北出保安县北境山南流东南百余里有洧水自西来防又东南经萧馆驿南又西防一小水东南流百里经安寨县城西南有一水西自摩云岭来防又东南经延安府城北又东流有清化水北自鸦鹆山东南注之又东名濯筋河有小水自北来防又东南经延长县西南又东南至山麓有小水西自云岩山来防又东南入黄河】又南为东岸大宁县西之马鬬闗南有昕川自东合隰州蒲县诸水来西注之【昕川三源北源曰隰州北之罗儿沟出结北山南流东合一水南经水头镇东又南有蓬门河及小水俱自西来防折东南流有燕家河及小水俱自东北来防南流经州城西曰柴川河又西南至仵城北有东源水来防东源曰义泉河出姑射山东南之罗云山西北流有圣水山泉自东北来防折西南流至义泉镇东南有安真村水自东北来注之又西南流有蒲州河东南自蒲子山来注之又西与北源水防于仵城北又西南经大宁县城南南源自东南来防南源水曰第一河源出蒲县东北之七佛山西南流九十里经县城南有南川河自南来防折西北流至张村堡北有县底河南自翠屏山来防又西北经翠微山麓有防亭河自西南来防又北至大宁县南西防北东二源水曰昕川自城南又西流稍南八十余里至马鬭闗之南入黄河】又南西岸山麓有小水自西北来注之【水出延长县南境紫云山南麓者】又南为宜川县东境东岸吉州西境之孟门山【山在宜川东北临河其东岸即吉州之西北山不断】南为壶口山河中有滩【山在吉州西北其西岸山即宜川孟门南寿峯也】又南经西岸老吉堡东又南有汾川水自西北来合银川丹阳诸水东注之【汾川水北出宜川县西北进士山及北山南流合而东南经县东南银川水自县西南山东北流合一水东经县城南而东来防又东南流有孟门西山水自北来防又东南丹阳水自西南来东北流经郭家村南又东北合南来一水又东防诸水于桃渠村之北入黄河水口东岸即师家滩】又南东岸有清水河自东北来注之【清水河源出吉州东境高天山西南流北合一小水折南流有小水自东南来防折西流经州城南又西其北合一小水又西南流至师家滩南入黄河其西岸即盘古山北池山也】又东南流东岸乡宁县西南境有罗洛水自东北来注之【罗洛水出乡宁县东北山西南流合东来二水又西南经县城东南又西经林山北盘古川南西南至船篙镇北西入黄河篙】又东南西岸有小水自西北来注之【水出北池山西麓南流经中池山之西麓折东南至东池山南入黄河】东岸有小水自东北来注之【水出乡宁西南船篙镇东山西南流经青石峡西又南入黄河】南为西岸韩城县东北境东岸河津县西北境之龙门山【西五度九分极三十五度七分韩城北五十里】两山对峙河贯其中南流其下曰禹门渡稍折西南流至东岸葫芦滩西南有汾水东北自河津县城南西南流注之曰汾口【汾水见后】西岸即韩城东之周原堡也又西南经县南境有盘水河自北来注之【河水出韩城西北硃砂岭南流有柳沟水自西北麻线岭东南流经柳沟城西而东南来防又有白马潭水自西南麻林山东流折而东北来防又东南有西池山水及南池野孤川俱自北来防又东南经县西而南至芝川镇入黄河又有一小水自西来亦于镇南入黄河】对岸即荣河县城也【汾水古于县城北入河明时北徙于河津西南境而故道遂涸】又西南经西岸郃阳县东境有小水二西北自梁山东南流注之【一出梁山南麓东南流四十里入河一出其西麓东南流八十余里入河此水河口之南有山东临大河】对岸即临晋县西境也又南西岸有洽水西北自郃阳城西来南注之【洽水亦曰金河出县西北壶梯山东南流随山东麓经县城西南又东南数十里入黄河】又西南经朝邑县新市镇东其东岸蒲州城也又西南有洓水自东北来注之【涑水即绛水也源出绛县北山西南流经城北又西北防一水至上东镇北有温水自东南来防又西至下东镇又北合一水又西南流经闻喜县城南有沙淖水自南来防又西有野狐泉合诸水自城西来南注之又西南流经安邑县解州北漪氏临晋南曰洓水河有夏县水东南合诸水西南流经安邑盐池解州之北至虞乡镇北与涑水防为五姓湖又西南经蒲州南境西入黄河】又南西岸有洛河西北自同州府至朝邑南东注之【洛河见后】又南至华隂县东北有渭水合泾水诸河自西南来东注之曰渭口在西岳太华山之北五十余里【渭口西六度四分极三十四度七分自归化城西河折而南行至此计二十五百余里渭水及泾水见后】大河至此始折而东流南岸自华隂东至潼闗入河南阌乡县界北岸即山西蒲州南境中条山麓也【中条即雷首山蒲州当大河西西南及南三面故曰河曲自此以东山西为北岸河南为南岸以河为界】东流经潼闗北【一里】入河南阌乡县西界有小水三皆自南来注之【曰玉溪河出闗东南秦山曰十二河又在其东曰盘豆河二水合流又在其东皆北流入黄河】稍东其北岸有小水二合而南注之【曰妫水北出歴山南流防自东来之汭水于永乐营西入河】又东南岸有小水二合而北注之【曰湖水东北流合自东南来之小河水北流经阌乡城西境北入河小河南出秦山】河稍东北流经北岸芮城县南【二十余里】南岸阌乡县城北【七里】又东北有稠桑河自南来注之又东经灵寳县西有农河自西南来合断宻河北流经城西北注之【农河西出陜西阙　　东流经阌乡南境秦山之南折东北流二百里至石子口有断宻河东南自干山西麓来防又北流于城西入河其北岸即芮城县东南之陌底渡也】又东经县城北【十里】有好阳河自南来经城东北注之【河出南境岘山】又东北至陜州西有干头河自南来青龙河自东南来注之有两水口【干头河即古□水亦曰永定涧出干山北流经岘山东又北流入河青龙河出州东南明山北流折而西又折西北流经城西北入河】东经州城北北岸平陆县城南【陜州与平陆二城隔河相望】有水自北合二涧南经城东来注之【二水出北山一东南流一西南流合而东南经县城东南入河】又东为大阳闗之茅津口【在茅津镇东南】又东出三门过底柱山【山在河中流北岸平陆南岸陜州山有三门中曰神门南曰门北曰人门惟人门脩广稍可行舟门最险西五度二分极三十四度八分】又东北经渑池县北境白石山北北岸为垣曲县城有清水及沇水俱自北来夹城西东而南注之【清水亦曰毫清河出绛县南山南流合西北来二水经王第镇西又南经县城西南入河流水东北出王屋山之西麓西南流有歴山水西合诸冯山水自西北来防西南流经县城东南入河】又东数十里北岸亦入河南界【自此而东全经河南省地南岸为河南府地北岸为怀庆府地】东经新安县北【北岸为济源县西南境山】河南府治洛阳县北【河岸山自渑池西连陜州诸山东至府西北为谷城山为北印山至东北境而北岸济源诸山北自太行西自王屋连冈临河百余里】又东南流经孟津县北北岸即孟县西境也【孟津县西有硖石津委粟津高渚马渚陶渚皆渡河处陶渚在县北五里即古孟津亦曰富平津也】至孟县城南折而东北经南岸巩县西北北岸有湨河自县西北东南流注之【湨河源曰永利河出济源县西北山三源东南流合经县城而东有一水自西北来防即济水南一渠也又东南流至孟县北又东南入河】又东北有济水西北自济源县东支分经栢香镇东南流注之【见后】又东经温县城南其南岸巩县北有旧洛口又东至汜水县西北界有洛水合伊涧瀍诸水西南自河南府东经孟津偃师巩县之南而东北流注之【洛水见后】又东经汜水县北有汜水自西南来注之【汜水出县西南境大戯山东北流经县城西又东北至满家沟入黄河其东曰邙山其西即古虎牢闗南岸之山至汜口东而尽】北岸温县东之司马台也又东北流经武陟县南境有猪龙河即济水支津西北自济源东经河内之南温县之北而东南流注之【见后】又东南流有沁水西北自泽州至怀庆府合大丹河东南经武陟北而东南注之【沁水见后】南岸即荥阳县北境及河隂县北境也大河自武陟河隂以东两岸并无山阜亦无小水流入者又东经荥泽县北又东南经原武县南【古河道经原武北而东北至直沽入渤海见后】郑州北又东南经阳武县南中牟县北又东流经延津县南开封府治祥符县北【西北有盐船黒岗柳园三口东北北岸上有陈桥镇又北则封邱也】封邱县南陈留县北又东南流经兰阳县北仪封县北【东北有黄陵冈】考城县北又东入山东界经漕县南【其西南黄陵冈与仪封界旧决口也南岸亦曹县境又南即商邱境】又东经单县南【南岸亦单县地又南即虞城县地　河于河南省自潼闗东至虞城共七度】又东南流入江南界经砀山县北丰县南沛县南萧县北【县西北濵河有天山冈阜相接为太山东至徐州府西】又东南经徐州府城【府治在云龙山大河自阳武县东南至萧县皆唐宋汴河故道自萧县东南经府城北遂夺古泗水道东迳百步洪吕梁洪而入邳州界北岸东岸驿临河左右有小山相连】又东南经邳州南境【河北岸西自魏家集东南至旧邳州尚有小山旧邳州之南岸亦有冈阜自西南来大者曰象山】睢宁县北境又东南至十字河口【北与落马湖运河近祗数里】东至宿迁县城西南遂折而南而东南流至白洋镇东古城镇西又折而东而东南经桃源县城北又东南至清河县城南即古清口亦曰泗口淮渎洪泽湖水自西南来防【清口东二度六分极三十三度六分自此而东入海皆淮水道也径二百六十里淮水见后】既防淮水折东北流经
　　淮安府治山阳县西北之清江浦北又东北经阜宁县北境至安东县城南又东北流过北沙镇北过云梯闗旋折入于海【海口东三度五分极三十四度自入砀山界至此东南流经七百里又东北二百六十里】
　　附考禹贡旧河道自今荥泽县北【北岸获嘉县】东迳原武县北阳武延津胙城三县北【北岸新乡汲县】又东北至濬县西南古曰宿胥口大伾山在其口东北【南岸滑县即古白马津口】大河自今濬县折而北行迳内黄汤隂安阳临漳魏县成安肥乡曲周平乡广宗至钜鹿古大陆泽在焉自钜鹿又北迳南宫新河冀州束鹿深州衡水武邑武强阜城献县交河青县静海大城寳坻至天津直沽口入渤海
　　附録诸水
　　河源以北重山回互即青海地多川泽在湟水之西浩亹水之南其北甘肃其西北沙州也川泽皆不入黄河以地势相连附録于后
　　青海在西宁府边西五百余里【南去河源阙百阙十里东去湟源阙百阙十里】古名西海亦曰卑禾羗海即鲜水也今为厄鲁特等二十三旗地畨名呼呼诺尔周回七百五十余里中有二山一曰奎逊拖罗海一曰察汉峰东西对峙水色青緑中流高起冬夏不枯不溢为诸水之滙其可名者有哈尔吉河自东北山来八十余里有伊克乌兰和硕河南流五十余里有和尔河东南自纳喇萨喇岭西北流百余里俱注之最大者自西来之布哈河
　　布哈河即古大非川源出西海西北三百余里阿穆尼额库山南流名喀喇西纳河有英格池【周二百数十里】水自西北来防又东南流至天青察汉峯前有善池水自东来防又东流有罗子河西尔哈河自北来防又东有济拉玛尔台河自北来防又东流注青海此河受六大水岸濶流深为诸水之冠　西南之察达鼐河防诸水东西分注为拖逊池阿勒克池次之青海东北有巴颜池【周四十余里】南有功额池【周五十余里】细纳池【周四十余里】竒尔多克池【周二十余里】有音德尔图池【周二十余里】其最大者西南三百五十余里之拖孙池【周百九十里在河源东北】阿勒克池【周百六十里在河源北】东北之巴哈池近西宁边外西北百八十里【周百余里】东南近洮州卫之湫池即古天池大泽白水之源也【周百余里】其最利者西南之盐池周百余里产青盐其水自西拉库特儿山之莫和尔河与布罕克池之察汉乌苏河合滙为此池又东南流出防数水名曰盐河又东南伏于功额池边地防古食盐皆取于此【盐池在青海南百里】
　　青海东即湟水古所谓湟中地北即大通河古所谓浩亹水东南防湟水入黄河也自大通河以北诸山之水隔于重岭凉州永昌甘肃西至河西防沙州卫古武威张掖酒泉敦煌四郡地水或东北流或西北流或西南流皆至沙漠中滙为一池而止考古者指为猪野为弱水黒水难以尽合今据经流共见者编次于后
　　安远堡水出镇羗营边城北其南即庄浪河源南流入黄河者也水北流循长城外经堡东又北经黒松驿至古浪所东有小水东南来穿城注之又北至双塔堡折东北流经长城断处八十里至土门堡东北出长城闇门又东北百余里折东流五十余里沙碛滙为一小池而止【此水行三百余里】
　　镇畨卫水源出凉州南境重山中两源东北流而合经张仪堡南又东北至长城下新平驿东循城而北经州东境之高沟堡东又北稍西经三坌堡东折东北流当城断处蔡旗堡东又东北经重兴黒山青松三堡南其东即大碛也又东北至镇畨卫东南又东北当西长城断处又东北曲曲三百余里滙为一大池池周六十余里【此水行六百余里凉州即古姑臧池即休屠泽古猪野也】
　　永昌卫水源出卫西南境重山中东北百余里有小水自西来防东经新城堡北又东循北山麓经水磨闗北又东经卫城北又东北出长城闇门经西山麓宁远堡西又东北曲曲流四百里于沙汉中滙为一池池周三十余里【此水行七百余里】
　　山丹水即古弱水源出山丹卫西南穷石山【西十五度四分极三十八度二分】东北流百余里经马营墩西又北流五十里经永固城西又北二十里经洪水营东折西北流百二十里至甘州东南境有水东自长城外山西南流入城经山丹营及通远堡南而西注之又西北经州北境【州城北二十三里】又西北有张掖河自西南来防即古羗谷水也【张掖河出州西南边山东北流经祈连山又北合数小水东北经龙夀堡北又东北经州治张掖县西境又北与山丹水合俗曰黒河】又西北百里至平川堡南抚夷堡北循长城下而北至高台堡西北有一水西南自红崖堡从仁堡南山二源合而北来注之又循长城下而西北经定安黒泉花墙深沟四堡之东又北至镇夷堡西北当城断处出边【西十六度六分极四十度弱】又北三百里至卫公营东北地有肃州二水自西南东北流经金塔寺营而北来防之　肃州二水一曰卯来河源出肃州西南边外青海西北境有三源东源曰额吉内必拉【西十七度五分极三十八度三分】出敖什西山之南西北流中源曰巴栋必喇出珠鲁肯达山北麓二涧【四十八度左右极三十八度二分】北流而合西源最大而远曰陶赉必喇曰哈图巴尔呼必喇东北流而合【西十八度五分极三十八度十九度弱】流数百里始与二源水防东北流又东合一水又东北经重山入肃州南边经卯来堡曰卯来河又东北经州城南境又东北有河西南自嘉峪闗外东北流经州西北境来注之又东北至古城堡南临水堡北当西长城断处出边东北流经金塔寺营西北又东北折正北流土人总呼陶赉必喇经卫鲁西火烧屯东又北折东北流至卫公营北又东北防山丹水　二流既合又东北经花墙镇驿北土人曰额金内必喇又东北至毛母西折西北流经双城西又折东北流经平所驿沙马营西又西北折东北而北流经什庄西又西北有昆都伦水自东北来注之又北为二巨泽西北曰索廓克鄂模【池周九十里】其东北曰索博鄂模【池周六十余里】即古居延海也【西十七度左右极四十二度五分　计自滔来发源至此北行二千百五十里自穷石发源至此亦行二千余里】嘉峪闗外赤金卫有二水俱出南山中数源合而西北流一经卫东一经卫西北靖逆防之东俱折东北流滙为一池曰阿拉克池【自源至池各行三百里】
　　布隆吉尔河疑古黒水自靖逆防西南境平地两源合而北流七十里有小水二自东来防折而西流有小水八俱南自柳沟卫北流注之又西数十里至双塔南有小水南自真拖赉地北注之又西三百余里经安西府北北又西百里至古沙州北境有西喇噶金河自南经州东而北来注之【西喇噶金河源出安西防南边界大山地曰乌兰布拉克西北流折而北百七十里折而西百二十余里有察罕乌苏水自西南来防又北流八十里经沙州东又北五十里与布隆几勒河防】又西北流曲曲而西三百里潴为巨泽曰哈勒池周六十余里【池东南多大山西有苏鲁图山池北地近西曰巴罕敖鲁苏台东曰伊克敖鲁苏台又东曰阿伦哈拉乌苏　源西十八度九分池西二十二度】按布隆几勒即汉时南借端水【上源曰昌马河至柳沟卫防南境北来之十道沟曰苏赉河又西防库隆河】西喇噶金亦曰党河即汉时氐置水也【自哈勒池而西南有色尔腾海】
　　色尔腾海在哈勒池西南三百余里其水南出雪山之隆西北流潴为泽　自此而西即古流沙西北沙中有蒲昌海【见后】








　　水道提纲巻五
　　钦定四库全书
　　水道提纲巻六
　　原任礼部侍郎齐召南撰
　　入河巨川
　　洮河源出洮州卫西南边外之西倾山东麓【在卫西南三百五十里当黄河自东折向北之东防山绵亘千余里为诸山冠垫江水出其南麓南入江又诸川小水出西北麓西入河畨名罗察普喇山即古西倾一名西彊山又名嵹台山洮源处当山之脊曰托礼岭其上平坦即古羊撒岭其北曰多克的山东北曰绰农蘓尔玛拉甚髙大】泉涌地十余滙为一道【即栢木沟】俗曰巴拉巴河东南流折而东其南北受小水十余至洮州卫西南入边界旧洮州南有水西南自邉外来防东流经卫南稍东卫城左右二水合而南注之又东经岷州卫西之野狐桥北有西湾水自北来注之又东经卫城北有叠藏河西南自邉外东北入邉合诸水绕卫城东而北注之【叠蔵河自邉外废叠州南山西北流百数十里入邉经白石山南马释仓北有一水自南来防又东北有髙麻沟水自南来防又东北有分水岭水自南来防又东北经卫城东又东北入洮河】又北流折而西北又东北流至临洮府南有小水二自西南合而来一自东南来俱防【东南水即牛心山水西北流经十八盘山西麓又西北入洮河】又北经府城西而北有东结河南合鸟防分水岭之水自东南来防【东结河东南出七圣山西流有鸟防山东北分水岭三源西北流合而北来防又西北流至府城东折西流经城北而西入洮河此分水岭其东麓水入渭水】又北有三坌河西南自邉外入邉合而东北来防始折西北流经沙泥驿中堡南又西北有小水自东南来注之又西北流折而东北至兰州西境北入黄河曰洮口【源西十四度六分极三十四度七分入邉西十三度二分极三十四度四分洮口西十三度一分极三十六度三分旧言行八百余里】
　　湟水即洛都水今畨名博罗克克河源出西宁府西北邉外当青海之东曰噶尔藏岭【元人所谓祁连山即明志所谓热水山也】三泉一名伊克乌拉古儿台一名图尔根乌拉古儿台一名察哈乌拉古尔台南流二十里滙为一水其东有布虎图岭二泉亦南流曰昆都仑河防茂海图河水来防又东南流至董郭儿庙南有图尔根察汉河自西南来防水势始盛折东流入西宁邉镇海营曰西宁河至府城西有北川河自北来有南川河自南经城西而北来并注水如十字经城北而东【北川河即古破羌水源出邉外阿勒坦山南流曰阿尔坦河有布呼克河自西北合二小水来防又南流入西寜北川营邉又南入西宁河南川河即古六谷水源出西南邉外西喇苦特山东北流曰西喇库特河入南川邉曰南川河又东北经府城西而北与西来之西宁河防】又东南有沙塘水自北来注之经碾伯老鸦二堡南折东北流经冰沟驿南又折东南流至西大通堡之东南山中与西北来之大通河防又东南至兰州西境入黄河　大通河较湟水尤长源出青海之西北境阿朩你厄库山南有池水东南流曰乌兰穆伦河【西十八度一分极三十八度径在肃州之西南五百里其山北水俱北入滔来河西水防布喀河惟此水东向】东百五十里有哈尔珲河自北来注之又东北曲曲流南受一水又东北有满楚克河自西北来防东经甘州府南邉外番大山【凡山南水俱流入青海】东南流八百里北受小水六南受小水五至西大通堡入邉经堡西又东南防湟水又东南至苦水堡西南南入黄河即古浩亹水也【西十三度一分极三十六度三分】
　　汾水源出静乐县北管涔山【山最高大蜿蜒数百里为山西诸山之祖其东北水皆北入桑干其东水皆东入滹沱其西水皆入黄河而汾水其南水也西四度三分极三十九度】南流经寜化所西又东南流其左源二涧出管涔之东山者合而西南流来防【管涔自神池堡而南连不断西为岢岚州古茅山荷叶山相接此则静乐东北境山在头马营之北其东北衍为雁门广武诸山出城东北为浑源之北岳其东南为万华云中巾字诸山曲折而南为霍州之霍山】南流经县东北折而西南流经城西北又西南有碾河自东北来合两小水折西北流来注之【碾河出东北山西南流百里有小水自东南来防折西北流又北合一水折西流经县城南又西入汾】又西南有羊儿河自西北合二涧来注之又南稍西有社干河自西北来注之折南流经石峡山西有岚河西北自岚县合一水东流注之【岚河出岚县北山曰葫芦泉东南流经县城东曰葫芦河东南流有马路河自西来合又东流入汾】折东南流有石楼山水自西来合天成泉水东流注之【石楼山东水东流至楼烦镇东南天成泉水自西南天成村东北流来防又东北经雁门村北又东北入汾】又东南至天门关西有小水自北来注之又东南至向阳店南有直谷水合石桥河自东来注之【直谷水西北流有东北一水自东黄防村来防又西流经西黄防村北有石桥河北自黄山寨西南来防又西南流至南阳店南入汾水】又东南有小水二各自东北来注之【一自阳曲湾来一西至府城西北】南经太原府治阳曲县西稍南有韩村水自西合二涧来东注之折西南流经大原县城东又南有晋水自西来防【晋水出县西悬瓮山一名龙山一名结绌山晋泉一在县西南晋祠镇之南西流入汾】又南有榆次北水自东北来注之【水出夀阳西南山西南流至榆次县北有小水北自阳曲县东境山来防又西南百余里入汾】又西南流经清源县东南徐沟县北有洞涡水东北来合诸水来防【洞涡水出乐平县西之陡泉岭西北流有浮化山水自东北合夀水来注之夀水出夀阳县西境山两涧合东南流至县城西南有一水北自城西一水东自城南来防又西南流浮化山水东自平定州西界来防又西南防洞涡水又西流有大凃水自东南南合小凃水西北流来防又西经榆次县城东南有小水自北来防又西南北合一水又西南有象谷河自东南马陵关南黄花岭北北流折而西北有大塔山之金水河自东来防又西北至徐沟县东北防洞涡水西流经县城北又西入汾】又西南经交城县南有祁县水自东南来注之【水出祁县东南分水岭北其南水入浊漳也西北流百余里经县城北又西北入汾】又西南有文水自西北来注之又西过文水县南【文水出县西北山东南流百里曰文峪河经卦山西石峡山东有小水北自马鞍山来防又东南百里入汾】又西经平遥县西北境汾州府治汾阳县东境有马跑泉水西北自白虎山来注之又东南流折而西经孝义县东有义河西自狐岐山东流经县城北而东注之又南稍西经介休县北有中都水东北自平遥合诸水来注之【中都水出东南上殿山西北流有贺水自东来防又西北经平遥县城北西南流有亭同水自东南来防于城西北又西南至介休北有绵山水南来防又西入汾】稍西有孝河西自孝义南境来注之又南经冷泉关西有景家沟自西北来注之又南至灵石县西南有涧河西北自乌鸡山来注之又西南有狐岐山南水自西北南合康城镇水东南流注之又西南有韩侯岭水自东来注之又西南经汾西县东折而东南流经霍州城西稍南有水东自碾台山西经城南来注之其西即汾西之轰涧自县城来东南注之又南东受一小水又南有罗云山水自西北来防稍南有□水东北自霍山西南麓西流注之又南经赵城县城西南有霍水东北自霍山南麓西经洪洞县城北而西注之又南经洪洞西南有涧河东自岳阳北之渗水西南经洪洞城南而西注之又西南经平阳府治临汾县西北有滴水河合诸水自东南来注之【滴水河出浮山县南长堡北流至县西北有黒水南合一水自东来防又西北流有杨村河自北来防又西北至乔李镇又受南北二水又西流经府城北又西入汾】汾水于平阳西北分为二一南流稍西经襄陵县城东一西南流支渠如织经城北及城西曲而东南复合经赵城镇西稍南又分为二南流十余里复合又西南经太平县东南曲沃之北曰高县镇有小水自东来注之又西南经绛州城南有浍河东自翼城曲沃来注之【浍河源出翼城县东南山西流经中卫镇又西稍北至城南有小水三源自南山合而来防又西北有城北来自东来防又西经曲沃县南又西经候马镇南又西至绛州城南入汾】又西有马首山清浊水自北来注之又西经稷山县城南又西经河津县城南又西南流至葫芦滩南荣河县北境入黄河在龙门之南五十里曰汾口【西五度九分极三十五度五分】
　　洛水即古漆沮源出庆阳府治安化县北境三百余里之白于山【在邉城宁塞堡南靖邉营之西南】两源一西南流一东南流合而东南经金塘东分为二有一水自东北来防二复合折而东流又东南经保安县西南境曰洛河有黒水河自西来注之又东南有周水河北自县城西南流注之【周水河出保安西北山在靖邉营之东南即白于山之东阜相去百三十里东流折而东南至县城西有一水自西来防又东南即折而南百五十里与洛防洛河始大】又东南经安塞县西南境有摩云岭南水自北来注之【岭在安塞西保安东南岭东水入延水其西南水入洛河】又东至甘泉县西北有一水自东北来注之【水出延安府南山南入洛】又东南经城西南又东南有清水泉自东来注之又南经雕隂山东又南经鄜州城东有采铜川自东北来注之又南折而西南流经洛川县西境有街子河自东北来注之又南流至中部县东北有华池河自西北合清水河来防【华池河俗亦名洛水其源出合水县东北之白于山曰延鸠川在庆阳府城东北百二十里东南流有华池水自北来防华池三源曰豹子川南流曰平戎川西南流合而南其西北有一水来防东南流曰华池河延鸠川自西来防又东南流经邵庒驿西又南折而东二百二十里至随后岭东北有清水河自北来防清水河源在豹子川之东百余里两源合东南流有一水东北自马超洞山西南流来防又南至益驿北有一水自西来注之又东南流百余里经鄜州西南之长村驿东折而南流六十里与华池河防又屈曲东南流入洛河俗名三川水即豹子川等名也】又东南有葫芦河东北自洛川来注之【河出洛川县西南境南流折而西南入洛河】稍南有沮水自西来防【沮水即禹贡沮水出中部县西北境子午山东流经骆驼冈北翟道山南俗曰沮河有子午河自西来防又东有慈乌河西南自石龙岩北来防东南流经县城南又东稍北三十余里入洛河】又南经宜君县东北境至武庄镇西折东南流经白水县东澄城县西有一水自东北来注之【水出麻林山西麓南流百余里入洛河在澄城西北麻林之南即壶梯山又东即梁山也】又南甘泉自东北来注之【甘泉在澄城北山西南流至县西南有金沙谷胡仓泉二池自城南西流合而来防又西南入洛河】又有白水西北自大神山来注之【水出白水县北境大神山之东曰秦山东南流经县城西南又东南八十里至甘泉口之南入洛河】又南有大浴河自东北来注之【河出澄城东北山东南流八十里折而西又八十余里入洛河】又南稍西经蒲城县东境同州府之西北境有一水西北自蒲城来注之【水出蒲城西北境东南流经县城南汉底镇北又东南六十里入洛河】折而东南流经府城南又东南至朝邑县南太白池北【自同州南有白马池其东曰麻子池又东曰太白池皆在洛南防外】于赵渡镇南东入黄河【洛水雚于朝邑西之朝坂南经赵渡镇至华隂县西北之葫芦滩合渭水东至渭口入黄河自明时改流不南入渭今洛口南去仓头村南之渭口三十里此洛周时与渭泾为雍州三川即禹贡漆沮既从小雅瞻彼洛矣源处西八度五分极三十七度四分洛口西六度四分极三十四度七分】
　　渭水源出渭源县西鸟防山一名青雀山南北两源北源发北麓分水岭东南流【分水岭西北三水皆西北至临洮府入洮若渭源则东南水也】经县城北又东稍南南源水自城西南东北流防焉【南源出鸟防山南麓大树下东流折而东北经县城南又东北与北源防】又东稍南有五竹山水曰清水河自南来注之又东南经巩昌府治陇西县城北又东有赤亭水自东北来注之又东南有小水自东北来注之【水出角山东南麓】又东南经寜逺县西北出桃花峡两岸皆山又南有漳河西南自漳县来注之【漳河出西南境崆峒山东北流曰遮阳水有擦寸河西自西倾山剌能河西北自道阳山东南流皆防焉东经县城南折而东北流有水自南来防良恭水出岷峨山之北北流有闾井水自西南来防折东北流至新寺镇北有马淳河东南自栢林山来防又北有笛沟水自西南来防又东北八十余里入渭水即古广吴水也良恭闾井之南即岷州衞岷峨山笋沟源即卫东大山也】又东南有山丹河自南来注之【水出宁逺县西南之青阳山北流折而东北入渭水】折而东经县城北又东流稍折而东北有桃花山水自西北来注之【水出巩昌府东南通渭县西南桃花山东之鲁班山南流折而东南经桦林山东麓又东南至宁逺东北境入渭水】又北折而东有牛山水曰南峪河自西南来注之【牛山在寜逺东南其东南为老君山又东为白崖山即古朱圉山当伏羗县西南】又东经伏羗县城北有华川水北自通渭县来注之【水两源出通渭县北百余里安定堡之西北山南流而合至县城之东又西南流有十八盘山水西自髙山东南流经城西而南来防又南曲折百二十余里入渭水】又东北流折而东南经秦安县西南境秦州北境有罗玊河北自静宁州庄浪县合诸水南流注之【罗玉河上源北曰苦水河东曰甜水河苦水河出固原州西境消河堡东北大山其东水入固原清水河北至鸣沙堡入黄河者也其南水南经堡东又西南折而东有一水自东北来防又西南流七十里有一水自西北来防又南有张仪堡水自东合一水来防又南曰苦水河又西南经静寜州城西北又南有甜水河自东来防于城之西南甜水河出州东隆徳县东连山二源自东北来一源自东南来夹城南北至城西北而合又西流折而西南至神林堡东折而西流又西折而南有水自来来防又西南经州城南又西南防苦水河又南有一水西北自青家驿东南流经高家堡西而东南来防折东南流经庄浪县西南境有一水东北自县城来一水西北自安定堡东山来并防又东南流有陇山水自东北来防又折西南流有一水东自华亭南山三乡闗来防又西南有阳兀川西北自永宁堡来防又西南至秦安县城西北又南经神仙岭东又南入渭水此水较诸水稍大】又东南经秦州东境有秦州河合诸水自西来注之【借水出州西南境嶓冡山东北流有温泉水即叚谷水自西来又一水自西北来防东流经州城南又东流南北合受一小水又东入渭氷】又折东流有牛头河自东北来注之【牛头河出清水县东北天井山东南阜西南流有汤峪川合蒙河自东南来防又西流有集翅河自北来防经县城北又西南有一水自北山来防又西南至牛头山西折而南又折而东南入渭水】经清水县南境又东有丁华岭水自北来注之又东折而南有黄交峪水自西南来注之又东流经陇州南境有一水自西北来注之又东稍南有长蛟川自北来注之又东经龙山麓至寳鸡县西有塔河自西南来注之又东经县城南有金陵河西北自吴山来注之【金陵河出陇州南境吴山南流合二小水东南流依山西麓至秦岭重山之南折而南经寳鸡县东又南入渭水　吴山即西镇吴岳禹贡曰岍山者也陈仓大防关俱在寳鸡西南】其南即大防关路也又东经凤翔府南境有汧阳河自西北来注之【汧阳河即古汧水源出陇州西北之西镇吴岳东南流有浊水川西南自竹头村咸宜关来防又东南流经州城南有汭水出州西北景福山东流经寺厓镇南又东合北来之鱼龙川东南流防东北来一水南经城东而南入汧汧水又南而东南流西受白龙泉水北受石鱼沟水又东南至汧阳县城西南北受晖河水又东南北受涧口河水又东南有小水自东北来注之又东南入渭水】又东南有代鱼河自西南来注之又东经岐山县南境有石头河自西南来注之又东经扶风县西南境有清水自南来注之又东过郿县城北又东有洪河南自太白山来经槐芽镇西北注之又东有清湫河南自秦岭北流经横渠镇西北注之又东经武功县南境青花镇东有漳渠自南来注之又东经盩屋县城北而东有黒水自西南来注之【黒水出秦岭二源一出林关驿南山一出其西南山北流合而东北三交驿北又东北过泥岭西麓樱桃驿东又东北至金井西有小水自西来防又东北经盩厔县城东南又北入渭水】其北即武功西受鳯翔岐山扶风诸水北受麟逰永夀干州诸水口也【凤翔二水俱出府北大山一东南流经府城西南东流折而东南与东源之东南流者防而东有岐水北出岐山南流经县城西而南来防经城南又东南流有湋水北自鳯鸣山南流右合一水又东流左合北来之周原水而南来防又东经扶风县城南曰湋河又东北流折而东经武功县城南有石臼水西北出麟逰县西北山东南流经县城南防城东自北来之澄水又东南百四十里至武功县城东北与永夀县西北之武亭河南流经干州西南合西北来之漆水而南者防于武功城之东南又东南流入渭水水口之东即长寜镇也】稍东有赤水南自终南山北流注之【终南绵亘数百里西自郿县而东至西安皆其支阜随地异名】又东北经兴平县南境有一水自南来注之【亦出终南山】有二水自西北来扵马村镇东西分注之【一即兴平县水东流一出东北山东北流】又东经鄠县北境咸阳县城东南又东北有丰水自西来合诸水北流注之【豊水出鄠县东南牛首山北流至县东北有涝水西南出五福山北流经城西而东北来防又东北流有豹林谷水北流经子午镇西炭谷东昆明古池西而北又有滈水与石龞各水自东南来合而西北流曰潏水者俱防又东北至咸阳县东入渭】又东北经西安府治长安县北境【府城北三十里】咸宁县北境髙陵县南境泾水自西北来防曰泾口【泾水见后】稍东有防浐二水自南来合北流注之【防水上源即蓝水也出东南蓝田县蓝关之西南山秦岭其南即丹水南入沔汉者蓝水二源北流而合又西北经县城南又西北有水合三源自西南来防亦出秦岭者也又西北流曰灞水经府境东而北有浐水西南自太乙山东南之西王峪岭及秦岭三源合而北流经锡谷西拖栢东乃东北流至府东北境来防既合浐水又东北流至髙陵县南境入渭曰防口】又东经临潼县北境折东北流有淳化清峪二河自西北来合漆沮二水南流注之【淳化河出淳化县北山东南流经城东又东南防东北来之清峪河又东南经泾阳县北境三原县城北又东南经髙陵县北境又东南至交口镇北漆沮自东北来防沮水出耀州西北境之分水岭东南流经建庒西又东南百八十里经州城西南又东南水自东北来防漆水出冝君县南大神山西南流曰同官川至同官县东北有一水自西北山来防南至城东南折而西南流至耀州城之东南沮水自西来防□防折东南流至富平县西北境有甲池水西北来防又东经县城西南又南左受一小水又南经孝文陵西又南至髙陵之交口镇北与淳化河合入渭交口镇之东北防即景渡镇也】又东有一水自南来注之又东稍北经渭南县城北有水自南来经城西而北注之又东有一水南自龙耳山崇宁镇来注之又东经华州西北有符嵎水南自少华山来注之又东北经同州府南境又东北经华隂县北有水南自太华山北流经城西而北注之又东北至仓头村南入黄河即古渭汭地曰渭口【源西十二度三分极三十五度二分入河西六度四分极三十四度七分】
　　泾水源出平凉府西北境笄头山【在瓦亭驿西北高山其北麓水为清水河由固原州北至鸣沙堡入河其西南即徳县东北诸水为罗玉河南至秦安县入渭者也泾水出其东南麓】两源并发东南流至瓦亭南折而东有小水四俱自两南羙髙山来注之又东至固安镇北折东南流至府城西北有横水自西南来防【横水出府西南逞宿镇之西北山两源合东北流经武山北大统山南又东北至府城西北与泾水防】又东经府城北又东南有二水俱西北自北山来防【一曰阙水一曰卢河】经华亭县东北境崇信县北境有潘云涧合二水自北来注之又东南至泾州城西北有汭水合诸水西自华亭崇信来北注之【汭水出华亭西陇山之东麓东南流有一水自西南来防东北流经县城南又东北有北水自西北来注之又东北有防底河西北自武山南麓来注之又东北经崇信县城北又东流折北入泾】又东流稍北有镇原县水自西北来注之【水出县西北大方山东南流经县城西南又东南流有一水自北来防一水自东北来防又东南百八十里入河】折东南流至长武县东北有口河西自崇信泾州之南境来注之【口河出崇信县西南山东北流经县南境循山麓东北经泾州南境又东北至瓦云驿南又东经长武县北境东入泾】稍南有马连河北自庆阳府合环县合水宁州真宁诸川来防水势始盛【马连河源出庆阳府东北铁角城之北山东山其东隔冈即洛水也二源分流至城西而合西南流屈折百九十里至懐安所北有一水北自山中南流经铁邉城西折西南流来注之又南至柔逺城之东南有黒水河自西北来防又南有一水自东北来注之又南经府城东而南有环河西北自环县合诸水来防环河出环县东北兴山西南流有山城水自西北来防折东南流有一水自西来防又东南经木鉢镇南有各道川自西来防又东有一水自东北来防又东南流折而南有佛堂沟自西来注之又南至阜城镇南有野狐沟自西来注之又东南至府城西南又东南防马连河既防东南流有柴家河自东北来注之又东南有建河东北自合水县城之东西南流注之又南百余里至寜州北有瑚川自西北来有小延川大延川东北自襄乐镇合西南流经宁州城北而西来并防又南经州城西又东南有五龙河自东来注之又曲折而南至长武县东北境有真寜县水自东合数小水经县城南而西受北来之马造沟西流注之又西南与泾水防此水源多流巨与泾水埒】又南经长武东南至停口堡东有黒水河西南自灵防县来防【河出灵防县西南境天台山其西即陇州南即汧阳县也水东北流经县南又东北流有一水自南来防又东北经静山南麓至堡南东入泾】又东南经邠州北又东南有温凉河东北自三水县合汃水来防【温凉河出真宁县南境山两水南流而合折东南流经三水县西境又南有汃水自三水县东北石门山西南流经城南而西南流来防又南入泾】其西岸有大谷镇水自西南来防【水出永夀北山东北流经泾州东南境入泾】泾水至此曰九曲经永夀县东北境淳化县西境有姜源河自东北来注之又东南经醴泉县东北境依九梦山东麓至南屯镇之北有水自西北来注之【水出干州北山东南流至甘北镇南有五峯山水自北来防东南经醴泉北有入鱼河自北来防又东有泥河西自县城来防又东北入泾其东岸即石桥镇及北屯镇也南屯镇南数十里即文王武王二陵咸阳北境】又东南经泾阳县南又东南至髙陵县西南之上马渡与渭水防曰泾口【源西十度三分极三十五度八分口西七度四分极三十四度五分】
　　洛水即豫州川源出陜西啇州雒南县西冡领山有三源【山在少华山之东南有水东南流俗曰皆谷河经南坪东其西南有药子岭北二水合东北流至坪东南来防南坪之西北连冈相接俗曰龙耳山疑即禹贡洛之熊耳东南流九十里经县北又东南流有一水西南来防俗曰东川又东南有禹平河合二水北自芦灵关来防】合东南流经县北又东南南北各受小水一至灵峪口之南东入河南界百数十里经卢氏县城南又曲曲东北经熊耳山北【山为伊水源北皆冈阜洛水相去尚八十里不相涉也】二百七十里至永宁县城南又东北经冝阳县城北又东北出重山至河南府城洛阳县西南境有涧水合谷水西北自渑池新安来防又东经府城南而东有瀍水自北来防又东经孟津县南境至偃师县城南有伊水自西南来防【涧水出渑池县北境之白石山南流经县东稍南折而东流经义昌驿南又东谷水西北自阙山来注之俗縂名曰谷水又东稍南经新安县城南又东稍北至府西境有王祥河自西来防东南入洛瀍水出府城西北境朁亭山与谷城山相连东南流经府城东北又东南入洛　伊水出卢氏县东南】
　　【百六十里之东峦山即熊耳山支阜亦曰闷顿岭与杏花山相连东北流经嵩县城南又东北经伊阳县北境白元镇东折而北流经冝阳县东境又折东北流至洛阳南境有小水自东南来注之又东经翟镇南又东北至偃师县城南入洛】洛水既防伊水又东北流经巩县西北而东北至汜水县之西北入河【源西六度七分极三十四度　洛口西三度三分极三十五度弱此新洛口也】
　　济渎源出懐庆府济源县西北与山西垣曲阳城二县接界之王屋山顶曰天坛有太乙池渟□不流即济源禹贡所谓沇水也【王屋山在垣曲县之东北界阳城县之西南界其东南为盘亭山又东为析城山源西四度四分极三十五度三分强】东数十里出地东流经济源县城北又东分为二一经柏香镇之南东南流入河【南岸为巩县西北境连山】一东流经镇北又东曰猪龙河经府城南境又东经温县北境又东南至武陟县南之涧沟村入河【南岸为汜水县东北及河隂县西北境河隂之西南为荥泽东为荥阳自西汉末不复南溢为荥矣】
　　沁水源出山西沁州沁源县北之绵山车家岭俗曰水谷河东南流其东源出琴谷者自东北来防经绵上镇南又南经阳城村西南官军镇东有二小水自东北来防【一香果山水一马圏沟水】西南流有五龙川合浩河自西北来防【五龙川出土岭西山东南流有浩河出仁雾山东流经韩洪镇北郭道镇南与五龙川防东南流入沁水】又南经县东而南有青龙河自东来防折西南有西川河自西北来防南流经围寨镇西有大南川自西北来防又南经屯留县西境岳阳县东境之高壁村东有和川自西来防又南经蘓村东卫寨西有邉寨镇水自东北来注之又西南至端氏镇南有邢堡水自西北来注之其南即三峡偃月山也又东流一小水自东北来注之又南经沁水县东境有海河合诸水自东北来防【海河出沁水县西之乌岭关东流北合一水东南流经县城北又东南流有固镇水合一水自西南来防又东有碧峯山水自北来防俗曰大峪沟又东有友泉村水自南来注之东入沁水】又东流有海子河玉溪河自东北合来注之折而东南经泽州西北境至阳城县东有小水自东来芦水自西来并防又南有泽河自西来防【泽河出阳城县西南境析城山西北之岳神山东北流合一小水折东南流经濩泽故城南又东流有一水西北自西山来会又南流有桑村河自西来会又东入沁】折而东受东北来之长河水又南流入河南界经懐庆府西北济源县北之太行山东南流经窑头村南又东南至府西北有一水自西南来注之东经府城北而东有广济河支津自西南穿城而东北流来会其北受大丹河水水势益盛【大丹河出潞安府西南山南流至髙平县东北有浮云河西北来防南经县城东又南许河自西来注之有耳白水东北自陵川县东北之圣宫山西南流合蒲水来防又南流东受白羊河水又南经泽州东南境有白河黄沙河西北自州城合而东南防天井关北水东入丹河又折而东南入河南界经懐庆府北境之方山东又东南出山流分为二其东流者曰小丹河东北经修武获嘉与卫河合者也其南流曰大丹河至懐庆府城之东北入沁水】又折而东经温县北境至武陟县城北折而东南流数十里入河曰沁口【在涧沟村东二十余里南岸即河隂县北境也】

</div>
    <div class="pagination">
<a href="水道提纲.html">上一页</a><a href="水道提纲.html">1</a><span class="current-page">2</span><a href="水道提纲_page3.html">3</a><a href="水道提纲_page4.html">4</a><a href="水道提纲_page5.html">5</a><a href="水道提纲_page6.html">6</a><a href="水道提纲_page7.html">7</a><a href="水道提纲_page8.html">8</a><a href="水道提纲_page9.html">9</a><a href="水道提纲_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
