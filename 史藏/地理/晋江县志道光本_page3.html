<!DOCTYPE html>
<html>
 <head>
  <meta charset="utf-8"/>
  <title>
   晋江县志道光本 - 第 3 页/共 196 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晋江县志道光本 - 第 3 页/共 196 页
  </h1>
  <div class="content">
   唐武德元年改建安郡为建州。今晋地又属昔建州之南安县中。后复为泉州，又分置武荣州，辖南安县，州治在县。五年，析南安县，置丰州，领南安、莆田二县。六年，改建州复为泉州。贞观九年，省丰州，以南安、莆田二县属泉州，即福州也。嗣圣间，析泉州之南安、莆田、龙溪，置武荣州。圣历二年省。久视元年复置。景云二年，改旧泉州(即福州也)为闽州，以武荣州为泉州，属闽州都督府。自此以后，始为今之泉州矣。而晋江地犹在南安县中。开元六年(通志、《闽书》作“八年”)，析南安东南地，置晋江县，泉州徙治焉，领五县。晋江县之建始此。隆庆府志云：刺史冯仁智以州治无县，故请置。以其地临晋江，故取为名。按州领晋江、南安、莆田、龙溪、清源五县，则兼有今兴化、漳州地，而晋江亦兼今惠安地。天宝元年，改泉州为清源郡。清源县改为仙游县。乾元元年，改清源郡复为泉州。由是析侯官、尤溪二县各一乡置永泰县。又析永泰之归义乡置归德场，为今德化地。既又析南安之西南四乡置大同场，为今同安地。析南安之西北二乡置桃林场，为今永春地，析南安之西二乡置小溪场，为今安溪地。乾宁四年，以泉州属威武军。先是，光启二年，光州人王潮略地至泉，克之，福建观察使陈岩表潮为泉州刺史。景福元年，潮克福州。潮卒，乾宁四年，唐以福州为威武军，授潮弟审知节度使，泉州属焉。
　　五代后晋开运四年〔一〕，南唐升泉州为清源军，领九县。先是梁开平三年，封审知为闽王。审知卒，次子延钧弑其兄延翰自立，因僭称帝国，号闽。后晋开运元年，闽将朱文进弑闽王延曦，据其位，署其党黄绍颇为泉州刺史。州将留从効讨黄绍颇，奉审知孙继勋为泉州刺史。四年〔二〕，南唐李璟乘乱灭闽，从效执继勋送金陵，自领泉漳留后。南唐升泉州为清源军，以从効为本军节度使。是时改德化隶焉。至周显德二年，以小溪场置清溪县，武安场置长泰县。合晋江、南安、莆田、仙游、同安、德化、永春为县九。
　　宋太祖建隆初，改清源军为平海军。是时从効以清源军称藩于宋。三年，从効卒，子绍鎡嗣，其将陈洪进执绍鎡归之于江宁，推副使张汉思为留后，寻幽而代之，奉表于太祖。太祖改清源军为平海军，授洪进为本军节度使。太平兴国二年，复为州，属威武军。是时洪进纳土，改武宁军节度使，留京师奉朝。请洪进之子文显以团练使知军州事，自是无敢有专制境内者。六年，析晋江东乡十六里置惠安，割所属莆田、仙游为兴化军，长泰归漳州。泉州始领七县。首晋江，次南安、同安、德化、永春、安溪、惠安，为县七也。景炎元年，蒲寿庚反，与知州田真子以城降元。
　　元至元〔三〕十五年，升泉州为泉州路总管府，领录事司一、县七。大德元年，立福建平海行中书省，以泉州为治所，辖诸州。二年，改泉州为泉宁府。三年，改行中书省为宣慰使元帅府，寻皆罢。
　　明洪武元年，始定为泉州府，罢录事司，属福建布政司，仍领七县。按至正十七年，元赛甫丁阿迷里可叛，据泉州，官军讨平之。二十一年，回寇那兀纳作乱，又据泉州。回寇平，陈友定寻攻泉州，陷之。明命汤和讨陈友定，平之，始定泉州府云。
　　国朝因之。晋江附郡城为七邑首县。至雍正十二年，永春别升为州，而割德化属焉，晋江犹弁冕四邑，地大物稠，盖东南泽国之保障也。

　　星野

　　星野之分，本于《周礼》，掌自保章，以星土星土云者，星所主之土也。辨九州之地，所封封域，谓所封中之封域也。皆有分星，以观妖祥，事至重也。闽为古越地，查郡志所引说分野者，或专言斗，或专言女，或兼言牛女，无容悉述。窃以为言必宗诸经，事必验其往。今按《尧典》历象日月星辰，以辨九州星土，自有分属不差者。盖以日月所会之辰，分周天之度为十二次，而二十八宿各有所附。星纪一辰，为丑宫之次，而斗牛二星附焉。斗牛之星丽于天，吴越之土奠于地，了如指掌，是其宗诸经者然也。又按《史记·天官书》载，越之亡，荧惑守斗，是岁闽越徒民江淮。《唐书·天文志》载，景福元年，有星孛于斗牛，占曰：“越有自立者”。是时，王潮起于泉中，观其妖祥，果有足凭，是其验于往者然也，而闽疆之星野定矣。至泉郡之隶于闽省，晋邑之隶于泉郡，所分何星？即《周礼》所谓所封封域，皆有分星者。然观郑注云：州中诸国中之封域，于星亦有分焉。其书亡矣。堪舆虽有郡国所入度，非古数也。今其存而可言者，十二次之分也。是郑康成因书亡无稽，亦第据星纪之次，辨吴越而分斗牛，余不能推也。则今晋邑之隶于泉，亦止得以闽省之主星纪分斗牛者概之，恶能辨其细分乎？天高星远，渺茫虽窥，姑存以俟知者。

　　气候

　　有星野必有占验。风雨寒暑之占，皆气候所在，而政事由此出焉。圣王在上，风雨节，寒暑时，《洪范》所载，休徵其最著者。日月循冬夏之行，箕毕协风雨之好。谁司民牧，可勿省诸？泉在省东南，气候与福、兴、漳略近，而比延、建、汀、邵寒减而暑多。晋又在郡东南，气候与南、惠、同相去不远，而比安溪较为和煦。即一邑之内，亦似西北寒而东南暖。第东南滨海，盛气吹扇，大风随时鼓荡。西北负山，湿云流沛，暴雨不时淋漓。而西北地窄，东南地宽，温燠多于寒冷，虽隆冬亦不甚栗烈；膏雨少于飓风，虽融春或苦于亢旱。有时风势挟雨而来，连绵不止，则暑可变寒；有时暑气侵寒而至，郁蒸必泄，则风可致雨。是皆地气之所为，而天时亦因之有变。地下多泉，故万户可井；地煖不冻，故三冬无冰。土田得泉而宜稻，利冠百苗；稻谷得暖而欣荣，岁收两季。木不松柏而鲜彫，村民何知寒岁？花如桃李渐舒萼，僻地早得阳春。非有深山穷谷，亦无瘴气烟岚。惟当春夏交际，梅雨连旬，墙壁流汗，几案生毛，蕴藏之物，内自变态，一失晒晾，则将朽腐而不可救。至若冬春之月，时作飓风，因风可以卜雨。冬月雨在飓风后，春月雨在飓风前，乡民占验，亦多不爽。要之节候宜气抚五辰，以康庶事司牧职也。堂上奏薰风之曲，郊外兴阴雨之歌，岂不休欤！
　　田家岁时占验并风雨杂占(附，从府志抄录)：
　　元日喜晴，天阴，东北风主大熟。立春日同。又俗自元日顺数至八日止：一鸡、二犬、三猪、四羊、五牛、六马、七人、八谷，若其日天色晴明，则所属之物蕃育，否则灾。立春后下霜，不出三日便雨。　天诞日有雨，凡遇神诞之日多有雨。　上元日，朝占百果，午占晚禾，晚占早禾，皆欲晴明。谚云：“雨打元宵灯，早禾一束稾。”惊蛰前雷发声，主多雨。谚云：“未惊蛰先发雷，四十九日云不开。”“三月三日听鼃声，午前鸣，高田熟，午后鸣，低田熟。”唐诗云：“田家无五行，水旱听鼃声。”春天气候其变最易，乍晴乍雨，顷刻不同。如晨起晴，食顷即雨，晨起雨，食顷即晴，往往皆然。春天播种之时，遇北风则禾烂根不生，多黄萎。　春月天气阴寒主雨，愈寒雨愈不住。冬月天气温暖主雨，愈暖雨愈不休。谚云：“春雨寒，冬雨暖。”春雨在飓前，冬雨在飓后。　春天欲雨则西北山头雾障，冬天欲雨则东南海口云密。谚云：“春看山头，冬看海口。”立夏及小满日俱宜雨，谚云：“立夏不下，高田莫粑。小满不满，芒种莫管。”凡四月初一至初四日俱喜晴，若雨则早稻歉收。初五有雨则主岁丰。谚云：“七日雨，果子荒。”言妨果也。“八日雨，破池塘。”言水涨也。“九日雨，再起仓。”言多谷也。　是月二十六日宜北风。谚云：“南风吹过北，有钱籴无谷。北风吹过南，无钱也去担。”芒种前遇壬，谓之入梅。此时气候融液薰蒸，砖地汗出，几案润生，无日不雨，衣服食品之物最易陈腐。至夏至后遇庚出梅方止。　夏至在五月中则谷贱。谚云：“夏至在月头，一喫一边愁。夏至在月中，愁杀粜谷翁。”是日又宜雨，为秋熟之兆。　五月十三日关帝诞，若雨，名关刀水，早稻多空粒不实。　六月初三日有雨则多雨。谚云：“六月初三雨，七十二云头。”小暑大暑皆不宜雨，谚云：“小暑雨，饿死鼠。大暑雨，饿死牛。”六月十二日常北风，农人最忌之。是日无风，则风不害稼，极准。　是月多暴风，谓之风痴。如得雷鸣，则不患。谚云：“一雷止三痴。”夏间久雨大水，须转两南风晴明。若转东南风晴明，不出数日依旧大水。　夏夜星密主热，夜晴而见闪电，谓之热闪。在南主久晴，在北主有雨。谚云：“南闪千年，北闪眼前。”夏秋间久雨，若变东南风即占大水。盖东南风则雨吹入诸县深山之中，无处渗泄，山水齐出，溪流暴涨，加以逆潮，则水淹入郡城。如遇潮退，溪涨归海，即不患。　夏秋间夜静不风，一天星斗闪烁摇动，明日必风。　立秋若在六月终，则早禾反迟。谚云：“六月立秋要到秋，七月立秋不到秋。”七夕多有微雨，俗谓之天孙泪。　中秋月亮，主冬稻丰收。　中秋阴云不见月，次年元宵必雨。谚云：“云蔽中秋月，雨打元宵灯。”　重阳日不宜雨。谚云：“重阳无雨一冬晴。”　霜降日下雨，冬稻白秕歉收，晴明则结实有收。　九月骤寒飞霜太早，谓之青霜，冬稻忌之。　立冬日及十月朔日不雨，主一冬和暖。谚云：“十月初一晴，柴炭土样平。”以后又宜雨。谚云：“十月雨连连，高山也是田。”是月二十六日若晴，则晴弥月，风亦然。　冬至雨，除夕晴。冬至晴，除夕雨。谚云：“干冬至，湿年兜。”冬至若在十一月上旬，岁暮寒；在中旬，冬及春皆和暖，在下旬，寒在春后。冬至前米价高，后必贱；低则反贵。谚云：“冬至前米价长，贫儿受长养；冬至前米价落，贫儿转萧索。”大寒小寒日雨雪，损牛羊。　腊月念四日多有风，正月初四日多有雨，俗名送神风，迎神雨。　冬月三日风，则三日下霜，又三日和暖，历验皆然。凡气候常寒之时或过于温暖，南风薰蒸，郁而不达，地下生湿，人服单衣，则天时必变，立转北风，大雨滂沱，顷刻化而为寒。暑月若炎热太甚，气带津汗，风寂不动，午后西北方云起，雷雨交作，势如倾盆。若久不雨，又无雷鸣，气带干燥，风来如火烧肌，黄云片片飞越，则必有暴风害稼、杀果、拔木、发屋，俗名风痴。物极则变，必然之理也。　日晕主雨，月晕主风。月晕看何方有缺，则此方风来；若圆而无缺，亦主多雨。占书云：“月晕若无门，半夜雨沉沉。”然惟秋冬月最多主风，春夏月晕则主雨。　日将入有赤霞薄绕之，已而散为日脚者，主风。云细细满天如鱼鳞状者，亦主风。　日入后起青白光数道，东西亘天，惟夏秋间有之，俗呼青白路，主来日酷热。　日出早主雨，晏主晴。此言久雨之时，正当天明，云忽一扫而卷，即日光出，所以言早，少刻必雨。言晏者，日出之后，云渐渐开也，必晴。皆验无差。　久雨未晴，忽于当午见日，少顷云即复布，其雨更甚。　凡久雨，晚后云开，西边返照爽朗，则来日必晴。　清晨下雨，雨必不多。黄昏下雨，则雨连夜不停。五更雷鸣，亦主大雨。　凡虹长半天，一头挂南入海，主大水。两头俱在东北挂山，主食禾稼。　中天有断虹，无首尾，长一丈或数尺者，主大风雨，俗名破帆风。　稻当开花时，有虹见，或午间遇西北风，夜间闪电，主谷不实。又似雨非雨，时下数点，皆主虫。　早稻将熟之时，宜烈日，不宜阴雨。或每日有西北雨，雨过日晒，禾亦易熟。冬稻将熟之时有雨，则其谷愈实。谚云：“春稻头戴火，稳稻水淋尾。”凡果实之类与五谷相消长，荔支、杨梅太多则是岁荒歉。谚云：“山顶红，地下空。”　凡晴天之时，日入后满天红霞如丝如缕，不作大片者，主明日阴雨；若成片，则晚霞主晴，朝霞主雨。　鸣鸠有还声者谓之呼妇，主晴；无还声者谓之逐妇，主雨。　家鸡宿迟，主阴雨。母鸡负雏，谓之鸡驮儿，主雨。　观鹊巢以占一岁风之大小，验獭窟以占水之高下。　虾蟆鸣，主雨。　天将雨则蚁出穴，负土成封。　海啸主风。础润主雨。

　　〔校注〕
　　〔一〕五代后晋出帝石重贵“开运”只有三年(公元九四四至九四六年)。此处有误。
　　〔二〕李璟灭闽，应是闽恭懿王(王廷政)天德三年乙巳(公元九四五年)。即后晋开运二年。
　　〔三〕“至正”疑为“至元”之误。

　　●卷之三　疆域志

　　建都立邑必有疆域，或以山，或以水，或以地。《禹贡》之纪州界，岱荆与华言山也，河济与淮言水也。衡华又皆言阳，则以地以山。与地为界，取乎水之分也。以水为界，取乎水之合也。晋邑东南以江与海为界，西北以地与山为界，而东西狭，南北长，执长较狭，数赢九倍，实则背后依山阻谷，重峦叠嶂，目及而足违，非真如长帛一幅也。然而声教呼吸可通，纡曲皆如砥矢，莅斯土者毋曰域民，惟以安民，则一邑如一家矣。志疆域。
　　县治附郭，东至惠安县洛阳桥北界二十里，西至南安县潘山市界八里，南至大海围头百三十里，北至左仙游右永春白虹山分界处，亦百三十里。旧志但作至仙游县白叶山，界未分明。按白叶山尚在白虹山左稍下，又三十里。乾隆府志图及志中皆作四十里，误。观下袤二百六十里句，可见。东南至大海八十三里，“八十”，乾隆府志图及志中皆作“二十”。又误。盖正南至大海已百三十里，安得东南至大海止二十二里乎？且观下铺递自见。西南至南安县赤湖村界三十里，东北至惠安县壩头界二十五里。此句从县志。乾隆府志图作东北至仙游县界慈孝里九十里。府志从其接仙游处言，县志从其接惠安处言。西北至南安县夹岭界一十里。东西广二十八里，南北袤二百六十里。若如府志，正北作百四十里，正南百三十里，则合计二百七十里矣，何以止二百六十里乎？故知南北句误也。当从万历志为是。到布政使司四百一十里，到京师顺天府七千二百五十里。

　　●卷之四　山川志

　　地灵者人杰。“维岳降神，生甫及申”，《诗》志之矣。天下大势，西北高而东南下。西北山所发祖，东南水所归墟。我晋一邑，势亦如之。西北重峦叠嶂，控全海而吐吞；东南洪涛巨浪，绕万山以潆汇，流峙之气，相为呼噏。是以贤哲挺生，或以名臣显，或以理学传，忠节孝义，高洁贞烈，笔不胜书。清淑之锺毓，良不诬也。士君子超凌绝顶，广涵重渊，卓然自命，不随流俗，兼珠玉之辉媚，山川愈增景色，所以供后人景仰流连而为邦家光者无穷矣。《诗》又有之：“维申及甫，为周之翰。”非谓是乎？志山川。

　　叙山上篇旧志不详，脉络亦多错漏，今改订之。此篇专叙其脉络也。

　　按郡城山脉起于白虹，晋邑得郡山之正干，自白虹而下为尖峯。即鹫峰也。尖峯而下，四十九鞍，五十仑。凹处曰鞍，凸处曰仑。而为隔岐、亭寨，迤而东为九投，为湾坵，迤而西为花山。即花溪山。又迤而东为玉叶。一名打石山。自玉叶而下，以次而西者，为笔架，为建兴，为玉锦。亦称玉枕，一名打石岭。为护庵，为大阳。自大阳而下，以次而东者为小阳，为朋山岭隔，为将军，乃特耸而为清源，此郡城之巨镇也。由是而更东者为旗山，为赐恩，乃由东北城濠盘石而入城隅之崇福寺。由是耸于城内之东北者为虎头，稍迤而南者为云山。即提署后。迤于城之正东者为鹦鹉。从云山以西过开元寺，迤而薄城之西南者为升文，即龙头山。为莪山。城中诸山为白虹以下所团结，以布绕于城中。凡此皆正干相承之脉络也。其自白虹西南为南安高衢岭，即姑舅岭。及大帽，此右肩外护也。由隔岐东转北为仙游白叶、钟石。又由小髻东转而北为惠安大帽及大小覆船，此左肩两重外护也。由花山而西为大坪，为进屏，为八尖。又由建兴北而西为龙兴，为香炉，为东庵，此右肩两重内护也。其自湾坵以次而东者为小鸠，为大鸠，为五羊，为小髻。迤下以次而西者为双髻，即丰山也。为新庵，为鸡笼，此左肩顺势之内护也。玉锦而下有大帽与鸡笼对峙，则濠溪水口山也。其自清源后而东者为笏石，转而北为南山，由南山而东为十八相。由南山转向北而东者为赤崎，为古坪，为万安，以抵于洛阳桥，此又近局左肩之外护也。自清源而东，一支为瞻迹岭，至五里亭。一支为三脚室，至田头亭，此又近局左肩之内护也。其自赐恩而凤山，为近城之左辅。自赐恩而马头而黄积，即七里庵岭头，亦即为梁相山。而瑞峯岭，由瑞峯而黎山，而灵山，为近城内局之左砂。自瑞峯转而东北为浔尾，迤而东南为云谷。自云谷而南为石头，为宝觉。自云谷而东为石鸡。由石鸡逆而北为赤城，为桃花。由石鸡转而南为万岁，为圣姑，挽而顾郡城者为回龙，此皆护城外局之左砂也。其自大阳西南为南安之吴亭，则近局右肩之内护也。自南安吴亭而为翠屏，为潘山，则为近城之右砂也。其为郡城之前堂，则皆发脉于南安，由西而东抵于海。城南之山紫帽、华表、罗裳为众山之枢纽，而皆起于南安之一片山。由一片而东为南安大乌石，而后至紫帽，其山数面。晋江得其三，南安得其一。先拱清源而后由南而东以绕郡城。自紫帽北东行者为鼓雷，为石龟，为石龟，此护至筍江者也。自紫帽南而东行者为小乌石山，为双凤，为洋屿，此护至浯江者也。自紫帽又南以东者为龙首，为白塔，为行辇，此护至溜江者也，而自白塔之南以东者为狮山，为雁塔，为高甲，即东山。以至于溜石，则与左砂灵山对峙，为江水所出入，此皆城南之内堂也。其自南安一片而南为福平，为大石，转而东为驷行，又东至于华表，分为三支：其东行者为高州，为罗裳。罗裳分二支，皆北向。其西行者为象陷，为石龟。其东行者为圭壁，为青阳。由华表而西南行者为灵源，为玉兰，为安海。由华表而东南行者为结草。由结草而东南者过虺湖、龙湖、井尾、福全而为深沪之石壁。由结草而东而后南者，过石狮市，而为关锁塔之宝盖。由宝盖以东为金鞍。由金鞍以东为灵秀，而抵于祥芝。由金鞍以北而耸为丰山，皆以转顾郡城。而由宝盖以西又为永凝之益辅，则与深沪之石壁对峙，如守海门者然。至由祥芝日湖等越海又有小队、大队、白屿、岱屿，无非郡城之外护。凡此者皆城市之外堂，而兼固水口者也。要之城北之屏皆白虹所盘旋，城南之堂皆一片所环绕，而南安一片亦自白虹以西纡回盘曲而来，起讫自相照应。此其大略也，而脉络已可考矣。

　　叙山下篇此篇叙山之故实及有关系，并前志之错漏，其非此者不复录。

　　白虹山　在郡北百余里，其脉从仙游、永春交界之鹁鸽岭发出。鹁鸽俗称白鸽，又讹为白隔。左右有日月峡，束细入脉，不过丈余，得子脉之正气。三十余年前，永春人以礐廁界碑压其处。经增生吴廷拔于嘉庆十九年甲戌请前守富信移文填徙，未及举行。继守徐汝澜入永理案，会同永春州填塞迁移，永远遵行。载赐恩山下后茂乡告示石碑。以其垂瀑如虹，故名。宋莆田陈宓隐居其下。《闽书》：山有白虹漈，有龙潭，岁旱祷之，云气升潭中，如虹，三日内必雨。〔明苏濬诗〕红日照天地，飞雪白纷纷。道者偶来此，雷霆殊可闻。〔何乔远诗〕岩石挂长虹，影入寒潭里。枕上听潺湲，卧龙呼不起。二诗皆避乱作，刻于石。〔国朝倪鸿范诗〕奔腾南下气如霓，众脉分支东复西。形势直随青汉迥，翠光还与白虹齐。岩崖错落云相映，林木参差鸟欲迷。几度攀跻登绝顶，等闲拾级是天梯。
　　八尖山　在四十七都，距郡城北八十里。《闽书》：“山前后相连，长十里许，大小累累，其尖有八。”
　　玉叶山　即打石山。在四十七都，上有纱帽石，下有圆觉漈，悬流瀑布，又有仙人掌迹、圆觉寺。明郡司马赖统隐此。其诗云：大石(指纱帽石)倚山巅，长虹挂目前。仙人留掌迹，万古景风烟。
　　香炉山　在四十七都，金溪之上。《闽书》：溪中沙淘之有金。按府县志图皆以香炉居白虹右肩后者，误。
　　五洋山　在四十五都，距郡城北六十里。《闽书》：山高，顶中有田千顷，宋时五姓居之，故名。今讹为吴山，其麓有清水岩。乾隆府志云：在大帽山西。所称大帽，当指惠安也。
　　双髻山　即丰山。在四十六都，距郡城北五十余里，水旱祈祷，岁则大丰，故名。山顶有双丫，亦名双髻峯。府县志图皆以双髻、丰山分作两山，且以丰山图于右肩，更谬。盖右肩无此山也。仙神极灵，祈梦者无不符验，亦多风趣解颐。《闽书》：上有白水岩，涓若滫浆，五代齐有人构此山，今石刻有无名氏诗。曰：齐朝谁住古岩阿，绝顶云霄手可摩。一掬白泉何处得？源来定自出天河。按此诗有云朱子所作。〔明张瑞图有记〕〔陈学潜诗〕峭壁悬空草径斜，高低古洞绕烟霞。双堆鸦发云中髻，两结芙蓉天外花。马甲一支天涧水，雉城片掌万人家。孤冈绝巘殊无障，目断沧溟那有涯？〔国朝万际昌诗〕纵游躭绝胜，高岫宛双鬟。苔滑全封径，云深好闭关。泉流窗外小，树影砌中间。极目江天豁，斜阳乱远山。〔又观日诗〕攀萝寻乌道，侵晓上峰巅。霞气涵沧海，波光接远天。山空孤月落，云净一星悬。会说羲和驭，相催日复年。陈大玠亦有诗。
　　大帽山　在四十四都大河内官坪乡后，以形如帽，故名。上有顾新山读书室。按大帽山，晋江、南安、惠安皆有。府志此条引《闽书》云：自白虹西下，至姑舅岭，即高衢岭。有鞍四十九，有仑五十，逶迤南安，从葵山而至双阳、清源焉，是牵于南安之大帽也。不知四十九鞍五十仑在尖峰山，至隔岐亭处，不在南安。而据《闽书》所言，亦不知大帽在高衢岭顶，抑在岭下。至葵山，从大阳生去，非从葵山而后至双阳也。府志于五洋山云：在大帽山西。而不明言惠安，亦混。盖若指此，则五洋山在此山之东，不在西矣。总之，皆不知此大河内之大帽山也。观图自明。
　　大阳山、小阳山　在四十都，距郡城北十余里。双峙若圭，二山合言曰“朋山”，亦曰双阳，俗又号双乳山。《闽书》：郡多兄弟登榜者，二山之祥也。〔宋曾会记略〕泉西北，冈阜连络；若虎而蹲，若龙而奔，黛滴蓝喷，藏烟泄云，自远而来，豁然屏开，双峰对峙，中坦数里。二山木星，有儒朋气象。宋绍兴丁丑，进士李起居屋对朋山，名并玉堂。郡守王十朋其同年也，赠诗云：“主宾对榻成三友，伯仲摩云拱九重。”可见二山胜概。〔明苏茂相诗〕横冈叠巘总萦蟠，忽有双尖削翠峦。并蒂秋开金菡萏，连枝露浣碧琅玕。宫眉远借云间色，仙掌平分曙后寒。莫怪朝来频柱笏，雌雄剑气倚天看。〔郑之铉诗〕郭北如弦路，嵚崎峻岭闻。群峰攒海出，绝顶对天分。大小摩双乳，高低隔万云。西成今沃土。鎌割正纷纭。又小阳山麓有青阳室，乾隆六十年都中乾社同人充银于寺僧构楼以祀奎星。施世瑚及本学教谕叶文辀皆为之序。
　　朋山岭　在三十九都，距郡城北十里。自双阳逶迤数里，叠上而高耸起此岭。其南尤陡绝，势如隔限前后，故曰朋山岭隔。古洛阳未桥时，避险者从此到白虹山，左入仙游以通省会，于此处立关，颜其门之前后曰：“天分南北，地储祯祥”。今关废，二石存焉。府县志以大小阳为朋山，而不别言此岭，似此岭即为双阳者。然非是。盖此岭去双阳尚远也。
　　将军山　满山皆石，耸起于清源右肩之后。俗传谶语云：“将军带甲坐，万年不遭兵。”府县志皆以此山图在清源右砂之前，误。又县志谓自双阳折东曰将军，而图却又折西，亦误。
　　将军山前为清源山。是山分三峰，共三十六洞，碑记诗词繁多，观者目眩。今先总叙其概，次叙中峯建筑修葺之记，而中峯又分上洞、下洞、紫泽宫为三。其但记游赋诗不关事实者附后。至诗记亦各以类从，乃分年代次序。左右峰各岩，叙法亦依此例。
　　清源山　郡城巨镇也。南唐及宋时州名清源军以此。周围四十里，横跨十余里，高数千仞，以巅常有云，曰齐云山，以在郡北，曰北山。以有孔泉，曰泉山。其泉上下皆石，上石如壳，下石如砥，中坼孔窍而泉出焉。故曰孔泉。旧志讹“孔”为“乳”。吕道人书“虎乳”二字，明林孕昌书“卷石勺水”，黄日昌书“源头活水”。国朝乾隆丙戌，僧圆讷建石亭于泉之西，颜曰“名州亭”，黄时拱记，此记可省。皆刻于石。《名胜志》：清源山有三十六岩洞，县志或引《朱买臣传》：东越王退保泉山。颜师古以为泉州之山，非也。买臣在汉武帝时，东越王所保之泉山，断以福州为是。至此处泉州泉山之名始于唐睿宗景云二年。旧志作中宗景云二年，误。景云非中宗也。考沿革谱自明。按旧志此言自妥，下凡碑记有言此者，当以是正之。或疑福州无泉山者，似拘。〔方翀辨云〕又尝考《水经注》，泃水，又东合泉州渠口故渎，上承宰池水，前泉州县，故以泉州为名。陈寿《魏志》曰：曹太祖以蹋顿扰边，公将征之，从泃口凿渠迳雍奴，泉州以通河海者也。是又一泉州矣。夫州复有泉，安知无复有泉山者？况师古但云泉州之山，何必举是山以实之？是又不必泥定福州、泉州矣。此等似当阙疑。上起三峯。形家谓之三台。按：三台兼左星台、右南台而言也。然自城中及北郭外仰观则然，若陟中峯之巅，俯视星台南台，如在麓矣。中峯上统称纯阳洞，亦名清源洞，是为上洞。陟其巅可尽览郡中诸胜。明李光缙读书于此，林孕昌再辟西洞天而讲学焉。据今所见，山门从西入，立二石为表识。内地平旷，前列三石塔。迤而东，上始筑石垣之山门。国朝粘本盛勒“第一洞天”四字于门上。入门上镌“蓬莱”二字，旁书元至治辛酉造。内左右皆有石塔，层级而上，又为盖屋之山门，匾曰“天工作筑吕仙”之语，螺阳陈文辉书。曲而西镌“清源洞”二字于石壁。累而上，东筑一楼以护诸洞。其余齐列，以西首殿祀佛祖。次为素庵林公檀越，三即裴仙蜕岩石室，四为韩忠献、蔡虚斋、顾新山三公柯。又西为偕乐石亭。旧志谓蜕岩在洞北者误。其初先有蜕岩而后有佛祖殿，观下释用平记自明。又其后乃有林公朋来轩偕乐亭，又其后乃有林公檀越祠。乾隆己亥，即朋来轩地建观空楼，而祀韩、蔡二公于楼上。观下张光宪记自明。其祀韩也，以为此山神降生也。其祀蔡也，以发解时此山三日作玉磬鸣也。至壬子重修，以高山不必建楼，仅作一层而改称观光阁，嘉庆间又以顾新山亦此山降生而并祀焉。前志称旧有亭曰千峯紫翠，有应真阁，皆元时建，下有亭曰望仙，曰闻钟，皆洪武间建。今无其迹，想亦东楼前护房等处兴复时改易旧名耳。佛祖殿前，明史继偕匾曰“灏窅天邻”，左右壁有数碑，内国朝太守王廷诤匾曰“海天一色”。林公檀越上进安石像，片上有黄景昉赞。涌海孤峯，撑天半壁。有伟先生，衣冠翼翼。容俨若思，义形于色。刀尺千家，鼓吹六籍。夜气垂旦，潮声屡汐。未发观心，无象研易。泗水真传，考亭旧迹。共企源山，永瞻盘石。旁有门人何承都赞。唯我夫子，道大莫名。妙契羲象，占史以成。衡量天下，朝野自贞。严色温气，爱畏俱平。翼翼穆穆，或曰先生。不夷不惠，圣和圣清。龙蛇之蛰，凤凰之鸣。讲坛演畅，智愚咸倾。如狮子法，如振潮声。松香花雨，霜钟玉京。拥书问道，甲胄冠缨。小子何知，顶礼泰衡。泉源有乳，石笋莹莹。夫子之德，维日月明。下进为讲堂，郡守高联兴额曰“正学山斗”。黄景昉刻石柱曰：“泉山道貌追邹峄，筍水经心绍考亭”。有林公西洞天福田记，周廷鑨檀越记，门人粘本盛开讲纪事，王命岳清源纪事。以上碑记俱见下。裴仙石室广约六尺，高邃寻余，上石危峻，所镌者曰“出世清真”、曰“栖碧”、曰“蜕岩”。明陈惠书曰“有仙则名”。门之对语曰：“道满好斟三盏酒，山灵长笑一枝花”。其建蜕岩，当始于宋绍兴间。后乃创佛祖殿，宋季岩废，元至元十八年辛巳僧法昙复之，大德五年辛丑僧一聪新之，元统二年甲戌僧契因又修之。〔元释用平记〕天下山川岩洞之幽胜必仙佛所庐。佛或因仙而居，仙或因佛而显，乃相与成物外之风致。泉之清源上洞，宋绍兴间有道人裴姓者来自江东，日戴通草花，行歌于市曰：好酒吃三盏，好花插一枝，思量今古事，安乐是便宜。或邀之饮，率三酌而止。俗异之。忽连月莫测攸往。既而樵者于洞石室中见锁骨拱手端坐，草花委其前，方知尸解于此。邦人即其骨肖像事之，并创屋以祀群仙，匾曰“纯阳”。始，游玩者弗知道人寄意花酒之外，以为实尝于尔也，岁时竞携酒肴以渎之，箫筑以譟之。识者咸谓山川时运未亨，俾灵□奥域，鞠为花馆酒台，岂称道人清净无为之旨哉？爰道室之左构殿以奉普陀大士，设蓍龟籤筊以为士庶之乞灵，荤酒之风遂弭。暨宋季，兹山悉毁。我朝至元十有八载(辛巳)。四松僧法昙谋兴复。适心泉城公同其弟海云平章捐财以资之，规制比于曩时无虑于百。后二十一年(辛丑)，岚木顿朽，昙高弟一聪继创，殿宇一新，应真阁、观空楼以次而成。(按此观空楼不必乾隆间所建之地。)考石记三十处。蒔杉松数万本，绕石墉二千余丈，以防野烧。开新田二十余段，以备香灯。复得信斋万户孙公心泉之孙一卿□公相与辑事，故能若是。越甲戌，聪徒契因复修佛仙二殿，以及门楼，意在归功于师，恐没其名，请予状其巅末。力请不已，乃为之记。时大元至元戊寅孟冬。按此至元戊寅乃后至元之第四年也。自元统二年至此共五年。明万历二十六年戊戌汪太守命詹仰宪重修之。〔郭惟贤记〕洞作既竣，詹君尔久以其图不余曰：此郡太守今观察汪公所属也。案图洞于泉山脊冈，而中窿若台宿士女解祠骛望，趾以相错。物力既绌，有司任其废兴，无为缮完。缮完之自观察，盖以其奉如干缗经始，它一以听助役。助役未可卒集，而护作者往或发取其中，观察曰：是必詹君乎？君既受命而校计缮修之费，则自以其力虑材鸠佣，乃徐按助役藉继焉。而洞为殿如干楹，云粢蝎蠹及是率易以文梁劲桷。后有明室，室有幽堂，即游人繦属讌寝，各即其次。旁有太清阁翼殿，若蜕岩之间，料戾而望，不及数楹，乃移之西偏，更为重乐浮柱，可数十武，窱以甬道，上属山顶，将为亭其上。循洞稍南，陉旁而密，营大士亭，连甍相辉，为观察禖祝之所，而像观察其中，系去思焉。君复念是洞绾一郡上游，主以一僧，僧所有田仅数十亩，山十余亩，为洒道费微矣。而田没租逋，委为空舍，便缶鬴灶，旋有旋敝。君曰：是不可以吾世而失。后图乃案志徵石，得其疆亩，复诸豪右并兼者十六，而以己赀偿诸缙绅而归者十四。又为上状中丞台，去其徵饷以固僧志，而后送迎扫除之役，僧得稍取给其中，斯亦勤矣。余比以楚事之竣，登顿洄沿，解带临风，嚣尘□隔。赏心兹会，盖徘徊于大士亭者，以甘棠观察而不□去。詹君又以书至，曰：是山川所由以兴废也，不可无纪。夫山川兴废，于政不足乎列；然以观察之不忘情清源，与清源之系思观察，则皆政也。而矧詹君为司寇公□弟敦礼有猷，冒费与怨，以成观察，皆可书乎！书之万历戊戌冬勒石。崇祯初，林孕昌辟西洞天，创护室四间，建偕乐亭。〔孕昌自为记〕西洞天者，清源裴岩之西而别一洞天也。清源为郡巨镇，峯列三台。南台为右，而百丈坪直至舟峯，层峦叠嶂，若万马从天而下，为清源左翼，盖海滨一奇观也。余辛未春筑舟峯二亭：一曰“纶恩”。一曰“雷荐”。纶恩在舟峯左，先曾大父州守公佳城在焉。雷荐亦在舟峯左旁，有林洞，为先大父朝列公永思处。亭成，有雷从柱起，而亭不损。余友蒋宫庶八公取易殷荐祖考之义，命名而记之。癸酉秋，复筑前台二亭：一曰“襭云”。一曰“访贤”。襭云为天然图画旧址，余兴黄宫谕东崖一日览胜至此，衣袖皆云，故名襭云。而访贤则在南台院内，为布衣黄季弢著书处。亭成，有当道携尊来访，布衣故自匿，余高其风，名之曰访贤亭云。余前诗有“自笑三年四筑亭，荐雷遥望襭云青”之句，时固未有西洞天也。岁在丁丑，正月二日午刻。清源山鸣如雷，僧告余曰：裴岩之西，荒草颓垣，无复盼者，山灵其有待乎？余披榛往视之，见南台俯拱，朋山来迎，千岩万壑，真别一洞天也。向来未经点缀，果为缺事。亟谋之蒋宫庶，复邀曾观察霖寰、蒋给谏锺湖，醵金庀材鸠工鼎建为堂一，为寝三，为护屋四，甫一月告成。众疑有神助。太守姑苏孙公偕司李区公、邑侯戈公来游，复捐俸，予为筑偕乐亭，以侈其事。前史师相所筑钟楼在裴严之东，日就倾圮，今改为魁星阁，余碌碌藉诸同志，获成厥事，以告山灵，因思山水之趣，仁者之观，同一无尽。向余之登舟峰也，左望大海，右挹全溪，穹窿一叶，高挂云端，紫霄峙其前，双塔拜其下，自以为观止矣。浸假而陟南台之巅，怪石插天，千山如画。三江争流，万井铺茵，而晋南两邑罗列足下，海外奇峰茫乎无际，又自以为观止矣。尝试步清源之绝顶，俯温陵之全胜，地愈峻而道愈坦，眼界愈宽，而脚根愈实，其视南台、舟峰如一臂一指之相为用，而回首朋山蜿蜒吞吐，若遡河者之探其源，而登枝者之见其本也。先辈蔡文庄有言：“一登第一山，自觉众山小。”然则孔子所谓小鲁小天下者，道不在是耶？于是同社诸友顾而乐之，曰：吾子于舟峯亭以雷名，于南台亭以云名，云兴雷皆从天变化。今兹西洞以天名，道若登天，得无不可几及耶？余笑曰：诸君独不见偕乐亭乎？独乐不若与人，与少不若与众，道不远人，但问之游人而足矣。遂援笔为之记。〔周廷鑨诗〕住山始觉与山深，一度登临一度心。自向孤云分半榻，兼邀层霭下遥岑。悬崖石势青犹湿，绕径松髯碧更森。西去洞天天不远，只凭空翠结睛阴。〔又偕乐亭诗〕飘摇风雨际，不易此孤亭。故国烽犹赤，王孙草复青。琼田从鸟耨，涧石藉云扃。往事难回首，空余两鬓星。二诗即事，宜即附此。后屋与亭废，十三年庚辰再建。改护屋为朋来轩，易偕乐亭以石，充田于寺僧。〔孕昌自记〕先是西洞天成，孕昌为记。偕乐亭成，则蒋八翁记，而匾书余名。戊寅，余与八翁先后出山。己卯八月，飓风起，偕乐亭瓦木俱飏去，独留一匾。西洞天则风雨飘摇，几就倾圮矣。庚辰春，余入里门，复选旧胜，忆飓风之起，余正在堂阜维音哓哓时也。燕闽万里，志气相动，理固不可晓。乃谋诸同志，重建偕乐亭。而旧守孙本芝公再涖泉州，命适下，因思山川之废与人事之聚散，若不神焉巧凑者。于是采石伐材，鸠工具举。西洞天护屋四间，今改为朋来轩，以朋山之来迎也。八仙宫旧作厨房，今改建，匾曰“三台八座”，以清源居中台而八仙同升座也。洞门旧湫隘，今廓为长廊，匾曰“齐云巨镇”，本芝孙公书之。以《清源志》名齐云，谓高与云齐也。偕乐亭旧用瓦木，今易以石。周围垣墙，用石厚砌，其地培高两尺，用灰春筑。亭中四望，则众山环翠，大海茫茫，匾曰“海邦所瞻”。而同志十先生勒名其上，盖取“泰山岩岩，鲁邦所瞻”之义也。其余若殿、若岩、若阎，皆以次修建，顿成美观。于是游人络绎，携觞载道，前歌后舞，冬夏靡辍。讲社诸友告余曰：兹来者真朋来，乐者真偕乐矣。如僧粮不给，看守无人，何如毁瓦画墁？狂客时至，何如烟岚飓飚？瓦木易坏，何适晋邑父母？梅□熊公宓堂之暇，登山揽胜，慨然为西洞天长久之计。〔覈〕廉开元寺租，被原佃隐匿者五十余亩，概充西洞天修葺诸费，每岁自纳饷外，如上元中元及圣寿仙诞香祝之需，咸取给焉。斋粮稍足，复增看守一人，时延高朋，不闻暴客，于是诸友复相与乐而歌之曰：有清源不可无西洞天，有西洞天不可无偕乐亭，有孙公之亭不可无熊公之田。诗人之颂鲁侯也曰：三寿作朋，如冈如陵。而推本于降之百福，俾民稼穑，熊公之田，福田也，德与泉山俱永矣。余曰：善！因历叙其事而记之。时崇祯癸未长至日。后山僧奉为檀越。〔周廷鑨记〕天地之名山大川，必资拂拭而后灵，亦犹古先圣贤必藉表章而后著也。清源，郡镇山也。能大布云雨焉，大产英贤焉。峰列三台，而中台顸顶独峻，裴老洞其上，俯视层城若绮。洞左两楹祀瞿昙列真之属，旧贯褊昃未开，选部林素庵先生沈湛智仁，元对山水，数游兹山，四顾兴感，乃于裴岩之西，再辟洞灭。堂吸清以资稠坐，轩朋来以畅尘谭，亭偕乐以舒远望，改建魁星阁以兴文运，重修齐云巨镇门径以壮观瞻。清源旧僧田不给于用，先生置福田，畀司香禅和为膏伙暨茨实，其纪纲创辟，载西洞天、福田二记可考也。于是洞僧道昭谋奉先生檀越而徵贞珉于不佞。余唯植越之称，义取诸行，施雄赀佞佛者之所为。先生富于道而醇乎儒，此何足辱先生。虽然，即以檀越言之，先生两司玉尺，替否进贤，以桢干王国，是檀越在朝廷矣。开在兹之堂，敞正学之席，嘉与滨海人士，镌磨礲切，是檀越之士類矣。葺廟貌，堂皇于茆宫，建会讲，臯皮于东序，是檀越在宫墙矣。汇经史之宗传，提旦气之先觉，易占远窥庖羲，耨义近接朱程，是檀越在天下后世矣。此其表章圣贤之力富于山川，仅区区一时拂拭，遂谓足答名山之孕毓，生胜地之光宠者乎？且夫山水之关于学问，自古已然。有真圣贤始有真山水，故观山水者察其性情，觊人之学山水者稽其行事。先生倡道筍江有年，戊巳再出典铨，蒔正人，抗权辅，为桂为姜，万折不挠。记先生玉门之夕，筍江三文棹楔自掷于地，清源狂飓猝起，拔偕乐亭椽瓦都尽，仅存其牓。先生之行事如此，而山川之性情应之。是先生之拂拭山灵，与山灵之拂拭先生，固若相为报也。先是，筍江群彦图先生像于裴洞之左，黄相国为之赞石龛道范，将如邹鲁之貌孟氏，考亭之貌紫阳矣。昔释氏以宣尼为儒童菩萨、颜氏为光净菩萨说诞妄不经，然孔、颜之为儒自若。先生既自足于儒，即使山僧而檀越，先生其又奚辞焉？余不佞与先生道义肺腑，癸末获从先生五游之后，记咏颇详，固知先生之志不在檀越，而在乎山水之间。时也顺治乙西春正月。林公于此讲学。门人粘本盛记：是岁正月念九日，诸学者以讲坛久辍，乃设幄置酒与先生共登清源石洞，而先生揽揆正届辰矣。子姓门弟屐履递从，屭屭攀陟，凭高望之，麾裾连衿，摇曳云光，近错林秀，不知共数。牧者樵人覩听相呼，谓应是何家集头陀礼偈岩中也，则环观匝于丛薄。会郡刺史恒山高徵老公祖亦赍匾、具彩帛，命使至山为先生寿，以先生檀越在焉。颜曰“正学山斗”。高公可谓当世能学道者矣。须臾将讲，诸门人进曰：昔紫阳守南康，与象山并造白鹿洞讲论，听者至有泣下。今日讲事伊始，而刺史之使聿至，虽未与此席，亦可当紫阳前日事，然不解象山所讲，何至使听者泣也？于是遂以“君子喻于义”章为讲，继以先生所撰《养志说》。讲毕，四座悚然，各相顾曰：紫阳所谓切中学者隐微深锢之病，其在斯乎！数日前风雨飘淋，晦暧不晴，是日天色独霁，林秀山晖，和蔼袭体。何子世程曰：阴清曦出，顿见其旦，团天与日升之期哉！王子命岳曰：先生并夙以旦气醒世，兹方开讲，天安得不为先生焕其旦也？合座皆笑。比夕，酒阑，粘子本盛谓诸子曰：今日之会，不可不志者三：愿我同人无忘夫聚少离多，古人所慨，况以数载中罢之业，忽续其盛，际时春明，山川在抱，恍所云吟风弄月，有吾与点也之趣，岂寻常如修禊为乐者？不可不志，一也。此洞宰先生重辟，渐次经营，殊增胜慨，虽先生沉湛知仁，元对时自有山水佳兴，然或为骚游搴芳，或为胆梵诵拜，往往见之，而讲席之聚未闻焉。自兹以后，有以今日事传者，当不减鹅湖矣，不可不志。二也。筍堤之间，时闻鸣铎，诸子沓步趋焉。若以先生悬弧之期，聚乐名胜，而加以理义之霏屑，亶为稀进雅之咏，寿考作人，在此日也，不可不志。三也。诸子曰：然。因共记之，时在辛卯元春也。〔又门人王命岳亦纪事〕二十年前环桥筍水与闻林素菴师旦气之学，一时从游至数百人，紫綍青衿交相错也。月每载举，岁以累计，通斯地者，望榕阴苍郁，江水汇流，悠然有杏坛泗上之思焉。岳窃语同侪：苟率是道而恒之，何必榕之不杏、筍之不泗哉！荏苒二十年来，日月升沉，陵谷易位，素师亦中更潜见惕厉，谱在百梦三鸣九忆七兴词中，而筍水虽流，椿阴改观，向正学任仁诸堂厅，鞠为茂草，不可复识矣。岳每复过此，未尝不留连低徊，感从中来，临风搔首也。岁辛卯正月二十九日，素师诞辰，陟源山绝巘，从游诸子趾焉。能至者可百人，再拜称寿毕，师日：筍社开坛，胜友云集，思惟往事，几同隔世。今日之会，良非偶尔，愿与诸公再理旧业。遂出所著《喻义》、《养志》二编，反复宣讲，究其指归，皆切旦气实义。诸子闻音，莫不崩悦。余因叹二十年间，天地、山川、树木、宫室，其为变也大矣。素师旦气之学，初终来改，所谓能率是道而恒之，是斧斤所不能斩刈，风雨所不能飘摇也。源山之中，蓊然翳者杏，何必榕？源山之侧，潒然溜者泗，何必筍哉？师徒具在，学业不辍。斯会也，南睇筍桥，雁齿如带。向者留连低徊，临风搔首之感，亦可以少谢矣。请叙之。师辞者三，为间，曰：清源、筍江二处，吾生平精神所系者，即为清源纪事，固所愿辟。盖清源累经素师开辟，载在碑碣，学者同摹勒石像于讲坛之上。筍江则师先世之墓存焉，因庐而讲习其中也。先贤曾二云公祖、黄季弢布衣相与论道歌雅之地也，故系之也。因援笔而序清源之游。虽然，素师与岳，其终能忘怀吾筍江哉？是岁端月，门人王命岳拜题。顺治十六年，同知彭清典又修之。〔清典自为记〕北出郭门十里许，而遥有山，曰“清源”。泉之有清源，犹瓯之有雁宕，处之有括苍，增城之有罗浮、石门也。山不甚高，而嵂崒郁苍，与南紫帽对峙，为泉井络之秀。绝顶有岩，岩下有泉自石窦出，乳甘而冽，特为胜妙。昔宋裴道人成真于此，就洞祠之。虽无璚花瑶草、毛女芝童，伏虎旧迹斑然可考。里人有祷辄应。四时登高，游屐弗绝。泉钜公辈出，科名甲海内，实此山钟秀。所谓有仙则灵，诅非明验欤！自丁戍后，盘据山妖，云隐雾栋，半染红尘，几使羽人长往，烟驾不回，岂山灵亦有劫数，裴老力可驯虎制蛇，不能守其一区之洞壑耶？余去岁曾与同寅郡伯司贞陈公、司理望如王公邀同眺览。探石室，观丹竈，顿令凡心欲脱。四顾倾圮，山僧请葺之。因公冗，鸠庀未遑。兹移守中州，思秋禊久订仙诺，乃疏倡缘修。僚友乡衮同心应者，各随愿力，而余捐俸卒业焉。工始中秋后二日，重阳前告成。又得相国张二水先生所勒石像，甃之廊壁，事殊奇凑。顾余私念，璚都命浅，金录道微，是役也，非敢效张融舍宅、陆襄置殿，奢祈福报，特以修举废坠，为此邦护惜山灵，职不容诿。且余待罪于泉七年，守官无状，但素心清影，常寄在碧水丹山间，将藉乎以告山灵，计清源君与裴老必有知而照余者。于是渚笔为记，仍别以诗。岁顺治己亥重九日。〔又别清源君诗〕占断北岩第一天，扃云巢薜几千年。寒芽露乳清泉滴，古洞苔封白鹤眠。曾托生韩光宋史，仍看伏虎了裴元。三湘吏喼车尘愧，辜负名山此日迁。〔别裴老诗〕苍峦紫阙羽衣家，漫拟裁云濯露华。三酌杯中芳草梦，一枝鬓负碧桃花。敢攀仙杖留清磬，深锁洞门护彩霞。别去嵩山回首远，余甘还忆涧边茶。康熙十八年，觉霍拓修裴仙像。〔雷拓自记〕岁己未，余驻节温陵，公务之暇，辄偕二骚人墨客，览山川，探名胜。出北郭十里许，有山曰清源，泉石幽异，烟霞澄鲜，隐见千形，晦明万状。余顾谓客曰：是诚名区胜境也，庶几其中有隐君子乎？迤而上，至于绝巅，有洞名“蜕岩”，蔚然深秀，石牀丹竃，历历烟崖中。客指谓余，有宋裴道人成真处，当年栖隐此间，遗迹难尽考，相传有驯虎制蛇诸事云。余喟然浩叹日：嗟夫！余所谓隐君子者，其在斯人欤！夫士君子之立身天地间也，出则当为国家建珠勋，标伟绩，坐于庙堂，张弛纪纲，务使利泽垂苍生，名声显当代，铭鼎彝而勒金石，俾千百世下歌功颂德不衰。即或洁身高蹈，飘然而隐也，亦且托迹岩阿，栖神烟水，葆性完真，超然尘？之表，务使流风余思，阅千百载而长存。熏蒿悽怆，若或见焉。余尝慨夫有山以来，登高赋诗，临风釃酒者，不知凡几。中间岂无权贵之公侯，赫奕之卿士，携仆妓，拥笙歌，志满气盛，穷耳目之娱以取快一旦，迄今皆泯灭消沉，化为荒草寒烟，与东流俱逝矣。欲考其当年姓字，而落莫皆无传者。今真人独留迹蜕形，云卧丹台之上，与山灵同不朽。岁时伏腊，都人士香火祠之。四方游客，登斯岩者瞻礼其像，皆叹息咨嗟不置，是独何修而能感人之深，入人之至，使千秋万岁后，留连眷恋，一至于斯？以视世之檄榷窃位，垣赫一时，不旋踵而湮没无闻者，其相去何如耶！是岁之秋，真人遗像忽然颓毁，余重慨夫比年兵火沧桑，仙灵亦遭劫数，今不葺而修之，使当年胜迹埋没于云崖烟莽中，致千载下仰高风者无从于名区胜境之间，挹其余光而弔其遗迹，是亦吾党十君子之耻也。于是捐俸属山僧葺新焉。涉旬而工成，貌像端庄，较曩日为倍。其云牕雾栋，零落倾毁者，募诸同心，次第踵理之。余少从事儒林，素不谈所谓神仙怪幻之术。是举也，非敢效张融舍宅，徼默报于渺茫不可知之中；特以先贤旧迹，不忍湮没于将来，以贻山灵之憾。且余弱龄委贽，数载从戎，亦甚不愿落落因人，使姓字无传于奕世。虽出处道固不同，然而流风余思，足以感人，盖于真人仰止焉。若夫山水之奇观，仙灵之显应，古今名贤有述而传之者，毋客余之喋喋也。遂书而勒之于石。乾隆十六年，守王廷诤重修。〔陈大阶记〕史记东越王退保泉山，颜师古以为泉州之山，曹能始《名胜志》谓师古当贞观时，未有泉州之名，应在福州。余考睿宗景云之先，闽下游统称晋安，而福州则无所谓泉山者。能始福入，私而欲争之耳。可见果属名胜，地非其有，犹将冒之，以夸天下来世，而况居桑梓听其颓坠不能武前人而增新之，此非生其乡者之愧哉！盖郡乘所载，泉山为岩三十有六，今之圮者八九，而清凉洞高踞绝顶。山者郡之镇，洞则又山之主，洞湮山寂，郡夫其瞻，岂复诸岩之比乎？昔洞初兴，由绍兴间，裴道人来自江东，尸解嵌石，众因歛其蜕骨而塑之像，神灵大著。迨元至元中，四松僧法昙劝募营建，时有蒲公者成其志。昙往而石门一牕同寓户孙公继之，更加恢拓为四大部，为应真阁，为观空楼。外则缭石墉二千余丈，以防野烧。开新畲三十余段，山在田上，田在山下，犬牙相错。镌石山上三十余处，用为标识，以充伊蒲，然后佛场胜而仙迹存，皆其师徒高行笃业，为郡增光，非偶然也。自兴以来至明中叶，住山者或不逮畴昔，洞渐衰环，而林郁树木多被芟夷。其田亩属于禅家者，贪狡豪强竞起攘夺。乃得詹咫亭先生介弟尔久，承观察汪公修复之任，亭屋之本有者完之，其待设者构之。按志徵石，得其疆亩，求还所并兼者十六，以己赀偿缙绅而归者十四，俾释子得以瓣香柑延，使名胜为不朽，其用心也如此。今岁久事迁，洞沦于衰坏者如前，而若詹君者不再作泌蒭氏，为山之界日蹙，为田之数日损，皆有力者饕口蠶食而遗僧以输租之累。不有泉守王公鼓舞，郡人多方葺洽，檄令长清其侵渔，则洞湮山寂，郡失其瞻，混沌鸿濛，其奚所底哉！夫名山者，宇宙辟之，鬼神护之，必无终敉理而废兴有数，则余所为深叹也。故洞僧正中来请，不敢以不记。王公讳廷诤，安徽全椒人。令长者，一李公，讳永书，直隶河间人；一胡公，讳格，湖北江夏人。郡人好义者为余弟庭若，讳文辉。凡费金若干两，倡其戚友粘君经伯讳嘉猷、周君仲来讳兆泰等各致乐助，共襄厥成。庭若及周君惠安人，粘君余里人也。其余诸君姓字，及兹役所縻，俱载左方。洞规制仍旧，惟西偏面南新筑小楼一楹，足供眺远，由乾隆庚午冬落成。僧正中方籲控案之未结者于官，于请记时若有不能言其意者，余曰：吾观洞中勒石，纪本朝观察张公、王公，郡侯蒋公、郝公，邑侯沈公、李公，先后为僧纯阳剖明旧产，永相传守，以山之灵，贤有司之明，其昭雪可俟，毋苦也。乃以记授之，命详所谓本末者，锓诸壁焉。时乾隆十有六年辛未。四十四年，令王隽严禁兴岩，绅士颂其德政。〔张光宪记〕清源为泉郡屏障，上起三峯，形家谓之三台。中峯为清源洞，前有孔泉，石罅出水，特著灵异。山名泉山，郡名泉郡，皆取于此。尤多瑞徵，昔宋郡守韩公园华笃生忠献于郡署，传为泉山降神。明文庄蔡先生发解，清源山鸣如玉磐者三日。余如俞虚江，顾新山诸前辈，皆山灵郁积，种为人豪。山入韵士，为光翰墨，寄迹蜚声者无论矣。是以自宋迄今，种松柏为山荫，举僧住持，务令香烟不替。而接引无资，或无以固僧志。前绅蒲心泉、孙信斋、詹尔久、林素庵诸公舍资置产，蠲饷给僧，载在碑记，祀以檀越，志不忘也。尔年来寺僧不守清规，卖地葬坟，斫树廓地，奸贪时闻，遂致近山十三乡棍恶率众攻山，群僧遁逃，而棍等始以除僧为名，继则串通约保书役，因而为利寺田，饱其仓庾。山树日寻斧斤，即数百年宋树已斨大半。恶徒盘踞，游人裹足，阳春芳景，化作栖苴寒烟，伤已！又赐思后茂，乃入城龙脉，该处变有柔土，形家以为灵气攸锺。附近棍徒开厕筑室，挖土烧炉，穷年惨掘，皆于形气有关，阖郡胥受其害。绅土等目击地脉之伤残，追寻兆釁之有自，列款呈宪，恳其申讨。大邑侯秋圃王公以菁莪造士之心，宏棫朴作人之化，思培植乎善类，宜攘锄乎奸凶，爱将党众盗砍之乡棍人等，按律严惩，押追树价，饬交绅士。乘时兴工，从山门外上至观音厅、裴仙洞、观空楼、偕乐亭止，逐层估计，废者重新，颓者修整。料取其材，工惟其坚，一还天外幽奇之胜。又为按记徵石，清其寺租，饬举戒僧住持管掌。再培楸松，申严挖土之禁，从此林木葱蒨，脉气郁蒸，岳降有基，崧高再咏，皆宪仁培植再造之恩也。绅士等以忠献、文庄二公皆源山降灵，功在当时，泽垂后世，为位于观空楼上，奉为本山司土明神。又以邑侯有造福山灵之功，于观音厅殿左奉安长生禄位，勒功贞珉，与源山并垂不朽。夫清源之为泉胜，久载方舆，仙家踞为灵境，学士倚为精舍，而当颓废荒落之余，人既灰心，神亦退气，虽有骚人墨客携侣登临，籍草班荆，惟见白云青霭，飘拂衣裾而已。既而暝色迫人，栖憩无所，且鬼蜮为祟，卧寝不宁，则相与掉臂去之，又何以锺瑞气而扬山灵也哉。今贤邑侯一为振兴，而天地秀杰雄奇之气仍还旧规。试为陟其巅崖，寓目登眺，岂惟叠巘峻峯，若置青云之上，乃至大海环绕，一望苍然，日本琉球若可指见。天下奇观不经点缀，谁有穷其幽而极其奥者？是邑侯之功也。侯讳隽，字用章，号秋圃，浙江仁和人，乾隆丙子举人。时乾隆己亥重阳日。五十九年，绅士陈联捷、林聪、柯者仁等公议修补赐恩后茂山龙。〔公立碑记〕泉有四大名山，清源首屈一指。盖扶舆清淑之气，其磅礴郁积为特厚。是以五郡之人文蔚起，盛行上国，昔王梅溪守是郡，尚题“八闽形胜无双地，四海人文第一邦”之句于府洽门首。可见人杰由于地灵、芳徽至今未泯也。源山为郡北巨镇，高峯矗起，岩岫回环，峯称三十有六，虽其旧址半属湮废，然稽之志乘，废迹犹历历可考。近因山木为地棍戕毁，以致寺渐倾圮。念此山系泉郡命脉，古木砍伐殆尽，而寺复倾坏，岂非缙绅先生之羞？于是方斋陈公、蔚圃林公同诸绅士公议兴修，而郡中诸好义者亦勉力捐输，共得千有余金，先将寺宇次第修葺。观空楼本系朋来轩旧址，公议以为高山不必建楼，改为观光阁，而蜕岩及观音厅与东楼僧房暨西边护房，亦一并修理而黝垩之。至山门，地已倾陷，橡桷朽败不堪，重新修整。林素庵公檀越亦重修新建。起于辛亥之十二月，于壬子十月竣事。始修董其事者，孝廉黄君人瑞也。计费将及四百余元，尚存银一千一百十四元。未交者以为赐恩后茂修补龙脉之用，谨将捐人姓名数目已交未交者开列于左，以见山灵之兴废有时，而吾泉好义之人为不少也。至后茂山之修补，则现在再行劝捐，以期集事，尤望乐善之有同心也夫。按补山脉，事未终局，故嘉庆十九年绅士又请前守富信补之，亦未果。嘉庆十年，公修蜕岩前亭。〔王恕思记〕清源为泉郡镇山古迹，有三十六洞，而蜕岩踞清源之巅，又为三十六洞之冠。蜕岩洞口，旧有古松数十株，宿云栖烟，翘青滴翠，相传为有宋时物。而今根株之尽，非独风雨之飘，此旧观之必不可复者也。蜕岩石龛之前建广亭数楹，所以奉裴仙香火，而增兹山胜概。前人之诗歌题识，隐见于藓痕石壁间者不可胜数。当年之游览，何其盛也。乃铃甑之委坠，榱栋之倾欹，与仙像之剥落，为日已久。窃念游览之兴，亦因时势为殊异。今之游弥陀岩、赐恩岩多而游蜕岩者少，盖喜弥陀、赐恩之易于登蹑，而惮蜕岩之难以攀跻也。夫非俯仰而有所兴怀，触目而行其善愿，名山其谁与作缘乎？林君文时、王君日耀、黄君清和、蔡君泽曜同游于此，见古迹之颓废，共谋修葺，以复旧观。嘉庆十年乙丑，四月兴工，八月告竣，而蜕岩胜概奂然一新。余既嘉诸君之志，而又以知裴仙之灵，其兴起人好善之心者，必有在也。诸君捐赀，不及旁人，而共力均财，亦无等差，故不序捐赀之额数，第记其岁月而存其姓氏，以俟后之君子。其缮完补葺，庶几相沿于勿替焉者耳。二十一年，又公修之而补祀顾新山与韩、蔡为三公祠。按此以上皆为上洞。出立石表识之山门以西，仰观蜕岩下大石前为下洞。大石之上，瀑布数十丈，镌“零源阁”三字。又提帅马负书镌“云腾”二字。下有龙井，井中一石，镌“白龙”二字。井畔有石亭，前有司祈雨于此。后井湮亭废，仅存石柱，有石碑覆地，不可见。稍右有仙人董伯华藏骸瓦棺，露存座上。僧称，旧有宫一座三间，即其瓦棺，塑仙人像。今宫坏基存，前有谋兴建者不果。按旧志所云下有亭曰卧云，曰观海，曰喜雨。宋乾道元年守韩仲通祷雨于清源洞，雨随至，遂因洞口小亭遗址重建，今废。有碑曰“海月潮光”。唐蔡如金、谭紫霄，明董伯华俱修炼于此者当在是。而与紫泽宫混为一处则非，盖紫泽宫又在前面山麓也。惟宋真德秀叙蔡真人诰碑，按此句府、县志皆混。府志无叙，字已不分明，县志改称“有宋蔡真人及真德秀诰碑”。更难解矣。观下紫泽宫碑文自明。则在紫泽宫耳。旧志又云，界上下洞间有泉二：中曰清源泉，亦名相泉，以留、梁二相得名。中有神物，鱼身牛耳，白色，头大如五斗栲栳，见则大水。宋乾道中屡见大水，撤州门匾额投洪波中乃已。左曰藜杖泉。世传蔡如金握藜杖戮之而泉出，故名。又有玉龙井。详见水利。近处洪承畯镌“仙灵山名”四字，俞大猷镌“君恩山重”四字。此以上皆为下洞。自是下至山麓为紫泽宫，有石刻“紫泽洞天”四字。宫已废，即大石平面镌蔡真人诰碑。〔宋守真德秀叙〕嘉定十一年十月三日，有诏泉山清源洞“冲应善利灵济”真人，加“昭博”之号，为“八字真人”。先是十年夏五月不雨。臣始至官，问仙祠灵宫之著騐章烛者，咸以真人对。臣亟祷焉，未几遂雨。是年冬旱，臣往祷焉，又雨。越明年，春洎秋膏泽至，田高下硗腴皆告稔，米斗百钱，黄馘槁项之叟讙曰：昔未曾有也，非真人之灵实大庇吾土，顾安获此哉？于是相师以其事白于州，州谂于部。吏者下其书旁郡，审覆之如本州言，乃以闻天下嘉焉。命有司抚其名之显且大者，以旌真人之功。呜呼美哉！谨按：真人蔡氏，世传其系出晋司徒文穆公谟。文穆八世孙夔，节度岭南，归至泉以殁，子孙因家焉。真人事唐为金部员外郎，太原守，晚弃簪绂，隐于州之北山，修辟谷炼气之术，以方技济人。既仙去，岁久而其灵愈章。皇朝崇宁中始封“虚应先生”。绍兴元年，封“冲应真人”，二十三年加封“善利”，乾道三年又加“灵济”，至是遂加“昭博”焉。臣窃观前世人主崇尚道家神仙之说者，大抵以希长年，祈福应，往往受媒方士，为百代嗤。惟我圣明，受天眷命，以作神主，凡老氏、浮屠氏与山川祠庙之灵，惟能时雨晹弭菑沴有功于人者，乃始锡号，名秩祀典，否则虽奇怪诡特，有不与焉。盖志在斯民而不自为，此其所以跨绝前代也。又惟真人之清虚澹泊，未尝震耀威福以警动世俗耳目，而民之归仰自不能忘，朝廷褒封之典，自不能已。亦犹有道君子为善于幽隐闻寂之地，不求人知，而卒不可掩，岂不尤可贵也哉？臣既以所下制书刻之梓，而又叙其本末，使后世圣朝所以宠命真人，而真人之所以膺宠命者，其大旨盖如此。以备清源故事云。十二年八月甲子朔，其位臣真某记。国朝雍正四年，郡守张无咎登山祷雨有应，郡人构“喜雨亭”于此，立碑颂之。〔陈万策撰〕惕庵张老公祖筮仕秋曹，以廉能受王知，特膺简命，来守吾泉。引见之日，倍加优异，锡以宸翰喜雨诗一首，以示敬天勤民之意，盖任之专且重也。下车以来，正己率属，冰檗自操，于政之大纲小纪，靡不矢公矢慎，亲自整齐，郡斯大治。乙巳春，农时苦旱，禾黍黄陨，米价沸腾，民乏且惶，公躬率僚属粮宪陈公、晋邑父母叶公、绅士黄纯臣、张遵渠、黄育茹，芒鞋缟衣，步祷于源山之原。未及山之半，墨云即蓬蓬起，状焚而雨降。未出山，甘澍滂沱，三日不止。公于山中留题见志，郡人感悦，争相传诵，属而和之者数百。惟时惠安旱尤甚，公诣惠安，雨亦随至。凡所经历，沛然立应，四境沾足，禾苗复苏，岁转大有。更于惠安设法赈恤，活民无数，惠民歌之不衰。郡人以公之忧民而格天也，思构亭以志之。公曰：是天子之神灵，其应远哉！何敢以为功？民曰：是我公之精诚，其泽溥哉！不可以无纪。夫上有敬天勤民之主，下有行庆施惠之臣，天人感召，捷于呼吸，理则然也。锡公以喜雨之诗，公奉报以甘霖之应，何其机之神而德之孚欤？则是役也，吾民喜之，公亦喜之，天子闻而更喜之，夫焉得而不志之？故亭成而因以为名，且志焉。公讳无咎，号惕庵，山东莱州府掖县人。今亭废碑偃，此在上下洞之麓，不舆下洞连也。中峯胜概如此，游人诗记叙于左：

　　游记三篇文人歌咏，代山灵以笑语，业经贤哲肺腑，勿俾苔藓漫灭，故录存之。

　　〔明王慎中游记〕登高望远，揽山水之奇变，娱耳目于清旷寥廓之表，而窅然失一世之混浊，天下之乐宜无逾此者。牛山之游美矣，而景公以之雪泣沾襟，不能自止；羊叔子登岘山以临汉水，至于参佐相语，悲咽怃然而罢，何情之反也？以景公之愚，睠然揽齐国之富，恐其一旦忽然去之而死，而不得免，其意之卑而晏子笑其不仁，宜矣。叔子慨然顾其一时之功，爱而难忘，虑他日之易泯，抚当身之权而不足以自慰，可谓贤者其当乐而哀，以身为累而不得尽悦生之性，亦何以异于不仁者之悲嗟乎？富贵之君侯，功名之卿士，穷天下之欲无所不足，志满气盛，其多取于物而备享之以为快，何所不得，宜其兼得于山水，而牛山、岘山之胜反以出涕而兴嗟，彼其念富贵之可怀，而伤其不得久，有喜功名之甚，冀于垂永而患其无闻，则虽左山右江，履嵂崒而俯涛澜而不能有其乐；宁独不乐而已，且为之感慨而哀。孰知夫苍崖翠壁，发舒气象而凌薄光景，亦导忧增戚之物也。当其戒具往游，固以酣乎奢佚之骄羡，倦乎勋伐之劳动，思取乐于山水之间，以适耳目之娱。卒之求须臾之乐而不可得，岂非以其所都者厚，与所挟之高，起于濡恋矜顾而然耶？富贵功名者之于山水，其果不得以兼取也。清源山者，泉州之名山也，余尝以暇日往游于其间。好事者往往撰酒肴跻山之巅，就予而饮食之。因辄相命为游，攀援险绝，探讨幽窈，极意所止，有从有否，不为恡也。顾视其踽踽寂寥，崎岖而盘桓，何足以望牛山之傧从，岘首之宾僚？然吾未尝不乐，而客之从者未尝不与吾同其乐也。以吾之早废于时，习于富贵之日浅，而顽拙不适用者，曾无秋毫之长，可以挟而待，后欲为濡恋而无所可怀，欲为矜顾而无所可喜，而山水之乐，卒为吾有。吾虽困于世，于物无所多取，而独得之于此。彼富贵功名者于天下之欲穷矣，而于天下之乐犹有所憾。然则吾之困非徒不以易千驷之君，而煊赫震耀，声烈被于江漠，魁乎为一代之元卿者，犹将藐乎其小，如卷石寸木之于兹山也。吾之所取，其亦不为少欤？既以语客，复记之如此。〔慎蒙记〕山在棠阴里，一名齐云山。裒广四十里，郡之镇山也。颜师古《汉书》注谓越王所保之泉山，即此山。此说非，已见上。有三十六洞。其龟岩在泉山之半，巨石如龟，中空且旷，可容百人，唐林藻、林蕴、欧阳詹尝读书于此。其所染翰，石砚尚存。而崇秀坞适当其隩，林木森然，奇石挺立，望之青翠满前，殊为刮目。有醉月石，则横亘于前，其平如砥。狮子岩者，在龟岩之畔，石骨耸立，状如狻猊。而清源洞尤其大而奇者。洞有二，上洞名纯阳，在山之巅，东瓯于此远避汉兵处也。后有石室，则宋道人仙蜕之所，故又号蜕骨岩。下洞一名紫泽，此句误，紫泽不是下洞。去上洞仅半里许，真入蔡如金祠及丹灶在焉。上有巨石，方广百余丈，有梵刹四区，适当其阴，而峻峯叠巘，寓目登眺，若置身青云之上。外则大海环绕，一望茫然。天气清明，则所谓日本、琉球，皆可指见。真天下奇观也。杖藜泉则在清源洞之侧，若坎井然。传谓蔡如金手握藜杖，拄地而泉出，故名。清源泉适当上、下二洞之间，深不过五六尺，味甘而洁，湛然澄清。山之以泉名者，此也。有老君洞，则老君像如塑，高可五十余丈，面目四肢皆为苔藓翳樾，而须眉皓然，其白如雪者，千古不磨，亦云怪哉。三瑞岩，则文殊、普贤、观世音三菩萨像也。像皆天成，不假斧凿，即其奇瑰诡璚，当与武夷争雄哉！〔许獬记〕余少而好游，其游吾泉之清源洞，访紫泽宫者不啻一再。至是，则与同年丈李君偕，重阳之又二日也。以避俗客，故独后出。北门至山麓可四里许，俞氏之先茔在焉。其上有兜鍪石，望之俨然甚肖。俞氏为东南大帅，有行伍功，说者为得地灵力不谬，而李君则津津谈堪舆矣。余素弗习堪舆家言，第漫应之曰：“是固当耳。”迤逦而上一里许，至山腰之小亭憩焉。亭故有泉，香而冽，俗传能巳病，呼为仙液。请而祠者尽吾闽之八郡或至广之东西父老童稚，连日夜往来汲取不绝。盖亦未久而遂涸，今徒其匾在耳。岂山灵厌其驿骚，当亦有以阴夺之与否耶？循是而上，为石关，关而上有巨石鹄立道傍，镌“君恩山重”四大字，即俞氏功成后所刻石也。又折而上，至山顶，为郡守汪公祠。祠当上、下二洞门，据清源之胜，颇宏爽，于游观憩息者不为无助。连武而登，至上洞。洞有大士，身右为裴道人蜕堂，俗传仙人尸解于此。余谓李君曰：世所称神仙黄白事，信有之乎？李君曰：然。吾尝游漳之天柱峯，有关而禅者，绝粒可二十余载矣。望之肤色若冰雪，强之以粒弗应。是岂其侣与？不然，何以至是？余曰：即令有之，非所愿也。李君曰：云何？余曰：首山之鼎，仙乎？尧舜则否矣，不谓不黄帝若也。骑青牛，浮紫气，仙乎？吾孔氏则否矣，不谓不老氏若也。说跨箕尾，烈不永于伊吕；良游赤松，名不高于南阳。凡世之行名，能极其所至者，皆仙也。其死而不朽者，皆仙也。骚之屈赋，若史之两司马，文之贾、韩、欧、苏，诗之李、杜亦然。假令是数者无一焉白日飞升，何益于我？李君无以难。已复由祠右至下洞，洞即紫泽君所居处也。又有董仙人之遗蜕在。横而南，为南台。台后石壁千尺嶙峋，观者目眩。李君则又津津谭牛首也。余北游时，未尝道金陵，不识牛首作何似，无以应。台宾紫帽，拱溪流若带，其东为大海，海浸扶桑，日月所出浴。俯临郡城，万雉错综在腋下。城中有二浮图最胜。李君则又谭金陵十二层浮图也。余亦无以应。李君好奇，其为文善抉微，则又操其胜于常闻习见之外，其持论亦若是云。余曰：是山之有名旧矣。唐、宋以前至以名吾郡。然山重郡乎？抑亦郡重山也。夫天下之为奇山若水者岂少哉？多还弃于荒僻寂寞之野，樵夫牧竖之所嬉，高士伟人过者未尝问，则非其胜弗若，所处地弗若也。由此观之，天下之为山灵者，亦有幸有不幸与？李君颔之。遂从台之东攀缘石隙而下，为詹亭、为弥陀寺二所，杂客旁午不可以入。山下有泉清美，甃石为井。李君再邀余酌石上酒数行，笑谓李君曰：泉不仙，胡久耶？李君亦大笑，而归由他道，薄暮抵我书斋中，李君遂别去。斋即唐国子博士欧阳行周读书处也。

　　游诗三十七首

　　〔宋钱熙诗〕巍峨堆压郡城阴，秀出天涯几万寻。翠影倒时吞半郭，岚光凝处滴疎林。〔王十朋诗〕州北有山幽更幽，皇天阁雨为公游。登高如入上下竺，宴坐疑临大小湫。埽地焚香烟缕嫋，煎泉瀹茗乳花浮。观诗起我家山兴，身在闽南梦在瓯。〔刘子翚诗〕飞梯百级转层峦，政喜登临着眼宽。海上波涛连阆苑，日边尘土暗长安。乱来世事终无定，春尽羁愁岂一端？赖有谪仙能喜客，时陪杖履得雄观。〔朱子诗〕联车陟修坂，览物穷山川。疎林汎朝景，翠岭含云烟。祠殿何沈邃，古木郁苍然。明灵自安宅，牲酒告恭虔。肸响理潜通，神蚪亦蜿蜒。既欢岁事举，重喜景物妍。解带憩精庐，尊酌且流连。纵谈遗名迹，烦虑绝拘牵。迅晷谅难留，归轸忽已骞。苍苍暮色起，反旆东城阡。〔元偰玉立诗〕洞府神仙去不还，清源紫帽耸高寒。泉南佛国几千界，闽海蓬莱第一山。夜月凤箫声隐隐，秋风鹤佩听珊珊。瑶池岂隔尘寰路，更叩危岑最上关。〔明李源诗〕绝有人间一洞天，瘦藤扶我翠微巅。空中台阁魁三象，海上风烟荡八埏。地接龙堆双鸟去，仙遗虎谷一书悬。几时坐得山钟静？白石青云自对眠。〔查约诗〕我爱清源洞，凌虚绝点埃。蜕岩留色相，石刻记蓬莱。远岫开图画，飞花落酒杯。悄然天景里，百岁几人来？〔朱鑑诗〕天下名山多，清源居第一。三十六岩环，中有读书室。冠盖相追随，优游仅半日。行云返岫迟，归鸟投林疾。回首各西东，何处寻行迹？〔蔡清诗〕一登第一山，自觉众山小。日起海门腾，云连边树杳。物情随运迁，元化无时了。一事类登山，怀哉愧不少！〔又〕行行行上北山巅，始信人间别有天。红日当头真可捧，白云着袖似相牵。细思田土千般物，何似清源一滴泉？我欲便为栖隐计，壮心未忍负青年。〔王慎中诗〕取路非高足，入山力复余。所长元有适，于计未为疏。高见群生扰，间看四体虚。堪嗟二亩半，促促邑中居。〔又〕城中长日望，翘首起游思。如何咫尺地，动以岁年期？忽睹草花喜，终遭猿鸟疑。明归应复望，惆怅使颜衰。〔又〕洞壑香氛氲，中间紫翠分。兴来只自得，独往有谁群？激射风前瀑，孤高天际云。心赏悠然会，何由与客论？〔又宴集诗〕千峯最高顶，上客敞芳筵。心豁云初散，形忘酒易传。沧溟侔洞达，城郭俯纷阗。一与贤豪饮，翛然病已捐。〔又〕凭高张讌好，岚翠满轩楹。杯泛流霞气，絃含激玉声。魂消游目远，日入发谈清。情深宁在酒？不醉自非情。〔朱梧诗〕春画阴晴花发时，闲情遥与偓佺期。谷窥碧海莺迁早，路遶红泉马去迟。僧灶茶乾山鹤识，客堂钟湿洞云知。先生公事登临了，忘索衣冠且赋诗。〔康朗诗〕岩壑遥传住锡年，曹溪弟子旧安禅。山桥客渡残村月，岭塔僧归半岫烟。白石涧边听夜濑，青松影里见流泉。坐来一对焚香侣，始悟云林是宿缘。〔庄国桢诗〕峯耸三台倚杖攀，此身恍已出入寰。烟浮下界阴睛半，潮送孤帆隐现间。飞斝狂呼明月饮，振衣喜共白云间。相传此地曾仙蜕，何日凌空跨鹤还？(林乔相诗〕古洞岚深画不睛，夕阳佳气晚来清。光浮紫汉云初敛，色映虚岩月始生。树影蒙茸频向席，泉声杏袅间吹笙。夜分酩酊望牛斗，世路悠悠非我情。〔苏浚诗〕故人樽酒忽相携，烟满秋山望欲迷。万壑寒生沧海外，千帆飞渡女墙西。风摇渔火僧初定，客掩萝门乌自啼。醉把朱弦弹夜月。三台遥处碧云低。〔何乔远诗〕岩岩崇邱，高贤戾止。冈磐纵步，石液厉齿。液芳比玉，磐遥如砥。畅此远心，豁然遐轨。〔又〕幽居强出村，杖策到山门。疎雨终多点，轻云亦有痕。近郊山自合，远海浪无喧。日夕登临尽，相将酒似源。〔黄克晦诗〕蹑屐名山顶，长风吹布袍。寥寥双眼阔，眇眇此身高。四幔青天影，一杯沧海涛。寻常只强健，倚醉首重搔。〔又〕飞萝影外敝僧堂，啼鸟声深客座凉。出树低云初渺渺，渡江片雨忽茫茫。千湾白处皆烟浦，万点青中各水乡。莫道闲岩惟暂宿，归期来日总相忘。〔又夜雨诗〕空堂云气夜蒙蒙，未觉张灯夜雨中。鸣砌暗生岩下瀑，入林偏飒叶间风。瓦穿僧护函经湿，座冷人欣盏酒红。山顶阴晴元不定，未须钟鼓试奚童。〔黄克缵诗〕六十年来汗漫游，登临重见旧沧洲。天风岭畔双吹鬓，湖水城边一系舟。满眼烟花云外赏，千秋形胜望中收。晚芳未发人垂老，怕上层峦最上头！〔苏茂相诗〕清源洞口白云封，叠巘连冈几万重。六六峯头春踏遍，诸天天外更闻钟。〔又〕出门面面是青山，百道飞泉泻石间。鸟语松阴人境绝，篮经轻度小云关。〔又〕仄磴迂回数十盘，危亭巳坐白云端。凭栏半试登临眼，万顷平畴错绣看。〔王际逵诗〕名山原旧约，皓首喜登临。踏雨乘春兴，街寒见客心。江浮新水白，洞隐古松阴。日暮未能去，幽期还再寻。〔国朝陈宝鑰诗〕绝顶高岩瞰碧田，遥来景色到阶前。海开曙气红生浪，山引晴光绿入天。洞暖暂能回鹤梦，林深常见下猿眠。岚烟变幻还朝暮，惟有流泉不记年。〔又〕斗馌双朋访北山，山容陡见老来斑。岩苔翠魄寒山骨，洞水清烟暖石颜。伏海潜龙贪梦懒，归巢倦鹤畏途艰。遥看畚锸催工急，孰噀枯鱼起活潺？〔又〕山蹊石滑游人迹，雾里村樵一线来。幽气不惊青草梦，静声自响落花苔。宁因日暮闻豺虎，谁向山深翦草莱？客去庭空随鸟语，洞门又被白云埋。〔阮旻锡诗〕晓上清凉山，崔巍俯天半。缓步憩飞亭，从容恣遐观。春潮带城郭，茫茫无涘岸。石面迸清泉，圆光细如弹。鸟雀不敢污，嘉名兹山冠。绝顶洞门开，仙人留蜕馆。遗容巾屦新，尘世沧桑换。至今蟒穴腥，阴风吹不散。日落群峯低，烟光相凌乱。下睇岭云深，来踪恐隔断。〔丁炜诗〕支轻策蹑层阿，绕磴松杉积翠多。岩顶香泉流石髓，洞中仙蜕隐烟萝。春深坐见桐花落，夜静时闻虎啸过。咫尺江城环碧槛，频从云里听笙歌。〔张云翼诗〕俯临城郭千家丽，极望瀛天万象空。潮汐自来群岭下，蓬莱犹忆五云东。扪萝翠级盘岩树，驾壁丹楼纳海风。此日磨崖应绝胜，还欣作赋有诸公。〔释道余诗〕已觉龙锺气力微，山行尚拂薜萝衣。岩花倚笑如旧识，谷鸟忘机总不飞。槛外人烟村巷静，窗中浦漵野帆归。山灵最是能留客，净扫浓云月满扉。

　　咏蜕岩者十三首

　　〔明李元阳诗〕卧云煮石有真机，蜕骨山人丁令威。日暮不留岩下宿，空教萝竹袭人衣。〔简霄诗〕岧峣缘石磴，窈窕访仙关。木叶封坛净，藤花绣石斑。壮怀空碧海，尘眼落青山。洞主留人醉，清风日暮还。〔黄河清诗〕绝崖高挂小岑楼，鸟自低飞云自留。曙发海天鸡独开，山分闽越景全收。江清树老今还古，石峭寒生暑亦秋。悟入寻真真已悟，移文休到此山头！〔陈琛诗〕松柏参差间石楠，藤萝藉手到仙庵。清来源水寒生北，紫染帽峯秀出南。净上抽茶堪慰渴，晴云欲雨不为岚。炉薰柏子留天使，诗酒从容半日谈。〔黄润诗〕绝顶灵岩隐翠微，游人遥礼五云飞。猿惊鹤怨无消息，应待千年一度归。〔苏濬诗〕叠嶂寒泉落彩霞，回看春色遍桑麻。沧溟暗度仙人窟，鸡犬全飞野老家。千古江山留幻骨，半空云雨湿残花。坐来不觉诸天静，隐隐钟声到客槎。〔黄克晦诗〕频年五岳遍寻师，蜕影虚岩坐自疑。台下云生知有梦，天边鹤过忆曾骑。夜坛箫籁含明月，阴壑松萝动暗飔。依旧千峯俱遶榻，四檐云气为伊谁？〔郑之铉诗〕鱼城烟火望来曾，百丈坪前一再登。海上红云携断雨，山中白日对孤僧。雾深半榻迷樵径，人到空花点佛灯。蜕骨千秋何所在？只应别殿锁崚嶒。〔黄景昉诗〕绝顶松阴夹道栽，天然华盖护中台。人烟绕郭鸡栖处，石乳澄潭虎啸来。海估风微飞豆过，山僧日晚采茶回。神仙脱骨终何许？浊世空消酒一杯。〔又〕隔宿重游未厌频，十年虚负北山神。空桐树老霜前色，通草花开梦后身。闲数溪桥鸦点点，笑看郡郭堞鳞鳞。何人杖屦还孤往？三变蓬莱海上尘。〔周廷鑨诗〕昔年高士径，今日望仙台。啸虎人安在？骑鱼客不来。天低云叶坠，山静雨花开。欲判三生事，临风酒一杯。〔国朝吴方皋诗〕古洞餐花处，萧然物外情。月流千树影，杯度两江声。迹与苍云远，身随紫鹤轻。浩歌绝顶上，一啸万峰青。〔释德萃诗〕乘兴来蜕岩，时属三春暮。残花落满阶，巧鸟啼盈树。信宿不言归，主宾欢道聚。南窗共翦灯，促膝倾情愫。睡去到三更，潇潇闻雨澍。中心一何忭，以兹及时故。晓起不见山，满天皆岚雾。画永何以消？闲搜长短句。当且待晴明，言旋理杖屦。

　　咏紫泽宫一首以在此宫作也

　　〔明王慎中诗〕畏景在城市，聊兹息茂阴。攀跻不觉远，依止自知深。石上消尘气，钟前起悟心。宿非如可谢，卜筑请从今。
　　纯阳洞，南左半里许为左峯，亦名东岩，上有海潮室，今废。《闽书》：奇石倚天，室居石址，或曰裴道人尝居此以吸日月精华。峡石刻字曰“清源福地”，其旁为遵岩，僧可遵居此，故名。其地周数百武，巨石偃亘平如砥。又名百丈坪。可遵建二台塔，今圮。中有巨人迹，明王慎中读书岩。中又南左半里许为泰嘉岩，地颇平旷，泰嘉寺在焉。详见《寺观》。明侍郎顾珀结庐读书于此。知府万庆为匾曰“新山书院”。〔珀自为记〕吾泉郡之镇曰北山，距城七八里许。盘礴横地巀嶪乐参天，沿山联结岩洞率多岔岬崴峨，独泰嘉岩四衍堂宇宏杰，轩窗玲珑，珠案拱其前，翠屏拥其后，旗鼓悬于左，狮象蹲于右，实兹山之伟观也。若夫云浮雁塔，月皎龙池，花覆香泉，藤缘宝树，莺簧奏曲，松絃鸣风，争奇献巧，盖有不能尽状者矣。外祖将仕郎魏公茔域接壤于斯，新山子早岁读书隐居焉。玩索之余，曾与山约曰：他日能有尺寸，当使斯岩其有兴乎？迨予登第入官，不暇登览，然心想神游，每形于梦寐矣。世逖栋挠，守者匪人，砍伐其薪木，觊觎其风水者蹑踵也。嘉靖壬午，予致仕归，寻幽怀昔，但见破宇颓垣，仅存一二，余皆莽为邱墟矣。为之恻然曰：夙昔之愿，讵忍忘耶？遂捐资鸠众，市材庀工，修饬殿宇五间，构廊八间，东西轩六间，内门一座，湢浴一所。适有四川副使之命，促迫就道，功未及究也。嘉靖甲午冬，又以户部侍郎得请归。越明年乙未，复建前堂五间，匾曰“新山旧隐”。外门一座，庖厨一所，缭以周垣，具乐讌饮而落之。当道缙绅偕乡士大夫毕集，酒半，合辞言曰：北上之胜，惟兹为最。非离群乐道者不足以居之。又曰：辞宠者避喧，逃虚者习静，予老矣，离群不敢也，乐道未能也，避喧习静，窃有志焉。且山川遇人，固自有数，而物之废兴成毁，常相寻于无穷。后之人有能嗣而葺之，则兹山之胜，不重有遭乎？下有灵源庵。《闽书》：灵源洼广数百步，水积其中。郡志谓中有鳌龙，宋时旱祷辄雨。〔明詹仰庇诗〕苍松一迳霭晴阴，乍引凉飚散暮林。香殿梵微天乐奏，毒潭秋冷水龙吟。空中清籁沈明月，醉里轻涛度碧岑。已觉会心不在远，凭栏坐久落花深。循西而北半里许，为半岭岩。岩前有石门，南左径畔有亭，匾曰“白云满地”，今废。〔宋郑道诗〕天风吹我上齐云，小涧清从石乳分。濯罢尘缨吾欲忘，白云满地未斜曛。《清源山志》：石广数十尺，苔藓浓封，遥望若缀锦。中有池田，又有石刻“泉南佛国”。〔明黄克晦诗〕石门苔径入残霞，薝蔔优罗间作花。纵有山田如色界，自应山水属僧家。松声落座兼啼鸟，海色窥帘带远槎。绝顶何须还别洞，萝衣此地伴袈裟。〔国朝释明光诗〕却爱中峯秀，入门曲径幽。鸟啼云外树，人上竹边楼。借榻吟新月，烹泉话蚤秋。留连宾主意，不负此同游。又路中有半岭宫，久废。国朝嘉庆丁丑，老叟谢求募建。岩北别有岩曰寒山，其院宇今亦废。寒山岩与瑞像相抵背，从瑞像岩左绕石径而上即得之。又南半里许，为栖霞岩。旁有香飘不动亭，今废。其左为大道岩，一名芭蕉古洞。大道，秦时人。详见方外。〔国朝蔡仕舢诗〕别下源山日欲曛，斋心入夜礼元君。中峯一线开青壁，半岭千松锁白云。春水自萦深草径，夏虫堪语旧冰纹。醉眠不辨仙凡隔，鸡犬声声到枕闻。又南左为瑞像岩。宋元祐二年林道者诛茅是山，梦人使镌像，且示镌者姓名曰魏周。周梦亦然。像成，端丽甲诸相，构堂以蔽风雨。明成化癸卯僧惠禧修之。〔明黄凤翔诗〕危磴垂藤古，层冈法殿开。扶筇还对酒，岸帻共登台。城郭凭栏近，川原入座来。祗愁残照逼，归袂拂风埃。〔何乔远诗〕白石穿平地，高巅乃雾封。不缘来谷口，几误失高舂。石佛多摹相，人天各自容。婆娑寻古迹，惆怅散余踪。《闽书》：岩石面平如砥，翠嵂■〈山截〉嵲，亦名天柱峯。国朝嘉庆甲子许宗鹤重建。前峯对峙，危石排列，如僧群立，名罗汉峯。峯后有灵潭，深数丈。又有圣泉、瑞香泉、狮子峯、回舶峯、莲花峯、云髻峯、石笋、石蟒、石龟、石城、石窗、石门诸胜。旧有望州亭，此句县志不载。视郡如掌握，今废。旁为日休岩。淳祐志：头陀岩也。天成石罅，谓之石门，深数十丈，上沿小径，通瑞像岩。石门下有霹雳石，宋陈谠题“北山胜概”四字。又峭壁攒峯忘归透碧岩等字，及唐、宋游人石刻。又有片瓦岩。淳祐志：片瓦虎岩，皆天然石室，可居止。《闽书》：虎岩在五台峯右，五代时僧守息能驯虎，故名。有石刻“大休歇场”四字，亦名大休岩。〔明何乔远诗〕大休岩下白云生，铁壁泉流细细清。古佛当龛犹有相，高僧持律久无情。乱围绿树余千尺，杂啭黄鹦不一声。咫尺茅斋难乘兴，今朝始得向空行。唐欧阳詹、林蕴、林藻读书于此。有石可濡墨，大书曰“石砚”。有室如瓦窑然。明成化间张庸即其旁建室祀詹。嘉靖万历间，詹裔孙深，深子模，先后重建，称欧阳书院。黄凤翔书对联，刻石嵌于壁，李开芳书“高山仰止”于岩前。国朝乾隆年间，詹裔孙芳馨鸠族加修葺。〔明陈让修欧阳书室记〕清源巍然，台座昂伏，而东历九侯山，将转为府治，石益壮，以奇巍者碁累，怒者虎斗，列者堵墙，覆者瓦屋，烟龛风宝，若门若屋。若探营窟，以访葛天氏之民；若闯陋巷，以寻颜子之居。俯而下，蹑而登，折而东，又折而南，反出于若门屋者之上，乃天空地迴，山岳开而溪海会，怪石环错，居然翠微，固欧阳先生读书处也。久且荒，其裔孙深大惧先迹弗治，捐己资，伐木陶土，拓旧址而新之，考极相方以完其美。中为欧阳子读书堂，西辟小轩，南北其户，任风月云烟以来往。东巨石，援山而横出者二，如承露仙掌，浮以飞亭，望沧溟而临千里。南俯泉城，如晬盘觞豆，罗列几下，午夜书声可以相闻。紫峯在座，浸以晋江，若可架长虹，研朱而濡墨焉。此则欧阳书室之大观也。轩之西，矮屋数间，辟东牖以迎朝曦。牖东，石如崖门。由以入北室，奥然小区，可以居休观妙。室右巨石如立蛙，前仰后俯，偻以入，可坐数十余人，固栖元之秘关也。是岁三月告成，属两山见吾子陈让作文以纪之。某惟吾闽风气在汉如长夜。在唐如昧爽，而欧阳行周奋兴于泉，乃能修词立诚，挟策上国，至动陆宣公，名实与昌黎诸贤相上下，是固未可止以首登进士破吾闽天荒论也。日出扶桑，风气新而人文著，安得不为杨龟山、朱晦翁之诸大贤倡？渐到天心文治宣朗，则吾闽泉所以自源而流者，又恶量哉！则斯室也，又不得仅以游观山水论矣。兹固某所愿有言者也。若公平生行业之美，《唐书》本传备矣。《礼》曰：“先祖无美而称之，是诬也；有善而不知，不明也；知而不传，不仁也。”则欧阳生修其祖遗迹以明著于后，礼也，宜籍也，乃镂之于堂西之石。〔元释大圭诗〕闲情素乖俗，乐彼中林居。林居未云果，幽赏意有余。出郭青山多，佳木亦扶疎。并游得良友，方驾从所如。翠微薄炎景，萝风汎凉裾。云径步窈窕，石门入清虚。少留席丰草，绿缛延以舒。藂祠翳鸣鸟，石涧清有鱼。形神一萧散，疲勚亦已祛。夤缘龟岩东，遂即欧阳庐。怀贤仰高躅，抚迹惊废墟。愿留石中室，毕诵人间书。兹焉恐迟暮，眷眷空踌躇。〔何乔远诗〕蟹螯醉梦从他熟，竹简欣摊未厌生。饮酒读书知孰是？岩花谷鸟总同情。山邻茅舍来还少，老谒祠堂媿不成。每忆遗文犹缩手，敢如好事乱题楹？〔黄凤翔诗〕怪石何巀嶪？一迳盘纡转。阴厓溅细流，层砌匝苍藓。行行穿洞入，倏然觐巍巘。上有读书台，昔贤迹已缅。老我懒废书，偶来旷游衍。扪萝穷其巅，登顿力忘倦。山鸟随往还，海云自舒卷。坐使蓬心豁，邈焉醉眸展。欲归仍夷犹，前林斜照晚。〔又〕秋风似送读书声，遗迹灵岩结构成。甲第当年龙虎榜，湖山千古薛萝情。朝看野色遵云起，夜落灯花带月明。为有孙支传世业，青苔那许锁柴荆！〔庄鳖献诗〕昔人读书处，春风满雒阳。不知千古恨，江上已秋霜。〔黄克晦为陈大参招游诗〕三年云卧与君同，欲别犹攀岩桂丛。人似浮屠窗下宿，山疑禹穴地中通。千寻石壁临虹渚，万里沧波见月宫。胜地名贤今古重，题诗一为表雄风。〔国朝丁炜诗〕仰止高贤在，荒祠百代余。松杉三径老，风雨一灯虚。韩、李齐名日，欧、闽得第初。夜深探石室，仿佛见遗书。〔林之浚诗〕籍甚贞元闭世材，刺桐城外读书台。天荒闽越凭先破，月旦江南早共推。剩有空山环秀色，从无断碣写余哀。一龛佛火黄昏候，尚想灯窗石室开。〔黄兴祚诗〕高台渺渺俯沧洲，此地贞元足胜游。七建谁开周草昧？一江漫说晋风流。云霞曙色孤城出，龙虎才名古洞幽。却望遵岩连石镜，大邦文献军今留。按隆庆、万历二志皆谓欧阳石室在龟岩，然观释大圭诗有“夤缘龟岩东，遂即欧阳庐”之句，则石室非即在龟岩明矣。《闽书》谓欧阳祠在虎岩是矣。而于狮岩复为欧阳读书处，有石室如瓦窑，是又二处也。今石室如窑，现在祠旁，则此处之为石室，不辨自明。又淳祐志稿载，僧守息在赐恩安禅，有驯虎之异，则此处之为虎岩，亦不辨自明矣。虎岩之左为不易岩。相传昔有女尼居此，有访之者曰：若来住山不易。尼曰：到山亦复不易。后百步有泉如线，名一脉泉。又南半里许为碧霄岩。《闽书》：岩怪石委萃，重复相依，中广不踰席，北来南去可百余武。仰视碧天如线，曰小有天，曰拍洪崖肩。当北入处为上碧霄，石罅刻字曰“透碧霄”。左有亭曰“寻真误入”，今废。南出左侧，宋三山林奭刻大“寿”字，高二丈，以祝亲。又有石刻曰“少留冷饮”。国朝道光癸未，黄清和即其地筑小憩亭，曰“小云关”。中琢佛像者三，为下碧霄，亦废。道光庚寅，康济时重建。又南为梅岩。《闽书》：古为招庆院，详见寺观。唐人陈嘏读书于此。谷口刻“梅关”二字，“梅岩山界”四字。五代时，留从効别墅在焉。宋留忠宣正作堂名曰梅岩，相传旧有古梅数百年在其处。〔明黄润诗〕天教冰玉作精魂，花萼先春羡此君。堪笑山翁幽兴极，冲寒月下吸清芬。〔黄凤翔诗〕秋空摇落众芳歇，黍谷冬寒更栗冽。岩畔梅花标早春，数枝斜映千山雪。萧疏冷蕊白于琼，卷曲孤根贞似铁。冰台瑶圃净纤尘，浮动暗香风味别。回首东园桃李花，倚云和露斗纷奢。昨日开颜今日改，岁寒晚节复谁在？惟应松竹订清盟，翠干霜稜屹相待。还看叠叠黄实时，凭尔和羹登鼎鼐。岩高数尺，可容人坐。有潭曰绿潭，石刻“绿潭瀑布”四字。波磔遒劲，殆唐人笔也。沿流上至高峭处，曰风雩，有石棋局、石砚、炼丹臼。北有双石对峙，泉绕之，宋寺丞黄维之题曰“云根潄玉泉”。又有光雪知心、清风万壑诸亭，皆废。又东为妙觉岩，在倒旗峯下，下有亭匾曰“第一山”，摹米元章书刻石亭，今废。有泉在石屏之底，曰瑞泉。〔淳祐志云〕瑞香泉在兴福院香积厨房，字妇无湩，投钱饮之，潼也。庆元间，刻石曰：“巨灵擘石，石乳涌出；监者神清，饮之无疾。”相传为陈公谠铭。明隆庆间，牧叟儿疡，洗之愈。远近趋赴，邻省税舶来汲者日敷十艘。郡人俞大猷时为总兵，堙之以杜不虞，后涌冽如故，而汲者遂少。又东为狮岩，有石如狮，泉石幽奇，景象清旷。〔明蔡清诗〕一上狮峯四望低，恍然身蹑九霄梯。风云何意俱来会，虫鸟无心自在啼。静对乾坤疑有话，追思先哲愧留题。携朋更向清源去，去路相将莫遣迷。又东为龟岩。〔明何乔远诗〕崒嵂高岩欲尽巅，明窗曲牖更回旋。幽禽啼树苍烟破，怪石当门翠霭悬。混迹醪尊忘雅俗，浮生蜜食悟中自边。残春半月方愁尽，晚景宵辉喜对圆。巨石屭屭，状如穹龟伏鳌，上有广利王庙。详见《坛庙》。又下为赐恩岩。“赐”，一作“四”。《闽书》：唐赐许刺史稷之山也。又传宋李文肃邴隐此，朝恩四及，故名。淳祐志：元祐间，民夜见光，相镌白衣观音像于岩端。国朝乾隆二十四年，提督马负书葺而新之，创亭轩八九处，书“鸢飞鱼跃”四大字刻于石。〔负书自为记〕清源东麓之赐恩岩，乃郡城来脉，唐欧阳子读书于此，首开闽中文献。余郊巡登眺，见峯峦叠翠，洵毓秀锺英之名胜，何可不为点缀以培地灵？爰同怀涵村太守，杜松风刺史、韦显祐、刘益轩二司马、干静专、王季功、伍蒙泉、黄映峯、庄约轩各大尹、章书亭副戎、李晓村、福永长、索厚斋、阿履安、宋澍苍诸参戎、希云亭、何宪韬、徐明清、翁显臣、刘缵徽诸游戎共捐廉俸，辟磴道，筑山门，砌围墙，一时所成者，有大观轩、流辉亭、宜斋、步云亭、挹爽亭、耸翠亭、高明亭、邀月台等处。仰观俯察，羡海阔天高，万物得所，因并书“鸢飞鱼跃”四字，镌之岩石，以志太和翔洽之盛　且以发秀灵活泼之机，谅同志者当必更有为山灵增色也。〔又诗〕名岩千尺倚天开，面而云峯拱翠来。气吸长江环百雉，灵锺叠嶂接三台。桑麻景色迎眸遍，亭榭规模相地培。盛世恩同山与海，化机何处不春台？〔督学庄培因诗〕琴樽春倚竺泉开，得共元戎选胜来。花外雕鞍明小队，岩头金薤接中台。唐贤风月人争说，谢傅林亭手自培。信宿良游成秉烛，海霞薄暮上平台。〔督学汪廷玙诗〕城东翠巘倚天开，嘉讌招邀蜡屐来。祠揖四门探后海，碑摩千仞接中台。鸣阶琴筑云间落，傍径松杉雨际培。极目化机真有会，振衣更上最高台。〔郡守怀阴布诗〕古刹疏林曲径通，行来襟袖满和风。天空舒卷睛云度，野旷高低佳气笼。极目峯峦千嶂里，迎眸烟火万家中。公余偶至登临处，喜见熙熙景物隆。〔署郡守杜昌丁诗〕弥陀生面别为开，胜概纷披触景来。俯察仰观都一览，左宜右有接三台。欲垂后处前应表，待补天时地早培。自是恩光沾被广，山灵亦与护亭台。〔又〕登临忘倦并忘归，幕府开筵坐翠微。麦陇尊前青是浪，筍江望里玉成围。亭虚云合岚呈彩，笔化鱼游影欲飞。岁首时和同乐处，赐恩岩畔浥流辉。数诗即事，宜即附此。乾隆三十八年重修此岩，并塑大观亭五文昌神像。〔黄世德记〕赐恩岩旧无大观亭，有之自乾隆辛未始。大观亭旧无五文昌神像，有之自乾隆癸巳始。赐恩岩者，清源三十六岩之一，南唐刺史许先生稷蒙恩赐地，故名。上有欧阳先生读书室。佛殿僧房，林壑幽邃，游屐接踵，然经数百年来，曾未知有幽峦奇阜可别开眼界，以增兹岩之胜者。岁辛未，提帅马公、郡伯怀公、邑侯黄公选胜于此。披榛穷壑，各以意为结构之势，亭曰流辉，曰步云，曰挹爽，曰耸翠，日高明台，曰琴台，曰邀月斋、曰宜斋，独大观亭冠绝诸胜之上。马公大书“魁”字于巅崖，旁刻“鸢飞鱼跃”及“风云壮丽”图于石，岂惟寻常山游品题故事哉。谓吾郡文明之徵，实由此也。癸巳春，诸同人乃议塑五文昌神像于上，副马公之志，而二十年来倾欹坠坏，剥落殆尽，岂所谓有其举之莫敢废者耶？爰倡议捐赀鸠工庀材，坏者修之，坠者举之，塌者完之，自山门以及绝顶，丹黝胶漆，诸胜豁然，而大观亭之坚完有加焉。凡费若干缗，阅三月告成。中奉文昌帝君及大魁神像，旁奉朱衣金甲及二仙童、帝君骑坐。置业收息，付主僧为香灯之费，而大观亭之事毕。夫山川胜地，何处不有？虽曰天成，亦有人巧。今观斯亭，崔巍爽垲，苕藐苕荛，大海环流，群山拱揖，摩挲星斗，吞吐烟云，烟火城中，历历如画。又城为鲤形，亭之高坐武步适抵其背，如巨灵辟易，跨金鳖，泛碧海，■〈髟上思下〉鬐鬣，跃跃欲动，真负郭一奇观也。而以五文昌扬灵表瑞，增成壮采，他日秋风荐鹗，春雨腾龙，玉堂沙堤之英，有不由此其选欤？或曰：斯亭山高地旷，烟雨薄蚀，难以久远。嗟乎，物有成毁，时有废兴，后之君子，将点缀名胜，为斯亭壮观，第补葺罅漏而已哉。是为序。又佛祖殿后有镌“高山仰止”四字。旁镌欧阳行周先生书。嘉庆九年，林文时、王文曜同修大雄殿山门，有记。清源三十六洞，赐恩实居其一。宋时文肃李公隐于此岩，朝恩屡赐，故以名岩。其地即泉刺史许公稷之山也。阅宋淳祐志：民见舍利夜光。无祐间，塑观音大士，都人士女焚香顶礼，日久益新。明卓吾李公题曰：不必文章称大士，虽无钟鼓亦观音。胜地之传由来旧矣。国朝乾隆已卯，提帅马公易斋与郡侯明府修举起坠，辟磴道，筑山门，创亭轩，书“鸢飞鱼跃”于石壁，盛矣！阅今四十余年，画栋雕甍，不无倾圮。甲子仲秋，余与王君来游此地，仰瞻殿宇，岌岌不可终日。念给孤长者曾布施金，以振花氏城。我两人应竭绵力，以襄斯役。倘俟山僧沿门托钵，恐缓不及事，因兴工于九月上浣之八日，葳事于十月之既望。山门曲径，焕然一新，将见古佛之灵因山而显，山脉之固因人而兴，斯亦清源一臂之壮观也。是为记。后中军府徐庆超镌一大“寿”字，又镌“云梯”二字。其下为中岩，又下为下岩，皆李邴所构。倚大石为室，有镜石。镜石即何乔远读书处，以石如镜，取以自号曰镜山。今尚有镜山书院石坊在焉。有醉月石、凌云室、弄泉观、恰云亭、崇彦坞，今皆废。凡此皆左峯联缀之胜也。
　　赐恩山下后茂乡乃山脉入城紧要处，前被挖掘窑土，开筑礐厕，经前守徐汝澜严禁，碑示。

　　附后茂乡告示

　　署泉州府徐汝澜为示禁事：照得泉郡东关外后茂乡，地近清源山，乃系发源入脉之所。前因屡被附近居民挖掘窑土，开筑礐厕，有伤源脉，当经前府示禁在案。乃愚民无知，仍复任意开掘射利，殊属玩违。查永春、仙游交界之白鸽岭(即鹑鸪岭)。亦系泉郡发源之处。先被官民树立路碑，开筑礐厕，业经本时因公驻州当经会同永春州捐资填塞迁移，百姓咸皆悦从。在隔属尚知凛畏，岂本辖转难遵奉耶？除现在捐与诸绅士给资填塞外，诚恐将来无知匪徒，再行开掘射利。合行勒石示禁。为此示仰附近居民知悉：自示之后，尔等毋许仍在该处挖掘窑上，开筑礐厕，致伤源脉。倘敢故违，许该地保及董事人等指名禀究。保约涉私容隐，并予责革，决不宽贷。各宜凛遵毋违！特示。嘉庆二十一年四月日给。此碑立在后茂乡祀公宫前，有摧倒作三段者，后乃接竖在宫内壁。又立小碑七石在各行脉处，文云：“署府正堂徐示：此处地接清源，全郡风水所关，毋许挖窑筑厕，如违断不轻恕。”
　　纯阳下洞，西南半里许为右峯。旧志作紫泽西南一里许，非。亦名西岩，与东岩对峙。元王翰镌“海天一色”四字于石。〔明蔡克廉诗〕二十年中念友生，重游此地不胜情。欲谈往事僧何在？犹听高山磬自鸣。晚径也应怜旧迹，春莺谁复听新声？纵然学道诸缘静，觉到西峯梦不成。迤逦南下，为南台。岩矗起三石，为三峯石。此是西向。高十余丈，嵌空壁立，以在上下洞之南，故曰南台，按此处府、县志云：三峯石稍上为西洞天，林孕昌构偕乐亭其下，乃为南台岩。而以孕昌自为《西洞天记》列此右峯，又误。盖偕乐亭，明在蜕岩之右不过数武，与南台相去甚远。惟初时孕昌于舟峯及南台有先筑四亭耳。详见中峯上洞，孕昌《西洞天记》，及此下所叙。唐蔡南玉祷雨之所。〔元〕天历间，僧白云居之。王子真为书“出岫无心，绝壁遏云”刻于石。明成化间，僧惠禧复凿山累石，建楼筑室。〔禅关开山记〕桐城北山南台，离城七里许，清源来脉，巨石高耸，溪光碧岫，绝顶幽清，四顾江山，一览昭然心目之间。元天历壬申。僧白云茅居修行。至明正统年间，僧明善、敏殷等继住，重盖隐室。久历风霜，屋宇朽坏。时有前任都纲迪庵禧徧历江湖，参方事毕，回此，见山窄狭难以安众，捐舍□钵，谨募缘众。成化十三年，岁丁酉，孟夏，于室顶西畔兴工，开基砌石，运工搬木，建禅关一座五间，小楼一所，以安僧众。期逾三载，无非收其放心，砍其自得一笑已矣。重修佛殿、僧堂，饭室、净所，奂然一新。仍造本行觉心塔一座，普同共仪。逮令工毕，福瑶请予记之。余愧才疏德薄，直述其言以为识。主缘僧行最，成化十五年勒石。其地倚石为墙，下临无地，俯望城郭，历历如画。嘉靖间，推官谭铠建凌虚亭、廓然楼、思乐亭。〔顾珀为记〕节推崇德谭侯莅郡三年，大率近民平易，刑清讼简，暇日寓乐于山水之间，往往著之声律、草书，以博其趣。泉之镇曰清源。清源之右曰南台，南台之南片石平砥，侯捐俸建亭于此，未题匾而去。比贰兴郡守，移书请予名而记之。新山子未知所以构亭之意，或曰，仕宦芳踪，或曰，宦隐也。吾意不然，侯非作无益者。或曰，翠微旷阙，病东南，侯堪舆，盖补之而时登之，似也。当时偕登不知几人，其登不知几至？方其登也，西望紫帽、青莲、罗裳，如拱如揖；东瞰大海，洲岛错落，如吞如吐，邦之形胜，诚可乐矣。不知有思，匹夫匹妇弗获自尽者乎？又如薰风南来，花鸟馨香，酣畅赋诗，投壶鼓琴，亭之会亦极乐矣。不知有思，陶唐蟋蟀之风，复有反而思其忧者乎？侯志亶若兹哉，则斯亭之作，庶几古人忧乐之遗，吾所谓先后之间者也。然则君之登斯亭也，谓之乐亦可，谓之忧亦可。奚所择乎？亦曰忧也者，所以为乐也。名之曰：思乐亭。隆庆元年，知府万庆于其最上处更镌“天子万年”“年”府县志作“寿”，未是。四大字。万历间，兵宪杨际会重建精庐。〔黄凤翔记〕郡城之北，清源雄峙焉。山有上、下二洞，稍折而西，循迳而南，有怪石峻嶒，下临无地者，为南台山。山故有精庐，沙门居之，岁久颓毁。骚人墨客携侣登临，则相与班荆藉草传觞。骋望白云青霭，飘拂衣裾，已而暝色逼人，栖憩无所，姑掉臂而去之。兵宪容县杨公观风政暇，尝一登眺徘徊，则慨然曰：兹胜境也，奈何委诸榛莽哉？遂创意重构之。赀皆己捐，不费公帑；役皆佣募，不烦民力。背石为屋，架层楼其上，左为梵宇，为亭。黄生闻兹台告成，扶杖陟翫，则辄有遐感焉。夫物有必至，事有固然，成之趋于毁也，兴之趋于废也，犹旦之有暮。彼金谷之园，没于豪贵，平泉之石，散于洛阳，其成毁兴废，关一家者，姑置勿论。即章华、柏梁诸钜丽，时更代易，倏已夷为邱墟，俾吊古踌躇者，欲寻其遗踪而不可睹。独岩泉天然之胜，托于亭台栋宇之观，虽不幸至陊颓，而一加修营，辄已依依如昨。故恬愉葆真之士，枕石潄流，终不肯以此易彼。今世仕者，匪牿于温饱私图，则缰于簿书鞅掌，尘怀俗虑，溢满眉睫，第令移杨公所捐之费，亦足供金谷平泉一木一石之需，乃所营者不在彼，而在此。兹其襟怀闳豁，岂俗吏所可几哉？余请告家居，坐卧一小轩，甚困。是日凭高遥瞩，岸帻引满，凉风被体，酷暑顿消。恨游兴未豪，不能偕友人作河朔饮。犹迟回弗忍去，顾薜扉之外，恐有却立旁睨，几其去而代之者。夫四时之序，岂直可以说应侯哉！即岩泉觞酌之乐亦尔。然使余获避喧逃虚，偷一日之适者，杨公德也。兴既阑，促蓝舆归，复坐小轩为之记。杨公名际会，万历丁丑进士。知府姜志礼又镌“水石名区”、“空中楼台”及“登春台”等字，又有镌“南山有台，如此江山”及“丸泉”二字者。又南台尽处，有舟峯。卧石去地千尺，悬崖若风帆，郡人呼曰舟峯。今称其近处为石船尾。上刻“清果分流之界”六字。下有报劬院、舟峯庵、无尘庵。详见《寺观》。〔宋刘子翚诗〕杖策到舟峯，开轩对缘丛。禅心清似水，客鬓乱如蓬。鼓角谯门日，莺花上已风。逢人相借问，何地隐庞翁？〔明周廷鑨诗〕胜览始兹峯，云山青万丛。金溪明翠浪，石径隐高蓬。櫂拨天河水，帆归岭树风。沧桑谁复问？江海一渔翁信。〔又〕自结旃林不闭关，轻将翠黛点烟鬟。云留封树便成麓，客到浮槎直上山。返景近催天镜出，落霞祗接海潮班。荔香一品新尝得，更采芳荪满袖还。崇祯四年，林孕昌筑二亭：曰纶恩，曰雷荐。六年，复筑二亭：曰襭云，曰访贤。即布衣黄季弢名文炤著书处。又有未亭、君子斋。今楼亭皆废。〔唐韩偓诗〕无奈离肠日九回，强摅怀抱立高台。中华地向城边尽，外国云从岛上来。四序有花长见雨，一冬无雪却闻雷。日宫紫气生冠冕，试望扶桑病眼开。〔朱衮诗〕栈云窈窕穿刚半，鸟羽离披奋已艰。气概不教容易领，穹台还费几回盘。剑雄石户遗金锁，鹤老禅关护日丹。力尽元虚身世小，无人肯着绿皮冠。〔程秀民诗〕方城绝壑时牵梦，百月相看始一登。古洞花明迷曲径，悬崖松老抱枯藤。鹤还丹谷空遗蜕，鸟宿尘龛独有僧。多少烟云添客思，几将感慨对高陵。〔又〕重上南台百尺楼，松花香细薜箩幽。钟鸣高塔僧初定，风落平林鸟未投。沧海遥看双树出，碧天斜倚片云浮。三山不是吴山迥，却为登临起暮愁。〔顾珀诗〕屹屹南台接碧天，禅关缥缈白云巅。峯连翠壁魁三象。日出红光散九埏。隔水苍松千树古，倚岩盘石万寻悬。闲来每发登临兴，曾借蒲团几醉眠。〔苏浚诗〕崇冈叠嶂倚崆峒，满径蓬蒿忆故宫。自是洞庭开宝籙，却看琼苑出遥空。三山影落壶天内，万井烟生夕照中。握手相看拚一醉，青山几得故人同！〔黄克晦诗〕苍崖千尺峭空虚，半挂璇天侧日车。看乌已知风在下，入岩初讶地无余。图中远岫含残雨，掌上平田绕绿渠。少小躭奇今白发，几回诗酒欲巢居。〔黄克缵诗〕嵯峨石壁倚晴空，楼阁新开面面风。东去江流长自绕，南来山势故争雄。林垂丹荔轻霞外，桥卧苍波落照中。拟向扶桑观日出，留连坐待海天红。〔又〕松径阴阴爽气新，仙家风景净无尘。洞中日月闲今古，座上峯峦共主宾。沧海潮来凉满袖，夕阳岚下湿沾巾。山公饶有高阳兴，相约重寻岘首春。〔黄景昉诗〕绝壁何缘玉一区，即教善画莫能图。为云合覆三千界，置邑将容十五都。日出金鸡啼破汉，风来黑鲤渴吞湖。诸公彩笔夸强健，最早诗成字字珠。〔林云程诗〕危楼高插碧霄端，凭槛凝眸境界宽。石窦虚涵云气湿，松涛响带瀑声寒。千峯崒嵂天边出，两塔微茫雾里看。四野晴开真旷绝，壶觞终日罄交欢。其东为巢云岩，岩石悬峭石罅中，常有云气往来。明詹仰庇谪归隐于此，郡守为建书室。邑令叶春及题其峯曰“高士峯”。黄光昇刻石曰“青天白日”。上有流觞、放鹤二亭，今皆废。〔明黄凤翔记〕出城北三里许，岩宇星列。而泉石称最胜者三：望之突然，梵宫阴蔚，外坦而中幽者，观音岩也；稍进而石门盘郁，佛龛邃靓，有古松蟠虬倒影者，弥陀岩也；又进而悬崖陡立，鸟道微茫，常有云气朝暮往返者，巢云岩也。二岩距巢云，若由踵至顶望之，不能寻丈。乃自嶔崟突兀，曲折迁旋，登者十休而上，五休而下，若蓬莱千仞之不可几。比一至其巅，则怪石崚嶒，擎空吐雾，流泉喷洒，瀑布飞珠，其奇胜甲于诸岩。而金溪之水朝于右，浯江之水汇于前，平畴绵亘，郡城在目。当其彤云四塞，烟雨沈冥，则岑寂孤高，恍在层霄之上。若夫霁旭初开，暮霞掩映，群山奔赴，环流浴日，又旷然备一郡之大观矣。先是，年远荒颓，鞠为茂草，虽故老莫知其处。隆庆乙巳，侍御詹君以言事忤上旨，谴归田里，常栖迟于弥陀、观音两岩之间。一日，偕朱徵君访寻故迹，援萝登憩，披榛而石出，卓杖而泉落，不觉相顾大喜，谓神人之挈而授之也。已乃庀材鸠工，即其旧址建之。中见书室，背北面南。左为流觞亭，傍注涧水，而蓄鱼其中。右为轩窗，俯瞰二岩胜概，其规画精雅，皆出君心构目营。而郡守朱侯、贰守丁侯、推官李侯，咸捐俸以翼厥费。兵宪乔公给岩僧若干亩。落成之日，余携尊酒诣之，相与扫石而坐，临流而饮，觉其幽奇万状，寥廓无涯，令入息心炫目而不能舍去。嗟乎！百余年榛莽之区，一为君所赏识，遂缘以改观增胜，即一草一木，殆若非人间所有。美哉，君之足以自娱，而兹岩之获自托于君也。然余观自古诤臣，以言获罪者，多称病谢客，塞户避谤，惴惴焉犹懼不测。君今枕石漱泉，陶然以琴书诗篇自适，既无怀沙赋鹏之怨，又无忧谗畏讥之虑，则其所遭之幸，盖什倍于古人，是皆一时胜事，不可以无纪者也。余于是乎援笔而为之记。君名仰庇，今为兹岩主人，乔公名懋敬，朱侯名炳如，丁侯名一中，李侯名焘，皆尚意气雅慕君者，而余为黄君凤翔也。〔何乔远碑〕居官任职之谓忠，委世韬身之谓光，显迹遂志之谓通，保终守固之谓贞。忠焉而不隐其愚，光焉而不任其晦，通焉而不变其塞，贞焉而不弛其毅，纯德君子也。维少司寇詹尔钦公，当嘉靖之季，宰邑南海，英概风举，殷守日晶。入为御史，不屑委顺朝旨，窥瞷时局，所昌言者宫闱琴瑟之和，所招尤者社城灌薰之衅。雷轰方掀，地狱可画；余生未残，主恩是恋。绝人同人，溷世出世，探怀乎诗书，寓情乎咏歌。公以居不深，迹不远，则行不遥。就北山之麓，结巢云书院而隐焉。身则辱于泥淤，气则畅夫轩渠，是公之光也。策足再起，掉头还归，■〈石甾〉磷不侵，声实并畅，天子不能舍公，召公再莅藩臬。九列迁于俄顷，八柱近在顾盼，而公必申其志，不枉所持。谁求台则甘从忤世，急遂初衣，问征前路，是公之通也。节守段干，义高颜阖，梦葵遗屦，饮水投钱，庇不止于葛藟，惠默沾乎蔀屋。汲行后进，如恐不及，归依帝释，不遗余功，是公之贞也。公用世先后积十余年，而隐于巢云书院者以三十余年，是岂特名德贞风与兹山俱崇，而精神之所萃聚，衣履之所振曳，其遗标余挥，未必不与诸山相栖迟也。槛外之云，是公心之变态也；门前之泉，是公心之浚发也。山中风雨，公之所以拘如晦也；山中竹树，公之所以展常春也。山中之土崇且削，公不以为无余地。山中之石磊且落，公不以为无余廉。公有兹山，兹山有公，交相重也。公殁有年，公子洪鼎奉公主其中，使千百世而后，颂公之有巢云也。东山之藉名谢客，香山之托灵白传也。某素辱公知，敬拜祠下，楷石为研，沃泉写记，深虑不足名公之秋毫而答洪鼎孝思之万一也。〔李光缙记〕巢云书院者，咫亭詹先生为侍御时退居所营也。先生当穆庙朝，以柱下惠文，抗疏论宫闱事，批鳞触忌，削籍放归，始构此山为终隐计。山故有巢云洞，久已荒芜，废为灌莽之区，无有存者。先生辟而治之，巢云之名始著，则山以先生重。先生直声震天下，既归隐此山，朝端之士，望先生如泰山乔岳，可仰而不可攀，惟恐其高卧而不复出，有以高士名峯者矣。则先生以山重己。今上起先生山中，将大用之。先生始出，不数月拜都御史大夫。二年晋司寇。于斯之时，先生身依日月，位望益尊，中外倚之，始不得栖烟霞而有此山，山亦不能为先生之有矣。及先生予告归休，再寻山盟，岩居川观，如是者二十余年。门雀张罗，有司莫见其面，羽仪荐绅，蓍蔡后学，道有于身，而行谊闻于乡人。高山仰止，景行行止，先生有焉。今先生殁矣，岁久寝坏，长公定卿乃葺而新之。扶其已颓，拓其未备，焕然一新，奉先生主祠于其中。嗟夫！先生盖至是有始得常有此山也。天地间谁为吾有？则非吾有者尚多；以为非吾有，则吾之所不有者乃真有也。自古贤人君子，皆以其蘧庐非有之地，常占为千古长享之物，韩退之有阳山，柳子厚有西山，欧阳永叔有滁山，苏子瞻有吴山、西湖、罗浮、赤壁。终数君子之身，何尝有之？百世而下，想其人而不得见，而本其山川以存之，则以为数君子之有之也。齐景有牛山而不能有，而徒托之一涕，惟其欲身享而自有之，是以终于不可有，晏子笑其不仁矣。先生在时，或出或处，时行时止，未尝匏系为凿垣逃穴之举，于此山何尝长据为有？但往来啸弄于其间耳。长公今始为先生有之，山固以先生重也。风朝月夕，先生或御云气而至未可知，乃先生神何往而不之也哉！〔仰庇自为诗〕荒岩栖息薜萝情，吾意云山足此生。曲涧泉添宵雨急，高峯石出晓天清。交加翠竹当窗发，自在黄鹂隔树鸣。会得群公多道气，故来空谷一班荆。〔黄克晦诗〕半岭嫌人迹，孤峯住水声。邻僧过寺别，长者出花迎。巢鹤非无托，归云似有情。自惭牵世务，强说得吾生。〔又〕飞泉悬磴接垂籐，猿挂猱缘共一登。落日荒堂空草莽，千年怪石尚崚嶒。为巢每近孤鸣鹤，结社应来不住僧。禁闼纵教容汲黯，可能忍别自云层？〔黄思近诗〕谁构禅居此一阿，逍遥从昔羡詹何？亭流曲水堪环座，石老盘松可倚歌。和郢客来芳草碧，闭关人定白云多。只于岩际寻真隐，何事沧洲制芰荷？〔何乔远诗〕入径人皆喜，坐空得水音。春泉应更大，夏树转多阴。云起浮生态，巢居哲士心。上头行欲去，日暮尚沉吟。〔于宗亮送派上人移栖巢云诗〕青嶂随栖息，白云时送迎。束经披石室，携钵入泉声。小径松筠长，新堂雪月明。禅心原不住，相对语无生。〔郑之铉诗〕砺齿分余石，披襟借远风。断碑磨雨碧，寒树带霜红。巢处云千笏，尊前玉几丛。招携还此夕，信宿仗天工。〔黄景昉诗〕能于青紫外，别作一枝栖。踏径输猿引，衔杯觉鸟啼。石痕甃绿玉，泉响骤青犀。慷慨风流事，前贤视屡齐。〔又〕落落嶔崎性，微云曷与居？磴拏春树细，溪咽暮钟虚。二史乘箕早，孤臣拜杖余。殷勤祝洞壑，长奉绿文书。〔周廷鑨诗〕行过三重水，还巢一片云。珠帘天外织，宝塔雾中分。凉月垂青幛，疎畦学绣文。夜深人未宿，熠耀自成群。〔国朝丁炜诗〕群峯相映抱，曲磴足遨游。芳藓沿崖碧，鸣禽隔树幽。云飞山欲动，花落水争流。何处追觞咏，苍烟起暮愁。又南为弥陀岩，左有飞瀑泉，大旱不竭。《闽书》：岩在擎珠峯之阳，悬泉从巢云下坠石壁间，冬夏琮琤，有竹箭之美。泉旁巨石刻“泉窟观瀑”等字。蹑磴而上，有石径，深邃可以饮。郡人庄一俊名其径曰“招饮”。折石径出，有平台，明詹仰庇刻“一啸台”。有石，元时琢弥陀佛，丈六金身，相特端妙。东有亭曰“对泉”，今废。国朝嘉庆八年，徐用逵再建。〔唐徐寅咏瀑布诗〕名齐火浣溢山椒，谁把惊虹挂一条？天外倚来秋水刃，海心飞上白龙绡。民田凿断云根引，僧圃穿通竹笕浇。喷石似烟轻漠漠，溅崖如雨冷潇潇。水中蚕绪缠苍壁，日里虹精挂绛霄。寒漱绿阴仙桂老，碎流红艳野桃夭。千寻练泻长年在，六出花开夏日消。急恐划分青嶂骨，久应绷裂翠微腰。濯缨便可讥渔父，洗耳还宜傲帝尧。林际猨猱偏得饮，岸边鸟鹊拟为桥。赤城来到诗先寄，庐阜曾游梦已遥。数夜积霖声更远，郡楼欹枕听良宵。〔宋邱葵诗〕弥陀岩下苍榕树，借我今年两度游。客思凄凉无奈老，水光潋滟最宜秋。便思乘兴归沧海，却恨知心远白鸥。日暮强随年少去，溪山好处尽成愁。〔元陈弦诗〕城南野寺远凄凄，老去登临兴不迷。黄菊有情留客醉，青猿何事向人啼？长江水落孤帆远，古道芜寒匹马嘶。愿得相从休物累，频来此地共幽栖。〔明朱梧诗〕石壁参差鸟道危，岫云点缀碧山亏。千里泉漱降龙窟，百尺松生放鹤枝。山客莫愁风景别，岩僧都忘岁时迟。台高径窄来人少，锦席添杯片月随。〔苏濬诗〕一径萧疎际，寻幽野兴偏。行看沧海近，坐对白云悬。雨急烟低树，风高鸟弄弦。芳兰堪共佩，到此总忘年。〔黄克晦诗〕十年何事别兹岩？一见飞泉祗自惭。声落苍崖多作雨，流穿急石不成潭。洒衣宁觉三铢湿，漱齿惟怜一掬甘。虹饮鲸吞应不惜，满前风雪破昏酣。〔黄凤翔诗〕梵殿清钟日暮时，寻幽一径转逶迤。屐随谷口泉声入，榻向岩头树影移。疎雨平原人去尽，高风绝顶鸟归迟。凭栏解得无生趣，莲社还应间远师。〔又〕杖凌危巘，双眸送落霞。天边分鸟道，树杪见人家。绝岛抱云起，出林带日斜。只令筋力健，短屐是生涯。〔蒋德璟瀑布诗〕原泉体本似天河，天半飞来透薛萝。虹雨千层吹不断，琉璃万斛涌还多。近朝沧海成高浪，分溉青郊饱远禾。五老九华飞练好，何如此处白龙梭！〔杨铉锡诗〕名蓝山北有弥陀，挈伴寻幽到薛萝。径里鸣泉听乍细，石间落子兴偏多。抱檐崖树堪知午，劝酒春禽自解歌。回首旧游今十载，劳生空悔逐流波。〔蒋熺诗〕莎庭藤嶂倚阑干，满意搜奇不说还。来往忙云闲处想，低昂怒瀑定中看。鸟因樵子重寻洞，泉为农人勇出山。薄暮与君谈胜事，意行又到太湖间。〔国朝丁炜诗〕齐云山半赏心多，曲径幽香雨曼陀。几杵疎钟僧自定，一湾流水鸟空歌。维摩法焰传灯火，谢傅清吟寄薛萝。倘得闲园分十笏，静看人世任风波。〔施世纶诗〕曾枕清泉漱石时，老僧还指壁间诗。江山无改旧游寺，十四年来鬓有丝。〔黄道泰诗〕十年不到此岩扉，寺废僧残事事非。碧瓦暗滋清草长，红泉时带白云飞。潮生海国鱼盐富，风过山楼橘柚稀。何日此身无星碍？醉吟佳句送斜晖。〔陈一策诗〕一啸高台上，岚光映翠微。石幽苍藓驳，树老绿萝衣。密竹多侵磴，残花乱扑扉。豪吟烟景暮，闲步夕阳归。国朝乾隆二十年，提督马负书建石亭山腰，复构亭于对泉旧处，书“清如许”、“天风海月”及大“佛”字，与知府怀荫布所书“寻佛径”等字，皆镌于石。〔负书自为记〕清源之弥陀岩高耸郡北。陟其巅，山海形势，雉堞田庐，毕罗眼底。余每按历憩此，惜名胜颓芜。乾隆乙亥九月，偕僚侪构椽泉畔，建山腰石亭，以宜远瞩停踪，且为同志者谒。〔又诗〕胜日登临玩物华，平畴万顷早禾嘉。山灵有意添春色，天半霏霏散雨花。〔又〕构得新亭山半腰，凭栏一望海天遥。游人到此须停憩，好振春衣步〔紫〕霄。〔又〕参差虬干势摩云，偃盖清森鹤作群。岁月承来多雨露，为梁为栋正需殷。〔又〕夹涧飞泉挂碧空，宛然云外落长虹。千支万派流膏远，会见天心溥化工。〔又〕山门巨石绕祥光，护法天生对峙昂。古佛由来无着相，何知不是两金刚？〔又〕巍峨古刹嵌山阿，石洞幽栖萃太和。分得西来莲一座，人人顶礼见弥陀。〔又〕抠衣盘步上山巅，石磴凌虚欲近天。俯视苍茫千嶂小，划然长啸斗牛边。〔又〕挥毫岩顶现全真，丈六凭空不坏身。却为巨灵开胜迹，昙光普照万家春。〔又〕衔杯相对语禅关，槛外游云自往还。得意当前皆胜概，何须蓬岛说三山。〔又〕一鞭斜照出山隈，不尽春光暮霭来。按辔回看登眺处，浮云送翠意悠哉。〔郡守怀荫布诗〕山自清源发，岩因古佛名。云栖谷室冷，雪点啸台清。霜叶流丹色，寒泉潄玉声。芬芳正应节，初建隼旟行。〔又〕风清铃阁静，政简簿书闲。喜见军民乐，好将岩壑攀。残苔斑石塔，竦木簇烟鬟。敢借游滁兴，登临共岘山。〔督学李友棠诗〕星轺往复偶停骖，闰节嘉招兴倍酣。安得参军仍落帽，将无弥勒是同龛。堦前众壑鸣秋叶，郭外千家映夕岚。行荚笑渠清似水，却逢名胜不妨贪。〔又〕石壁飞泉绕树隈，凭栏一望画图开。何人秉烛山间饮？有客浮槎海上回。太守摛毫继颜、谢，元戎缓带引邹、枚。异时按部还乘兴，重访题名拂翠苔。其下为木龙岩，相传有古木根蜿蜒如龙，唐欧阳秬得之，作赞。曰：三瀑亭下，乱薪堆中，顾是堮斵，分兹洼窿。质奇状古，腿蛇足虎。英士屡瞻，高人惊睹。光华密致，抚玩悦志。叶公画情，武侯卧意。天矫蜿蜒，势若胜天。疑将孕灵，神化倏然。欲脱尘俗，携之高骞。《八闽通志》：上有木龙室。明正统成化间两修之，今废。按《清源山志》谓：赞留名石壁，未刻。会昌四年四月，仁泽记。稍北另有同游题名刻石，其第一人曰球仁泽。〔淳祐志稿〕太守苏球作木龙赞。《刺史表》：苏球以会昌元年六月任，四年十月转温州。正与序中“木龙携归北，留赞于石上”二语符合。据此，则仁泽即球字。而作赞非秬明矣。又西为观音岩，亦名千手岩。〔明何乔远诗〕籐竹乱人行，徘徊得化城。地清真净土，相妙证无生。午日蒸花气，春风透鸟声。刺桐如斗干，几欲不知名。《闽书》：宋元祐间，民有夜见光相者，翼日相与琢像岩端。绍兴中复现梦于蔡氏，蔡氏新而金碧之。按赐恩岩亦有观音像，元祐间琢像，及蔡氏重新事，《清源山志》以为在赐恩，未知孰是。其下为羽仙岩，在罗、武二山之下，今名老君岩。石像天成，好事者为略施雕琢。〔明黄克晦诗〕壑舟无力谷神光，石像千年草树傍。匪虎不曾悲旷野，犹龙何事蜕高冈？雨深衣袂生秋藓，月晓须眉带石霜。谁谓西戎终不返，山中紫气夜何长！宋时罗山下有北斗殿，武山下有真君殿，朱子尝游于此。中有元元洞，明汪旦辟刻“元元洞天”四字。洞巅六石，季本名之曰“六老峯”，为诗刻石。〔季本诗〕六丁凿元窍，驱此行地龙。鳞角耸岩壑，外峭中以空。地灵尚爱宝，径荒云旦封。洞天三十六，日览能穷？搜奇造幽僻，偶与神室逢。旁有两孔穴，众妙由兹通。六子乾坤精，洞虚中可容。同游共宴坐，谈道各知雄。冥探谢侈哆，妙契以参同。出门未数武，翼然见新宫。内有老子像，炳焕生龙光。刻画渺难察，奇巧疑天工。吾闻太上教，当在关西东。如何闽海渺，亦留现世踪？武夷载秦祀，紫泽启汉疆。晋安尚清净，李唐美遡所宗。灵瑞磅以邈，兹山名益崇。悠悠千岁下，乃有频复翁。穴閟事幽栖，如室亦如墉。洞通何所极，峨眉与崆峒。游衍洞庭野，启闭自东方。左邻读书堂，高并隐君峯。洞门对金粟，紫气鸿蒙中。弱水向西注，蓬岛何渺茫。仙踪若可继，愿言永相从。〔詹仰庇诗〕元洞清虚物象新，瑶坛潇洒迥无尘。祗今万古三生石，谁是千年不老人？座外青山开玉障，松间紫气绕龙鳞。由来杯酒堪忘世，宠辱何须患有身。(郑之铉诗〕散吏莫相识，如今隐翠屏。老来传道德，坐去失丹青。风雨留余几，眉须度此亭。试看春色晚，紫气为谁停？又下为势至岩。《闽书》：岩有瀑布，一自泰嘉山来，一自紫泽山来。环岩左右，汇前为潭，名曰濯衣。今湮为田，惟石梁在焉。岩背有石可坐数人，下可以隐，刻曰“陶石”。石上留题皆阴刻，此独阳画，其旁为清泰岩。《闽书》：地与梅关绿潭诸胜相近，题刻为多。下有潭曰剑潭，相传有羽流铸剑于此，留型于石，长可十尺，深广三寸。岩为明丁衍夏隐处。旧有亭曰来鹤，曰云浮，曰瞻亭，皆废。有泉曰云英。有石刻曰“仙苑”，曰“饮水曲肱”。又有石曰金壁，曰化鹤邱，曰蟠桃坞，皆取其形似云。凡此皆右峯联缀之胜也。外有泰空室，讹为太空室，在中台峯左。《八闽通志》：清源东有太公室。宋季建，明成化修，改名元隐室。又有楞伽院，在翠屏峯东，皆废。《闽书》：宋时有楞伽、罗汉、悟空、弥陀四院，南大旗而北覆鼎，东皇绩而西翠屏。天成一窝，周数里许。双涧夹流，原田每每，缭曲盘旋，循山步冈，居民竹篱茅舍，瀹蔬种茶，有太上遗风。此又拱护清源之前后者也。
　　以下乃城中及左右砂前案水口之山。
　　虎头山　在城东北，一名松湾，旧有古松四株，东晋时物也。按“松湾”字镌石在崇福寺口，去此山尚远。虽此山亦有四古松，不必名松湾也。
　　云山　在郡治北，居虎头稍南。宋时州治在此，即韩魏公生时榕树开花处。《闽书》：开花如红木棉。明崇祯时榕树尚存。《泉南杂志》：“树在治西，干如间屋，高参天，荫二十余丈。魏公诞日，未吐烟霭。今为提督署。前有生韩古庙。”
　　鹦鹉山　在郡治东，俗名鹦哥山。宋大观时泉佛教盛行，是山之顶，日有云气覆之。《闽书》：山有巨石，卓立如鹦鹉，故名。〔宋王十朋诗〕泉南杰出一高峯，碣石浑如鹦鹉容。毛羽不生随地老，彩文难画等天终。承天寺在其下。详见寺观。
　　升文山　在郡治西南。《海录碎事》：汉末，王朗为会稽太守，破虏将军孙策逐之，浮海至东冶。策又追击之闽越，朗欲走交州，为兵所逼，诣军降，保于泉山。时登城南升山游览，后人名其山曰朗山。《闽书》：今郡志不收，为建宁志窃去。不知建宁在闽越上游，朗本会稽太守，为策所败，浮海入交、广，不应反走上游也。山多奇石，有类幞头者、砚台者，皆宋状元曾从龙家故物。明陈章应居之。章应，洪武初以科第特起泉中，裔孙按察瑛豎坊曰龙头里。今山亦名龙头山，上有铁炉庙龙山寺。详见寺观。
　　莪山　在升文山南。《闽书》：山有莪泉。今废为民居。以上城中之山。
　　凤山　北接大旗，由北山迤逦而来，势如飞凤，故名。旧志以为即黄积山，误。宋名飞落山，中有东岳行宫。详见《祠庙》。明洪武间，同知董仪葬于此。上有环翠亭，永乐间建，今废。下有皇绩七里亭，又下二百余步有龙窟泉。《闽书》：宋绍兴末，尚书张汝锡捐赀开山，几落成而殁。女嫁为颍川韩元吉妻，闻父殁，悲恸不禁。元吉乃持案金来讫功，而汝锡子渤仕银青光禄大夫，复买田为供灯费。〔宋朱子诗〕门前寒水青铜阙，林外晴峯紫帽孤。记得南垞通柳浪，依稀全是辋川图。
　　万安山　在三十八都洛阳江南岸，距郡城东北二十里。《闽书》：唐观察使柳冕置万安监，牧马于此，故名。万安桥在其下，桥未兴时，曰万安渡。又宋淳祐志云：万安渡因山得名。按此说自妥。旧志又云：考是江南北无万安山，柳冕置监乃在烈屿浯洲。《耆旧传》：是江险多覆舟，被以美名，盖取安济之义。二说不同，姑两存之，则非矣。盖是山阴在桥南，何得言无考者？未详也。
　　瞻迹岭　俗呼般若岭，又称袍卸岭。在清源山后三十八都，距郡城东北十五里。一名覆鼎峯。明《一统志》：“一名斟酌，五代留从効尝于此斟酌军事云。”
　　黄积山　以黄石堆积而名。一名皇绩山，以王审邽葬此而名。按徐寅作审邽墓碑，有“皇者天皇，续者勋绩”之语，因取以名山，似夸。其向东一面，即梁相山，宋梁克家墓在焉。按梁相山东南里余有覆船山。《闽书》于覆船山称在梁相山东南十里许，则“十”字误也。府、县志不知其错，遂牵于惠安之覆船山，则非矣。而所注亦欠分明。
　　瑞峯岭　不甚高，而为左砂诸山分支之处。
　　黎山　在三十七都距郡城东南十五里。《方舆胜览》：黎山为郡胜概。
　　灵山　乡名圣墓。在三十七都，下瞰东湖，明尤烈隐处。〔都御史汪道昆行部造谒赠诗〕尔从彭泽上书还，独向只园借榻安。留客聊供法喜食，逢人不著惠文冠。《名胜志》：山门之左，盘石可觞，坐百人，中一巨石兀然动摇，明知府周道光名曰“碧玉毬”，石刻三大字。〔周道光记〕泉州郡城之东为仁风门，门之外半里许，稍折而东南，遵湖冈行望之，垒状郁肰，祥光瑞霭，隐隐呈露其中，若有真藏焉者。问之土人，曰：此灵山圣墓也。考之郡乘不载，见于山叙者曰：北山，府城之主山也。其东支为石壁、石头圣姑、红虾诸山，疑圣姑之名即此。盖自异域之教流入中土，有回回教者，其始祖不知何代姓氏，乐此邱而藏焉。余心异之，别驾关朱明公先期集同志者五六人偕余往焉。入门，迳路甚湫隘；登其堂，境界觉别，陟其巅，中有鬣封者三，即圣墓也。墓之前右有小阁，为礼拜所。左有疎轩可憩，面西而南，户可以远眺，望霓源、宝盖，隐约横亘。蚶江、法石，周遭环抱，不暇悉数，而东南之胜概，一览在目。门之东有比邱尼庐，后为浮屠藏蜕之地。门之左有石一区，旷而夷，上可坐百人，中有卷石，其形似丸，而下不属，势重万钧。然以一夫撼之，则兀兀然动摇，亦奇观也。或曰此山之形类狮，而是石则类球。再考之郡志，府城之南十里有狮山，则此特以意象言之，而非其名之正也。余以此石类毬，而其色苍然，沈碧似玉，因名之为碧玉球。吾闻大道无名，元始无形，太极一丸也。两仪肇判，天地卵丸也。二曜成魄，日月跳丸也。须弥为芥子，泰华为稊米，动静互根，名实奚辨？矧山之名曰鼓、曰帆、曰旗、曰炉、曰笔、曰帽，似兹者不可殚述，皆得象斯得名者也，又何独于球焉疑之！佥曰：大哉言欤！名称之矣。〔朱梧诗〕湖边球石碧琅玕，太守题名拥紫坛。涌月寒开云母殿，流星秋泻赤瑛盘。动时锦水将轮学，圆处巴山作镜看。几度鹤笙天外过，仙姝闲驻弄珊珊。
　　云谷山　亦名太平山，在灵山左，有塔院，名云谷室。宋季建，明正统间重建。山上有“云谷”二字，僧应勒镌。景泰三年，知府胡志和祷雨于此。今废。《闽书》：明蔡文庄清尝读书其上，其作《独善山房记》中云：予尝一栖云谷，亡何而归，时时以望东山之隈。旧日竹松杳霭，犹依依有迎人意。〔蔡清诗〕山矗矗，水簇簇，白云一片卧空谷。卧空谷兮浑无声，乘风起兮应为霖。〔黄克晦诗〕寺外欲归日已醺，躭幽翻不惜离群。西风双树别孤月，中夜千山共一云。鹿女自行花下见，谷神相语定时闻。明朝总向人间住，寂寞空门暂解纷。
　　石头山　在万岁山之左前，与赤城山相连。今人误以此为法石山。《闽书》：山尽处有三山杰出。山阴叠石数笋，危如欲坠，目为天石。上有真武殿，宋时望祭海神之所。
　　宝觉山　在法石东，距郡城东南十里许。上有海印室。旧有“天风海涛楼”，为宋朱子书，今废。旁有朱子祠。通志载：楼为蒲寿庚建，以望海舶。非是。
　　石鸡山　其上最高处，一石如鸡。
　　赤城山　在三十六都，距郡城东南十里许，土色纯赤。《闽书》：相传晨昏间有赤马出食人禾，追之则入山中，故又名赤马山。
　　桃花山　在三十七都，距郡城东南二十里。山土色似桃花，故名。明蔡文庄公祖葬于此。文庄将卒，遗命附葬其下。
　　万岁山　“岁”，府志作“遂”，误。一名法石山。在三十六都，距郡城东南十里许。下有法石寺。五代陈洪进尝筑坛于此，以效嵩呼，后人因名其地为“万岁坡”，石碑尚存。详见《寺观》。后洪进妻及女葬焉。是山产荔极佳，宋蔡襄《荔枝谱》有“法石白”。上有石刻“极目”二大字，又有诗。曰：青霞道士老无齿。松下煎茶手自分。话到夜阑山月落，又归白鹿入深云。盖其处旧有白鹿洞云。又诗曰：源山多意气，松柏高姿凌。曳杖渺云涛，天风吹冷冷。二诗字迹遒古，皆失名氏。《闽书》：宋有碧桃道人隐此，既殁，南外宗正赵必晔作诗怀之。《见清源文献》。中有句曰，“精蓝有西意，遗构空山隅。层巅极目字，绪画清可模”。全诗见方外。
　　圣姑山　在三十六都。《闽书》：地产大菇，里人异之，即地建祠，讹为圣姑。〔周道光碧玉球记》：疑灵山为圣姑，非是。按产菇何以建祠？殊属无谓。今人称其地为鹧鸪也。
　　回龙山　去石头十里。山势自北山分支，尽于海，有回顾州治之状。
　　乌屿　在三十八都，距郡城东二十里许。四面皆水屿，上多居民，中有凤屿盘光桥。详见桥渡。以上左砂之山。
　　葵山、吴明山、潘山　三山皆南安山，为郡城之右腋。以上右砂之山。
　　一片山　即五峰山。大乌石山　二山亦南安山，为郡城前案之发源。
　　紫帽山　在三十三都，距郡城西南五里。常有紫云覆顶，故名。此山自南安一片山、大乌石而来。《海录碎事》：泉案山也，与清源南北相峙。俗呼对山。按此是斜对，不是正对。清源之奇以石，紫帽之秀以峯。万历府志：自南安大乌石山婉蜒而来，巃嵸雄耸为十二峯。〔国朝张云翼记〕紫帽与清源对峙，其秀以峯胜。巃嵸雄耸，尤可观海。庚午之秋，择晴日以往。昧爽，出刺桐城，星疎月澹，江村在烟水中。遥看十二峯，犹螺黛浅画如初妆。然前行者燃炬陂塘间，与晓霞之光上下相接，独以冈阜四合，不即见日，心知阳乌已为羲和鞭出矣。至麓，减从散马于平林丰草之旁，拥肩舆自岭背凌仄磴而上，殊峻险。忽转一径，则诸峯朗豁，暄景满空。小憩梵殿，谓即金粟洞，洞不可见。所传宋宁宗书，亦磨灭莫辨。咏白玉蟾诗，颇忆郑文叔仙术既灵，何不使此方之粟常化精金，乃止以犒寓书羽流耶？傍岩而左，峯且屹屼，舆不可肩，偕游之客，惟李子标赤同陟其巅。是名凌霄，竦然独尊。俯见留麓之从，马寸、人豆，纷纷如蚁，居然两界。仰看苍穹，浑不难捧日月而拂星斗，因谓标赤曰：天听匪远，帝座所在，无不可通，惜君家青莲独未至此一问耳。峯尖旧有塔，亦缘峯名。有龙起其中，塔遂秃。余又曰：神物为霖，长遍天下，宜不恋此岩穴也。降而右，即紫帽峯，峯殊平，因敞幔亭与诸客踞坐。此时云物俱空，惟是日紫峯亦脱帽露顶，若示人以坦易。西北则大乌等山，蜿蜒而来，趋走惟谨，至此皆拱伏东南，则鳀壑鰌穴，明灭于沄洋之间。乾坤一气，万象空濛，又恨不乘长风即破巨浪其中。然天下有道，久晏海波，余无事为宗元干而守土此邦，惟游咏太平山水文章，喜诸客皆如枚叔。客亦曰：观止矣！于是举觞属饮，各赋近体诗数章而去。〔明傅錀诗〕三春欲尽百花飞，郡郭溪桥度晓晖。地绝路难人迹少，山深坐久鸟声稀。〔李源诗〕秀林深处八仙者，闲散春游出郊野。一个山僧两小童，提壶挈榼负衣从。游游直到古元隈，道人熟菜劝山杯。借问金粟路何向？道人遥指山崔嵬。不管崔嵬也要登，杖藜踏上几千层。山头绝顶舒望眼，万壑千邱一块青。行行向去是金粟，关门重闭山寂寞。小童攀过古墙端，直入洞中开锁钥。开洞无人只七仙，诙谐酌酒仙炉前。酒余行出洞门外，海风骤至生云烟。顷刻云烟四山起，晖晖沦沦太虚氟。振衣飞羽上凌霄，头上无天足无地。步云蔼蔼下山来，日出云中山径开。停行转看出花笑，樵歌牧唱自徘徊。尘埃世虑都消逐，赢得当年曾点乐。悠然归去秀林中，鹧鸪已奏暮山曲。〔周廷鑨诗〕元气浩无垠，流峙盈其幅。不拓万古胸，曷畅千里目？兹峯冠层霄，群岑失所族。壁立俯四虚，高深贡遐瞩。天海若交生，苍波吹平陆。烈风摇白日，百灵互奔属。云物避高秋，石林如始沭。窅然万虑空，但觉心魂肃。疲策谢丹邱，息机媿樵牧。彳亍逢山精，洞口拾金粟。天地尚风尘，猿鸟逝安宿。江村动如烟，使我乱心曲。旁有灵应岩，下为普照寺。详见《寺观》。上分二峯，在峯之阴。金粟洞，唐元德真人郑文叔居此。相传客过洛阳，遇羽衣寄书文叔，既归，授书遗粟半升，还家视之，金粟也。有石刻，宋宁宗书“金粟之洞”四字。后有去华亦居此，明何观仕归隐焉。〔五代徐寅诗〕一溪拖碧遶崔嵬，瓶钵偏宜向此隈。农罢树阴黄犊卧，斋时山下白衣来。松多往日门人种，路是前朝释子开。三卷贝多金粟语，可能心炼得成灰。〔宋白玉蟾诗〕白云乱山深复深，洞口枯树鸣幽禽。玉雪影梅春寂寞，琅风韵竹夜萧森。海流城外青萝带，岩耸天边碧玉簪。忆着仙人郑文叔，泪随夕照落平林。〔元龚丙诗〕紫帽崚嶒天与齐，诸山似揖向人低。千年世界藏金粟，半夜星辰绕玉梯。石鼓声沉苍藓合，丹炉火冷自云栖。雒中羽士无消息，十二峯前日又西。〔明朱安期诗〕深锁洞门去不逢，长空何处驾茅龙。斋前曲径青莎合，亭外穹碑碧藓封。仙殿无灯萤火代，客堂将爨鹊巢供。莫言道侣终稀少，老鹤声中一线通。〔黄河清诗〕披云迢递觅仙宫，老鹤声中一线通。文叔何心开罔象，去华有意续天工。辉煌碑刻千年字，幻化金成一粒功。就里寻真真末得，海天云树雨蒙蒙。〔何乔远诗〕鸿蒙不遥，天路非赊，俯睇飞云，仰飧明霞。链颜方疎，采芝人遐，何由吐纳？餐日月华。〔张瑞图同曾二云游诗〕浓着春山澹着官，笋兜轻度最高峦。三农似唤随车雨，豫洗山光一道看。〔又〕绝顶笙歌蹋白云，洞中鸡犬几曾闻。道人骑得千年鹤，舞向儿童礼使君。〔又〕衣参云霭树悬星，火树遥连塔月明。莫是山民灯代笔？千秋写出宰官清。〔国朝诸葛璐诗〕紫峯虚洞云影昏，石塔凌霄更出云。御书金粟字仍存，千载仙踪不复闻。天高地迥云根老，花落洞前潭不扫。夜深天宇绝纤埃，清风皓月披襟好。一枕洞中仙梦赊，洞天清晓鸦声早。文叔住山几多时？户外无人余芳草。神仙亦自有良朋，传说书来洛阳道。〔黄元骥诗〕凌霄直上倚天梯，俯瞰尘寰万象低。峯顶云开松柏翠，林间日暖鹧鸪啼。千村烟火连城郭，两岛桑麻靖鼓鼙。金粟仙迹何处觅？空余古洞草萋萋。〔黄朝阳诗〕索异为名山，山深云阗寂。石径险难寻，往往扪绝壁。入洞窥道心，不觉中心惕。仙人不可见，犹有古诗迹。日晚归来时，还思再登历。右峯绝顶，有凌霄塔，明知县钱楩造。西有石鼓、丹炉、试剑、棋局、仙迹、仙掌诸峯。北有天湖岩，南有古元室。明正统九年道人吴云静建。〔明陈琛诗〕抱素真人曾此留，排云扫榻助岩幽。也知有雪偏能暖，尤讶无风亦作秋。石涧潺潺惊水逝，尘缨滚滚叹人游。半年待我西铭子，红绿抽春定满邱。〔黄河清诗〕乐山随处为山留，白鸟青篁个个幽。醉里菊花应笑我，病余诗鬓却逢秋。百年难了江山债，终夜多为梦寐游。暂服刀圭飞来得，浮云犹隔小蓬邱。〔苏濬诗〕山中闲日月，顿觉世情疎。苔径连云白，松风入夜虚。飘摇中散卧，寂寞子云居。一径通幽处，天花任卷舒。〔黄克晦诗〕同是梦中世，虚庭自觉幽。谁拚终日坐？每苦一身留。过午山移影，微凉树欲秋。何当还望气，长跪向青牛。〔何乔远诗〕共作山中人，相看物外身。萧森经暮色，寥廓仰秋旻。历历星河夜，苍苍柏树春。狂歌非自恣，醉里见天真。〔又〕野色乱轻晖，幽山满蕨薇。偶游须尽兴，累日未应归。迷路防苍耳，投岩指翠微。秋泉余伏热，步履尚沾衣。又有盘古洞诸胜。古元室、盘古洞，地皆属南安。又上有小丹邱，云静建为修炼处，后陈琛及弟让读书其中。《紫峯年谱》：小丹邱在金粟洞下，古元室顶，小屋三间，先生顾而乐焉，因与弟让借为读书之所。又半山有亭。〔明庄一俊诗〕半山亭上鸟未啼，半山亭下花满蹊。春风刘郎不相间，六月看花醉似泥。芳草举杯常近鹤，小桥过客已鸣鸡。逢人若说亭中事，依旧烂柯送日西。山中有泉，味极甘冽。《方舆胜览》：山椒泉眼，相传有龙蟠其中，名曰龙池。宋淳祐志：甘泉在紫帽山龙潭之侧。意即此泉也。又有潮汐井。详见水利。
　　鼓雷山　距石塔山西南一里许，上有石如鼓，叩之声如雷。或云：天将雨则鸣如雷。旧有雩坛，为郡守祈雨之所，今废。《闽书》：上有陈君岩，乡人陈珏尝庐墓于此，因名。其岩旁有叠石，危峻如累卵，下有龙井。互见水利。遵井而东，放于溪，大阜之椒有石，宋庆历间有龙蟠焉，因名龙绕石。按鼓雷山有四：一在三十二都石旗村，中途跨亭，名曰回通；一在二都石龟铺之西，相传天将雨有雷隐隐呜石下，有岩名曰灵应，一在三十四都鼓雷村；一即此也。
　　石塔山　距石龟山西一里，在石笋桥南。其山从腰至麓有一大盘石，与江相接，长二百余丈，穿伏于水。俗名石皮。《闽书》：邱文庄濬尝问蔡文庄清：君郡有万家石，存否？即此石也。上有石塔院，及刘忠顺亭。〔宋王十朋出郊迓客至石塔院憩刘公亭诗〕春日西郊外，江亭眼界嘉。青桐映楼阁，紫帽抹烟霞。雨过牛耕野，潮回鹭立沙。河梁阻携手，空起逝川嗟！又有曾从龙别墅，今皆废。
  </div>
  <div class="pagination">
   <a href="晋江县志道光本_page2.html">
    上一页
   </a>
   <a href="晋江县志道光本.html">
    1
   </a>
   <a href="晋江县志道光本_page2.html">
    2
   </a>
   <span class="current-page">
    3
   </span>
   <a href="晋江县志道光本_page4.html">
    4
   </a>
   <a href="晋江县志道光本_page5.html">
    5
   </a>
   <a href="晋江县志道光本_page6.html">
    6
   </a>
   <a href="晋江县志道光本_page7.html">
    7
   </a>
   <a href="晋江县志道光本_page8.html">
    8
   </a>
   <span>
    ...
   </span>
   <a href="晋江县志道光本_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
