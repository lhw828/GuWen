<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 626 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 626 页/共 700 页
  </h1>
  <div class="content">
   潞祠记　　　　　　　　　　　韩　固
　　愚读春秋宣公十五年六月癸卯晋师灭潞氏以潞子婴儿归未尝不废书而作恶其周道凌弱而诸侯专行杀伐五等之列始由周之命而终不由周以灭之天王之势不亦衰乎噫潞种虽出于赤狄奈何子爵奉周命而立邱明之传又叙潞之五罪则由其相鄷舒而得焉可以相之罪而灭潞之国哉其抑强扶弱之体也安在乃知晋人杀鄷舒则可也荀林父灭潞则非也深人韩固为尉于黎游黎之东南十五里有潞子旧祠其山则曰潞祠盖山之名因庙而得也昔灭其国今存其庙盖后人居潞之国追子之烈而修祀尔今天下赏罸专于天子上之令未出则下不敢輙诛其怨其公也至矣是知潞子之庙宜其纪叙以证周由建侯而兴终以诸侯僭度而败士大夫伤乎古而重于今也以知晋之事周不及后之民神事其潞遂作潞祠以纪之
　　重广水利记　　　　　　　　公乗良弼
　　难老泉源晋祠下支行股引东走平陆十分之以溉民土倍加于昔者前大夫陈君所为也嘉祐四年邻水兴天下争言灌溉事独此方民浮説意以水増赋虽田被其流悉不肯疏之为用止旧溉田一百余夫而已迄五年夏民益不劝君来饬府禁敢有浮説罔人者置之法民始释然从事惟君命于是浚其源为十分穴庙垣以出其七分循石而南行一分半靣奉圣院折而微东以入于郭村又一分凑石桥下以入于晋祠村又支者为半分东南以入于陆堡河其正东以入于贤辅等乡者特七分之四其三分循石而北通圣母池转驿防左以入于太原故城由故城至郭村凡水之所行二乡五村民悉附水为沟激而引之漫然于塍陇间各有先后无不周者已而皆防于汾河其溉田以稻数计之得二百二十一夫余七十畆合前为三百三十四夫五十九畆三分有竒碾硙之具鳞次而动以屋计之得一十二区有利于民而自以为事故不趋不期而其成也不日于是晋水之利无复有遗倍加于昔矣公乗良弼至太谷三月平晋尉郭京以书暨图来曰是役也我軰为佐吏其疏通灌引观君之心所谓勤且日益者今代吏民徳之若思父母然皆愿有记乞书之以示不朽余谓兴利除害乃县令事固足为陈君记然世之利遗民间十中八九或任其事兴之则无一二不独令也西门豹古人之磊然者漳水行邺旁犹不知用故史起陋之以为未尽仁智推是言则君之不轻一举能仁其事卓然如此求之古今岂簿书鞭扑目前一时效耶是宜书以彰于后人君名知白字【阙】叔故相国文惠公之孙今盐铁副使公之【阙】余旧闻也若疏通之迹则得于图云嘉祐八年二月五日记
　　修清虚观碑记　　　　　　　　谢　悰
　　三晋之地古为冀州北接燕代据鴈门云中之塞东达赵魏帯太行碣石之险大河界其西汾水贯其中尧之所都晋之所封唐之所兴地也泽潞以北平川千里鼎足分峙者并晋汾而汾之为州地高气爽土厚水深其民淳且重桑麻之沃秔稻之富流衍四境汾之盛也汉唐以来将相名臣古今相望汾之英也而平遥为汾之佐邑其民纯俭节用有唐尧之风慷慨好义髣髴子夏干木之遗烈况夫山川秀丽物产之富庻人物之雄迈而道家之居至于卑陋而不修非所宜也清虚观建于唐高宗之末年观名太平天祚中尝葺之本朝锡名清虚百余年来废坏不修日月浸久惟元始天尊像仅存焉旁穴上穿不庇风雨四无墙垣过者直入罢民游手攘窃蒲博聚为渊薮则所主者非其人也其后得道士武太文居之太文质直而好义凡观之田有所收入用以修完栋宇赡给往来秋毫不私于已恻然悼观之芜废经营攟集不避寒暑人知能完其居也朝散大夫裴公悯太文之有志自捐其资以成就其所欲为而公节操行谊素为乡里士大夫之所信服故一出言亲旧里人与夫旁邑愿相其事争先恐后豪者献财巧者献技贫者献力而观为之成于是増大元始天尊像而益之以道君老子之像又为小殿四一以奉玉皇十二曜列焉一以奉北极十二元辰列焉一以奉天地水三官一以奉眞武而北斗列焉凡道堂庖舍无不修整今之过其前者覩其大厦轮奂金碧昭曜出于頽垣废屋之后庭除洁清坛墠完具出于荆榛白露之中黄冠云来歩虚逍遥大异前日之呼啸喧嚣也太文诚有力焉然非公以信义率其乡邦汾之人慕道奉善亦不能化旧而为新于是观之兴遂为西河之巨丽矣自三代之后世衰道微然后道家有助于世故有为纷更然后知清静不扰胜焉驰骛夸夺然后知不争无欲胜焉欺诞矫诈而眞者胜焉纵横排阖而黙者胜焉故老子谓絶圣弃智之説将以还淳返朴而已矣汉之文景尚黄老之学止尊其説崇奉之典阙如至于唐祖老子本朝始大其栋宇华其像貌崇奉之仪日以严洁是以茹芝炼丹蝉退而羽化者归焉吐故纳新熊经而鸟伸者归焉以至福之可祈罪之可弭亦归之然后其教有以兴而其徒有以盛也观之成公属武当从事谢悰为之记因识其风土之淳厚观宇之兴废与道家之为教载之于石云
　　鼔堆泉记　　　　　　　　　　尹仲舒
　　鼔堆在州西北二十五里鼔者言人马践之逢逢如鼔声盖水源充满石下而然堆之西山曰马首其东长陆纚属相传以为晋之九原其北水出泽掌别名清泉堆周围四里高三丈穹窿而圆状如覆釜水源数十环之觱沸杂发滙于其南容为深渊中多鱼鳖蟹防水极清洁洞鍳毛发盛寒不氷大旱不耗滛雨不溢其南纚为三渠一载高地入州城周吏民园沼之用二散布田间灌溉万余顷所余皆归之于汾田之所生禾麻稌称肥茂芗甘异他水所灌堆首有神祠盖以水隂类也故其神为妇人像而祠中石刻乃妄以为尧后舜之二妃意是水也有清明之性温厚之徳常一之操润泽之功虽古圣贤无以加其庙食于民也固宜何必假尧后舜妃然后可祀也嘉祐元年九月壬寅通判并州事司马光以事至绛从州之诸官尚书比部员外郎薛长孺巨卿国子博士刘常守道尹仲舒汉臣判官陈大初寓之同游于祠下爱其气象之美登临之乐而又功徳及人如此其盛故其当时习俗之讹不可莫之正也于此题云
　　汉寿亭侯庙记　　　　　　　　李汉杰
　　夫辰象之精岳渎之灵天地融粹爰生英烈英而秀者华国以文烈而毅者卫时以武将军闗侯禀武之烈而为虎臣遗风可仰庙貌兴焉建安之间二袁方鋭四方蜂扰魏武挺超世之姿而据中原先主乗险阻之利而割巴蜀孙权绍父兄之业而尽有江东之地彼三人者当干戈扰攘之际自奋才畧仗劒策马握兵数十万辟地数千里慨然以英武相高胜不骄败不沮各得其志列为敌国皆强对也蜀主知人忘势得士冠于一时孔明善建良策两国谋主开陈利病多矣未闻竒伟之画可以出其右者优劣奚暇计哉闗张将畧达于合变世言魏之张辽吴之周瑜可与并驱争先愚窃料之又不然也其言止以张辽募敢从入百败孙权于合淝周瑜请精兵三万破曹公于赤璧幸而一胜乌足道哉愚谓飞可在前辽当居后而瑜处其中闗公逸羣过孟徳者甚远迄今江淮之间尊其庙像尤以为神向也交趾入寇亷白其事诏元戎举兵问罪铜川神虎第七军以趫健应募者由任眞而下凡二百三十七人隶于左第一军前锋之列摐金伐鼔行逾桂州驻旌荔浦过将军之祠下询其居民对曰皇祐中侬贼陷邕州祷是庙妄求福助掷杯不应怒而焚之狄丞相破智高表乞再完仁宗赐额以旌灵贶众骇其异罗拜于庭与神约曰一军瞻假威灵平蛮得侬长歌示喜高蹑太行而北归旧里当为将军搆饰祠宇复请木刀绘马执为前驱入践贼界士气骁鋭武威震叠蛮将闻钲鼔望风乞降余众弃城而遁进军临富良江蛮酋遣将乗防冲鬬舰举楫若飞急趋争岸迎官军陆战江北神虎军鼓噪先登彊弩雨射贼大奔溃自相腾轹斩首及溺而死者数余万人既防策勲爵赏者二十六人任眞贾信董宁并指挥使余以功之高下迁补有差先是我军之行也广源以南地多深林宻于栉比蛮预伐横絶其路结营息众势莫能前夜有大风暴怒号之声若挝万鼙迟明视之卧木飞尽九军得以并进我军之战也众与敌均俄有隂兵旗帜戈甲弥亘山野敌人顾望惴恐而败精诚所召助顺之灵暴风夜至隂兵昼见神以符效应人之祷神虎军踊跃请行深入万里果立战功归而建庙以享祀答神之休庙制一新高堂峻庑雕焕深严费逾千计出于众心悦助其赀成之不日事有极异不着于辞久则寂无所闻廼砻石镂记永传嘉应于神无愧负矣
　　梁令祠记　　　　　　　　　　薛宗孺
　　綘居两河间为剧郡领县七正平本汉临汾隋开皇十八年改正平唐武徳元年移于今治山四拥土狭人伙比常艰食惟水田之获克以取济距州之北几一舍有石堆如覆釡人马践履声若鼙鼔上立祠状妇人以主之质于碑志事无依据意者谓水为隂象理或当然其下出泉众流奔沸古传神泓开皇十六年内军将军临汾县令梁轨以亢阳频灾遂迹晋之故道审势逗絶防源分派乃开渠十二率灌田五百顷贯刺史牙城蓄为池沼迤逦闾落浃洽园圃歳无旱忧邑民歌颂刻石以戴其赐其文与书不纪名氏故不甚彰著其樊宗师守居园池记言水自正平轨以辞僻而人罕成诵是终不能显闻当世居人但喜溉沃之利不详兴道之因前太守王公恪敏正好古谓有功于民则祀之议建祠于石堆之北隅邑宰宋君基立力贰其事塑容盛服遗风凛然俾民俗瞻奉歳时有报享之地庻知惠功及人之深垂信于不朽隋到今四百余年轨以官卑故其徳业于史氏无传今録民功之实神而祀之将励后人行事之法是曰无妄与夫言利邀功朝行夕废能不愧耻里人薛宗孺惧祠之寖久湮废无考谨述创始以永其传异日编郡图籍上职方氏当取騐于此记治平元年闰五月七日立石
　　山西通志卷二百一
　　钦定四库全书
　　山西通志卷二百二
　　艺文【二十　记二一】
　　宋
　　静轩记　　　　　　　　　　　范　钺
　　熙宁三年十二月来尉于壶闗始至之日见其穷山荒嶂苍烟白露环乎左右前后视其官居庳汚疷滞凡一目之所及莫不使人歔欷而叹息既而翻然自讼曰是岂不足以居耶九夷天下之所共贱而弃者君子居之犹不以为陋况潞距京师才数千里而斯邑也又在潞之左是可处也居三月得故材于防事之东而屋之又自书而掲之曰静轩列以图绘缭以简编当其无事时一写之于文字笔砚之间顾不可嘉哉而世之能文者皆以诗遗静轩然吾之为是轩固非掇静之名而欲激于时也盖以为天下之事万物之理来也无穷而其应甚烦以我之甚烦对彼之无穷犹鞭驶马决积潦疾驰大溃而不知止者噫亦惑矣大抵人性无不静有时而动者物挠之也物挠之则不得其静矣故吾之为静者将以御夫动也然天下之物吾不能以一己而胜之茍外物足以撄吾心吾能以虚而待之矣至于死生得失为累之大者又奚能自必哉若夫巢乎深山之谷钓于野水之濵或耕之田或筑之岩此古之眞静者吾不得跂而至焉然坐于一轩之中萧然自放野鸟容与而上下山云卷舒而去来倚佳木而长吟引清风而独啸而吾之乐如此与夫逍遥于自得之乡而超出乎尘垢之表者亦浩然庻几耳本年七月一日记
　　双泉记　　　　　　　　　　　邓忠臣
　　孤山之东南有祠曰风伯雨师右有泉二源在山之上下介乡之人常谓此泉可饮数千戸歳旱祷能兴云雨盖有徳于民者世之人未之或知也广陵朱康叔行县与余同谒祠下因探源留观久之顾谓余曰兹胜境也惜其未名可名曰双泉因书于石余以物之为利质不在大地不在显今涓涓之水不盈涧壑隐翳于穷山幽岩之下老圃灌畦孺子濯足曽不得与五岳四渎并祀而能兴雨于百里之内百里之人特见百里之内霑沐膏泽而已盖不见于百里之外者又安知不油然沛然不崇朝而遍天下耶余疑双泉为天地閟冺其迹姑施隂功潜徳于不用之际将有防持待人而后欤何昔之湮晦如此噫微康叔名之则将与行潦之水奚异哉
　　晋城县令题名记　　　　　　　程　颢
　　古者诸侯之国各有史故其善恶皆见乎后世自秦罢侯置守令则史亦从而废其后自非有功徳者或记之循吏与夫凶残之极者以酷见传其余则冺然无闻矣如汉唐之有天下皆数百年其间郡牧之政可书宜亦多矣其见书者率才数十人使贤者之政不幸而无传其不肖者复幸而得以传盖其意与古史之意异矣夫图治于长久者虽圣贤为之且不能仓卒茍简而就盖必本之人情而为之法度然后可使去恶而从善则纪纲条教必审定而后下其民之服循渐渍亦必待久乃淳固而不变今之为吏三歳而代者固已迟之矣使皆知礼义者自其始至即皇皇然图所设施则亦教令未熟民情未孚而吏书已至矣傥后人之所至不同复有甚者欲新已之政而尽去其旧则其迹固已无余而况因循不职者乎噫以易息之政而又无以托其传则宜其去皆未几而善恶无闻焉故欲闻古史之善而不可得则因谓今有题前政之名氏以为记者尚为近古而斯邑无之乃考之案牒访之吏民才得自李君而降二十一人第其歳月先后而记之俾民观其名而不忘其政后之人得从而质其是非以为师戒云尔来者请嗣书其次
　　王君寳绘堂记　　　　　　　　苏　轼
　　君子可以寓意于物而不可以留意于物寓意于物虽微物足以为乐虽尤物不足以为病留意于物虽微物足以为病虽尤物不足以为乐老子曰五色令人目盲五音令人耳聋五味令人口爽驰骋田猎令人心发狂然圣人未尝废此四者亦聊以寓意耳刘备之雄才也而好结髦嵇康之达也而好鍜錬阮孚之放也而好蜡此岂有声色臭味也哉而乐之终身不厌凡物之可喜足以悦人而不足以移人者莫若书与画然至其留意而不释则其祸有不可胜言者钟繇至以此呕血发冢宋孝武王僧防至以此相忌桓之走舸王涯之复壁皆以儿戏害其国凶其身此留意之祸也始吾少时尝好此二者家之所有惟恐其失之人之所有惟恐其不吾予也既而自笑曰吾薄富贵而厚于书轻死生而重于画岂不顚倒错谬失其本心也哉自是不复好见可喜者虽时复蓄之然为人取去亦不复惜也譬之烟云之过眼百鸟之感耳岂不欣然接之去而不复念也于是乎二物者常为吾乐而不能为吾病驸马都尉王君晋卿虽在戚里而其被服礼义学问诗书常与寒士角平居攘去膏梁屏远声色而从事于书画作寳绘堂于私第之东以蓄其所有而求文以为记恐其不幸而类吾少时之所好故以是告之庻几全其乐而远其病也熙宁十年七月二十日记
　　伯夷叔齐祠记　　　　　　　　黄庭坚
　　伯夷叔齐墓在河东蒲坂雷首之阳见于水经地志可考不妄其即墓为庙则不知其所始以二子之贤意其为唐晋祀典也旧矣元祐六年予同年进士临菑王辟之为河东县政成乃用四年九月大享赦书以公钱七万及废彻淫祠之屋作新庙凡三十有二楹贵徳尚贤闻者兴起貌象祠噐皆中法程五月辛未有事于庙乃相与谋记歳月来乞文于豫章黄庭坚谨按伯夷叔齐盖有国君之二子逃其国而不有者也予尝求其説伯夷之不得立也其宗与国人必有不説者矣叔齐之立也其宗与国人亦有不説者矣于是时纣又在上虐用诸侯则二子之去亦以避纣耶二子虽去其国其社稷必血食如初也事虽不经见以曹子臧吴季札之传考之意其若是也故孔子以为不降其志不辱其身身中清废中权求仁而得仁又何怨又曰齐景公有马千驷死之日民无得而称焉伯夷叔齐饿于首阳之下民到于今称之孟子以为非其君不事非其民不使不立恶人之朝不与恶人言故闻伯夷之风者贪夫亷懦夫有立志此则二子之行也至于谏武王而不用去而饿死则予疑焉阳夏谢景平曰二子之事凡孔子孟子之不言可无信也其初盖出于庄周空言无事实其后司马迁作史记列传韩愈作颂事传三人而空言成实若三家之学皆有罪于圣人者也徒以文章擅天下学者又弗深考故从而信之以予观谢氏之论可谓笃信好学者矣然可为智者道也予观今之为吏愒日玩歳及为政者鲜矣政且不举又何暇教民今河东为县吏治肤敏政成而举典祀以教民可谓知本矣故乐为之书并书余所闻二子事以告来者
　　仓颉庙科斗书记　　　　　　　秦　观
　　説者以为书契始于伏羲或始于仓颉盖伏羲画八卦则书契已兆至仓颉观鸟迹则书契惟详始于伏羲而成于仓颉尔古者八歳入小学故周官保氏掌国子教之六书谓象形指事防意谐声转注假借也谓之小学家至秦焚烧典籍始用篆隶而古文灭矣汉武时鲁共王坏孔子旧宅于壁中得尚书春秋论语孝经时人已不复知有古文谓之科斗书又北平侯张苍献春秋左氏传郡国亦往往于山川得鼎彜其铭则前代之古文皆自相似时王莽司空甄丰改定古文有谓古文孔氏壁中书也魏初传古文者有邯郸淳衞觊写淳尚书后以示淳而淳不别至正始中转失淳法因科斗之名遂效其形大康元年汲县人盗魏襄王冢得简书十余万言魏氏所出犹有髣髴古书亦数种其一卷论楚事者最为工昔齐文惠太子为雍州时盗楚王冢亦得竹简青丝缀简广数寸长二尺皮节如新有得十余简者王僧防云是科斗书记周官所阙文以此论之凡称古文者皆仓颉遗法也古文虽非科斗书而世尝谓之科斗者以其类科斗尔此帖题曰仓颉书而了不与科斗相类乃近大小二篆盖可疑也
　　大飨礼成防恩恭记　　　　　　文彦博
　　元丰三年季秋皇帝行大飨之礼于明堂臣方守魏被召侍祀大礼庆成后四日特制恩进位太尉保厘洛郊臣犬马之年七十有五前此累年章十数上以求致仕圣恩俯怜旧物曲念老臣皆未之许今复优进公位俾守别都自顾衰残非敢当克俯伏辞避至于再三讫不获命乃以闰九月二十三日陛辞翌日出都仍赐宴于琼林苑以二府大臣押伴既有临遣中使内出寳噐俾釂天醴以极鱼藻之乐又赐御诗以宠其行臣伏思防厚恩荷殊渥自近世逮本朝以来未有此比则有弼臣惇奉诏作序事义详矣臣虽穷极语言不能尽意惟知负戴天地生成之徳感激而继之以泣惟陛下聪明睿知焕乎有文帝庸作歌光绍前典伏自临御以来十有四载而英韶之韵云汉之章百执愿闻万物思覩者久矣曽未之得夫何老臣首防天赐至荣至幸超絶等伦始至都门则已传布于宫省防抵洛宅又得夸示于吏民是用图金石刻以永其传将与夫日月并明天地同久复使臣之子子孙孙相继率励保之守之亦克永世至于老臣为不朽矣元丰四年正月三日谨记
　　谒李衞公神祠记　　　　　　　吕升卿
　　衞国李公佐命唐室勲徳第一生挺竒节殁为明神固其理也传称公京兆人元符元年九月升卿行部入潞城界至微子岭有显灵王庙在焉视古刻乃知衞公之祠庙貌甚盛邑人祠祭信向言神威灵祈请如响问始所以建庙则曰王占籍于此与唐史不同莫可考者时升卿自朔漕就移河东由渉邑入境以十五日入庙具礼修敬焉谨记
　　修太师温国公坟记　　　　　　司马富
　　元祐元年九月丙辰朔尚书左仆射司马公薨于位翌日上遣使诏其孤康曰余之荩臣尽瘁国家以损厥夀朕甚愍焉其从官葬以报其功康稽颡泣血而辞曰陛下之先臣实有俭徳平生屡勅子孙以薄塟自为终制书尚存也今朝廷之制甚大崇广上费县官下劳民力惧非先臣之本志也臣敢固辞又明日上复遣使谕防曰若尔何以报为臣之忠且勤者予自答乃父此非乃所得辞也上复谕诸大臣令晓以不可辞之防康对曰臣奉先人之训不敢不以闻先臣之志若此陛下以君命夺之无不可者敢不惟陛下之令于是诏尚书户部侍郎赵瞻入内内侍省押班冯宗道防公器归陜州夏县里第先防未命入内内侍省供奉官李永言防开封县尉廷挟太史礼直官乗驿诣洓川先茔相地卜宅于是以十月甲午掘圹陜觧蒲华四州卒穿土复选上方百工为防具十一月复命富提举之十二月丙戌墓成其制云凡用一万八千九百三十三工盖比初计减九千九百三十八工按旧制甓圹为石门中为仪椁内供奉李君初莅事则谓康曰勅塟之制虽旧章其未安者小损益之可也窃惟丞相之志好实用而恶虚饰彼石门难得仪椁华靡为费甚大是二物者足以当其余百数十品矣而实于塟无用也或能省之可以减县官之费十五六而民不病若何康对曰唯于是易石门以栢而撤仪椁不用不逾时而功就民无病者李君善抚士卒防其饥寒而知其劳苦故自经始至于竣事无一人莩而死者则其能可知矣于是役也富实与总莅惟叔父之忠而勤事圣主之仁而报功叹息感泣不能自已又使者将命敏而从宜费少而民安工省而事集上足以副圣君优贤防民之志下足以慰忠臣好俭爱物之心不可以莫之记也于是为记
　　修忠清粹徳碑楼记　　　　　　司马桂
　　丞相司马公既塟之明年天子敇翰林学士蘓公撰公隧碑之文论次大节元勲而铭之上亲为篆字以表其首曰忠清粹徳之碑且命内侍李永言从孙桂督将作百工调卒募夫起楼于墓之东南以居焉永言桂既受命即裁省浮华损约制度使无侈前人无废后观凡七月而毕事其土木金石圬墁丹雘之工总防一万六千有竒而所损之数称是楼之大制基极相距凡四丈有五尺上为四门门二牖下为二门门一墄复阁周于碑廻廊环于阁缭垣四起为之蔽衞此其大畧也至于连甍旅楹从广延袤之详则匠氏存焉窃尝念本朝元老之勲徳既如彼而天子之褒恤又如此不可蔑而无闻也尝思发明朝廷之意而揄扬君相之美刻石纪实使天下后世晓然知之盖亦不敢徒为有司之文具而已伏观前古致治之隆无逾于三代之盛非独君之圣也臣知尽其忠非独臣之贤也君能致其礼上致礼以使下下尽忠以报上故当时太平有不足致而后世高仰若不可及也昔之大臣有左右弼亮之劳訏谟献纳之勤者天子既録之于其生又録之于其死是以藏名于盟府配飨于宗庙纪于旂常勒于钟鼎使与日月并垂金石不冺其为纪功可谓至矣虽然又不若巨碑伟字陈列茂绩岿然立于墓道之前使千载而下知尧舜之君有稷卨之臣观其文如覩其人思其人如生其世遐想高慕而不可见则欷吁叹息而不自胜非独缙绅之士能讲论谈述于上而闾阎之民亦将讴歌吟颂于下其逾于古顾不多哉呜呼后之视今且复如是况适当其时而亲目其事者安得而黙也
　　寿阳新学记　　　　　　　　　李　毅
　　太原九邑寿阳距府二驿最处山谷间东当井陉常山之路北接定襄雁门战国用武之地也更五代之乱为僭伪所有故其俗劲勇少壮而材者多挟弓矢跨鞍马习骑射之事自皇宋以来未尝有乡举之士应诏者然地虽瘠狭而民勤于力皆亷俭自足故鬭讼少朴鲁而服义故不以气相陵元祐初张不渝来宰是邑也下令必以信遇民必以诚不数月人服其化庭无留讼张公乐其民之淳而病其不道问学狃于旧习思有以革之邑旧有孔子庙歳久圯陋不蔽风雨春秋释奠惟邑官行礼无学者以相张君顾而叹曰欲刬涤故习而变其俗此其本也始有意辟而新之乃规度其制而患其近市湫隘防邑之士李光国献其东南隅地遂谋迁焉大姓闻是役也相与忻然具良材坚甓及工筑之费于是度地中为正殿以安先圣像位列顔曽思孟四贤于其左右次列坐十哲为东西庑以绘七十二子讲授有堂弦诵有斋藏祭器有库賔位庖湢皆有所凡为屋数十楹经始于庚午年春而毕功于是年冬既而以礼召邑士之有学行者处以师位而张君首遣其子入学与诸生齿自是邑民之子稍翘秀而可学与昔之驰骋射猎为事者悉捐其尨竒短后之服弓矢游戏之具褒衣博帯从事于笔砚经史之间雍雍如也张君至学而喜廼以书道其事属予为记予以为学校不修佻逹而在城阙子衿刺之则在上者之过也乡校存而游其间以论执政然明欲毁之则学者之过也今张君为政不拘拘绳墨惟末是务而以行化易俗教养人材为急可谓知本矣士之入学游于斯餔于斯讲先王之道于斯将见有大成之材出经行明伟可立朝廷其材之不至犹不失为善其或于文章决科举班班见于世皆曰张君兴学之效不亦美乎若羣居华屋之下饱食而嬉不务考古今精道义凭几聚首言不及义惟邑政之是非是论则恐非张君之意而异日得非如子产者为政则兹学之兴废未可知也张君名元淳不渝其字也世以文儒显而不渝又以政事称云元祐七年二月初十日
　　重修武安王庙记　　　　　　　郑　咸
　　侯以忠义大节事昭烈为左右御侮之臣名闻于天下后世虽老农稚子皆能道之然皆谓侯英武善战为万人敌耳此不足以知侯也方汉之将亡曹孟徳以奸雄之资挟天子以据中原虎视邻国谓本初犹不足数而况其下哉独先主区区欲较其力而与之抗然屡战而数败矣士于此时怀去就之计者得以择主而事之茍不明于忠义大节孰肯抗强助弱去安而即危者夫爵禄富贵人之所甚欲也视万钟犹一介之轻比千乗于匹夫之贱者岂有他哉忠尽而义胜耳侯以孟徳名为汉臣实汉仇也而先主固刘氏之宗种侯尝受汉爵号矣茍为择其所事则当与曹乎与刘乎曹刘之不敌虽愚者知之巴蜀数郡以当天下之半其成功不可待也而侯岂以此少动其心哉秋霜之严见晛则消南金之坚遇钢则折而侯之忠义凛然虽富贵在前死亡居后不可夺也孔融杨彪皆巨徳元老一日少忤孟徳乃戮而囚之侯为孟徳所得不敢加无礼焉比其去也熟视而不敢追然则侯之所以胜孟德者多矣盖有以服其心而折其气岂在行阵间乎侯本解人庙于郡城之西庙久不治里中父老相与经营加完新焉时为太守张公别乗张公相与为雍容镇静之政而解民熙然乐之日有余暇可以致力于神矣然则神安其宅厥有由哉
　　善治坊西街文庙碑记　　　　　张　特
　　唐吴道子画孔子为鲁司冦时像二本乗车而羣弟子从者谓之图立而顔渊侍者谓之小影司门郎中王伯瑜传小影于仙源孔氏盖孔子四十七代孙袭封衍圣公之所藏也传于棣州摹石于学中世人画宣圣往往讹谬不足考信此小影与今朝廷诏其家献秘阁者乃此本也是知无妄矣其石后有东武赵挺之所题圣人既不得而亲见之矣今诵其书考其行事而又刻其衣冠与夫俨然盛徳之容日夜想像而潜心焉时承乏高平邑人兴建学校患无眞容以为忧棣州教授袁百之偶以此寄上下悦合之若符然乃示工者法以像之别摹于石以安庙壁庻传无穷也元祐三年九月二十五日奉议郎权知泽州高平县事兼兵马都监飞骑尉赐绯鱼袋张特记书并立石
　　重修太宁庙记　　　　　　　　杨　照
　　后土载在祀典肇自轩辕扫地而祭其来古矣逮于有周礼文大备按春官大宗伯以禋祀祀昊天上帝释者曰昊天天也又曰以苍璧礼天以黄琮礼地释者曰礼地以夏至日谓神在昆仑者也又曰奏黄钟歌大吕舞云门以祀天神奏太簇歌应钟舞咸池以祭地祗释者曰地所祭于北郊谓神州地之神及社稷非大地也又曰王者有大封则先告后土释者曰后土土神也以地非大地则知后土为土地最尊之神也或谓之土地而称后者宁非为羣物之主欤考之周礼后土乃昊天上帝之配也汉武帝元鼎始立祠汾隂脽上泽中方邱廵幸则致祭焉以祈百姓育谷丰歳时有寳鼎昭乎灵应秋风之谣至今传焉孝宣元成间与东汉光武咸因之唐开元中明皇新祠于坛以勾龙氏配之开元之记纪述祠幸之礼称盛于一时然以配享之典不稽于古兹亦唐儒之陋乎我宋受禅扫五代之僭伪海宇混一章圣皇帝承艺祖太宗积累之休运祥符之际天下宴然人物富庻礼乐备具天地神祗靡不躬祀至于封泰山祀汾隂跨越百王之典礼銮舆临行幸行宫祠庙缔搆一新于是天地清明上下助顺诏跸所止荣光溢河岂非帝恭防圣母恊应美祥休騐诸福之物不爱而出其感召然与由是上命改邑名以荣河建军额以庆成宫庙以太宁赐号呜呼其丕承厚载之徳可谓无愧于古矣元祐丙寅歳承乏于此视事之三日恭谒祠下稽首再拜瞻礼睟容喟然叹曰夫帝王之祀莫大乎天地脽上之祠越祥符八十余载歴年未远垂白之老仅有存者悉谈当时之盛礼观夫庙貌頺圯楼阁顚倒不称时祀岂非守土之臣因循茍简不能遵行朝廷严奉天地之礼与窃重惜之丁卯歳始积地利之羡余修外门楼阁防监司巡歴禀其计度之费乃委监兵杜诏太宁宫主尹从夀董领役事东西餙御碑之楼四角葺城隅之缺金字榜碑绘防焕烂前殿后寝革故翻新邓邱台榭以甎易木弊者新隳者兴斜者正颠者立漫灭者华如也踈漏者还如也用钱一百一十万役二万有四千三百其材植雘垩瓦甃之物不输于民不费于官不劳而成者也始于戊辰二月之戊辰终于当年九月之己巳一旦落成邦人瞻观远近为之欢欣鼔舞擕戴老稚来歆享益加敬焉礼不云乎虽天子必有尊也父天而母地躬孝爱而教四海可谓诚且至矣夫使斯民知有父之尊天也有母之报地也不在家喻而户晓盖由后土之礼成而风化之本立四时钦赛之典其敢忽乎照备员三载承诏防命不敢少懈因书修造之本末以记歳月兾来者幸同志焉谨为之记
　　绛州思堂记　　　　　　　　　张　绎
　　金台太守时侯黙而好深沉之思下车之六月作堂于治所之东偏命之曰思且将进思尽忠退思补过以尽吾之才也客有难者曰天下何思何虑同归而殊涂一致而百虑天下何思何虑而子欲思之耶侯笑曰公知其一未知其二靖共尔位好是正直神之听之介尔景福人道之常也吾又何思日往则月来月往则日来天道之常也吾又何思子见世之人矫情乱志拂頺以成其行者乎富贵之未来则为之巧语软熟视人有诩诩乞怜之色不得则戚戚以为忧患难之来则为悲愁无聊之声鼠匿鸟伏若不可容以侥幸险阻之万一不得则戚戚以为忧呜呼是未来者果可来而既来者果可去耶夫为不知有是理而强思之也天下始纷纷多事矣是所谓憧憧往来朋从尔思是也子所谓不思殆谓是欤客曰然侯曰子徒知有不可思而强思之庸讵知当思而不思又患之大也耶客愕然侯指曰子见庭中之杏当未春时橛然一枯株耳然则春而华秋而落果何有耶子能思其所以华思其所以落则死生之理尽矣子见坐隅之烛当中夜晰晰可以见幽隐仆之则瞠目不见丘山果何物耶子能思其所以见思其所以不见则鬼神之理尽矣孔子所谓学而不思则罔孟子所谓思则得之不思则不得是也不然子欲舍是而求道家者流浮屠之説去人情絶思虑块然坐乎穷荒之域视吾君臣父子泛泛若江湖之适相值也頺靡坏荡不自收敛且曰吾之道将自同于兽死木烂而已吾又何思呜呼是道也吾不知其果何道也耶而子不愿学之耶于是客始茫然自失因抚髀而为之歌曰春雨湿兮花卉香秋风落兮露以霜一往一来天地之常彼不知兮何自苦而茫茫思乎思乎吾君臣父子兮眞道之奥而徳之光客去侯惧其言之不传也乐与学者共之也遂命寿安张绎记之河南吴仅书之
　　重修灵显王李卫公庙记　　　　张　山
　　在昔隋氏虐害其民上帝震怒乃眷有唐神尧龙飞实有圣子武定天下混一区宇垂三百载维时上将左右帝功覆庇生民勋烈格天享封卫国公諡景武其姓李氏名字彰灼见于旧史方其四征不庭指日奏功韩白卫霍盖无以加南平萧铣开置百郡东擒公祏共防怀服北伐突厥颉利就擒斥地阴山至于沙漠西伐吐浑伏乞授首更立其王举国请降唐之震叠洋溢四方窃尝考公之起忠义慷慨上变江都确然大节有不可夺及君臣已定则委贽就列受命册勲功成事遂则阖户自守以保其身虽有高唐诬罔不能行焉此其去就进退既明且哲者也故能保大名享大寿及其薨也铁山积石以表其坟斑剑羽葆以送其塟哀荣之礼备矣始终之节尽矣又尝考公之兵法行于今日者名曰对问仁义竒正虚实天官时日鬼神龟蛇出入变化其用如神肆我国家立于学宫命师弟子讲习学之可谓功施于国法施于民祀之宜也在昔盖尝出其灵应阴相兵威进封王爵諡曰灵显以答神明惟兹潞城微子故墟北行十里爰有重冈复岭土厚水深风俗淳朴是宜神灵安止作庙于此百有余年载在祀典礼以时举水旱疠疫祷无不应牲牢享献傍走数郡歳月寖久风雨倾圯民乃相与更而新之曽不逾时壮丽轮奂又架石为梁以便其途砻石为碑将记其功民以功成来告于令令尹谷君以其可纪也属山记之且正其冕服山叹而言曰夷狄之为中国患久矣平城困高冐防嫚吕武帝愤黩武穷兵仅因乖乱呼韩臣宣实起刘衅唐祖之兴屈身受辱而公总督将领生俘可汗歼厥丑类上雪国耻下舒民力近古以来一人而已固当刻之金石以存后世山不敢以不敏避也先是英公鄂公立像以侍非礼也谷君已命为别室祭之绍圣元年歳在甲戌四月十二日记
　　长子县令崔公祠堂记　　　　　管　防
　　古之县令皆选贤能欲有所用必先试以临人故铜章墨绶出宰百里悉能尽瘁职事而由汉以来号为循吏者不可胜数长子县旧有唐县令崔君祠堂君讳元靖尝宰是邑以异政称而唐史不载县之东北数里有碑盖纪其事又歳久磨灭特故老相传云山有虎害人君祈诸神不以强弓毒矢而以一介之士追虎至而杀之既去邑人遂为立祠刻石呜呼君之徳过人远矣虽没数百歳而遗风余烈可想而畏也昔紫芝为鲁山令有盗系狱防虎为暴盗请格虎自赎吏谓诡计紫芝许之明日盗尸虎还举县嗟叹唐史且美其事而书之君有异政如此独不得留名青史间何不幸欤管城宋君卓荦有古人风崇宁五年来此布政下车之始闻其事而骇之曰君能生为人除害死必能福人明年命易其祠而新之将使邑人歳时水旱疾疫而祈祷焉孰谓君无灵
　　待济亭记　　　　　　　　　　邵伯温
　　芮岩邑也阻大河限中条民鄙而俗陋冠盖车马素所罕至或间见之则惶骇逃匿以为甚异为吏者往往擅有一壑安于鄙陋而无复有意于兴作也自县城东出三十里下重冈絶洪渡以达于桃林驿路属焉平日部使者府官之按行率由此途当夏狂澜怒涨祈寒坚氷凝结与夫震风凌雨之际舟不得渡至于露原野彷徨草莽茫然四顾无所休止吏之不职孰大于是予顷摄事兹邑窃尝经营之不竟而去今再承乏亦已期年谫才绵力无补事功然邑之阙政不敢不勉遂伐道侧无用之木僦农隙余暇之工搆亭河壖厨廐什伯之器亦畧具备门之两傍又起狭屋可容居人且以为之藩篱暮夜菽粟水火皆得而求也因榜之曰待济予每读易至需之彖曰需湏也险在前也刚健而不陷其义不困穷矣未尝不三复斯言有以见圣人之深义也以干之刚健渉坎之险难宜不为难犹有需焉则君子出处言动可不愼哉亦必有所待而后能有所济也茍违斯道不知度量拟议乃干时昧理直情径行则波涛起于平地祸衅生乎不测岂直有沉沦溺防之患适足以败天下之事贻无穷之忧顾虽万死亦将奚益予少也贱险阻艰难备尝之矣其立言制行畏缩不振类皆如此囘视畴昔率意妄作招辜取辱不寒而栗今以是名名是亭也姑以自警而已凡百君子无我诮焉政和元年正月望日河南邵伯温记
　　重修敷应侯庙记　　　　　　　张　刚
　　政和癸巳夏六月予自保安赴官武乡入境所见槩皆童山及至县宇望东南山谷间茂林蓊鬰气象葱蒨疑其有异询于吏民有复者曰乃旧龙泉神崇宁中赐庙仁济大观初封爵秩曰敷应侯祈祷无不应騐视事之三日例当欵谒渡河而东几五里始入山门一径通幽迤逦陟高杂木异卉灌丛骈织山花馥郁野鸟和鸣緑阴蒙蒙细流涓涓虽当盛夏气候如中秋尘外絶胜之域宜神所止然顾瞻神祠靣北惟有一殿两翼并无廊庑堂前破屋三间桶折瓦解楹烂墉圯庭地数席茂草荒芜敝陋狭隘甚不称神明之居意欲修之而未遑也越明年秋七月常旸不雨旱魃为灾禾稼枯槁民心皇皇愁无圭粒之收予不安处乃吉蠲斋祓躬率吏民诣祠恳祷曽未浃旬大沛甘泽苖勃然而兴选良辰致谢坊郭洎五管二十九村之民持羊酒以祀者不约而应祭毕予呼父老靣谕之曰神享民祀民赖神休方其旱也予固当为民而祈神逮其雨也予亦当率民而报神今神惠泽一方功利甚大予欲修置庙宇不侈不陋惟适厥中庻几少摅报神之意父老軰欣然从之遂鸠工募匠各输所有经之营之众力攻之板筑基址高丈七尺有竒横长三十歩纵濶六歩増建门庑夹屋二十一间塑像分列斋献庖舍悉备中有三门门之北一轩名曰凌虚轩以其板筑凌空迥出碧虚中也轩之下为洞名曰通微洞以其自外逹中幽邃不可测也而庙之两庑廻廊悉皆架木为栏楯所以备游观而畅瞻视也栏楯之下皆构厦为飞檐所以注雨水而防垫圯也一年地基成二年而屋宇成三年而栏楯栋厦成皆所以缓节民力因而循之也两庑之西有池湛然名曰灵应池自池而西循山腹小迳其外有泉觱沸名曰灵应泉以其旱而取水祈祷无不应也泉之东南其上龛岩之间壁有石佛民呼圣佛因为小堂名曰圣佛堂世俗所传祈嗣者有诚得之故谓佛为圣也自堂东南登峻坂有盘石焉其大几席既高且平因置地搆圜屋移旧亭名于此以称其实曰拂云亭以其下瞰林泉仰而视之宛然隐约在云间也泉之北縁山迳渐下麓其亭易名曰松风旧名拂云以其缭绕皆松天籁时鸣清风之来叠叠而不断也龙泉之景此亭为尤甚予素有泉石烟霞之癖酷爱斯地因为之词曰望东南兮鬰嵚崟神居邃兮宅山阴松森森兮宻成林泉涟漪兮石嶜岑朝霞烂兮暮云深倦知还兮逸埜禽嗟冗宦兮力难任齿尽衰兮白发侵退食暇兮畅登临覧胜槩兮动素心归去来兮思鬰沉肆挥翰兮清音
　　隆徳府知府韩公生祠记　　　　吴景修
　　上党之地肘京洛而履蒲津倚太原而跨河朔分所八邑借兵五州实为古冀之雄藩朝廷简求州牧必惟其贤自非硕徳重望一时伟人歴覧民风通达治体足以寄承宣之任者未始轻于畀授宣和二年秋许昌韩公自金州移鎭是邦入境移书杜远迓奔走之劳单车敝马无事华饰逮其开府听政偶泉货窒碍不行城郭罢市几月公推原法意斟酌民情不劳指顾端去而利源通公私均受其赐河东均籴远助边计公轸念斯民力不暇给飞章直达特允隆徳府于廪输纳温诏赐可小大欢呼至于布宣徳泽劝课农桑甄别善良矜恤鳏寡其心以爱民为本且惩凶嫉恶奸摘伏号为神明巨蠧宿奸一旦芟除断根株而穷窟穴阖境熙然恊气嘉生甘露芝草献祥用彰循吏之效父老扶杖相语曰良二千石政善如此百年未之见闻虽龚黄召杜果有过于此乎槩观自昔循良课最优异者非特増秩赐金实以待鳯阁鸾台之选我公世笃忠贞勲在王室金州政成已膺褒语隆徳士民复叩天阍而陈善状乞留久任矣窃恐芝检函颁陞华近列霖雨天下非千里之民所得私也屯留倾邑仰徳无以申报乃于佛寺绘像而爼豆之谨采治绩之尤者刻诸石俾子孙揄扬歌颂兹无愧于桐乡矣公名昭字用晦宣和四年五月十五日记
　　敇赐应润庙记　　　　　　　　余彦和
　　并汾古良郡也惟平陶介于二大国之间又号为剧邑邑之南五十里有山焉名曰超山势高且厚下视邑城山之岩有泉出焉源虽微挹尝其味清凉而滑甘耆老相传歳遇旱祷于兹未尝不应彦和试吏兹邑连二歳春夏旱率三祷皆应如响泉之旁虽旧有祠而圯坏不修榛莽不除因喻所居之民完而葺之民自赴功不日而成庙宇既崇复思名号不立非所以尽报神之道且自古有功徳于民者皆载在祀典故因功徳以立名号所以报神于无穷也彦和具以事状白郡守前后凡再请皆龃龉不克行及周侯领是邦也父母其民民之所欲无不从之于是彦和再状其事于周侯即请于朝乃锡以应润名庙尝考易之系辞曰雨以润之书之洪范曰水曰润下兹山之泉能出云为雨有雩必应是宜得斯名而有以祀其功也今圣天子道格皇天徳被黎庻曰雨而雨曰旸而旸年谷屡登海内丰庻至矣然犹以道宁神怀柔之礼无不备尽故山川鬼神亦莫不宁非特宁处而已又能受职效灵以济万物岂非怀柔之效欤号称既降周侯复作为祝文遣彦和卜日斋戒祭告于祠下是日阖境之内老防毕至莫不欢呼鼔舞咨嗟太息谓非我侯不能克成乃事咸愿纪其歳月俾后来者知我侯之惠爱及民徳无愧于神而神之食于斯民永永无穷也功无愧于祀典云宣和元年十二月初十日记
　　重修关圣庙记　　　　　　　　田特秀
　　夫忠而识闇不能择有道之主当代无以建其功若范増为项楚画计虽怒撞玉斗未免为彭城之废人矣勇而义寡不能坚事君之节没世无以成其名若吕布反覆无定虽巧中防支未免为白门之缚虏矣忠而远识勇而笃义事明君抗大节收儁功蜚英名磊磊落落挺然独立千古者惟公之伟与昔汉火灰冷羣龙鬭野曹操以奸雄之心挟天子以令四方虽名汉相其实汉贼先主以汉之宗裔禀寛厚之资负英雄之气下将觧黔首之倒悬上则惧高光之不血食也屈体待士兾完旧物公于是时意谓予曹则助贼为虐逆也予刘则辅正合义顺也于是委贽先主如云风之从龙虎周旋御侮有死无二及督荆州也降于禁戮厐徳梁郏陆浑遥受印号威声赫然震叠华夏曹操谋迁许以避其锋江东请求婚以结其好使西南僻陋之蜀屹然为鼎足强国二敌睥睨而莫敢妄动者非公之力与当时诸葛孔明自谓管乐之流于人不易许可尝谓马孟起兼资文武一世之杰当与翼徳并驱争先犹未及髯之绝伦逸羣也世説多称策马刺顔良于万众中遂觧白马围为公之美是岂眞知公者哉且公平昔好春秋左氏传方先主在许与操同猎公劝先主杀操不从及在夏口飘飖江渚乃怒曰往日若从某言岂有今日之困以是知公好学通古深识远见又有大过人者当下邳之役为操所得礼遇甚厚公视高爵重赏藐如草壤尽封所赐而去于戏士穷见节义方曹氏势炽炎刘力弱事君不忘其本见利不失其义是岂増布可同日语哉觧实公之故里庙在郡城西春秋祈祀送迎奔走四远之人惟恐其后本朝虑公之庙歳久将敝特降明命而完新之余既喜叙公之忠节休烈亦将律天下后世之为人臣者
　　晋恭世子祠碑记　　　　　　　吴勉之
　　夫鼷鼠甘口齧噬肤草洞贯而不知其痛谗人甘言离间骨肉残杀而不知其伪设斯道者果何心哉盖妬妇与小人图利而为之也然不能移上知抑足以惑中人是则甘之为害在言益深言之大甘在人诚可畏也昔晋献公甘骊姬之谮使申生自杀于新城春秋曰晋侯杀其世子申生书晋侯恶其用谗名申生斥其陷父于戏申生之死不若逃之虽恭为子之道且失其显亲之孝諡之曰恭亦有微防国人怜其无罪屋而祭之迄今千百年民意不衰祠宇愈葺者亦所以龟鉴后人尔或曰父子之道天性也岂献公慈爱于他人而不慈爱于其子耶况夫夺慈忍爱谗者之不由也初骊姬欲谮申生与优施二五嬖图之伺其隙而甘其言仅十年而事乃就固非一朝一夕渐薫莸之臭也始则誉申生之贤而指公之恶次则騐申生之得众而惧公以行彊终则置毒于胙而取信于公茍非生而神灵躬有明哲其孰能辨之哉且骊姬妬妇也欲贵子而福己优施二五嬖皆小人也在济欲而贪赂信夫图利而为之此妬妇小人之常情耳观乎今之谗或有甚于此者大率衣儒服读圣书窃君子之名齿士人之列罔有攸赖不顾其私离间人君臣父子兄弟亲戚寮友交朋以至于诛杀残虐分争违戾讐恶弃绝者固甚于妬妇之与小人图利而为之也天乎好谗之人果造物者使之然耶茍造物者使之然曷不改造其行为蛇蜮蜂虿之类虽毒于人人得而避之明白之甚也茍性使之然曷不杜其闻以瞆窒其视以瞽秘其言以喑虽谗于心中而耳目不得伺人之隙口不得甘其言是使君臣父子兄弟亲戚寮友交朋各尽其道而恭睦劝爱之则天下无为而治矣又何必祸滛以惧恶降殃以谴邪乎释名曰碑者悲也申生谮死孰不悲之观今之谮愈可悲矣必正其道谨作铭云周文将王太伯走荆避圣让位丕基有成晋文将伯申生自经稔恶破党雄图始亨太伯之奔申生之死一启文王一开重耳全生者贤杀生者鄙优劣之间差远千里虽云被谮人谁不知辞而可辨去之可隳弗伤公意奚释公疑陷父灭性徒使人悲呜呼人之为谗天亦速绝骊姬鞭亡奚齐兵杀谋之不臧旋见屠灭敢告谗人响应昭晰
　　唐卫公晋封灵显王碑记　　　　杨义方
　　易曰天地变化刚柔相推周流六虚首出庶物阴阳不测者其神道乎书曰钦明文思温恭允塞向用五福降之百祥吉凶所生者其人事乎扶天下之危者必据天下之安除天下之否者必享天下之泰贵盛命也文武才也生惟封侯丛尔班超之气死当庙食壮哉梁竦之言生民以来王佐之际功徳不朽神变无方未有如灵显王者矣唯王姓李颛元之裔也披地志騐河图舆鬼五星鹑首列咸秦之分金城千里王讳靖雍州京兆人也昔在皇唐佐命享崇高之祉迨于晋室聪明降肹蠁之灵生而位尊鼎铉升于上唯王起家仕隋为马邑郡丞其屈伸之道有如此者惟君子清明在躬视于未兆惟贤者忠信为用唐高祖神尧皇帝龙潜勿用养晦遵时振旅北门观兵极塞控弦十万英雄生震耀之机被练三千慷慨有澄清之志王密察其变悬识其微自鏁上言道塞其止有如此者太宗名飞帝箓功被寰瀛是时拜王为荆州总管武徳四年破萧铣于江陵六年执辅公祏于陈郡拜扬府长史安州大都督禹贡九州肇开荆野汉书七郡咸桂林文武登任者厥惟艰哉是用拜王为刑部尚书中书令转兵部尚书封代国公若乃阴山瀚海大昴西街高皇之愤雪矣是时天子方畴咨边事昭赫戎容攘夷狄以正封疆闻鼓而思将帅是类是祃祭蚩尤于北门五甲五兵统羽林于东壁是用封王为定襄道总管讨突厥也帝用嘉之是拜王为尚书左仆射进贤之官文帝临轩方思李牧邓隲授钺遂伐西零于是拜王为西海道大总管西渠巩甲四百乗之戎车青海防山五十国之风土唯王战伐功名事光彜鼎轩裳弁冕位极人臣享寿隣于耄期累阶至于开府諡日景武昭其绩也赠曰司徒厚其终也其贵有如此者若乃骊穴腾精尼邱禀粹十翼考连山之象九畴观洛水之书武侯八阵之图充国四夷之学靡不通微索隐极思覃精惟几也故能相天下之宜惟变也故能成天下之务汾川大儒文中子王之师也化而不测谓之灵死而不朽之为显则灵显之义也盖由此乎晋高祖奄有四方肇基王迹大勲未集戎马生郊暴盗称戈下据成臯之隘王师抗斾遂逾溱洧之郊上将洁诚聿求隂助明灵在梦式降元符洎卷甲疾趋诘朝请见枭鸣右纛果召胜风血染长河大歼鲸敌岂止钟山之草但化人形即墨之兵绐言神助由是飞章上达制册垂休青编分字于日华茂典増封于王爵赫赫闺闼煌煌庙堂雕甍企而翼张层构竦而霞起缭周垣之百堵度中式之九筵奔星下拂于绮窗顾位毚于绣桷【阙二字】汉腊常存黄石之祠春露秋霜无废臯陶之祀其功徳神变也有如此者载尝披嘉传恭拜祠庭读尚父之丹书预闻英烈赞东方之画像粗激壮心拂拭抽毫遂为铭曰天道草昧圣人经之王有革命贤臣辅之生为元辅位尊帝师殁为明神其用明粢其尊伊何秉旄仗钺其神伊何顺天佐伐神以功着貌以庙设其祀不绝其灵罔歇于赫贞珉永刋英烈
　　重修南神庙碑记　　　　　　　孙　俨
　　邑之南十里有山层峦耸峙乔松茂翳上有古祠俗谓之南神垴盖汉文帝祠也按史传帝高祖中子破陈豨军定代地立帝为代王吕后临朝诸吕专恣大臣平勃虑危刘氏以帝贤圣仁孝闻于天下乃迎以奉社稷帝谦逊退避恭俭节用夙夜忧勤罔敢逸豫至惜十家之产而罢露台悲缇萦以除肉刑劝农桑以捐田租悯老防而赐粟帛仁施徳布虽充溢宇宙而其潜徳跃盖自代始邑代地民祀以祠宜矣然邑地石焦瘠薄旱则易干水则易毁灾则遽饥惰则失业今阖境之民家务和协人尚谦谨菑害不作丰稔屡臻岂非帝之孝道俭徳芳烈未冺事有不便輙以利民犹常不忘于今耶不然何安康福寿之如此也乡人具祭祀患不能有报防者于是复新之
　　重修昌宁公庙碑记　　　　　　失　名
　　大卤隩区禹贡冀州之域有虞画疆封野置十二牧并居一焉朝家削平僭垒徙治唐明愼择人实艰其材非皇僚硕望莫预兹选故有绥边之畧干剧之能者始臻嘉靖矣迨于六十载时称得人昌宁公即金天氏之遐裔世长水官通汾洮障大泽而能似续其业以处太原春秋左氏纪之详矣在昔建祠居泽之阳渊渟神瀵洪波浩蒲苇蕃膴鱼鸟游泳力田生聚赖其遗利或水潦作沴一时缺雨府帅以牲币禜之必如响应之騐及天有六气晦明生疾编氓以豚蹄祝之多获勿药之喜故晋阳境中博询羣祀最越前古晋天福中始有封公之号着于地志冬官贰卿李公輙自枢密来牧是邦以敏识周通宏才博洽一之日举其条教二之日除其冦攘三之日访其疾苦四之日抑其权豪明足以照奸惠足以美俗清素可以轨物端慤可以律人崇礼让以化下秉公正以御物吏胥累息而祗役民人安堵而受赐庻务修举千里亿宁丰楙之歳既召缪戾之气不作然后恢阐横全施文教化明练师律备武经也树艺五谷劭农功也导达沟渎丰财利也慰荐亷能以进贤也招延隽异以礼士也期月之内报政军府圜土弥歳鞠为奥草逮天恩肆狱无累系惟率吏拜诏而已止以劳军壁迓使轺为务公一日班春在候刺举列城歴游境内谒欵灵府目堂宇庳陋像设昏翳怃然兴叹弗怡者久之谕僚属曰夫圣人之制布在方策泽施于民以死勤事以劳定国能御大灾能捍大患非此五者不在祀典昌宁公生则以劳定国殁则能御大灾千禩而下英风不冺虽饰庙貌多歴年所芜废已甚人将安仰蒯良所舘犹一日必葺矧清洁告防之地栋宇摧陊风雨弗蔽欲邀福于生民耶爰削需心特申谕防乃命清源尹薛宗孺总领役事平晋簿阎焕躬督之由是料版筑度财用涓吉日集庻功一毫之费仰给于长官千功之作乐推于庻士无扰民力无夺农时无伐林麓无烦扑杖经始于启蛰落成于小满仪容俨然夏屋轮焉庭戺殖殖寝庙奕奕鼎新制度恍如神化皆出于公之精力也议者谓公宣扬中外郁然时望匪敢以狱市为寄入参柄政致君如尧舜跻民于仁寿则是祠也遐迩乞灵怀我夙爱乐章以歌之鼎铭以识之流芳徽于不朽矣凡作正殿并东西两庑高扉前启危亭中峙复设防事于后为待賔之所举其成屋八十有二楹乃俾顽卤刻石纪事辱公齿眷不敢固辞昔孔融以甄子孝闻配享邑社刘涓以太伯庙毁遽修衡宇垂诸信史播厥清芳有以见英雄蒇事古今一致惟公久次授方面之重寄为王国之藩屏推本俗尚深烛治体氓庻安其业颂声载乎路髋髀游刃之余以兴利革弊为己任顷出守潭缮完传置今状元紫微宋公为之记迩来坐镇并土营构林亭复令嗣令内翰述其事二贤鸿笔时称后来之燕许仆阅其文则神气殚輙露蚩鄙用副指令媿祷昧华固不能徴公之茂勋休徳姑以直一书其事谨而目之云尔






　　山西通志卷二百二
&lt;史部,地理类,都会郡县之属,山西通志&gt;
　　钦定四库全书
　　山西通志卷二百三
　　艺文【二十　记三二】
　　金
　　游龙山记　　　　　　　　　　麻　革
　　余生中条王官五老之下长侍先人廼观太崋迤逦东游洛因避地家焉如女几乌权白马诸峰固已厌登饱经穷极幽深矣革代以来自鴈门逾代岭之北风壤陡异多山而阻色往往如死灰凡草木亦无睟容尝切慨叹南北之分何限此一岭地脉遽断絶不相属如是耶越既留滞居延吾友浑源刘京叔尝以诗来盛称其乡泉石林麓之胜浑源实居代北余始而疑之虽然吾友著书立言蕲信于天下后世者必非夸言之也独恨未尝一游焉今年夏因赴试武川归道浑水修谒于玉峰先生魏公公野服萧然见余于前轩语未周浃骤曰是邦诸山若南山若柏山业已游矣惟龙山为絶胜姑缺兹以湏诸文士同之子幸来殊可喜乃选日为具拉诸賔友骑自治城西南行十余里抵山下山无麓乍入谷未有竒沿溪曲折行数里草木渐秀润山竦出崭然露芒角水声锵然鸣两峰间心始异之乂盘山行十许里四山忽合若拱而揖环而卫者嘉木竒卉被之葱蒨醲郁风自木杪起纷披震荡山与木若相顾而坠者使人神骇目又行数里得泉之澄渟滀者焉洑出石罅激而为迅流者焉阴木荫其巅幽草缭其趾賔欲休咸曰莫此地为宜即下马披草踞石列坐诸生瀹觞以进酒数行客有指其西大石曰此可识因命余余乃援笔书凡游者名氏及游之歳月而去又行十许里大抵一峰一盘一溪一曲山势益竒峭树林益多杉桧栝柏而无他凡木也溪花种种金间玉错芬香入鼻幽远可爱木萝松鬛人衣袖又萦纡行数里得冈之高遽陟而上马力殆不能胜行茂林下又五里两岭若岐中得浮屠氏之居曰大云寺有僧数軰来迎延入馆于寺之东轩林峦树石栉比楯立皆在几席之下憇过午谒主僧英公相与歩西岭过文殊岩岩前长杉数本挺立有磴悬焉下瞰无底之壑危峰怪石巑岏巧鬭试一临之毛骨森竪南望五台诸峰若相聨络无间断西北而望峰豁而川明村墟井邑隐约微茫如奕局然徜徉者久之夤縁入西方丈观故侯同知运使雷君诗石及京叔诸人留题廻乃径北岭登萱草坡盖龙山絶顶也岭势峻絶无路可跻歩草而往深弱且滑甚攀条扪萝疲极乃得登四望羣木皆翠杉苍桧凌云千尺与山无穷此龙山胜槩之大全也降乃复坐文殊岩下置酒小酌日既入轻烟浮云与暝色防少焉月出寒隂微明散布石上松声翛然自万壑来客皆悚视寂听觉景愈清思愈远已而相与言曰世其有乐乎此者与酒醺谈辩蠭起各主其家山为胜如郭主大崋刘主兹余主王官五老更嘲迭难不少屈玉峰坐上坐亦怡然一笑诗所谓善戏谑兮不为虐兮者政如是也至二鼔乃归卧东轩明旦复来各有诗识于石午饭主僧丈室已乃循岭而东径甚微木甚茂宻仅可通马行又五里至玉泉寺山势渐颇隘树林渐稀濶顾非龙山比寺西峰曰望景台险甚主僧导客以登歴嵚崟坐盘石其旁诸峰罗列或偃或立或将仆坠或属而合或离而分贾竒献异不一状北望川口最寛肆金城原野分画条列歴歴可数桑干一水纡绕如玦观覧旷达此玉泉胜处也从此归路崄不可骑皆歩而下重溪峻岭愈出愈有抵暮乃得平地宿李氏山家卧念兹游之富与夫昔所经见而不能寐若太崋之雄尊五老之巧秀女几之蜿蜒乌权白马之端重兹山固无之至于奥密渊邃树林荟蔚繁阜不一覧而得则兹山亦岂可少哉人之情大抵得于此而遗于彼用于所见而不用于所未见此通患也今中书令湛然公纪西域事称金山之秀李子微贻友书论和林之胜有过于中州者不知天壤之间六合之内复有几龙山也因观山于是乎有得徒以文思浅狭且游之亟无以尽山水之秘异时当同二三友幅巾藜杖于于而行遇佳处輙留更以笔札自随随得随纪庻防兹山之髣髴云
　　太原府学文庙记　　　　　　赵　沨
　　自虞夏殷周设国学之法以养天下士取以备百执事之选故能卒相治功汉魏以降学校聿兴而名士軰出然则取士虽不一涂而学校得人为多故天下不可一日无学校也信矣太原自周秦隋唐以来控扼西北皆为重鎭分虎符者例皆修障隧饰戈矛以捍患御侮为事何暇议学校乎我皇朝应天顺人荡海平岳教烛穷奥威震荒遐六七十年间无犬吠之警今之太原遂为内地府旧有学离兵革之后荡毁无余至天防九年耶律公资让来帅是邦叹舘弗修但取故官舍余材以成之正隆初完顾宗宪为尹稍加缮完大定丙午张公子衍为亚尹杨公伯元为漕贰二公以殿宇卑隘立建贤堂于两庑间制度盖未广也圣上嗣服大政宗儒尚文明昌二年以前中都路都转运使张公大节出尹太原太原于公为乡郡故尤以宣布教条淬励风俗为己任始至首谒先师见其栋宇卑陋阶庑狼籍喟然叹曰是足以上副皇朝右文之意乎乃量功命日撤故就新始自大殿重加整饰周以翠甓华而不侈考礼为宜因中门两翼构为外舍各三楹分六斋又建大堂于贤堂之南俨雅清洁望之生敬故讲堂去殿不数歩无阶陛可以升降闇翳廹隘不堪其陋今北选二十歩有竒隆基三尺余高壮伟丽与大殿相辉映复构屋十楹左右为斋十六稍南又各建六楹分八斋及外斋总三十楹讲堂之后提学教授正録之位序咸在焉讲堂谈经既有堂与斋矣储粟藏书既有库矣饮食有庖祭祀有器秀茂之士其至如归公乃诣学召集诸生谆谆劝诱不啻如贤父兄之切至也是年登龙飞榜者学籍凡七人翰林应奉王泽首冠多士先是公持横海节亦时修饰学宫督课儒业学生徐韪是举遂魁天下并沧皆古名鎭以学校之废故久无登科者一旦兴学二人继成大名则知张公教养之勤岂非其效騐耶呜呼农夫耕腴其获也必丰商贾资厚其利也必倍不耕而无资其求也必无获今夫巍冠博帯广袂之衣傲然游其中者虽有瑰杰之才茍无学术以济之其将何获要之士贵业之勤而志之笃也方今贡举之法既取诗赋以振天下英雄之气又谈经义以传先哲渊源之学使放荡者退而有所拘空踈者望而不敢进其所以笼天下之俊造无所遗矣士生此时可谓厚幸诸生业精于勤他日登巍科行所学光明秀杰辉耀士林以取卿相者足以为张公之荣矣不究其本根肆其懈惰望洋而叹自崖而返进不能取科名以经世退不能抱仁义以励俗皆张公之罪人也乃叙其梗槩以告来者使勉于学以副张公责望之意
　　公孙厚士祠记　　　　　　　　何师常
　　古之忠臣烈士见得思义见危授命有杀身以成仁使称名于后世其功或流于管其事或见于方防庻传不朽者也今之九原即古赵氏田邑按山海经云忻水东歴程侯北山下旧有采金穴故谓之金山隋书秀容县有程侯山九域志亦载此山乃赵地礼记檀弓谓赵文子与叔誉观乎九原即此又云晋献文子成室诸大夫焉张老有言曰美哉轮焉美哉奂焉歌于斯哭于斯聚国族于斯文子者武也承张老颂而叹曰得斯三者是全要领以从先大夫于九京防曰九京即九原文子家世旧塟地也故以京而为原今定襄东襄子陵仍存或云赵氏之塟在于襄陵乃武之后非武之先隋精道寺碑云地连三晋城九原卢君窃号之邦赵氏言归之地迁史以为南并北代非此何谓焉迄今九原以公孙为里而有三社其中社犹有古冢以祠荒而迁于附路与州南程婴祠乃九原古双祠也亦云其墓在焉彼有仇由之藏山绛阳之旧墓不知摭何而所载未能详于此者昔赵盾专国政于灵公之时以公益骄盾骤谏而弗听生熊蹯胹杀宰人持其尸出赵盾见之公以此惧而欲杀盾盾素仁爱人尝所食桑下饿人反扞救盾盾以得亡未出境而赵穿弑灵公立襄公弟黑臀是为成公盾复反任国政君子讥盾为正卿亡不出境反不讨贼故太史书云赵盾弑其君至景公时盾卒諡为宣孟子朔嗣之景公三年朔为晋将下军救郑与楚庄王战河上朔娶成公姊为夫人屠岸贾始有宠于灵公尝欲诛赵氏至景公而为司寇乗赵氏世衰将作难乃治灵公之贼以攻朔徧告诸将曰盾虽不知犹为贼首以臣弑君子孙在朝何以惩辠请诛之韩厥曰灵公遇贼时盾在外先君以为无罪故不诛今诸君将诛其后是非先君之意妄诛谓之乱臣有大事而君不闻是无君也贾不听厥告朔以趣亡朔不肯曰子必不绝赵祀朔死不恨厥诉以疾不出贾擅命与诸将诛赵氏于下宫杀朔同括婴齐悉灭其族朔妻有遗腹走匿公宫朔客公孙杵臼谓朔友程婴曰胡不死婴曰朔妇有遗腹若幸而生男当立之即女也徐死耳居无何朔妇娩身而生男贾闻之索于宫中夫人置儿于袴中祝之曰赵宗灭乎若号即不灭若无声及索儿竟无声已脱婴谓杵臼曰今一索则不得复索之如何杵臼曰立孤与死孰难婴曰死易立孤难杵臼曰赵氏先君遇子厚子强为其难者吾为其易者请先死遂谋他人婴儿负之衣以文葆匿于此山婴出谬谓诸将曰婴不肖不能立赵孤谁能与我千金告匿孤处诸将皆喜而许之遂师随婴攻杵臼杵臼谬曰小人哉程婴也昔下宫之难不能死与我谋匿赵氏孤儿今又卖我既不能立忍卖之乎抱儿呼曰天乎天乎赵氏孤儿何罪请活之独杀杵臼可也诸将不许俱杀之诸将皆喜赵族灭矣岂知真孤乃反在程婴卒与俱匿于山中十有五年景公疾卜之大业之后不遂者为祟景公问韩厥厥知赵孤在乃曰大业之后在晋絶祀者其惟赵氏乎夫自中衍者皆嬴姓也中衍人靣鸟噣降佐殷帝太戊及周天子皆有明徳末及幽厉无道而叔带去周适晋事先君文侯至于成公世有立功未尝绝祀今吾君独灭赵宗国人哀之故见龟策惟君图之景公问赵尚有后乎厥具以实告于是景公与厥谋立赵孤儿召儿匿于后宫诸将入问疾景公因厥之众以脇诸将而见赵孤诸将不得已乃曰昔下宫之难屠岸贾为之矫以君命并命羣臣非然谁敢作难微君之疾羣臣固且请立赵后今君有命羣臣之愿也于是召赵孤程婴徧拜诸将遂反攻贾灭其族复以田邑如故孤名武既复子为成人婴辞诸大夫谓武曰昔下宫之难皆能死我非不能死我谋立赵后今立子既成人复其位我将下报宣孟与杵臼矣武啼泣顿首固请曰武愿苦筋骨以报至死而安忍去我死乎婴曰不可杵臼以我能成事故先我死今我不报是以我事为不成遂扼喉而自杀武服齐衰三年为之祭邑春秋祀之世世勿绝以此知昔日盾之异梦赵史援占之曰非君之身乃君之子孙绝而后好诚不妄焉
　　开广济民渠记　　　　　　　　张元诘
　　国之本在农农之资在水水之为利广矣大矣原其性之润下功之济物而注泻无穷周流不息沦浃之道讵非溥哉孝子河者源孝义之西山百余里一水自高唐之西北防于白壁之左次南二水合流四派萦纡绕郭东注入于汾其于常也救旱之功为最郊之西南层巅崇丘属溪骈壑经积雨支流吞幷汹涌之势洪波怒涛不下二三丈邑东卑下之田舄卤之地变为膏腴民实赖之自正隆二载雨不时降邑民蘓公仲礼者世习儒业宋公淇者精通筭术以积水窥管知地形高下二公慨然相谓曰今之大旱编户愁叹孝子河岸高百丈开崖穿洞流渠行水纠多工成之可以救旱今虽不及兴嗣歳不亦可乎闻者忻从集工七十五公以己钱代买渠地十余里费千余贯就药家里河口三处卜七月十九日啓土率众渠长监部入役莫不相励而乐为之导及邑之东北司马里上下二十里中间地之凸者削而平坎者积而坦堆阜者凿而深之缺洼者补而完之断岸则刳木为槽以通焉积工至次年四月二十五日落成三年月日也牛车并人力总二万二千众工孙竒等推举二公作都副水头立劵分水酧之防渠枯骨以瓦棺塟于寺之阴防朝廷赐广济院二公及众工相谓南北地八亩施院下所塟枯骨利及幽防名渠以广济不亦宜乎且田之瘠者一溉之效稼穑如云变硗确为膏腴转贫窭为康阜此济之广又可知矣夫先王之治天下也始于一夫之遂成于万夫之川有潴以聚之有防以泄之史起导漳水以灌邺白公引泾水以注渭民至今歌之二子建一时之功垂万世之利宁让前贤之嘉绩也哉同导河者五仇家里王家里仙开观龙渠皆不就独此渠成焉则二公之功尤有不朽者爰是纪其始末俾后世知创始固难而成之非易易也
　　襄垣修城记　　　　　　　　　杨　丹
　　襄垣县古韩州也封域广殆将百里而遥东连巨鎭北背乔峰峻巘大壑深岩多人迹之所不能至者国家收复之初奸雄继踵蚁聚蜂屯啸集林谷每党不啻数千人号曰红巾动则弥冈络阜旌旗缤纷鼙鼔震叠数窥是邑直欲鲸吞虎噬立见虀粉于是郊邑相通举无壁垒洞然九逵之地故阖县之民扶老擕防奔走不暇幸延朝夕之生实赖令尹韩公抱忠贞之节怀惨怛之爱披坚执鋭争为先登不顾矢石前攻后突若陷无人之境用能折馘执俘歼厥渠魁遂稍稍引去于是命民兴役且战且筑寇至则荷戈而御敌寇退则挈杆而赴工故内城不日而具因俾百姓萃居其中得保首领庻全族类其利溥哉尔后比及二年元凶羣丑虽渐夷灭尚有遗类为吾民害天防九年春韩公又嘱其耆老而议之曰内城起于仓卒姑济一时之难然地甚狭廹而不能容民蓄众今将建大城以周其外可复许乎闻者莫不忻然而从遂经营搆画计其贫富为之等差分部定力咸适均平故人皆踊跃尽瘁更相劝督一无偷惰曽不逾旬而百堵皆兴昔谓説以使民民忘其劳信斯言也其城周环六里三十歩其墉高二丈厚二防之半其壑深二仭其上睥睨具焉辟以四门层楼上起壮丽可观故仓廪府库可得而长保也神祠佛宫可得而致饰也庠序可得而开设也市井可得而陈列也居民可得而安定也编民咸喜室家相庆人人皆自谓更生之福矣尝观有建一桥梁以通险阻达一水泉以利灌溉善则善矣其利盖小然人可得而歌颂之矧乃成城之功哉夫城者所以保内捍外以聚人民扄钥土宇缄縢地维斯乃久大之功无疆之利虽着竹帛勒钟鼎不为过矣韩公之筑斯城也鋭然亡优柔姑息之心所以能兴百世之利由是观之则其为政可知也朝廷嘉其有功遂以荣迁经任迨今几六年矣政声流美噫襄垣山水秀异才士风流淳美又得宰平之贤政事讼理一境无虞四民安业可不善而纪之谨即其事而述之非溢美耳
　　潞州儒学记　　　　　　　　　毛　麾
　　礼经有言曰古之王者建国君民教学为先又曰君子欲化民成俗其必由学乎是以家有塾党有庠遂有序国有学盖由教化之本太平之原靡急于此一日而不可废也自封建五等之爵罢天下为郡县承流宣化共理之效责夫守令号师帅之官其间遵古制迹抡选贤能称为得人享祚长永惟汉唐为最如汉之文翁唐之常衮又其超卓著见者也文翁守蜀起学成都市择诸生开敏有才者亲加饬励待以殊礼吏民荣之争为弟子富人出钱求之大化僻俗学于京师者比蜀于齐鲁至孝武帝令郡国皆立学遂从文翁始衮为福建观察使初建人未知学衮大设乡校使作文章躬勤讲道与之钧礼游飨得预习为一变歳贡士与内州等厥后建蜀名士軰出声动海内二公各立生祠春秋配享迄今宗仰顾不美哉皇朝龙兴太祖应天顺人以武定寰宇太宗圣烈丕承卒其伐功虽诞布文徳以绥远迩而儒学之事未遑徧举逮世宗抚运御极犹殷高宗周宣王懋中兴之业乃贲明庻政表章六艺即京府立教养之法合菁莪乐育人才之雅外官到任谒境上神祠首诣宣圣文明文治寝以隆昌矣主上嗣服遹追顺孝旁招俊乂用阐大猷降及节镇同京府教养复经义宏词制举添律学人试义童子念六经诸科擢等凡在选官并带提举学事文风炳然将匹休三代下鄙汉唐也宗室懿亲左右贵臣比比分典大藩以明伦善俗风教是尚前礼部尚书翰林学士承防李公领怀州节度既告致政不数月复起领潞州节度公泽之高平人泽今为覃怀支郡而旧隶上党二除皆衣锦宠命舆论所嘉焉下车未几千里翕然若素被陶冶稔聼号令知所畏爱矣一日与宾属议及州学叹咨隳毁且怪其制度卑隘则知兵火之余因陋就寡草创所成即谋重修务増廪而一新之邦人大悦前有形势之家冐侵地土久假不归者尽归之邻接相碍参差断缺不能自安者尽愿敛之于是捐清俸请公帑助工役绘图按式大加营建正殿中峙长廊翼舒殖殖其庭高门有伉殿次起堂以待横经问道防谈仁义中门东西两序对为防事以俟奠谒之官更衣望揖至于生徒斋舘贮藏库廪一一备具莫不栋宇雄壮丹垩鲜华耽耽辟阳沈沈阖阴使望之者悚过之者趋在侯伯之国礼典之庙实为称矣公以提举职事每常放临督勉进修曲为诲谕岂有继城阙之游佻达而失其业见行爼豆之礼低回而不忍去异时观光应聘当有若蜀之扬子云司马长卿建之欧阳詹者出焉彼文翁常衮亦安得专美于前欤学之正録士来索记言麾辱公知遇作同志友乃获具庆斯文之亨防庸赞吾道之主盟是记可书也故乐为道记
　　重修庙学记　　　　　　　　　李俊民
　　郡之庙学旧近市宋至和乙未太守吴中徙焉悯其民之不喜儒术境内贡举五六十年无一人登高第者于是聚徒养士以东里学规教授习俗稍变至元丰乙丑黄夷仲题秦氏书斋泽州学者如牛毛野处又云长平朱紫半夫三十年间何作成之遽耶盖不患民之难化患教养之不至尔金源百年由学校取士化未纯而中原乱贞祐甲戌春元兵上太行烈熖所焚荡然一空丙子高鳯议重加修葺几完而又燬惟大成殿仅存为残民所庐中外荒圯鞠为园蔬矣逮我侯段公之鎭是邦也涖政之隙专致力焉去瓦砾剪榛薉峻以环堵废者起之缺者补之庙像之漫漶不鲜者饰之志之所向与古人合昔文翁起学于蜀招下县子弟以为学弟子除其繇役不数年争愿入学富人至出钱以求之蜀地大化后令天下郡国皆立学自文翁始我侯之首善也岂独为一郡一国立学之始欤安定胡翼之在湖州之学去来者数百人各以经传相授以仁义礼乐为业其教学之法最备后诏州县皆立学建太学于京师有司请下湖州取先生法为太学法我侯之崇儒也岂独为一县一州教法之始欤田表圣知睦州下车兴学表请入纸国子监印经籍以给诸生诏赐之还其纸孰若我侯购求多方私家所藏麾下将佐及趋走吏所得莫不出之又于东莱宋披云处获三洞秘书兼收并蓄几万余卷上不烦于官滕元知郓州学生食不足民有争公田二十年不决者公曰学无食而以良田饱顽民乎乃请以为学田遂绝其讼孰若我侯取附郭田千畆以给之漳源郭资善暨从侄南士人王天与割已业助之下不侵于民王义方在吉安也其民梗悍不驯乃选生徒开陈经书行释奠礼人人説服我侯之来飨也率僚属具牲币远近学者毕集髫童执礼登降跽立靡不中节观者异之贤于吉安远矣常衮在福建也闽人未知学不肯仕宦亲加讲导歳贡士与内州等我侯之敦谕举子就两府试预选者百二十有二人朝廷命加精进以聼擢用时议许之贤于福建远矣噫凡人之于事好之而且有力无不遂我侯一举兼数贤大夫之美力而好之者也多难之世好事者鲜能为人之所不为人不以为迂不待请于上毅然行之人不以为专先事而后役其功简其效速人不以为劳堂筵斋庑庖湢之次储书之室延賔之位焕焉一新制度称其宜人不以为侈既成之后束修子衿鼓箧入学弦诵之声洋洋盈耳缨冠束袵卒出于戎马介胄之间其亦太平之象欤我侯戾止乐且饮酒三爵之后有拊楹而歌者曰学之邃如以藏以修学之旷如以息以游恺悌博雅兹学之化周旋动容此学之风朝于是夕于是揖譲乎其中吾道不穷我侯之功何以报之从祀学宫不才阁笔砚久矣闻其歌而説之特书于石以俟木铎之采焉
　　英济侯感应记　　　　　　　　史　纯
　　汾水之濵有祠曰英济俗呼为烈石神盖里俗传之讹取山石分列水从中出而名焉其实非也考之图籍乃春秋时赵简子臣姓窦名犨字鸣犊与舜华齐名生而烈直志比秋霜死也英灵能兴云雨里人故立祠祀焉庙无碑记年代悠远灵异之迹难得而考详庙之右有数泉出于苍崖石脚间旱焉不干水焉不溢湛然澄澈可鉴毫毛深疑神物窟宅隐伏于中距数歩则湍流奔涌滔滔然势不可遏惜乎地多沙溃逼于河汾不然则凿渠改流灌溉民田济物之功不在汾阴昭济之下矣或説若时亢旱则吏民祈祷无不感应加以隣道之人亢阳愆歳则不远千里扶老擕防奉香火修礼义俯伏祠下恭防请水起之时到之日无不雨足是故一境之内隣道之民莫不仰赖旧庙临汾流而靠诸泉宋元丰八年六月二十四日汾水涨溢遂易今庙邦人祈求屡获感应守臣敷奏颁赐庙额曰英济侯迄今载在祀典而庙食焉英济之名盖取生而英灵死而济物故也里谚云歳无怪风剧雨民不殃疠谷果完实皆神力也按孔子家语孔子至河间喟然叹曰洋洋乎丘之不济此命也子贡趋而进曰敢问何谓也孔子曰窦犨舜华晋之贤大夫也赵简子未得志之时湏此二人然后从政及其得志也而杀之刳胎杀夭麒麟不至其郊竭泽涸渔蛟龙不至其渊覆巢破卵鳯凰不翔其邑君子讳伤其类也遂还辕作槃操以哀之孔子大圣尚当时而贤之况后世乎今县境有窦城距庙二十里通徳乡则神之故城舜华庙在交城明其二大夫皆河东人举无疑矣大定二年仆被奉恩命叨领是邑承流宣化非所长也到任之初但仰禀大府约束遵奉教条而已入夏以来雨泽愆期下民皇皇几不聊生土人祈祷实频而青天湛然烈日如焚骄阳驰骋旱气转甚左右曰子为邑长此有灵神何不祈祷而岂忍坐视生民之毙耶遂率吏民于五月二十日恭祷祠下焚香奠拜礼未毕而奔云涌雾蔽苍昊伏光景遍满山谷湏臾雨泽霈比及还城三十里间如线不绝抵暮猛若飜盆拂旦则天气廓清云收大野由是嘉谷奋兴根叶润泽引茎拔穗不失时宜万姓熙熙欢声洋溢于郊甸何其神也此盖府尹相公贤明爱物感召和气上动穹昊致此休祥一路霑惠仆何人哉预此盛事噫窦公贤大夫也生而徳及于民殁则康济于物宜乎亿万斯年庙食于此矣灵异之事若不刻之坚石恐歳月寖久寂灭而无闻仆业不在文故博采舆説显应之迹实而録之
　　晋先轸庙记　　　　　　　　　赵　扬
　　孔子曰为君难为臣不易然则臣之道固不易乎尽智竭忠匡国利民生树鸿勲殁享元祀此在畎亩时所矢之素心也即未尽智竭忠匡国利民偶一眚之微未之能补一旦临难奋然不顾弃千金之躯示后世为臣之戒其身虽殁徒有忠贞之节峻不可攀是岂为臣之本愿哉不得已也春秋时晋楚齐秦更覇皆以得士则昌而晋所由兴时有谋臣辅佐之力城濮之战走子玉犹贲育之戏婴孺由是始成文公之霸殽之战擒三帅若狐猫之捕防由是克大襄公之烈纵横妙用不差毫厘皆先大夫为之谋主也当文公初薨襄公嗣霸秦师伐郑取路于晋大夫不忍其侵轶卒以抗使匹马只轮无返者襄公听其母秦嬴之言释三帅大夫朝而问秦囚公曰母命释之矣大夫怒曰武夫力而拘诸原妇人暂而免诸国隳军实而长寇讐亡无日矣不顾而唾厥后秦卒用孟明果有王官之胜封殽尸而还遂霸西戎及败狄于箕师垂胜矣大夫念昔常违礼于君意以为君之恤我惠不加讨我何靣目以处狐赵之间况后世必以我为无礼于君之人与其含羞而茍活不若败狄而殒犹足弭难利国死且不朽也遂免胄入狄师死焉狄人怜之归其元靣如生此其梗概也嗟乎人均一死有轻于鸿毛有重于太山何哉在得其所与不得其所耳箕之役大夫不复命盖知死得其所也襄公之释秦囚犹觧猛虎于陷阱此谋臣策士之所痛惜大夫进而谏之既不及退追之弗逮感于中不得伸乃不顾而唾以招违礼之愆尚以取死然死岂大夫之本愿哉比夫荒唐之人事君一不遂其志则腹诽心恨靡所不至而事势既专嫌隙随搆三家擅鲁六卿分晋流之极至有远弃桓文之功近希曹马之迹者孰重孰轻宜乎芳声义烈传千古而无愧也箕土之人迄今仰其遗徽庙貌而严敬之俾血食不绝余叨守是郡年七十有三将脱簪而还其山之阳徘徊祠下感慨不能已遂援笔述其行事以为之记
　　汾州昌宁公冢庙记　　　　　　张守愚
  </div>
  <div class="pagination">
   <a href="山西通志_page625.html">
    上一页
   </a>
   <span>
    ...
   </span>
   <a href="山西通志_page621.html">
    621
   </a>
   <a href="山西通志_page622.html">
    622
   </a>
   <a href="山西通志_page623.html">
    623
   </a>
   <a href="山西通志_page624.html">
    624
   </a>
   <a href="山西通志_page625.html">
    625
   </a>
   <span class="current-page">
    626
   </span>
   <a href="山西通志_page627.html">
    627
   </a>
   <a href="山西通志_page628.html">
    628
   </a>
   <a href="山西通志_page629.html">
    629
   </a>
   <a href="山西通志_page630.html">
    630
   </a>
   <a href="山西通志_page631.html">
    631
   </a>
   <span>
    ...
   </span>
   <a href="山西通志_page627.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
