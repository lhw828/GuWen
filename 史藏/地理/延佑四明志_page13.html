<!DOCTYPE html>
<html>
<head>
    <meta charset="UTF-8">
    <title>延佑四明志 - 第 13 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>延佑四明志 - 第 13 页/共 72 页</h1>
    <div class="content">　　　　　郑若谷 
　　　　　陈晋锡 
　　　　　陈栖筠  
　　　　次韵明州户部游蒋园 
　　　　又次韵登灵桥门晚望 
　　　　谢太守刘吏部示西湖图用丰侍郎韵 
　　　　湖亭二首 
　　　　西湖三首 
　　　　西谷 
　　　　蓬莱泉 
　　　　观澜亭 
　　　　射圃 
　　　　送王大卿 
　　　　寄育王大觉禅师 
　　　　吊王致先生 
　　　　和马粹老四明杂诗聊记里俗耳十首 
　　　　题福源院 
　　　　题尊教院 
　　　　香山野步二首 
　　　　和游栖真寺见寄 
　　　　和西湖即席二首 
　　　　雨中游杖锡 
　　　　游云湖过香山偶成二首 
　　　　和刘谊翁留题惠安二首 
　　　　和新开西湖十洲什 
　　　　秋燕十洲阁 
　　　　和楼试可游育王 
　　　　题鄞江 
　　　　题西山双乳泉 
　　　　题灵鳗庙三首 
　　　　题香山汤禅师 
　　　　题蒙堂 
　　　　题翠岩丈室 
　　　　题明月堂 
　　　　题五峰兼简英禅师 
　　　　题天童 
　　　　题布袋和尚 
　　　　题灵桥门 
　　　　苏文饶往昌国 
　　　　送周初平 
　　　　次韵袁朝请陪太守游湖心寺
　　　　予同彦老自四明之永嘉中道留宿岳林会法照海印二禅伯夜话投晓登车乃行留题于寺三首
　　　　途中书怀寄奉化知县二首  
　　刊误 



四明志序
成周疆理之制审于王畿首合同姓以夹辅至于四履则必假异姓焉以控遏之先后疏附曲尽其制何周且详也四方之志犹惧其不能以悉知也则必以外史掌之社亡入秦而书具在区区刀笔吏独能收其书据要汉中夫岂偶然也哉世祖皇帝圣德神武混平寰宇首命秘书监儒臣辑大一统志沈几远略与昔圣人意旨吻合然而郡志缺落其遗轶未备焉者不复以彻于上马侯泽润之甫固尝为中秘官知之矣暨守四明乃曰明旧有志今为帅大府浙东七州推明为首阨塞户版物产地利是宜究察以待问清风旧德与昔之高闳巨阀属于宅里者犹可考也谓桷久为史官宜有述桷抑尝闻之洙泗遗俗稽之以久远者道德之泽也诧锱铢之利以害于吾民者昔人之所不道空虚说增农日益困甚者纪其山林屋室之盛奉书诣庭若执符契争莫能已是殆昔之无知者根其祸也管夷吾作书训子弟良厚而内政以鱼盐为急儒者诟之维明负山横江岁厄于水旱河渠是先牧民之本推其沿革览其山川知昔时得人之盛宫室户口之无恒释道遗文之盛衰是皆足以增其永叹焉者矣乃为十二考以志其事遂不敢以荒落而有辞也马侯为政恺弟恻隐以宜于民民以不病郡博士吴君廷献勤恪承令询索州县之所宜闻者良备因是得以成书焉延佑七年十一月庚寅集贤直学士袁桷序
四明志卷第一
宋元四明六志第四十九
元　袁桷　等　撰
　沿革考
诗书纪明堂社稷田制与周官殊后虽旁曲傅会卒不相似何耶或曰周官太平书也周公尝行之周祀历八百是果无更改邪繇秦至宋率数十年辄易矣郡县城邑废徙率无常所陵谷变易然也兼之以人事其理若是作沿革考
句章鄞为越旧名 【国语曰句践之地南至于句无北至于御儿东至于鄞西至于姑蔑又曰其达至于甬句东韦昭曰今句章东浃口外洲宋景文公补音州与洲同越语注曰甬甬江句句章也晋孙恩寇浃口入余姚通典云明州东北到大海浃口七十里舆地广记定海县有大浃江】 秦平越始皇二十五年以吴越地为会稽郡治吴汉地志会稽所部郡县二十六上应牵牛之宿下当少阳之位今属明者曰句章曰鄞曰鄮则鄮立县繇秦来久矣 【车茂安言秦始皇留鄮县三十有余日】 景帝四年吴王濞反诛复为郡治于吴元鼎五年除东越因以其地为冶并属于此而立东部都尉后徙章安阳朔元年又徙治鄞或有寇害复徙句章后汉晋宋齐梁皆因之隋平陈并余姚鄞鄮三县入句章隶吴州后改越州仍隶焉 【王象之按隋志有余继县而舆地广记于余姚县下注云隋平陈省入句章唐志于余姚县下注云析故句章县置以县置姚州则隋志之所谓余继即余姚也是隋句章一邑之地既割余姚隶越州又为明州之全境也】 鄞以堇得名加邑为鄞 【罗愿云啮苦堇释曰可食之菜也郭云今堇葵叶如柳子如米汋食之滑本草唐本注云此菜野生非人所种俗谓之堇菜叶似蕺花紫草色本草云堇汁味甘说者以为堇苦而言甘者古人语甘草谓之大苦也观绵之诗言沮漆之间土地肥美则曰周原膴膴堇荼如饴堇荼皆苦菜也地既饶美其所生菜虽有性苦者皆甘如饴则此地皆可居矣是堇得地味亦甘也内则枣栗饴蜜以甘之堇荁枌榆兔薨滫瀡以滑之脂膏以膏之言养老者惧其肠涩故用此物调和饮食荁亦堇类冬用堇夏用荁广雅曰夏荁秋堇滑如粉是也土虞礼则曰夏用葵冬用荁郑注云荁堇类也干则滑夏秋用生葵冬春用干荁此盖随文解之故不同严氏曰诗注孔氏谓堇即乌头且引骊姬置堇于肉盖以堇为尔雅芨堇之堇也如此则与鸩毒同与堇荼可食之物非其类矣按地志有赤堇山干道旧志在县东四十里】 鄮易也亦加邑焉 【舆地志曰邑人以其海中物产于山下鄮易因名鄮县】 唐武德四年析句章县立鄞州八年州废更置鄮县隶越州开元二十六年采访使齐澣奏以鄮县为明州以其境内四明山为名领县四曰鄮曰奉化曰慈溪曰翁山天宝初改为余姚郡肃宗至德二载复为明州长庆元年刺史韩察欲移州城以白浙东观察使薛戎上言明州北临鄞江地形卑隘请移明州置于鄮县而以州旧城近南高处置县从之 【见唐会要及移城记】 州初置时领县四曰鄮曰翁山曰奉化曰慈溪要不出秦三县之境虽郡号余姚而余姚县仍隶越州广德二年益以象山县大历六年省翁山海壖旧置望海镇元和十四年从薛戎言不隶明州 【唐会要元和十四年八月浙东观察使薛戎奏准敕诸道所管支郡别置镇遏守捉兵马者宜并属刺史其边徼溪峒接连蛮夷之处特建城镇者则不在此限今当道望海镇去明州七十余里俯临大海与新罗日本诸番接界请据敕文不隶明州许之】 钱镠时以明州为节镇置望海军又更望海镇曰静海镇寻置望海县梁开平三年也未几改县为定海鄮县亦改为鄞汉干佑二年钱俶命其弟亿判明州宋建隆元年升为奉国军授亿为节度使开宝八年又命俶子惟治领之太平兴国二年吴越王纳土改授惟治镇国军节度使自是始用文臣为知州熙宁六年析鄞东之海中洲富都等三乡刱立昌国县而明之属县凡六矣在唐为上郡大观元年始升为望高宗驻驆吴会明婺俱为要郡而明州控扼海道绍兴三年置沿海制置使以镇之宁宗在藩邸领明州观察使即位改元庆元升州为府因以名之皇元混一改府为路罢制置使立浙东宣慰使司于绍兴后徙处复徙婺至元十六年以正使赵孟传副使刘良分治于庆元寻并于婺大德七年岛夷厖杂宜用重臣镇服海口遂立浙东都元帅府即旧府治为之至元十五年以昌国升州元贞元年奉化县以户口及格升为下州
　　辨证
王应麟
　　　辨州郡 
唐武德元年改郡为州太守为刺史权置州郡颇多太宗命省分为十道开元二十一年分为十五道天宝元年以州为郡刺史为太守至德二载复以郡为州太守复为刺史今按开元始置明州则曰明州刺史天宝以州为郡则曰余姚郡太守志云置州之时名郡曰奉化以备封爵一州岂有两郡名载图经谓开元郡名奉化天宝元年改为余姚郡未详所据元丰九域志始曰奉化郡未知何时改(辨州郡)
　　　辨余姚郡
唐志明州余姚郡以境有四明山为名山海经瞿父山又东四百里曰句余之山郭璞注山在余姚南句章北二县因以为名州曰明郡曰余姚皆本于句余山虞氏余姚人九域志晋虞喜陈虞荔坟在慈溪鸣鹤山(辨余姚郡)
　　　辨鄮
鄞县东有鄮郭古鄮县城也汉地理志会稽郡鄮县姓苑有鄮氏盖以邑为氏五代改鄮曰鄞图经云唐有鄞县非也地理志无鄞陆云集秦始皇南巡登稽岳在鄮县三十余日图经云后汉改鄞为鄮居鄮山之阴既而复为鄞非也西汉已有鄮(辨鄮)
　　　辨鄞
越语句践之地东至于鄞韦昭注今鄞县是也后汉书注鄞故城在鄮县东南图经曰白杜里有鄞城山汉志鄞有鲒埼亭今在奉化有天门山今象山之东门山然则奉化象山二县汉之鄞也鄞城山其古鄞城欤今鄞县有鄞塘乡接奉化盖鄞之境四皓黄公鄞大里人世说注孙承公性好山水求鄞县遗心细务纵意游肆名阜胜邱靡不历览(辨鄞)
　　　辨句章
句章九域志云因山为名战国策有句章昧盖以邑为氏汉伐东粤遣横海将军韩说出句章浮海从东方往史记正义句章故城在鄮县西一百里此张守节以开元之鄮言之元和郡县志句章故城在今州西一里此李吉甫以元和之明州言之后汉注与史记正义同图经古句章城在鄞县南六十里此今之地里也虞翻传注句章董黯则慈溪乃汉句章之地晋刘牢之东屯上虞使刘裕戍句章今鄞县有句章乡盖自此乡及慈溪皆句章境古句章城在小溪镇(辨句章)
　　　辨甬东  
左传越灭吴请使吴王居甬东注句章县东海中洲也吴语云甬句东注今句章东海外洲也越语注云甬甬江句句章也晋孙恩寇浃口入余姚破上虞通典云越徙夫差于甬东韦昭曰即句章东浃口外洲明州东北到大海浃口七十里今按甬东浃口即定海县之浃港舆地广记定海有大浃江今以城东为甬东误矣浃口外洲即翁洲也郡志以甬东为昌国盖本于元和郡县志昌国乃唐之翁山县乃熙宁六年析鄞县置岂亦句章地欤(辨甬东)
　　境土
　　　本路境土
东至海岸一百四里自海岸二百五十里方出海洋至石马山凡两潮约六百里为本路之界
西至本路界一百二十里以慈溪县之西金川乡桐下浦为界自界首至绍兴路一百九十五里
南至本路界一百四十六里以奉化南松林乡栅墟岭为界自界首至台州路二百四十里
北至海岸六十二里自海岸至苏州洋二百二十里其分界处系大海即无地里相距自界首至平江路一千五百里
东南到海岸一百十二里自海岸泛大海八百三十八里至海中锯门山为本路之界
西南到本路界一百二十六里以奉化州松林乡杉木岭为界自界首至台州宁海县七十里
东北到海岸七十二里自海岸泛大海一千二十八里为本路之界
西北到本路一百五里以慈溪县鸣鹤乡双河为界自界首至绍兴路二百五十五里
　　　鄞县境土
东距西六十五里
南距北五十七里
东南距西北一百二十五里
西南距东北二百十五里
东至县界三十五里以阳堂乡育王寺山陇东河头铺为界自界首至定海县三十五里
西至县界三十里以桃源乡潘岙岭为界自界首至慈溪县三十里
南至县界五十一里以鄞塘乡傅霸河为界自界首至奉化州三十五里
北至县界一十五里以老界乡陈渡铺桥为界自界首至定海县五十里
东南到县界九十里以丰乐乡金峨山岭为界自界首至奉化州六十里
西南到县界一百七十四里以通远乡梅山岭为界自界首至绍兴路余姚州一百二十里
东北到县界四十一里以老界乡褚浦堰为界自界首至定海县三十五里
西北到县界三十五里以清道乡西渡江心为界自界首至慈溪县一十五里
　　　奉化州境土
东西一百七十里南北一百五里
东至鄞县界七十里以藤岭并道陈岭为界自界首至鄞县五十里
西至绍兴路嵊县界一百里以陆照岭为界自界首至嵊县一百四十里
南至台州路宁海县界六十里以栅墟岭为界自界首至宁海县六十里
北至鄞县界四十五里以北渡大江为界自界首至鄞县三十五里
东南到象山县界以鄞港中流白石山南港为界陆路并折海计五百七十里自界首至象山县二百四十五里
西南到台州路宁海县界五十里以杉木岭为界自界首至宁海县七十里
</div>
    <div class="pagination">
<a href="延佑四明志_page12.html">上一页</a><span>...</span><a href="延佑四明志_page8.html">8</a><a href="延佑四明志_page9.html">9</a><a href="延佑四明志_page10.html">10</a><a href="延佑四明志_page11.html">11</a><a href="延佑四明志_page12.html">12</a><span class="current-page">13</span><a href="延佑四明志_page14.html">14</a><a href="延佑四明志_page15.html">15</a><a href="延佑四明志_page16.html">16</a><a href="延佑四明志_page17.html">17</a><a href="延佑四明志_page18.html">18</a><span>...</span><a href="延佑四明志_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
