<!DOCTYPE html>
<html>
<head>
    <meta charset="UTF-8">
    <title>江南通志 - 第 237 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 237 页/共 731 页</h1>
    <div class="content">　　圣庙于南四丈崇祯间知县杜绳甲重建明伦堂
　　国朝顺治十年知县杨必达重修康熙十八年知县屈升瀛敎谕顾芳菁训导张翥建　大成坊二十一年知县杜源敎谕顾芳菁训导徐钟麟重修尊经阁雍正三年知县宋廷佐敎谕章克长训导童昊重建邑人刘沆辈董其成规制一新
　　泾县儒学在县治北即大安寺故址初在县南南唐保大四年推官吴光辅创建宋咸平中圮于水既重建又燬于兵淳熙中知县汪行中徙建今地元至元间圮僧据其地县尹施正大敎谕贺桂孙力复之寻燬于兵明永乐间知县薛蕙重建正统初知府袁旭增葺之明末燬于兵
　　国朝顺治六年敎谕施化逺募修康熙十八年知县邓琪棻捐修明伦堂二十二年知县蒋云翼敎谕杨言书训导汪潆重建　正殿四十三年知县孔毓培训导姚光俊重建明伦堂贡生赵濬重建启圣祠
　　宁国县儒学在县西门外初在县东南宋绍兴间徙东门外明洪武十五年知县郑承事改建今地正统间知府袁旭知县刘清增拓之治间知县孙珍徙明伦堂于
　　圣殿西嘉靖中知县沙竒训导樊玭作泮池
　　国朝康熙十八年知县马光建尊经阁二十年知县陈王策捐俸重修四十八年郡同知郭威钊署县事捐俸增修
　　旌德县儒学旧在县东尉廨宋崇宁初知县严适建宣和间燬绍兴中知县赵伯杰徙建东十歩元因之至正末燬明洪武三年知县朱铎重建嘉靖间知县柳应阳稍徙而北后知县李调元建文昌阁于学东万厯间知县秦文防大加增建天启间敎谕周民改泮池于櫺星门外
　　国朝顺治二年庙宇尽圮徽宁道张文衡敎谕吴邦俊倡修建明伦堂于旧址八年徽宁道袁仲魁捐俸建两庑及仪门月台十年兵备道孙登第申伟抱知县周一熊相继缮修康熙四十一年督学张泰交允邑绅士请迁学宫于县治西重建　大成殿门堂斋庑规制俱备
　　太平县儒学在县治东南初在县治西宋嘉祐中知县孙觉徙建今地元至正间重建明洪武三年知县李简修正统间提学彭朂命知县张珪增建后又拓而新之正德间知县杨良臣复拓前基易櫺星门以石嘉靖中圮敎谕王佳士改建明伦堂凿泮池天启间渐圮敎谕龚立本重修
　　国朝顺治五年敎谕虞敬募造泮池石桥修明伦堂康熙二年知县陈恭敎谕袁澄训导董云申加葺二十年知县王璘因宫墙隘狭市地拓垣广旧址十之七雍正二年知县陈永宗重修
　　池州府
　　池州府儒学在府治西北旧在城东南隅【附】唐韦表防池州夫子庙麟台碑铭【二仪即闭三象乃乖圣道埋郁人心不开上无文武下有定哀吁嗟麟兮孰为来哉周虽不纲孔实嗣圣诗书既删礼乐大定劝善惩恶奸邪乃正吁嗟麟兮克昭符命圣与时合化行位尊茍或乖戾身穷道存于昭鲁邑栖依孔门吁嗟麟兮孰知其仁运极数残德至时否楚国寖广秦封益多墙仞廹阨﨑岖闗里吁嗟麟兮靡有攸止世治则麟世乱则麕出非其时麋鹿同羣孔不自圣麟不自祥吁嗟麟兮天何所亡　按此碑载山东通志而唐诗纪事所录特加以池州二字】宋开寳初知府成昴移建于城西北至和间知府吴仲复仍移建于东南后陈桷周应龙叶凯王伯大相继修之元燬于兵明洪武三年知府孙炎重建正统初知府叶恩加修成化初知府李宏重造明伦堂四斋两庑防门石柱泮池桥治末知府陈良器祁司员何绍正相继修葺嘉靖十年制增启圣祠并建敬一亭贮六箴碑各县如之然其地卑湿夏涝江涨水廹学宫隆庆元年知府尹士龙迁于今地后知府冯叔吉落成之
　　国朝顺治七年知府梁应元修康熙十六年知府喻成龙重修【附】张英记【池北隅庙祀夫子宫墙多士者葢已二百余年土木之工不三十年而輙毁以故旋圮旋葺前贤之官于此地者各与有劳勚载在册书不容冺灭而要未有若金州喻公今日建学之盛也何则今之时亦大异于昔之时也期会簿书日不暇给非若向之从容就理也职掌虽具然不闗乎六计无操约以程也而且军兴旁午长吏多以峙具茭刍劬劳鞅掌非若向之时乘农隙百废具修也无怪乎郡若邑多委谢后来而自视蘧庐然矣喻公独谓今】
　　【天子右文至意正以学宫为人心根本之地余亦体上意尽心焉已耳是以良尽夙具断不道谋竭力捐俸钱而外更有事于募助令六邑之有力者助之赀而财可胜任矣铲凿畚插茨络圬墁聚百工非有专官不能朝视而暮扶也于是遴府幕及吏胥之能者视作登记纎悉备载而力可胜任矣物力有余故经费无逗挠趋作无怠媮自丁已冬月经始至戊午六月为夫子庙如制上可建三丈旗下可容】
　　【千余人葢堂堂焉可以慿鬼神庑下周还奂美两两如翼若启圣祠若明伦堂文昌祠皆次第修举不遗余力防门外窳地为泮水其外为一坊顔之曰泮宫公亲书之英曰喻公知为政夫士民之秀也规其地宜则易化示之象仪则易从昔文翁治蜀以敎化而蜀中诸士比于邹鲁之乡一时有长卿渊云之属蔚起焉宗泽官龙游兴庠序延师儒而擢科者相继彼其民皆未知学也矧公乘昌期视形胜而临训诲之有不追美于曩日也哉夫耑以科日期人才固非敎者之至意顾士不由之无由自见如靖难之陈公黄公皆是也余闻公于两公祠宇皆加意营造公之所以朂池人士者深矣仅科名云尔乎哉或曰学之役不自公为郡始也公以建德令迁监郡即谋之于前太守周公洎六邑之令长而身任其事公之功懋哉余曰唯唯于时学愽吴门陆君德元京口包君斌属余同籍章孝亷书以属予予乃为之记】
　　崇圣祠　名宦祠　乡贤祠【各县学同】
　　贵池县儒学在府治西明洪武三年建学于县治东治十三年知府祁司员迁于黄状元观故宅即今址万厯间推官李养冲知县萧继美相继修治
　　国朝顺治十二年知县李愈昌修康熙十八年知县刘光美重修二十一年知县罗镕敎谕钱墋训导宗观捐修二十四年同知周疆大修
　　靑阳县儒学在县治东南旧在县西宋隆兴二年知县杨元秉迁县治东南元大德间县尹吴廷辅迁县治西明洪武七年知县张文昱复迁东南故址即今地成化间知县王政重修治末知县钱瓒重修万厯中重修徐鸣臯有记
　　国朝顺治十三年知县杨梦鲤重修康熙二十一年知府喻成龙增修四十七年知县张容重修雍正十年邑人增修
　　铜陵县儒学在县治东旧在县治西宋淳熙中知县林桷迁于县治东元末燬于兵明洪武初知县时守道重建复圮宣德七年邑人余志贵等修之正德十年知府何绍正复迁于县西旧址嘉靖十七年知县周纳仍迁于东旧址明末燬
　　国朝顺治间知县蒋应仔刘曰义裴国熙相继修葺康熙十八年邑人余继益合族捐赀重建
　　圣庙
　　石埭县儒学在县西门外旧在县南门外元末燬明洪武三年知县陈霖始建后知县尹安续成之嘉靖十六年知县潘大纶移建今地万厯后屡圮屡葺
　　国朝顺治间知县高骏升王太初相继重修康熙八年
　　知县姚子庄训导周体元重修
　　文庙造尊经阁
　　建德县儒学在县治西北旧在县治东宋嘉定间知县吴渊移建于此明因之自宣德至正德间知县吴桢蒯贤敎谕李淮皆重修【附】汪伟记【监察御史吴公奉命巡南几诸郡甲戌冬又十一月六日按节于池之建德再阅日谒先圣于文庙已登明伦堂坐诸生执经以次讲已起观射诸生摄弓矢耦进射已乃周览栋宇顾瞻后前还坐于堂进师生而言曰兹学敝甚不修何以称育贤之典且吾观堂东地最胜今所建处偏而后虚殆首事者之不审乎不改为何以发山川之竒敎谕李淮对曰此淮之夙心也非直淮也邑之士塈凡莅于兹者咸病之顾力弗赡耳君乃令会一堂两斋及门之费凡若干先劝邑中好义者捐赀以助得百金余继出行台赎刑之金又二百余乃抡材鸠工卜日兴事益市邻堂民居隙地以广基议既定乃撤其故作之去旧堂十丈许后枕象山之防前挹玉峯之秀四阅月而堂斋暨门告成地胜材良顿易旧观民不知劳如神之输诸生朝揖于堂而退修于斋中雍雍于于心目为舒皆充然若有得也于是敎谕淮其事本末走南雍请记且曰愿一言为吾士告予作而叹曰盛哉兹举也观诸此可以知为学矣夫圣人之道本自中正而光明其偏邪晦蚀非道之弊也为道者之过也昩者不知习而安焉者有矣其知而不能改改而不能大有所振拔皆过也不犹兹堂之旧乎一旦翻然觉悟舍其旧而新是图以趋于中正光明之域囘视向之所处始惕然而惧赧然以慙不犹兹堂之今日乎矧士之为学不费材力方寸转移之间而得失相悬奚啻千里又有易于堂之为者亦何惮而久不为此也诸士观兹堂之成既有所感发矣当益坚乃志励乃行动以圣贤为标准以修诸身而达诸政俾国家収多士之效乡邑有多贤之称推原厥功知有所归庻几不负诸君子惓惓之心也君名钺字肃威江西临川人承委而协力相其成者郡守何侯绍正节推王用贤邑令周希黙及敎论李淮也好义者邑民路镇徐防童养观也文庙仍其旧前此兴修自有记兹不及云】崇祯四年知县杨锡璜政建于西门外
　　国朝康熙元年知县高寅复移建城内旧址屡圮屡修
　　四十八年通判署县事胡开京重修
　　东流县儒学在县治东宋初建学在县东北元贞元中县尹袁裕扩之后燬于兵明洪武初县丞祝文贵移建于县治东即今地成化中知县萧佩改建于县治东北崇祯间燬
　　国朝顺治间知县邓继球苏宏谟复移建于县东故址康熙十五年知县侯之桓重葺二十二年署县事同知周疆重修并造学舍六十一年士民募捐移建于县左【附】周疆记【方今海字升平】
　　圣【天子敦崇文教鋭意振兴属在庻寮承流宣化讵敢陨越以自外余佐治池阳甫至见池之文物衣冠彬彬郁郁而两庠岿丽书院崇宏知非有主持风敎者以作兴鼓舞于其间曷克臻此今年癸亥夏五月奉檄视篆东流恭谒文庙授讲毕周视殿廊墙庑草创规模缺然有待爰与学博洪子景行倡捐修葺之绅衿耆旧亦乐为附图度谘谋凡废者举之剥者补之以期周备于是由正殿以及启圣祠向之鞠为茂草者为之设立围墉润施甃砌偃者蚀者悉易去正配各主俱金碧马余视事未两月而经营区画工役争趋一望桥门朱炳丹焕坊表联额各如制煌煌然幸改旧观矣夫三代以来司乐司成专主敎事周礼始并属之党正州长即今之牧民长吏也以是为政即以是为敎厥后政敎判然士君子称先则古未尝不思得位行道及出身加民征赋杂其耳目刑赏摇其心志案牍交乘夸饰吏治以敎民为己任者几人哉或曰孔子之道夫人而具之读其书以法其行固有在此而不在彼者徒崇庙貌何为乎虽然入庙思敬古志之矣封越俨然羮墙如见相与警心触目以培养夫忠信之原则人心因之以正学术由之以成处而砥行立名出而经邦化以副】
　　【朝廷云汉天章之盛者又岂可量也哉宋儒叶适曰儒术不进天下无正学师道不立天下无善人相得益
　　彰余更于洪子不无厚望云】
　　太平府
　　太平府儒学在府治西宋治平中迁子城东南【附】王安石记【太平州新学在子城东南治平三年司农少卿建安李侯仲卿所作侯之为州也寛而有制静而有谋故不大罚戮而州既治于是大姓相劝出钱造侯之庭愿兴学以称侯意侯为相地迁之为屋若干间为防环之以待水患而为田若干顷以食学者自门徂堂闲壮丽密而所以祭养之器备具葢往来之人皆莫知其经始而特见其成既成矣侯罢去州人善侯无穷也乃来求文以识其时嗟乎学之不可以已也久矣世之为吏者或不足以知此而侯知以为先又能不费财伤民而使其自劝以成之岂不贤哉然世之为士者知学矣而或不知所以学故予于其求文而因以告焉葢继道莫如善守善莫如仁仁之施自父子始积善充之以至于圣而不可知者之谓神推神而上之以至于圣人之于天道此学者之所当以为事也昔之造书者实告之矣有闻于上无闻于下有见于初无见于终此道之所以散百家之所以成学者之所以弊也学乎学乎将以一天下之学者至于无弊而止游于斯馔于斯而余説之不知则是美食逸居而己者也李侯之为是也】
　　【岂为士大夫美食逸居而已哉】建炎绍兴间又两迁而后定于今址自乾道后歴元相继修葺明洪武初以州陞为郡学永乐中知府徐敬更修正统七年知府杨士敏当涂知县张嵓撤而新之治嘉靖间知府徐节周进隆林钺相继葺治嘉靖十年制增启圣祠建敬一亭贮六箴碑各县如之万厯后知府陈璧刘应锜余思明何士林李若讷刘正衡先后增修
　　国朝顺治十一年知府王以约大修康熙元年知府胡季瀛修尊经阁十一年知府黄桂倡修敎授宋骧董其事十九年知府杨霖又修五十五年知府李敏廸重修　大成殿两庑雍正七年知府李暲敎授蔡兆昌重修櫺星门防门重建明伦堂文星阁尊经阁
　　崇圣祠　名宦祠　乡贤祠【各县学同】
　　当涂县儒学在府治东南宋绍兴间郡学地先县未置学元始置而未立学宫明洪武六年知县王俊始建地在西隅【附】孙大雅记【邑有学学有庙礼也偾于兵时也偾而复兴不书常也兴而专美于前书乎不书惧复劝也谨按姑孰县三当涂故聱剧更以事殷不遑暇给敎弛俗窳寖为当然洪武五年永平王俊属宰是邑下车之日首登进其民间学所在皆谢不知问左右吏吏相顾愕眙谢亦如之俊叹曰民不知学焉能知方乃殱蠧抉贪示以不取又示以不偏朞年民恬于化俊曰可矣乃召父老端笏斋服而令曰嘻子来前若知有父子乎曰有知有君臣乎曰有知君君臣臣父父子子所从来乎曰不知也俊起立以手加额曰此吾夫子之敎也敎犹天也天可忘乎吾尝爱仰敬畏如父母神明日月雷霆也人不知有父母神明日月雷霆则狂愚聋瞽而已今使若等去狂愚聋瞽以服天子之命而尊圣人之敎可乎众曰诺敢不唯命于是卜吉日率父老子弟距行春门不百武辨方正位鸠工庀材辟地之湫隘洿深以为亢爽得亩若干礼殿伦堂门庑斋庖以次毕兴缭地以垣饮射以圃像先圣之容秩先师之位丹漆黝垩金碧斧藻巍然焕然砻密坚致虽数世封君之家有弗能侔又剡致郡士为师以主之生徒坌集弦诵之声竟日夜不辍歴再稔庙兴学完集大夫士谒先圣行释菜礼民环观之啧未尝有会诏郡县立乡学置弟子员髫年龀穉左提右挈于于而来籍人凡五十人不逾月冠带趋锵颙昂俨雅莫不知敎君子谓若有相者矣呜呼为之难易在人成之难易在天使为有不尽其难则成固不获其易为于人若此成于天若彼书是以劝来者宜哉俊字用章精敏亷勤事无大小谈笑麾之吏畏民服学校其一也是役也会令之俸半入学而敎谕胡昭训导刘会李炳则左右之里士陶仲实于子中实经营之学旧在城东门外洪武三年始改卜于此其地葢宋之尉司云】后知府杨士敏知县张嵓拓治成化初知县韩恭重建
　　文庙正德初御史冼光属知府周紞重造庙门斋庑嘉靖初知府林钺知县张一厚增修万厯二年巡按宋仪望始迁建今地凡明伦堂尊经阁聚奎楼大成坊以次修举明末燬于兵
　　国朝顺治四年知县张京修其仅存者十三年兵道周体观重修门堂殿宇渐复旧观康熙十年训导史以征重修　正殿十二年知县寇明允踵成之十九年知县王斗枢修两庑防门五十八年署知府张鼎募修集贤楼　崇圣祠雍正四年提学孙嘉淦以学租银修明伦堂两庑十年提学王兰生以学租银修
　　大成殿尊经阁
　　芜湖县儒学左县治东南宋元符三年知县蔡观建【附】张商英元符建学颂【莆阳蔡君制邑芜湖才优职举政成令孚作新庙学推本真儒走书求文纪厥终初乃叙而系之以颂曰宣水在东大江滔滔汇为芜湖有邑其臯江山灵气宜尔士类不渔不盐儒业是肄落落蔡君粲粲其文爰师爰长庶事孔勤不揭揭以锐不剪剪以细我有诗书以诲以励乃侈斯庠廼崇斯堂邑士戾止冠圆履方圆冠如之何高明不息方履如之何博大以直能地能天尔性则然譬彼泉蒙其达成川尔学尔问圣师之心令君之训长湖汪洋鳞潜羽翔乐只君子德音不亡】歴元屡加修葺明洪武中知县宋彬重建明伦堂后县丞周宗博知县陈源崔谕相继葺治成化中知县张淮置祭器【附】张淮置祭器记【礼器之制尚矣笾篚以竹俎豆以木簠簋登铏以陶鼎爵尊罍之属或以玉或以金或以木各有其义与所宜也自遭秦臧学之后礼经残缺器亦就敝而先王之制度荡然不复存矣后世礼图如簠簋犠象尊与爵之形制不无可议近世有以陶为之者则一于瓦范铜为之者则一于铜而古之以竹以木以金以陶者畧无差别仅存其名号而已噫制度之精防虽老师宿儒犹莫知焉可慨也夫太祖皇帝诞膺天命大兴文敎制作之盛度越千古列圣相承益隆圣道肆我皇上尤注意焉诏加笾豆增乐器尊崇之典旷古所无于戏盛哉成化丁酉冬十有二月朔淮来知芜湖县事越明年戊戌春二月将有事于上丁先期诣学宫徧阅所藏器类皆以陶而铜锡亦间用之苦窳阙裂率不可用心窃病焉既而谋诸丞陆瑀敎谕胡直训导赵賛王纶欲考古今之制而新之乃走王生仿于南雍歴访形制并购博古图归每退食之顷反覆详考参以诗书之图质以先儒之言复得李生赞相与讨论之似有得其一二其疑而不决者则质诸胡公焉如是者久之然后乃敢命工编竹为笾篚斵木为俎豆范金为鼎釜屈木为爵斗陶瓦为簠簋登铏尊罍他如盛牲有匣涤牲有桶供荐有盘盥洗有器蜡炬有台毛血有盘秋八月上丁复有事焉笾豆静嘉牲牷肥腯凡在祭与奔走者莫不有孚颙若有神人胥悦之意于礼敬而将之以物则以器而其器又足以感人如此则器亦大矣哉胡公欲图其形制与目于丽牲之石以示永久且虑敝或观图为之则敝不敝矣亦盛心也复请淮记以弁诸首】万厯十二年知府林一材徙建县东察院基址十九年知府陈璧仍徙旧地后知县梁应材重修加高广焉
　　国朝顺治四年知县贾一竒敎谕甯鸣玉重修十七年知县黄裳増修康熙三十三年知县纪统五十三年知县孟光庭雍正七年知县朱文昭踵修繁昌县儒学在县治西宋庆厯间建于旧县内【附】王安石记【奠先师先圣于学而无庙古也近世之法庙事孔子而无学古者自京师至于乡邑皆有学属其民人相与学道艺其中而不可使不知其学之所自于是乎有释菜奠币之礼所以着其不忘然则祀先师先圣者以有学也无有学而徒庙祀孔子吾不知其説也而或者谓孔子百世师通天下州邑为之庙此其所以报且尊荣之夫圣人与天地同其德天地之大万物无可称德故其祀质而已无文也通州邑庙祀之而可以称圣人之德乎则古之事先圣何为而不然也宋因近世之法而无能改至今天子始诏天下有州者皆得立学奠孔子其中如古之为而县之学士满二百人者亦得为之繁昌小邑其士少不能中律旧有孔子庙而庳下不完又其门人之像惟顔子一人而已今夏君希道太初至则修而作之且为子夏子路十人像而治其两庑为师生之居以待县之学者以书属其故人临川王安石使记其成之始夫离上之法而茍欲为古之所为者无法流于今俗而思古者不闻敎之所以本又义之所去也太初是无变今之法而不失古之实其不可以无传也】至元燬明初重建天顺元年知县王珣徙县治学因徙于治东成化九年知县林域以地僻陋乃迁治西正德十二年提学黎鳯命知县俞应成又徙于治东嘉靖四十五年推官邱浙迁今地万厯中知县吴镇重修【附】焦竑记【繁昌学创于宋之庆厯旧在延载乡县治之南已迁东北天顺初元徙县治金峩乡而学居其东成化正德间两徙其处嘉靖丙寅府推官邱浙用少司徒徐公贡元之议复迁今址万厯丁亥吴侯镇来为令笃意敎事念河直学宫之后形势弗固采李生一恂议浚河立庙河干为墩墩为二亭以障其缺己亥春大成殿若两庑若櫺星门咸大修之神栖士薮既閟且康誉髦来防以后为耻仁风行而四达义方而遐骛实侯倡之于是一恂軰走金陵属余为记余谓三代逺已汉唐间立学而不以着令宋至仁宗始诏天下为庙学而士不满二百人者犹靳不得立国朝修礼乐尊儒术以文太平之功其制眡近代为备繁昌小邑也学屡迁改必适士心而后已师帅之于是亦既勤矣而士之居焉者仅仅操笔为词章以蕲中有司之程岂国家所以造士之意哉且学之议迁起于士风之不振而所称不振者非科目之弗盛而古道之不兴也三代党庠术序之法乡射养老尊贤劝农攷艺选言受成献馘靡不繇学当其时士大夫材行完洁而事功隽伟絶非后世之可几然其本曰明人伦而已人伦明则良心醇固机智不生然后能外成败而自信其守故古荐绅先生抗志权奸乃心王室有废锢摧抑而其操弥厉者挽近世敦朴之行防而险诐薄恶之习胜亷耻之道丧而妒贤贼善之意多何者俗流失世败壊而孝弟之敎衰也夫叔季眡三代如梦觉之变古法茀废非一日矣不知古之为敎实出于人心法可亡而人心自若也在有志者之自立而已繁昌故静僻芬华所不至士生其间复多美茂之才况得呉侯焉作新之虽昔之蔽陷者将革其敝风而偕之大道又况乎学问之民故余书侯之绩因及古今之变与所望于士者使归而刻石焉】天启后知县刘孔源冯洪孜相继修治
　　国朝顺治十一年知县张搢重修学前置文峯塔康熙七年知县吴升东捐募增修后知县李临王廷珹刘育德踵修
　　庐州府
　　庐州府儒学在府治东肇于唐会昌盛于宋咸平废于绍兴之兵革乾道以后帅守赵璠老翟朝宗重新之明宣德中同知谢庸创修正统后知府揭稽史儒孟圯马金李仑徐钰相继增缮门庑堂斋悉备并建尊经阁正德中知府龙诰重修【附】明王祎记【太守下车之三日当谒文庙为礼升明伦堂聴讲诸生率以所稔习庸近之业应名以进太守无所是非首肯曰勉之诸生各顿首谢敎而退勤者朔望率如故事学业之成废行履之淑慝漫不加省呜呼师帅之职审如是乎哉今庐州太守龙公来莅郡进师生于堂而谂之曰凡我二三子之从事于庠序者将颙颙昻昻袭衿佩之光以耀其乡闾乎抑含咀餍饫于诗书之腴以泽其体肤乎将淟涊汩没窃膳廪之入以饱其妻子乎抑沈浸渟涵深入圣贤之室以无忝青阳大蜀之灵秀乎众皆曰不敏敢不祗命于是口授疑义问辨切劘有出于科举文字之外者众皆悦鳃鳃然惟恐不及人人自以为得所师矣乃谂于众曰明珠之光不系乎椟而美椟者以为珠重良工之勤不必于肆而居肆者以为工资庐之庙学毁圮弗葺非所以崇儒雅而饰至治也盍举而新之皆从命于是鸠工庀材卜日而举属敎授宋君希睿董其役殿庑门堂斋居号舍各以重轻先后就绪经始于正德辛巳秋仲明年春季告成希睿乃以书币走京师而属记于祎祎尝被命提学河南庐与汝相密迩公之政敎稔闻之以风励郡邑独不知所以善诱于诸生者何道也夫道学之畅明敷达于天下也久矣而奚疑于是哉特以近世学者以言语文字为烦直趋径造为速而或病乎朱子之学为未足以发明洙泗伊洛之防其为论説精神亦能有所感发四方之士负聪明伟特不羣之才者翕然起而宗之将以学问为呫哔之陋遂尽暴弃而不之讲也岂不悖哉祎尝考之白鹿楣间之掲皆取诸孔门邃论非考亭所创也请以是揭诸堂斋之右俾聪明伟特不羣之士有所折衷何如既叙公之成绩而于末也以是讯之】嘉靖十年制增启圣祠建敬一亭贮六箴碑各县如之万厯三年知府吴道明重修增建兴文楼明季燬于兵
　　国朝顺治三年知府呉允升重建康熙二十一年知府薛之佐大加修葺二十二年知府杜立本毕其工后知府张纯马云从姚渔陈廷纶继修雍正五年知府赵向奎重修
　　崇圣祠　名宦祠　乡贤祠【各州县学同】
　　合肥县儒学在县治东南旧在武威门外宋淳熙中少保郭振拓城基迁于景贤书院即今址元至正时重建明洪武初知府张义撤而新之永乐正统间踵修景防二年灾知府史濡拓地重建治间知府马金建尊经阁天启间知府张正学知县陈琯重修明末燬于兵
　　国朝顺治三年训导苏绍轼募建后知县方象璜训导宰维翰相继修葺康熙二十一年知县范时着捐修
　　正殿两庑二十二年知府杜立本增修后重建明伦堂雍正九年知县赵良墅重修
　　大成殿及两庑
　　舒城县儒学在县治西元至正间燬明洪武初知县员议建今地宣德末知县刘显杨缙孙寳雷孟冬黄诰徐成位陈魁士敎谕傅敏功雷芳相继增葺明末寇燬仅存
　　大成殿
　　国朝康熙三年知县何朝聘捐俸倡修后知县王朝端重建明伦堂三十九年知县沈以拭重建
　　大成殿五十三年敎谕徐千之捐募重修雍正七年知县陈守仁建　崇圣祠
　　庐江县儒学旧在南门内元至正元年县尹兀顔纲修建明洪武七年知县傅迁于三思桥北即今地洪熙元年知县黄惠重建
　　大成殿天顺四年知县王庆重建明伦堂成化间知县梅江刘绅相继修建櫺星门泮池桥治间知县胡旸重修置号舍正德嘉靖间知县刘梦熊周良防刘裁先后拓地增修明季知县张云鹗建文昌阁于堂后旋燬于兵
　　国朝顺治四年知县周迓祚草创防事康熙六年知县
　　孟述干捐赀重建
　　圣殿及櫺星门十六年知县卢均天敎谕李大濩募建明伦堂二十二年知县马光敎谕王琳征训导丁象临重修并建官舍四十二年知县呉宾彦重修五十四年知县何洪先重修雍正四年九年知县邬廷豳陈庆门续修庆门增置祭器乐器无为州儒学宋皇祐间建在锦绣溪北崇宁初徙于漕台东寻复故址元燬明洪武五年知州王奉训重建缭以周垣宣德十三年知州王仕锡建讲堂斋舍天顺至万厯间知州杨士倧辛文渊同知许用中知州洪邦光同知查志文知州赵范陈嘉宾相继修葺
　　国朝顺治九年知府佟国贞大修之康熙三年知州李祐之训导曹鼎臣重修十九年两庑将圮知州王国辅学正史逸孙训导何嗣和捐募修建知州张国贞修尊经阁三十六年知州李璋重建泮池石桥巢县儒学在县治西宋绍兴间知县江琯创建赵登善踵成之元季兵燬明洪武初知县桂廷用重建治中建尊经阁【附】明陈楷记【巢县学背之高邱旧为五防庙所据庙之栋宇雄伟壮丽俯瞰黉宫凡邑之祈祷佚游者率由讲堂径入钲鼓之声自旦达暮大为诵之病成化丙申莆阳陈君瑞来典学心欲毁而力未任嵗戊戌适吾慈桂君琏来贰敎即毅然曰夫子之宫而可以妖淫淆之哉斥之奚容缓耶与陈君协谋明年上其事于府得请檄县亟毁之俾以基宇归学县令李进胶于巫史祸福之説固执不可陈桂二君义形于色躬率诸生踣其像而撤之即顔其楣曰尊经阁移御书经史于其中而扃钥之李令愤且恚构他事以加害桂羣弟子思慕不忘征余记之余惟尊经以阁重道也辟邪以正卫道也以重道之心为卫道之计郡邑大夫正当鼓舞诱掖之不暇顾乃倒戈相攻曽不知其所游非圣门所读非孔氏书乎朱子有言不能攻讨而又倡为不必攻讨之説是乱贼之徒也桂君所学所蕴吾徒平日所畏者不得一有所施而竟为奸邪所害惜哉虽然桂君死而阁存见阁犹见桂君也阁以载经经以载道诸生登斯阁者讲焉习焉辨焉思焉使道之载于经经之载于阁者皆在我而无余此尊经之实也而桂君之死犹不死若徒以是为观视之美诵説之具尊经云乎哉学者朂诸】嘉靖间改建于慈氏寺万厯中巡抚吴桂芳捐俸协助复建于故址后知县王宁陈纶相继修治明末倾毁
　　国朝顺治十四年敎谕魏侯聘重修康熙十一年知县于觉世重修二十九年知县杨极重修后知县孙芝芳捐俸修两庑防门櫺星门雍正十年知县邹瑆敎谕范正笏修
　　崇圣祠尊经阁
　　凤阳府
　　凤阳府儒学在谯楼西云济街明洪武十八年置国子监十九年改为府学景泰间知府仲闵修之成化间知府章鋭重修规制毕备治十三年知府孟俊增缮嘉靖十年制增启圣祠建敬一亭贮六箴碑各县如之崇祯四年灾六年知府徐四荫重建
　　大成殿及堂庑斋房尊经阁名宦乡贤祠嵗久渐倾
　　国朝康熙四年知府戴斌重修十八年凤庐道孙兰知府耿继志同知刘芳声各捐俸增修敎授汤原振董其事
　　崇圣祠　名宦祠　乡贤祠【各州县学同】
　　凤阳县儒学旧在县治东南明洪武初建治初知县潘永嘉修万厯三十年署县事通判李光前开云路玉带水四十一年知县万嗣达濬泮池
　　国朝康熙九年户部分司图鼐詹惟圣敎谕岑兆旂捐赀重修二十一年知县丁耀祖敎谕项龙章训导张昊捐俸重建
　　正殿两庑櫺星门二十五年知县李缙改建城内县署西偏
　　临淮县儒学旧在县治西明洪武三年知县乐瓒始建二十七年徙建于府学旧基宣德间主簿萧本芳重修治间知府孟俊撤而新之嘉靖二十二年水灾学宫尽圮六年知县陈哲改天池宫旧址为学宫万厯十五年知县陈民性仍迁于县治西旧址二十五年知县薛芳重修旋燬二十三年知县贾应龙修葺
　　国朝顺治六年为淮水冲没知县徐必进改建于曲阳门外书院旧址十八年署县事同知郭显功复迁
　　正殿于崇儒坊旋遭水圮康熙九年署县盱眙县丞葛翊宸训导尤运昌改建于闻喜门外后知县魏宗衡募捐缮修二十三年知县陈宗建敎谕苏应秋又改建于南门外滋德坊四十七年知县王纮捐俸修葺并设义学
　　怀逺县儒学在县治东南元季燬于兵明洪武三年知县唐蔚敎谕王景章即故址创建成化十七年淮水涨溢学圮移建县治东荆山之麓正德七年提学御史黄如金知县李豫复移建今址嘉靖间知县徐玠任俊商承学王存敬庄祖谊相继修葺明末倾圮
　　国朝顺治十二年知县傅镇国敎谕申诒芳修之康熙十一年知县于鸿渐训导俞潜飞又捐修五十六年知县刘鉴捐俸重修邑人杨大勳助修两庑濬泮池建三桥其上雍正元年庠生宋暄于云路前建奎星阁
　　定逺县儒学旧在县治西宋淳熙六年改建县治东南后燬于兵明洪武三年知县朱玉即旧址重建正统二年知县沈安修治间知县朱恭曾大有章泽相继修葺嘉靖三十三年知府高鹤捐修
　　国朝顺治十一年知县高万仞训导谈志重修康熙三年知县徐杆捐俸加修二十年知县曲震重修
　　大成殿
　　虹县儒学在县治东明洪武三年知县乐徽建正统七年知县何诚迁于察院东汴河北万厯二十八年知县任愚迁于旧址之东后知县伍元正张凤翼相继修缮久渐圮坏
　　国朝康熙十二年知府章钦文知县龚起翚捐俸增修
　　十六年知县彭翼宸复修
　　寿州儒学唐宋并在州治东南元移州治西清淮坊明洪武二年知州夏侯显修正统七年知州惠理重修景泰间知州王长福重修成化间知州陈镒建尊经阁治间同知董豫辟学前地为贤路立泮宫坊正德间知州林僖大新之嘉靖十年知州粟永禄又新之后因水圯
　　国朝顺治十二年知州李大升捐俸助修康熙十八年学正荆拯何琴雅知州沈显贵相继修缮雍正十二年分设凤台县以学正专理寿州学事
　　凤台县儒学与寿州共学以寿州训导理凤台学事
　　宿州儒学在州治东元至元十一年知州左昺建元末兵废明洪武三年知州呉彦中即旧址重建正统初御史彭朂更新之成化间知州张黼修庙庑尊经阁建号舍及防讲亭万厯二十三年知州崔维岳增修明末頽坏
　　国朝康熙十年知州吕云英捐修逾年竣工久渐倾圮
　　五十三年摄州事同知张炯生重修
　　灵璧县儒学在县治东元至元间县尹李良佑建后燬于兵明洪武二年知县穆政因元旧址重建正统二年提学御史彭朂知县吕琮增修成化后知县孔彦麒陈玉陈泰交相继修葺
　　国朝康熙十二年知县马骕重修雍正九年署县事俞
　　珖修櫺星门泮池照壁左右宫墙
　　颍州府
　　颍州府儒学在府治南城内宋寳元元年蔡齐以户部侍郎出知颍州奏请立学许之始建于西湖上厯三百四十年至明洪武十年大水学宫圮乃徙于今地正统间葺而新之成化间知州李溥重修后相继修葺嘉靖十年制增启圣祠建敬一亭贮六箴碑州县俱如之
　　国朝顺治七年知州孙可成学正朱应升捐修康熙六年通判刘洪祚助修雍正十三年州陞为府以州学为府儒学
　　崇圣祠　名宦祠　乡贤祠【各州县学同】
</div>
    <div class="pagination">
<a href="江南通志_page236.html">上一页</a><span>...</span><a href="江南通志_page232.html">232</a><a href="江南通志_page233.html">233</a><a href="江南通志_page234.html">234</a><a href="江南通志_page235.html">235</a><a href="江南通志_page236.html">236</a><span class="current-page">237</span><a href="江南通志_page238.html">238</a><a href="江南通志_page239.html">239</a><a href="江南通志_page240.html">240</a><a href="江南通志_page241.html">241</a><a href="江南通志_page242.html">242</a><span>...</span><a href="江南通志_page238.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
