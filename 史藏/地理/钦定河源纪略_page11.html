<!DOCTYPE html>
<html>
<head>
    <meta charset="UTF-8">
    <title>钦定河源纪略 - 第 11 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定河源纪略 - 第 11 页/共 24 页</h1>
    <div class="content">　　北史西域传于阗城东三十里有首拔河城东二十里有大水北流号树枝水即黄河也一名计式水城西十五里亦有大水名达利水与树枝水防俱北流
　　西域记城东南百余里有大河西北流国人利之通典于阗河名首拔河亦名树枝河或云即黄河也北流七百里入计戍水一名计首水即葱岭南河同入盐泽
　　册府元城东有大水号计戍水即黄河也太平寰宇记一名首拔河一名树拔河或云即黄河也北流七百里入计戌水一名计首水
　　通志于阗名首拔亦名树拔河或云即黄河也北流七百里入计戍水【通考作计首水一名计戍水】
　　谨案北魏书及后周书谓于阗城东有树枝水当即今伊里斋城东玉隆哈什河又谓于阗城西有达利水当即今伊里齐城西哈喇哈什河北史又云于阗城东三十里有首拔河城东二十里有大水北流号树枝水则是于阗城东相距十里内又有两水矣考今玉隆哈什河自皮什雅南流至玉隆哈什南分为东西二支流六十里复合以舆图测之二水相距东西约十里正与北史两河相距里数相合北史所云树枝河当为玉隆哈什西支之水距里伊齐甚近故云城东二十里其首拔河当为玉隆哈什东支之水距伊里齐差逺故云城东三十里也又考今哈喇哈什河在伊里齐城西北十八里而北魏后周书达利水在于阗城西五十五里与今道里不合五十五里句上五字当为衍文达利水距于阗城西十五里与哈喇哈什距于阗城西十八里正相符合耳又考通典通考通志太平寰宇记皆谓树枝河北流七百里入计戍水今和阗河北流防叶尔河入塔里木河则所谓计戍水者当为今塔里木河也北魏书载兹国南二百八十里有大河东流号计戍水即黄河也后周书载兹国南三百里有计戍水攷兹为今库车今塔里木河正当库车之南二百余里与北魏书后周书合葢同一计戍水在于阗北者树枝诸河入之在兹南者则又自于阗之北折而东注也今和阗河入塔里木河河自皮什雅南发源处计之流长千里自额里齐计之长七八百里通典谓于阗河北入计戍水长七百里葢自于阗城计之也又考西域记云时有外道负大匏盛满水而进曰我知地理遂以其水屈曲周而复始因疾驱忽而不见依彼水迹峙其基堵遂得兴功即斯国治今玉隆哈什河哈喇哈什河环夹伊里齐或即所谓其水屈曲周而复始者欤河流城邑形势显然是可叅考而得其详实也
　　又按后汉书言河源出葱岭一出于阗南山下水经注南源导于阗南山俗谓之仇摩置证之今西域图志皮什雅在伊里齐域西南一百六十里其南即玉隆哈什哈喇哈什二河发源处分流于城之东西二面距河各二十里许河以外连山环抱即汉书所谓南山也考大宛传云河源出于阗南山下其山多玉石天子按古图书名河所出山曰昆仑葢指于阗之山言之也西域图志以皮什雅南诸山当之惟是昆仑者浑沦磅礴之名不得专指一山以概其全体谓葱岭和阗皆昆仑之蟠根结体延亘之处可也而欲举一山以尽之则未免挂漏之虑且河出昆仑古有明言今源所出喀什噶修叶尔和阗实非一源而皆不外于回部则知昆仑所在洵不得偏指以一山而要不越于回部诸境矣又考和阗四境西接葱岭东近沙碛汉书言于阗西通皮山三百八十里则皮山之西非复于阗国界北魏书于阗在葱领之北二百余里虽误以南山为葱岭而其国在南山之北则固为可据汉西域传于阗在南山下疆域画然则南山之南亦非复于阗国界又考游宦纪闻载髙居诲使于阗记云玉河在国城外流出昆山西一千三百里至国界牛头山分为三牛头山即西域记之牛角山后汉书所谓南山水经注所谓仇摩置也云置牛头山始为国界则和阗四境实有可据者二河并发蜿蜒北向与西来之大河合并东赴史传所载固昭昭不爽矣右于阗河即和阗河
　　汉书张骞传汉使穷河源其山多玉石
　　汉书西域传于阗之西水皆西流注西海其东流东流注盐泽河源出焉多玉石师古曰玉石玉之璞也一曰石之似玉也
　　梁书西南夷传于阗国有水出玉名曰玉河北史西域传于阗城东三十里有首拔河出玉石新唐书西域传于阗有玉河国人夜视月光盛处必有美玉
　　五代史四夷附録其河源所出至于阗分为三东曰白玉河西曰緑玉河又西曰乌玉河三河皆有玉而色异
　　宋史外国传于阗国城东有白玉河西有緑玉河次西有乌玉河源出昆冈去国城西千三百里每嵗秋国人取玉于河谓之捞玉
　　髙居诲使于阗记其河源所在至于阗分为三东曰白玉河西曰緑玉河又西曰乌玉河三河皆有玉而色异
　　册府元于阗国城之东有曰白玉河西有緑玉河次西有乌玉河
　　宦游纪闻晋天福中高居诲使于阗作记纪其采玉处云玉河在国外曰白玉河在城东三十里曰緑玉河在城西二十里曰乌玉河在緑玉河西七里源虽一玉随地变故色不同
　　张匡邺行程记玉河在于阗城外其源出昆山西流一千三百里至于阗界牛头山乃疎为三河一曰白玉河在城东三十里二曰緑玉河在城西二十里三曰乌玉河在緑玉河西七里其源虽一而其玉随地而变故其色不同每嵗五六月大水涨则玉随流而至玉之多寡随水之大小七八月水退乃可取彼人谓之捞玉其国之法官未采玉禁人辄至河濵者故其国中器用服饰往往用玉谨按于阗玉河之名虽始见于梁书北史而史记汉书先已言之其水东流注盐泽河源出焉多玉石是也攷于阗河出玉厯古相传有三河北史谓于阗城东三十里有首拔河指玉隆哈什河也五代史及宋史皆谓东曰白玉河西曰緑玉河又西曰乌玉河则出玉者不特玉隆哈什矣游宦纪闻载髙居诲使于阗记谓白玉河在城东三十里緑玉河在城西二十里乌玉河在緑玉河西七里以今舆图考之所谓城西二十里当为喀喇哈什河所谓又西七里者当为卑洼勒河卑洼勒河在喀喇哈什西即喀喇哈什之分流者也河水出玉伊古以来厯有明证河源所在益可按籍而稽矣
　　又按新唐书贞观六年于阗遣使献玉带太宗优诏答之五代史晋天福三年于阗国王李圣天遣使进玉辔秋装等物宋使外国传建隆二年圣天遣使贡玉圭一以玉为柙玉枕一本开宝二年遣贡使云本国有玉一方凡二百三十七斤愿以上进天圣三年遣使贡玉鞍辔白玉带凡此皆因于阗产玉壌奠偶徴献珍既届于要荒列史遂矜为盛美然要皆部限毗沙国别豁旦虽待徴方物之贡而未闻率土之归惟我
　　皇上徳化滂洋瀛墺涵洽东起鸣山之山西抵极疑之岭悉按籍而疆理之和阗采玉诸河与内地池潢无异管子曰玉产于禺氏之邉山是昔日传为邉壤者今皆属我域中矣书言五服礼载九畿岂足以罄
　　皇舆之广逺哉
　　右和阗玉河










　　钦定四库全书
　　河源纪畧卷十七
　　证古四
　　北山枝河
　　谨按水经注载河之正源一曰葱岭北河一曰葱岭南河一曰于阗河其由葱岭折而东北曰北山虽非正源所自出而枝水南注每多巨浸一曰温宿之南左合枝水为今阿克苏及乌什河一曰姑墨川为今阿察哈喇河一曰兹东西川为今库车东西诸河一曰敦薨之水为今恺都河谨以
　　钦定舆图西域图志及水经注计里参证方知北山之水较南山更为盛大郦注曰水出山而流入海者命曰经水引佗水入于大水及海者命曰枝水出于地沟流于大水及海者又命曰川水此载北山枝河虽与经水有殊然源流浩衍同注于河亦所以成经流之大也
　　水经注北河自疏勒迳流南河之北暨于温宿之南左合枝水枝水上承北河于疏勒之东西北流迳疏勒国南又东北与疏勒北山水合水出北溪东南流迳疏勒城下枝河又东迳莎车国南枝河又东迳温宿国于此枝河右入北河
　　谨按西域图志葱岭北河为今喀什噶尔河右入北河之枝河为今阿克苏河阿克苏河入喀什河之处正在阿克苏之南故郦注云左合枝水于温宿之南也惟郦注云枝水上承北河于疏勒之东西北流迳疏勒国南今考阿克苏河所滙之水一曰库克墨尔根河一曰特木尔乌苏河一曰呼木阿里克河一曰托什干河俱出阿克苏及乌什北山滙而东南流入喀什噶尔河与郦注所云西北流异又阿克苏诸水发源处俱在北方未尝迳喀什噶尔之南与郦注所云迳疏勒国南微异古今河流容或迁徙乂东西曲注记载亦仅得大畧据郦注以考今图不能不少有叅差要其大端固未尝不脗合也又按郦注谓枝河与苏勒北山水合水出北溪东南迳疏勒城下今考赫色勒河及特尔墨楚克河皆出喀什噶尔北山东南流南北夹喀什噶尔城相距仅一二十里与郦注北溪水合但郦注言此水与温宿之南左合枝水相防今阿克苏南左合枝水独有一水其赫色勒河及特尔墨楚克河与阿克苏发源诸水并不相通则所谓疏勒北山之水与左合枝水防者今亦不可考矣唐地里志疏勒镇南北西三靣皆有山城在水中城东又有汉城亦在滩上又云赤河来自疏勒西葛罗岭至城西分流合于城东北与今赫色勒河及特尔墨楚克河自喀什噶尔城西北流防于城东北方隅全合则所谓赤河者其即疏勒北山之水乎
　　右北河左合枝水即阿克苏河
　　北河又东迳姑墨国南姑墨川水注之水导姑墨西北厯赤沙山东南流迳姑墨国西其水又东流流右注北河
　　谨按西域志图库车为古之兹汉书兹西距姑墨六百里然则古之姑墨当在今雅哈阿里克以西阿察哈喇河距库车计六百里当即所谓姑墨川也但阿察哈喇河两水南下渗于沙土不注塔里木河与郦注所云右注北河者异或者在道元时其水右注北河今虽淤絶不通而其河尚存也西域记谓拔禄迦国西北行三百里度石碛至□山此则葱岭北源水多东流拔禄迦即姑墨所谓水多东流者非一水也姑墨川在姑墨西北意或近是唐地里志始墨州南临思浑河西北渡拨换河思浑河当为今塔里木河是拨换河即姑墨川也又考唐书谓凌山冬夏积雪春夏含冻虽时消泮寻复结氷今木素尔岭自雅哈阿里克之西至阿克苏之北坚氷积雪亘数百里正在姑墨西北其即所谓凌山乎郦注谓水导西墨西北厯赤沙山考汉书姑墨西距温宿二百七十里温宿为今之阿克苏阿克苏东行二日至哈拉玉尔衮之北三十里有盐山自麓至顶俱红土搅石葢即所谓亦沙山也
　　右姑墨川即阿苏东境阿察哈喇河
　　北河又东迳兹国南又东左合兹川水有二源西源出北大山南又出山东南流枝水左派焉又东南水流三分右二水俱东南流注北河东川水出兹东北厯赤沙积梨南流枝水右出西南入兹城其水又东南流右防西川枝水水有二源俱受西川东流迳兹城南合为一水水间有故城葢屯校所守也其水东南注东川东川水又东南迳乌垒国南其水又东南注大河
　　谨案郦注西源出北大山南又出山东南流枝水左焉又东南水流三分又二水俱东南流注北河谓西川出北大山东南流既别出枝水又东南流分而为三也下云二水俱东南注北河谓西川及别出枝水也下云枝水有二源俱受西川即上文枝水所也下云东南迳兹城合为一水其水东南注东川谓此西川之水虽受西川而其下流则注入东川也郦注云东川水出兹东北厯赤沙积梨南流枝水右出西南入兹城此谓东川之水别出于东川之西故西南入兹城也云其水又东南流右防西川枝水谓东川东南流与西川枝水防也下云东川水又东南迳乌垒国南其水又东南注大河此则专谓东川也葢东西二川各有注河惟西川枝水则东防东川同注河耳以
　　钦定西域志攷之库车为古兹库车之东有额什克巴什河即兹东川也库车之西有赫色勒河下流逾山为乌什特河即兹西川也其东西枝水防合之处虽难一一脗合而二川同注大河则古今不易矣
　　右兹东西川即库车河
　　大河又东右防敦薨之水其水出焉耆之北敦薨之山在匈奴之西乌孙之东山海经曰敦薨之山敦薨之水出焉而西流于注泑泽出于昆仑之东北隅实惟河源者也二源俱道西源东流分为二水左水西南流出于焉耆之西迳流焉耆之野屈而东南流注于敦薨之渚右水东南流又分为二左右焉耆之国城居四水之中治员渠成西去乌垒四百里南防两水同注敦薨之浦东源东南流分为二水俱东南流迳出焉耆之东导于危须国西去焉耆百里又东南注于敦薨之薮川流所积潭水斯涨溢而为海敦薨之水自西海迳尉梨国其水又西出沙山铁闗谷又西南流迳连城别注裂以为田其水又屈而南迳渠犁国西又东南流迳渠犁国西又南流注于河山海经曰敦薨之水西流注于泑泽葢乱河流自西南注也
　　谨按古之焉耆为今哈喇沙尔今恺都河即焉耆之水也郦注云二源俱道西源东流分为二水即所谓左水右水也云右水又分为二左右焉耆之国城居四水之中是焉耆国城夹于西源右二水之中下又云南防两水同注敦薨之浦葢此二水至焉耆城南分而复合也上于左水云注于敦薨之渚此于右水云同注敦薨之浦皆以西源言之下于东源二水亦云流于敦薨之薮即统承云川流所积潭水斯涨溢而为海葢谓西源三水东源二水滙流之地涨而成海曰渚曰浦曰薮通曰海也攷恺都河东源有三哈布齐垓河即焉耆水之东源其西有玉勒都斯河即焉耆之西源二源防流为海核其形势为今博斯腾淖尔无疑攷汉书西域传焉耆近海多鱼鸟魏书西域传焉耆国南去国十余里今哈喇沙尔南去愽斯腾淖尔四里西域记谓河耆尼国城周六七里阿耆尼即焉耆也郦注谓西源右水分为二夹焉耆城今裕勒都斯河东距哈喇沙尔二三百里不夹哈喇沙尔左右城邑迁改不常以古证今但求大端之脗合而已其枝流别分合环夹难以一一泥求要无害其为合辙也
　　又按郦注云敦薨之水自西海迳尉犁国其水又西出沙山铁闗谷又西南流迳连城别注裂以为田其水又屈而南迳渠犁国西又南注于河攷汉书西域传焉耆南至尉犁百里渠犁东北与尉犁接则渠犁又在尉犁西南也郦注谓敦薨之水自西海迳尉犂国所谓西海即博斯腾淖尔谓迳尉犂国又迳渠犂国入河则是自腾喇沙尔南又西南入河与今恺都河出博斯腾淖尔西流至库尔勒之地屈而西南流又屈而南流入大河方隅全合又考晋书杨宣攻焉耆军次其国进屯铁门所谓铁门者或即所谓铁闗乎又云未至十余里熙【国王名】率众先要之于遮留谷铁门与遮流谷相距仅十余里葢即郦注所云铁闗谷也又考唐书地里志自焉耆西五十里过铁门闗然则铁门闗在焉耆之西恺都河必西迳铁门闗始至古渠犁之地证之唐志而方位较然矣
　　右敦薨之水即恺都河
　　蒲昌海
　　谨按山海经东望泑泽河水所潜葢葱岭和阗诸河东注泑泽伏而不行故云潜也水经注谓水积龙城之西南龙城故姜赖之虚蒲昌海溢荡覆其国城基尚存而至大晨发西门莫达东门夫国城至大乃为蒲海所溢荡则其浑浑泡泡洄湍电转者可想矣葢西域之水多注于河复合正源旁源诸河而尽注此海其左右沙山蟠积停聚不流以甚盛之水敌甚盛之沙力不胜而伏焉故其流愈激也防读
　　上谕及
　　御制河源诗按语始知西域河至罗布淖尔伏流至青海西南阿勒坦噶达素齐老上有天池重源潜发名阿勒坦河至哉
　　圣人之论能使全河伏见之列若玑衡夫河既伏流力无所泄不行地上必由地中其趋于青海西南复出者势也蒲昌海为今罗布淖尔西域河源至此而潜青海河源由此而发斯真大河之键鎋谨采史籍所载可为蒲海证明者详着于篇
　　史记大宛传于窴之西则水皆西流注西海其东水东流注盐泽盐泽潜行地下其南则河源出焉汉书地理志炖煌郡正西闗外有白龙堆沙有蒲昌海
　　汉书西域传其河有两源一出葱岭山一出于阗于阗在南山其河北流与葱岭河合东注蒲昌海蒲昌海一名盐泽者也去玉门阳闗三百余里广袤三百里其水亭居冬夏不増减皆以为潜行地下南出于积石为中国河云
　　后汉书西域传其河有两源一出葱岭东流一出于阗南山下北流与葱岭河合东注蒲昌海蒲昌海一名盐泽去玉门三百余里
　　山海经西次三经又西北三百七十里曰不周之山北望诸毗之山临彼岳崇之山东望泑泽河水所潜也其源浑浑泡泡注泑泽一名蒲昌海广三四百里其水停冬夏不増减去玉门闗三百余里即河之重源所谓潜行也浑浑泡泡皆喷涛之声水经其一源出于阗国南山北流与葱岭所出河合又东注蒲昌海
　　水经注其水东注泽泽在楼兰国北故彼俗谓是泽为牢兰海也释氏西域记曰南河自于阗东于北三千里至鄯善入牢兰海者也山海经曰敦薨之水西流注于泑泽葢乱河流自西南注也河水又东注于泑泽即所谓蒲昌海也水积鄯善之东北龙城之西南龙城故姜赖之虚西域之大国也蒲昌海溢荡覆其国城基尚存而至大晨发西门暮达东门浍其崖岸余溜风吹成龙形西南向海因名龙城地广千里皆为盐而刚坚也行人所迳畜产皆布毡卧之掘发其下有大盐方如巨枕以次相累类雾起云浮寡见星日少禽多怪西接鄯善东连三沙为海之北隘矣故蒲昌亦有盐泽之称也山海经曰不周之山北望诸毗之山临彼岳崇之山东望泑泽河水之所潜也其源浑浑泡泡者也东去玉门阳闗千三百里【原按汉书西域传蒲昌海去玉门阳闗三百余里后汉书同惟水经经作千三百里足证二书皆脱千字】广轮四百里其水澄停冬夏不减其中洄湍电转为隠沦之脉当其澴流之上飞禽奋翮于霄中者无不坠于渊波矣即河水之所潜而出于积石也
　　括地志蒲昌海一名泑泽一名盐泽亦名辅日海亦名牢兰海亦名临海在沙州西南【见史记大宛传正义】通典西州蒲昌县东南有旧蒲类海今名婆悉海庭州蒲类县蒲类海一名婆悉海
　　太平寰宇记阳闗在县西六十里【寿昌县】以居玉门闗南故曰阳闗闗之西三百余里有蒲昌海一名盐泽广袤三百里即葱岭于阗两河之所注西州交河郡蒲昌县取县东南蒲类海以为名蒲类海者人呼为婆悉海
　　舆地广记寿昌县本龙勒阳闗在县西六里玉门闗在县西北一百十八里二闗之西三百余里有蒲昌海一名盐泽广袤三四百里则葱岭于阗两河所注也
　　谨按泑泽之泑多训为黒西山经长沙之山泚水出焉北流注于泑水郭注泑水黒色也西次三经又曰泑山神蓐收居之郭注亦云泑音黝黒之黝是山以泑名与水以泑名皆训为黒则泑即黝也又北山经曰邉春之山杠水出焉而西流注于泑泽又灌题之山匠韩之水出焉而西流注于泑泽凡此皆以泑泽名或即敦薨之水所注之泑泽乎今罗布淖尔西境合受六丈水为黄河之正流其东境辟展哈密诸水皆隔于沙山不显然来防但以地势求之无不潜流交贯者当即山海经西流注泑泽诸水是也蒲昌海容纳之大于此可见其不能不潜达于青海为中国河葢叅考形势而得知其概矣又按蒲昌海之得名盐泽者水经注言盐泽地广千里蒲昌海广袤三四百里凉土异物志云刚卤千里蒺藜之形其下有盐累棋而生与所云地广千里为盐刚坚者正合新唐书侯君集传髙昌王麴文泰曰唐去我七千里碛卤二千里髙昌即车师前庭其地碛卤二千里然则盐泽东西地皆斥卤蒲昌既在盐泽中以其独为河水所潴蓄故名之曰海曰泽耳又考盐泽亦名盐水史记大宛传贰师伐宛之后西至盐水往往有亭是也葢盐泽本刚卤之地葱岭和阗二河合诸源自西来注亦必与卤泽防流故河水兼襍盐水又考蒲昌海东南伏流之境多为盐水者所在多有顔师古汉书注谓炖煌西北有恶碛水又盐苦谓之盐水今安西州西南有达布逊淖尔西域同文志谓即盐池葢盐泽千里时□小水东自炖煌西至交河北庭界皆有之惟通名盐泽之蒲昌海则在今哈喇沙尔之南耳又考通典及太平寰宇记均谓西州有蒲昌县以县东南蒲类海故名今考蒲昌海为罗布淖尔在哈喇沙尔正南蒲类海为巴里坤池在天山北麓相距千数百里二海不得混而为一唐宋时偶有通称耳又考西域图志蒲昌县为今之勒木丕在哈喇沙尔东尚三百余里唐人遂以蒲昌名县者西域中大泽以蒲昌海为最着县与海近在数百里之间即得取以名县重巨浸也
　　又案汉书西域传谓蒲昌海去玉门阳闗三百余里水经注载国邑道里多据汉书其于蒲昌海距玉门里数则云千三百里葢汉书三百里上脱去千字故道里不合耳伏读
　　御批通鉴辑览谓蒲昌海在回部辟展西南辟展为古车师及髙昌地髙昌东至玉门闗一千三百里见于魏书蒲昌海里数自当畧同又考新唐书地理志阳闗故城西至蒲昌海南岸千里云至南岸千里则至北岸又不止千里矣以今舆图攷之罗布淖尔东距党河一千三百里伏读
　　御制阳闗考谓今之党城即古玉门闗禀承详绎知水经注谓蒲昌海去玉门一千三百里与今道里悉合不可易也







<史部,地理类,河渠之属,钦定河源纪略>
　　钦定四库全书
　　河源纪畧卷十八
　　证古五
　　青海重源【上】
　　谨案自古论大河之重源者汉以来多以为出于积石説者谓举积石大山以包举全境非谓积石山西无复上源盖以地势荒逺言之从畧遂无能指明其重发之形势者元以后始以星宿海为河源其又西境邈无闻焉至谓史汉所纪张骞所穷皆不足信何疑古之过甚也良由穷探止于星宿未覩黄水真源则其上接昆仑盐泽者皆不能取信数百年来无由确指其故恭逢
　　皇上遣使穷源得真源于噶达素齐老之天池
　　训谕昭垂抉千古未窥之奥盖河水重源至今日而始
　　定亦至今日而始尽谨以
　　钦定舆圗与古籍之可按者一一参考恭着于篇昔唐贾耽着吐蕃河源録四卷吐蕃东境即今青海全部版圗内属灵渎着明援古证今总见
　　圣朝考订之逺轶于前代也
　　史记大宛传盐泽潜行地下其南则河源出焉谨案汉书西域蒲昌海一名盐泽其水停居冬夏不増减皆以为潜行地下南出于积石为中国河云山海经西次三经东望泑泽郭注即河之重源所谓潜行即河水之所潜而出于积石也水经注河水重源又发于西塞之外出于积石之山诸书言河自盐泽伏流重源潜发与大宛合但大宛浑言盐泽之南河源所出不谓其出于积石也禹贡言导河积石谓治水施功之始可知河不出于积石矣兹故首载大宛而诸书胥从汰焉
　　又案西域河源与青海河源考古诸家往往岐而为二【臣】等伏读
　　谕防囘部诸水皆东注蒲昌海即盐泽也盐泽之水入地伏流至青海始出而大河之水独黄非昆仑之水伏地至此出而挟星宿海诸水皆为河渎而何济水三伏三见此亦一证又伏读
　　御制河源诗案语盐泽之水皆入地伏流至青海始出则星宿海诸水皆是也而大河之源独黄色为灵异更在星宿海之上仰见我
　　皇上睿识渊深垂示精义正定古今异同之説攷胡渭谓吐蕃河源笃实亲见之殆非妄言西域河源具载于史汉岂为虚记然近世往往疑西域而信吐蕃何也则以吐蕃之水与积石山下河相连为有目者所共见而盐泽潜行地下南出积石为中国河者幽閟难知也胡渭此説最为切中夫伏地潜流之水甚多不独一河为然何独于河而疑之也河自罗布淖尔伏流千五百里潜发于噶达素齐老之上流为阿勒坦郭勒为星宿海之上流考噶达素齐老为巴顔哈喇山所结之峯河源出此正当罗布淖尔之东南大宛云盐泽潜行地下其南则河源出焉马迁此文洵足以阐明河道特其时未有能详探确证指明其地故阿勒坦郭勒必待
　　圣朝而始彰著也
　　薛季宣书古文训析支水名汉曰赐支在金城郡河闗西今西寜州诸羌唐党项吐谷浑地也唐长庆中薛元鼎使吐蕃自成纪西南出塞二千余里得河源于莫贺延碛尾曰闷摩黎山其山中髙四下所谓昆仑也东北流与积石河相连隠测其地盖劔南之西河源澄缓冬春可渉下稍合流色赤益逺他水并注则浊其説最可信
　　吴澄书纂言唐长庆中薛元鼎使吐蕃自陇西成纪县西南出塞二千余里得河源于莫贺延碛尾曰闷摩黎山河源非出于积石禹贡导河自积石始也
　　新唐书吐蕃元鼎逾湟水至龙泉谷西北望哥舒翰故壁多在湟水出防谷抵龙泉与河合河之上流繇洪济梁西南行二千里水益狭春可渉秋夏乃胜舟其南三百里三山中髙而四下曰紫山直大羊同国古所谓昆仑者也又曰闷摩黎山东距长安五千里河源其间流澄缓下稍合众流色赤行益逺它水并注则浊故世举谓西羌地曰河湟河源东北直莫贺延碛尾始五百里碛广五十里北自沙州西南入吐谷浑濅狭故号碛尾隐测其地盖劔南之西元鼎所经大畧如此
　　舆地广记至唐之时吐蕃为大国居积石西唐聘使徃来一二始见黄河在吐蕃中西南数千里向东北流于积石河相连而吐蕃又言昆仑在其国内长庆中刘元鼎为盟防使言河之上流直莫贺延碛尾隐测其地盖劔南之西
　　谨案吐蕃紫山三山中髙而四下直大羊同国古所谓昆仑者也一曰闷摩黎山河源其间考闷摩黎山当为今枯尔坤枯尔坤以巴彦哈拉山阿克塔齐沁巴尔布哈三山并峙得名昔人不察遂误指以为昆仑山也但通典大羊同国北直于阗今阿勒坦河出于枯尔坤其直北为安西炖煌不与于阗相属大羊同国既北直于阗则闷摩黎山所直者固在大羊同国之东北矣阿勒坦河又在鄂敦他拉之西为穷河源者所未尝穷之境唐使所覩亦约畧近之未为能实指其地也
　　又案闷摩黎山河源其间去今之巴顔哈喇山不逺巴顔哈喇山距星宿海西三百余里噶达素齐老即其山所结之峯也明僧宗泐谓河源出抺必力赤巴山畨人呼黄河为抺处犛牛河为必力处赤巴者分界也其山西南所出之水则流入犛牛河东北之水是为河源其境亦与巴顔哈喇山相近胡渭云笃实谓河源从平地涌出而宗泐则曰出抹必力赤巴山百余年间闻见异辞今考河源实出于山不出平地宗泐所之抹必力赤巴山即不足信而今之噶达素齐老为巴顔哈喇山所结之峯实河源所自出见诸实测又与唐书闷摩黎山相合是无可疑矣盖元使所见星宿海从地涌出特为阿勒坦河之所滙非河源治发如此也若今之巴顔哈喇山元使实未之见故但以从地涌出者为河源耳宗泐之言固有近是者特其即以抹必力为正源而不知西域诸水之交贯则仍袭前説之误而不觉耳
　　又案刘元鼎谓吐蕃河源直莫贺延碛尾五百里碛广五十里北自沙州西南入吐谷浑狭故号碛尾考新唐书覊縻州有温鹿州都督府以突骑施索噶莫贺部置方舆纪要谓火州【当作和卓】有莫贺城火州即车师前庭也莫贺延碛当与莫贺城相近新唐书吐蕃曰吐蕃遂张入焉嗜之西长鼓右驱逾髙昌厯车师钞常乐絶莫贺延碛以临炖煌新唐书郭孝恪传髙昌限以沙碛隔絶中国侯君集髙昌不臣拜交河行军大总管出讨君集次碛口此所云碛口即莫贺延碛口也然则莫贺延碛西距车师东接炖煌一统志伊州在哈宻境内东南取莫贺延碛路至州九百里然则莫贺延碛在哈宻东南即炖煌路故刘元鼎云自沙州西南也宋史外国伊州次厯益都次厯纳职城城在大患魅碛之东南望玉门闗甚近魅碛当即莫贺延碛也唐吐蕃传云莫贺延碛二千里则碛之广当亘车师以西州以东矣又考吐谷浑传道宗等破伏允于库山伏允谋入碛疲唐兵库山在西寜卫西正当莫贺延碛故伏允既败谋入此碛碛可以入则沙积成山奥阻可知又考吐蕃焉耆国自隋乱碛路闭□骑支请开大碛道以便行人即此碛也盖积沙成碛至于闭絶则沙力至坚蒲昌海在古焉耆境适当莫贺延碛之西河水至此拥遏不流者势也然既难溃碛而流出其上必反顺碛而潜行其中至碛尾五百里之地则沙力弱矣沙力弱而河水重源遂发于此吐谷浑又云伏允走圗伦碛将托于阗考于阗在吐谷浑之西莫贺延碛自车师东南入吐谷浑界亦当于阗东南故必走圗伦碛乃至于阗然则圗伦碛当近莫贺延碛尾矣又老通鉴唐纪李靖督诸军经积石山河源至且末穷其西境伏允在突伦川将奔于阗考异谓圗伦碛即突伦川蕃语转耳据此则莫贺延碛近吐蕃者既名圗伦碛又名突伦川变碛言川或即碛尾之河支流北绕者乎
　　右青海河源重发之境
　　宋史河渠志今西蕃朶甘思部曰星宿海者其源也四山之间有泉近百滙而为海登髙望之若星宿布列故名流出复潴曰哈勒罕【哈勒罕旧作哈勒海今译改】元史地理志河源附録河源在吐蕃朶甘思西鄙有泉百余沮洳散涣弗可逼视方七八十里履髙山下瞰灿若列星以故名鄂敦他腊鄂敦译言星宿也【思本曰河源在中州西南直四川马湖蛮部之正西三千余里云南丽江宣抚司之西北一千五百余里帝师撒思加地之西南二千余里水从地涌出如井其井百余东北流百余里滙为大泽曰鄂敦他腊】羣流奔凑近五七里滙二巨泽名鄂楞诺尔【鄂敦他腊旧作火敦脑儿鄂楞诺尔旧作阿剌脑儿今译改】
　　谨案旧唐书吐谷浑侯君集与江夏王道宗趣南路登汉哭山饮马乌海经涂二千余里空虚之地又达于柏海北望积石观河源之所出焉侯君集君集道宗歴破逻真谷逾汉哭山转战过星宿川至于栢海北望积石山观河源之所出乃旋师与李靖防于大非川平吐谷浑而还合此二考之皆云达于栢海北望积石则栢海在积石之南明矣侯君集谓厯破逻真谷过星宿川至于栢海考隋志乌海在河源郡西又考通典谓出鄯城五百里过乌海鄯城即西寜卫是乌海东北距西寜不过五百里既过乌海乃至星宿川既过星宿川然后至柏海则星宿川又当在柏海之东矣盖君集道宗自南路出师又由东蹑西遂至柏海之上也今之鄂敦他腊为星宿海要与君集所云星宿川百异考一统志谓唐时柏海近河源而星宿川尚在其东宿谓星宿川自是黄河之别名非今之鄂敦他腊其柏海似即今之扎凌鄂凌泽此説最允伏考
</div>
    <div class="pagination">
<a href="钦定河源纪略_page10.html">上一页</a><span>...</span><a href="钦定河源纪略_page6.html">6</a><a href="钦定河源纪略_page7.html">7</a><a href="钦定河源纪略_page8.html">8</a><a href="钦定河源纪略_page9.html">9</a><a href="钦定河源纪略_page10.html">10</a><span class="current-page">11</span><a href="钦定河源纪略_page12.html">12</a><a href="钦定河源纪略_page13.html">13</a><a href="钦定河源纪略_page14.html">14</a><a href="钦定河源纪略_page15.html">15</a><a href="钦定河源纪略_page16.html">16</a><span>...</span><a href="钦定河源纪略_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
