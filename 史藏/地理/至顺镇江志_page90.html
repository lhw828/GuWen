<!DOCTYPE html>
<html>
<head>
    <meta charset="UTF-8">
    <title>至顺镇江志 - 第 90 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至顺镇江志 - 第 90 页/共 91 页</h1>
    <div class="content">古洲马子严题云予淳熙己酉岁为丹阳郡文学暇日游焦山访此石刻初于佛榻前见断石乃其篇首二十余字寺僧云往年于崖间震而坠者予亦信然遂挐舟历观崖间尚于兹山之下二十余字波间片石倾侧舟人云此断碑也水落时亦可摸搨予因请州将龙图阁直学士张子颜出之张欣然发卒挽之既出则甲午岁以下三十余字偶一卒复白此石下枕一小石亦觉隐指如有刻画遂并出之疾读其文则与佛搨所见者其文一同持以较之第阙二字而笔力颖异乃知前所见者为寺僧所绐耳因摸数本以遗故旧今但余此因装缉以为一通而记其左云近观陶隐居诸刻反复详辨乃知此铭真陶所书前辈所称者众矣惟黄长睿之说得之矣此不复辩
曾（日□）又以瘗鹤铭王瓒诗蔡邕焦光赞江淹焦山集诗共为山中四绝焦光赞已见人材门隐逸类注江淹与陆东海焦山集诗云杳杳长后思思来使情浓恒忌光氛度籍蕙望春红青莎被海月朱华冒水松轻气暖长岳雄虹赫远峰日暮崦嵫谷参差彩云重永愿白沙渚游衍遂相从丹山有琴瑟不为忧伤容王瓒冬日与群公泛舟此山诗云江外水不冷今年寒复迟众芳且未歇近腊仍夹衣载酒适我情兴来趣渐微方舟大川上环酌对落晖两片青石棱冲除无因依一山安可至欲到风引归沧溟壮观多心目豁暂时况得穷日夕乘槎何所之
　　　丹徒废台
舆地志缘江烽燧台基吴志并在丹徒县境
　　　延陵古钟
宋志孝建三年四月甲辰延陵得古钟六口徐州刺史竟陵王诞以献
　　　郗师石臼
茅山志八卦台南有梁郗尊师所居累甓为垣凿石为臼才方丈余遗灶尚在久为荆榛所蔽宋绍兴间西清陈公筑庵始见之
　　　萧公铁镬
甘露寺二铁镬梁天监中所铸东坡苏公所云萧公古铁镬相对空团团坡受百斛积雨生微澜泗水逸周鼎渭城辞汉盘山川失故态怪此独能完正谓此也
　　　得书郗冢
陈永定中有人发郗愔冢见愔尸如生得古铜器十余有郑康成所书箴左氏膏盲愔手注其后云得于广固邓伯道邓云石勒军发郑康成冢得之又有纸笔并题人名
　　　沈碑萧塘
丹阳戒珠院即梁武帝所幸皇基寺也寺有梁碑岿然往来官摹打纷纷寺僧厌之沈之于塘达头西村萧塘桥之南数百步水中
　　　羲之墨迹
建康实录陈时东征北军于丹徒盗发晋郗昙墓大获王羲之及诸名贤墨迹
　　　奂之经幢
府治西圃有陀罗尼经石幢唐云阳野叟王奂之集晋王羲之书奂之自题其端云集宗祖晋右军书欧阳修集古录曰陀罗尼经幢在润州宝墨亭中宋咸淳八年郡守赵溍移置焦山其题僧如玉瘗鹤铭辨证后云玉师示余瘗鹤铭辨余因以掘地所得陀罗尼经右军书遗之郡志有宝墨二即此帖之在州宅者与华阳真逸书也隐而显离而合于是古润二宝俱萃焦山下三生石上一笑领悟固奚庸多辨咸淳第八夏至日赵溍题
　　　建陵石麟
梁武帝父顺之仕齐为领军将军封临湘侯武帝即位追尊为文皇帝庙号太祖陵曰建陵碑曰太祖文皇帝之神道碑武帝大同中作石麒麟乃置于此墓至欧阳修集古目录乃以此碑为宋文帝神道碑然宋文帝长宁陵自在蒋山特其八字与文帝庙号俱同尔二陵见于姚思廉齐书及沈约宋书建康实录明甚
　　　宏墓铜器
蔡佑杂记丹阳有人发古墓得碑云宏偃将军墓梁朝人追取到铜器制度皆不甚古或云为县官所易
　　　幼度石龟
舆地志城南十字道北谢幼度将吏为之立碑后止有龟存焉今近城有乌龟湾者有石龟甚大岂谓是与
　　　探微青猊
甘露寺有陆探微所画青狻猊东坡诗云被板陆生画青猊戏盘跚上有二天人挥手如翔鸾
　　　僧繇化人
甘露寺有张僧繇所画菩萨像东坡诗云僧繇六化人霓衣挂冰纨隐见十二垒观者疑夸谩乂米南宫甘露寺悼古诗序云寺壁有张僧繇四菩萨一以为六一以为四未详
　　　道子僧像
米南宫甘露寺悼古诗序寺壁有吴道子行脚僧然东坡诗中不及之
　　　麒麟古碣
寰宇记云梁简文帝陵有麒麟碑尚存
　　　鸬鹚旧堰
唐僧皎然送杨山人往京口买药歌云夜惊潮没鸬鹚堰朝看日出芙蓉楼此堰久废莫详何地
　　　大律师碑
招隐寺大律师碑唐贞元中所立今在普照下方前军寨内大德五年秋七月为飓风所仆不知何在
　　　保福佛脑 【保福佛脑○(钞本此条在楼号千岩条前)　案严氏元照云大律师碑列钟铸开元前未有对语保福佛脑列楼号千岩前未有对语若移保福佛脑于大律师碑之后则适成偶句矣今从其说改正】 
城中保福尼寺后大圣院有辟支佛脑其上遍生舍利五彩绚烂中有赤白者二大如弹丸状若日月光莹夺目至元至大间两经御览寻复归于寺前大圣院有佛指宝公院东观音院皆有佛牙其上俱生舍利往来士女求观者众寺僧以此为布施之资也
　　　钟铸开元
延陵镇昌国寺铜钟上铸开元年号
　　　井刻大中
普照寺有井阑唐大中时所刻
　　　李得宝峰
因话录唐兵部员外郎李约有山林之致不好俗谈多蓄古器在润州尝得古铁一片击之清越又养一猿名生公尝以随逐月夜泛江登山击铁弹琴猿必啸和倾壶达夕醉而后已又于焦山得一石号宝峰后载归洛中
　　　张叩玉磬
国史纂异唐润州人曾得玉磬十二以献张率更叩其一曰晋某岁所造也是岁闰月所造磬者法月数当有十三今缺其一宜于黄钟东九尺掘必得焉求之如言而得之
　　　顾况山房
唐顾况自号华阳真逸弃官结屋居茅山石墨池上见茅山志
　　　秦丝石砚
茅山有唐秦丝山房在石墨池上舆地记丝唐人穴石为砚注道德经又隐逸传丝会稽人工诗
　　　楼号千岩
宋敏求舍人题刁约藏春诗云千岩相望蔽松筠注千岩楼在润州唐刺史王璠创
　　　亭名镇海
润州类集镇海亭临江亭桂亭杂见传记为登临之胜地今皆失其故处
　　　双井异色
丹阳县贤仁坊双井土人云其井最古不知何年所开相去数尺许南者色赤北者色黄莫喻其理或云丹阳山脉起于淮扬绝淮至东海州通泰踰于江由石公山并江南马迹至湖中而止其支者循湖东薄漕渠循丹阳而南其从西来者起三茅抵金坛至龙山而止其支者循万顷洋以东亦贯于丹阳双井为两山地脉之会故水色各异不知是否见蔡逢丹阳志
　　　千墩相连
丹阳县南七里丁桥东接毗陵西抵句金累累然冢阜相接或云即丁令威之所叹也按汉辽东华表柱有鹤歌曰丁令威丁令威化作辽东白鹤归城郭良是人民非何不学仙人累累丁桥之地岂令威故里耶
　　　郡庠四灵
宋干道壬辰春教官熊克因阅汉碑取麟凤二瑞图于壁其麟之赞曰麟胡为来有王者起旷代一获鲁狩汉畤至圣感之经绝史止于嗟麟兮维其时矣凤之赞曰有道则见凤何为藏仪韶鸣歧千载相望逮时之衰歌闻楚狂德备舜文览辉其翔庆元四年教官陈德一易之以石嘉熙中教官刘卿月又得四灵图于应天之府治摹刻于大成殿西庑麟凤二赞与熊直院所传正同其龙之赞曰或潜或跃龙称其神爰飞在天易况大人名师命纪瑞应昌辰类孰从之祥风庆云龟之赞曰天下有道神龟出焉背书胁文光昭后先谓何千岁游于芳莲得气致和维以永年今迁置于讲堂之北
　　　谢宅七佛 【谢宅七佛○(钞本是小字)　案此句与上文郡庠四灵句正相对偶乃此条之标题钞本混入夹注非也今特改正(拾遗类刁逵固吝句与上文用之妖妄句相对乃系标题钞本混入夹注今亦改正)】 
城南胜果寺宋高宗成肃谢后父冀王之墓存焉寺中有高宗所赐七佛画像至今犹存名笔也寺僧摹而刻之于石
　　　大河龙卵
宋天圣中近辅献龙卵云得自大河中诏遣中人送于金山寺至元佑间犹椟藏沈括居润时屡见之
　　　金山星石
宋治平元年毗陵日晡天大声如雷震一星如月出东南再震移西南三震星陨焉在宜兴计亭许氏园藩篱俱焚火息视地一窍深三尺余星犹灼烂久渐暗热不可近后得拳石头微锐其色如铁郑守伸取视以遗金山寺今犹存焉见梦溪笔谈
　　　题罗浮石
李德裕有题浙西公宇浮罗山石并题浙西公宇奇石二诗
　　　易观音钟
丹阳观音寺铜钟唐杨行密将安仁义所铸宋嘉定间郡守四明赵善湘以铁易之而去
　　　刊禹迹图
禹迹图以禹贡山川及古今州郡山水地名开方图之每方折地百里宋绍兴十二年十一月左迪功郎充镇江府府学教授俞篪依长安刊本重校立石于讲堂之西壁
　　　文戴颙碑
戴颙碑在招隐寺宋崇宁甲申米芾文
　　　李西台诗
李西台诗石刻在郡庠讲堂东壁
　　　黄山谷疏
因胜报亲禅院有宋集贤学士黄庭坚开堂疏石刻云因胜得名旧矣报亲自天锡之瓶水炉香终惜松楸之润晓猿夜鹤将从杖履之游礼部郎米芾跋
　　　流水院钟
涧壁流水院钟唐大中时所铸今在埤城法云寺
　　　胜果寺竹
谢坟胜果寺有石刻竹图在佛殿之侧不知何人笔也
　　　荆公手帖
王荆公手帖及郡守许遵诗并刻石郡庠讲堂东壁
　　　养直心经
金山龙游寺有苏养直所书心经及白衣观音像并镌于石
　　　刘赞三贤
丹阳县圃有三贤堂漫塘刘宰为之赞镂梓而揭诸梁间今不存矣其辞曰君子之道或出或处其出也股肱朝廷纲维区宇其处也激万代之清风立当时之砥柱堂堂卫公为世硕辅业广功崇鸾停凤翥就养琴堂幅巾容与飘飘后湖洁身霞举永谢蒲轮考盘兹土蹇驴风月短篷烟雨出处之德异世同谱不悼其穷不已其忠磨青天贯白虹挫佞骨摧奸锋使宇宙重开日月再中处兮胶庠之下士出兮社稷之元功维桑与梓有来必兴嗟嗟乎陈公三贤苏丞相颂后湖居士庠陈秘撰东也
　　　李图二像
金山旧有东坡佛印二像李伯时笔苏子由赞岁久损裂至顺壬申广东道都元帅本斋王都中请观敬叹命工装褫仍付常住
　　拾遗
　　　相逢曲阿
宋萧惠开为南东海太守时会稽太守蔡兴宗之郡惠开自京口请假还都相逢于曲阿
　　　随候朱方
梁大同末王励为南徐州别驾从事史武帝谒园陵道出朱方励随例迎候敕励令从辇侧所经山川莫不顾问励随事应对咸有故实又从登北顾楼赋诗辞义清典帝甚为嘉奖之
 　　李母弭变
唐李景逊母郑氏性严明景逊宦达发已班白小有过不免捶楚及观察浙西母问行日景逊率尔对有日郑曰如是吾方有事未及行盖怒其未尝告也且曰已贵何用母行景逊重请罪乃赦有左都押衙迕景逊意景逊杖之而毙军中忿怒将为变母闻之景逊方视事母出坐厅事立景逊于庭而责之曰天子付汝以方而国家刑罚岂得以为汝喜怒之资妄杀无罪之人乎命左右扯其衣坐之将挞其背将佐皆为再拜请不许皆泣谢久乃释之军中由是遂安
　　　篪父绝患
霍篪丹徒人宋绍兴初京口当戎马之冲民窘于兵荒轻相贼杀篪父时为府史鸡鸣时上府道遇妇人问府舍所在若将告变者篪父怪而问之不对则告曰吾府史也汝有谒于府必介我然后达且天尚早丽谯未启汝妇人旁皇其间能不为逻者执乎盍从我归须辨色而入妇人以为然乃携之归属其妻与为宾主私问之妇人具言本良家子失身为屠家婢其家常市婢数十闭之空房遇夜辄杀脯其肉以售而其徒不知也我幸以笃实见信待以家人诚不忍杀戮之惨故乘丙夜其家熟寐纵群婢而来以谒于府幸府司闻而禁之篪父语之曰汝一朝释十数人之死阴德实甚大但此事一白则是家无少长皆坐死又其家之亲邻及所与相卖买者皆不免无乃所活不足以酬所杀乎且汝意遏绝此事今其家以汝及群婢之亡知事且露必遂遁去去此而遂之他则无所施矣是汝所活不可胜计阴德当十倍于前也婢以为然遂不诣府屠家亦逃去其患遂绝未几生篪人以为阴德之报见京口耆旧传
　　　用之妖妄
</div>
    <div class="pagination">
<a href="至顺镇江志_page89.html">上一页</a><span>...</span><a href="至顺镇江志_page85.html">85</a><a href="至顺镇江志_page86.html">86</a><a href="至顺镇江志_page87.html">87</a><a href="至顺镇江志_page88.html">88</a><a href="至顺镇江志_page89.html">89</a><span class="current-page">90</span><a href="至顺镇江志_page91.html">91</a><a href="至顺镇江志_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
