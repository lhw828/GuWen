<!DOCTYPE html>
<html>
<head>
    <meta charset="UTF-8">
    <title>延祐四明志 - 第 22 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>延祐四明志 - 第 22 页/共 47 页</h1>
    <div class="content">
　　延祐四明志卷六
　　钦定四库全书
　　延祐四明志卷七
　　元　袁桷　撰
　　山川攷
　　随山濬川禹所陈非言也治梁及岐后讫不能别何哉明郡以四明山得名其山范不能定或曰在越或曰亡是山唐一行作山河两戒深有防矣四明山由越来至于慈溪东行至于鄞复折入奉化脉陇连属稽诸田野可攷也江入余姚上三十里与四明水接更十里潮势已没古为堰限之吴潜为庆元恨庆元公卿多徙堰于上虞潮至旧堰上不一二尺舟楫蔽沙岸虽驿舟不可发使者数言而上虞谓新堰利益不肯改噫其果有是夫作山川攷
　　山
　　鄞县
　　四明山繇天台山北面起向东北一百三十里涌为二百八十峯中有三十六峯周八百余里谢灵运山居赋曰天台四明相接孙兴公赋曰登陆则有四明天台四明方石四面自然开防其中分通溪曰簟溪西引簟溪东入于海地称句章又云鄞江山有七峯相去各六十里云雾相通山东面七十峯状如惊浪之山境接句章郭璞言后五百年当立郡至开元置明州其言适符合棃洲洞水东出句章是四明东门山西状如奔牛曰奔牛山连脊起峯因以名之中有三朶峯铛足以立汉张平子居焉中有石室石西南有五朶峯形如芙蓉峯相望各去六里中峯为四明山心棃洲溪生沙棃孙兴公与其子孙成游得棃以食因号棃洲杨修游四明山见一老人其言曰见两人把火且当获金刀修解之两火炎也加刀为剡因号剡溪其説诬恠后汉有刘阮二士怪不复録四明山南耸七十峯状如驱羊其峯存者曰存羊水源十丈有神蛇居之吐灵气如楼阁可祷雨山足一涧出南过一百二十里水归鄞江南源也北南洞一源四明山南门也溪号白溪宋有捕鱼者恍不见日光因号为大晦山东复有一峯下有龙窟逸士陶源采望如楼观号小晦山西南八峯下有囊号八囊山山向北有两阵山如走蛇旧有人居之山之北门也梅福隠越游焉城西曰四明山四面二百八十峯周八百余里东接句章西连舜窟南嗣天台北包翠碣其言不妄山有五朶峯东有一峯髙六里周十里南一岩髙一丈深七丈中有石穴通泉流于棃洲穴生甘草又多古杉栢瑞云居之西一峯髙四里南有石室下有石碑相刘阮居之南一峯髙三里有石壁壁出数穴生石乳北一峯髙四里峯顶有天井云气吐吞山四面各生一色树东生樟树西生松树南生栢树北生柽树及黄杨木其山顶上极平正每有云葢之晋沙门白道猷从天台入四明将筑室不敢居以还木虚梅福孟亮防防着其事荒忽不敢纪今因山记采其实而言之刘纲事见太平广记谢灵运山居赋天台桐栢方石太平二韭四明五奥三菁太平之北诸山神山神仙所居宋书孔祐至行通神隠于四明山尝见山有数百斛钱视之瓦石不异今父老相传以繇小溪以上为东四明由余姚而言为西四明繇奉化雪窦以入者则谓之四明山盖山势蜿蜒连属与三境相犬牙
　　金峨山县南八十里州之桉山也
　　太白山县东六十里视诸山为防髙其颠有龙池云气蓊勃生于水面不絶若丽日晴霄澄彻如镜或风振林木落叶纷纷过之无堕池中者每风雨时雷电多从山顶生天童山有支径可登此峯顶邦人旱暵必祷焉每有灵物变见雨随以至或曰山以太白星得名又曰近有小白岭故此为大白非太白也【舒亶题太白峯千峯下视尽儿孙仙事寥寥不可闻长作人间三月雨请看肤寸岭头云题太白庵何年杖锡此徘徊天上真官为我来芝圃鹤归香火冷石基空鎻旧苍苔】
　　天童山县东六十里晋永康中僧义兴庐山间有童子来给薪水久乃辞去曰吾太白一辰上帝遣侍左右言讫不见太白天童之名昉于此山前有玲珑石岩多嵌虚支径透其絶顶景象尤胜【舒亶题天童寺日日青鞋踏白沙未应泛艇即灵槎雨溪清越鸣哀玉风蔓蜿蜒动暗蛇晓润芝挑秀茁午香茶灶煮苍芽玲珑仙客知何在千古烟霞自一家王安石题天童山溪水清连树老苍行穿溪树踏春阳溪深树宻无人处惟有幽花度水香】
　　鄮山县东三十里髙二百八十丈按十道四蕃志云以海人持货鄮易于此故名县居鄮山之隂乃加邑为鄮阿育王山在鄮县之东髙数百仭阿育王见灵建寺其下因以名山【详见本寺文】寺有径路可上山腰有佛左足迹入石二寸余有极目亭望海中山如丘垤然
　　玉几山阿育王山之前自寺视之横陈如几
　　大梅山县东南七十里盖梅子真旧隐也【按福本传王莽颛政福一朝弃妻子去其后人有见防稽汉时鄞属会稽而子真所隠亦不止此一山】山中有石洞僊井药炉丹灶遗迹犹存山顶昔有大梅木在其上则伐为防稽禹祠之梁其下则为它山堰之梁禹祠之梁张僧繇图龙于其上夜或风雨飞入镜湖与龙鬬后人见梁上水淋漓而萍满焉始骇异之乃以铁索鎻于柱而它山堰之梁长三丈许去岸数丈嵗久不朽大水不漂或有刀坠而误伤之者血出不已【余见它山堰】
　　灌顶山县西七十里【阙】　　乡其山直上二十里方至顶有普净禅院嵗纳租故宋有采铁于此朝防禁之自天禧二年租输府学养士嵗入钱三百贯延祐七年山民陈永等作一十五定后寺僧分佃一半今复通佃它山即善政侯为堰之地水南沿流皆山至是始有一山在水北因两山相对堰得以成以其无山相接故谓之它山【亮阇黎题它山截断寒流疉石基海潮从此作回期青山自在行人老涧濶水声无絶时】天井山在通逺乡神龙所居有三井焉一岩突然而出者下瞰百仭之渊地仅容侧足縁萝可行如此者数十步至下井井之旁石皆光洁如龙物常行久而熟之之状又行三里至中井益险又行三里至上井则难矣旱暵祈晴得蜥蜴或蛇蟹之自山下望之奕奕有光雨輙应每欲雨则云雾先兴于此山山有龙王堂张良臣记
　　响岩县东南五十五里句章乡岩石壁立下浸江水水流作声则岩中荅之故曰响岩有影如佛像故又名佛影岩天寒有鸬鷀数百为羣集于岩上故又名鸬鷀岩北岩县南五十里句章乡岩中可容百人暑月清凉有频伽鸟巢其中
　　鳯山县西南七十里通逺乡
　　石臼山县西南五十里光同乡山陂有石圎而匾濶可二丈中有穴似臼世葛仙翁炼丹之所旁有二足迹世谓之仙迹山下溪潭深迥杳不知其底有鱼能负舟或见则必作隂雨或见龙首枕于山麓潭上者仙隠山与此山相连魏文节公【杞】作碧溪庵于其上
　　芝山县南五十里光同乡
　　西石山县南六十五里通逺乡出石
　　东石山一名稽山县东三十里出石
　　姜山县南三十里平原中崛起有石洞三其一最大曰后岩中可坐数十人洞后又有一小洞上有小穴形圆如月可仰窥天里人像神祠于岩中后分其祀于山前岩下号前岩庙
　　茒山县南五十里与姜山对峙
　　阳堂山俗曰青山县东四十九里舆地志云此山四面悬絶下有鲍郎庙即鲍君生所居也
　　银山县西南四十五里地名小溪尝产银故名
　　锡山县西南五十里尝产锡故名
　　大含山县东南三十里
　　白鹤山望春山皆在广徳湖
　　陶公山在东钱湖山下多朱姓居之世陶朱公尝隠于此有钓鱼矶在焉宋寳庆三年守胡榘建烟波馆天镜亭于其上【详见叙水东钱湖内】
　　隠学山在东钱湖其下有栖真寺放生池
　　二灵山在东钱湖有张王行祠
　　黎花山月波山百步尖山皆在东钱湖有寺
　　大慈山在东钱湖下水岙宋丞相史鲁公母夫人于此以此著名
　　圣女山管公山皆在县西
　　珠山畔跨山【有瀑布】佛陇山阮山朱长山皆在县东东山黄山金文山五峰山皆在县东南
　　建岙山在县西南四十五里
　　白石山在县东三十里翔鳯乡其山青秀与东钱湖相对人多游览焉山有白石故名
　　旧志载亶洲山在县东四十五里按十道四蕃志云亶洲有虞喜墓縁晋屡召不至死于此东方朔十洲记云山有不死之草赤茎緑叶人死三日以草覆之即活按吴志黄龙二年春正月魏遣将军卫温诸葛真将甲士万人浮海求夷洲及亶洲亶洲在海中汉武洞穴记言秦始皇帝遣方士徐福将童男童女数千人入海求蓬莱神仙及仙药止洲不还世相承有数万家其上人民时有至防稽货布防稽东县人海行亦有遭风飘至洲者所在絶逺卒不可得至故卫温等但得夷洲数千人还今谓亶洲山去县四十五里实无此山世今日本国即此洲然未知是否也又载鸡鸣山云山有石井上有铜瓶着石有大石鸡云从浮桑上飞来今犹鸣应扶桑晓太平寰宇记载动石山云有坚石髙五六丈下有小石支之暴风雨则其石自动山行者闻隆隆之声又载灵山云有石鼓临涧若鸣则野雉翔鸣故曰灵山今境内皆无之
　　奉化州
　　四明山连防稽接天台跨慈溪鄞及州境详见前镇亭山州西南一百里汉地理志注鄞有镇亭山西界于越跨于天台故其乡为连山
　　鲒埼亭山在东南四十里濒海之地与袁村相属汉地理志注鄞有鲒埼亭顔师古云鲒音结蚌也其长一寸广六分有小蟹在其腹中埼曲岸也其中多鲒故以名亭俗讹为战埼
　　鄞城山州东五十里古鄞城在其下故名乾道旧志载赤堇山在鄞东四十里山有草曰赤堇鄞县以此名而加邑焉
　　天门山在州南六十里大海海外列嶂排空有两山对峙髙入苍莽南亚于海汉地理志顔师古注云鄞县东南有天门水入于海有越天门山陶景真诰云天门在鄞县之南宁海之北半亚于海
　　雪窦山在州西北五十里四明山之南有千丈岩瀑布泉锦镜池妙髙峯含珠林宋理宗御书云应梦名山丹小山在州西五十里四明山之南属剡源乡之三石村有巨石故名三石山上有二洞洞上有丹霞二字如朱书洞如广厦中可容五六十人有深穴可容人身昔有入者行防半日闻水声如雷而返水防防岩罅间其流迹皆赤色下有龙湫旱暵祷之岩后风从窦出常飇飇有声夏絶无暑冬则凛凛不可近俗号风洞云笈七籖所谓丹山赤水是也
　　徐无岩在州西北七十里岩立数百仭瀑布飞下冬夏不絶下有潭上有鞠猴岩三大字刋于石
　　大小晦山在州西六十里即四明山南来之两峰左肩红嵓山下有覆盆山宋时应则入山初甚秀丽既而防晦故曰大小晦四明洞天记云两峯各有大小晦是也或作悔非
　　望春山在州西五十里其右文笔峰其左展旗峯寳化山在州南三里有古松如卧龙杜防花如翔鳯题咏诗见慈氏教寺
　　汉城山在州东北二十里【山有五代汉时城基楼大参攻媿有诗云城复于隍遗旧基山云漠漠草离离当时雷皷声沉后留得寒岩伴落晖】
　　南山在州东南五里
　　西山在州西南五里
　　马迹山在州南五十五里石上有马迹故名
　　三山在州南五十五里屹立大海中如三台然旁有数屿
　　金峨山在州东六十里髙出众山乃郡治桉山也大雷山在州西南四十里登其山见海二百里外即唐末谢遗尘隠处
　　横山在州南四十里腰山为路二十五里有石文若篆谓之天篆旁有鲤台刘阆风有摩崖诗
　　新岭在州东四十里东有七十二曲
　　上下牢岩在州南三十五里上岩壁立下岩回顾谢家石洞在州东三十里洞居山腰深丈许有窍可窥天
　　桃花坑山在州西五十里四明山之上二十里云之南也山岩壁立数仭延袤数百里嵓色红白相间隠映出没状如桃花之初发故名四山环绕宛如盘谷中有平田数百亩
　　鲒埼岭在州南四十五里
　　畸山在州西北二十一里
　　湖山在州西北一十五里
　　吴郎山在州东南一十里
　　蓬岛山在州西南四十里
　　小梅山在州南三十里
　　雷公山在州南三十里
　　九峯山在州东六十里
　　笔架峯在州东三十里其峯崪屼如笔架之状云兴则必雨
　　天柱峰在州西六十里
　　丁公山在州西七十里
　　义峯在州东七十里
　　九女山在州南二十里
　　大洞山在州南六十里
　　东坑山岭在州西南六十里
　　燕岩在州北二十里有燕子穴故名
　　狮子岩在州东五十里状如狮子
　　铜山在州西北一十五里【俗昔有樵夫入山满目皆金寳意欲拾取之倐有神人仗剑而出顷之旋顾悉不见矣】
　　毛巅岭在州西六十里四明山之南接大小晦﨑岖涧谷行者艰阻绍兴初有毛居士者凿崖以便民往来遂以名岭
　　安岩在州西南三十里来自四明山有寺旧名四明院翠峰在州西南三十里
　　童公岭在州西南六十里
　　栅墟岭在州南六十里为台明之界
　　梅山在州西南二十五里【东为登山有僧庐曰禅寂为夀禅师道塲南为鸣雁管管之上峦竒秀乡之显仕丘陇多藏焉山之西号丁令威俗传令威尝化鹤止此有丹井在其旁一勺之泉常随海潮上下父老相传以为海眼攻媿楼公有诗云峯头丹井随潮信松下禅牀据祖闗盖纪此也北则环以大溪其山四断兀立众山之中或谓汉之梅福尝游此因得名今其山之下每遇大雷雨则出小石圆如梅子剖亦有核其名又或因此也上有龙湫为乡邑雩祷所】
　　新妇岩在州西北五里累石而成肖像类人夏侯曽先地志云西北临溪水其石五色望之颇似花钿新妇首饰故曰新妇岩今西北实无溪亦无五色石所谓昭徳夫人者
　　昌国州
　　翁山一名翁洲州东三十里徐偃王所居也今城址犹存抱朴子论古僊者之药以登名山为上而以海中大岛屿若防稽之东翁洲之者次之乾道间耕者于其下得铜鼎一无足而有耳亦不穿中可容斗余而底之埃墨犹在遂归进士陈节谓炼丹之遗器
　　补陁洛迦山在东海中佛书所谓海岸孤絶处也一名梅岺山或谓梅福炼丹于此山因以名有善财岩潮音洞洞乃观音大士化现之地唐大中年西域僧来即洞中燔尽十指亲覩观音与説妙法授以七色寳石灵迹始着海舶风于山下谓之放洋瞻礼唯谨名公亦多游之绍兴初给事中黄龟年为之賛十八年史越王以余姚尉摄昌国监三月望偕鄱阳程休甫由沈家门泛舟风防俄顷而至诘旦诣洞寂无所覩炷香烹茗但椀面浮花而已晡时再往一僧指嵓顶有窦可以下瞰公扳縁而上忽见金色身照耀洞府眉目了然程所覩亦同唯公更见双齿如玉雪天将暮有一长僧来访云将自某官歴清要至为太师又云公是一好结裹底文潞公他时作宰相官家要用兵切须力谏后二十年当与公相防于越遂告去送之出门不知所在乾道戊子以故相镇越一夕典客报有道人称养素先生言旧与丞相接熟不肯通刺疾呼欲入谒亟命延之貌粹神清谈论锋起素纸数幅太书云黒头潞相重添万里之风光碧眼神僧曽共一宵之清话遽掷笔不揖而行公大骇遍遣兵吏寻覔不获见淳熙己酉公正位太师自道本末云尔洞前嵂崒嵌嵚措足无地僧徳昭凿石甃桥六年始成祷谒者便之嘉定七年宋宁宗亲洒宸翰为扁曰大士桥【史越王事见补陀寺壁记及防稽志】
　　东霍山在东北环以大海世传徐福至此山有石碁盘修竹环之竹枝扫拂常无纎尘若有使之者又相传以为仙而旧志所谓虎豹龙蛇入不可到者妄也
　　桃花山在东南世传安期生炼丹之所尝以醉墨洒石成桃花纹山因以名
　　马迹山在东北安期生洞在焉
　　石弄山在东北山石玲珑故以名
　　西兰山　　　大若山　　　柽岸山
　　浡涂山【旧名浮涂】　□石山　　　滕岙山
　　窄客山【以上并在南】小竿山　　　大竿山
　　兰山　　　　昆斗山　　　麻隩山
　　蛟山　　　　登部山　　　黄公山
　　马秦山　　　黄砂山　　　徐公山
　　双屿山　　　石珠山【以上并在东南】东勾曲山
　　石马山　　　石牛山　　　隩山【以上并在东】
　　浪港山　　　深水山　　　蒲隩山
　　蛇山　　　　竹山　　　　洋山
</div>
    <div class="pagination">
<a href="延祐四明志_page21.html">上一页</a><span>...</span><a href="延祐四明志_page17.html">17</a><a href="延祐四明志_page18.html">18</a><a href="延祐四明志_page19.html">19</a><a href="延祐四明志_page20.html">20</a><a href="延祐四明志_page21.html">21</a><span class="current-page">22</span><a href="延祐四明志_page23.html">23</a><a href="延祐四明志_page24.html">24</a><a href="延祐四明志_page25.html">25</a><a href="延祐四明志_page26.html">26</a><a href="延祐四明志_page27.html">27</a><span>...</span><a href="延祐四明志_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
