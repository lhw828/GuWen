<!DOCTYPE html>
<html>
 <head>
  <meta charset="utf-8"/>
  <title>
   武林梵志 - 第 7 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   武林梵志 - 第 7 页/共 10 页
  </h1>
  <div class="content">
   宋给事中知泸州冯檝悟心法于大慧杲禅师号不动居士南渡后所有寺院佛藏经残失檝印絶施补之足五千余巻凡四十八藏又四大部者亦如之所至于贤士大夫髙僧逸民续庐山莲社遗风每月建系念净土防至癸酉冬十月三日具衣冠望阙再拜已换着僧三衣陞高座跏趺説偈而逝
　　武林守陈公襄以承大兴教二刹命宗本圆照禅师择居苏人拥道遮留又以净慈坚请移文论道俗曰借师三年为此邦植福不敢久占道俗始从
　　州牧刘彦慕宗彻禅师之道立罗汉院以延供养宋丞相乔行简所居多黝洞竒石据湖山之胜后舍以为寺御赐名曰寳奎
　　岳飞字鹏举南宋恢复之功几成而阻于桧至今爼豆湖上生平著作有集其满江红词及潭水寒生月松风夜带秋之句脍炙人口游上天竺与李纲俱有诗忠肝义魄激烈千古
　　钱象祖字公相钱塘人寜宗时问道于保寜全禅师又参防国此庵元禅师师曰欲究此事须得心法两忘乃可法执未忘契理亦非悟也公曰才渉唇吻便落意思如何师曰本自无疮勿伤之也公涣然有得自左丞相归日修净业保寜即湖心寺防国仁王寺在北山潜説友咸淳四年以朝散郎直文华阁两浙运副除司农少卿兼知临安府至七年罢説友在官尝修咸淳临安志梵刹多经考据有下天竺诗
　　李端愿儿时在馆舍常阅禅书长虽婚宦然笃志祖道遂于后圃筑室类兰若邀达观昙颖禅师处之公问曰天堂地狱毕竟是有是无颖曰诸佛向无中説有眼见空花太尉就有里寻无手摣水月堪笑眼前见牢狱不避心外闻天堂欲生太尉但了自心自然无惑公回説偈曰三十八嵗懵然无知及其有知何异无知滔滔汴水隠隠隋堤师其归矣箭浪东驰颖达为钱塘人邓文原字善之巴西人为翰林待制兼国史院编修諡康庄延祐戊午尝撰石林巩公塔铭曰佛氏之道非有非非垢非净是正法宗俗昧原本嚣昬汤潏不有津筏曷拯于溺言为理筌理得言忘有泥言説大道榛荒惟石林师只园之杰一念昭融万法了彻本无有法为觉羣迷出方便慧作诲道师南山缭屏慧日其顶自师之亡山云冷师亦不亡空无生灭勒铭山阿昭示来哲
　　赵孟頫字子昻宋宗室母丘夫人临月梦一僧入寝觉而生孟頫年甫十二即好写金刚经与僧语亲若眷属重天目中峰之道每受师书必焚香望拜公尝提举江浙儒学叩师心要师为説防情复性之防后入翰林遣问金刚般若大意师答以略义一巻中峰有净土偈一百八首公为作一百八赞手书授之有中峰净土帖又手绘观佛及中峰像贻净慈寺
　　冯子振攸州人号海粟于书无所不读中峰有净土百八偈子振赞之略云我观幻住师于幻无所住虽不住于幻能觉如幻人手拈古佛机数与念珠等寄数逾三千其实无一字若人于此中一一总无念于无念念佛无念亦复无所生皆净土云何更西方是人见弥陀悉得安穏住
　　黄溍字晋卿义乌人自防笃学博极羣书发为文章如澄湖不波一碧万顷与栁贯虞集掲奚斯游人号为儒林四杰延祐初进士累官侍讲学士諡文献公于佛典横襟考究天厯初诏天下善书僧儒防杭净慈寺泥金书大藏尊经公亦在诏内而公必与僧同餐若别为治具则不乐甚至掣肘诟骂不食而去尝为僧题悬崖画壁兰云嫋嫋春风一様吹托身髙处拟何为从渠自作颠倒想要见悬崖撒手时公为元叟端公笑隠防公悦堂訚公撰诸塔铭脍炙人口有稿三十巻行于世虞集字伯生宋丞相允文五世孙其先蜀人父汲宋黄岗尉宋亡侨居临川之崇仁大德初始至京师以大臣荐授大都儒学教授除国子监助教自将仕郎十二转为通奉大夫封仁夀郡公諡文靖尝辟石室书邵尧夫诗题曰邵庵故世称邵庵先生接方外士必扣击其説以为圣人之教不明为学者无所底止茍于吾道异端疑似之间不能深知而欲窃究夫性命之原死生之故其不折而归之者否矣尝曰佛以因果二法制服得天下人心无智愚贤不肖总出不得这两个字尝为净慈北磵简东屿海晦机熙撰塔铭平山林撰重脩寺记及题咏若干首其晦机铭畧曰闻佛氏之宗禅者其度人也以悟为则必使自致于思虑之所不及时至机应则决而启之是以言发意解解泯言忘谓之不立文字岂欺我哉
　　白珽字廷玉钱塘人博综经史诗文一主于理业易方回刘辰翁称其诗逼陶韦书逼顔栁仕至儒学副提举所着有湛源集行于世南屏诸刹俱有诗
　　仇逺字仁近钱塘人元初为溧阳州儒学教授工诗文一时游其门者若张羽张翥莫维贤皆有名当时所着有山村集遍题诸刹批注唐百家诸选洪武初祠于杭学郷贤祠
　　郑所南一名思肖连江人以太学上舍应博学宏辞科元兵南下尝叩阙上书元人争目之遂变姓名隠居吴下坐必南向嵗时伏臈辄望南野哭再拜乃返誓不与朝客交游赵孟頫才名重当世所南恶其宗室而受元聘遂与之絶与中峰禅师善一日防于孝子梅应发家两人相对无语中峰云所南何不説法思肖曰两眼对两眼无法可説弃所居弗居寓城南万夀觉报二寺有田尽舍诸刹疾亟时嘱其友唐东屿曰思肖死矣烦为书一牌位云大宋不忠不孝郑思肖盖恨不能死国事也自赞像曰不忠可诛不孝可斩可悬此头于洪洪荒荒之表以为不忠不孝之牓様宋社既墟适意缁黄自称山外野人尝着大无上十经一巻释氏施食心法一巻太极祭炼一巻谬余集一巻文集一巻自叙一百二十图诗一巻
　　张翥字仲举号蜕庵官翰林学士有径山二十三题诗今録其二初生岩曰初地灵峯下重来为讲经神应合掌受石亦防头聴云鹤随飞盖湖龙入净瓶至今花雨处长照一灯青大慧塔曰大慧谈经地林园即给孤凿云藏舍利鞭石起浮图风铎时喧寂天灯忽有无沙门每来此三绕作南谟有六和塔诗
　　赵羾字云翰祥符县人生有异质褓襁时遭元季兵乱母抱匿林莽间有虎突然至母惧弃于地虎熟视而去不敢近稍长游郡校励志读书当暑夜寝黉舍羣狐采蔴叶作扇为羾拂暑其曹相欢呼云赵尚书苦热吾辈莫得惮劳羾闻之私喜后至礼部尚书洪武壬申净慈燬于回禄且以监寺智嶅负国税并擅披剃坐法逮及住持道聨聨以例谪五台公与聨有道交之亲公时在任遂以聨名奏闻上命驿诏至京慰劳顾问至再奏对称防勅住大佑国云
　　周密字公谨寳祐间为义乌令入元不仕自号泗水潜夫诗极典雅善画得意辄自题其上曾过南屏小蓬莱诗有园林几换东风主留得亭前御爱松之句所着有齐东野语癸辛杂志武林旧事诸书行世
　　杨维桢字亷夫诸暨人泰定间为赤城令弃官将妻子游天目山与江上老渔相狎时时唱清江欸乃回波引和之尝对客云笛有若山古防海可吸蛟龙可呼非钧天大人不发也明兴天下大定诏徴遗逸之士修纂礼乐亷夫被召至京师肺疾作而卒自号铁笛道人与南屏僧释臻释现释信为方外友
　　刘基字伯温浙之青田人以佐命元勲封诚意伯当元季以江浙儒学副提举罢归与鲁道原游西湖有异云起西北光映湖水道原皆以为庆云赋诗基益持杯满引不顾曰此王气应在金陵十年后王者起佐之者其我乎众咋舌避去髙皇帝既都金陵走使聘基基慨然谓所亲曰吾向游西湖指且云云者此公也开国翊运果符所言游上天竺有诗云忆昔西湖覩庆云玉毫贯顶动星文烛微早己徴休瑞革命方知佐圣君香火重参龙象窟烟霞久负鹿麋羣赤松黄石今安在徙倚莲台怅夕曛
　　宋濓字景濓金华人为国初佐命功臣未出母胎母梦异僧手写华严来谓母曰吾乃永明延夀愿假一室以终此巻母梦觉已学士即生因名曰夀后更名濓六嵗日记二千余言九嵗能诗入青萝山尽阅郑氏所著书数万巻其文章如武库一开千珍万寳光采烂然有集八十三巻始见太祖即劝不嗜杀人授太子诸王春秋尚书大学衍义每对太祖语汉武梁武好仙好佛之失太祖称之为贤为君子为纯臣天下既定凡郊庙山川祠祀诸大政大令皆所裁定海外诸国朝贡必问安否为人笃伦理行事俯仰无媿真昭代之真儒也后得法于千岩长公其寓南屏最久公自构有罗山石室尝为智觉禅师手题像赞及为无防授竹庵渭逆以顺德隠仁公辈撰塔铭复为同庵简公撰钟铭其护教编记则宗镜之末光也
　　髙启字季迪长洲人洪武初徴聘官户部侍郎至翰林国史院编脩尝泛西湖舟中有望南屏山诗
　　张羽字来仪浔阳人洪武初徴聘官校理与南屏竹庵渭禅师善其有寄渭诗云何年慧逺重开社来聴东林寺里钟其时复有徐贲字幼文吴郡人洪武初同徴聘为记室亦与渭公为方外友其集自有寄竹庵诗姚广孝自号逃虚老人吴郡湘城人家世业医父名震卿广孝初名天禧防白父曰某不乐为医但愿积学以仕王朝显父母不则从佛为方外之乐耳年十四遂出家妙智庵名道衍游学湖海刻意诗文追古作者后以成祖靖难賔于幕下有功于国官至太子少师赐玉封荣国公文皇劝之蓄髪不从诏之居官不就畀之章服弗御也赐之宫娥弗近也衲衣僧帽往来萧寺无改其初噫公之翛然物外尘埃轩冕而电露富贵非受记于灵山者能髣髴其万一哉洪永间公尝隠南屏天竺与清逺祖芳存翁同庵希古止庵太朴诸老为同参之友俱有题咏碑记
　　张寜字靖之号芳洲海寜人景泰天顺间为给事中尝至净慈诗有为爱湖南第一山寻春逺自六桥湾之句后奉使朝鲜国朝鲜之人雅重之集所着刻为皇华録行世
　　聂大年号东轩临川人举明经为仁和县学训导陞教谕襟懐坦率有清才文章流丽诗复俊逸而洒翰得李北海遗意诱育士子务尽恩义荐入居翰林修辽金宋三史卒尝游净慈有雷峰夕照南屏晚钟二诗
　　陈基字敬初临海人受学黄溍官授经筵检讨寻转浙江行中书省郎中参左镇将洪武初与净慈煜上人善煜每从基游基极称许之一日参方邂逅于吴门与之语终日临别依依似不忍去
　　徐一防字大章天台人洪武六年以儒士荐授浙江杭州府学教授博雅通经教法严整为文有法度士林服之召入纂脩元史赐蟒龙复任寻为省臣在任凡九年所着有始丰稿湖上勒石之文多其手笔若本寺止庵德祥同庵夷简与之最善尝为平山禅师撰塔铭并同庵新钟之偈序
　　于谦字廷益号节庵杭州人累官兵部尚书土朩之难宗社几危复安实其规画为石亨徐有贞所谮赐死諡忠肃祠南山三台峯下有谒古春兰法师塔并序古春法师先君方外友也昔予弥月时师赴汤饼之会常摩予之顶曰此儿他日救时宰相也己而龆齓知学先君数以师言警予及登第拜官日恐负师之知言以贻鳏旷之羞兹罹内艰家居改葬先柩于三台山下而师与先君不可复作矣感时追旧只具蔬盘茗盌展拜墓下爰赋一律以识予之耿耿云维那正法眼冰鉴独先知摩顶昔怜我铭心更忆师救时惭宰相被谤惧磷缁拜奠香台下临风雪涕洟
　　钱溥字原博华亭人翰林学士至吏部尚书諡文通天顺壬午游净慈寺寺中有阁凭虚而出可瞰全湖公题诗倡腰娇二韵和者百余皆未穏贴嘉靖间僧法聚号玉芝海盐人和云大堤回接鳯山遥金勒东风细马娇芳草不知埋帝舄栁枝犹自学宫腰天空水月三千顷春老莺花十二桥闻説楼船醉年少平章独免紫宸朝盖西湖水面凡三千八百亩而里外六桥于湖上最切所云年少平章盖指贾似道云
　　王守仁字伯安号阳明山人余姚人官至兵部尚书赠新建伯公自乡举时读书南屏后擒宸濠忽传王师已及徐淮遂乘夜遄发至钱塘谢病寓居湖南净慈寺成诗六首存寺南山有阳明洞以公号名尝建天真精舍于龙山之阳每形于歌咏即今勲贤祠上天竺有二诗云灵鹫髙林暑气清竺天石壁雨痕晴客来湖上逢云起僧住峰头话月明世路久知难直道此身那得尚虚名移家早定孤山计种果支茅知易成又云春园花竹始菲菲又是髙秋落朩稀天逈楼台含气象月明星斗避光辉闲来心地如水静后天机见隠微深院寂寥羣动息独怜乌鹊绕枝飞其恬澹之定养刚大之纯操亦足髣髴想见矣
　　孙一元字太初秦人也善诗有逸才意能超脱望之如神仙中人往来杭湖间而居南山净慈寺最久有诗云道人占断南屛景是也闲説时事率凿凿副名寔用世之士乐与之交费文宪宏为相日访一元于南屏一元卧不起久之出见曰海上碧云起直接天台赤城大竒大竒絶不交一言文宪益重之后居吴兴建业刘麟龙霓咸徙居湖与吴充陆昆暨一元结社游号苕溪五隠田汝成字叔禾性頴敏博学强记流览百家言覃心作述为文沉浸秾郁有东汉齐梁风尤善为记事书纚纚多雅致两为督学使者盛有文誉在闽中时尤得士心至今尸祝之嘉靖初同黄省曾五岳理棹寻返南山下净慈寺循宗镜堂左登絶顶披险探竒各赋五言古风二首其所着有田叔禾集西湖游览志行世杭士自德来扬声艺苑者汝成为最














　　武林梵志巻八
&lt;史部,地理类,古迹之属,武林梵志&gt;
　　钦定四库全书
　　武林梵志巻九
　　明　吴之鲸　撰
　　古德机縁
　　自初祖折芦五宗绍叶摩竭只树圣以地灵南岳凡山地因人显故尘外摩尼论中师子照映今昔武林为尊宿奥区金枝玉毫驾慈航于法海者不能殚记略举所传以光梵乘总之问等须提请同迦叶学山仰峻挹海知深遗风在握其有兴乎
　　灵隠寺
　　慧理法师西竺人东晋咸和初来武林见山岩秀丽建两刹先灵鹫后以人众不能容复建灵隠实二刹开始祖师初登山叹曰此吾天竺灵鹫之一不知何年飞来洞中旧有白猿呼之随应人始信焉至今犹称飞来峰云
　　寳逵禅师不知何许人晦迹武林山住刹利院因名刹利禅师院中有印沙牀照佛鉴乃其遗迹往者浙江惊涛为害激射湖上诸山师悯之持诵秘咒累日一夜江涛中有冠朱衣伟人谓师曰弟子吴行人也愤心未雪师慈心为物敬闻命矣自是潮击西兴浙之东岸沙涨数里后罔知所终
　　守直律师字坚道钱塘人姓范齐信安太守瑝之八叶孙诣苏州支硎圆公受具足律仪是夜眼中光现长一丈余持久方灭盖为戒之验也立愿诵华严经还于中宵梦神人施珠一颗及觉尚炯炯然如在握开元间有制举请证明大林寺后移籍武林灵隠峰大厯五年三月告众曰夫至人乘如而来乘如而去示其心然也而愚夫欲以长绳系白日安可得乎乃寂徒清昼着塔铭
　　道标侍者姓秦富春人七嵗时有僧摩其顶曰此子目秀如青莲得非我释氏之威凤乎遂出家事灵隠白云峰海公至德二年奉诏通经为比丘标中首选得度住天竺与清昼灵澈齐名李吉甫韦皋孟简皆心交尘外分契林中长庆三年入寂
　　皎然侍者名清昼姓谢长城人康乐十世孙幼负异才受戒于灵隠戒坛事守直律师文章儁丽品藻神隽当时号为释门伟器后博访名山晚入杼峰独处絶去诗咏孤松片云禅坐相对永贞初年终
　　鉴空法师姓齐名佐吴郡人少贫困元和初游钱塘年四十五矣属嵗荒求餐于天竺寺至孤山馁甚不前因卧雪悲吟俄有梵僧顾之笑曰秀才法师旅游滋味足未空不省僧曰子不忆讲法华经于同徳寺乎子应为饥火所烧遂探囊出一枣大如拳许曰食之乃知空食枣顷刻乃悟同德寺事如昨日焉因涕泣歴问当时云水五人惟公得解脱独某脩福不完坐于饥冻僧曰由师子座上广説异端使学空之人心生疑惑戒珠曾缺羶气微存声浑响清终不可致质伛影曲报应宜然乃探囊取一鉴曰要知贵贱修短佛法兴替宜一鉴焉空照久之了然黙记遂投灵隠出家受具足戒后行髙节苦太和元年遇河东栁埕说其由又曰我生世七十有七尚九年在世吾舍世之日佛法其衰乎乃索笔题数行于经藏北垣曰兴一沙衰恒河沙兔而罝犬而拏牛虎相交与角牙寳檀终不灭其华后周游名山未卜所终
　　道齐尊师姓赵钱塘人幼入庠序经籍淹通偶见僧分卫讽净名经冥然喜之往定水从师剃染投灵隠学华严经义于天竺寺脩习禅定灵隐山有石窟齐于中坐忽巨蟒矫首唅呀为吞噬之状怡然不动复有虎豹近于石室羣虎时时驯扰又山顶乏水以锡杖刺地清泉迸流足供其用贞元二十一年四方学者请讲华严经时严冬飞雪忽生花二本状若芙蕖熠爚光发观者嗟叹后终于山室
　　韬光禅师西蜀人穆宗时卓锡灵隠巢居坞白乐天尝以诗招之曰白屋炊香饭荤羶不到家滤泉澄葛粉洗手摘藤花青芥除黄叶红姜带紫芽命师来伴食斋罢一瓯茶师不赴荅诗曰山僧野性好林泉每向岩阿枕石眠不解栽松陪玉勒惟能引水种金莲白云乍可来青嶂明月难教下碧天城市不堪飞锡去恐妨莺啭翠楼前
　　智一尊师居灵隠山半峰精守戒范而善长啸牵曳其声沓入云际如吹笳叶若掲游丝徐举徐扬载呜载咽飕飕凄切聴者悲凉谓之哀松梵涧边养一白猿有时不还一乃吮吻张喉林朩震响则猿至矣时人谓之白猿梵称为猿父其后涧边羣狙聚焉每众僧斋讫敛生饭送猿台令山童呼三二声则羣猿竞至有好事者往往从而施之故今有饭猿台洎唐武宗废教寺废不详所终
　　灵隠清耸禅师福清人初参净慧一日净慧指雨谓师曰滴滴落上座眼里师初不喻防后因阅华严经感悟承浄慧印可回止明州四明山卓庵节度使钱亿执师礼事之忠懿王命于临安两处开法后居灵隠上寺署了悟禅师师上堂示众曰十方诸佛常住汝前还见麽若言见将心见将眼见所以道一切法不生一切法不灭若能如是解诸佛常现前
　　契嵩禅师藤州镡津李氏子得法于洞山晓聪夜则顶戴观世音像诵其号必满十万以为常自是世闲经书不学而能作原教论十余万言明儒释之道一贯以抗排佛之説读之者畏服后居灵隠山永安兰若着禅门定祖图传法正宗记辅教编上进宋仁宗览之嘉叹行传法院编次入藏下诏褒宠赐号明教大师宰相韩琦大参欧阳修皆延见而尊礼之还山至熈寜五年六月四日晨兴冩偈曰后夜月初明吾今喜独行不学大梅老贪闻鼯鼠声至中夜而化有文集二十巻题曰镡津集塔永安院
　　普慈禅师名幻旻宋庆厯八年住灵隠寺僧问蚌含未剖时如何师曰光从何来问临济入门便喝德山入门便棒此意如何师曰天晴不肯去一日师见僧看经乃示颂曰看经不识经徒劳损眼睛欲得不损眼分明识取经
　　德章禅师初住汴大相国寺庆厯中仁宗累诏师于延春阁化城殿问法宠遇师进心珠歌曰心如意心如意任运随縁不相离但知莫向外边求外边求终不是枉用工夫隠真理识心珠光耀日秘藏深密无形质拈来掌上众人惊二乘精进争能测碧眼胡须指出临机妙用何曾失寻常切忌与人看大地山河动岌岌
　　蕴聪禅师住灵隠僧问如何是和尚家风师曰索唤即有僧云未审有个甚麽师曰天台楖标子问古路重脩时如何师云平髙就下
　　文胜禅师字慈济婺州刘氏子住灵隠寺僧问古鉴未磨时如何师曰古鉴曰磨后如何师曰古鉴曰未审分不分曰更照看问如何是和尚家风师曰莫讶荒疎曰忽遇客来作麽生师曰吃茶去嗣法弟子二十五人云知禅师名慈觉僧问一佛出世各坐一华和尚出世有何祥瑞师曰白云横谷口曰光前絶后去也
　　正童禅师字圆明住灵隠僧问如何是道师曰夜行莫踏白曰如何是道中人师曰黄张三黒李四
　　延禅师字慧明住持灵隠僧问如何是道师曰道逺乎哉问如何是正真一路师曰丝髪不通曰恁麽则依而行之师曰莫乱走上堂云与上座一线道且作麽生持论佛法若也水泄不通便教上座无安身立命处当此之时祖佛出头来也有二十棒分恁麽道山僧还有过也无不见世尊初生下周行七步目顾四方一手指天一手指地云天上天下唯吾独尊云门云我当初若见一棒打杀与狗子吃却何以如此贵图天下太平且道云门恁麽説话有佛法道理也无虽然如此云门秖具一只眼久立珍重天圣三年章懿太后赐庄田令祝延仁宗圣夀至天圣八年师奏免所赐庄田粮税有勅存寺至今赖之赐号禅定大师
　　重显禅师字隠之遂寜人姓李参北塔祚公尽其道法将造钱唐值曽学士于淮南以书荐于禅师显至灵隠浮沉众中三载曾奉使归访师灵隠无识之者于净头寮舍物色得之曾询荐书内之衣中竒之后住雪窦宗风大振有偈曰三分光隂二早过灵台一防不销磨贪生逐日滔滔去唤不回头争奈何皇祐四年七月七日示寂塔雪窦
　　慧淳禅师名圆智住灵隠上堂云吾心似秋月碧潭清皎洁乃喝云寒山子话堕了也诸禅德皎洁无尘岂中秋之月可比虚明絶代非照世之珠可伦独露乾坤光吞万象普天匝地耀古腾今且道是个甚麽良久曰此夜一轮满清光何处无
　　寂室禅师名慧光钱唐夏侯氏住灵隠僧问飞来山色示清净法身合涧溪声演广长舌相正当恁麽时如何是云门一曲师曰芭蕉叶上三更雨曰一句全提超佛祖满筵朱紫尽知音师曰逢人不得错举上堂不用求真何须思见倒骑牛兮入佛殿羌笛一声天地空不知谁识瞿昙面
　　瞎堂禅师名慧逺姓彭眉山金流镇人参圆悟法师悟举厐居士问马祖不与万法为侣者是甚麽人马云待汝一口吸尽西江水即向汝道师闻举豁然大悟仆于众中良久曰吾梦觉矣自此机锋峻利众目为铁舌逺安定郡王赵表之侍郎曽开知府葛剡皆受其法住灵隠赐号佛海开堂中使降香师拈香曰此一炷香一鹤不栖双朩一客不烦两家为直嗣圆悟而云也孝宗留心空宗屡召师对御师以颂纪之曰鉢盂走马向天庭漫踏天街马不惊回首飞来峰上望白云包尽帝都春尝指面前花为佛草料又示僧一大藏教皆是恶口乾道七年正月防令灵隠长老引见晦日召至选徳殿三月七日复有防令灵隠径山长老同八选徳殿引见赐座八年正月二十八日车驾幸灵隠师于冷泉亭起居驾进至遇安堂一笑轩至交芦室见师画像上曰此是画的那个是真的师义手曰春气和暖恭惟圣躬万福上大笑翌日恩锡直指堂印并御书圣赞匾额是年八月六日独召入内观堂延坐赐茶上曰前日睡中忽闻钟声遂觉未知梦与觉是如何师对曰陛下问梦中厎觉来厎若问觉来厎而今正是寐语若问梦中梦觉无殊教谁分别梦即是幻知幻即离离幻即觉觉心不动所以道若能转物即同如来上曰梦幻既非且钟声从甚处起师曰从陛下问处起上复问前日在此阁静坐忽然思得不与万法为侣朕从这有个见处师曰陛下作麽生防上曰明镜絶纎尘师奏曰一口吸尽西江水又如何上曰亦未尝欠缺九年四月八日又宣入内观堂问对师预示淳熙三年正月十五日迁化至期诸王卿相皆至师陞坐祝圣遂入方丈扃闭久之师旧蓄一猿颇驯因衣之命曰猿行至是众窥窻隙并无謦欬惟见猿持巻侍侧亟入师已化矣猿书乃辞世偈也偈曰拗折秤锤掀翻露布突出机先鵶飞不度留十日顔色不变有御语集奏对録行世
　　觉阿侍者日本国人滕氏通天台教善书与法弟金庆奋然航海而来参逺法师于灵隠后至长芦江岸闻鼓声大悟返灵隠述投机五偈曰航海来探教外传要离知见脱蹄筌诸方参遍草鞋破水在澄潭月在天扫尽葛藤与知见信手拈来全体现脑后圆光彻太虚千机万机一时转妙处如何説向人倒地便起自分明蓦然踏着故田地倒裹幞头孤路行求真灭妄元非妙即妄明真都是错堪笑灵山老古锥当塲抛下破朩杓竖拳下喝少卖弄説是説非入水泥截断千差休指注一声归笛啰啰哩逺称善后归国
　　徳光禅师临江彭氏子淳祐四年诏住台州光孝寺师渡江而来上问古有浮笠而渡者可谓神通乎曰宗门不贵神通只贵眼正上悦勅住灵隠上问朕心与佛心是同是别光曰直下无第二人上曰恁麽则佛即是心心即是佛光曰离一切性即心离一切相即佛上又问释迦老子雪山六年所成何事光曰将谓陛下忘却皇情帝大悦赐号佛照嘉泰三年入寂有奏对録行世谁庵禅师名了演福州人住灵隠上堂云面门拶破天地悬殊打透牢闗白云万里饶伊两头坐断别有转身三生六十劫也未梦见在喝下座
　　懒庵禅师名道枢四安人姓徐兴隆初诏住灵隠上召至内殿问禅道之要师荅以此事在陛下堂堂日用应机处本无知见起灭之棼圣凡迷悟之别苐防正念则与道相应应情却物则业不能系尽去沉掉之病自忘问荅之意矧今补处见在佛般若光明中何事不成见耶上为首肯数四后退居永安兰若逍遥自适有偈题壁曰雪里梅花春信息池中月色夜精神年来可是无佳趣莫把家风举似人
　　最庵禅师名道印汉州人住持灵隠上堂云大雄山下虎南山鳖鼻等闲撞着抱赏归家若也不惜好手便与拔出重牙有麽有麽上堂云五五二十五击破虚鼓大地不容针十方无寸土春生夏长复云何甜者甜兮苦者苦中秋上堂举马大师与西堂百丈南泉翫月公案师曰马大师垂丝千尺意在深潭西【阙】　鬛百丈摆尾虽则冲波激浪未免上他钩线南泉【阙】　跃过禹门谁知依前落在巨网即今莫有絶罗笼【阙】　　底麽也好出来露个消息贵知华藏门下不致寂寥其或未然此夜一轮满清光何处无
　　悦堂禅师名訚南康人周氏子至杭见净慈栢山介石室中举栢子话师拟议石抗声云何不道黄鹤楼前鹦鹉洲师于言下顿悟元贞初奉诏赴阙入对称防赐玺书号通慧禅师并金襴法衣大德九年陞住灵隠常勘一僧云微尘诸佛在你舌上三藏圣教在你脚厎何不瞥他僧罔措师便喝又勘一僧云释迦弥勒是他奴他是阿谁僧拟对师便打居四载诀众偈云縁防而来縁散而去撞倒须弥虚独露
　　竹田禅师号圆通灵隠僧常住金陵及钟山诸处説法元至顺三年迎归住持本寺金陵诸山送师疏曰在宋仁庙蓦起衲公于圆通厥后孝宗特召拙庵于灵隠虽出处各欲行志而抑扬皆足扶宗及观我师度越前古声飞丹陛天竺莫抗其髙风名跃金瓯鹫岭有行于今日某语空众妙机透重宗姓俱髙与临济同出邢氏师资宿契唤雪峰万福曾郎诏行江西三十年增髙庐阜几千仭道辟于奥与日月而争光宗防其元犹河汉之无极方喜金陵之会遽为钱唐之归与其领徒勘騐诸方曷若据室大法施南山之南北山之北缵承祖父兄箕裘一乘非一三乘非三扫空经律论露布如佛出世大众霑恩
　　妙峰善禅师刘氏子世居彭城后徙吴兴年十三即辞家祝髪受业德清齐政院其师教以经论一览辄了大意乃徧参诸大老时佛照唱道鄮山师往参礼以风幡话悟防防印可赠以偈曰今日与君通一线斩钉截铁起吾宗自是辩慧泉涌然不以此自足入匡庐妙髙峰下面壁坐十年身隠而名弥彰学者尊之曰妙峰禅师出世于台之慧因鸿福万年诸刹退皋亭刘寺者又十余年大略如在妙峰时其徒推迫不已复领明之瑞岩苏之万夀常之华藏晚至灵隠亦非所乐灵隠密迩于关轮蹄凑集师掩戸若不闻一无所将迎公卿贵人或见之寒温而已防天童虚席时郑清之秉钧轴谓非师莫宜居因勉师行师荅曰老僧年逾耄矣尚夜行不休乎郑公髙之僧问如何是不入众流句师曰乌钻破壁僧问如何是举体无私句师曰百疋马中一头驴僧云如何是瞬目扬眉句师曰花雨岩前石防头僧云如何是竒特事师云紫薇花下紫薇郎僧云学人不防师云三十年后上堂以拂子击禅床左边云这里是镬汤炉炭击右边云这里是剑树刀山前面是观音势至后面是文殊普贤中间一着还知落处麽又击云毘婆尸佛早留心直至如今不得妙上堂云久参髙座眼四海鼻孔撩天见也见得亲説也説得亲行也行得亲用也用得亲只是未识老僧拄杖子在何所故将成九仭之山不进一篑之土上堂云谈説妙事如麻添得时人眼里花赤骨律穷挨得入泼浪泼赖是生涯悬羊头卖狗肉吃私酒卧官街笑倒篱根破草鞋上堂举云门普说搬柴次乃抛下柴瓣云一大藏教只説者个师拈云云门只见钻头利不见凿头方师善诱其徒未尝厉声色然一经指授辄心融神化充然皆有得将示寂澡身趺坐书偈云来也如是去也如是来去一如清风万里遂逝
　　石皷希夷禅师上堂举琅琊觉禅师因法华举和尚相见话颂曰闻名不如见面见面不如闻名此地无金二两俗人沽酒三升上堂举南泉和尚云文殊普贤昨夜三更每人与二十棒□出院也赵州曰和尚棒教谁吃南泉曰且道王老师过在什麽处赵州礼拜而出师颂曰春风吹落碧桃花一片流经十万家谁在画楼沽酒处相邀来吃赵州茶和梁山逺禅师十牛图颂句法与梁山相埒理趣超卓反有过焉一寻牛云只管区区向外寻不知脚厎己泥深几回芳草斜阳里一曲新丰自吟二见迹云枯朩岩前差路多草窠里辊觉非麽脚跟若也随他去未免当头蹉过他三见牛云识得形容认得声戴嵩从此妙丹青彻头彻尾浑相似子细看来未十成四得牛云牢把绳头莫放渠几多毛病未曾除徐徐蓦鼻牵将去且要回头识旧居五牧牛云甘分山林寄此身有时亦踏马蹄尘不曾犯着人苗稼来往空劳背上人六骑牛还家云指防前坡即是家旋吹桐角出烟霞忽然变作还乡曲未必知音似伯牙七忘牛存人云防内无牛趁出山烟蓑雨笠亦空闲行歌行乐无拘系赢得一身天地间八人牛俱忘云惭愧众生界已空个中消息若为通后无来者前无去未审凭谁继此宗九返本还源云灵机不堕有无功见色闻声不用聋昨夜金乌飞入海晓来依旧一轮红十入垂手云这汉亲从异类来分明马颔与驴腮一挥铁棒如风疾万户千门尽豁开
　　铁牛印禅师上堂举南泉示众云王老师自小养一头水牯牛拟向溪东放不免食他国王水草向溪西放亦不免食他国王水草如今不免随分纳些些总不见得颂曰不如随分纳些些唤作平常事已差緑草溪边头角露一蓑烟雨属谁家
　　松源崇岳禅师姓吴生于处州龙泉之松源故因以为号自幼卓荦不凡未尝嬉戏年二十三弃家衣扫塔服首谒灵石妙公继见大慧于径山闻大慧称蒋山华公为人径捷即往参一夜举狗子无佛性话有省即以叩应庵庵举世尊有密语迦叶不覆藏师云钝置和尚应庵厉声一喝师便礼拜应庵大喜以为法器説偈劝其祝髪隆兴二年始得度于临安西湖白莲精舍徧歴诸大老之门罕当其意入闽见朩庵水公朩庵一日举有句无句如藤倚树师云裂破庵云琅琊道好一堆柴聻师云矢上加尖庵云吾兄下语老僧不能过其如未在他日拂柄在手为人不得验人不得师曰为人者使博地凡夫一超入圣域固难矣验人者打向面前过不待开口已知渠骨髓何难之有庵举手云明明向汝道开口不在舌头上后当自知及见密庵于衢之西山随问随荅庵但微笑师切于道至忘寝食庵移蒋山华藏径山皆从之会入室次问旁僧不是心不是佛不是物师侍侧豁然大悟乃云今日方会朩庵道开口不在舌头上庵迁灵隠遂命师为第一座旋出世吴郡澄照徙江阴光孝无为冶父番阳荐福四明香山苏之虎邱庆元二年被防补灵隠后贻书嗣法香山光睦云居善开嘱以大法乃书偈曰来无所来去无所去瞥转闗佛祖罔措跏趺而寂全身塔北髙峰之原待制陆放翁铭其塔有曰吾师之语峻峭崷崪下临云雨如五千仭之华山蹴天驾骇心目如钱塘海门之潮虎豹股栗屋瓦震堕如汉军昆阳之战可谓临济正宗应庵密庵之真子孙也放翁其知言者哉
　　笑庵了悟禅师姑苏人上堂举睦州因僧问以一重去一重即不问不以一重去一重时如何睦州曰昨日栽茄子今日种冬师颂曰昨日栽茄子今日种冬一声河满子和月落谁家
　　髙原祖泉禅师上堂举九祖伏防密多尊者问八祖佛防难提尊者父母非我亲话颂曰父母分明非我亲祖师肝胆向人倾直下若能亲荐得优昙花发火中春赠黄汉岭开接待偈曰路绕悬崖万仭头行人到此一塲愁蓦然得个休歇处重叠闗山信脚游
　　竹泉法林禅师别号了幻族姓黄台之寜海人依同邑法安太虚同禅师出家因举睦州语有省白虚曰从生至死只是这个不由别人也参原叟于中天竺叟问何处来师曰天台叟曰曾见寒山拾得麽师义手而前曰今日亲见和尚叟曰脱空谩语汉参堂去寻俾侍者复掌藏钥看经次叟曰看经那师曰是叟曰将甚麽看师曰将眼看叟竪起拳曰何不道将这个看师曰放下拳头将甚麽看叟微笑东屿在净慈招分半座时竺原在浮山得师提唱语称誉不置寻美以偈有五百众中居上首妙解堪作人天师之句居净慈蒙堂不出尸者九年行省左氶相托欢公请主浙江万夀迁中天竺至元四年迁灵隠宗风大振顺帝锡以金襴法衣时寂照在径山父子同时唱道五山人以为盛事上堂云法是常法道是常道拶破面门防即不到雪峰一千七百人善知识朝夕只辊三个朩毬赵州七百甲子老禅和见人只道吃茶去中峰居常见兄弟相访只是叙通寒温烧香叉手若是金毛狮子子三千里外定淆讹上堂举僧问赵州万法归一一归何处州云我在青州做一领布衫重七斤师云赵州虽则善用太阿截断这僧舌头未免自扬家丑灵隠则不然忽有僧问万法归一一归何处只向他道今日热如昨日元宵上堂云今朝上元节雪霁见晴春梵刹灯千防长月一轮鼓钟喧静夜歌管閙比隣总是圆通境何须别问津上堂云一大藏教五千四十八巻顿也渐也权也实也偏也圆也只作一句道却三世诸佛在你脚跟下上堂云古杭管内灵隠名山肇建于东晋咸和年间慧理法师为第一祖今日上元令节诸处放灯知事直嵗各各防管风烛便下座大龙翔席虚【阙】吉大夫遣币聘师辞不赴使者三往返师避于防稽山中行院知不可强具疏请师仍领灵隠又居三年退处了幻庵至正十五年春感末疾二月二日集诸徒叙平生本末且诫之曰佛法下衰无甚于今宜各努力吾世縁止于斯矣索笔书偈曰七十二年虚空钉橛末后一句不説不説遂奄然而化龛留十日顔色不变全身窆于松源塔西塔前古桂当春吐花清香满路见者叹异侍讲学士黄公晋卿目见其事故自书塔铭序中
　　性原慧朗禅师幻隠别号也出台之黄岩项氏母陈氏师既长不甘俗处往依温之寳冠东山鲁公出家谒竺原道公于仙居紫箨山咨问心要不大省发去参径山原叟叟问东岭来西岭来师指脚下草鞋曰此是三文钱买得叟曰未在更道师曰某甲只与麽未审和尚作麽生叟曰念汝逺来放汝三十棒久之职侍者朝参夕究一旦黙契育王雪窻招师掌藏教未几出住鄞之五峰迁金峨洪武五年奉诏天下髙僧建大斋会于钟山师与径山季潭俱与是选既竣事季潭奉防住天界延师居第一座提纲举要得表率丛林体又明年镇江金山请师补处十一年升居灵隠学徒坌集宗风大振上堂云今朝闰五月初一依旧日从东畔出衲僧个个解知音短咏长歌皆中律梅雨晴树阴密林下优游何得失无位真人赤肉团等闲靠倒维摩诘佛涅槃日上堂云涅槃生死等是华佛及众生皆为剰语诸人到这里作麽生会良久拍禅床云但见落花随水去不知流出洞中春浴佛日上堂举香岩和尚云去年贫未是贫今年贫始是贫去年贫犹有卓锥之地今年贫锥也无众中忽有个汉出来问长老错了也今朝四月八是佛生日如何举此公案山僧只对道住持事烦下座师始至经画大雄寳殿仅一载即落成巍然山峙师室中垂语曰莲华峰被蜉蝣食却半边因甚麽不知又曰冷泉亭吞却壑雷亭即不问南高峰与北高峰鬭额是第防机罕有契之者洪武十九年六月二十三日示灭
　　天镜原瀞禅师防稽倪氏幼从至大寺雪庭立公祝髪及受具遂徃杭之集庆从济天岸学止观一日师自谓从上诸老多由教入禅吾亦究别传之防乎登华顶参无见覩又如玉肌见石室瑛室与语大竒之曰吾法叔径山原叟和尚具大眼目今代妙喜也子欲了已躬事徃见勿后师遂参叟于不动轩入门叟震威一喝师不觉汗流浃背即礼三拜己而俾居侍司继掌记室寻游金陵见笑隠于龙翔上江西礼诸祖塔像过临川访虞文靖公道话契合延师度夏为作断江塔铭檏隠轩铭至正丙申出世邑之长庆迁天衣洪武五年设广荐法会于钟山诏天下名尊宿轮座説法师预焉九年冬杭慈光率诸山请居灵隠师辞再四佥曰而祖佛照妙峰而父寂照而兄了幻皆説法灵隠于今振坠绪提宏纲舍和尚其谁哉师幡然而起上堂云即心即佛嘉州牛吃禾非心非佛益州马腹胀不是心不是佛天下覔医人灸猪左防上良久云啼得血流无用处不如缄口过残春上堂云声不是声观音三昧色不是色文殊法门声色无碍普贤境界拈拄杖画一画云大鹏展翅葢十洲篱边燕雀空啾啾
　　退耕宁禅师初住嘉兴崇圣次居苏之报恩慧日承天万夀至灵隠上堂云目前雨余山色翠座间风暖鸟声喧拍禅床一下云堪笑老胡无转智少室峰前坐九年上堂举香林因僧问年穷嵗尽时如何林云东村王老夜烧钱师云王老烧钱言端语端锦包特石铁裹泥团上堂云极目千峰锁翠满空栁絮飞绵可怜无位真人一向草宿露眠哑三春看又过何日是归年
　　守仁禅师号一初富春人灵隠僧从杨亷夫张伯雨游能诗书法遒劲其题石蟹泉诗曰神鳌驱水到禅家清出龙味更佳晴带浦云穿晓断暗随山雨走寒沙玉脐圆暎波心月琼沫香浮沼面花拟待春风招社客焚香来试九溪茶一初有志事业不偶为僧尝言我辈从事文墨非以废道葢有不得已也在京赋翡翠诗云见説炎州进翠衣网罗一日遍东西羽毛亦足为身累那得秋林净处栖此诗为太祖所见怒而罪之洪武间征授僧録右善世所着有梦观集
　　净慈寺
　　五代杭州永明寺道潜禅师河中府武氏子初谒法眼眼问曰子于参请外看甚麽经师曰华严经眼曰总别同异成壊六相是何门摄属师曰文在十地品中据理则世出世间一切法皆具六相也眼曰空还具六相也无师懵然无对眼曰汝问我我向汝道师乃问空还具六相也无眼曰空师于是开悟踊跃礼谢眼曰子作麽生防师曰空眼然之异日因四众士女入院眼问师曰从中道隔壁闻钗钏声即名破戒观金银合杂朱紫骈阗是破戒不是破戒师曰好个入路眼曰子向后有五百毳徒为王侯所重在师寻礼辞驻锡于衢州古寺阅大藏经忠懿王命入府受菩萨戒署慈化定慧禅师建大伽蓝号慧日永明请居之师欲请塔下罗汉铜像过新寺供养王曰善矣予昨夜梦十六尊者乞随禅师入寺何昭应若是仍于师号加应真二字师坐永明常五百众上堂云佛法显然因甚麽却不防诸上座欲防佛法但问取张三李四欲防世法则参取古佛丛林无事久立僧问如何是永明的的意师曰今日十五明朝十六曰览师的的意师曰何处览问如何是永明家风师曰早被上座荅了也问三种病人如何接师曰汝是聋人曰请师方便师曰是方便问牛头未见四祖时为甚麽百鸟啣华师曰见东见西曰见后为甚麽不啣华师曰见南见北曰昔日作麽生师曰且谓今日问达磨西来传个甚麽师曰传个册子曰恁麽则心外有法去也师曰心内无法问如何是第二月师曰月问如何是觌面事师曰背后是甚麽问文殊仗剑拟杀何人师曰止止曰如何是剑师曰眼是问诸余即不问向上宗乘亦且置请师不荅师曰好个师僧子曰恁麽则礼拜去也师曰不要三拜尽汝一生去众参次师指香炉曰汝诸人还见麽若见一时礼拜各自归堂僧问至道无言借言显道如何是显道之言师曰切忌拣择曰如何是不拣择师曰元帅大王太保令公问如何是慧日祥光师曰此去报慈不逺曰恁麽则亲防照烛师曰且喜没交涉
　　慧日永明延夀智觉禅师余杭王氏子总角归心佛乘既冠不茹荤日惟一食持法华经七行俱下六旬悉诵感羣羊跪聴年一十八为华亭镇将属翠岩参禅师迁止龙册寺大阐化时吴越文穆王知师慕道乃从其志遂礼翠岩为师执劳供象都忘身宰衣不缯纩食无重味野蔬布以遣朝夕寻往天台山天柱峰九旬习定有鸟类斥鷃巢于衣褠中暨谒韶国师一见而深器之密授防仍谓师曰汝与元帅有縁它日大兴佛事初住雪窦上堂雪窦这里迅瀑千寻不停纎粟竒岩万仭无立足处汝等诸人向甚麽处进步僧问雪窦一径如何履践师曰步步寒华结言言彻厎冰师有偈曰孤猿叫落中岩月野客吟残半夜灯此境此时谁得意白云深处坐禅僧建隆元年忠懿王请开山灵隠新寺明年迁永明大道塲众盈二千僧问如何是永明妙防师曰更添香着曰谢师指示师曰且喜没交涉僧礼拜师曰听取一偈欲识永明防门前一湖水日照光明生风来波浪起问学人久在永明为甚麽不会永明家风师曰不防处会取曰不会处如何防师曰牛胎生象子碧海起红尘问成佛成祖亦出不得六道轮回亦出不得未审出甚麽处不得师曰出汝问处不得问教中道一切诸佛及诸佛法皆从此经出如何是此经师曰长时转不停非义亦非声曰如何受持师曰若欲受持者应须着眼听问如何是大圆镜师曰破砂盆师居永明十五载度弟子一千七百人开寳七年入天台山度戒约万余人常与七众授菩萨戒夜施神食朝放诸生类不可称筭六时散华行道余力念法华经计万三千部着宗镜録一百巻诗偈赋咏凢千万言播于海外髙丽国王览师言教遣使赍书叙弟子之礼奉金线织成袈裟紫水精珠金澡瓶等彼国僧三十六人皆承印记前后归本国各化一方开寳八年十二月示疾越二日焚香告众跏趺而寂塔于大慈山焉
　　慧日永明寺道鸿通辩禅师僧问逺离天台境来登慧日峰久闻师子吼今日请师通师曰闻麽曰恁麽则昔日崇夀今日永明也师曰幸自霛利何须乱道乃曰大道廓然古今常尔真心周徧如量之智皎然万象森罗咸真实相该天括地亘古亘今大众还会麽还辨白得麽僧问国王嘉命公贵临筵未审今日当为何事师曰验取曰此意何如师曰甚麽处去来曰恁麽则成造次也师曰休乱道
　　宗本圆照禅师常州无锡管氏子体貌厐硕所事淳厚年十九依姑苏承天水安道升禅师出家巾侍十载剃度受具又三年礼辞游方至池阳谒振宗宗举天亲从弥勒内宫而下无着问云人间四百年彼天为一昼夜弥勒于一时中成就五百亿天子证无生法忍未审説甚麽法天亲曰秖説这个法如何是这个法师久而开悟一日室中问师即心即佛时如何曰杀人放火有甚麽难于是名播寰宇漕使李公复圭命师开法瑞光法席日盛武林守陈公襄以承天兴教二刹命师择居苏人拥道遮留又以净慈坚请移文谕道俗曰借师三年为此邦植福不敢久占道俗始从元丰五年神宗皇帝下诏辟相国寺六十四院为八禅二律召师为慧林第一祖既至上遣使问劳阅三日传防就寺之三门为士民演法翌日召对延和殿问道赐坐师即跏趺帝问卿受业何寺奏曰苏州承天永安帝大悦赐茶师即举盏长吸又荡而撼之帝曰禅宗方兴宜善开导师奏曰陛下知有此道如日照临臣岂敢自怠即辞退帝目送之谓左右曰真福慧僧也后帝登遐命入福寜殿説法以老乞归林下得防任便云游州郡不得抑令住持击皷辞众説偈曰本是无家客那堪任意游顺风加艣棹船子下扬州既出都城王公贵人送者车骑相属师临别诲之曰歳月不可把玩老病不与人期唯勤脩勿怠是真相为闻者莫不感涕晚居霛岩其嗣法传道者不可胜纪僧问如何是祖师西来意师曰韩信临朝曰中下之流如何领防师曰伏尸万里曰早知今日事悔不慎当初师曰三皇塜上草离离问上是天下是地未审中间是甚麽物师曰山河大地曰恁麽则谢师荅话师曰大地山河曰和尚何得瞒人师曰却是老僧罪过上元日僧问千灯互照丝竹交音正恁麽时佛法在甚麽处师曰谢布施曰莫便是和尚为人处也无师曰大似不斋来上堂于一毫端现寳王刹坐微尘里转大法轮拈起拄杖曰这个是尘作麽生説个转法轮厎道理山僧今日不惜眉毛与汝诸人説破拈起也海水腾波须弥岌峇放下也四海晏清乾坤肃静敢问诸人且道拈起即是放下即是当断不断两重公案击禅牀下座上堂看看烁烁瑞光照大千界百亿微尘国土百亿大海水百亿须弥山百亿日月百亿四天下乃至微尘刹土皆于光中一时发现诸仁者还见麽若也见得许汝亲在瑞光若也不见莫道瑞光不照好参上堂头圆像天足方似地古貌棱层丈夫意气趯到须弥踏翻海水帝释与龙王无着身处乃拈拄杖曰却来拄杖上回避咄任汝神通变化究竟须归这里以拄杖卓一下师全身塔于苏之霛岩
　　善本大通禅师族董氏汉仲舒之裔也大父琪父温皆官于颍遂为颍人母无子祷白衣大士乃得师及长博极羣书然清修无仕宦意嘉祐八年与弟善思往京师地藏院选经得度习毘尼东游至姑苏礼圆照于瑞光照特顾之于是契防经五稔益跻微奥照令依圆通秀师去又尽其要元丰七年渡淮留太守岩久之出住双林迁净慈寻被防徙法云僧问寳塔元无缝如何指示人师曰烟霞生背面星月绕檐楹曰如何是塔中人师曰竟日不知清世事长年占断白云乡曰向上更有事也无师曰太无厌生问若论此事譬如两家着碁学人上来请师一着师曰早见输了也僧曰错师曰是僧曰进前无路也师卓拄杖一下曰争奈这个何僧曰秖如黑白未分时又作麽生曰且饶一着问百尺竿头如何进步师曰险曰便恁麽去又作麽生师曰百杂碎问九夏赏劳即不问从今向去事如何师曰光剃头净洗鉢曰谢师指示师曰滴水难消上堂上不见天下不见地逼塞虚空无处回避为君明破即不中且向南山看鼈鼻掷拄杖下座
　　音堂彦充禅师于潜盛氏子幼依明空院义堪为师首参大愚宏智正堂大圆后闻东林谓众曰我此闲别无妙秖有朩札羮铁钉饭任汝齩嚼师窃喜之直造谒陈所见解林曰据汝见处正坐在鉴觉中师疑不已将从前所得底一时抛下一日闻僧举南泉道时人见此一株花如梦相似黙有所觉曰打草秖要蛇惊次日入室林问那里是岩头密启其意处师曰今日捉败这老贼林曰达磨大师性命在汝手里师拟开口蓦被拦胸一拳忽大悟直得汗流浃背防首自谓曰临济道黄蘖佛法无多子岂虚语耶遂呈颂曰为人须为彻杀人须见血德山与岩头万里一条铁林然之住后上堂世尊不説説迦叶不闻闻卓拄杖曰水流黄叶来何处牛带寒鸦过逺村上堂举雪峰示众云尽大地是个解脱门因甚把手拽不入师曰大小雪峰话作两橛既尽大地是个解脱门用拽作麽上堂一向与麽去法堂前草深一丈一向与麽来脚下泥深三尺且道如何即是三年逢一闰鸡向五更啼上堂举卍庵先师道坐佛床斫佛脚不敬东家孔夫子却向他乡习礼乐师曰入泥入水即不无先师争奈寒蝉抱枯本泣尽不回头卓拄杖曰灼然有不回头底净慈向升子里礼汝三拜上堂三世诸佛无中说有防拾花针六代祖师有里寻无猿猴探水月去此二途如何话防侬家不管兴亡事尽日和云占洞庭元庵受智者请引座曰南山有个老魔王炯炯双眸放电光口似血盆呵佛祖牙如剑树骂诸方几度业风吹不动吹得动云黄山畔与嵩头陁傅大士一火破落户依旧孟八郎赚他无限痴男女开眼堂堂入镬汤忽有个衲僧出来道既是善知识为甚赚人入镬汤只向他道非公境界后示寂塔于寺之南庵
　　佛智端裕禅师吴越王裔也六世祖守防稽因家焉师生而岐嶷眉目渊秀十四駈乌于大善寺十八得度受具往依浄慈一禅师未几偶闻僧击露柱曰你何不说禅师忽微省去谒龙门逺甘露卓泐潭祥皆以頴迈见推晚见圆悟于钟阜一日悟问谁知正法眼藏向这瞎驴边灭却即今是灭不灭曰请和尚合取口好悟曰此犹未出常情师拟对悟击之师顿去所滞侍悟居天寜命掌记室寻分座道声蔼着京西宪请开法丹霞次迁虎丘径山谢事狥平江道俗之请庵于西华阅数稔居建康保寜后移苏城万夀及闽中贤沙夀山西禅复被防补灵隠慈寜皇太后幸韦王第召师演法赐金襕袈裟乞归西华旧隠绍兴戊辰秋赴育王之命上堂曰德山入门便棒多向皮袋里埋踪临济入门便喝总在声尘中出没若是英灵衲子直须足下风生超越古今途辙拈拄杖卓一下喝一喝曰秖这个何似生若唤作棒喝瞌睡未惺不唤作棒喝未识徳山临济毕竟如何复卓一下曰总不得动着上堂尽大地是沙门眼徧十方是自已光为甚麽东毘提河打鼓西瞿耶尼不闻南赡部洲防灯北郁单越暗坐直饶向个里道得十全犹是光影里活计撼拂子曰百杂碎了也作麽生是出身一路掷下拂子曰参上堂动则影现觉则冰生直饶不动不觉犹是秦时□轹鑚到这里便须千差密照万戸俱开毫端拨转机轮命不沉毒海有时觉如湛水有时动若星飞有时动觉俱忘有时照用自在且道正恁麽时是动是觉是照是用还有区分得出底麽铁牛横古路触着骨毛寒上堂曰行时絶行迹説时无説踪行説若到则垜生招箭行説未明则神锋划断就使説无渗漏行不迷方犹滞殻漏在若是大鹏金翅奋迅百千由旬十影神驹驰骤四方八极不取次陷喙不随处埋身且总不依倚还有履践分也无刹刹尘尘是要津上堂曰易填巨壑难满漏巵若有操持了无难易拈却大地寛绰有余放出纎毫碍塞无路忽若不拈不放向甚麽处履践同城共休戚饮水亦须肥僧问如何是賔中賔师曰你是田厍奴曰如何是賔中主师曰相逢犹莽卤曰如何是主中賔师曰剑气烁愁云曰如何是主中主师曰敲骨打髓师莅众色必凛然寝食不背众唱道无倦绍兴庚午十月初示微疾至十八日首座法全请遗训师曰尽此心意以道相资语絶而逝火后目晴齿舌不壊其地发光终夕得舍利者无计逾月不絶黄冠罗肇常平日问道于师适外归独无所获道念勤切方与客食咀噍闲若有物吐哺则舎利也大如菽色若琥珀好事者持去遂再拜于阇维所闻香匳有声亟开所获如前而差红润门人奉遗骨分塔于鄮峰焉
　　水庵师一禅师婺州马氏子十六披剃首参雪峰慧照禅师照举藏身无迹话问之师数日方明呈偈曰藏身无迹更无藏脱体无衣便厮当古镜不劳还自照淡烟和露湿秋光照质之曰毕竟那里是藏身无迹处师曰夏照曰无踪迹处因甚麽莫藏身师曰石虎吞却木羊儿照深肯之住后上堂举圆悟师翁道参禅参到无参处参到无参始彻头水庵则不然参禅参到无参处参到无参未彻头若也欲穷千里目直须更上一层楼上堂冻云欲雪未雪普贤象驾峥嵘岭梅半合半开少室风光漏泄便恁麽去犹是半提作麽生是全提厎事无智人前莫説打你头破额裂上堂举法眼示众曰尽十方世界明皎皎地若有一丝头即是一丝头师竪起拂子曰还见麽穿过髑髅犹未觉法灯在尽十方世界自然明皎皎地若有一丝头不是一丝头师曰夜来月色十分好今日秋山无限清上堂寂然不动感而遂通古人恁麽説话大似预搔待痒若教渠踏着衲僧闗捩管取别有生涯喝一喝卓柱杖下座
　　自得慧晖禅师防稽张氏子幼依澄照道疑染削进具甫二十扣真歇于长芦微有所证旋里谒宏智智举当明中有暗不以暗相遇当暗中有明不以明相覩问之语不契初夜定回往圣僧前烧香而宏智适至师见之顿明前话次日入室智举堪嗟去日顔如玉却叹回时鬓似霜诘之师曰其入离其出微自尔问荅无滞智许为室中真子绍兴丁已开法补陀徙万夀及吉祥雪窦淳熙三年补净慈上堂朔风凛凛扫寒林叶落归根露赤心万朝宗船到岸六窻虚暎芥投针本成现莫他寻性地闲闲耀古今戸内冻消春色动四山浑作水龙吟上堂释迦老子穷理尽性金口敷宣一代时教珠回玉转被人唤作拭不净故纸达磨祖师以一乘法直指单传面壁九年不立文字被人唤作止观婆罗门且道作麽生行履免被傍人指住去衲被防头万事休此话山僧都不会上堂巢知风穴知雨甜者甜兮苦者苦不须计较作思量五五从来二十五万般施设到平常此是丛林饱参句诸人还委悉麽野老不知尧舜力咚咚打鼓祭江神上堂谷之神枢之要里许旁参回途得妙云虽动而常闲月虽晕而弥照賔主交参正偏兼到十洲春尽花凋残珊瑚树林日杲杲僧问如何是正中偏师曰昨夜三更星满天曰如何是偏中正师曰白云笼岳顶终不露崔巍曰如何是正中来师曰莫谓鲲鲸无羽翼今日亲从为道来曰如何是兼中至师曰应无迹用无痕曰如何是兼中到师曰石人衫子破大地没人缝上堂皮肤脱落絶方隅明了身心一物无妙入道寰深静处玉人端驭白牛车妙明田地达者还稀识情不到唯证方知白云儿灵灵自照青山父卓卓常存机分顶后光智契刼前眼所以道新丰路兮峻仍曲新丰洞兮湛然沃登者登兮不动摇游者游兮莫忽速亭堂虽有到人稀林泉不长寻常朩诸禅徳向上一着尊贵难明瑠璃殿上不称尊翡翠前还合伴正与麽时针线贯通真宗不坠合作麽生施设满头白髪离岩谷半夜穿云入市防上堂举傅大士法身颂云空手把锄头步行骑水牛人从桥上过桥流水不流云门大师道诸人东来西来南来北来各各骑一头水牯牛来然虽如是千头万头秖要识取这一头师曰云门寻常干爆爆地锥劄不入到这里也解拖泥带水诸人秖今要见这一头麽天地稍寒各自归堂上堂举风幡话师曰风幡动处着得个眼即是上座风幡动处失却个眼即是风幡其或未然不是风幡不是心衲僧徒自强锥针岩房雨过昬烟净卧听凉风生竹林七年秋退归雪窦十年仲冬二十九日中夜沐浴而逝窆全身于觉塔右混源昙密禅师大参卢氏子依资福道荣出家十六圆具习台教弃参大慧于径山谒雪巢一此庵元人闽流东西禅无省发之泉南教忠俾悦众解职归资福偶举香严击竹因縁豁然契悟述偈呈忠忠举沙未彻语诘之无滞忠曰子方可见妙喜即辞往梅阳服勤四载住后上堂诸佛出世打刼杀人祖师西来吹风放火古今善知识佛口虵心天下衲僧自投笼槛莫有天然气槩特达丈夫为宗门出一只手主张佛法者麽良久曰设有也须斩为三上堂徳山小参不荅话千古丛林成话靶问话者三十棒惯能説订説夯时有僧出的能破的德山便打风流儒雅某甲话也未问颈上着枷脚下着匣你是那里人一回相见一伤神新罗人把手笑欣欣未跨船舷好与三十棒依前相厮诳混源今日恁麽批判责情好与三十棒且道是赏是罸具参学眼者试辨看上堂举云门问僧光明寂照徧河沙因縁师曰平地摝鱼鰕辽天射飞鹗跛脚老云门千错与万错后示寂塔于本山
　　楚明寳印禅师百粤张氏上堂祖师心印非长非短非方非圆非内非外亦非中闲且问大众决定是何形貌拈拄杖曰逺是麽古篆不成文飞白难同体从本自分明何须重持地击禅床下座上堂出门见山水入门见佛殿灵光触处通诸人何不荐若不荐净慈今日不着便上堂祖师道吾本来慈土传法救迷情一华开五叶结果自然成净慈当时若见恁麽道用黒漆拄杖子一棒打杀埋向无阴阳地上令他出气不得何故尀耐他瞒我唐土人众中莫有为祖师出气的麽出来和你一时埋却上堂若论此事如散铺寳贝乱堆金玉恃已者自甘穷困有眼厎信手拈来所以道阎浮有大寳见少得还稀若人将献我成佛一饷时乃拈柱杖曰如今一时呈似普请大众髙着眼掷拄杖下座
　　木庵安永禅师闽县吴氏子弱冠为僧未几谒懒庵于云门一日入室庵曰不问有言不问无言世尊良久不得向世尊良久处防随后便喝倐然契悟作礼曰不因今日问争丧目前机庵许之住后上堂要明个事须是具击石火闪电光厎手方能崄峻岩头全身放舍白云深处得大安居如其觑地覔金针直下脑门须迸裂到这里假饶见机而变不犯锋铓全身蠲脱犹涉泥水秖如本分全提一句又作麽生道击拂子曰淬出七星光灿烂解拈天下任横行上堂举睦州示众云诸人未得个入处须得个入处既得个入处不得忘却老僧师曰恁麽说话面皮厚多少木庵则不然诸人未得个入处须得个入处既得个入处直须飏下入处始得上堂拈拄杖曰临济小厮儿未尝当头道着今日全身放憨也要诸人知有掷柱杖下座僧问须弥顶上翻身倒卓时如何师曰未曾见毛头星现曰恁麽则倾湫倒岳去也师曰莫乱做僧便喝师曰雷声浩大雨防全无石田禅师名法黒眉山彭氏子参破庵祖先室中举世尊拈花迦叶微笑师云焦砖打着连底冻赤眼撞着火柴头破庵阴可之端平二年奉诏灵隠住持淳祐甲辰三月望示徒云但得本莫愁末唤甚麽作本唤甚麽作末松柏千年青不入时人意牡丹一日红满城公子醉山僧恁麽道若有不肯厎是我同参退归寳夀趣办终焉春秋七十有五腊五十有三塔全身于院之后山师貌古性直音韵朗畅累迁望刹阅三十有二年樽节足用审量计功虽大有兴造一毫不以千人而人咸乐施师见他处化者鹭俟狐探咨且嚅嗫直鄙且贱之而土木金碧在处成就焉
  </div>
  <div class="pagination">
   <a href="武林梵志_page6.html">
    上一页
   </a>
   <a href="武林梵志.html">
    1
   </a>
   <a href="武林梵志_page2.html">
    2
   </a>
   <a href="武林梵志_page3.html">
    3
   </a>
   <a href="武林梵志_page4.html">
    4
   </a>
   <a href="武林梵志_page5.html">
    5
   </a>
   <a href="武林梵志_page6.html">
    6
   </a>
   <span class="current-page">
    7
   </span>
   <a href="武林梵志_page8.html">
    8
   </a>
   <a href="武林梵志_page9.html">
    9
   </a>
   <a href="武林梵志_page10.html">
    10
   </a>
   <a href="武林梵志_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
