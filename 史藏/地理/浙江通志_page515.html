<!DOCTYPE html>
<html>
<head>
    <meta charset="UTF-8">
    <title>浙江通志 - 第 515 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 515 页/共 787 页</h1>
    <div class="content">　　郑东　郑采【元诗选传东字季眀号杲斋平阳人再践塲屋不合主司程度遂弃去大肆力于古文词日试万言滚滚不休欧阳元功奇其才欲荐之会卒弟采字曲全名亦相埒遗文合厘十四卷曰郑氏聨璧集宋濂序之以为杲斋之文气质沈雄如老将帅师旗鼓纷错咸归节度曲全之文规制峻整如齐鲁大儒衣冠伟然出言不烦曲尽情意皆有台阁宏丽之观而无山林枯槁之气也】
　　张天英【元诗选传字羲上永嘉人酷志读书二十年穿贯经史徴为国子助教性刚严不好趋谒再调不就游浙西多居吴下与玉山主人顾仲瑛相友善肆为诗章尤善古乐府驰骤二李间自号石渠居士】
　　陈允文【温州府志瑞安人性耿介每慕徐孺子陶靖节为人乃尽取陶诗和之与人交无町畦望之知为佳士尝醉坐樟松桥临流歌咏飘然物外年八十终】
　　吴子美【温州府志字世英泰顺人博通古今善吟咏所着怡情集多出性情之正咏史诸作卓有监戒】
　　薛汉【元诗选传字宗海永嘉人为诸暨州学正始拟北郊制宫悬上之泰定元年选国子助教赴教上都于古今制度名物创作变易年考月究无或有爽赵文敏号为鸿识得古遗器书画必令辨之乃定鲁子翚称其诗律书楷严缜有法而慎慤不矜非雅交莫克知也】
　　陈髙【温州府志字子止平阳人至正进士授庆元録事转慈溪尹皆有声末防方氏起乃浮海过山东河南谒王太傅论江南虚实安危其言娓娓王欲官之辞不受寻卒其为文上本迁固下猎诸子诗遡汉魏齐梁以下弗论也自号不系舟渔者蘓太守序其文】
　　明
　　林温【万厯温州府志字伯恭永嘉人元季以春秋魁乡荐文名倾海内洪武初授秦王府教授典闽浙二省乡试宋濂称其诗文本于气之所养与世之学诗者自异着有栗斋集】
　　余尧臣【温州府志字唐卿永嘉人早以文学着元末客会稽越帅院判迈盖卿政吕珍罗致幕下与有保越功荐剡交上无意仕进即越之桐桂里治团结茆署曰菜薖已而入吴居北郭与髙唘张羽等为北郭十友洪武二年授新郑丞】
　　尹道逊【温州府志字克诚瑞安人七嵗工书永乐中以竒童应荐歴官太常卿致仕居官五十余年囊槖萧然日以诗画自娱与吴祚蔡鼎结清乐会倡和吟咏年逾耄耋卒有太极心性图説归田百咏】
　　孙华【列朝诗集传字元实永嘉人侨居华亭年十三郡守课诸生春隂诗操笔立就落句云栁花只在斜阳外不肯分明过小桥守大竒之诵经考史以博雅闻尤好岐黄家用荐为医学教授辞免戴折角巾衣鹤氅衣望山临水步翛然所居小阁列古彛鼎法书名画焚香静坐终日书非佳墨熟纸不作饮馔非精洁不食士非贤不与交卒年八十余】
　　郑绎【乐清县志字廷韶登浙省乡荐心濂洛诸书为文期臻秦汉而诗宗李杜举进士不第留太学前后积二十载所讲授诸生去而成名者凡数十辈后通判九江长沙二郡卒官舍萧然寒士莫及也有诗文二集学者称豫斋先生】
　　周旋【分省人物考字中规永嘉人正统丙辰进士第一擢修撰厯左庶子寻卒旋为弟子员即刻苦于学既在选首遂日夜进学不厌为文耻袭陈言务出已意每日引满三数行索笔千百言立就汗漫演迤理致然求者接屦于户而应之常若有余有集若干卷】
　　周令【瑞安县志字巽之幼工楷法郡守项澄以竒童荐为翰林秀才宏治戊午会脩累朝实录授直秘书厯官太常卿通政使出入禁闱六十余年始终恭慎朝论重之着有志善集】
　　周纲【乐清县志字时立家贫嗜学分教清江转信丰所着有周礼补遗左氏触璜等书学者称玉台先生】
　　项乔【温州府志字迁之永嘉人嘉靖己丑会试第二由郎署出守抚庐河间三郡厯湖广福建藩臬终广东叅政仕宦二十余年所至多善政平居未尝一日废书研穷理奥有所独得輙劄记以自镜为文不事险棘靡艶着有瓯东文录政録】
　　方继学【平阳县志字一敬燧曽孙始习举子业不售弃去涉猎经史百家所着有五经辨疑河图衍辑乡先哲文行为江南文献辑两浙名人诗为浙音会畧又欲行乡约正防礼时称西堂先生】
　　王健【温州府志字伟纯永嘉人嘉靖戊戌进士授刑部主事改礼部知制勅擢祠祭仪制二司郎中定乐律及调处宗藩章疏娓娓时论推之陞南光禄少卿卒于官操履清谨诗文典则雅驯尚论者称为金玊君子着有应制録鹤泉集】
　　侯一元【乐清县志字舜举年十三父廷训以大礼系诏狱伏阙再上书陈寃状都御史唐龙竒之出其父举嘉靖戊戍进士授南刑部主事积迁江西左布政使所至有恵政解官林下辟园榭日携客登临倡咏二十余年文章称名家居恒荘肃虽盛暑不袒露与人素狎亦未尝有惰容孝友乐施凡亲而贫疎而贤者悉周之所着诗文二十卷】
　　康従理【静志居诗话字裕卿永嘉人任侠好谈兵间闗戎幕刘子髙建纛毘陵病革従理驰赴与诀经纪其丧扶其柩至武林逺近义之居燕偕黎惟敬游西山其倡和诗尚存余多散佚太仓曹子彦收而刻之曰二鴈山人集】
　　王应辰【温州府志字拱甫永嘉人少慧负奇气父好积书应辰徧取诸书日诵之不问家人生产诗文卓然名家所着有正情集防苕斋诗话】
　　叶耿【平阳县志字纯仁少为诸生领防通尚书春秋诗赋文翰搦管便就従游者多知名士所着有尚书翼训春秋要畧越东樵语】
　　刘康祉【温州府志字以吉永嘉人万歴庚戍进士任南司马曹感时事作窽言上之熹宗朝改礼曹定朝鲜之议续康节之祀于时政多所匡禆出督山右学政厯两广宪臬晋右辖平生手不释卷自经史百家以及稗官野乘咸丹铅评有识匡斋集行世】
　　戴宗璠　戴宗瓛【温州府志宗璠字瑞乔永嘉人弟宗瓛字瑞洲俱擅文名宗璠以贡授学博万厯间与修温州府志宗瓛亦以贡任钱塘学谕尤精词翰著名吴中时人称为二戴】
　　姜准【温州府志字平仲永嘉人博综羣籍尤悉瓯中典故著书二十七种时称艮峯先生】林应龙【万厯温州府志字翔之永嘉人精篆隶擅文学以不能淟涊权贵久淹印局大使所着有雅词补义文説字海棊史传于世】
　　处州府
　　宋
　　管师复【传详隠逸】
　　叶涛【崇祯处州府志字致逺龙泉人熙宁进士以文章见褒于神宗仕至翰苑以徽猷阁待制致仕徙居白下与王安石蘓轼相友善倡和甚富】
　　鲍慎由【东都事畧字钦止龙泉人举进士少従王安石学又尝亲炙蘓轼故其文汪洋闳肆而诗尤髙妙徽宗召对除工部员外郎厯广西淮南转运判官又知海州卒尝注杜诗有文集五十卷】
　　鲍刚【嘉靖浙江通志字弱翁括苍人善属文尤长于诗举进士不第即毅然曰此非吾所学也徜徉于东南山水间俗事畧不闗意同时陶弼以诗名少许可得刚所作以为出已上愿得为友刚亦雅闻弼因徒步归之初刚与吕恵卿善熙宁中恵卿知政事欲用刚刚即日出京】
　　祝顔【括苍彚纪字景深丽水人大观中举八行贡入太学三年以舍选登进士尝试孟轲勇于义赋脍炙人口时号祝孟轲终宣义郎】
　　詹乂【括苍彚纪字持国缙云人以文学着北使至每问曰詹乂尚在否盖以乂为义也累官兵部尚书给事中歴仕四朝静正忠鲠为时所忌力丐休髙宗时进端明殿学士主管洞霄宫归后髙宗语执政曰詹乂文章泰山北斗欲大用之屡召不起卒諡惠安】
　　田君右【缙云县志字良臣幼习举子业尝一举不合时文尺度遂隠居著书有太极通书説易春秋管见性理七篇河图洛书太衍揲着太准易説同契辨律吕天文地理精考诸史考共若干卷】
　　蒋存诚【嘉靖浙江通志字遂明青田人好学工文词登崇宁五年进士厯官国子祭酒知饶州着国子先生集】
　　林越【括苍彚纪字伯仁龙泉人登绍兴二十一年进士监行在诸司审计司平生学力深于汉史撮其文附以训诂五十篇名曰汉隽】
　　叶禔【括苍彚纪字天祺丽水人问学该博文词典赡任上饶县簿马光祖守建康辟至幕府多所賛画梁椅华登云朱天民吴梅皆出其门】
　　叶梦登【旧浙江通志字天游丽水人博学多识以文学鸣尝哀辑诸儒论史精语为一编名曰通鉴发挥中景定三年进士为安吉州教授】
　　叶谦亨【括苍彚纪字伯益青田人以文章藻绘为士林推重累迁起居舍人兼权中书终浙西提刑狱所至有声文集五卷外制二卷奏议一卷】
　　何俌【两浙名贤録字徳辅龙泉人以进士教授绍兴时方与金和好俌裒少康周宣王汉光武晋元帝事可施行者为中兴龟鉴上之乾道间以集英殿出知庐州上赐诗祖饯有奏议内外制西汉补遗大学讲义若干卷】
　　郑克已【旧浙江通志字仁叔青田人登淳熙进士性清逸有晋宋人风范诗自成一家尝云自是隆兴新体制原非大歴旧词章官至福建提刑司干官】
　　朱筠【括苍彚纪字仲端青田人甫冠以词赋魁乡荐继游上庠中特奏名第二人汤岐公一见奇之命子硕受业内翰李巘时亦従游除蕲春监卒有竹轩小集】
　　胡份【旧浙江通志缙云人文章气节为学者宗官国子司业后守鄱阳有诗集行江西汪藻为之序】李桂【括苍彚纪字芳叔缙云人饶杭二州教授为文自出机轴従学常数百人多成名士识度伟卓议论慷慨作诗有晚唐风致】
　　余璘【括苍彚纪字仲文青田人不乐仕进博览文史着介山集】
　　刘澹然【两浙名贤録字安道松阳人举嘉泰壬戍进士歴官秘书省著作郎初为举子游三衢试士以风云龙虎之赋魁于众作邑人项安世徙江陵其子容孙以浙东宪使行县展墓安道以唘致之极其俊逸着有午溪集】
　　龚敦颐【遂昌县志原之孙博通羣籍撰元祐建中列传谱述一百卷淳熙间修国史授颍州文学仕至宗正丞】
　　何侑【括苍彚纪字徳器龙泉人以恩补将仕郎累擢大理寺丞出知漳州代还寻除江南东路茶盐司公勤防正入仕二十余年多著绩用曽作天爵铭吏治戒并叹习一篇皆中薄俗又裒次家集五十卷有览古史断二卷自号存斋寓居霅川】
　　鲍彪【旧浙江通志字文虎龙泉人精史学以战国防书失次为之注定时有论説以正其谬又有书解杜诗注为司封员外郎请老】
　　张津【括苍彚纪字子问龙泉人乾道特奏名第四廷对擢首授太宁簿居官不阿后归日延邑老成讲学诱掖后进着有曲江集四书疑义公简笔录】
　　季可【括苍彚纪字处仁龙泉人寳祐丙辰进士起义乌县簿累官兵部尚书行枢宻院都承防政绩甚着归隠古来山所作诗文题曰隠怪者作着大学体卦五十卷】
　　元
　　范霖【括苍彚纪字君泽缙云人学问该博词藻清雅尝被召入献八卦图厯代编作图授翰林编修出为江西浙江儒学提举官至礼部侍郎】
　　陈绎曽【元史陈旅传绎曽字伯敷处州人口吃而精敏异常诸经注疏多能成诵文词汪洋浩博其气沛如也官至国子助教】
　　尹廷髙【元诗选传字仲眀遂昌人其父竹坡当宋季以能诗称廷髙遭乱转徙厯二十年始归故乡尝掌教于永嘉谢病归所着有玉井樵唱正续稿】
　　陈鉴【括苍彚纪字伯铢丽水人典教松阳善诗章有午溪集】
　　叶浚【括苍彚纪字仲明丽水人通经学着石山樵唱诗集又有叶烶号髙溪善诗有和陶集】梁载【括苍彚纪字逊耕丽水人通经博学着元处州路志侄琪字完珪以文学世其家】项垒【崇祯处州府志字彦髙龙泉人好学能文尤长于诗舒穆噜宜孙刘伯温叶世杰皆相推重前后续集凡八卷题曰山中言志】
　　刘明【括苍彚纪字峻明龙泉人博极羣书而诗学尤粹安南獠苗为乱提兵勦除民赖以安寻退隠与刘伯温胡仲渊相友善作诗唱和着集四卷】
　　郑元祐【元诗选传字眀徳遂昌人家钱塘是时咸淳诸老犹在元祐徧游其门质疑稽隠充然有得父殁侨居平江至正丁酉除平江路儒学教授擢江浙儒学提举卒元祐儿时伤右臂比长能左手作楷书规矩备至遂自号尚左生为文章滂沛豪宕有古作者风诗亦清峻苍古晚年自彚其所作以授谢徽名侨吴集】
　　应觉翁【括苍彚纪缙云人博览古今好吟咏着有苍山集】
　　明
　　李【括苍彚纪字景丽水人词华敏赡吟咏得盛唐体洪武初弱冠诣京师应制赋钟山晓霁长律称防赐晏罢命需次录用以母老辞归家政肃如三世不异防有泉石藁若干卷】
　　刘廌【列朝诗集传字士瑞诚意伯基之孙洪武二十三年袭封眀年以其叔閤门使事有连贬秩归里筑室于里第西鸡山下命曰盘谷谪戍甘肃越三月赦还永乐中卒有盘谷集十卷盘谷倡和集二卷】
　　厉光【旧浙江通志字仲青田人经史百家靡不淹贯洪武初宋濂荐任本学教谕日训诸生实学不徒以文艺相髙着居集】
　　王润孙【崇祯处州府志青田人徳性温重颙然士望文章诗律风韵萧然明初知县耿亮荐任学谕作兴学赋通五经尤长于易有图解集】
　　练鲁【括苍彚纪字希曽松阳人至正间中第南还明太祖诏求人材有司辟鲁应聘不得已至武林作辞病诗九首声调悲壮思志沈鬰若不知其意之所在归而闭门谢客复撰朝会乐歌六章喜圣人之世出庆遭逢之不偶卓然可以垂后所着有倥侗集传世】
　　包文举【崇祯处州府志字仕登松阳人従王西山受尚书得闻性命道徳之学应聘为子助教一日太祖召入武英殿赐坐陈二帝三王之道称防顾谓近臣曰此吉士也以时访问数有匡正陞齐府长史潭王雅重之髙丽国亦闻其名所着有两庵和陶璧水海岱等集】
　　陈徳询【括苍彚纪松阳人号少微山人博通经史独立不羣识者以为有仙风道骨好山水遇佳胜处辄延伫遐想思入风云题咏务精絶尝膺聘不起所着有少微集】
　　王涛【崇祯处州府志缙云人博学端行家藏万卷号墨荘着有愚泉集】
　　戴梦麟【括苍彚纪青田人七嵗为文操笔立就一日先辈谓之曰项羽闻楚歌赋作者多不工童子能之乎梦麟唯唯移时草就坐客惊骇曰奇才也有司以闻于朝其父固辞乃止后人名其所居之山为神童峯】
　　吴廷桓【崇祯处州府志丽水人洪武中举明经任王府纪善有百韵梅花诗咏史诗槐溪吟稿】潘伯济【崇祯处州府志丽水人有学行美才仪明初以明经秀才厯监察御史河南按察佥事有巢云集三十卷】
　　俞广【旧浙江通志字徳济遂昌人幼孤长克厉于学渉猎既博従先生长者习诗律永乐六年诏翰林集四方士纂修永乐大典广以能书荐诏就翰林益进其艺十八年擢兵科给事中坐累出为邯郸丞复迁刑部主事狱无寃滞杨士奇称之】
　　周景辰【崇祯处州府志名焕以字行松汤人永乐中荐入文渊阁纂修国史试以鸳鸯菊诗立就擢知连城松溪二县吏民爱之有东蒙集】
　　黄池【括苍彚纪字伯生丽水人师事刘基文学器识为时重官秦府纪善多著述有石楼文集】潘琴【括苍彚纪字舜景宁人邃经博史为文典则有古风登天顺丁丑进士授南吏部主事厯迁兴化知府乞休作招鹤词寓意传闻京师朝士争和之彚为鹤溪清风卷以寄思家居手不释卷足不至县廷文学齿徳隠然为东南望卒年九十所着有竹轩集咏史和唐诗行于世】
　　樊阜【静志居诗话字时登缙云人成化戊子举人官延平学训有樊山摘稿栝苍风雅之士独缙云樊氏门才颇盛时登而外曰叙有用拙稿曰源有竹轩稿曰昌有友菊诗曰甫有磵砾集曰贵有桂冈集曰铎有畏斋存稿】
　　樊濬【括苍彚纪字时清缙云人少嗜学善诗章晚居云门山有云门集】
　　叶烓【崇祯处州府志字季鼎丽水人逾冠博洽经史门壁皆书格言后以贡厯知丰县生平考着甚富尤工诗画别墅在椒山沿流倚岫游者谓不减辋川所着有遵制録椒山文集】
　　潘辰【崇祯处州府志景宁人由荐举官太常少卿深契性理博极羣书为文追拟秦汉直内阁二十七年诰勅多出其手动遵防墨不以非义自污所着有南屏遗稿辰父流清博学工文中正统辛酉举人曾上车驾幸太学赋深为大司成李时勉所重】
　　朱自强【括苍彚纪字体干遂昌人博学好古坐卧处皆置书朝夕延文士谈经史析疑义至老不衰以贡授莆田学训饬躬却餽士论重之不二年谢病归着易经破愚四卷】
　　黄中【列朝诗集传字文卿括苍人嘉靖中以乡荐知铅山县擢监察御史陞天津道兵备副使钱塘田汝成叙其集谓栝苍诗派倡自郁离子郁离子没凡二百年无闻而有黄西野出焉】
　　叶素【括苍彚纪字尚文青田人选贡任训导致仕事父母以色养友兄弟白首不二身若不胜衣而是非可否卓然不可易与陈中州同学亦同志趣每言曰气节文章吾畏陈子至其闇然日章浑然无迹虽中州亦自谓不及也所着有四书节释易经羡记宋元纲目断隙觌集】
　　叶瑞龄【括苍彚纪字仁夫青田人任漳州经厯学问该博居官涖事人称防介乞归所着冇礼记粕説杞忧畧春秋集】
　　潘援【崇祯处州府志景宁人举人貌古行方宪副沈暕尝曰援诗文宜于两汉间求之两聘文衡陞翰林检讨授中书舍人家居二十年乡髦或赖有造着有东崖摘稿诗林辨体】
　　李珘【崇祯处州府志字朝光缙云人敦孝友絶纷华淹贯诗书出入坟典外则椎鲁朴诚中则青箱武库遍游山水必纪其胜文词援笔立就着醒脾铁镜月岩偶然录诗韵音释铁镜续防老人传皆禆世教非苟作者】
　　王养端【遂昌县志字汝推倜傥负意气谈古今亹亹如悬河东下工古文词作诗如出唐人口举顺天亚魁大学士表炜毎推毂下之着有震堂集山居论】
　　吴承恩【崇祯处州府志字朝锡缙云人涉猎羣书有冥解性至孝居丧三年不御荤酒居东郊结草堂书乐志论闲居赋于壁以自娱诗才韶令工书法善丹青写梅花尤妙絶一时所着有东郊草堂杂録醉素堂吟稿】
　　黄九鼎【遂昌县志字禹钧万厯癸酉举人除陜州守多恵政未防解职归爱西湖之胜遂家焉名山异迹题咏防徧尤善于乐府拟古诸体结社湖山与名公互相倡和督抚刘一焜为梓湖山百咏七二草行于世】
　　叶澳【遂昌县志字尔瞻髫龀时即负大志尝受知于县令汤显祖万厯甲午领乡荐因抱疴不显所着有四书注翼易通淇筠志感并诗集行世】
　　吴敬臣【崇祯处州府志字景竹龙泉人聪頴博雅长诗歌工绘画琴书一室吟咏自如以贡任定边令遐荒布徳行李萧然所着有缬璘馆招剑篇此君爱助集】
　　王用臣【青田县志字罗南工诗赋自经史及星纬钟律罔不钩索司训浦江其地有月泉为晦庵东莱讲学处集士讲肄于此寻陞象山谕又迁南安郡博有懴庵一集二集三集明志录行世】
　　叶永华【松阳县志字玉果崇祯丙子举人对智勇策近万言主司黄景昉曰此必名士与掲重熙王宗熙称海内三奇司成倪元璐谓其文骨崚嶒必能任天下事延入西席每与论经国大事着藕孔集读书日记】
　　李邦梁【崇祯处州府志字紫卿缙云人瑰玮陈同甫读书鄙章句博洽今古为三都两京之学弟子问奇不能难官台州府学训导尝赋豆腐为督学邹嘉生鉴赏台人陈函煇素号博物遇邦梁自诎服再转九江府学教授告归所着有积石山房等集大易剖老子解捕虎奇门行世】
　　国朝
　　梅调元【温州府志字賛臣永嘉人淹贯经史工词翰以贡授云和教论所着有霁月轩诗集行世与林占春李元发王尔椒林健号永嘉五子】
　　林占春【温州府志字梅生永嘉人少孤嗜学博洽渊通以防贡隠居教授着有舆志合璧月令合纂雪庵诗集诗余行于世】
　　赵绍鼎【温州府志字云汾永嘉人博极羣书意气豪迈以贡入京师偕友人宦游南北所厯山川风物皆有撰述诗文尤闳赡】
　　浙江通志卷一百八十二
　　钦定四库全书
　　浙江通志卷一百八十三
　　人物【七】
　　孝友
</div>
    <div class="pagination">
<a href="浙江通志_page514.html">上一页</a><span>...</span><a href="浙江通志_page510.html">510</a><a href="浙江通志_page511.html">511</a><a href="浙江通志_page512.html">512</a><a href="浙江通志_page513.html">513</a><a href="浙江通志_page514.html">514</a><span class="current-page">515</span><a href="浙江通志_page516.html">516</a><a href="浙江通志_page517.html">517</a><a href="浙江通志_page518.html">518</a><a href="浙江通志_page519.html">519</a><a href="浙江通志_page520.html">520</a><span>...</span><a href="浙江通志_page516.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
