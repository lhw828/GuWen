<!DOCTYPE html>
<html>
<head>
    <meta charset="UTF-8">
    <title>水经注释 - 第 5 页/共 106 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注释 - 第 5 页/共 106 页</h1>
    <div class="content">


　　水经注释卷五
<史部,地理类,河渠之属,水经注释>
　　钦定四库全书
　　水经注释卷六
　　仁和赵一清撰
　　汾水　　浍水　　涑水　　文水
　　原公水　洞涡水　晋水　　湛水
　　汾水岀太原汾阳县北管涔山
　　山海经曰北次二经之首在河之东其东首枕分其名曰管涔之山其上无木而多草其下多玉汾水出焉而西流注于河十三州志曰出武州之燕京山亦管涔之异名也其山重阜修巗有草无木泉源导于南麓之下盖稚水流耳又西南夹岸连山聨峯接势刘渊族子曜尝隐居于管涔之山夜中忽有二童子入跪曰管涔王使小臣奉谒赵皇帝献剑一口置前再拜而去以烛视之剑长二尺光泽非常背有铭曰神剑服御除众毒曜尝服之剑随时变为五色也后曜遂为胡王矣汾水又南与东西温谿合水出左右近谿声流翼注水上杂树交防云垂烟接自是水流潭涨波襄转泛又南迳一城东凭墉积石侧枕汾水俗谓之代城又南出二城间其城角倚翼枕汾流世谓之侯莫干城盖语出戎方呼失实也汾水又南迳汾阳县故城东川土寛平峘山夷水故地理志曰汾水出汾阳县北山西南流者也汉髙帝十一年封靳彊为侯国后立屯农积粟在斯谓之羊肠仓山有羊肠坂在晋阳西北石磴萦委若羊肠焉故仓坂取名矣汉永平中治呼沱石臼河按司马彪后汉郡国志常山南行唐县有石臼谷【一清按十九字注中注寰宇记平山县下云隋圗经房山濊水出焉亦谓之石臼河又谓之行唐水出行唐东入博陵谓之木刀沟一谓之袈裟水南流入滹沱濊水一见于清水篇曰濊邑是也再见于浊漳水篇曰濊口是也皆是水流迳通者也】益咨乘【未氏谋防笺曰御覧作资承】呼沱之水转山东之漕自都卢至羊肠仓将凭汾水以漕太原【一清按古今注曰永平十年作常山呼沱河蒲吾渠通漕船也此即所谓转山东漕之道也】用实秦晋苦役连年转运所经凡三百八十九隘死者无算拜邓训为谒者监防水功训隐括知其难立具言肃宗肃宗従之全活数千人和熹邓后之立叔父陔以为训积善所致也羊肠即此仓也又南迳秀容城东魏土地记曰秀容胡人徙居之立秀容防军治东去汾水六十里南与酸水合水源西出少阳之山东南流注于汾水汾水又南出山东南流洛隂水注之水出新兴郡西流迳洛隂城北又西迳盂县故城南春秋左昭公二十八年分祁氏七县为大夫之邑以盂丙为盂大夫【顾炎武左杜觧补正云盂丙为盂大夫今本作孟丙者非汉书地理志云盂晋大夫盂丙邑以其为□大夫而谓之□丙犹魏大夫之为魏寿余阎大夫之为阎嘉邯郸大夫之为邯郸午也】洛隂水又西迳狼孟县故城南王莽之狼调也左右夹涧幽深南面大壑俗谓之狼马涧旧断涧为城有南北门门闉故壁尚在洛隂水又西南迳阳曲城北魏土地记曰阳曲胡寄居太原界置阳曲防军治其水西南流注于汾水汾水又南迳阳曲城西南注也【一清按汉志太原郡阳曲县应劭曰河千里一曲当其阳故曰阳曲也】
　　东南过晋阳县东晋水従县东南流注之
　　太原郡治晋阳城秦昭襄王三年立尚书所谓既修太原者也春秋説题辞曰髙平曰太原原端也平而有度广疋曰大卤太原也释名曰地不生物曰卤卢谷梁曰中国曰太原夷狄曰大卤尚书大曰东原底平大而髙平者谓之太原郡取称焉魏土地记曰城东有汾水南流水东有晋使持节都督并州诸军事镇北将军太原成王之碑水上旧有梁清洴殒于梁下豫让死于津侧亦襄子觧衣之所在也汾水西迳晋阳城南旧有介子推祠祠前有碑庙宇倾頽唯单碑独存矣今文字剥落无可寻也
　　又南洞涡水従东来注之
　　汾水又南迳梗阳县故城东故榆次之梗阳郷也魏献子以邑大夫魏戊也京相璠曰梗阳晋邑也今太原晋阳县南六十里榆次界有梗阳城【名胜志清源县下引水经注云汾水又南迳梗阳县故城东有白石水中隐水俱来注之今本无之】汾水又南即洞涡水防者也
　　又南过大陵县东
　　昔赵武灵王游大陵梦处女鼔琴而歌想见其人吴广进孟姚焉即于此县也王莽改曰大寕矣汾水于县左迤为邬泽广雅曰水自汾出为汾陂其陂东西四里南北一十余里陂南接邬地理志曰九泽在北并州薮也吕氏春秋谓之大陆又名之曰沤洟之泽俗谓之邬城许愼説文曰漹水出西河中阳县北沙南入河即此水也【禹贡锥指曰冀州有三大陆一在钜鹿郡北班固系诸禹贡又名钜鹿泽吕氏春秋云赵有钜鹿又名广河泽尔雅晋有大鹿孙炎曰今钜鹿县广河泽是也此真禹贡之大陆也一在河内修武县左定公元年魏献子田于大陆还卒于寗杜预曰大陆疑即吴泽陂近寗是也一在太原邬县班固云九泽在县北是为昭余祁并州薮郦道元云吕氏春秋谓之大陆是也斯二者皆非禹贡之大陆也今按吕覧九薮既云晋之大陆又云赵之钜鹿则一泽不应両见故道元以邬泽当之盖晋为唐叔始封大陆宜在其境内而钜鹿当战国时实为赵地故分为二泽也要之广平曰陆是处有之其大者则谓之大陆犹之髙平曰原亦是处有之其大者则谓之太原耳然晋之大陆在汉大陵县界陆恐陵之误全氏曰昭余祁是鄥水譌而为漹水漹乌字之变也是为并州薮若并州之川曰沤洟则也吕覧以二者合而为一善长于滱水明指为沤洟矣而邬水又溷引之盖失检也】漹水又防婴侯之水山海经称谒戾之山婴侯之水出于其隂北流注于汜水右出汜山其水殊源共合注于婴侯之水乱流迳中都县南俗又谓之中都水侯甲水注之水发源祁县胡甲山有长坂谓之胡甲岭即刘歆遂初赋所谓越侯甲而长驱者也蔡邕曰侯甲亦邑名也在祁县侯甲水又西北歴宜歳郊迳太谷谓之太谷水出谷西北流迳祁县故城南自县连延西接邬泽是为祁薮也即尔雅所谓昭余祈矣贾辛邑也辛貌丑妻不为言与之如皋射雉双中之则笑也【朱氏谋防笺曰据左貌丑者自是贾大夫非贾辛也】王莽之示县也又西迳京陵县故城北王莽更名之曰致城矣于春秋为九原之地也故国语曰赵文子与叔向逰于九原曰死者若可作也吾谁与归叔向曰其阳子乎文子曰夫阳子行亷直于晋国不免其身智不足称吾其随防乎纳谏不忘其师矣其京尚存汉兴増陵于其下故曰京陵焉【方舆纪要平陶城后魏改曰平遥避太武嫌名水经注西胡内侵徙居京陵今本无之】侯甲水又西北迳中都县故城南城临际水湄春秋昭公二年晋侯执陈无宇于中都者也汉文帝为代王都此武帝元封四年上幸中都宫殿上见光赦中都死罪以下侯甲水又西北于婴侯之水迳邬县故城南晋大夫司马弥牟之邑也谓之邬水也俗亦曰虑水虑邬声相近故因变焉又西北入邬陂而归于汾流矣
　　又南过平陶县东文水従西来流注之
　　汾水又南与石桐水合即绵水也水出界休县之绵山北流迳石桐寺西即介子推之祠也昔子推逃晋文公之赏而隐于绵上之山也晋文公求之不得乃封绵为介子推田曰以志吾过且旌善人因名斯山为介山故袁山松郡国志曰界休县有介山有绵上聚子推庙王肃防服要记曰昔鲁哀公祖载其父孔子曰宁设桂树乎哀公曰不也桂树者起于介子推子推晋之人也文公有内难出国之狄子推随其行割肉以续军粮后文公复国忽忘子推子推奉唱而歌文公始悟当受爵禄子推奔介山抱木而烧死国人之恐其神魂霣于地故作桂树焉吾父生于宫殿死于枕席何用桂树为余按夫子尚非璵璠送安能问桂树为礼乎王肃此证近于诬矣石桐水又西流注于汾水汾水又西南迳界休县故城西王莽更名之曰界羙矣城东有徴士郭林宗宋子浚二碑宋冲以有道司徒徴林宗县人也辟司徒举太尉以疾辞其碑文云将蹈洪崖之遐迹绍巢由之逸轨翔区外以舒翼超天路以髙峙禀命不融享年四十有三建寕四年正月丁亥【一清按汉字源载此碑作乙亥文选同后汉书灵帝纪建寕四年正月甲子是有乙亥无丁亥注文误】卒凡我四方同好之人永懐哀痛乃树碑表墓昭铭景行云陈留蔡伯喈范阳卢子干扶风马日防等逺来奔防持朋友服心丧期年者如韩子助宋子浚等二十四人其余门人着锡衰者千数其碑文故蔡伯喈谓卢子干马日防曰吾为天下碑文多矣皆有惭容惟郭有道无愧于色矣汾水之右有左部城侧临汾水盖刘渊为晋都尉所筑也
　　又南过冠爵津
　　汾津名也在界休县之西南俗谓之雀防谷数十里闲道隘水左右悉结偏梁阁道累石就路萦带巗侧或去水一丈或髙五六尺上戴山阜下临絶涧俗谓之为鲁般桥盖通古之津隘矣亦在今之地崄也【太平寰宇记灵石县下引水经云汾水又南过冠爵津与桐水合注云汾水闗名也在雀谷一名雀津俗谓之雀鼠谷校勘云按今水经及注与此皆少异大抵今记所引古书但取其意而増损其文务要通俗不与古书合又寰宇记洪洞县下引水经云霍山北有雀鼠谷谷中道险左右悉结成偏梁累石就路俗谓之鲁般桥与今文差近也】
　　又南入河东界又南过永安县西
　　故彘县也周厉王流于彘即此城也王莽更名黄城汉顺帝阳嘉三年改曰永安县霍伯之都也歴唐城东瓉注汉书云尧所都也东去彘十里汾水又东与彘水合水出东北太岳山禹贡所谓岳阳也即霍太山矣上有飞亷墓飞亷以善走事纣恶来以多力见知周王伐纣兼杀恶来飞亷先为纣使北方还无所报乃坛于霍太山而致命焉得石棺铭曰帝令处父不与殷乱赐汝石棺以死遂以焉霍太山有岳庙庙甚灵鸟雀不栖其林猛虎常守其庭又有灵泉以供祭祀鼓动则泉流声絶则水竭湘东隂山县有侯昙山上有灵坛坛前有石井深数尺居常无水及临祈祷则甘泉涌出周用则已亦其比也彘水又西流迳观阜北故百邑也原过之従襄子也受竹书于王泽以告襄子襄子斋三日亲自剖竹有朱书曰余霍太山山阳侯天使也三月丙戌余将使汝反灭智氏汝亦立我于百邑也襄子拜受三神之命遂灭智氏祠三神于百邑使原过主之世谓其处为观阜也彘水又西流迳永安县故城南西南流注于汾水汾水又南迳霍城东故霍国也昔晋献公灭霍赵夙为御霍公求奔齐晋国大旱卜之曰霍太山为祟使赵夙召霍君奉祀晋复穰也盖霍公求之故居也汾水又迳赵城西南穆王以封造父赵氏自此始也汾水又南霍水入焉水出霍太山发源成潭涨七十歩而不测其深西南迳赵城南西流注于汾水【太平寰宇记洪洞县下引水经云霍水出赵城县东三十八里广胜寺大郎神西流至洪洞县界与今本异】
　　又南过杨县东
　　涧水东出谷逺县西山西南迳杨县霍山南又西迳杨县故城北晋大夫僚安之邑也应劭曰故杨侯国王莽更名有年亭也其水西流入于汾水汾水迳杨城西不于东矣魏土地记曰平阳郡治杨县郡西有汾水南流者是也
　　西南过髙梁邑西
　　黑水出黑山西迳杨城南又西与巢山水防山海经曰牛首之山劳水出焉西流注于潏水疑是水也潏水即巢山之水也水源东南出巢山东谷北迳浮山东又西北流与劳水合乱流西北迳髙梁城北西流入于汾水又南迳髙梁故城北故髙梁之墟也春秋僖公二十四年秦穆公纳公子重耳于晋害懐公于此竹书纪年晋出公十三年智伯瑶城髙梁汉髙帝十二年以为侯国封恭侯郦疥于斯邑也
　　又南过平阳县东
　　汾水又南迳白马城西魏刑白马而筑之故世谓之白马城今平阳郡治汾水又南迳平阳县故城东晋大夫赵鼂之故邑也应劭曰县在平河之阳尧舜并都之也竹书纪年晋烈公元年韩武子都平阳汉初曹参击魏王豹走之尽有魏地后封列侯食邑平阳固斯境矣昭帝封度辽将军范明友为侯国王莽之香平也晋立平阳郡治此矣【一清按三国志魏书三少帝纪齐王芳正始八年夏五月分河东之汾北十县为平阳郡非始于晋也】水侧有尧庙庙前有碑魏土地记曰平阳城东十里汾水东原上有小台台上有尧神屋石碑永嘉三年刘渊徙平阳于汾水得白玉印方四寸髙二寸二分龙纽其文曰有新寳之印王莽所造也渊以为天授改永鳯二年为河瑞元年汾水南与平水合水出平阳西壶口山尚书所谓壶口治梁及岐也【禹贡锥指曰冀州有三壶口一在吉州西南禹贡之壶口也一为汾隂县西南之平山平水所出亦名壶口山又名姑射山郦道元谬以为尚书之壶口一在长治县东南左哀公四年齐国夏伐晋取壶口杜注潞县东有壶口闗潞县即今潞城县闗以山名此二山皆非禹贡之壶口也又曰壶口山汉志在北屈县东南括地志云在吉昌县西南五十里吉昌今吉州也后魏延兴四年于此置定阳郡及县元和志云北屈故县在定阳郡北二十里今州直北之地山当在其西南汉志云东南误也】其水东迳狐谷亭北春秋时狄侵晋取狐厨者也又东迳平阳城南东入汾俗以为晋水非也汾水又南歴襄陵县故城西晋大夫郤犨之邑也故其地有犨氏郷亭矣西北有晋襄公陵县盖即陵以命氏也王莽更名曰干昌也
　　又南过临汾县东
　　天井水出东陉山西南北有长岭岭上东西有通道即銒隥也穆天子曰乙酉天子西絶銒隥西南至盬是也其水三泉竒发西北流总成一川西迳尧城南又西南流入汾
　　又屈从县南西流
　　汾水又迳绛县故城北竹书纪年梁惠成王二十五年绛中地西絶于汾汾水西迳虒祁宫北横水有故梁截汾水中凡有三十柱柱径五尺裁与水平盖晋平公之故梁也物在水故能持久而不败也又西迳魏正平郡南故东雍州治太和中皇都徙洛罢州立郡矣又西迳王桥浍水入焉
　　又西过长脩县南
　　汾水又西与古水合水出临汾县故城西黄阜下其大若轮西南流故沟横出焉东注于汾今无水又西南迳魏正平郡北又西迳荀城东古荀国也汲郡古文晋武公灭荀以赐大夫原氏黯是为荀叔也古水又西南入于汾汾水又西南迳长修县故城南汉高帝十一年以为侯国封杜恬【一清按史表曰一云杜恪也】有修水出县南而西南流入汾汾水又西迳清原城北故清阳亭也城北有清原晋侯搜清原作三军处也汾水又迳冀亭南昔臼季使过冀野见郤缺耨其妻馌之相敬如宾言之文公文公命之为卿复与之冀京相璠曰今河东皮氏县有冀亭古之冀国所都也杜预释地曰平阳皮氏县东北有冀亭即此亭也汾水又西与华水合水出北山华谷西南流迳一故城西俗谓之梗阳城非也梗阳在榆次非在此案故汉上谷长史侯相碑云侯氏出自仓颉之后逾殷歴周各以氏分或着楚魏或显齐秦晋卿士蒍斯其裔也食采华阳今蒲坂北亭地即是城也其水西南流注于汾汾水又迳稷山北在水南四十许里山东西二十里南北三十里髙十三里西去介山一十五里山上有稷祠山下稷亭春秋宣公十五年秦穆公治兵于稷以畧狄土【朱氏谋防笺曰孙汝澄云按左秦桓公伐晋晋侯治兵于稷以畧狄土】是也
　　又西过皮氏县南
　　汾水西迳鄈邱北故汉氏之方泽也贾逵云汉法三年祭地汾隂方泽泽中有方邱故谓之方泽邱即鄈邱也许慎説文称従邑癸声河东临汾地名矣在介山北山即汾山也其山特立周七十里髙三十里文頴言在皮氏县东南侧可三十里乃非也今凖此山可髙十余里山上有神庙庙侧有灵泉祈祭之日周而不耗世亦谓之子推祠扬雄河东赋曰灵舆安歩周流容与以覧于介山嗟文公而愍推兮勤大禹于龙门晋太康记及地道记与永初记并言子推所逃隐于是山即实非也余按介推所隐者绵山也文公环而封之为介推田号其山为介山杜预曰在西河界休县者是也汾水又西迳耿郷城北故殷都也帝祖乙自相徙此为河所毁故书叙曰祖乙圮于耿杜预曰平阳皮氏县东南耿郷是也盘庚以耿在河北廹近山川乃自耿迁亳后晋献公灭之以封赵夙【一清按此注语有病汉志云耿郷故耿国晋献公灭之以赐大夫赵夙斯为无也】后襄子与韩魏分晋韩康子居平阳魏桓子都安邑号为三晋此其一也汉武帝行幸河东济汾河作秋风辞于斯水之上汾水又西迳皮氏县南竹书纪年魏襄王十二年秦公孙爰率师伐我围皮氏翟章率师救皮氏围疾西风十三年城皮氏者也汉河东太守番系穿渠引汾水以溉皮氏县故渠尚存今无水
　　又西至汾隂县北西注于河
　　水南有长阜背汾带河阜长四五里广二里余髙十丈汾水歴其隂西入河汉书谓之汾隂脽应劭曰脽邱类也汾隂男子公孙祥望气寳物之精上见祥言之于武帝武帝于水获寳鼎焉迁于甘泉宫改其年曰元鼎即此处也【沈氏曰望气者汾隂男子公孙滂洋上遂立后土祠于汾隂脽见汉书郊祀志得鼎者汾隂巫锦上遂改元见史记封禅书自是二事且公孙滂洋非祥也得鼎于地非水也】
　　浍水出河东绛县东浍交东髙山
　　浍水东出绛髙山亦曰河南山又曰浍山西迳翼城南按诗谱言晋穆侯迁都于绛暨孙孝侯改绛为翼翼为晋之旧都也后献公又北广其城方二里又命之为绛故司马迁史记年表称献公九年始城绛都左荘公二十六年晋士蒍城绛以深其宫是也其水又西南合黒水水导源东北黒水谷西南流迳翼城北右引北川水出平川南流注之乱流西南入浍水浍水又西南与诸水合谓之浍交竹书纪年曰庄伯十二年翼侯焚曲沃之禾而还作【一清按作字疑误】为文公也又有贺水东出近川西南至浍交入浍又有髙泉水出东南近川西北趣浍交注浍又南紫谷水东出白马山白马川遁甲开山圗曰绛山东距白马山谓是山也西迳荧庭城南而西出紫谷与干河合即教水之枝川也史记白起称起渉河取韩安邑东至干河是也其水西与田川水合水出东谿西北至浍交入浍又有女家水出于家谷竹书纪年曰庄伯以曲沃叛伐翼公子万救翼荀叔轸追之至于家谷有范壁水出于壁下并西北流至翼广城昔晋军北入翼广以筑之因即其姓以名之二水合而为【全氏曰此处有脱文】西北流至浍交入浍浍水又西南与绛水合俗谓之白水非也水出绛山东南寒泉奋涌波北注悬流奔壑一十许丈青崖若黛素湍如委练望之极为竒观矣其水西北流注于浍应劭曰绛水出绛县西南盖以故绛为言也史记称智伯率韩魏引水灌晋阳不没者三版智氏曰吾始不知水可以亡人国今乃知之汾水可以浸平阳绛水可以浸安邑时韩居平阳魏居安邑魏桓子肘韩康子韩康子履魏桓子肘足接于车上而智氏以亡鲁定公问一言可以丧邦有诸孔子以为几乎余观智氏之谭矣汾水灌平阳或亦有之绛水浇安邑未识所由也【资治通鉴周威烈王纪云以汾水可以灌安邑绛水可以灌平阳也胡氏三省注曰水经注曰绛水出绛县西南盖以故绛为言其水出绛山东西北流而合于浍犹在绛县界中智伯所谓汾水可以灌安邑或亦有之绛水可以灌平阳未识所由余谓自春秋之季至于元魏歴年滋多郡县之离合山川之迁改有不可以一时所睹为据者史记正义曰韩初都平阳今晋州也括地志曰绛水一名白水今名沸泉源出绛山可接引灌平阳城郦道元父范歴仕三齐少长齐地熟其山川后入闗死于道未尝至河东也此盖因耳学而致疑括地志成于唐之魏王防罗致天下一时名儒以作此书其考据宜详当取以为据一清按梅磵所引郦注与今本全相乖迕阎百诗潜邱劄记曰汾水可以灌平阳绛水可以浇安邑此亦何须説余尝往来于平阳夏县而悟二语具有妙觧盖汾水并可以灌安邑至绛水则又不待言绛水并可以灌平阳至汾水则又不待言交错互举搃见水之为害溥尔然梁书韦叡却是吾闻汾水可以灌平阳绛水可以灌安邑不如通鉴所云又按顾景范曰括地志亦因旧文强为附防汾水可以灌平阳绛水可以灌安邑旧史云汾水可以灌安邑绛水可以灌平阳乃文互耳又云涑水在蒲州东十里有孟盟桥其上流即绛水自绛县歴闻喜夏县安邑猗氏至临晋县界合姚暹渠而西出又西南注于大河俗名阳安涧水水经注涑水出雷首山县北与蒲坂分水是也战国防绛水可以灌安邑以绛水为涑水盖合闻喜河北二涑水为一今观道元注绛水出绛山下流入浍浍入汾汾入河不与涑水合也】
　　西过其县南
　　春秋成公元年晋悼公谋去故绛欲居郇瑕魏献子曰【何氏曰事在成六年非元年晋景公非悼公韩献子非魏庄子栁子厚晋问魏绛之言曰近寳则公室乃贫自本水经注非不记左氏传故以示博也】土薄水浅不如新田有汾浍以流其恶遂居新田又谓之绛即绛阳也盖在绛浍之阳汉髙帝六年封越骑将军华无害为侯国【巵林曰故綘犹故都故宅耳杜元凯成六年故绛注曰晋复命新田为绛故谓此为故绛杜盖以新田为新绛也郦氏遂用其説然庄二十六年士蒍城绛杜注曰绛晋所都今平阳绛邑县而新田注又曰今平阳绛邑县是夫故绛既綘邑而新田又复同墟杜之释地殆自相伐且殷人五迁不称新亳周京屡徙非带旧豳齐都临淄便弃薄姑之号楚移湫鄀岂仍故郢之思矧绛本非嘉名不过以水氏县晋人何所取而三以命都哉又史记越将绛阳侯无害司马贞考地理志无绛阳而汉表作终陵则史记之绛阳未足以证新田也阎氏若璩曰故绛在太平县南二十五里绛州之北土人至今呼故晋城新绛去故晋城五十里土人呼为王官城一清按巵林之説甚辨然究不能名终陵为何地汉表华毋害孙禄失侯其曽孙于陵大夫告元康四年诏复乃知终陵者于陵之讹也地理志于陵济南郡之属县也】县南对绛山面背二水古文语曰晋平公与齐景公乘至于浍上见乘白骖八驷以来有犬貍身而狐尾随平公之车公问师旷对曰首阳之神有犬貍身狐尾其名曰【朱氏谋防笺曰名曰一作逄君】者饮酒得福则徼之盖于是水之上也
　　又西南过虒祁宫南
　　宫在新田绛县故城西四十里晋平公之所构也时有石言于魏榆晋侯以问师旷旷曰石不能言或凭焉臣闻之作事不时怨讟动于民则有非言之物言也今宫室崇侈民力雕尽石言不亦宜乎叔向以为子野之言君子其宫地背汾面浍西则两川之交防也竹书纪年曰晋出公五年浍絶于梁即是水也
　　又西至王桥注于汾水
　　晋智伯瑶攻赵襄子襄子奔保晋阳原过后至遇三人于此泽自带以下不见持竹二节与原过曰为我遗无防原过受之于是泽所谓王泽也
　　涑水出河东闻喜县东山黍葭谷
　　涑水所出俗谓之华谷【太平寰宇记校勘云涑水出黎葭谷俗谓之苇谷水经涑水出黍薛谷俗谓之华谷今黍作黎薛作葭华作苇未知孰是一清按校勘不知何人所作其云水经作黎葭为黍薛今本皆作黍葭与校勘所见之本异当作黍葭为是又汾水篇长修县下注云汾水又西与华水合水出北山华谷盖其地相连接北史载韦孝寛之守玉璧请于华谷及长秋筑城及周武帝东伐赵王招率兵出稽胡敕孝寛为行军搃管围守华谷以应接之即是谷也】至周阳与洮水合水源东出清野山世人以为清襄山也其水东迳大岭下西流出谓之唅口又西合涑水郑使子产问晋平公疾平公曰卜云台台为祟史官莫知敢问子产曰髙辛氏有二子长曰阏伯季曰实沈不相相容帝迁阏伯于商邱迁实沈于大夏台台实沈之后【全氏曰按善长于左学甚疎左氏明云实沈出髙辛为参神台台出金天为汾神是二祟也乃云台台实沈之后不其舛与】能业其官帝用嘉之国于汾川由是观之台台汾洮之神也贾逵曰汾洮二水名司马彪曰洮水出闻喜县故王莽以县为洮亭也【全氏曰按汉志王莽以左邑为洮亭不以闻喜下注可验盖善长失检也】然则涑水殆亦洮水之兼称乎
　　又西过周阳邑南
　　其城南临涑水北倚山原竹书纪年晋献公二十五年正月翟人伐晋周有白兎舞于市即是邑也汉景帝以封田胜为侯国也【沈氏曰索隐曰在上郡则是阳周之譌善长误矣全氏曰按赵兼田胜皆封周阳索隐皆以为阳周然考周阳由以周阳侯受姓则非阳周矣恐是索隐之误善元所云足以正史表之失也一清按外戚世家索隐曰周阳县名属魏郡是又一説也寻地理志无之故不足为据又按赵兼以淮南王舅封而厉王子赐亦封周阳后以侯立为庐江王则其地当在九江庐江境内而今不可考矣】涑水西迳董泽南即古池东西四里南北三里春秋文公六年搜于董泽即斯泽也【何氏曰左作搜于董杜元凯注云汾隂县有董亭宣十二年董泽之蒲注云泽名河东闻喜县东北有董泽陂则文六年改搜于董者非董泽也】涑水又与景水合水出景山北谷山海经曰景山南望盐贩之泽北望少泽其草多藷藇秦椒其隂多赭其阳多玉郭景纯曰盐贩之泽即觧县盐池也按经不言有水今有水焉西北流注于涑水也
　　又西南过其县南
　　涑水又西迳仲邮□【一清按三字疑有误赵氏琦羙曰小学书无□字疑是郭字亦未有据説文髙陵有邮徒歴切则邮本地名】北竹书纪年曰翼侯伐曲沃大防武公请成于翼至桐庭乃返者也汉书曰汉武帝元鼎六年将幸缑氏至左邑桐郷闻南越破以为闻喜县者也涑水又西与沙渠水合水出东南近川西北流注于涑水涑水又西南迳左邑县故城南故曲沃也晋武公自晋阳徙此【全氏曰按晋穆侯自晋阳徙翼武公自翼徙曲沃善长误矣】秦改为左邑县诗所谓从子于鹄者也春秋曰下国有宗庙谓之国在绛曰下国矣即新城也王莽之洮亭也涑水自城西注水流急濬轻津无缓故诗人以为激扬之水言不能流移束薪耳水侧即狐突遇申生处也春秋传曰秋狐突适下国遇太子太子使登仆曰夷吾无礼吾请帝以畀秦对曰神不歆非类君其圗之君曰诺请七日见我于新城西偏及期而往见于此处故曰神所凭有时而信矣涑水又西迳王官城北城在南原上春秋左成公十三年四月晋侯使吕相絶秦曰康犹不悛入我河曲伐我洓川俘我王官故有河曲之战是矣令世人犹谓其城曰王城也
　　又西南过安邑县西
　　安邑禹都也禹娶涂山氏女思恋本国筑台以望之今城南门台基犹存余按礼天子诸侯台门隅阿相降而已未必一如书也故晋邑矣春秋时魏绛自魏徙此昔文侯县师经之琴于其门以为言戒也武侯二年又城安邑盖增广之秦始皇使左更白起取安邑置河东郡王莽改名洮阳【全氏曰洮阳当作洮队乃巨君六队之一今本汉志亦误以莽传考之则知善长所见之汉书亦已误矣】县曰河东也有项曼都学道升仙忽复还此河东号曰斥仙汉世又有闵仲叔隐遁市邑罕有知者后以识瞻而去涑水又西南迳监盐县故城【一清按后汉书灵帝纪熹平四年遣守宫令之盐监穿渠为民兴利章懐注曰前汉地理志及续汉郡国志并无盐监今蒲州安邑县西南有盐池盐监即监盐城也】城南有盐池上承盐水水出东南薄山西北流迳巫咸山北地理志曰山在安邑县南海外西经曰巫咸国在女丑北右手操青蛇左手操赤蛇在登葆山羣巫所从上下也大荒西经云大荒之中有灵山巫咸巫即巫朌巫彭巫姑巫贞巫孔巫抵巫谢巫罗【一清按山海经巫贞作巫真巫孔作巫礼俗书礼作礼形似孔字然寰宇记引注文亦作孔字是宋初本已如是矣】十巫从此升降百药爰在郭景纯曰言羣巫上下灵山采药往来也盖神巫所游故山得其名矣谷口岭上有巫咸祠其水又迳安邑故城南又西流注于盐池地理志曰盐池在安邑西南许慎谓之盐盬长五十一里广六里周一百一十四里从盐省古声吕忱曰宿沙煮海谓之盐河东盐池谓之觧盐今池水东西七十里南北十七里紫色澄渟浑而不流水出石盐自然印成朝取夕复终无减损唯水暴雨澍甘潦奔泆则盐池用耗故公私共堨水径防其滛滥故谓之盐水亦为堨水也故山海经谓之盐贩之泽也泽南面层山天巗云秀地谷泉深左右壁立间不容轨谓之石门路出其中名之曰径南通上阳北暨盐泽【一清按觧州有白径岭路通陕州大阳津渡志云由檀道山径出白径岭趋陕州即石门百梯之险也注所云名之曰径者也】池西又有一池谓之女盐泽东西二十五里南北二十里在猗氏故城南春秋成公六年晋谋去故绛大夫曰郇瑕地沃饶近盬服防曰土平有溉曰沃盐盬也土人郷俗引裂沃麻分灌川野畦水耗竭土自成盐即所谓盐醝也而味苦号曰盐田盬盬之名始资是矣本司盐都尉治领兵一千余人守之周穆王汉章帝并幸安邑而观盐池故杜预曰猗氏有盐池后罢尉司分猗氏安邑置县以守之
　　又南过觧县东又西南注于张阳池
　　涑水又西迳猗氏县故城北春秋文公七年晋败秦于令狐至于刳首先薎奔秦士防従之阚骃曰令狐即猗氏也刳首在西三十里县南对泽即猗顿之故居也孔丛曰猗顿鲁之穷士也耕则常饥桑则常寒闻朱公富往而问术焉朱公告之曰子欲速富当畜五牸于是乃适西河大畜牛羊于猗氏之南十年之间其息不可计赀拟王公驰名天下以兴富于猗氏故曰猗顿也涑水又西迳郇城诗云郇伯劳之盖其故国也杜元凯春秋释地云今觧县西北有郇城服防曰郇国在解县东郇瑕氏之墟也余按竹书纪年云晋恵公十有五年【沈氏曰是十四年説见河水篇】秦穆公率师送公子重耳围令狐桑泉臼衰皆降于秦师狐毛与先轸御秦至于庐桞【全氏曰狐毛与子犯兄弟并从文公其父突以此死如何反为子圉御秦师耶竹书之缪甚矣董熜曰其时晋将为吕郤】乃谓秦穆公使公子絷来与师言退舍次于郇盟于军京相璠春秋土地名曰桑泉臼衰并在解东南不言觧明不至觧可知春秋之文与竹书不殊今解故城东北二十四里有故城在猗氏故城西北郷俗名之为郇城考服防之説又与俗符贤于杜氏单文孤证矣涑水又西南迳解县故城南春秋晋惠公因秦返国许秦以河外五城内及解梁即斯城也涑水又西南迳瑕城晋大夫詹嘉之故邑也【顾氏炎武日知録曰晋有二瑕其一左传成公六年诸大夫皆曰必居郇瑕之地杜氏曰郇瑕古国名水经注涑水又西南迳瑕城京相璠曰今河东解县西南五里有故瑕城是也在今之临晋县境其一僖公三十年烛之武见秦伯曰许君焦瑕朝济而夕设版焉解焦瑕晋河外五城之二邑文公十二年晋人秦人战于河曲秦师夜遁复侵晋入瑕解以河曲在河东蒲坂县南则瑕必在河外十三年晋侯使詹嘉处瑕以守桃林之塞按汉书地理志湖故曰胡武帝建元年更名湖水经河水又东迳湖县故城北古瑕胡二字通用礼记引诗心乎爱矣瑕不谓矣郑氏注云瑕之言胡也瑕胡音同故记用其字是瑕转为胡又改为湖而瑕邑即桃林之塞也今为阌郷县治成公十三年伐秦成肃公卒于瑕亦此地也道元以郇瑕之瑕为詹嘉之邑误矣】春秋僖公三十年秦晋围郑郑伯使烛之武谓秦穆公曰晋许君焦瑕朝济而夕设版者也京相璠曰今河东解县西南五里有故瑕城涑水又西南迳张阳城东竹书纪年齐师逐郑太子齿奔张城南郑者也汉书之所谓东张矣髙祖二年曹参假左丞相别与韩信东攻魏将孙林遫【全氏曰史记无林字】军东张大破之苏林曰属河东即斯城也涑水又西南属于陂陂分为二城南面两陂左右泽渚东陂世谓之晋兴泽东西二十五里南北八里南对盐道山其西则石壁千寻东则磻谿万仭方岭云廻竒峯霞举孤标秀出罩络羣山之表翠柏防峯清泉灌顶郭景纯云世所谓鸯浆也发于上而潜于下矣厥顶方平有良药神农本草曰地有固活女疎铜芸紫菀之族也是以缁服思之士鹿裘念一之夫代往游焉路出北巘势多县絶来往者咸援萝腾崟寻葛降深于东则连木乃陟百梯方降岩侧縻鎻之迹仍今存焉故亦曰百梯山也水自山北流五里而伏云潜通泽渚所未详也西陂即张泽也西北去蒲坂一十五里东西二十里南北四五里冬夏积水亦时有盈耗也
　　文水出大陵县西山文谷东到其县屈南到平陶县东北东入于汾
　　文水迳大陵县故城西【一清按善长不计文水之所出而云迳大陵县故城西盖率笔也太平寰宇记云出交城县西南文谷大陵县故城在文水县北十三里发源此城流入文水县界文水县隋开皇十年置因县西文水为名】而南流有泌水注之水出县西南山下武氏穿井给养井至幽深后一朝水溢平地东南注文水又南迳平陶县之故城东西迳其城内南流出郭王莽更曰多穰也文水又南迳县右防隐泉口水出谒泉山之上顶俗云旸雨愆时是谒是祷故山得其名非所详也其上石崖絶险壁立天固崖半有一石室去地可五十余丈爰有层松饰岩列柏绮望唯西侧一处得歴级升陟顶上平地一十许顷沙门释僧光表建二刹泉发于两寺之间东流沥石沿注山下又东津渠隐没而不恒流故有隐泉之名矣雨泽丰澍则通入文水又南迳兹氏县故城东为文湖东西一十五里南北三十里世谓之西河泊在县直东一十里湖之西侧临湖又有一城谓之猪城水泽所聚谓之都亦曰猪盖即水以名城也文湖又东迳中阳县故城东按晋书地道记太康地记西河有中阳城旧县也文水又东南流与胜水合水出西狐岐之山东迳六壁城南魏朝旧置六壁于其下防离石诸胡因为大镇太和中罢镇乃置西河郡焉胜水又东合阳泉水出西山阳谿东迳六壁城北又东南流注于胜水胜水又东迳中阳县故城南又东合文水文水又东南入于汾水也
　　原公水出兹氏县西羊头山东过其县北
　　县故秦置也汉髙帝更封沂阳侯婴为侯国【全氏曰沂阳是夏侯婴初封而食邑兹氏非封国也更封是汝隂】王莽之兹同也魏黄初二年置西河郡西河恭王司马子盛庙碑文云西河旧处山林汉末扰攘百姓失所魏兴更开疆宇分割太原四县以为邦邑【全氏曰西河本汉郡建安之乱空荒其土黄初复立而割太原之地以之考晋志太原郡统县十三皆汉之旧所少者界休兹氏虑虒三县碑云分割四县盖破三为四也晋志西河郡统县四离石隰城中阳界休其三县又皆是汉西河郡故县名盖以此三县之名加之兹氏虑虒之地耳】其郡带山侧塞矣王以咸宁四年改命爵土其年十二月丧国臣大农阎崇离石令宗羣等二百三十四人刋石立碑以述勲徳碑北庙基尚存也【一清按此碑文多与史异晋宗室无司马子盛其人者晋书云西河缪王斌字子政魏中郎武帝受禅封陈王三年改封西河咸寕四年薨其薨年与碑同而改封之歳碑在四年在三年传云字子政碑云子盛云諡缪碑云諡恭善长亲见其碑或是史误】
　　又东入于汾
　　水注文湖不至汾也【一清按原公水即洞涡水篇注之原过水魏书地形志所谓出原过祠下者也善长盖失于分疏】
　　洞涡水出沾县北山
　　其水西流与南谿水合水出南山西北流注洞涡水又西北黑水出西山三源合舍同归一川东流南屈迳受阳故城东按晋太康地记乐平郡有受阳县卢谌征艰赋所谓歴受阳而总辔者也其水西南入洞涡水又西蒲水南出蒲谷北流注之于洞涡又西与原过水合近北便水源也水西阜上有原过祠盖懐道恊灵受书天使忧结宿情芳后日栋宇虽沦攅木犹茂故层毖水取名焉其水南流注于洞涡水也
　　西过榆次县南又西到晋阳县南
　　榆次县故涂水郷晋大夫智徐吾之邑也春秋昭公八年晋侯筑虒祁之宫有石言晋之魏榆服防曰魏晋邑榆州里名也汉书曰榆次十三州志以为涂阳县矣王莽之太原亭也县南侧水有凿台韩魏杀智伯瑶于其下刳腹絶肠折颈折頥处也【巵林曰史记智伯醉以酒灌击毋防又豫譲防子怨智伯漆其头以为饮器乃知漆头之谑实报灌首之辱诸家解同虎子已属厐言而水经注曰韩魏杀智伯刳腹絶肠折头揩頥处也盖所未闻寻史记及新序载黄歇上秦王书曰智伯信韩魏従而伐赵韩魏叛之杀智伯瑶于凿台之下又曰韩魏父子兄弟接踵而死于秦者十世社稷坏宗庙隳刳腹絶肠折头折頥身首分离暴骨于草泽此春申极言韩魏之怨秦而郦氏误以为智伯见屠之酷可谓疏卤矣】其水又西南流迳武观城西北卢谌征艰赋曰迳武馆之故郛问厥隳之逺近洞涡水又西南为淳湖谓之洞湖津而涂水注之水出阳邑东北大嵰山涂谷西南迳萝磨亭南与蒋谷水合水出县东南蒋谿魏土地记曰晋阳城东南一百一十里至山有蒋谷大道度轩车岭通于武郷水自蒋谿西北流西迳箕城北春秋僖公三十三年晋人败狄于箕杜预释地曰城在阳邑南水北即阳邑县故城也竹书纪年曰梁惠成王九年与邯郸榆次阳邑者也王莽之繁穰矣蒋谿又西合涂水乱流西北入洞涡泽也
　　西入于汾
　　出晋水下口者也刘琨之为幷州也刘渊引兵邀击之合战于洞涡即是水也【一清按晋书刘曜攻晋阳刘琨使张乔拒之战于武灌乔败死晋阳太守髙锟等皆降琨屯榆次与左右数十骑携妻子奔赵郡遂如常山郦以为琨与刘渊战误也】
　　晋水出晋阳县西县罋山
　　县故唐国也春秋左称唐叔未生其母邑姜梦帝谓已曰余名而子曰虞将与之唐属之参及生名之曰虞吕氏春秋曰叔虞与成王居王援桐叶为珪以授之曰吾以此封汝虞以告周公周公请曰天子封虞乎王曰余戏耳公曰天子无戏言时唐灭乃封之于唐县有晋水后改名为晋故子夏叙诗称此晋也而谓之唐俭而用礼有尧之遗风也晋书地道记及十三州志并言晋水出龙山一云出结绌山在县西北非也山海经曰县罋之山晋水出焉今在县之西南昔智伯遏晋水以灌晋阳其川上后人踵其遗迹蓄以为沼沼西际山枕水有唐叔虞祠【方舆纪要云台骀驿在太原县南十里即晋泽也旧为晋水滙流处蒲鱼所钟水经注晋祠南有难老善利二泉大旱不涸隆冬不冻溉田百余顷又有泉出祠下曰滴沥泉其泉导流为晋水潴为晋泽今本无之】水侧有凉堂结飞梁于水上左右杂树交防希见曦景至有滛朋宻友羁游宦子莫不寻梁契集用相娱慰于晋川之中最为胜处
　　又东过其县南又东入于汾水
　　沼水分为二派北渎即智氏故渠也昔在战国襄子保晋阳智氏防山以水之城不没者三版与韩魏望叹于此故智氏用亡其渎乘髙东北注入晋阳城以周园溉汉末赤眉之难郡掾刘茂负太守孙福匿于城门西下空穴中其夜奔盂即是处也东南出城流注于汾水也其南渎于石塘之下伏流迳旧谿东南出迳晋阳城南城在晋水之阳曰晋阳矣经书晋荀呉帅师败狄于大卤杜预曰大卤晋阳县也为晋之旧都春秋定公十三年赵鞅以晋阳叛后乃为赵矣其水又东南流入于汾
　　湛水出河内轵县西北山
　　湛水出轵县南原湛谿俗谓之须水也【全氏曰先司空曰须读作颁】是盖声画邻故字读俱变同于三豕之误耳其水自谿又南流
　　东过其县北又东过波县之北
　　湛水南迳向城东而南注
　　又东过毋辟邑南
　　原经所注斯乃湨川之所由非湛水之间闗也是经之误证耳湛水自向城东南迳湛城东时人谓之湛城亦或谓之隰城矣谿曰隰涧隰城在东言北非矣后汉郡国志曰河阳县有湛城是也
　　又东南当平隂县之东北南入于河
　　湛水又东南迳邓南流注于河故河济有邓津之名矣




　　水经注释卷六
　　钦定四库全书
　　水经注释卷七
　　仁和赵一清撰
　　济水一
　　济水出河东垣县东王屋山为沇水
　　山海经曰王屋之山聫水出焉西北流注于泰泽郭景纯云聫沇声相近沇即济也潜行地下至共山南复出于东丘今原城东北有东丘城孔安国曰泉源为沇流去为济春秋说题辞曰济齐也齐度也贞也风俗通曰济出常山房子县賛皇山庙在东郡临邑县济齐其度量也余按二济同名也所出不同乡源亦别斯乃应氏之非也【一清按汉书地理志河东郡垣县禹贡王屋山在东北沇水所出其山载禹贡导沇水文俱作泲字又常山郡房子县賛皇山石济水所出说文云泲沇也东入海又云□水出常山房子賛皇山东入泜汉人学有师承孟坚地志叔重说文尤精覈谨严千古取证应仲瑗始误以出常山之济为四渎之泲善长非之是矣而犹云二济同名未免骑墙之见也江南徐锴撰说文繋通释云汉书房子县賛皇山济水所出东至廮陶入泜此非四渎之济四渎之济古皆作泲今人多乱之又云泲水今多作济故与常山济水相乱此则四渎之泲楚金辨泲济二字可谓了了足以证眀孟坚而羽翼叔重然不云常山石济而单云常山济水犹有所蔽乃元呉澄书纂言云导水章所叙冀州之济兖州之济实一水也济泲二字通用说文因二字而以北济南济为二水非也今説文具在何尝有南济北济之分且全不考水道之源委果于自信轻毁古义厚诬前哲如此唐徐坚初学记云二济既南北异岸相去亦逾千里渠虽习尚词章尚能别白不似草庐解经反致胡乱也】今济水重源出温城西北平地水有二源东源出原城东北昔晋文公伐原以信而原降即此城也俗以济水重源所发因复谓之济源城其水南迳其城东故县之原乡杜预曰沁水县西北有原城者是也南流与西源合西源出原城西东流水注之水出西南东北流注于济济水又东迳原城南东合北水乱流东南注分为二水一水东南流俗谓之为衍水即沇水也衍沇声相近呼失实也济水又东南迳郗城北而出于温矣其一水枝津南流注于湨水出原城西北原山勲掌谷俗谓之为白涧水南迳原城西春秋防于湨梁谓是水之坟梁也尔雅曰梁莫大于湨梁梁水堤也湨水又东南迳阳城东与南源合水出阳城南溪阳亦樊也一曰阳樊国语曰王以阳樊赐晋阳人不服文公围之仓葛曰阳有夏之嗣嗣典樊仲之官守焉君而残之无乃不可乎公乃出阳人春秋樊氏叛恵王使虢公伐樊执仲皮归于京师即此城也其水东北流与漫流水合水出轵关南东北流又北注于漫谓之漫流口湨水又东合北水乱流东南左防济水枝渠湨水又东迳钟繇坞北世谓之钟公垒又东南涂沟水注之水出轵县西南山下北流东转入轵县故城中又屈而北流出轵郭汉文帝元年封薄昭为侯国也又东北流注于湨湨水又东北迳波县故城北汉髙帝封公上不害为侯国【一清按史表作波侯汉表作汲侯索隠曰波与汲并县名属河内盖莫能定也善长从史表书之】湨水又东南流天浆涧水注之水出轵南睾向城北城在睾上俗谓之韩王城非也京相璠曰或云今河内轵西有城名向今无杜元凯春春释地亦言是矣盖相袭之向故不得以地名而无城也阚骃十三州志曰轵县南山西曲有故向城即周向国也曰向姜不安于莒而归者矣【全氏曰按左盟向之向在周圻内杜所云轵县者也姜之向地在莒州善长误合为一】汲郡竹书纪年曰郑侯使韩辰归晋阳及向二月城阳向更名阳为河雍向为髙平即是城也其水有二源俱导各出一溪东北流合为一川名曰天浆溪又东北迳一故城俗谓之冶城水亦曰冶水又东流注于湨湨水又东南流右防同水水出南原下东北流迳白骑坞南坞在原上为二谿之防北帯深隍三靣岨崄唯西版筑而已东北流迳安国城西又东北注湨水湨水东南迳安国城东又南迳毋辟邑西世谓之无比城亦曰马髀城皆非也朝廷以居废太子谓之河阳庶人也湨水又南注于河也
　　又东至温县西北为济水又东过其县北
　　济水于温城西北与故渎分南迳温县故城西周畿内国司防蘓忿生之邑也春秋僖公十年狄灭温温子奔卫周襄王以赐晋文公济水南歴虢公台西皇覧曰温城南有虢公台基趾尚存济水南流注于河郭縁生述征记曰济出河内温县注于河盖沿歴之实证非为谬说也济水故渎于温城西北东南出迳温城北又东迳虢公北皇覧曰虢公冢在温县郭东济水南大冢是也济水当王莽之世川渎楛竭其后水流迳通津渠势改寻梁胍水不与昔同【通典曰详水经所作殊为诡诞全无凭据按后汉郡国志济水王莽末因旱渠塞不复截河南过既顺帝时所撰都不详悉其余可知景纯注觧又甚踈畧又曰按后汉郡国志曰因王莽末旱此渠枯竭济但入河而已不复截流而南水经是和帝以后所撰乃云南过荥阳封丘冤句乗氏防县并今县地一依尚书禹贡旧道斯不详之甚郦道元又徔而注之其所纂序及注觧并大纰缪一清按杜氏两言济水水经及注之失一在雍州风俗下一在荆河州河南府济源县下然以经为和帝后所撰又云顺帝时撰注则云景纯又云道元何无定见也禹贡锥指觧之曰河北之济因旱而楛旱止则复出河南之济为浊河所侵空窦尽窒河去不复能上涌故遂絶自东汉以迄唐初凡行济渎者皆河水也而犹目之曰济是鹊巢而鸠居觚名而圜实也故杜氏力诋水经以为不可信然荥济故道犹可因是而得其十之七八则此书不为无补焉黄文叔云济水虽絶其渎犹在虽中间经穿凿变易或防防续然水之附入于其渎者犹可寻求缉之以存禹迹非无理也斯言盖得其平又曰济济之水自周以来凢数变初为济及导荥为川则荥与济合鸿沟既开荥渎为河所乱及荥泽又塞则所行者惟河水矣汴渠不通则钜野以北所行惟菏汶戴村已筑则东阿以下所行唯山泉沟泽之水其号为济者袭旧名而已水经所叙渎同而水异水异故李宏宪云河南无济水渎同故黄文叔云禹迹赖此而犹存言非一端各有所当今与人论济水茍以为无则羣指七十二泉大小清河以相难若以为有则又据杜佑之説诋水经不当袭旧名为济眀道谓与公言如扶醉人扶得一邉起又倒却一邉真可笑又可憎也古文尚书疏证又为之觧曰济水当王莽时大旱遂枯絶不复截河南过者晋初司马彪之言也虽经枯竭其后水流迳通津渠势改寻梁胍水不与昔同者后魏郦道元之言也通典据彪之言以折水经谓济渠既塞都不详悉其余可知余读郭璞山海经注而叹恐未足以服水经之心何则璞固有言矣今济水自荥阳卷县东经陈留至济隂北东北至髙平东北经济南至乐安博昌县入海与禹时济渎所经河南之道无异盖枯而复通者所谓津渠势改昔则自虢公台东入河出在敖仓之东南今改流自虢公台西入河出亦非故处与或禹时济未必分南北此则分而为二为不同与又潜丘劄记曰黄子鸿笃信水经注者忆初晤碧山堂问曰后汉志温县济水出王莽时大旱遂枯絶是河南无济今且千六百七十余年矣何郦道元言之详且析也子鸿曰新莽时虽枯后复见郦氏所谓其后水流迳通津渠势改寻梁胍水不与昔同是也祗縁杜君卿不信水经専慿司马彪志窃以为彪不过纪一时之灾变耳非谓永不截河南过也君卿云云遂真觉河南无济疑误到今尚有宗主其说者余曰枯而复通既闻命矣敢问除郦注外抑别有徴乎子鸿曰未闻余退而考杜预释例云济水自荥阳卷县东迳陈留至济隂北经髙平东平至济北东北经济南至乐安博昌县入海郭璞山海经注云今济水自荥阳卷县东经陈留至济隂北东北至髙平东北经济南至乐安博昌县入海张湛列子注云济水出王屋山为沇水东经温县为济水下入黄河十余里南渡河为荥泽又经济隂防九郡而入海稡此三説以覆子鸿喜获所未闻复难余今不见河南有济毕竟复枯于何代余复考得后汉书王景济渠下章懐注云济水出今洛州济源县西北东流经温县入河渡河东南入郑州又东入滑曺郓济齐青等州入海即此渠也王莽末旱因枯涸但入河内而已似不知中有复通之事合以许敬宗对髙宗济水潜流屡絶是唐以前济已复枯竭直至今矣又曰有问济水枯而复通毕竟在何时予曰考王景曰初平帝时河汴决壊未及得脩建武十年阳武令张汜上言河决积乆日月侵毁济渠所漂数十许县逮后三十五年汴渠成眀帝廵行下诏曰河汴分流复其旧迹陶丘之北渐就壌坟此汴壊而济亦壊汴治而济亦治之徴也又考晋书祗武帝时为荥阳太守自魏黄初大水后河济泛滥邓艾尝着济河论开石门而通之至是复侵壊祗乃造沈菜堰兖豫无水患郗超太和中桓温将伐慕容氏引军自济入河超諌曰清水入河无通运理毛穆之温使穆之凿钜野百余里引汶防于济此岂竟枯絶者哉大抵王莽世天灾虽甚然皆不逺而复班注云云盖以目騐者言也秪縁司马彪下语太重若改遂枯絶为曽枯絶则妙矣潜丘东樵之言眀白如此足以祛君卿之惑其无累于桑郦也眀矣又孔颖逹左正义曰按检水流之道今古或殊杜既考校元由据当时所见载于释例今一皆依杜虽与水经乖异亦不复根寻也观此则亦不以济水为竟枯絶也】
　　屈从县东南流过隤城西又南当巩县北南入于河济水故溃东南合奉沟水水上承朱沟于野王城西东南迳阳乡城北又东南流迳李城西秦攻赵邯郸且降舍吏子李同説平原君胜分家财飨士得敢死者三千人李同与赴奉军退军退同死死封其父为李侯故徐广曰河内平臯县有李城即此城也于城西南为陂水淹地百许顷蒹葭萑苇生焉号曰李陂又迳隤城西屈而东北流迳其城北又东迳平臯城南应劭曰邢侯自襄国徙此当齐桓公时卫人伐邢邢迁于夷仪其地属晋号曰邢丘以其在河之臯防势平夷故曰平臯瓉注汉书云春秋狄人伐邢邢迁夷仪不至此也今防国西有夷仪城去防国百余里邢是丘名非国也余按春秋宣公六年赤狄伐晋围邢丘昔晋侯送女于楚送之邢丘即是此防也非无城之言【一清按师古亦曰应説非也】竹书纪年曰梁恵成王三年郑城邢丘司马彪后汉郡国志云县有邢丘故邢国周公子所封矣汉髙帝六年【沈氏曰是七年】封砀郡长项它为侯国赐姓刘氏武帝以为县其水又南注于河也
　　与河合流又东过成臯县北又东过荥阳县北又东北至砾磎南东出过荥泽北
　　释名曰济济也源出河北济河而南也晋地道志曰济自大伾入河与河水鬭南泆为荥泽尚书曰荥波既潴孔安国曰荥泽波水以成遏潴阚骃曰荥嶓泽名也故吕忱曰嶓水在荥阳谓是水也【一清按荥嶓之嶓当作播禹贡锥指曰荥波既猪史记作播汉书作波阎百诗云马郑王本并作播播是泽名不徔山作嶓可知也又説文潘水名在河南荥阳从水番声暜官切不谓叔重有此大缪此与阚骃以渊水为涧水正相似也】昔大禹塞其滛水而于荥阳下引河东南以通淮泗【禹贡锥指曰河与荥渎相乱其来已乆而荥泽在西汉时依然无恙故班固云济水轶出荥阳北地中谓荥泽也至东汉乃塞为平地郦道元云云夫荥泽何以谓之滛水经曰荥波既猪禹方陂之以蓄其水何以塞之诞妄不足深辨全氏曰以鸿沟为禹迹善长之缪也而张垍等宗之】济水分河东南流汉眀帝之世司空伏恭荐乐浪人王景字仲通好学多艺善能治水显宗诏与谒者王呉始作浚仪渠呉用景法水乃不害此即景作所脩故渎也渠流东注浚仪故复谓之浚仪渠也眀帝永平十五年东廵至无盐帝嘉景功拜河隄谒者汉灵帝建寜四年于敖城西北垒石为门以遏渠口谓之石门故世亦谓之石门水门广十余丈西去河三里石铭云建寜四年十一月黄场石也而主吏姓名磨灭不可复识魏太和中又更修之撤故増新名字沦落无复在者水北有石门亭戴延之所云新筑城城周三百歩荥阳太守所镇者也水南三皇山即皇室山亦谓之为三室山也济水又东迳西广武城北郡国志荥阳县有广武城城在山上汉所城也髙祖与项羽临絶涧对语责羽十罪羽射汉祖中胸防也山下有水北流入济世谓之栁泉也济水又东迳东武武城北楚项羽城之汉破曺咎羽还广武为髙爼置太公其上曰下不下吾烹之髙祖不聴将害之项伯曰为天下者不顾家但益怨耳羽徔之今名其坛曰项羽堆夹城之间有絶涧断山谓之广武涧项羽叱娄烦于其上娄烦精魄防归矣济水又东迳敖山北诗所谓薄狩于敖者也其山上有城即殷帝仲丁之所迁也皇甫谧帝王世纪曰仲丁自亳徙嚣于河上者也或曰敖矣秦置仓于其中故亦曰敖仓城也济水又东合荥渎渎首受河水有石门谓之为荥口石门也而地形殊卑盖故荥播所导自此始也门南际河有故碑云惟阳嘉三年二月丁丑使河隄谒者王诲疏逹河川遂荒庻土云大河冲塞侵齧金隄以竹笼石苇葺土而为堨壊隤无已功消亿万请以濵河郡徒疏山采石垒以为障功业既就徭役用息辛未诏书许诲立功府卿规基经始诏防加命迁在沇州乃简朱轩授司马登令纉茂前绪称遂休功登以伊洛合注大河南则縁山东过大伾囘流北岸其势鬰蒙涛怒湍急激疾一有决溢弥原淹野蚁孔之变害起不测盖自姬氏之所常蹙昔崇鮌所不能治我二宗之所劬劳于是乃防渉躬亲经之营之比率百姓议之于臣伐石三谷水匠致治立激岸侧以捍鸿波随时庆赐説以劝之川无滞越水土通演役未逾年而功程有毕斯乃元勲之嘉课上徳之宏表也昔禹脩九道书録其功后稷躬稼诗列于雅夫不惮劳谦之勤夙兴厥职充国恵民安得湮没而不章焉故遂刋石记功垂示于后其辞云云使河隄谒者山阳东缗司马登字伯志代东莱曲成王诲字孟坚河内太守宋城向豹字伯尹丞汝南邓方字徳山懐令刘丞字季意河隄掾匠等造陈留浚仪邉韶字孝先颂石铭嵗逺字多沦缺其所灭盖阙如也荥渎又东南流注于泲今无水次东得宿胥水口水受大河渠侧有扈城亭水自亭东南流注于济今无水宿胥在河之北不在此也盖名同耳自西縁帯山隰秦汉以来亦有通否济水与河浑涛东注晋太和中桓温北伐将通之不果而还义熈十三年刘公西征又命寜朔将军刘遵考仍此渠而漕之始有激湍东注而终山崩壅塞刘公扵北十里更凿故渠通之今则南渎通津川涧是导耳济水于此又兼邲目春秋宣公十三年晋楚之战楚军于邲即是水也音卞【全氏曰二字注中注】京相璠曰在敖北济水又东迳荥阳县北曺太祖与徐荣战不利曺洪授马于此防也济水又东南砾谿水注之水出荥阳城西南李泽泽中有水即古冯池也地理志曰荥阳县冯池在西南是也东北流歴敖山南春秋晋楚之战设伏于敖前谓是也迳虢亭北池水又东北迳荥阳县北断山东北注于济世谓之砾石涧即经所谓砾磎矣经云济出其南非也济水又东索水注之水出京县西南嵩诸山与东关水同源分流即古旃然水也其水东北流器难之水注之山海经曰少陉之山器难之水出焉而北流注于侵水【一清按山海经作役水郭璞曰一作侵】即此水也其水北流迳金亭又北迳京县故城西入于旃然之水城故郑邑也庄公以居弟叚号京城太叔祭仲曰京城过百雉国之害也【一清按文是都城此句是祭仲泛言先王建侯之制故曰都城道元删去今京不度句直改都城为京城也】城北有坛山罡赵世家成侯二十年魏献荥阳因以为坛台罡也【沈氏曰史记魏献荥椽赵因以为檀台荣椽木材非地也檀台是屋非冈也善长不知何以有此悮考檀台在襄国见于续汉志而荥阳乃韩地后之为荥阳圗经者因造为檀山以相附防益更缪矣】其水乱流北迳小索亭西京相璠曰京有小索亭世语以为本索氏兄弟居此故号小索者也又为索水索水又北迳大栅城东晋荥阳民张卓董迈等遭荒鸠聚流离堡固名为大栅坞至太平真君年颍州刺史崔白自虎牢移州治此【全氏曰按太平真君下脱阙年魏书地形志太平真君八年荥阳省并属县则移治或在是年但是豫州非颍州也】又东开广旧城创制改筑焉太和十七年迁都洛邑省州置郡【全氏曰按胡三省曰太和十九年罢北豫州置东中府非郡也郡固先州置亦非十七年】索水又屈而西流与梧桐涧水合水出西南梧桐谷东北流注于索斯水亦时有通塞而不常流也索水又北屈东迳大索城南春秋传曰郑子皮劳叔向于索氏即此城也晋地道志所谓京有大索小索亭汉书京索之间也索水又东迳虢亭南应劭曰荥阳故虢公国也今号亭是矣司马彪郡国志曰县有虢亭俗谓之乎咷城【全氏曰按乎咷六朝时曰平桃见魏书盖虢脱其半为乎乎又变而为平而咷又转而为桃也】城内有大冡名管叔或亦谓之为号咷城非也盖号虢字相类字转失实也风俗通曰俗说髙祖与项羽战于京索遁于薄中羽追求之时鸠止鸣其上追之者以为必无人遂得脱及即位异此鸠故作鸠杖以扶老案广志楚鸠一名嘷啁号咷之名盖因鸠以起目焉所未详也索水又东北流须水右入焉水近出京城东北二里榆子沟亦曰柰榆沟也又或谓之为小索水东北流木蓼沟水注之水上承京城南渊世谓之车轮渊渊水东北流谓之木蓼沟又东北入于须水须水又东北流于荥阳城西南北注索索水又东迳荥阳县故城南汉王之困荥阳也纪信曰臣诈降楚王宜间出信乃乗王车出东门称汉降楚楚军称万嵗震动天地王与数十骑出西门得免楚围羽见信大怒遂亨之信冡在城西北三里故蔡伯喈述征赋曰过汉祖之所隘吊纪信于荥阳其城跨倚冈原居山之阳王莽立为祈队偹周六队之制魏正始三年嵗在甲子被癸丑诏书割河南郡县自巩阙以东创建荥阳郡并户二万五千以南乡筑阳乡亭侯李胜字公昭为郡守故原武典农校尉政有遗恵民为立祠于城北五里号曰李君祠庙前有石蹠蹠上有石的石的铭具存其畧曰百族欣戴咸推厥诚今犹祀祷焉索水又东迳周苛冢北汉祖之出荥阳也令御史大夫周苛守之项羽防荥阳获苛曰吾以公为上将军封三万戸侯能尽节乎苛瞠目骂羽羽怒亨之索水又东流北屈西转北迳荥阳城东而北流注济水杜预曰旃然水出荥阳成臯县东入汳春秋襄公十八年楚伐郑右师渉颍次于旃然即是水也济渠水断汳沟唯承此始故云汳受旃然矣亦谓之鸿沟水盖因汉楚分王指水为断故也郡国志曰荥阳有鸿沟水是也盖因城地而变名为川水之异目济水又东迳荥泽北故荥水所都也京相璠曰荥泽在荥阳县东南与济隧合济隧上承河水于卷县北河南迳卷县故城东又南迳衡雍城西春秋左襄公十一年诸侯伐郑西济于济隧杜预阙其地而名之水也京相璠曰郑地也言济水【一清按下有脱文】荥泽中北流至垣雍西与出河之济防南去新郑百里斯盖荥播河济往复迳通矣出河之济即隂沟之上源也济隧絶焉故世亦或谓其故道为十字沟自于岑造八激隄于河隂水胍径断故渎难寻又南防于荥泽旃然水既断民谓其防为荥泽春秋卫侯及翟人战于荥泽而屠懿公宏演报命纳肝防也【全氏曰按杜预曰战防当在河北非此荥泽也又宣十二年椘潘党逐魏锜及荥泽即此矣】有垂陇城济渎出其北春秋文公三年晋士縠盟于垂陇者也京相璠曰垂陇郑地今荥阳东二十里有故垂陇城即此是也世谓之都尉城盖荥阳典农都尉治故变垂陇之名矣渎际又有沙城城左佩济渎竹书纪年梁成王九年王防郑厘侯于巫沙者也渎际有故城世谓之水城非也史记秦昭王三十二年魏冉攻魏走芒邜入北宅即故宅阳城也竹书纪年曰恵成王十三年王及郑厘侯盟于巫沙以释宅赐之围归厘于郑者也竹书纪年晋出公六年齐郑伐卫荀瑶城宅阳俗言水城非矣济水自泽东出即是始矣王隠曰河决为荥济水受焉故有济堤矣为北济也济水又东南迳厘城东春秋经书公防郑伯于时来左所谓厘也京相璠曰今荥阳县东四十里有故厘城也济水又合黄水黄水发源京县黄堆山东南流名祝龙泉泉势沸涌状若巨鼎汤西南流谓之龙项口世谓之京水也又屈而北注于济鱼水入焉水出石暗涧东北流又北与濏濏水合水出西谿东流水上有连理树其树柞栎也南北对生凌空交合谿水歴二树之间东流注于鱼水鱼水又屈而西北注黄水黄水又北迳髙阳亭东又北至故市县重泉水注之水出京城西南少陉山东北流又北流迳髙阳亭西东北流注于黄水又东北迳故市县故城南汉髙帝六年封阎泽赤为侯国河南之属县也黄水又东北至荥泽南分为二水一水北入荥泽下为船塘俗谓之郏城陂东西四十里南北二十里竹书穆天子曰甲寅天子浮于荥水乃奏广乐是也一水东北流即黄雀沟矣穆天子曰壬寅天子东至于雀梁者也又东北与靖水枝津合二水之合为黄泉北流注于济水
　　又东过阳武县南
　　济水又东南流入阳武县北歴长城东南流蒗荡渠出焉济水又东北流北济也迳阳武县故城南王莽更名之曰阳桓矣又东为白马渊渊东西二里南北一百五十歩泉流名为白马沟又东迳房城北穆天子曰天子里圃田之路东至于房疑即斯城也郭注以为赵郡房子也余谓穆王里郑圃而郭以赵之房邑为疆更为非矣济水又东迳封邱县南又东迳大梁城北又东迳仓垣城又东迳小黄县之故城北县有黄亭俛济又谓之曰黄沟县故阳武之东黄乡也故因水以名县沛公起兵野战防皇妣于黄乡天下平定乃使使者以梓宫招魂幽野于是丹蛇自水濯洗入于梓宫其浴防有遗髪焉故谥曰昭灵夫人因作寝以寜神也济水又东迳东昏县故城北阳武县之戸牖乡矣汉丞相陈平家焉平少为社宰以善均肉称今民祠其社平有功于髙祖封戸牖侯是后置东昏县也王莽改曰东眀矣济水又东迳济阳县故城南故武父城也城在济水之阳故以为名王莽改之曰济前者也光武生济阳宫光眀照室即其防也东观汉记曰光武以建平元年生于济阳县是嵗有嘉禾生一茎九穂大于凡禾县界大熟因名曰秀
</div>
    <div class="pagination">
<a href="水经注释_page4.html">上一页</a><a href="水经注释.html">1</a><a href="水经注释_page2.html">2</a><a href="水经注释_page3.html">3</a><a href="水经注释_page4.html">4</a><span class="current-page">5</span><a href="水经注释_page6.html">6</a><a href="水经注释_page7.html">7</a><a href="水经注释_page8.html">8</a><a href="水经注释_page9.html">9</a><a href="水经注释_page10.html">10</a><span>...</span><a href="水经注释_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
