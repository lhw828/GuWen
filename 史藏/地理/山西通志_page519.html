<!DOCTYPE html>
<html>
<head>
    <meta charset="UTF-8">
    <title>山西通志 - 第 519 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 519 页/共 700 页</h1>
    <div class="content">




　　山西通志卷一百五十九
<史部,地理类,都会郡县之属,山西通志>
　　钦定四库全书
　　山西通志卷一百六十
　　仙释【二】
　　蒲州府
　　上古
　　紫府先生抱朴子真源黄帝以地皇九年正月上寅诣首阳山宰牧从焉次驾东行诣青丘紫府先生授三皇箓及天文大字次西入崆峒礼广成子回驾王屋啓石函发玉笈得九鼎飞灵神丹诀路史云陟王屋而受丹经
　　周
　　韩君丈人名终又名众善幻养不服食年百岁其行如飞匿迹五老山阿不知所终
　　按王子年拾遗记闇河之北有紫桂成林其实如枣羣仙饵焉故韩终采药诗云闇河之北实大如枣得而食之后天而老又抱朴子云韩终服菖蒲十三年诗载古逸当是周秦时人
　　汉
　　赵昉临晋人张道陵弟子有仙术后飞升今永泉里赵昉村其遗名也旁有升仙洞存焉
　　北魏
　　罗崇之河东人受道于中条山世祖令崇立坛祈请崇之云条山有穴与昆仑蓬莱相属诏令河东郡给所须崇之入穴行百余步遂穷后召至有司以崇诬罔不道奏治之世祖曰崇修道之人岂至欺妄以诈于世或传闻不审而至于此古之君子进人以礼退人以礼今治之是伤朕待贤之意遂赦之
　　唐
　　阎寀贞观十四年为河东太守后隠中条山罗通微事之十九年拜吉州刺史后表请入道赐名遗荣桃源观朝端盛赋诗以赠之今王官谷上方有阎使君宅
　　罗通微临晋人贞观时母赵氏娠通微有双鹤翼行既生骨相巉崱稍长入山樵薪遇阎使君寀授以幻养之术遂冠褐于五老峰之游仙观学步虚絶粒今太乙峰南步虚坪其地也后使君出牧吉州召通微及境有双鹤乐声自玉笥山来迎既就馆一夕月色皎然忽腾空吟啸而去使君表其事诏吉州立真人堂寻改降生之罗村为莲台村
　　张果不知何许人则天时隠于中条山往来汾晋间时人传其有长年秘术自云年数百岁矣尝着阴符经解尽其理则天遣使召之果佯死不赴后人复见之恒州山中开元二十一年宗令通事舍人裴晤往迎之果对使气絶良久乃苏晤不敢逼驰还奏状又遣中书舍人徐峤赍玺书以邀迎之乃至东都肩舆入宫宗亲访理道并神仙方药之事及闻变化不测而疑之有邢和璞者善算人知夭夀善恶宗令算果则懵然莫知其甲子又有师夜光者善视鬼宗召果密坐使夜光视之不见果所在帝谓高力士曰吾闻饮堇无苦者竒士也时天寒因取以饮果果三进頽然曰非佳酒也乃寝顷视齿燋缩顾左右取铁如意撃堕之藏带中更出药敷其龂良久齿已生粲然骈絜帝益神之欲以玉真公主降果未言也果忽谓秘书少监王迥质太常少卿萧华曰谚谓娶妇得公主平地升公府可畏也二人怪语不伦俄有使至诏曰玉真公主欲降先生果笑固不奉诏有诏图形集贤院恳辞还山诏可擢银青光禄大夫号通先生赐帛三百疋给扶持二人至恒山蒲吾县未防卒或言尸解为立栖霞观
　　薛季昌河东人遇司马承征于南岳授以玉洞经箓高真屡降其室宗召入禁掖延问道德乃谈及精微上喜恩宠优异寻还山上赠以诗曰洞房修真客条阳念旧居将成金阙要愿奉玉清书云路三天近松墟万籁虚犹宜传秘诀来徃候仙舆翌日丹成曰祝融峰今夕有天真会予被召当往遂淩虚而去
　　常丑女蒲州常志女貎陋有疮疥屡药勿瘳及笄无聘问者一日出外以裳防首居人畏其裸而避之浴于池出则体貎如玉身不着地腾空而去
　　吕岩字洞宾【一名岩客】礼部侍郎渭之孙河中府永乐县人【一云蒲坂人】天寳十四载四月十四日巳时生咸通中举进士不第游长安酒肆遇钟离权得道不知所往【有诗集四卷】宋史陈搏传关西逸人吕洞宾有剑术百余岁而童顔步履轻疾顷刻数百里世以为神仙数来搏斋中人咸异之　宋曾慥集仙传吕洞宾又字希圣九江人曾授真筌于正阳子【按别録洞宾江州德化令弃官九江人非是】耿定向权子在昔吕纯阳受学于云房钟子钟子故为诸幻景歴试之犹未即授一日涕泣请钟子曰子功行未累也吕曰何修而功行乃累钟子曰须金百万博济于世始得吕曰弟子窭人何从办此钟子曰余有丹药可化铜铁为金子苐怀此博施慎勿泄也吕子请曰是金卒当变否钟子曰须三千岁后还本质吕子愀然跪曰如此则悮三千岁后人矣功行之谓何钟子悦曰善哉即此一念长生久视道在是也吕子豁然悟鬯然怿已蹷然起曰师道易易若是吾将广师防普度世迷可乎云房子曰汝试为之于是度数千人乃复化身过诸所度者之门则数千人一旦去尽吕子失意怅然而归偃息河滨树下云房子化叟曰吾非若辈比时老且衰百念俱灰自矢可身相许矣愿依子终身可乎吕喜晩得叟即许诺负之渡河以归至河中始悟其为师惊讶曰嘻师惟度我我惟度师耶
　　附録　钟离简咸阳人为郎中与弟俱入华山得道白日升天　钟离权生而竒异美髯俊目身长八尺余弃世事入县东四十里正阳洞修链登仙附録南宗　刘哲字元英号海蟾子一名操明
　　经事燕王刘守光为相雅喜性命钦崇黄老一日有道人自称正阳子来谒海蟾待以宾礼道人为演清静无为之宗金液还丹之要竟索鸡卵十枚金钱十文一文置几上累十卵于金钱若浮图状海蟾惊曰危哉道人曰居荣禄履忧患其危殆甚尽以其钱劈破掷之辞去海蟾大悟解印从道遁迹终南山下丹成尸解有白气自顶门出化鹤冲天　新兴古志海蟾广陵人为辽相后改名海今广灵即古广陵县也　张用成号紫阳天台人【一云兴安州人】遇海蟾得金丹诀治平中访扶风马黙处厚于河东授以所着悟真篇元丰五年夏趺坐而化夀九十有九　石泰号杏林岐山人尝有德于紫阳紫阳授以金丹诀著书见道书全集　薛道光一名式一名道原字太源陜府鸡足山人【一云阆州人】尝为僧法号紫贤一号毗陵禅师云游长安宋徽宗崇宁五年丙戌冬寓郿遇石杏林传授口诀真要乃注解悟真篇作复命篇及丹髓歌行世夀一百十四岁尸解　陈楠号泥丸闽人受金丹诀于紫贤著书见道书全集　白玉蟾即葛长庚也号紫清琼山人受金丹诀于泥丸着上清武夷二集绮错澜翻今行于世尝曰吾从老年得手诏封紫清明道真人【纯阳递传海蟾紫阳杏林紫贤泥丸紫清是之谓南宗志称正阳累鸡卵盖正阳引其端而纯阳实传之也】　附録北宗　王嚞字知明号重阳子京兆咸阳人尝醉于甘河防二人授修真口诀时年四十有八所遇者唐吕纯阳化身也再遇于醴泉嚞趋拜之邀嚞饮嚞问其乡闾年姓答曰濮州人年二十一而不告其姓留秘语五篇令嚞读毕焚之且曰速去东海投谭捉马俄失所在后领马钰等住宁海州昆仑山将没谓门人曰丹阳已得道长真已知道吾无虑矣处机所学一听丹阳处元长真当管领之又顾处机曰此子异日地位非常必大开教门者也书物外亲眷诗奄然而逝马钰嗣其教与谭刘丘相继为宗盟今全真学者称钟吕刘为三祖又以嚞为祖师元至元六年赠重阳全真开元真君其遗文全真前后韬光集行于世　马钰字宜甫宁海州人金世宗大定七年七月王嚞抵宁海邀馆于私第初宜甫梦其园一鹤从地涌出嚞至同择地立庵嚞指鹤起之处命名曰全真全真之名始此宜甫执弟子礼嚞名之曰钰字元寳号丹阳子　谭玉来见嚞固请为弟子嚞名以处端字通正号长真子　王处一闻嚞至来谒师礼之后嚞飞盖致其名号名处一号华阳子　郝升卖卜于市嚞入其肆背而坐焉升曰请公头回嚞应声曰君何为不回头耶遂执弟子礼赐名曰璘号恬然子又号太古　丘处机栖霞人年十九闻嚞在全真庵投谒于斋次嚞知其为逺器赠以诗赐名处机字通密号长春子刘处元字通妙师重阳后赠长生辅化明德真人孙氏马钰妻名不二号清静散人五月五日王
　　嚞令烧誓状【纯阳传重阳重阳传刘丘谭马郝王孙号一花开七叶是之谓北宗长春嗣教最盛号龙门派今直省道观胥龙门派也】纯阳重阳世次太逺按纯阳呈钟离云房生在儒家遇太平悬缨重滞布衣轻谁能世上争名利臣事玉皇归上清得火龙真人剑法昔年曾遇火龙君一剑相传伴此身天地山河从结沫星辰日月任停轮须知本性绵多刼空向人间歴万春昨夜钟离传一语六天宫殿欲成尘送钟离云房赴天池防诗得道未来相见难又闻东去上仙坛杖头春色一壶酒顶上云攒五岳冠饮酒儿人不识烧山符子鬼难看先生去后身须老乞与贫儒换骨丹献郑思逺施真人二仙诗万刼干生到此生此生身始觉飞轻抛家别国云山外链魄全魂日月精比见至人论九鼎欲穷大药访三清如今获遇真仙面紫府仙翁得姓名又诗因看崔公入药镜令人心地转分明阳龙言向离宫出阴虎还于坎位生二物防时为道本五方行尽得丹名修真道士如知此定跨赤龙归玉清参黄龙机悟后呈偈弃却瓢囊撼碎琴如今不恋水中金自从一见黄龙后始觉从前错用心【钟离云房崔公今入药镜存郑思逺施真人当属唐时人】赠陈处士诗青霄一路少人行休话兴亡事不成金榜因何无姓氏玉都必是有仙名云归入海龙千尺霜满长空鹤一声深谢宋朝明圣主解书丹诏诏先生哭陈先生诗天网恢恢万象疎一身亲到华山区寒云去后留残月春雪来时问太虚六洞真人归紫府千年鸾鹤老苍梧自从遗却先生后南北东西少丈夫【陈处士陈先生胥指陈希夷也宋太祖太宗时人】赠滕宗谅诗华州回道人来到岳阳城别我游何处秋空一剑横谒石守道诗高心休拟鳯池游朱绂银章宠已优欲待祸来名欲减林泉养法预为谋【滕宗谅石介宋仁宗时人】摇头坯歌君不见洛阳富郑公説与金丹如盲聋执迷不悟修真理焉知潜合造化功又不见九江张尚书服药失明神气枯不知还丹本无质翻饵金石何太愚又不见三衢赵枢密防禅作鬼终不识修完外体在何边辩捷语言终不实【富弼赵抃宋神宗时人】又神宗元丰中吕惠卿守单州天庆观七月七日有异人过书二絶句于纸四海孤游一野人雨壶霜雪足精神坎离二物君收得龙虎丹行运水银野人本是天台客【宾字】石桥南畔有旧宅【石桥者洞也】父子生来有两口【吕也】多好笙歌不好拍【吟也】张天觉为相日有蓝缕道人及门求施天觉不知礼敬因戏问道人有何仙术答以能揑土为香天觉请试为之须臾烟罢道人不见但留诗于案上云揑土为香事有因世间宜假不宜真皇朝宰相张天觉天下云游吕洞宾【吕惠卿张商英宋哲宗徽宗时人】又徽宗斋防诗高谈濶论若无人可惜明君不遇真陛下问臣来日事请看午未丙丁春金大定三年过故里诗余自金銮谒帝回首阳乡国暂归来羣迷不识吾家趣何日重寻阆苑媒其他时代名位不着暨杂出诸传记者不具録朱子亦言南渡前相传人士多遇吕洞宾盖其气未散南渡后乃稀见之重阳以金大定六年至宁海州昆仑山而生四十有八岁始遇濮州人计其始生当在宋徽宗时然则纯阳重阳之授受岂所谓六合之内存而不论者邪志之以畧具顚末
　　张复沣州人柳宗元龙城録复饱书帙作条山集三十卷论世外事此人兼得神鬼趣隐不仕有文集行于世
　　侯神仙虞乡人从师道清观资性笃实人称憨子师令汲水见一异童辄与戏失期被师笞侯以实告师授以铁针红线令簪童顶侯如命童归入葡萄架下掘地获人参形如童师烹于釡中下山访友侯闻异香窃食之尽弃余汁于犬师归大怒将予杖侯与犬竟飞去
　　陆禹臣字服休河东人避黄巢乱入南岳得仙术隠宜州北山后尸解为紫府仙伯尝寓吴道生家与语尘外理赠诗曰露下瑶簪湿云生石室寒星坛鸾鹤舞丹灶虎龙蟠
　　宋
　　柴通元阌乡人为道士于承天观年百余岁善辟谷长啸惟饮酒言唐末事歴歴可听真宗祀汾阴召至行在命坐问以无为之要赉茶药束帛诏还本观
　　金
　　刘志渊字海南万泉人事亲至孝夙慕仙道自号元冲子后遇长春真人于栖游庵避兵绵山虽万骑蹂践独不罹害夀七十九归真
　　元
　　李纯夫燕山人弱冠登进士不乐仕进弃官为黄冠卜隠王官谷构了了庵于贻溪之上庵后建白云洞自号孤云子有秦无隅者纯夫高弟子也无隅弟子有古村之关希哲太平之李道微皆以道行着纯夫大德二年卒年五十八儒学教谕贾履信为之赞旧志谓纯夫唐时人宗召之不起误
　　薛元曦字元卿河东人徙贵溪年十二辞家入道龙虎山师张留孙吴全节延祐间用荐召见侍祠制授大都崇真万夀宫提举陞提防上都崇真万夀宫泰定元年扈从滦阳还至龙虎台喟然而叹即日辞归辟清宁斋见心亭熙明轩筑琼林台于龙虎山之西日与学仙者相伴其间而密修大洞回风混合之道至正三年制授文裕德崇仁真人佑圣观住持兼领杭州诸宫观遣弟子摄其事五年卒年五十七自号上清外史着上清集樵者问防梓羣贤诗文为琼林集元卿负才气尤长于诗掲曼硕留琼林月余斋三日乃为作序称其老劲深稳如霜松雪桧百折莫能挠清拔孤峻如豪鹰俊鹘千呼不肯下萧条闲逺如空山流泉深林孤芳自形自色不与物竞人以为知言元卿工书人争蕲得之闻风者或使图其像以去见心亭后有土阜人称薛公墩
　　女冠王教山旧籍关中遇焦处士旋弃家擕子息学道遍游名山习服气链形诀最后寓蒲甚久年大耋黰发丹顔无疾奄逝有解弢传行于世
　　董铁驴万泉人通遁术行步如飞倐忽数百里后尸解仙去
　　明
　　张三丰平阳人一云猗氏人有仙骨修髯如防肤如冰雪途遇麻姑教以服四味龙芽后游武当山登祝融峰嚼梅花满口朗诵南华秋水篇观潮上日出大呌曰云海荡吾心胸题扬州琼花诗云璚枝玉蒂属仙家未识人间有此花清致不沾凡雨露高标犹带古烟霞歴年既久何曾老举世无双莫浪夸防欲载回天上去拟从博望借灵槎盖自况也明太祖咨以时务曰惟本忠孝后成祖遣尚书胡濙物色之终莫能得
　　房居士临晋人名景圆号睡松子少精书算主案牍被督喟然叹曰人生如朝露何自苦辱如此遂弃家入中条山修道闭关十一年粮絶出山止宿虞乡村扁鹊庙中夜有真人口授先天真诀遂往汾北麻衣山黙坐二十一年移居平阳之姑射山洞虎狼皆驯伏旬月不炊防廵抚于谦问休咎笑而不答谓弟子曰无结果卒如其言人有访者先知辄避去太守胡睿叩之曰老农无所知也成化甲辰三月十五日沐浴端坐书十劝文皆教人忠孝语书毕卧化先是洞中有石二左右对峙唐时得道者卧化塑其尸于左至是塑居士尸于右
　　杨攀桂丹桂蒲州人好释老家言兄弟偕隠终南山其子屡馈扉屦遂入深山不出又数年乡人有见于京都者云
　　大陈小陈猗氏太清观道士叔侄也得颠术常夏月碾麦戏语人曰日烈甚宜入碾中避之遂入碾后寝神游一日题诗壁间止留空室莫知所往
　　高箓猗氏人常于孤山采药遇刘海蟾授长生诀坐卧一窰寒暑不出后村人欲甃池忽出曰此万古利也当为若置石授人一鞭入山驱石若飞石今存后卒妻子俱失所在
　　张神仙崇祯间至蒲州主侍郎张广多幻术士人欲遣妓乱之须臾隠入壁中自是不知所往【以上仙】
　　晋
　　佛图澄事见晋书尝卓锡于中条白石寺炊粥无具寄米于屠牛釡中人嫌其染腥汚脏澄乃出肠浴于泉至今泉上有血丝痕尝畜一驴一猫食乏则遣驴驼帖乞粮村舍猫踞驴背或有要夺者猫即投地变虎人莫敢近今猫驴塜犹存寺前后卒于邺宫寺
　　隋
　　神尼名智山蒲坂刘氏女少出家有戒行沈静寡言谈吉凶成败皆验文帝诞日忽至其所名帝为那罗延且曰儿不可处俗间遂割宅为般若寺将帝躬自抚养一日尼出付帝于其母母视帝头忽出二角投之地尼心动急归抱之曰何惊吾儿使晩得也后周灭二教尼隠杨氏戒行不改隋初重兴佛法每以神尼为言殁后即葬寺中为起金浮图又命王劭作传改所居般若寺为大兴国仍令天下舍利塔内各作神尼像
　　昙延蒲州栖岩寺僧猗氏侯王卓之后年十六身长九尺余垂手过膝目光外射初闻讲湼槃经悟防词辨优赡有薛居士者学总元儒闻而谒之言谑相高戏题方圆动静四字命延体之延应声曰方如方等城圆如智慧日动则识波浪静类湼槃室薛惊叹曰由来所未见希世挺生即斯人也开皇间旱命延祷之甘雨大注临终遗啓云法王御世最荷深恩防持三寳始终莫二言讫而逝
　　慧海姓张氏虞乡人昙延弟子也年十八讲湼槃文防洞晓周建德中窜入陈隋初文帝姊成安长公主钦其德望立伽蓝静法寺居之仁夀前文帝频颁玺书分布舍利每感异祥大业二年卒于寺见高僧传
　　唐
　　志寛河东人博览诸经以湼槃地论为心要时邑多虎暴都督张逊命祷之患遂息贞观中蒲晋旱寛曝烈日中须臾大雨阖境霑足
　　道愻性张氏虞乡人昙延度为弟子晩住蒲州仁夀寺大业末因事返京夜停关首主见愻马壮勾盗欲窃之夜往其所乃见十人围绕擐甲执兵乃合面归懴焉唐贞观中有请讲湼槃者坚不受请人不解告之曰所以固辞者恐不终此席耳后果念经三日卒于山年七十有五卒经夕异花披池涌出茎长二尺许色甚鲜荣折纳缾中逾年不萎见高僧传
　　灵润俗姓梁虞乡人依灵灿法师住兴善寺年十三初听湼槃即通文防后闻泰岳灵岩寺僧规清肃乃杖防寻焉贞观中与法侣登山野烧四合众皆奔惟润安行顾语曰心外无火火实自心谓火可逃无由免火及火至润熸余自敛后住福寺仆射房元龄称叹曰居宗扬化惟此一人也见高僧传
　　神迥临晋人俗姓田贞观间流化岷峨为道俗宗师普寂姓冯氏蒲州河东人少时遍寻高僧学经律时神秀在荆州玉泉寺寂乃往师寺凡六年神秀竒之尽以其道授焉久视中则天召神秀至东都神秀因荐普寂乃度为僧及神秀卒天下好释氏者咸师事之中宗制令代神秀统法众开元十三年勅于都城居止王公士庶竞来礼谒严重少言逺近尤重之二十七年终于兴唐寺年八十九时都城士庶防谒者皆制弟子服有制赐号大照禅师及葬河南尹裴寛衰麻列于门徒之次士庶倾城哭送闾里为空
　　慧旻字元素河东人着十诵私记十三卷又僧尼行事三卷尼众羯磨二卷菩萨戒义疏四卷见唐艺文志
　　五代
　　僧善住河东普救寺寺初名西永清院汉干祐元年招讨使郭威督诸军讨李守贞周岁城未下召善问之对曰将军若发善心城必克矣威折箭为誓异日城破不戮一人遂易今名
　　宋
　　重宣姓赵氏虞乡人河中开元寺僧幼頴异十五礼文澈师为沙弥二十一依澄晖受具戒振锡游方刘心求法凡读大藏经一万余通诵佛顶真言三十万过秋官贰卿寇公凖重其行荐之帝庭赐紫方袍以旌其德咸平四年四月庚戌示寂杨亿撰防记
　　元
　　月公普救寺僧精于戒律教大师慧印尝从之学圆觉了义
　　明
　　洪济禅师猗氏灵严寺僧有道行演通大小乘法游金陵明太祖登极前风雨弥旬上不怿募有能止者洪济应诏杖锡一呪即便开朗上大悦为印经一藏给传以归
　　福登号妙峰七岁祝发依蒲坂万固寺郎和尚习瑜伽法初不识经典苦行于中条赞叹寺闭关立禅三年寻见永明禅师听讲楞严即解悟无不通晓渡海谒普陀回住五台山龙翻石刺舌血书华严一部修建无遮道塲神宗闻而嘉之赐绣冠绣衲真来佛子之号移锡芦芽造万福铁塔凿万福石洞峩造铜殿二五台一华山一俱庄严精妙太原建浮图于郡城左慈圣后佐以金钱塔成双峙名曰宣文后归台山坐逝遣中常侍赐祭葬【以上释】
　　辽州
　　五代
　　妙惠节度使王建女赐紫号严因大师智超建孙赐紫号妙果大师胥有道行
　　明
　　洪树辽州人防防倐頴悟诸品经义无不洞晓人呼圣僧后住持香林寺禁步二年一日谈经而化
　　子端榆社人蚤岁祝发云游晩归值时艰捐金建上下城敌楼以成保障人胥义之
　　沁州
　　上古
　　籛铿帝颛顼之孙陆终氏之中子封于彭城故称彭祖初闻上党黎城九仙女有道行往师之得导引行气术隠云母山时游沁州南里或云葬里中彭家沟今墓存
　　周
　　琴高真人列仙传云赵人以鼔琴为宋康王舍人行涓彭之术浮游冀州及涿郡间二百余年后辞入涿水中取龙子与诸弟子期曰皆洁斋待于水旁设祠果乘赤鲤出坐祠中且有万人观之留月余复入水去今沁源东即寓居地也
　　按史记索隠曰战国防吕氏春秋皆云宋王偃谥康王
　　唐
　　韩湘子修武人韩愈之从孙十二郎之子也尝于沁州南八里修链建塔一乡人立祠祀之
　　风雷将军姓焦氏武乡人唐懿宗朝父为掾吏有阴行咸通九年生将军七岁不语两手不展父母欲弃之忽元日手展能言性頴异及长凡天文地理易象遁甲咸臻其妙景福元年夜梦日华贯顶有道者送石匣曰此天真赐汝也觉而开视皆龙文虎篆莫能辨识焦秘而藏之遇异人指授兼赐龙玺寳剑各一遂能轶风驾雾鞭笞鬼神出入幽显无碍防上党妖祲为灾往除之事闻赐号风雷将军卒年三十四金加封昭泽龙王
　　金
　　阎真人名密沁源县吏弃俗学道结庵于紫金山居二十余年尸解大定中赐额名其庵曰太清观后延楼烦薛道纪居之有道行
　　元
　　唐善庆沁源人薛道纪之徒得师奥防以救人为事延祐二年事闻勅赐金襕紫服和光大师
　　明
　　吕云仙沁州人成化间修真元妙观善黄白术观中像胥防金饰之徒张道元索其术不授防云仙入山道元力索之卒不授以死道元返荷锸往瘗至则尸无存矣
　　王威沁州人习苦行孑处花山巓晨夕焚诵人莫知其道术嘉靖戊寅忽示众化期里社始惊异如期云集威辞众入岩结跏趺坐须臾白气上冲神遂往数日如生里人就真身涂饰之后知州俞汝为扣其遗蜕硁硁有金玉声撰王仙传【以上仙】
　　唐
　　先师菩萨名偘相传懿宗第三子僖宗弟也黄巢入长安出奔五台祝发为僧游沁源灵空山见林木深茂人迹罕至有马跑泉之异卓锡居焉昭宗景福二年圆寂宋太宗端拱二年赐所居寺额曰圣夀
　　金
　　基公灵感院僧性濶达衣鉢外不留一物尝造丛塜瘗尸四万五千有竒夀七旬余卒大定癸未诏增广伽蓝特赐院额曰灵感
　　明
　　海贵栢林寺僧武乡人性纯朴笃志焚修供水陆者五检藏经者二袭师衣鉢积贮颇丰悉捐之万厯十四年正月命其徒持佛号曰吾将去矣危坐而化
　　国朝
　　普汰号纯如沁州灵泉寺僧戒律精严兼通文翰顺治
</div>
    <div class="pagination">
<a href="山西通志_page518.html">上一页</a><span>...</span><a href="山西通志_page514.html">514</a><a href="山西通志_page515.html">515</a><a href="山西通志_page516.html">516</a><a href="山西通志_page517.html">517</a><a href="山西通志_page518.html">518</a><span class="current-page">519</span><a href="山西通志_page520.html">520</a><a href="山西通志_page521.html">521</a><a href="山西通志_page522.html">522</a><a href="山西通志_page523.html">523</a><a href="山西通志_page524.html">524</a><span>...</span><a href="山西通志_page520.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
