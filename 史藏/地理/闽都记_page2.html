<!DOCTYPE html>
<html>
<head>
    <meta charset="UTF-8">
    <title>闽都记 - 第 2 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闽都记 - 第 2 页/共 21 页</h1>
    <div class="content">　　铁冶巷　古冶铁之所。有坊曰化城，今废。
　　

卷之四　郡城东南隅　闽县

　　由铁冶巷迤东为鳌峰坊、仙迹坊、登云坊、九仙山。
　　鳌峰坊　旧名九仙坊，通水部门。有宋状元陈诚之祠堂，更今名，祠今废。其东曰登瀛坊。
　　仙迹坊　通九仙山，俗呼“观巷”。里社中有双石奇迹。
　　登云坊　旧名“至喜”。宋时胡文炳、文炜兄弟登科建坊，改登云，今废。
　　九仙山　初名于山，高一百十五步，周回三百十一步。与乌石对峙，为一郡之胜。相传何氏兄弟九人修炼于此，因名九仙。《闽中记》云：“越王无诸九日宴集兹山，有大石樽尚存。又名九日山。”山周遭有炼丹井、平远台、浴鸦池。四彻亭，唐元和中建。庆历中，沈邈更名，今废。鳌顶峰，宋状元陈诚之读书处，旧为嘉福院。蹑数十级以登，千峰万井皆在履舄之下。磊老岩、跃马岩、喜雨台，石上篆书三字。其下有楼，今废。仙人床、金锁园、杏坛、廓然台、棋盘石、玉蝉峰，与鳌顶峰相联，差小。琴台、青牛洞、醉乡石、九日台、石门。龙舌泉在九仙观西傍，石岩下有一穴，疑即其处。石龟池、梅岭、狮子岩、集仙岩。小华峰在山之南，有石刻三字。仙羊石在揽鳌亭之北。正德间，太监尚春于宋丞相陈自强宅假山取至。三石森立，中为仙羊，旁二石俱刻“景元”，春之字也。揽鳌亭、倚鳌轩、应鳌石、接鳌门、步鳌坡、耸鳌峰，俱御史锡山王英创，有《六鳌说》刻于石。勒功碑亭，为参将戚继光建，今废。荧星祠在山颠，祀火星。旧为明离殿，万历初重建，更名；并作玉皇殿于中，祀玄冥于左，今徙荧星礼于华林。碧霞洞天，万历间建，奉泰山顶上碧霞玄君。
　　宋王逵《游鳌顶峰》：“眼看沧海近，身与白云高。迴影连三岛，盘根尘六鳌。”(逵，庆历间以祠部郎知郡)。蔡襄《九日登九仙山》：“偶尔寻幽上翠微，游人啼鸟似前期。花间行印露沾纸，山下放衙云满旗。艳艳舞衣朝日近，飘飘商橹落潮时。传杯且与乘春醉，身世悠悠两自遗。”(襄，仙游人，庆历间知福州。)刘淮《登平远台》：“海天漠漠水云宽，开到梨花正自寒。却拥重裘上平远，愁心千叠倚阑干。”(淮，建阳人。)程师孟《寒食游九仙山》：“城中无事喜寻山，千里提封并海宽。岭客多从筵既冷，士民同出食犹寒。荒园病叶堆何限，古院閒花落几般。谁道异乡多感慨，登临迟却十年官。”(师孟，吴人，熙宁间知福州府。)马益《和程大卿寒食九仙山》：“属吏参陪宴二山，金杯满沃酒肠宽。公私不禁三朝暮，风雨都无十日寒。花引游蜂香四座，人穿萧寺景千般。清明休暇欢心洽，饱德咸知有上官。”辛弃疾《西江月·九日登九仙山》：“贪数明朝重九，不知过了中秋。人生能得几多愁，只有黄花依旧。　　万象亭中酒，九仙阁上扶头。城鸦唤我醉归休，细雨斜风时候。”(弃疾，历城人，绍兴中知福州，兼安抚使。)朱熹《寄题九日山廓然亭》：“昨游九日山，散发岩上石。仰看天宇近，俯叹尘境窄。归来今几时，梦想挂苍壁。闻公结茅地，恍复记畴昔。年随流水远，事与浮云失。了知廓然处，初不从外得。遥怜植杖翁，鹤骨双眼碧。永啸月明中，秋风桂花白。”(熹，新安人。)
　　元何中《登九仙山》：“吾宗九仙人，炼药此山上。渺渺嘉遁心，披烟一相访。海门葱茏外，山气嵲状。侧日明远潮，归霞委孤嶂。尘缘误良契，仙事敦夙尚。何处乘鲤归，微风起清漾。”(中，临川人。)黄清老《登平远台》：“六鳌箕荡玄圃碎，三岛奔腾失空翠。海风掣断南山云，分我沧洲半江水。台南岩谷青岌岌，奇松怪石作人立。山巅恐有风雨来，林径空濛落花湿。水东屴崱结平陆，积雾飞岚坐堪掬。蓬莱迢迢几万里，一碧天光浸寒玉。吟翁回首看不足，缓步策蹇度空谷。谁知咫尺山中幽，望断残碑立修竹。”(清老，邵武人。)
　　明王恭《登平远台》：“山压无诸野，台荒半夕晖。连天孤树远，沧海片鸦飞。绀苑皆黄落，琳宫尽翠微。回看南陌上，四牡正騑騑。”王偁《登九仙山》：“雪后空山一棹过，新年草色送离歌。心知别后登临少，福地重来感慨多。谷口飞花看薄暝，洞中啼鸟掩垂萝。知君亦有东山侣，归去云林近若何。”周玄《平远台燕集》：“高楼翠微里，振袂屐萧散。坐观沧海流，平视白日短。飘摇居化城，羁离赋文馆。偶兹耽琴樽，讵非避书简。境绝万尘灭，趣惬众妙管。川上风雨来，沧然望中满。烟钟度山暝，野烧穿林晚。东城领车骑，相邀下崇坂。”郑瑛《九仙山送卓子馀归金华》：“南登九仙峰，西忆双溪月。玉轮千里悬秋光，环佩玲珑上瑶阙。仙人去去不可留，听我一曲歌丹丘。清泉摇曳采云别，白日飘忽乘天游。我宫之真师，乃是紫阳客。与君铭骨授长生，昔隐兹峰炼精魄。谁料丹妙化成烟，谪向人间二十年。玄峰笑翳花源去，羽衣醉拂秋霞眠。青童返霓旌，相招拥仙跸。下窥城郭几回新，手种长松已千尺。杳然真师失其踪，身骑白羊去无穷。鸾啼鹤怨天府空，长攀玉树期相逢。君家乘龙度百粤，过予洒扫石上月。真师不来君又发，还掩洞门泣仙骨。”陈策《游平远台》：“三山中有平远台，台高千尺凌虚碧。老松偃蹇走铁蛟，枯藤束缚盘陀石。风雷神力常护持，气势虎头何敢敌。南海西河综大观，欲结茅茨傍青壁。”(策，无锡人，正德间参政。)林廷玉《登九仙山》：“马踏香尘晓气清，间寻羽客共黄精。湖边细柳迎春媚，山半晴云阁树轻。村酿新蒭眠草醉，野歌无调傍花行。留连且尽今宵兴，漫道长庚又启明。”王希旦《鳌顶峰》：“鳌顶飞来海上峰，胜游遥指五云中。江湖廊庙谁为念，泉石烟霞已属君。宸驭天迴闻塞北，凯歌日静报山东。香期不负登高志，倚剑狂歌欲插空。”郑善夫《游鳌峰》：“鳌峰天畔登临去，云木新开平远台。落日山城生海气，中原风物送秋哀。一时贤士俱倾盖，满目萍踪笑举杯。梁国邹枚吾岂事，竹林稽阮是仙才。”张时彻《游九仙山》：“高楼临紫极，西面出烟霞。寺古松生甲，林深石绣花。朱栏悬海蜃，玉笛动云霞。自是神仙宅，蓬瀛未足夸。”林炫《平远台》：“黄菊碧梧分素秋，东山猿鹤思悠悠。白日俄惊木叶下，沧州忽起烟波愁。乱石清泉围野舫，落霞孤鹜映江楼。槿园回首荷亭会，又见梅花池上头。”王文旭《初秋平远台燕集》：“抱病频登江上台，蓬莱方丈接三台。岩花笑我含秋瘦，野衲迎人冒雨回。天汉风云回北极，海门波浪自东来。道人共有沧州兴，更向虚亭泛酒杯。”林恕《秋登平远台》：“元是蓬瀛海上峰，六鳌移向粤城东。天连螺渚风涛壮，月照龙江岛屿空。万国梯航归禹贡，九仙楼阁倚崆峒。凭栏综目孤鸿外，遥见扶桑海日红。”汪道昆《平远台勒功铭》有序：“言官上言：日本毒闽且十年，劫众聚徒且十馀万，闽财力竭矣。当事者廪廪，莫敢谁何。今巡抚忠臣，独兵食少，讵能求旦夕之效？闽故隶督府，督府尚书名震夷夏，所部多精兵，请亟发督府兵。不然，闽且不保。上当言官议，下尚书。尚书胡公、巡抚游公皆新安人。胡公发精兵八千人，以部将戚将军为上将，阃将戴将军佐之，按察王大夫则护军往警。师毕，胡公进三人者，语曰：‘吾闻游公已定漳、泉，贼坚壁福清，与诸将相持不下。他夷部复入横屿，据绝岛中。宁德日告急不暇，闻公等第亟击横屿。横屿破，乘胜而趋福清，直振稿矣。’于是，引兵从间道入，不旬日而破横屿，歼之。再旬入福清，大破贼牛田，殊死走兴化。旬日而袭兴化，又歼之，郡中悉平。戚将军以全师入，诸大夫郊劳曰：‘天厌闽久，将军至乃始有闽。此百代之伐也。’将军避席曰：‘督府奉明诏，继光待罪行间。乃今有尺寸功，上者朝廷，次者督府，次者诸大夫之烈，继光何有?’夫古人以军功显，务旌其伐，铭诸名山。将军功高而不伐，故足述也。乃登平远台，修饮至礼。道昆幸而在事，遂为之铭。铭曰：‘于昭明德，渐于出日。重译来格，岛夷不逞。冯陵白刃，躏我四境。吴越发难，厥有京观。闽海进患，帝命徂征。自癸及壬，武功弗成。申命督府，修我干橹。保我南土，乃建元戎。显允戚公，万夫之雄。乃发右广，元戎是奖。命戴公往，乃卜护军。三令五申，大夫启行。肃肃我旅，疾如时雨，千里安堵。既薄秦川，斗士争先。鲸鲵用诛，狂寇匪茹。大师克遇，牛田失据。转战于莆，骈首伏诛，寇无前途。昔者寇虐，民在沟壑，邑无聚落。王师至止，保我妇子，室家伊始。炎方既同，赫赫元戎，奏尔肤功。元戎踧踖，天威咫尺。胡臣之力，我车既旋。崇台言言，斯民具瞻。大德不德，小子何述，述诸贞石。”(道昆，婺源人。继光，山东人。)王应钟《节后复陪诸丈登平远台》：“风物过重九，追欢今复来。秋深青女节，兴续紫萸杯。积水通前浦，寒山远暮台。当歌如昔醉，何处倒樽罍。”“名山当震旦，亭榭俯遥岑。地拔齐乌石，松多遍绿阴。虚岩依绀殿，清磬落疏林。不继登高会，那能慰赏心。”王乾章《人日平远台燕集》：“共怜人日好，策杖入云林。碣石苍苔古，琳宫岁月深。凭栏来远翠，把酒对孤岑。城市烟霞隔，弥清尘外心。”“初试登山屐，当春分外奇。山椒薰玉斝，墙柳击金羁。意气歌长剑，勋名抚旧碑。遥看千里外，独与白云期。”林燫《夏日游平远台，藩臬诸公见招》：“载酒鳌峰四望开，居然城市绝尘埃。林间五月凉飚动，座上千峰翠色来。胜地登山原著屐，炎天河朔故衔杯。群公夏日追陪忝，能赋登高愧不才。”田一隽《陪赵九丞夜饮平远台》：“日入登临天倒开，万家星象列昭回。平看海外烽烟息，暗觉林端紫气来。不尽絃歌流碧落，多馀瑞色散深杯。岘山始识今犹古，自愧邹生得滥陪。”(一隽，大田人，礼部侍郎。)王世懋《雨中玉叔右伯邀游平远台》：“丹梯远上碧嶙峋，并辔登尚海色新。云雨解吟能赋客，江山偷作暂闲身。灯前鼓角残千雉，酒外楼台隐万鳞。半醉便呼双屐去，天涯深语亦愁人。”(世懋，太仓人，福建参政。)陈文烛：“逢君采笔几纵横，晚上孤峰对短檠。匹练江流添暝色，百泉树杪起涛声。凭栏一送长天日，把酒仍知异代名。湖海弟兄良夜语，不缘风雨倍多情。”(文烛，沔阳人，福建布政使。)王应山《于山》二首：“蓬海标奇迹，同人历翠微。薰风来绮席，爽气薄絺衣。览胜意逾适，寻仙思欲飞。山晖正娱客，杖屦未言归。”“就荫寻苍木，探幽结绿萝。奇台一以眺，朝暮景偏多。座上岩云起，樽前谷鸟歌。咏归忽已暝，凉月满林阿。”袁表《于山燕集》：“雨过云飞海上山，楼台都是翠微间。三天香气萝阴合，六月炎敲草色殷。地入祗园常戒定，饮同河朔莫醒还。戈船横海今无事，重译遥闻控百蛮。”“松门萝径隐城隈，骋望风烟四面开。沧海十年会说剑，青樽六月此登台。寒云画落江涛影，细雨晴添石路苔。文酒不辞牵暝色，天涯聚散几人来。”林烃《平远台小集呈马用招》：“何地堪逃暑，层台向自凉。江光浮几蓆，云气接衣裳。逸兴追河朔，相期入醉乡。座中森玉树，谁是白眉良。”屠隆《八月十六夜平远台看月》：“孤城睥睨倚崔嵬，四望山河爽气开。同社高人频载酒，异乡佳节且登台。风含古木秋声起，云散中天月色来。如是百年能有几，不妨凉露下深杯。”(隆，宁波人，礼部主事。)曾仕鉴《游平远台》：“平远台前日欲曛，东南形胜望中分。玉蝉近缀鳌峰石，金粟遥连马渎云。千会自来通禹贡，霸基犹忆抗秦军。仙山羽鹤今何处，城上千年一度闻。”(仕鉴，南海人，中书舍人。)赵世显《登平远台》：“初晴鸟乱啼，曲径草萋萋。云敛千峰出，烟含万井迷。古台鳌石畔，斜景道山西。此日竹林下，青樽谁共携。”余翔《饮鳌峰亭》：“汗漫相逢秋色深，兴来高阁共登临。云开睥睨群峰出，日隐松杉独鸟吟。流水樽前调绿绮，寒花篱畔散黄金。婵娟一片城头月，相对狂歌思不禁。”(翔，莆田人，知县。)游士豪《饮平远台》：“群峰面面削芙蓉，翠压层台树万重。落日影涵孤寒雁，微风声断远山钟。一樽对客呼明月，独鹤吟人下古松。招隐空回王子棹，剡溪兴尽不相从。”(士豪，莆田人。)方沆《晚秋登平远台》：“凭陵樽酒一登台，四望寒云逈自开。城郭烟收千雉出，海门潮拥六鳌来。天涯朋好投兰少，岁晏归心落木催。总为山川来赋笔，疎狂应愧大夫才。”(沆，莆田人，江西佥宪。)郑琰《平远台怀古》：“海门夜半六鳌斗，突出高台万山走。怪禽白昼学鬼啼，老树号风作龙吼。台南台北几人家，春去春来阅岁华。不见越王歌舞地，年年秋雨长蒹葭。”郭子章《平远台》：“百尺层台拥巨灵，千寻杰阁架高冥。窗门海色澄空翠，郭外岚光送远青。真境东连祗苑树，雄风南接越王亭。何人墨迹留苔石，苍藓含烟若为扃。”(子章，泰和人，福建布政使。)陈椿《登揽鳌亭》：“鳌顶峰头夜雨晴，峰前伐木响叮叮。游人坐惬乘春兴，鸣鸟偏多旧友情。梵界云来天欲暝，海门潮动月初生。不须秉烛缘归路，入夜灯光遍冶城。”袁敬烈《元日集平远台》：“满城弦管昼纷纷，独向孤峰伴白云。万里江山云外尽，几声钟磬定中闻。竹房午静逢僧饭，古院松深见鹤群。客散酒阑天色暝，寒林树里欲斜曛。”又：《夏日集平远台》：“虚亭曲磴树阴稠，满径清风暑气收。出水莲花香乍散，隔林荔子火初流。日斜碧汉霞千片，云掩青山月一钩。入定僧庐礼钟磬，琉璃灯焰寺门幽。”车大任《九日平远台》：“为问登高处，何如平远台。鳌峰生睥睨，乌石对崔嵬。寒早衣初授，花迟酒漫催。良辰兼胜地，欲赋总非才。”(大任，邵阳人，福州知府。)
　　


卷之五　郡城东南隅　闽　县

　　环于山为九仙观、南法云寺、万岁塔寺、祠山、报功祠、涵碧亭、崇报祠、法海寺、金粟台、文昌祠、文殊院、圆明院、天王院、育王院、资福尼院、安境侯庙、九天真君阁、紫霞宫。
　　九仙观　在于山之东。宋崇宁二年，建天宁万寿观，绍兴间改为报恩广孝，寻更光孝。政和间，郡守黄裳创楼阁。元至正初改今名。国朝因之。永乐、正统、成化间，太监屡修建。寥阳殿之南有喜雨楼，其北有玉皇阁，岁久颓圮。山之阴多为豪右所蚀。万历间，里耆募众修葺。相传，汉时何氏兄弟九人，兹山修炼后解化于九鲤湖。有石刻古记一篇，谓“我有一积金，埋在于山颠。”又曰：“不归庚申，便归己未。”文类谶纬，义不可晓。
　　宋王孜《游九仙观》：“汉唐兴废犹昨日，沧海茫茫天一碧。西风杯酒须尽欢，当年九鲤成陈迹。”
　　元陈旅《九仙观》：“力士持兵守绛宫，吹笙人去斗坛空。白榆城阙秋云上，红树楼台夕照中。鸿宝昔疑丹枕谬，龟泉今悟玉池通。他年不跨芝田鹤，会向清虚学御风。”(旅，莆田人。)
　　明林鸿《题九仙观》：“仙山有楼观，虚爽轶浮埃。昔日九仙人，跨鲤兹山来。赤鲤去不还，仙人安在哉。空余弹棋处，白石生苍苔。至今羽人居，往往闻风雷。檄雨古堰暝，礼星寒殿开。尝闻至人言，内景融春台。群生若刍狗，大道如婴孩。飚车与天接，岂但登蓬莱。”林春泽《登九仙观》：“九鲤停骖海上山，山城路绕雨花间。落霞零乱朝玄阁，古木萧森函谷关。杖影飘飘龙化去，箫声隐隐凤飞还。东楼忆昔琴书静，坐拥天风十二栏。”林炫《游九仙观》：“绀殿高标沧海近，玉旌遥下白云台。空山霜日寒风静，万里烟沙朔雁来。锦瑟清风传逸响，金茎凉露泻余杯。鸣阳早见高岗凤，倚马谁当作赋才。”王建中《九仙观》：“仙观高楼天畔开，金莲绛节净浮埃。真人不至虚丹灶，明月无心上翠苔。山色云中双殿逈，蝉声松里早秋来。凭高便欲凌霄去，何处翻将箫鼓催。”林恕《登九仙观》：“绛节乘云下碧岑，春风踏破紫苔深。天鸡声断虹桥晓，丹灶烟沉玉洞阴。珠树独栖辽海鹤，山灵长护石函金。星台几度箫笙沸，赤鲤犹期跨月临。”沈德琛《九仙台怀古》：“秋树迎霜节序开，扶筇周陟九仙台。欲挥写景登高赋，且醉当筵萸菊杯。醉余乘兴登山麓，芒鞋踏破苔痕绿。烧丹人去迹俱陈，废井千年水犹渌。忆昨山门全盛时，嵯峨金碧绝称奇。晴曛鸱尾天花散，云护龙头日月低。而今星物属谁主，绀殿凄凉总非故。磊石空埋金积园，名山半入荥阳路。神仙窟宅无定期，百年兴废会有时。鹧鸪啼罢伯劳语，华屋芳园竟是谁。”王应山《玉皇阁新成志喜》：“九仙龙角耸东隅，飞阁嵯峨与旧殊。百粤山川归指顾，半空烟雨入虚无。玲珑天畔开阊阖，丹碧云中展画图。海甸由来称福地，神楼谁复羡蓬壶。”陈仲溱《雨夜登玉皇阁》：“画阁岧峣接太清，萧萧落叶送秋声。云浮古洞千峰隐，雨散悬崖万壑鸣。宝磬敲残人境寂，金丹炼就道缘成。寻真不用过蓬岛，只向鳌山顶上行。”徐熥《登玉皇阁》：“杰阁开灵境，瑶台接太空。层甍青嶂里，飞槛白云中。海上蓬莱岛，人间太乙宫。六鳌峰逶逦，五虎势。渐与尘寰隔，还于帝座通。天都低日月，地轴隘华嵩。远眺龙台古，回看雉堞雄。阶生瑶草绿，炉伏大丹红。宝诀传金母，高旗捧玉章。骖鸾逢子晋，骑虎揖韩终。自识玄关妙，因知道教崇。九仙遗迹在，何必访崆峒。”张邦侗《九仙山》：“丹霞金阙玉为关，云树重重好共扳。上帝新开三洞箓，何郎旧住九仙山。天吴飞破江流白，地肺翻腾岭叶斑。此日登高何以赋，台平日落故闲闲。”(邦侗，鄞县人。)
　　南法云寺　五代唐清泰五年建。初名地藏通文寺，宋祥符间更今名，赐额。国朝宣德中重建。大雄殿之北为法堂，其西为千佛阁，东南为吸翠亭。山门之内，砌石数十级以登，乃为二门。东南山川若俯而视焉。
　　明王佐《游法云寺》：“巍巍绀殿拥层岗，此日登临野趣长。贝叶独听双树法，金猊晴吐一炉香。云胜瑞气连禅榻，雨落昙花满石床。惆怅忽闻钟梵定，数声啼鸟背斜阳。”林瀚《燕集吸翠亭》：“新亭结构翠岩巅，石洞云收雨霁天。宾客坐来无暑气，满斟玉斝奏冰弦。”王湛《集法云寺》：“秋深何处共登扳，宝刹香台出雾端。白社从来尘外结，青山况是雨中看。空亭画静天花落，绝壑秋深古木寒。良会百年能几度，不辞待月尽君欢。”赵世显《法云寺对月》：“西望烟云晚尽收，银蟾如镜挂飞楼。数声砧杵千家夕，万里关河一雁秋。古寺清钟醒鹤梦，空林寒露湿貂裘。何时得共含香侣，载酒重来此地游。”陈椿《游法云寺》：“蹑屐初辞朝市喧，啣杯况复傍祗园。风声半起鲛人室，暑气全消鳌顶门。上界散花香欲坠，半林归鸟日将昏。摩崖细认题名处，年代凋残碧藓痕。”徐熥《春日居法云兰若》：“移来书舍傍琳宫，隔断红尘路不通。游屐半闲新雨后，佛旗高挂乱云中。夜深松偃疏帘月，春尽花飞晚磬风。谩谓空门人迹少，相寻日日有支公。登临正及看花期，青草葳蕤步屐宜。雨翳钟声过院冷，风传莺语出林迟。间寻缁锡谈三昧，偶伴黄冠礼六时。自是山中堪避俗，更无踪迹世人知。”“古路苍苍入鹫峰，烟霞隔断往来踪。时将真偈灯前课，每与游僧竹下逢。满架瑶函藏贝叶，远村山色绚芙蓉。闭门宴坐尘缘息，又听云堂起暮钟。”“满径苍苔过客稀，疏钟才动暝烟飞。轻敲竹院残僧返，乱落松花一鹤归。夜静石灯分佛火，春寒山罽借禅衣。上方万籁已俱寂，但有经声出翠微。”康彦登《法云寺访僧》：“满目红尘何处稀，寻幽来叩远公扉。碧霞绕径虚人境，黄叶迎风点客衣。古刹烟随孤磬发，长空鸟共片云飞。对君不尽登临兴，散发狂歌送落晖。”
　　万岁寺　在法云寺之西。唐天祐元年，闽王审知建。梁开平中，表请祝万岁寿，故名。又创定光塔七层。宋熙宁八年，建千秋堂。乾道九年，丞相史浩改为“华封”。又有三山阁、一华亭诸胜。僧义收者，后梁贞明元年春夏不雨，义收积薪自焚，炬举而雨。后游洪州，众遮留之，乃截左臂。“吾去，不雨，出此以祷，必应。”众塑其像以臂附之，宋时犹存。嘉靖十三年二月十九日，雷震万岁寺，浮屠火起如巨烛，照城中外数十里，有铁鼎覆其巅，大书：“诸天及人，无由见鼎。地摇三日，天雨四花。田土三变，今古同时。屠人握闽，雨衣三弄。”未火前一月，四明屠侨为藩左伯，从南门入，众谓城当回禄，至是乃应。屠诣寺拜祷，皇遽不及铺毡，只用雨衣。拜不及四，其鼎坠地，遂已。二十九年，又建华封堂。倭变，召兵屯此，撤毁殆尽，寺僧散去。万历间，僧碧云来住此山，募缘葺治，成功而卒。
　　宋朱敏功《一华亭》：“自闻达摩西来意，五叶开来抵一华。从此祖风传不泯，灵枝到此有奇葩。”
　　元黄镇成《重修定光塔铭》：“福城之东，山惟九仙。岌岌浮屠，上出云巅。八方翼举，七级梯连。深蟠厚载，高薄重玄。昔在唐季，王公启土。相攸兹山，大建神宇。既辟招提，乃标窣堵。厚壤祛幽，圆珍发贮。潜符嘉徵，建号定光。载礻冀四百，作镇藩方。漂摇风雨，绵历星霜。杗楹杌陧，棼笮披猖。惟宝峰师，兴念维恻。弗葺斯坠，靡遑居食。其徒慨然，闻义感激。有志必就，惟坚愿力。踵门干羡，行市丐余。累修于寸，积重于铢。石砻川运，材伐山输。坚良缔构，故弊更除，寒暑六经，载营载度。业业金碧，峨峨丹护。制若地涌，视犹天作。育国分光，图澄识铎。惟兹伟功，匪志弗成。卓哉私愿，振古作程。天地至久，日月至明。侔贞配永，视此刻铭。”
　　明王恭《万岁塔》：“绝顶层标出半天，千山宫宇翠微连。云飞百粤沧波外，鸟度千峰夕照边。平远台空秋珮冷，毗卢阁静夜灯悬。屠龙射今何在，蔓草芳陵几度烟。”林廷玉《万岁塔》：“塔上云容见水光，塔前花雨入禅堂。可人新鸟情逾巧，拂面东风暖更香。酒盏殷勤春正好，炉烟缥渺昼初长。康强暮景应难得，莫怪山翁特地狂。”舒芬“次韵”：“浮屠最上饱风光，佳会追陪法雨堂。古刹又看人后胜，老僧时供佛前香。莲穿净土根应浅，树阁斜阳景漫长。把酒低徊怜治创，黄虞心事肯猖狂。”(芬，进贤人，翰林修撰。)汪文盛《夜登万岁寺》：“净域浮屠起，遥空浩劫流。星文通户入，河色傍檐流。曲窦龙蟠喜，孤标鸟度愁。摇光月出没，倒影石交钩。法镜寒偏照，禅珠暗不投。枝撑平北岭，象教动东瓯。乘兴题朱雁，谈玄悟白牛。”林垠《登定光塔》：“宝塔与云齐，跻扳望欲迷。城围万户小，天尽众山低。独鹤飞霞外，残虹挂岭西。海门戈未息，极目思凄凄。”林彦弼《元日饮华封堂》：“元日招携结梵缘，椒花纵饮醉尧年。不辞白发居人后，为爱青山满座前。彩笔题春迎淑气，辛盘破腊敞初筵。远公好客容苏晋，长得皈依绣佛前。”邵傅《登定光塔》：“登塔意如何，观空醒醉魔。千江春树杪，万井曙烟多。宝顶聆清磬，盘梯挽绛河。恐惊云际雁，不敢纵长歌。”王应山《登定光塔》：“九山耸龙角，百丈浮金光。晴春发幽兴，我友迭相将。徙倚历七级，旋转迷四方。挂影出峰峦，挥手摩苍穹。俯视周人天，烟霭何迷茫。于焉超法劫，佛日耀八荒。”林《游万岁寺》：“绿树乱鸣蝉，空门绝前。风光当五月，人境接诸天。过雨驱炎燠，飞花蔽午烟。慈航如可借，愿断此生缘。”徐熥《登万岁塔》：“宝塔凌霄向，登扳俯九垓。山河天际绕，楼阁日边开。旗影依檐落，铃声指槛来。马江波浩淼，雉堞势萦迥。隔岭流残照，遥空度晚雷。炊烟生下土，禅诵出香台。云自山腰起，人从树杪回。迷川今日度，劫火往年灰。上界疏钟动，孤城暮角催。几思题偈后，古壁半苍苔。”谢肇淛《春日登万岁浮屠》：“高台突兀俯层峦，百丈悬萝客到难。海上东风春意早，山中归鸟夕阳残。云连塔影摩天近，松撼潮声入寺寒。欲得空门息尘界，从君醉倚石栏干。”邓原岳《登万岁寺》：“宝刹摇空界，孤标出上方。星分景色，岛屿入微茫。铃逐残云落，旗随去鸟长。初疑金粟影，忽见玉毫光。月隐晨曦动，烟消海气凉。何缘脱尘网，于此度津梁。”陈价夫《登万岁寺塔》：“宝腾祗园树，金标屹化城。底疑初地涌，转觉下方明。暂使尘劳息，能令暑气清。山僧相见熟，不用更题名。”陈椿《登万岁浮屠》：“珠林开净土，宝塔屹孤标。锐比青莲吐，光含祗树摇。层梯低粉堞，飞窦逼青霄。十地看何极，三天到岂遥。经营须胜果，攀跻出尘嚣。”
　　祠山　在平远台下。神姓张名渤，吴兴人，或云武陵龙阳人。生西汉末来游苕霄之间，卒而为神，显于广德州横山阁。闽人祀之，素著灵异。
　　明林世吉《登祠山》：“路入祠山景最清，传闻此地自仙灵。天连一水横窗白，云拥千峰绕槛青。何处瑶笙游缥缈，空遗玉像俨仪型。肯容下士求真诀，愿就岩头夜礼星。”
　　报功祠　在祠山之北。祀户部尚书马森。嘉靖四十一年，倭夷入寇，卫卒郭天养等乘衅鼓乱，尚书与陈参政元珂再出抚谕，乃定。万历初，父老请建祠，有司春秋二祭。吴人皇甫汸、岭南欧大任有碑。
　　明郭世威《登平远台谒报功祠》：“平远台高百尺松，飞栏两两插芙蓉。吴航归去频回首，却羡闽南第一峰。”“于山花气馥难分，新庙啼鹃处处闻。万壑千峰回夕照，雕栏绣栱结云中。”“共传霄汉坼中台，大老骑箕去不回。一诺消氛争俎豆，千秋谁作雍门哀。”黄克晦《谒报功祠》：“八座沦何日，三山爱此堂。乾坤孤识面，风雨隔同乡。檐有长松古，阶馀碧草香。层峦回雉堞，薄暮更苍苍。”“再定艰危日，平生不说功。诺闻千里外，笑入万人中。逝水悲沧海，低云暗碧空。闾阎馀涕泪，伏腊岁时同。”(克晦，泉州人。)
　　涵碧亭　在万岁寺东。又名南园，河西王氏栖隐处。亭之北，岩洞幽胜。
　　明王应山《秋日访涵碧亭》：“乘秋发幽兴，看竹入谁家。梵刹诸天近，衡门一径赊。亭虚交草树，洞古閟烟霞。何日逢重九，还来就菊花。”徐熥《初夏集王氏南园》：“南园开胜地，结伴共盘桓。曲径依精舍，疏钟出戒坛。山光低雉堞，树色隐岩峦。弱柳垂芳沼，名花映画栏。浮屠高七级，石磴折千盘。帆影云中细，蝉声雨后残。侵衣松露湿，夹座竹阴寒。铃铎凭虚听，川原人望看。明霞散林际，初月挂檐端。啸咏情方洽，酣歌夜未阑。此中足幽赏，长愿接清欢。”陈仲溱《集王氏南园》：“深树隐柴荆，登临暑地清。地分兰若胜，人结竹林盟。宝塔侵花影，娇歌杂梵音。当杯休惜醉，应待月华生。”
　　崇报祠　在法云寺四南。祠林都宪廷玉、高副使文达。正德间，卫卒进贵倡乱，二公有平寇功。嘉靖中，父老请建祠。有司春秋祀典。
　　法海寺　在九仙山之阴。旧名罗山，本孟司空宅。初，寺在城南，间徙于城西。晋开运二年李仁达时，唐兵压境，遂迁今所，为兴福院。宋祥符中改今名。国朝嘉靖初，为举人高叙废为宅，后入蓝侍御济卿家。万历己亥，侍御孙圻复舍为寺。有罗山堂、金积园、万绿堂诸胜。
　　明赵世显《法海寺》：“赵岐读书处，仍作法王居。忽对三花树，还思十载余。间云禅榻静，清磬佛堂虚。为爱珠林胜，尘缘积渐疏。”陈价夫《罗山馆早秋》：“木柝声残暮杵哀，邻家白苎已先裁。浮云半掩无诸郭，落日斜横金粟台。槁叶满阶风乍起，繁霜入户雁初来。小山芳草青如翦，岁晚应悲白露催。”谢肇淛《过法海寺》：“当年甲第倚云开，此日惊登般若台。金地已成新法界，罗山还属旧如来。春深别院无歌舞，水落寒池有劫灰。二十年前读书处，题名强半没苍苔。”曹学佺《集罗山》：“强扶病骨犯危峦，此地徘徊转觉安。寺里客过辰屡换，林中僧话岁将残。坐于石笋何妨暝，行到梅花别是寒。漫借禅灯照诗思，东方月色出檐端。”
　　金粟台　万岁寺北。宋守程师孟以塔中闽时所塑金粟如来像，故名。石上刻“金粟台”三字。元少卿绛篆石，侄积中为守，绘金粟像于台侧，作小堂安奉。堂今废，台亦芜秽不可登。
　　明郑善夫《金粟台秋望》：“鳌峰乌石宛相对，越王城中亦壮哉。正堪乘此黄花节，况得销忧金粟台。斜日远天寒雁到，绪风高树暮蝉哀。芙蓉冷落秋江净，故国惊心白发催。”
　　文昌祠　在定光塔后。万历年间建，祀梓潼帝君也。
　　文殊院　在九仙山东南。景福二年王潮建，今废。
　　圆明院　在九仙山之南。显德五年，伪臣李廷谔建，名观音院。宋天禧三年，改圆通禅寺。天圣二年，避彭城郡王名通，改为明，今废。
　　天王院　在九仙山之下。崇宁三年，为崇宁观厨宫。建炎元年仍旧，今废。
　　育王院　在九仙山下。嘉祐二年建，有海月堂。程师孟有诗。今废。
　　资福尼院　在九仙山之南。元祐五年建，今废。
　　安境侯庙　在九仙山之南。伪闽永隆元年，封光威振远将军。会同十年封今号，诰词云：“闽府苦于多难，近致承平，得非神福其善而善者兴，祸其淫而淫者败。九仙山光威振远将军夙严祠宇，久尊是邦，幽赞伊人，炳然慕义。是致封疆大肃，黍稷长馨。苟虚褒美之恩，曷报感通之惠?可封安境侯。”国朝废为里社。万历中，里人屡增修饰。旧有双石之奇，今亦不存。
　　九天采访应玄翼运真君阁　在九仙殿南。政和六年，尚书黄裳建，自为记。今废。
　　紫霞宫　在法云寺后。今圮。匡续先生匾曰：“匡庐别峤”。万历间建。
　　由尚书里达于水部门，为泉山书院、烈威祖庙、德政桥、使君桥、水部门闸、得胜桥、拱星坊。
　　泉山书院　正德间改崇庆尼寺。为林文安瀚藏修之所。公卒，遂为家庙。
　　烈威祖庙　在使君桥之北。神姓陈，与其二弟名讳俱不传。生当五季之衰，一门以忠义自许，卒而为神。里人祀之，有祷辄应。宋时累封，并为侯。
　　德政桥　旧有津渡，宋绍兴间，僧觉渐建。
　　使君桥　宋大中祥符二年建。初名河西桥，与德政桥纵横数步，桥之东南为清水堰。绍兴二十六年，乡人因置闸名使君，并以名桥。俗呼新桥，非是。
　　水部门闸　引江潮从河口入城，分为二派：一派从德政桥通澳桥；一派从使君桥横入通津桥。
　　得胜桥　在水部门闸边。
　　拱星坊　俗名卢巷。
　　由罢浦坊达于渡尾为观音堂、天妃宫、会应庙。
　　观音堂　在河之东，建置未详，今存。
　　天妃宫　在水部门之东。宋时建，元至正十七年重修。编修藁城倪中为“记”。神姓林，世居莆田湄州屿，都巡检孚第六孙女也。生宋元祐八年，少而灵异，知人祸福。乡人以疾告，辄愈。室处几三十年而卒。初，有庙在莆之江口，绍兴间，有司以灵应闻于朝，封灵异夫人。历宋、元，累封天妃。国朝永乐间，又加封弘仁普济天妃。水部门外河口亦有庙。成化间，镇守太监陈道重修，尚书林瀚“记”。闽海滨在在有祠。长乐广石为册封疏球使者开洋处，尤极崇奉。海上往还，有谕祭文，神援舟功烈最著也。闽人渡海，风波危急，吁叩于神，有红光显异，或燕、雀、蜓、蝶翔集舟中，则无虞矣。按：高澄“记”，宫庙在河口者，东室有祠临水夫人，神之妹也。守祠登言：塑像面上有汗如珠，则从海上援舟还耳。神父母兄妹皆有(封)署。按《莆阳志》，神父名愿，生卒年月与倪记稍异。未详孰是。
　　会应庙　旧为灵泽庙，号五龙，配以方色。相传闽时建。宋皇祐中，邑人以旱祀祷，雨大至。北位黑龙，鳞甲犹带池萍。绍圣四年，郡守温益修其庙，元符元年功成，有神光发于殿屋。是冬大旱，麦苗将槁，守率僚属于庙，读“祝”未毕雨随集，命侯官尉王寿刻石记之。乾道三年，郡守王之望请于朝，赐额“灵泽”。闽令丁长卿“记”之。庙傍有田及莲塘二十馀亩，命僧掌之，蠲其税。淳熙十四年，抚使贾选大新庙宇，奏改今名。大观二年，诏署五龙位，皆号为王。
　　渡尾　去津门二里许，俗呼王马头，以国朝洪武初驸马都尉王恭修城、驻节于此。东北委巷经纬，行者莫知所出。其南有负郭田数顷，今皆为池塘。
　　


卷之六　郡城西南隅　侯官县

　　还珠门右门迤南，为永通坊、登俊坊巷、郎官巷、文兴坊、旌孝坊、新美坊巷、黄璞宅、锡类坊、贞节坊、聚英坊、拱极楼、税课司、吉庇巷、利涉坊、桂枝坊巷、真教寺、官贤坊、侯官县、儒学、泮宫坊。
　　永通坊　内有宋通判衙，今废。
　　登俊坊巷　旧名右通衢。宋宣和间更名春风楼，俗呼杨桥巷。西通雅俗桥，故名。
　　郎官巷　宋刘涛居此，子孙皆为郎官，故名。
　　文兴坊　旧名修文。宋知县陈肃改今名，俗呼塔巷，以闽时建育王塔院于此，今废。
　　旌孝坊　在文兴坊内。国朝弘治间，为孝子高均建。明罗伦《寄赠孝子高惟一》诗：“三年蔬水如君少，一片天然孝子心。昨夜三山明月照，不知甘露洒幽人。”(伦，吉水人。)
　　新美坊　在黄巷口。晋永嘉时，黄氏居此。宋崔大夫及第，更名新美。巷之西又有新美坊，今并废。
　　黄璞宅　在黄巷内。璞字德温，侯官人，举进士，官校书郎。著《雾居子》十卷，唐季归隐于此。黄巢兵入闽，以璞儒行，戒无毁其居。后徙莆田，亦称黄巷。
　　锡类坊　在安民巷口。宋刘藻以孝闻，诏以粟帛旌之，故名。后因太宰余深旧居于此，改曰“元台育德”。元行省都事贾讷居此，其母贞节，更名“贞节。”
　　贞节坊　在安民巷内。国朝嘉靖间，旌表儒士邓坦妻邓氏建。
　　聚英坊　在宫巷内。旧称仙居，以紫极宫名。后崔、李二姓贵显，更名聚英，又改英达，今废。
　　拱极楼　宫巷之南。宋丞相郑性之建，在居第北，西向。理宗御书“拱极楼”三字，径三尺，有碑竖楼下。今楼圮，犹巍然，今在南园郑氏宗祠之右，而不知重，惜哉。
　　税课司　在安泰桥西北。宋税务旧址也。国朝洪武七年建，万历间火，十六年重建。
　　吉庇巷　俗呼急避巷。郑性之丞相致仕，建耆德魁辅坊。闽俗相传：腊月念四日祀灶，性之微时，以是日贷肉于巷口屠者之妻。屠者归而大恚，径入其舍，取熟肉以去。性之画一马，题诗其上，焚以送灶云：“一匹乌骓一双鞭，送君骑去上青天。玉皇若问人间事，为道文章不值钱。”后以殿元积官江西安抚使，加宝章阁待制。昼锦归第，气势恒赫。屠者耽视之，曰：“郑秀才至是耶?”性之令缚至庭，数其罪，捶杀之。自是出入，巷无行人。后坊废，名其巷为“急避”。《南村辍耕录》云：“性之素以私怨滥杀，所居清风堂下有卧尸影，阴晦则现，涴濯不去。”国朝嘉靖间，里人恶其声，更署今名。
　　利涉坊　在旧罗城利涉门之北。今坊废，巷亦塞。
　　桂枝坊　以乡名。唐元和间，里人陈去疾登第，建坊并名其乡。
　　真教寺　在安泰桥下。俗呼礼拜，色目人礼佛诵经于此。国朝初建，嘉靖间毁，重建。
　　官贤坊　在侯官县街口。旧名侯官里。人以候阙日久，更今名。
　　侯官县　旧在岊江之西。唐贞元中，徙郡城今所。元至大间，又迁城西北旧澄澜阁址，以县为普平章衙。国朝洪武三年，复为县，规建并视闽县。二十九年火，知县张继重建。永乐元年又火，宣德二年重建。
　　儒学　在县治东。文庙在其西。两廊为东、西斋。其北为尊经阁。
　　泮宫坊　在学东。接奎文阁。嘉靖间毁。
　　由后街雅俗桥折而南，为丰盈坊、鼎魁坊、衣锦坊巷、文儒坊巷、柏郎中祠、光禄吟台、光禄坊、澳门桥、风宪坊、市舶提举司、两贤祠、怀德坊。
　　丰盈坊　旧杨桥坊。今废。横冲有花巷、大小水流坑。
　　鼎魁坊　后更“聚奎”，并废。
　　衣锦坊巷　旧通潮巷。初以陆藻、陆蕴并典乡郡，名棣锦。后王益祥致江东提刑居此，更今名。国朝嘉靖三十二年火，四十三年重建。
　　文儒坊巷　旧山阴巷口，初名儒林，宋祭酒郑穆居此，改今名。嘉靖中，里人张经重修，署尚书里。
　　柏郎中祠　洪武中，侍郎夏元吉为采访使，并祀元行省郎中柏帖穆尔。
　　光禄吟台　旧号闽山保福寺。后更法祥院，古闽山也。宋建隆三年，镌观音像，有刻云：“寺虽新号，山则旧名。”熙宁三年，郡守程师孟过之，镌“光禄吟台”四字于石，今入民居。其山铲削殆尽。所存巨石巍然，游客罕至。
　　宋程师孟诗：“永日清阴喜独来，野僧题石作吟台。无诗可比颜光禄，每忆登临却自回。”
　　明陈朝锭《登光禄吟台》：“薛老峰前返照深，名山高绝敞云岑。偶过光禄吟诗处，聊与高人说道心。花影满庭香气散，凉飚吹树月华新。王猷最有探奇癖，何日重游过竹林。”
　　光禄坊　旧曰闽山。因法祥院内有程师孟光禄吟台，更今名。国朝万历，坊圮。里人方氏称，宋光禄大夫方实居此，建坊署名。妄诞甚矣。
　　澳门桥　旧清远门壕桥也，俗呼鸭门桥。
　　风宪坊　旧清远门外。宋余深为御史时居此，故名。今废。
</div>
    <div class="pagination">
<a href="闽都记.html">上一页</a><a href="闽都记.html">1</a><span class="current-page">2</span><a href="闽都记_page3.html">3</a><a href="闽都记_page4.html">4</a><a href="闽都记_page5.html">5</a><a href="闽都记_page6.html">6</a><a href="闽都记_page7.html">7</a><span>...</span><a href="闽都记_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
