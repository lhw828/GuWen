<!DOCTYPE html>
<html>
<head>
    <meta charset="UTF-8">
    <title>八闽通志 - 第 52 页/共 184 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>八闽通志 - 第 52 页/共 184 页</h1>
    <div class="content">
 花之属
　　梅　山茶有红白百叶者。　海棠　酴醿　蔷薇　木香　长春　杜鹃　山丹　山栀　茉莉　素馨　木芙蓉　岩桂　瑞香　紫荆　凤尾　牡丹　芍药　菊　兰　萱　蜀葵　水仙　鹤顶红　鸡冠　金凤　金钱　剪春萝　罂栗

 草之属
　　蒲　茭　浮萍　蒉　芦苏可为席。　茅　通草　龙须　虎耳　剪刀草

 畜之属
　　马　牛　驴　骡　羊　猪　犬　猫　鸡　鸭　鹅　鹁鸽

 毛之属
　　虎　豹　熊　鹿　獐　麂　豺　兔　猴　狸　狐　獭　山牛　山狗　野猪　豪猪　野猫　猩猩宁德县支提寺林中，尝有之。　竹(以上州及二县俱有。)

 羽之属
　　喜鹊　乌　鸠　鸲　鹆　莺　燕　山呼　拖白练练雀也。　画眉　雀　雉　白鹇　鹧鸪　鹌鹑　雁　鹈鹕　鸳鸯　翠鸟

 鳞之属
　　鲤　鲈　鳜　草　鲫　鯶鱼其色微黑。　溪斑　鳗　鳝以上生池泽中。　鲨　青鲨。　黄鲨。　鲛鲨。　鲥　石首　鲳　鲳鳊　子鱼　黄鱼　银鱼　　　马鲛　白刀　魟　燕　鲂　黄雀　弹涂俗名跳鱼。　白颊似跳鱼而色白。　章鱼　石拒　锁管　乌贼　水母　虾　对虾。　黄虾。　苗虾。(以上州及二县俱有。)　寸金鱼色黄，长寸许。出宁德县七都。

 介之属
　　龟　鳖　蟹以上生池泽中。　鲎　蟳　蠘　蛎　车螯　蚶　蛏　蛤　西施舌　蚌　海月　江珧柱

 虫之属
　　蛇　蛙　黾又有田鸡、石鳞。　蟾蜍　蜈蚣　蝙蝠
　　校　注
　　1　《本草纲目 虫部》称：“亦名斑蝥”。
　　2　塵，《本草纲目》不收，光绪《漳州府志 物产》未载。此处似应作“能令岁久红色不黦”。
　　3　光绪《漳州府志 物产》作“俗呼为蟟”。
　　4　石砌应作“石”。
　　5　《本草纲目 果部》分“樝子”与“榠樝”为两则。李时珍以为樝子乃木瓜之酢涩者，小于木瓜，榠樝比木瓜大而黄色。《本草》别列“山樝”一则，谓：“‘山樝’味似樝子，故亦名‘樝’，世俗皆作‘查’字，误矣。查音槎，乃水中浮木、与樝何关？”
　　6　宋叶梦得《避暑录》，查《四库全书简明目录》，叶书名为《避暑录话》。
　　7　《闽产录异 竹属》及《海错百一录 记壳石》作“含朵竹”。
　　8　《乐雅》作“，斑鼠”。

卷之二十七

　　封　爵
　　七闽之地，在周职方氏，盖必有君长，然载籍无纪，不可考矣。自汉亡诸启封，历晋、宋、齐、梁，以及于唐，屡有封建。至王氏奄有其地，遂为僭国。宋既南渡，定都临安，闽地实为近服，亦屡有封建。迨其季年，临安失守，遂以为行都。其间事上之礼，或顺或逆；传受之序，或正或变；股肱之寄，或忠或邪；师旅之兴，或曲或直；政事之施，或得或失；有可为法者，有可为戒者，皆不可废也。乃志封爵。
 福州府
 〔汉〕
　　闽粤王亡诸粤王勾践之后也。初，夏少康封庶子于会稽，二十世至勾践，又六世至无疆，为楚所灭，子孙播越海上。又七世至亡诸，姓驺氏，一曰路氏。秦并天下，使尉屠雎平百越，废为君长，以其地为闽中郡。及诸侯叛秦，亡诸帅闽中兵，归番阳令吴芮，所谓番君者也，从诸侯灭秦。项羽主命弗王，以故佐汉伐楚。高帝五年，复立亡诸为闽粤王，王故地，都冶。亡诸卒，郢继立。按高帝诏曰：“故粤王亡诸，世奉粤祀，秦侵夺其地，使其社稷不得血食。”以是观之，则亡诸在周世，盖尝自立为王矣。　郢盖亡诸之子也。初孝景三年，吴王濞反，欲从闽粤，闽粤未肯行，独东瓯从。及吴破，东瓯受汉购，杀吴王丹徒。吴王子驹亡闽越、怨东瓯杀其父，屡请击之。建元三年，闽越围东瓯，使人告急天子。天子遣严助发会稽兵救之。闽越闻风而遁。六年，郢击南粤。南粤守天子法，不敢擅发兵，而以闻。上复遣王恢、韩安国两道击之。兵未逾岭，郢发兵距险，其弟余善与宗族谋，杀郢，遣使者上符玺请所立。汉以繇君丑独不与谋，使立为繇王，奉亡诸祭祀。“欲从闽粤”者，招粤令从之也。东瓯王名摇皆粤王勾践之后也，与亡诸同姓。先尝王闽越，秦废为君。孝惠三年，亦以伐楚功多，立为东海王，都东瓯。　丑亡诸孙也，闽粤别封于繇，曰繇君。既立为王，余善以杀郢威行国中，民多属，遂窃自立为王，繇王不能制。上闻之曰：“余善首诛郢，师得不劳。”因立为东越王，与繇王并处。丑，史志俱不言其系，而本传但以为亡诸之孙。　余善郢之弟也。元鼎五年，南粤反，余善上书，请以八千卒从楼船将军击吕嘉等。兵至揭阳，以海风波为辞，阴使南粤。及汉破番禺，楼船将军杨仆请引兵击东越。上不许，令屯豫章梅岭以待命。余善闻汉兵临境，遂发兵距汉道。号将军驺力等为吞汉将军，入白沙武林梅岭，杀汉三校尉，自称武帝。上诏朱买臣与韩说出句章，浮海东往；杨仆出武林；王温舒出梅岭；越侯出若邪、白沙击之。元封元年，入东越。繇王居股杀余善，以其众降。吕嘉南越相也。　居股嗣繇王，既杀余善以降，上以闽地阻悍，数反复，改封居股东成侯万户，徙其民江淮间，遂虚其地。亡诸祀遂废。居股，史志俱不言其系，疑丑之子也。　粤衍侯吴阳前在汉，汉使归谕余善。余善不听。及横海军至，阳以其邑七百人反，攻粤军于汉阳，余善诛，汉封为卯石侯。按《汉书》本传作“卯石”，功臣表作“外石”，《三山志》又作“印石”，疑表志误。　粤建成侯敖，敖与居股谋杀余善，诛。汉封为开陵侯。

 〔吴〕
　　孙亮永安三年，黜为侯官侯，夫人随之国，居侯官。

 〔东晋〕
　　孔坦咸和中，封晋安男。

 〔刘宋〕
　　柳元景　沈庆之(孝建中，俱封晋江郡公。)　晋安王子勋孝武第三子也，大明四年封，食邑二千户。秦始二年，伏诛。　周盘龙秦始二年，封晋安郡晋安县开国子，食邑四百户。　晋平王休祐文帝第十三子也，初封山阳王。秦始四年改封。六年，以休祐贪虐，不可莅民，留之京邑，卒谥曰“刺”。七年，追免为庶人。凡十三子，并徙晋平郡。元徽元年，听还都。　原丰县侯宣彦休祐次子也，秦始末封，寻免。

 〔齐〕
　　晋安王子懋武帝第七子也，初封江陵公。建元四年进封。　晋安王宝义字智勇，明帝长子也。建武元年封。梁受禅，封巴陵郡王，谥曰“隐”。　晋安郡王宝寅字智亮，明帝第六子也。建武初封，后改封鄱阳王，中兴二年谋反，奔魏。

 〔梁〕
　　简文帝讳纲武帝第三子也，天监五年，封晋安王。大宝元年，入即位。　敬帝讳方智文帝，子也，承圣元年，封晋安郡王。绍泰元年，自寻阳入即位。陈宝应晋安侯官人也，世为闽中四姓。父羽，有材干，为郡雄豪。宝应性反覆，多变诈。梁时，晋安数反，累杀郡将，羽初并扇惑成其事，后复为官军乡导破之，由是一郡兵权，皆自己出。侯景之乱，晋安太守宾化侯萧云，以郡让羽。羽年老，但主郡事，令宝应典兵。侯景平，元帝因以羽为晋安太守。陈武帝辅政，羽请归老，求传郡于宝应。武帝许之。绍泰三年，封侯官县侯。武帝受禅，授闽州刺史，领会稽太守。文帝即嗣，加其父光禄大夫，仍命宗正录其本系，编为宗室。宝应娶留异女为妻。侯安都之讨异。宝应遣兵助之，又资周迪兵粮，出寇临川。及都督章昭达破迪，文帝因命讨宝应，诏宗正绝其属籍。宝应据建安湖际，逆拒昭达，昭达深沟高垒，不与战，但命为筹。俄而水盛，乘流放之，突其水栅。宝应众溃，执送都，斩建康市。

 〔陈〕
　　晋安王伯恭字肃之，文帝第六子也，天嘉六年封。

 〔唐〕
　　福王绾顺宗第五子也，永贞元年封。　王潮光州固始人也。父恁世业农。潮为县佐，唐末群盗起，寿州人王绪攻陷固始。闻潮及弟审邽、审知俱材勇，召从军中，以潮为军正，信用之。是时蔡州秦宗权方略众以益兵，乃以绪为光州刺史。宗权责租赋于光州，绪不能给。宗权怒，发兵攻绪。绪惧，悉举光、寿二州兵五千人渡江，转掠江、洪、虔州。光启元年，陷汀漳。绪以道险粮少，令军中无得以老弱自随，犯者斩。惟潮兄弟挟其母以从。绪怒，命斩其母。潮等曰：“潮等事母如事将军，既杀其母，安用其子？请先母死！”将士皆为之请，乃舍之。有望气者，谓绪军中有王者气。于是绪见将卒有勇略及气质魁岸者，皆杀之。众皆自危。行至南安，潮说其前锋将，伏壮士篁竹间擒绪。绪自杀。众遂奉潮为将军，引兵将还光州，约其属，所过秋毫无犯。行及沙县，泉州人张延鲁等以刺史廖彦若贪暴，帅耆老奉牛酒，请潮为州将。潮乃引兵围泉州，逾年克之。福建观察使陈岩遂表潮为泉州刺史。潮招怀离散，均赋缮兵，吏民悦服。大顺二年，岩疾病，遣使召潮，欲授以军政，未至而卒。都将范晖讽将士推己为留后，发兵拒潮。潮遣从弟彦复为都统，审知为都监，攻福州。经年不下，白潮罢兵。潮报曰：“兵与将俱尽，吾当自往。”彦若等惧2，亲犯矢石，急攻之。晖弃城走。为将士所杀。潮入城，自称留后，素服葬岩，以女妻其子延诲，厚抚其家。汀、建州降，群盗自溃。是岁，唐即以潮为福建观察使。黄连洞蛮围汀州，潮遣兵击破之。闽地略定，乃遣僚佐巡州县，劝农桑，定租税，交好邻道，保境息民，闽人安之。乾宁三年，唐以福州为威武军，拜潮为节度使。四年潮卒，审知代立。　审知字信通，状貌雄伟，隆准方口，常乘白马，军中号“白马三郎”。初，潮为观察使，以审知为副使3，有过犹加捶挞，审知无怨色。潮寝疾，舍其子，命审知知军府事。光化元年，拜威武节度使，累迁同中书门下平章事，封琅琊王。梁开平三年，加中书令，封闽王。审知为人俭约，常蹑麻屦，府舍卑陋，未尝营葺。宽刑薄赋，公私富实，境内以安。是时，杨行密据有江淮，审知岁遣使泛海朝贡于梁。一时知名士如王涤4、杨沂、徐寅辈皆依审知仕宦。又建学四门以教闽士之秀者，招来海中蛮夷商贾。一夕，雷击海上黄崎以为港，闽人以为审知德政所致，号“甘棠港”。后唐同光三年卒，谥曰“忠懿”。子延翰立。

 〔五代〕
　　延翰字子逸，审知长子也。同光四年，唐即拜延翰节度使。是岁，庄宗遇弑，中国多故，延翰乃自称大闽国王。宫殿百官，皆仿天子之制，而犹禀唐正朔。延翰为人长大，美晰如玉。其妻崔氏陋而淫，延翰不能制。审知丧未期，撤其几筵，又多选良家女为妾。崔氏性妬，良家女之美者，辄幽之别室，系以大械，刻木为人手以击颊，而以铁锥刺之，一岁中，死者八十四人。崔氏后病见以为祟而死。初，延翰之立也，骄淫残暴，蔑弃兄弟，出其弟延钧为泉州刺史。延翰选良家女为妾，延钧上书极谏，由是有隙。审知养子延禀本姓周氏，为建州刺史。延翰使之采择，延禀复书不逊，亦有隙，遂合兵袭福州。延禀先至，梯城而入，执延翰，暴其罪恶，斩于门外。延钧至，延禀纳之，推为威武留后。　延钧审知次子也。天成二年，唐即拜节度使，累加检校太师中书令。三年，封闽王。初，延禀既杀延翰，而立延钧，将还建州，延钧饯于郊。延禀谓之曰：“善继先志，毋烦老兄复来。”延钧衔之。长兴二年，延禀时为奉国节度使，闻延钧有疾，率其子建州刺史继雄，将水军袭福州。延钧遣楼船指挥使王仁达拒之。仁达伪降，继雄喜，登舟慰抚，仁达斩之。延禀众溃，追擒之。延钧见之曰：“果烦老兄复来！”延禀惭不能对，遂杀之。乃遣其弟都教练使延政如建州，慰抚吏民，唐即拜延政为建州刺史。延钧好神仙之术，道士陈守元、巫者徐彦、林兴、盛韬共诱之，作宝皇宫；极土木之盛。守元谓延钧曰：“宝皇命王少避其位，后当为六十年天子。”延钧欣然逊位，命其子继鹏权主府事。既而复位，遣守元问宝皇，六十年后将安归？守元传宝皇语曰：“当为大罗仙人。”四年，有言其封宅龙见者，延钧更命其宅曰“龙跃官”。遂诣宝皇宫受册，备仪卫入府，即皇帝位，更名鏻5，国号闽，改元龙启，追谧审知为“昭武孝皇帝”，庙号“太祖”。立五庙，置百官。闽地狭，国用不足，命中军使薛文杰为国计使。文杰性巧佞，以聚敛求媚，鏻亲任之。文杰阴求富民之罪，籍其财。被榜捶者，胸背分受，仍以铜斗火熨之。建州土豪吴光入朝，文杰利其财，将治之。光怨怒，帅其众且万人叛奔吴。文杰又说鏻抑挫诸宗室。其从子继图不胜忿，谋反坐诛，连坐者千余人。文杰又言于鏻曰：“陛下左右多奸臣，非质诸鬼神不能知也。盛韬善视鬼，宜使察之。”文杰恶枢密使吴勖。勖有疾，文杰省之曰：“主上以公久疾，欲罢公近密。仆言，公但小苦头痛，将愈矣。主上或遣使来问，慎勿以他疾对也。”明日，使韬言于鏻曰：“适见北庙崇顺王讯吴勖谋反，以铜钉钉其脑。”鏻以告文杰。曰：“未可信也，宜遣使问之。”果以头痛对。即收下狱，遣文杰治之。勖自诬服，并其妻子杀之。由是国人益怒。吴光请兵于吴。吴信州刺史蒋延徽引兵会攻建州。鏻遣其将王延宗救之。兵士在道不肯进，曰：“不得文杰不能讨贼。”鏻惜之不与。太后及福王继鹏请与之以纾难，乃以槛车送文杰军中。文杰善术，自占云，过三日可无患。送者闻之，疾驰二日而至。士卒脔食之。明日，鏻使人赦之，已不及。初，文杰为鏻造槛车，谓古制疏阔，乃更其制，形如木柜，攒以铁芒内向，动辄触之。既成，首被其毒。龙启三年，改元永和。王仁达有擒延禀之功，性慷慨，言事无所避，鏻心忌之，尝问仁达曰：“赵高指鹿为马，以愚二世，果有之耶？”仁达曰：“秦二世愚，故高指鹿为马，非高能愚二世也。今陛下聪明，朝廷官不满百，起居动静，陛下皆知之。敢有作威福者，族灭之而已。”鏻惭，赐以金帛，退谓人曰：“仁达智略，在吾世可用，不可遣后世患。”卒诬以罪杀之。鏻妻早卒，继室金氏，贤而不见容。审知婢金凤，姓陈氏，陋而淫，鏻嬖之，遂立为后，而以其族人守恩、匡胜为殿使。初，鏻有嬖吏归守明者，以色见幸，号归郎。鏻后得风疾，陈氏与归郎私通。又有百工院使李可殷，因归郎以通陈氏。鏻命锦工作九龙帐。国人歌曰：“谁谓九龙帐，惟贮一归郎。”鏻婢李春燕有色，其子继鹏烝之。鏻已病，继鹏因陈氏以求春燕，鏻快快与之。其次子继韬怒，谋杀继鹏。继鹏惧。先是，继鹏恨匡胜无礼，而皇城使李倣亦恨可殷谮己。鏻疾甚，倣使人杀可殷。陈后诉之。鏻力疾视朝，诘可殷死状。倣惧而出，俄引步兵鼓噪入宫。鏻匿帐下，乱兵刺杀之。倣与继鹏遂杀陈后及守恩、匡胜、守明、继韬。继鹏即位，更名昶。谧鏻曰“惠皇帝”，庙号“太宗”。吴勖，《五代史》以为吴英。鏻初娶汉女，使宦者林延遇置邸于番禺，掌国信。汉主问以闽事，延遇不对。退谓人曰：“去闽语闽，去越语越，处人宫禁，可如是乎？”至是闻变求归，不许。素服向其国三日哭。　昶鏻长子也。既立，改元通文。以李倣判六军诸卫事。倣专制朝政，阴养死士。昶与拱宸指挥使林延皓等谋，因倣入朝执斩杀之，枭首朝门。诏暴倣弑君及杀继韬等罪，告谕中外。昶亦好巫，方士有言白龙夜见者，遂作白龙寺。又拜陈守元为天师，信重之。更易将相，刑罚选举，皆与之议。守元受赂请托，言无不从，其门如市。尝教昶作三清殿于禁中。以黄金数千斤铸宝皇老君像，昼夜作乐，焚香祷祝，冀得大还丹。林兴以巫见幸，事无大小，兴辄以宝皇语命之而后行。昶忌其叔父延武、延望。兴与之有怨，托鬼神语云：“二人将为变。”昶不复诘，使兴杀之，并其五子。后兴事败，亦被杀。而昶愈惑乱，立父婢春燕为淑妃，后立以为后。时百役繁兴，用度不足，有司除官，皆令纳赂，藉而献之，以货多寡为差。又以空名堂牒卖官于外。民有隐年者杖背，隐口者死，逃亡者族。果菜鸡豚皆重征之。晋天福二年，昶遣使朝贡京师，高祖遣散骑常侍卢损册封昶闽王。损至，昶称疾不见，命弟继恭主之。有士人林省邹私谓损曰：“吾主不事其君，不爱其亲，不恤其民，不敬其神，不睦其邻，不礼其宾，其能久乎？”继恭遣其佐郑元弼随损至京师，贡方物，致书晋大臣，册命以既袭帝位辞6。高祖怒其不逊，下诏暴其罪，归其贡物不纳。兵部员外郎李知损上书，请籍没其物，而禁锢使者。于是以元弼下狱。狱具引见，元弼俯伏曰：“昶夷貊之君，不知礼义，陛下方示大信，以来远人。臣将命无状，愿伏斧锧，以赎昶罪。”高祖乃赦元弼遣归。初，闽以太祖元从为拱宸、控鹤都。及昶立，更募壮士为腹心，号“宸卫都”，禄赐甚厚。二都怨望，将作乱。昶好为长夜之饮，强群臣酒，醉则令左右伺其过失。从弟继隆醉失礼，斩之。叔父延羲阳为狂愚、以避祸。昶赐以道士服，幽于私第。数侮拱宸、控鹤军使朱文进、连玺遇，二人怨之。天福四年，北宫火，求贼不获。昶命重遇将兵扫除余烬，士卒苦之。又疑重遇知纵火之谋，欲诛之。内学士陈郯私告重遇，重遇帅二都兵迎延羲，共攻昶。昶与李后如宸卫都。比明，宸卫战败，奉昶及李后出北关。至梧桐岭，众稍逃散。延羲使兄子继业将兵迫之，及于村舍，醉而缢之，并李后及诸子皆死。延羲自称闽国王，更名曦。遣商人间道奉表称藩于晋，谥昶曰“康宗”。六军判官叶翘为内宣徽使。翘博学质直，昶擢为福王友。昶以师傅礼待之，多所裨益，宫中谓之“国翁”。昶既嗣位，骄纵，不与翘议国事。一旦，昶方视事，翘衣道士服趋出。昶召还，拜之曰：“军国事殷，久不接对，孤之过也。”翘顿首曰：“老臣辅导无状，致陛下即位以来无一善可称，愿乞骸骨。”昶曰：“先帝以孤属公，政令不善，公当极言，奈何弃孤去？”厚赐金帛慰谕，令复位。昶元妃李氏，昶嬖春燕待之甚薄。翘曰：“夫人先帝之甥，聘之以礼，奈何以新爱而弃之？”昶不悦，放归永泰，以寿终。议大夫黄讽以昶淫暴，与妻子辞诀，入谅。昶欲杖之。讽曰：“臣若迷国不忠，死亦无怨，直被杖，臣不受也。”乃黜为民。　曦审知少子也。既立，改元永隆。铸大铁钱，以一当十。曦自昶世，倔强难制，昶相王倓每抑折之。新罗聘闽以宝剑，昶举以示倓曰：“此将何为？”倓曰：“不忠不孝者斩之。”曦居旁色变。至是，新罗复献剑，曦思倓前言，而倓已死，命发冢，戮其尸。曦立，为淫虐，猜忌宗族，多寻旧怨。其弟建州刺史延政数贻书之。曦怒，遣亲吏叶翘7、杜汉崇监其军。二人争捃延政阴事告曦。延政逐之。曦乃举兵攻延政，为延政所败。唐主即遣使和曦及延政。延政遣人持誓书及香炉至福州，与曦盟于宣陵，然猜恨如故。天福五年，晋册曦为闽国王。六年，曦以书招兄子泉州刺史继业还，赐死，杀其子于泉州。司徒杨沂丰与之亲善，下狱族诛。自是宗族勋旧，相继被诛，人不自传。谏议大夫黄峻舁榇诣朝堂极谏，曦怒，贬漳州司户。曦淫侈无度，资用不给。国计使陈匡范请日进万金，乃增算商资数倍以献。曦曰：“匡范，人中宝也。”已而岁入不登，贷诸省务钱以足之。恐事觉，忧悸而卒，祭赠甚厚。诸省务以贷帖闻，曦大怒，剖棺斫尸，弃之水中。以黄绍颇代之。绍颇请令欲仕者输钱，以资望高下及户口多寡定其直，自百缗至千缗。从之。是年秋，曦自称大闽皇，冬复称帝。泉州刺史余廷英尝掠人女子。事觉，曦以属吏。廷英献买宴钱万缗，曦曰：“皇后贡物安在？”廷英复献钱于李后，乃遣归。自是诸州皆别贡皇后物。曦尝嫁女。朝士有不贺者，笞之。以御史中丞刘赞不纠举，将加笞，赞义不受辱，欲自杀。谏议大夫郑元弼切谏，曦曰：“卿欲效魏征耶？”元弼曰：“臣以陛下为唐太宗，故敢效魏征。”曦悦，乃释赞。曦妻李氏，悍而酗酒，贤妃尚氏，有色而宠。李仁遇，曦甥也，以色嬖之，用以为相。曦尝夜宴，群臣侍酒，醉而不胜。有诉及私弃酒者，辄杀之。从子继柔弃酒，并杀其赞者一人。他日又宴，侍臣皆以醉去，独翰林文学士周维岳在。曦曰：“维岳身甚小，何饮之多？”左右曰：“酒有别肠。”曦欣然，命剖视其酒肠。或曰：“杀维岳，无人复能侍陛下剧饮者。”曦乃止。校书郎陈光逸8上书，陈曦大恶五十事。曦怒杀之。连重遇杀昶，惧为国人所讨，与朱文进连姻以自固。曦心疑之，常以语诮重遇等。重遇等大惧。李后妬尚氏之宠，欲图曦而立其子亚澄，乃使人语重遇等曰：“上心不平于二公，奈何！”六年三月，曦出，重遇等使马步使钱达弑于马上。谥曰“景宗”。文进自称闽王，悉收王氏宗族五千余人，皆杀之。以重遇判六军诸卫事，元弼时为礼部尚书，独执辞不屈。开运元年，文进称藩于晋。晋以为闽国王。　延政审知子也。天福六年，延政请于曦，欲以建州为威武军，自为节度使。曦以建州为镇安军，延政为节度使，封富沙王。延政改镇安为镇武而称之。延政与曦数治兵相攻，互有胜负。镇武判官潘承祐屡请息兵修好，延政不从。曦使者至，延政语悖慢，承祐长跪切谏。延政怒，顾左右曰：“判官之肉可食乎？”承祐不顾，声色愈厉。八年，延政建国称殷，改元天德，以承祐为吏部尚书，杨思恭为兵部尚书同平章事。时国小民贫，军旅不息。思恭增田亩山泽之税，至于鱼盐蔬果，无不倍征，国人谓之“杨剥皮”。承祐上书陈十事，言甚切直。延政大怒，削其官爵，勒归私第。开运元年，闽泉州牙将留从效等诛朱文进所署刺史黄绍颇，传首建州。延政遣吴成义帅战舰千艘讨文进。唐闻闽乱，遂发兵攻之。成义闻有唐兵，诈福州吏民曰：“唐助我讨贼，大兵今至矣！”福人益惧。南廊承旨林仁翰谓其徒曰：“吾曹世事王氏，今受制贼臣，富沙王至，何面见之！”帅其徒三十人，趋连重遇第，斩其首示众曰：“重遇已死，何不亟取文进以赎罪！”众踊跃从之，遂斩文进。迎成义入城，传二首于建州。二年，闽之故臣共请延政归福州，政国号曰闽。延政以方有唐兵，未暇徙都，以从子继昌镇福州，而令指挥使王仁讽将兵卫之。赏仁翰甚薄，仁翰未尝自言其功。发两军甲士万五千人，诣建州以拒唐。初光州人李仁达、浦城人陈继珣，俱叛延政奔福州。自是二人不自安，说仁讽杀继昌及成义。仁达欲自立，恐众心未服，以雪峰寺僧卓岩明素为众所重，相与迎之，立以为帝。延政闻之，族仁讽家，命统军使张汉真将水军会泉漳兵讨之。汉真至福州，仁讽闻其家夷灭，开门力战，执汉真斩之。岩明无他方略，但于殿上噀水散豆，作诸法事而已。仁达自判六军诸卫事，使仁讽屯西门，继珣屯北门。仁讽从容谓继珣曰：“人之所以为人，以有忠信仁义也。吾叛富沙，非忠，人以从子托我，而与人杀之，非信。属者与建兵战，所杀皆乡曲故人，非仁。弃妻子，使人鱼肉之，非义。此身十沉九浮，死有余愧。”因拊膺恸哭。继珣曰：“大丈夫珣功名，何顾妻子，宜置此事，勿以取祸。”仁达闻而杀之。由是兵权尽归仁达。仁达大阅战土，教军士突前刺杀岩明，共执仁达使居岩明之坐。仁达乃自称威武留后，奉表称藩于唐，亦遣使入贡于晋。唐以仁达为节度使。或告延政福州援兵谋叛之。延政收其铠仗，遣还，伏兵杀之，死者八千余人，脯其肉以归为食。唐兵围建州既久，建人离心。或谓董思安，盍早择去就，思安曰：“吾世事王氏，危而叛之，天下其谁容我？”众深感其言，无叛者。唐拔建州，延政降。思安整众奔泉州。三年，唐兵攻福州，克其外郭。仁达固守，筑二城，遣使求救于吴越，吴越发兵救之。明年，吴越败唐兵，取福州。其戍将杀仁达，夷其族。晋开运二年丙午，南唐保大四年也。是岁，李景兵破建州，王氏灭。《江南录》云“保大三年，虏王氏之族迁于金陵”，谬也。据王潮实以唐景福元年入福州，拜观察使，而后人纪录者，乃用“骑马来骑马去”之谶为据，遂以王潮光启二年，岁在丙午，拜泉州刺史为始年，至保大四年，岁复在丙午而灭，改为六十—年。然其奄有闽国，则当自景福元年为始，实五十五年也。今诸家记其国灭丙午是也。其始则牵于谶书，谬矣；惟《江南录》又差其末年也。

 〔宋〕
　　福王与芮理宗之弟也，咸淳三年，由荣王进封。　端宗皇帝讳昰初封吉王，德祐二年正月进封益王，判福州。闰三月，陈宜中等奉为天下兵马都元帅，广王昺副之。开府福州，发兵除吏，以秀王与择为福建察访使，先入闽中，抚吏民，谕同姓，檄召诸路忠义同奖王室。五月朔，即位于福州。以大都督府为垂拱殿，便厅为延和殿。是日，有大声出府中，众皆惊仆。

 建宁府
 〔刘宋〕
　　建安王休仁文帝第十二子也，元嘉二十九年封。

 〔齐〕
　　建安王子真武帝第九子也。

 〔陈〕
　　建安王叔卿宣帝第五子也，大建四年封。

 〔宋〕
　　孝宗皇帝讳眘绍兴五年封建国公，三十年进封建王。度宗皇帝讳禥9太祖十一世孙，福王与芮子也，初改赐名孜，封益国公。淳祐十一年进封建安郡王。

 泉州府
 〔陈〕
　　南安王叔俭宣帝子也。

 〔五代〕
　　留从效泉州永春人。幼孤，事母兄以孝悌闻。颇知书，好兵法。晋天福末，朱文进杀闽王曦，据其位，署其党黄绍颇为泉州刺史，程赟为漳州刺史，许文稹为汀州刺史。时，曦弟延政在建州。从效为泉州散员指挥使，谓其党王忠顺、董思安及所亲苏光诲曰：“文进屠灭王氏，遣腹心分据诸州，吾属世受王氏恩，而交臂事贼。一旦富沙王克福州，吾属死有余愧！”众以为然，乃各募敢死士，得陈洪进等五十二人，夜饮从效家。从效绐之曰：“富沙王已平福州，密旨令吾属讨绍颇。诸君从吾言，富贵可图。不然，祸且至矣。”众皆踊跃，操白梃逾垣而入，执绍颇斩之。从效持州印诣王继勋第，请主军府。从效等三人自署为统帅，洪进等皆为指挥使。继勋令送绍颇首于建州，奉延政为主。文进闻绍颇死，大惧，募兵攻泉州，从效大破之。会江南李景遣将攻福州，两浙钱氏发兵来援，景将但克汀、建而归，福州入于钱氏。从效乃以兵劫继勋，送江南，自领泉、漳二州留后。景即建泉州为清源军，授从效节度泉、漳等州观察使。闽中五州，自此分矣。景累授从效同平章事兼侍中中书令，封鄂国公、晋江王。从效出自寒微，知人疾苦。在郡专以勤俭养民为务。常衣布素，置公服于中门之侧，出则衣之。每言：“我素贫贱，不可忘本。”民甚爱之，郡内安治。王氏有二女，嫁为郡人妻。从效奉之甚谨，资给丰厚。每岁取进士明经，谓之“秋堂”。周世宗征淮南，而景以兵十万保紫金山。从效累表于景，言其屯兵老师，形势非便，既而果败，江北之地尽入于中朝。从效遣衙将蔡仲贇等为商人，以帛书表置革带中，自鄂路送款内附。又遣别驾黄禹锡间道奉表入贡，世宗锡诏书嘉纳之。从效又乞置邸京师，世宗以其素附江南，虑其非便，不许。宋初，从效遂上表称藩，贡奉不绝。会景迁洪州，从效疑景讨己，颇惧，遣其从子绍錤赉厚币献京，又遣使假道吴越入贡。太祖特命使厚赐以抚之。使未至，从效疽发背卒，年五十七。景赠太尉灵州大都督。从效无嗣，以兄从愿之子绍錤、绍镃为子。从效寝疾时，从愿守漳州，绍錤在金陵，绍镃尚幼。衙校张汉思、洪进等，率兵劫从效迁东亭，汉思自称留后，洪进为副使。时建隆三年也。明年，洪进又废汉思而自立。大中祥符七年，从效孙丕式诣阙上从效所受太祖朝制书，授三班借职。

 〔宋〕
　　陈洪进泉州仙游人，幼有壮节，颇读书，习兵法。及长，以材勇闻，隶兵籍。从攻汀州，先登，补副兵马使。从留从效杀黄绍颇，将以绍颇首送建州，请出兵为援。群下以道阻贼盛，惮其行。洪进虑事久生变，独请往。至尤溪，贼数千人遮道不得前。洪进绐贼曰：“福州、泉州已为义师所袭，尔辈复为何人戍守？”即持绍颇首示之，曰：“我送此于建州，迎嗣君以归国。尔辈将安归乎？”贼遂溃，渠帅数人皆听命。洪进至建州，延政大悦，以为本州马步行军都校。自是，漳州杀程贇，迎延政子继成为刺史。许文稹以汀州降。连重遇杀朱文进，福州人又杀重遇，延政遂遣洪进归泉州。及延政入江南，景以从效为清源军节度使，洪进为统军使，与副使张汉思同领兵柄，累立战功。从效卒，少子绍镃典留务。月余，洪进诬绍镃将召越人以叛，执送江南，推副使张汉思为留后，自为副使。汉思年老醇谨，不能治军务，事决于洪进。汉思诸子并为衙将，颇不平洪进，图欲害之。汉思亦患其专，乃大享将吏，伏甲于内，将害洪进。酒数行，地忽大震，栋宇将倾，坐立者不自持。同谋者以告洪进。洪进亟去，众惊悸而散。汉思事不成，虑洪进先发，常严兵为备。洪进子文显、文颢，皆为指挥使，勒所部欲击汉思，洪进不许。一日，洪进袖置大锁，从二子，常服安步入府中，直兵数百人，皆叱去之。汉思方处内斋，洪进即锁其门，使人叩门，谓汉思曰：“郡中军吏请洪进知留务，众情不可违，当以印见授。”汉思惶惧，不知所为，即自门间出印与之。洪进遽召将校吏士告之曰：“汉思昏耄，不能为政，授吾印，请吾莅郡事。”将吏皆贺，即日迁汉思别墅，以兵卫送。遣使请命于李煜，煜以洪进为清源军节度泉南等州观察使。时，宋太祖平泽潞，下扬州，取荆湖，威震四海。洪进大惧，遣衙将魏仁济间道奉表，自称清源军节度副使，权知泉南等州军府使，且言张汉思老耄，不能御众，请臣领州事，恭听朝旨。太祖遣通事舍人王班赉诏抚谕。建隆四年，洪进屡遣使朝贡。乾德二年，制改清源军为平海军，授洪进节度泉、漳等州观察使，检校太傅，赐号“推诚顺化功臣”。铸印赐之。以文显为节度副使，文颢为潭州刺史。洪进每岁以修贡朝廷，多厚敛于民，第民资百万以上者，令差入钱，以为试协律奉礼郎，蠲其丁役。及江南平，吴越王来朝，洪进不自安，遣其子文颢入贡。太祖因下诏召之，遂入觐。至南剑州，闻太祖崩，归镇发哀。太宗即位，加检校太师。明年来朝，朝廷遣翰林使程德玄至宿州迎劳。既至，赐钱千万，白金万两，绢万匹，礼遇优渥，又增其食邑。以其子文颢为团练使，文、文顼并为刺史。洪进遂上言，愿以所管泉、漳两郡献于有司。太宗即优诏嘉纳之，以洪进为武宁军节度同平章事，留京师奉朝请。诸子皆授以近郡，赐白金万两，各令市宅。六年，封杞国公。雍熙元年，进封岐国公。洪进年老，富贵且极，上言求致仕。优诏免其朝请。二年，以疾卒，年七十二。赠中书令，谥曰“忠顺”。　洪进弟銛，初为泉州都指挥使，开宝四年授漳州刺史。入贡至宿州卒。　铦子文连，供奉官阁门祇候。　文显，字仲达，洪进领泉、漳节制，署左神机指挥使，迁泉州马步军都指挥使右军押衙。乾德初，朝命平海军节度副使，累加检校太保。洪进归朝，授文显通州团练使，知泉州。未几代还。时太宗征太原，朝于行在。久之，出为青齐、庐寿、西京、水南、陕州四州都巡检使。文显与诸弟不睦。咸平初，御史中丞李阁清抗疏，论其罪，乞置散秩，以警浮俗。诏以其父有忠勋，令御史台告谕之，许其改过。以疾改通许镇都监，卒。子宗宪，历虞部员外郎，为西京作坊使，宗元殿中丞。　文颢，初为泉州右散兵马使衙内都指挥使。俄权知漳州刺史凡七年，求还泉州，署行军司马。开宝末，江南平，洪进遣第三子文入贡。文不欲行，乃遣文颢至京师自陈，留以俟父入觐。太祖嘉之。及洪进归朝，授文颢穿州刺史，改康州。端拱初，出知同州。钱若水为从事，文颢深礼之，委以郡政。咸平初，知耀州，又徙徐州，坐用刑失入，责授左武卫大将军。上念其纳土效顺，复以为康州刺史，留京师。大中祥符初，改衡州，特给内地刺史奉料。未几代还，以老疾，累表求致仕。诏免朝谒，岁给公费及月廪并如故。六年卒。　文，始为泉州衙内都指挥使，知漳州。洪进归朝，授滁州刺史，仍旧知州。俄召归奉朝请。景德中，换光州，以久次领和州团练使，历知汉、濮、潍、沂、黄五州信阳军，所至无能称。卒，录其子宗绶为大理评事，孙永弼永升为三班借职，次子宗缵太子中书。　文顼，本文显子。初，洪进在泉州，有相者言一门受禄，当至万石，时洪进与三子皆领州郡，而文顼始生。乃以文顼为子，欲应其言。初补泉州衙内都校，又为衙内都监使，朝命领顺州刺史。即朝为登州刺史。沧、棣有寇盗，命为巡检使。寻改舒州刺史，淳化三年卒。文顼颇知书，亦工画。子宗绛，为殿中丞。　帝昺初封信王，德祐二年进封广王，判泉州。

 延平府
 〔刘宋〕
　　南平王休玄文帝第二子也，元嘉十六年封。

 〔齐〕
　　南平王锐高帝第十五子也。　南平郡王宝脩字智宣，明帝第九子也，建武元年封。二年，改封邵陵王。中兴二年谋反，太后令赐死。

　　秩　官
</div>
    <div class="pagination">
<a href="八闽通志_page51.html">上一页</a><span>...</span><a href="八闽通志_page47.html">47</a><a href="八闽通志_page48.html">48</a><a href="八闽通志_page49.html">49</a><a href="八闽通志_page50.html">50</a><a href="八闽通志_page51.html">51</a><span class="current-page">52</span><a href="八闽通志_page53.html">53</a><a href="八闽通志_page54.html">54</a><a href="八闽通志_page55.html">55</a><a href="八闽通志_page56.html">56</a><a href="八闽通志_page57.html">57</a><span>...</span><a href="八闽通志_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
