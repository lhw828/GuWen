<!DOCTYPE html>
<html>
<head>
    <meta charset="UTF-8">
    <title>湖广通志 - 第 249 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 249 页/共 373 页</h1>
    <div class="content">　　袭葢卿明一统志字梦锡常宁人以明经擢第即徃师朱文公明义理之学入谏垣为右正言以直道事君按朱子池州语録葢卿所撰
　　李誉姓谱桂阳人元丰进士为广西灵川令地多峝苗誉至以徳化之三年民皆脱刀剑务农桑当道劳之曰此古之龚黄也
　　赵世徳姓谱衡山人宣和间进士初摄乡邑时邑遭兵燬移治上封贼曹成大掠胁世徳敛民金帛世徳不従被执以死自誓百姓相率以金帛赎还后移官广西机宜
　　韩京字世京安仁人膂力过人长于谋畧绍兴间仗义勤王累立战功官忠亮大夫【旧通志】
　　黄珙姓谱衡阳人资质方正尝以善行诲人长子师道仕为屯田郎中次子师旦为屯田员外郎皆以清白材干闻
　　赵棠宋史赵方传衡山人父棠少従胡宏学慷慨有大志尝见张浚于督府浚雅敬其才欲以右选官之棠不为屈累以防言兵事浚竒之命子栻与棠交子方遂従栻学
　　赵方衡山人宋史列传方淳熙八年举进士知青阳县告其守曰催科不扰是催科中抚字刑法无差是刑法中教化人以为名言提举京西常平时刘光祖以耆徳为帅方自言性太刚请光祖书勤谨和缓四字以为戒权江陵府增修三海八匮以壮形势进徽猷阁学士京湖制置大使病革曰未死一日当立一日纪纲贻书宰相论疆场大计防卒方起自儒生帅边十年以战为守留意人才知名士皆拔为大吏诸名将多在其麾下藩屏一方使朝廷无北顾之忧累赠太师諡忠肃
　　赵葵宋史列传字子葵方南仲与兄范俱有志事功方器之聘郑清之全子才为师又遣従李燔为有用之学葵遇敌则深入死战屡获捷一日方赏将士恩不偿劳军为变葵时年十二觉之亟呼曰此朝廷赐也本司别有赏赉军心赖一言而定嘉定十五年进淮西安抚参议官十七年李全徃青州淮东制置使许国檄葵议兵葵请视两路之兵别其精鋭君侯畱三万帐前贼不敢动矣国不聴卒败绍定元年知滁州二年全将入浙西告籴葵防其必叛致书史弥逺曰李全既破盐城葵日夜延颈以俟制帅之设施今乃闻遣王节诉哀于逆又闻遣二吏请命于贼妇堂堂制阃如此举措岂不贻笑天下葵非生事起衅李全决非忠臣孝子丞相发兵讨叛可以强国势安社稷葵父子世受国恩亦庶防万一之报加葵淮东提防刑狱帅步骑万四千命王鉴等将之全攻扬州东门葵亲出搏战数战皆捷遂杀全淳祐四年同知枢宻院事奏乞与宰臣讲求规画凡有关于社稷安危治乱之大计条具以闻审其缓急以图筹防又乞剏防击军三万人以防江従之九年特授右丞相封信国公咸淳元年致仕特授少师进封冀国公薨是夜五州星陨如箕赠太傅諡忠靖
　　赵范宋史列传范字武仲少従父军中嘉定十四年出师唐邓范与葵监军孟宗政时知枣阳使人问曰金人在蕲黄而君攻唐邓何也范曰不然撤襄阳之备以救蕲黄则唐邓必将蹑我后且蕲黄之冦正鋭曷若先捣唐邓以示有余唐邓应我之不暇则吾圉不守而自固冦在蕲黄师日以老然后囘师蹙之可胜敌而无后患进知扬州请剏马军三千招逰手之强壮者及籍牢城重役人充之别籍民为半年兵春夏在田秋冬教阅官免建砦而私不废农彭义斌请合谋讨李全范献计庙堂绍定元年知镇江府三年丁母忧起直徽猷阁淮东安抚副使为书告庙堂请罢调停之议朝防许范刺射阳湖兵就聴节制遂戮全进兵部侍郎又进端明殿学士东京留守兼江淮制置使嘉熙四年卒于家
　　赵锡衡阳人知吉水县简静慈祥民称为赵佛子归道茶陵值冦被执有识者曰此佛子也送之出境【旧通志】
　　赵璠邓光荐文丞相督府忠义传衡山人登甲戌进士第丁丑五月朔与其叔父漂起兵湘乡督府以璠书达行朝授军器监号召勤王
　　元曾圭衡山人详永州府名宦
　　陈楚舟临武人由明经授官泰定间奉使南番却金珠之餽使还上亷其状御书雪篷二字赐之【旧通志】明刘绍先楚纪衡山人洪武甲戌贡入胄监令休宁勤以莅政赋役均平知宿州擢刑部贠外郎归耕衡山之下有驿使问其家绍先适操耜在田间亲指示之已乃具衣冠出揖驿使惊谢
　　李思聪桂阳州人洪武甲戌进士授行人缅甸遣使来诉百蛮侵轶其境奉诏徃谕罢兵思伦发聴命防其部酋刁干孟叛乱思聪宣示朝廷威徳遂慑服思伦发餽遗寳器赋诗却之使还图其山川险要以进太祖嘉之赐衣一袭擢江西右防议食二品俸【旧通志】谭有得楚纪安仁人洪武中贡入胄监知莒州涖事精敏迁知州府转庐州擢四川按察使详慎刑狱亷介有声
　　茹瑺楚纪衡山人洪武中由监生除承勅郎厯通政使勤职为太祖所宠二十三年拜右副都御史陞兵部尚书加太子少保建文帝即位改吏部尚书出掌河南布政司事防召为兵部尚书永乐初诏封忠诚伯食禄千石终其身仍兵部尚书选其子鉴为秦府仪宾
　　谢必贤耒阳人永乐间由乡举知雒容县平猺冦再除寳坻迁江都皆有政绩厯知徳庆无为二州既去士民咸思之
　　罗以礼桂阳州人永乐乙未进士任行人陞户部郎中立朝刚直知西安府改绍兴严明恺弟有古循良风民间有清亷到底之謡诏食二品俸再知建昌致仕
　　胡凤永乐乙未进士授主事多所建白以清约自励李玺耒阳人宣徳庚戍进士拜监察御史出按浙江陕西皆有能声陞浙江参政正綂已已闽处变作提兵分守冦平赐勅奨谕又勦安吉贼攻处冦皆有功赐钞帛晋云南防使省刑兴学奏议赈荒秩满民诣阙奏防者五百余人赐诏褒异进通议大夫因留任凡十三年始告归滇人立祠祀之
　　邝彦誉临武人英宗下诏徴贤以荐授四川布政司检校正统中迁钱塘知县擢浙江按察佥事值嵗大荒浙西民所在强夺富家廪米官不能禁彦誉往以便宜发官米赈之不足则转贷于富家民遂安湖州盗起处州贼亦相继啸聚彦誉皆讨平之晋广东廉使两粤猺獞倡乱从者万数所过攻陷城邑暴师且十年彦誉督海道兵事遂传贼渠邵宣首献阙下岭表平劳赐有加先是猺獞冦髙廉琼万等郡士庶失业至是彦誉檄有司修复庙学辟地为射圃并建义学令民间八嵗以上咸受书为择师儒仍领于有司文教大行
　　谭珂安仁人由乡荐通判思眀府改顺徳以廉干称尝督纳正保等六郡草价银十万三千两抵大同羡五千余籍其数送行台眀年草价数受奨异擢镇江府同知
　　李志安仁人正统中贡入太学为四川戎县令边境畔乱志练兵设备率众拒守伺间出勦擒其渠帅抚谕余党诸部归复诏褒异之【以上旧通志】王诏楚纪衡阳人正统壬戍进士授礼科给事中已已之变劾将臣失律请旌死事成化初拜都给事中天成卫指挥王辅甫弱冠邉将遣备寇西陲失律当斩诏言辅年少不当遣败非其罪并其属皆减死晋通政司参议勅视易州山厰进工部侍郎掌部事命浚运河上遣近臣劳于河上秩满请老归
　　贺让衡山人知泸州亷谨平恕陞思州知府去之日泸人攀号满路为立仁政坊守思州又多恵政民獠具安今庙食于思州
　　刘昊衡阳人天顺丁丑进士拜兵科给事中弹劾无所避成化中上疏及宫禁事上震怒夺职直声震中外
　　谢恩衡阳人任凤阳府通判时中官守备地方多黩货扰民恩上疏言中官啣命而出政以贿成所从弟侄厮养如虎而翼要挟有司侵渔地利民不聊生致伤和气旱涝叠至乞听御史绳以三尺庶民生不至阽危疏入谪宁夏卫经歴后转重庆同知
　　陈经临武人以进士知内江县值嵗歉民逃移者半经加意抚牧民皆还定以荐擢监察御史有中贵用事经疏列其罪外调知荣经县陞知雅州改东平先是河决张秋口修筑隄工随溃改委经等越嵗告成晋陕西按察佥事分镇宁夏
　　谢文正恩之子以贡仕大同卫经歴疏白李莲朱震等之寃宜加褒恤又疏御邉之防在守与战战之利一守之利四区画甚详转宿迁知县又疏论廵按御史王英多用役夫因请严为限制士论韪之
　　谢文祥耒阳人成化丙戌进士选庶吉士拜监察御史追论大学士陈文不法事不宜諡庄靖又极谏上元张灯劾礼部尚书姚防滥举御史张岐逮下诏狱科臣白昂等疏救谪南陵丞文祥与罗伦庄防友善性皆骨鲠世号三刚仲子讷治乙丑进士官给事中逆瑾専恣发其奸武宗嘉其谠直瑾诛擢工科都给事中
　　吴纪衡山人成化戊戌进士授兵部主事厯员外郎中忤逆瑾出为浙江参政捐俸二千余金贮库以备赈济所着有遗清轩稿
　　欧阳涵安仁人成化庚子领乡荐知仪真县以清节著称有鹤来之瑞建来鹤亭尝修学浚井获一瓮贮清水双鲤跃其中涵喜曰此士子科名兆也明年果二士聨捷又以邑冲要奏乞薄赋均役民懐其惠善剖疑狱他邑亦多取决
　　陈诏安仁人成化间以明经授桐乡丞民病疫俗尚祷祀诏力禁之捐俸购医药民赖以生擢知河南鹿县粮长并为侵盗诏按得其情集百金暮夜祈免诏并发之致其罪
　　黄琼安仁人成化间以贡入太学令藳城亷靖有为勤于课士常称石瑶石玠之文曰此台阁器也后并贵显滹沱河溢将灌城琼登城祭拜水旋退后河道竟徙离藳城十里许滦城高邑二县饥民将为乱琼言于郡守发廪徃赈助以俸金全活甚众
　　李仁洤安仁人兄仁濬正徳甲子举人令永宁以亷称仁洤治丁夘举人授温州推官清操明慎会嵗歉盗滋起仁洤请发廪救赈民得生而盗亦息【以上旧通志】
　　胡文璧楚纪耒阳人正徳辛未进士授户部主事厯员外郎中改监察御史风裁峻厉擢太常少卿以戅直出守凤阳调保定陞天津兵备副使奏禁革皇庄谪延安检校嘉靖初起四川按察使卒予祭所着有耒阳遗记
　　甯钦衡阳人正徳丁夘领乡荐仕诸暨教谕徴拜御史武宗南廵抗疏请囘銮又奏革吉府鱼税弟镐自号铁山为处州别驾逮负课举人某立于肺石时人称二甯云
　　刘明东临武人年五十依父母左右一如婴儿弟素弱不治生产为代其营殖以贡丞浙之东阳决疑狱修文庙委解南粮罢却补买诸费以子尧诲贵赠宫保兵部尚书
　　易泉衡阳人嘉靖壬午乡试第一防南雍倡明圣贤之学仕镇江司理晋户部主事厯云南按察佥事风裁澟澟请托赂遗一无所受引年归里泉孝友性成让产与其弟永每晨起整衣冠竟日即溽暑不废语门人曰学在整齐严肃舍此无入手处
　　祝咏衡阳人嘉靖已丑进士歴戸兵科给事中幸臣请内府白粮代俸咏疏言不当擅损上供事竟寝星变诏求言有党执政者指事应为解咏应诏力诋其奸又陈烧河套复屯田诸议出为太平知府廵抚子货马虐民咏怒将执之被劾左迁再补贑州知府时总督方立捕盗赏格有诬系者咏谳盗赃不实立解其狱遂引疾去职朝廷知其骨鲠擢四川副使备兵松潘徧厯林峝抚视筹画二年松潘无事晋陜西左防政乞归有两科奏疏蜀中藳祭礼式藏于家【以上旧通志】
　　刘穏明一统志酃人嘉靖丙辰进士除南京武选主事累官南太仆少卿性冲粹于人无所忤屡立战功欝有令誉着山房漫藳家训粤中政纪两粤猺训二南漫藳易经蒙训藏于家
　　廖汝恒衡阳人嘉靖戊午领乡荐令湖口县有惠政以养母解归従李见罗徐匡岳讨究性理尝购义田赡族又葺馆城南为讲学地监司邓云霄雅相引重时有兄弟讼产者命就质汝恒告以至性大义兄弟感泣翕和如初着五经新编为人懿则诸书
　　邝世彦临武人以贡判楚防府时武定贼凤继祖叛朝议讨之世彦居中谋画捷闻勅赐金币晋楚防同知署寻甸府事擒贼首凤厯再膺钦赏虎噬人祷之明日虎死于道当事为勒异政碑所至兴建学宫士民立祠祀之
　　何天禄桂阳州人由举人令增城亷直不苛所着有艮所诗集
　　陈尚伊桂阳州人隆庆二年进士初令永丰累陞至江西防政厯任有政绩致仕归卒桂阳自明初以十八滩险免漕运徴改折银七百余两万厯中复运汉川南粮二千余石民病之后仍免运实自尚伊白其事云
　　伍让衡阳人隆庆辛未进士授中书舍人迁刑部员外厯河南防议汝南马鞍山贼余党负嵎猖獗让出竒兵捕之斩俘畧尽转南贑副使致仕让嗜学工词翰孝事继母友爱诸弟有镜湘馆集
　　曾凤仪耒阳人万厯癸未进士厯仪曹郎与岳元声顾允成等同倡议建储寻致仕与诸同志建集贤书院于衡岳祀昌黎邺侯清献濓溪四君子会晦庵南轩祠火凤仪复迎两主合祀书院中又购田纪石以资肄晚颇怡情释典注楞严法华圆觉楞伽诸经名曰宗通卒年八十余
　　康时升衡山人万厯戊子领乡荐授惠来令有狱寃滞十年立为洗雪邑滨海番船辐集旧为利薮第治其争讼无秋毫染赤脚兵骚动郡邑闻时升亷吏各解去丁内艰归时升湛深理学归于有用常曰今天下有势位文章者皆转瞬尽耳惟徳与义实堪不朽有懐徳轩集【以上旧通志】
　　周廷参三楚文献録衡山人父元昌尝着易说廷参登万厯乙未进士令海宁拊循休息暇则集民之勇者部勒练之以防倭警后倭果突起海上廷参先遣其健而黠者入倭营诱之先渡将登岸出精兵邀击之倭方错愕先所遣入倭营者复为内应倭遂溃值旱跪祷七夜伤其膝血流至足巳而大雨会朝廷用兵征播诏取运夫民惊避廷参给资遣之谓汝等安行无虑不两月即奏凯矣已而果然丁外艰归民号哭罢市送至千余里外以哀毁卒
　　康元积衡山人与兄元和同举万厯甲午乡试元积辛丑进士官太常博士上保泰疏侃侃数千言深切时政赵冡宰焕称为当代一人将擢铨部力辞旋奉钦取拟注吏科遽卒常以黄堡驿马病民条议改罢又仿安成条鞭例调停邑赋省若干缗乡人頼之陈宗契衡阳人万厯辛丑进士选庶常改监察御史疏论辅臣李廷机请诛陕西税珰梁永正其蛊害按臣徐懋恒之罪直声震都下遣视漕运开濬泇河奉诏按浙闻父疾遽归起督畿辅学政以待母辞再起歴太常正卿魏忠贤擅政欲宗契附已宗契乞终养以归懐宗初立诏以兵部右侍郎起用未闻命卒有诗文集二十巻行世
　　徐孔第桂阳州人以上舍生谒选参军闽藩督课沙埕减纎杂课二千金有翼珰而处者以法殱之巨贾十四人风急泊舟未经沙埕符验监司执为盗没其货拟重辟孔第力脱之迁传益藩严整循礼王敬惮之奉防均宗人禄裁节二万有竒嵗宾兴王出逰诸生有犯王路者校击之死诸生大哗燬学舍将攻王宫学使者谕之不退孔第与温语立解疏上诸生惴惴以金祈免正色麾之事亦寝
　　吴国瑞衡阳人以天启覃恩贡太学中乙榜判徽州府降补闽省理问转秦检校以亷惠闻荐补岐山令告归所着有思齐録归田集子汝润登贤书【以上旧通志】管大成天启辛酉举人授福建通判奉檄调饷赴都至涿州闻警星夜疾驰以间得入都城奉防擢补台省官以不谒权贵遂不果用【府志】
　　皇清廖聨翼衡阳人顺治已亥进士知孟津县到官即亷得奸宄伏法县人畏服值旱蝗捐俸赈粥全活甚众陞内阁中书舍人去官日士民泣送
　　邹世任酃县人嵗贡生定周之子康熙甲戌进士知徴宁县悉革陋规二千余两在官无宿储行取擢吏部主事迁文选司贠外郎以亷谨称丁酉戊戌分校两闱以病乞休年七十一卒
　　唐崇勲衡山人康熙辛酉举人知榆社县改靖安嵗饥輙发仓粟以赈不及待符下曰茍活民虽违例被谴甘之有盗杀寺僧刼其赀捕卒得寺中遗扇有姓名旧寺中佣也系之至崇勲讯得其枉人惑之后获盗隣县界中则遗扇姓名也一县称神明行取擢户部主事迁贠外郎以病告归
　　华士捷衡阳人康熙癸酉举人知广平县广平多水患士捷开濬河渠邑居用宁上官察其清勤屡檄摄他县篆在任十七年卒
　　唐传鉎衡阳人雍正甲辰进士知乐清县修城浚河以固疏风气建王梅溪书院以兴厉文教其家瘠田数亩贫窭如故以劳卒官








　　湖广通志巻五十五
<史部,地理类,都会郡县之属,湖广通志>
　　钦定四库全书
　　湖广通志巻五十六
　　人物志【行业　有附増】
　　永州府
　　东汉曾谭姓谱泉陵人举孝亷拜尚书郎有文武才官终太常
　　刘优姓谱零陵人其父绰本彭城人为零陵太守因徙家焉优少有隽声举孝亷献帝时为御史大夫迁尚书右仆射
　　熊尚姓谱零陵人拜绥民校尉又领曲江居五年去官寻诏拜散骑都尉
　　蒋嵩营道人祖为交州刺史代还至营道因家焉嵩厯任五官掾功曹上计留为郎出为豫章平都侯子孙甚蕃其乡名曰蒋君乡【旧通志】
　　蒋晋楚纪泉陵人灵帝时举孝亷拜尚书郎后除汝南太守迁交州刺史入奏事应对不滞拜尚书在位清直为羣僚所服
　　蜀汉刘敏蜀志蒋琬传琬与外弟泉陵刘敏俱知名刘敏左防军威将军与镇北大将军王平俱镇汉中魏遣大将军曹爽袭蜀时议者防谓但可守城不出拒敌必自引退敏以为男女布野农谷栖亩若聼敌入则大事去矣遂率所领与平据兴势多张旗帜弥亘百余里防大将军祎从成都至魏军即退敏以功封云亭侯
　　赖恭三国蜀志注先主为汉中王用荆楚宿士零陵頼恭为太常失其行事故不为传恭子厷为丞相西曹令史随诸葛亮于汉中蚤夭亮甚惜之与留府长史参军张裔蒋琬书曰令史失赖厷为朝中损益多矣
　　赖厷【见上】
　　晋唐谌眀一统志泉陵人少有志操魏咸宁初举茂才拜武骑常侍平呉还授零陵守境内清晏道不拾遗百姓乐业
　　唐宏姓谱泉陵人永嘉初举孝亷拜殿中郎累迁至大司徒荐举贤能朝野多之
　　南北朝唐献之姓谱泉陵人南齐时举秀才官至广州都督严毅公清临事能断岭表肃然
　　五代史苌姓谱零陵人善属文呉王恪镇宋州辟为判官谓苌曰逆贼未殄君有济物才若垂顾黎元有望矣苌嘉其意乃应召多所裨賛境内肃然
　　宋路振宋史列传振字子发永州祁阳人唐相岩之四世孙岩之死岭外其子琛避地湘潭间遂居焉振五岁诵孝经论语十二丁外艰母氏日加诲激虽隆冬盛暑未始有懈淳化中举进士试巵言日出赋时就试者咸眙振所作赋尤为典赡太宗甚嘉之擢寘甲科通判邠州迁知濵州契丹至城下兵少民恐众谓振文吏无战御方畧振坚壁自守数日契丹引去大中祥符初使契丹撰乗轺録以献改太常博士左司諌擢知制诰振文词温丽屡奏赋颂为名辈所称尤长诗咏及居文翰之职深惬物议自是弥加精厉从祀谯亳专典纶翰牋奏填委应用无滞七年修起居注其冬卒年五十八录其子纶为太常寺奉礼郎振纯厚恂恂如也时人惜其登用之晩有集二十巻陶弼宋史列传弼字商翁永州人学兵法能持论纵横庆厯中提刑杨畋讨湖南猺授之兵使往袭大破之得阳朔主簿知宾容钦三州迁知邕州绥辑惠养进西上阁门使知顺州卒弼能为诗好士乐施所得俸禄悉以与人家至贫不恤也既死妻在乡里僦屋以居
　　呉舜举宋史广源州蛮传侬智高败母阿侬入保特磨至和初余靖督部吏与进士呉舜举发峝丁掩袭获阿侬及智高子弟槛至京师按旧志舜举永眀人周惇頥详人物志巻首理学
　　张枢楚纪字子发零陵人善属文绍圣中自太学上书言孟后事不报
　　唐绩楚纪零陵人少警敏嗜学能文登元符进士为衡山令通判鼎州擢福州运判帝谕之曰卿久厯州县知民疾苦其具以闻绩敷奏详允
　　吕陟楚纪字升卿零陵人与张栻游杨万里为丞时因督租过其里往见之郡守问万里曰所过知有文才否荅曰青桂里所一吕升卿饱学之士即招致乡校领袖诸生后为常德府录参累官监司有直声谢用宾祁阳人少跌宕不与俗交读书过目成诵尝阅张栻希顔录豁然想其为人往求一言可终身行之诀栻曰其敬乎自是研精性学以古圣贤自期祖田百亩尽逊以赡弟妹用特科奏名任横州法曺革俗导化【旧通志】
　　唐容楚纪零陵人博学强记与唐麟乐韶共学人称三杰后举进士为丰城令政绩茂彰寻知邕州交阯入冦容率兵征之有功而归隠于建昌之麻姑山自号云壑老人
　　胡黼字良贵零陵人领嘉定戊辰乡荐授崇庆知州兴学校清徭役简讼薄刑州民德之【旧通志】
　　眀田子仁眀一统志宁逺人元末隐居耕读与刘三吾友善三吾征赴行在首荐子仁征授本县儒学教谕敦尚教化儒风大振
　　欧善堂宁逺人洪武初李文卿内附余党犹炽平章杨璟驻兵道州议县北十里外尽屠之善堂年九十余説璟曰兵以戢乱为功今峝獠之外皆赤子被胁从耳岂可杀无辜也璟悟授节令止之善堂握节骤马一夕驰百五十里大兵至善堂传璟令兵见节而止于是居民全活者十数万
　　何器道州人洪武已卯领乡荐入南监时成祖迁北京擢监生八人扶乗舆器与焉授福建道御史厯官南昌知府整饬抚字民畏懐之【以上旧通志】
　　唐慎楚纪零陵人永乐丁酉乡荐拜监察御史廵按广西有滛祠俗传赭衣过庙者灾慎服绯衣往焚其像庐其庙后擢按察佥事
　　李侃字希正东安人正綂七年进士授户科给事中景帝监国陈简将材募民壮用战车三事景泰初议录扈从死事诸臣侃言避乱偷生者宜严谴以励臣节上皇将还与同官言礼宜从厚忤防被诘尚书胡濙为解乃已再迁都给事中军兴减天下学校师儒俸廪侃奏复之户部尚书金濓违诏征租侃论濂下之吏石亨从子彪侵民业侃请置重典并严禁勳戚中官不得豪夺细民有司隠者同罪帝宥亨彪余如其请擢詹事府丞英宗复位改太常丞进太仆少卿二年复设山西廵抚迁侃右佥都御史任之奏言宜令南北清勾之军各就本土补伍人情交便武备得修时不能用奏发廵按李杰罪除名六年考察属吏奏罢布政使王允李正芳以下百六十人侃性刚方力振风纪贪墨者屛迹以内艰归家居十余年卒侃事亲孝好学安贫治初国子生江纪等言侃学行事功悉章着耳目乞赐諡寝不行【眀史稿】
　　张鉴眀一统志永州衞人少颖异刻苦问学事亲至孝治家循古仪法天顺元年进士厯任山西按察副使有治绩
　　黄钟眀一统志宁逺人天顺元年进士授行人拜监察御史亷足以风人才足以应变公足以服众眀足以稽疑为士所传颂
　　乐防宁逺人天顺三年领乡荐性恬澹寡欲不治生产无躁动妄言乡党举为子孙榘范任宁州同知土官不习礼度防推诚待之咸爱戴焉【旧通志】
　　赵眀一统志道州人天顺八年进士授刑部主事上疏言广西边政转员外郎陞山西佥事复补广东屡决大狱人服其公厯廵海副使亲平番冦事闻赐金
　　陈达零陵人领景泰庚午乡荐每上春官輙就正当世理学宗工潜心体认得其指要四方学者咸执经事之署成都彭水县教谕以文行倡蜀士六世孙纯德为忠节名臣
　　周冕道州人为人孝友勤学嗜善景泰七年录濓溪子孙授冕世袭翰林院五经博士有拙逸集藏于家【以上旧通志】
　　李敷眀一统志宁逺人治庚戌进士由工部郎出为郡守居官清慎待物温直言行政事皆可师法周卿眀一统志江华人正徳戊辰进士厯兵刑吏三部主事行谊文章为时推重尤清苦自励病剧僚友视之不嘱后事家无余资惟书籍数百巻而巳何思道州人领正德癸酉乡荐由剑州守陞马湖同知慈爱亷眀两着循绩
　　蒋烈东安人领正德丙子乡荐任汝州知州多善政复常平仓重保甲汝民德之以刚狷忤当道免归乔爵东安人守镇百户少游邑庠嘉靖初流贼剽掠爵帅民壮至三山铺奋身御敌俘获甚众后从征大藤峡有功陞副千户准世袭
</div>
    <div class="pagination">
<a href="湖广通志_page248.html">上一页</a><span>...</span><a href="湖广通志_page244.html">244</a><a href="湖广通志_page245.html">245</a><a href="湖广通志_page246.html">246</a><a href="湖广通志_page247.html">247</a><a href="湖广通志_page248.html">248</a><span class="current-page">249</span><a href="湖广通志_page250.html">250</a><a href="湖广通志_page251.html">251</a><a href="湖广通志_page252.html">252</a><a href="湖广通志_page253.html">253</a><a href="湖广通志_page254.html">254</a><span>...</span><a href="湖广通志_page250.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
