<!DOCTYPE html>
<html>
<head>
    <meta charset="UTF-8">
    <title>山西通志 - 第 83 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 83 页/共 700 页</h1>
    <div class="content">


　　山西通志卷二十五
<史部,地理类,都会郡县之属,山西通志>
　　钦定四库全书
　　山西通志卷二十六
　　山川【十】
　　忻州
　　系舟山在州南三十五里灵记五台山有四埵各去台百二十里南系舟山号为南埵上有铜环铁轴昔帝尧遇水系舟于此土人谓禹治水系舟有石如环轴曰系舟嵬一名小五台下有薛云谷金元德明隐诵东岩赵秉文改曰读书山　赵秉文系舟山图诗山头佛屋三五间山势相连石岭关名字不经从我改便称元子读书山　杨慥元德明墓志居东山福田精舍首尾十五年东嵓其自号也　元好问赤石谷诗南台説有金银气可是并汾处士星诗注系舟山僧徒谓之小五台九月中时有景星如佛光云
　　陀罗山在州西北五十五里怪石凌空悬崖欲坠有文殊足迹乂有清凉石香炉石滴水岩青龙池元好问有诗
　　程侯山在州北四十里一名金山山半西南有采金穴石绿洞　金山绿洞一作六洞一在李家长山二在部落三在张家山南北相传产矿　五朝志秀容有程侯山系舟山有岚水　九域志程侯山赵地　山经忻水东歴程侯北山下旧有采金穴故谓之金山山堂肆考程侯山在山西忻州程婴匿赵孤于此元好问诗攒青叠翠几何般玉镜修眉十二鬟常
　　着一峰烟雨里苦才多思是金山
　　七峰山在州东二十五里广峪山东有七峰上人名笔架山上有龙王寨絶险
　　虎头山有二一在州东二十五里游邀村南一在州西北六十里高村北以形似名两山对峙胥山之磊落者
　　石梯山在州东南十八里山北有马井恒满
　　广峪山在州东南二十五里内有石崖广三丈祠广堂神即尹铎也祷雨多应下有广峪泉
　　胡璋崖在城东南古志南宋民胡璋倦卧梦神遣雨雹于东乡璋尽拔沟草覆之同辈徃视如梦因名卧所曰胡璋崖
　　白云洞在系舟山东南土人名干石窰有文殊像祷雨置盎像前岩水滴盎中辄雨
　　鳯凰山有二一附系舟山其后连山倐突土人名鳯凰台一在州北四十里皆以形似名
　　石岭关山在州南四十里东连系舟山
　　独担山在州西南二十里相传产玉芝云母石有穴一名云母穴水经北俗谓云母为土丹讹为独担　唐贞观中命薛遵度采云母封山神为灵显王碑存山巅半岩
　　前独担山在独担山南七里旧名后独担山有玉泉隂山在州西南四十里牧庄西夏月凝冰积雪
　　三嵬山在州西南五十里山麓有香泉寺
　　赤塘谷在州西南五十里白马山之谷也五代刘赤塘隐此
　　白马山在州西南六十里北连大岭山西南界静乐山峰羣立牧马河源此　山海经山阳产玉石隂产铜铁【按今盂县白马山产铁】
　　九龙冈在州西一名九原冈仞有九　元好问募修学疏华表俯窥于双鹤连冈雄镇于九龙又天庆观记吾州跨西冈而城冈占城之半是谓九龙之原檀弓志晋大夫之塟直谓之九原水经谓滹沱经九原城北流此其地也冈势突起下瞰井邑故以庙学道观佛寺镇之
　　石姑山在州西二十五里相传石氏处女修浮屠法寂于此上建庙
　　落雾山在州西六十里一名罗雾山相传落雾则有仙马鞍山连落雾山
　　清水山亦与落雾山连
　　五峰山在州西七十里陀罗山之西平原五石峰屹立如指胥絶险
　　两截山在州西北二十里乌云分缀
　　龙首峰在州西北二十里北赵村前有龙池
　　钟乳山在州西北四十里两阜对峙一名双乳山浮屠山在州西北四十五里温村与龙池梁石佛嵎相连西南有白龙头两崖石窰南有大沟泉北有一滴泉
　　龙门山在州西北五十里南连陀罗山一名白云山山夹如门
　　云中山在州西北八十里连双尖山北界崞县【产黄芩茯苓茱萸】下有谷云中水经此【明一统志云中水所出未覈】
　　双尖山在州西北八十里云中河源此一名岱岳殿山大岭山在州西北百里北连崞县黄嵬山西界静乐一名家宝山又名大小岭山【产黄芩茯苓】魏安同欲修大岭道以通天门关　王防陈翌神道碑拜山西右布政使筑忻口城除道通平西岭
　　石绿洞在州西北金山深不可测昔有持炬入者及洞半闻流水见隔水石门乃返
　　白蛇山在州北五十里
　　忻口诸山在州北五十五里忻水即沙河也发源崞县南流入州境隋因以名郡口为郡北要害故名　土地记汉高祖出平城围还师次于此六军忻然故名州志驳之　晋高祖遣供奉官张澄以兵二千搜索并镇忻代山谷中吐浑悉驱出塞
　　玉箭崖在忻口北东岸土人名将军背
　　虾蟆石在忻口北东岸以形似名谚曰水渰虾蟆石水湮正定府
　　石蛇山在州北白村以形似名
　　馥香山有宝香寺
　　大罗山
　　石谷山
　　赤石谷　元好问诗山近清凉觉地灵
　　仙人洞在福田寺左产玛瑙石相传通平山县
　　屠岸贾洞在刘家沟相传通定襄古城
　　薛云谷五代时薛云隐此
　　滹沱水在州东北五十五里繇崞县东南流合沙河入州境忻口镇东经白村高村金山铺又东流入定襄境
　　牧马河在州南五里源出阳曲界白马山西南流入州境合石代桥沟水又合岚水经白石村折而东流经城南七里又东北经定襄入滹沱河
　　南河出石佛嵎经南营屯入云中河
　　马井平泉在南宋玉泉山北昔有马食禾逐之不见掘之得水溢与地平遂名马井
　　香泉在州西南五十里三嵬山麓泉甘
　　金水河出九龙冈西麓流经会立解原村东北入云中河后浅
　　三涧沟在州西五里旧志名美良川
　　涧沟泉出石姑山半经乔村入流江后涸
　　石代桥沟在州西百二十里入牧马河
　　岚水源出西山北流入牧马河　通典秀容有岚水一滴泉在浮屠山北合流东南入云中河
　　大沟泉在浮屠山南
　　贸儿沟在北门外迤西沟洞深邃相传婴杵谋易孤地云中河在州北七十里出双尖山防髻尖合流经横河云内口南流经州北三十里又东北入定襄境会牧马水入滹沱河　水经云内镇入肆楼城之西东流两截山故肆州一名肆虑川一名肆楼川又名忻水魏太和五年三月辛酉朔车驾幸肆州癸亥讲武
　　于云水之阳
　　龙池在北赵村龙首峰前相传濬池辄微雨
　　沙河源出崞县经忻口东入滹沱河　通考唐复分置忻州以忻川水名又云秀容有云母山忻川水蓝水肆虑川水
　　洛隂水发源閙沟米家沟柳林沟合流经麻会镇东南北流入牧马河与水经注洛隂水异
　　绿水泉在双堡北东流入牧马河
　　合索河出合索村南二里　山海经因鹄索于此故山与河皆得名焉
　　广峪泉出广峪山
　　寒泉在双堡后涸
　　前山泉出南营屯东南入云中河
　　海满泉出嘉禾南入云中河
　　清水沟泉浑水沟泉与大沟泉皆出流江南后涸车轮泉
　　定襄县
　　刘仙洞在县东南三十里辽燕山广陵刘操镇守盂州口遇吕祖遂更名海入山洞修炼后化鹤飞去即今道敎南宗之祖也
　　神山在县东北十五里袤延二里逓高半里平原垒石突兀如盘疑有所遗而成金元好问尝读书于此因号遗山诗曰一丘一壑真堪老且向神山烟景休上有古刹霜担铁壁　傅纳海记定襄山由东北来羣峰连络若驰若突至牧溪之东势若少驻而后南逾溪而西有山曰神山发地峭孤立平野故名或又以为羣山之遗也又名遗山山之隂滹沱横荡而东山之阳牧水环滙而入于滹沱山川佳胜处也
　　武子谷山在县东二十里东西亘五里逓高三里连五石峪山峰峦高峻一名五子谷
　　五石峪山在县东二十里南北袤三里逓高三里连十八盘山云合则雨
　　十八盘山在县东三十里南北袤五里连牛台山逓高五里盘旋而上十八转
　　琵琶山在县东南十五里东西亘五里逓高二里连红砂山形似琵琶
　　闭门峪在县东南十五里一山中分相对如门
　　红沙山在县东南十五里东西亘三里逓高二里连五峪山山沙胥红
　　武峪山在县东南十五里东西亘四里有竒逓高三里连熊儿水山相传有藏孤台
　　七岩山在县东南十八里东西亘三里逓高二里连八峰尖山石洞七中洞尤竒深二十丈有竒广杀三之一高二丈有竒形覆而四埀夏旱滴水如散珠不絶后一井巨容斗滴水长注不盈不竭祷雨辄应明知县王立爱名曰惠泉井上小岩名惠泉第一洞天右有狮石岩北有宝符岩山一名七崖
　　居士山在县东南二十五里东西亘三里逓高二里连窰头山流泉侧有石室唐王维兄弟读书于此　石室碑魏武定四年十月任城王居士室欧阳修集古录跋曰魏宗室封任城王者数人其国中絶不知武定中封任城王者何人也
　　窰头山在县东南二十五里东西亘四里逓高四里连团城山上有羊肠占【山产石炭】
　　团城山在县东南二十五里东西亘一里逓高二里连七岩山相传赵盾令军士筑城止宿焉
　　八峰尖山在县东南三十里东西亘十里逓高五里连琵琶山一山八峰
　　熊儿水山在县东南三十里东西亘三里逓高二里连暖窰山熊尝入山水随涌出故名
　　暖窰山在县东南四十里东西亘七里逓高五里连五子谷山气常暖
　　丛防山在县南二十五里东西亘六里逓高五里连居士山羣峰联络山尤耸峙春夏云合则雨有雨霁侯庙一名丛象山山下有泉三穴流合为一名三会泉
　　红泉山在县西南三十里东西亘六里逓高三里连丛山洞石红似硃砂泉源不絶
　　虎头山在县西南三十五里东西亘五里逓高二里连红泉山西接石岭关以形似名
　　横山在县西北三十里东西亘三里逓高二里连鳯凰山众山东西山独南北　元好问诗横山犹带鳯凰形
　　鳯凰山在县西北三十里
　　龙头山在县西北三十五里东西亘二里逓高二里西接忻口连忻州界猫寨山滹沱水经其旁对水西忻口镇麓有暖泉
　　栢树岭在县北三十里滹沱河北东西亘五里逓高三里连铁石山一名漆郎山山洞中镵漆郎像乃豫让漆身地也洞外石有足迹马蹄迹
　　铁石山在县北三十里东西亘三里逓高二里连大小龙山石重而黒能吸铁
　　大小龙山在县北三十里东西亘三里逓高二里连卧虎山
　　卧虎山在县北三十里东西旦三里逓高二里连赵老怀山县志丛防山峙其南卧虎山踞其北东枕牛台西拱蓝阜牧马水前萦滹沱水后绕
</div>
    <div class="pagination">
<a href="山西通志_page82.html">上一页</a><span>...</span><a href="山西通志_page78.html">78</a><a href="山西通志_page79.html">79</a><a href="山西通志_page80.html">80</a><a href="山西通志_page81.html">81</a><a href="山西通志_page82.html">82</a><span class="current-page">83</span><a href="山西通志_page84.html">84</a><a href="山西通志_page85.html">85</a><a href="山西通志_page86.html">86</a><a href="山西通志_page87.html">87</a><a href="山西通志_page88.html">88</a><span>...</span><a href="山西通志_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
