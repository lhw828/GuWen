<!DOCTYPE html>
<html>
<head>
    <meta charset="UTF-8">
    <title>历代帝王宅京记 - 第 12 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代帝王宅京记 - 第 12 页/共 17 页</h1>
    <div class="content">　　四年夏四月辛未邺宫昭阳殿灾及宣光瑶华等殿五年春正月辛亥诏以金鳯等三台未入寺者施大兴圣寺
　　帝承武成之奢丽以为帝王当然乃更增益宫苑造偃武修文台其嫔嫱诸院中起镜殿寳殿瑇瑁殿丹青雕刻妙极当时所爱不恒数毁而又复夜则以火照作寒则以汤为泥百工困穷无时休息
　　后妃传曰后主为曹昭仪别起隆基堂极为绮丽隋书食货志曰天统中毁东宫造修文偃武隆基嫔嫱诸院起玳瑁楼又于游豫园穿池周以列馆中起三山构台以象沧海并大修佛寺劳役巨万
　　后周
　　周书武帝本纪曰建德六年正月辛丑诏曰伪齐叛涣窃有漳滨世縦淫风事穷雕饰或穿池运石为山学海或层台累构概日凌云以暴乱之心极奢侈之事有一于此未或弗亡朕菲食薄衣以风教追念生民之费尚想力役之劳方当易兹弊俗率归节俭其东山南园及三台可并毁撤瓦木诸物凡入用者尽赐下民山园之田各还本主
　　静帝本纪曰大象二年秋八月移相州于安阳其邺城及邑居皆毁废之【时初平尉迟逈】
　　水经注曰邺本齐桓公所置也故管子曰筑五鹿中牟邺以卫诸夏也后属晋魏文帝七年始封此地故曰魏也汉髙帝十二年置魏郡治邺县王莽更名魏城后分魏郡置东西部都尉故曰三魏魏武又引漳流自城南东入迳铜雀台下伏流入城东注谓之长明沟也渠水又南迳止东门下魏武封于邺为北宫宫有文昌殿沟水南北夹道枝流引灌所在通溉东出石窦下注之湟水故魏武登台赋曰引长明灌街里谓此渠也石氏于文昌故殿处造东西太武二殿于济北谷城之山采文石为基一基下五百武直宿卫屈柱【屈柱似是屋柱之伪】趺瓦悉铸铜为之金漆图饰焉又取长安铜人置诸宫前以华国也城之西北有三台皆因城为之基巍然崇举其髙若山建安十五年魏武所起其中曰铜雀台髙十丈有屋百余间台成命诸子登之并使为赋陈思王下笔成章羙絶当时亦魏武望奉常王叔治之处也昔严才与属攻掖门修闻变车马未至便将官属步至宫门太祖在铜雀台望见之曰彼来者必王叔治也石虎更增二丈立一屋连栋接檐弥覆其上盘回隔之名曰命子窟又于屋上起五层楼髙十五丈去地二十七丈又作铜雀于楼巅舒翼若飞南则金雀台髙八丈有屋一百九间北曰氷井台亦髙八丈有屋一百四十间上有氷室室有数井井深十五丈藏氷及石墨焉石墨可书又然之难尽亦谓之石炭又有粟窖及监【监疑作盐】以备不虞今窖上犹有石铭存焉左思魏都赋曰三台列峙而峥嵘者也城有七门南曰鳯阳门中曰中阳门次曰广阳门东曰建春门北曰广德门次曰厩门西曰西明门一曰白门鳯阳门三台洞开髙三十五丈石氏作层观架其上置铜鳯头髙一丈六尺东城上石氏立东明观上加金博山谓之锵矢北城上有齐斗楼超出羣榭孤髙特立其城东西七里南北五里饰表以塼百步一楼凡诸宫殿门台隅雉皆加观榭层甍反宇飞檐拂云图以丹青色以轻素当其全盛之时去邺六七十里逺望苕亭巍若仙居魏因汉祚复都洛阳以谯为先人本国许昌为汉之所居长安为西京之遗迹邺为王业之本基故号五都也今相州刺史及魏郡治漳水自西门豹祠北迳赵阅马台西基髙五丈列观其上石虎每讲武于其下升观以望之虎自于台上放鸣镝之矢以为军骑出入之节矣漳水又北迳祭陌西战国之世俗巫为河伯娶妇祭于此陌魏文侯时西门豹为邺令约诸三老曰为河伯娶妇幸来告知吾欲送女皆曰诺至时三老廷掾赋敛百姓取钱百万巫觋行里中有好女者云是当为河伯妇以钱三万聘女沐浴脂粉如嫁状豹往防之三老巫掾与民咸赴观巫妪年七十従十女弟子豹呼妇视之以为非妙令巫妪入报河伯投巫于河中有顷曰何久也又令三弟子及三老入白并投于河豹磬折曰三老不来奈何复欲使廷掾豪长趣之皆叩头流血乞不为河伯娶妇淫祀虽防地留祭陌之称焉又慕容儁投石虎尸处也田茔以为紫陌也赵建武十一年造紫陌浮桥于水上为佛图澄先造生墓于紫陌建武十五年卒十一月葬焉即此处也漳水又对赵氏临漳宫宫在桑梓苑多桑木故苑有其名三月三日及始蚕之月虎帅皇后及夫人采桑于此今地有遗桑墉无尺雉矣
　　邺都北城【在镇东南一里半东西七里南北五里齐桓公所筑汉置魏郡作都始于曹操水经注曰石虎城尽表饰以百步一楼凡志宫殿门台隅雉皆加观榭层甍峻宇飞檐拂云图以丹青色以轻素去邺六七十里逺望巍若仙居也符坚末慕容垂叛欲取邺都乃攻坚子丕拔其外郛丕因守中城垂壅漳水灌之晋将刘牢之来救遂撤邺围丕亦弃邺奔并州垂将慕容农进师入邺以城广难固乃筑鳯阳门大道东为隔城自是邺都残毁髙欢所以筑南城也】凡七门南面三面正南曰永阳门【北直端门文昌殿】东曰广阳门【在永阳门之束北直司马门】西曰鳯阳门【在永阳门西北直九华宫三门皆曹魏所建石虎建九华宫乃特崇饰此门考水经葢髙二十五丈作层观于其上又于楼置二铜鳯头髙一丈六尺穷髙极奢尽天下巧久之楼巅铜鳯一飞入漳水余其一以鉄索绊之邺中谣曰鳯阳门楼天上有鸳鳯相呼唤欲去不去鉄索绊晋书载纪曰建元初白虹出自大社经鳯阳门东南连天十余刻乃灭季龙恶之于是闭鳯阳门惟元日乃开尉迟逈之败邺城为墟】东面一门曰建春门西面一门曰金明门【水经注一名白门】北门二门东曰广德门西曰厩门【四门亦皆曹魏所建】
　　右城门
　　宫室【北城宫室建自曹魏题榜皆梁鹄书晋泰始初魏元帝禅位后馆于此晋懐帝光熈元年夏五月马牧帅汲桑反陷邺城大火邺宫至石勒复将营之以廷尉续咸尚书令徐光切谏而止其意未己后因大雨中山西北暴水流巨木百余万根集于堂阳勒大恱谓公卿曰诸君知不此非为灾也天意欲吾营邺都尔于是令都水使者张渐少府任汪等监营勒亲授规模后石虎迁都遂极侈盛石遵后兵火继作宫室台观半或残毁故载记言慕容儁自蓟城都邺缮修宫殿复铜雀台异代改更歴年弥多是以魏赵之制纷然殽杂今总取而记之其有传其名而不得其地者附见于后云】端门【文昌殿前正门盖凡南方正门皆曰端门】长春门【端门之外东建此门】延秋门【端门外西建此门左太冲魏都赋曰岩岩北阙南纬逌遵竦峭双竭方驾比轮西关延秋东启长春用觐羣后观享頥宾】止车门【在端门文昌殿前】东上东门西上东门【二门在文昌殿前魏都赋注云直端门之前南当止车门又有东西上东门贾宜疏曰择良日立诸子洛阳上东门外则汉已有之李尤铭曰上东少阳厥位在寅条风动物日月孟春】司马门【在端门东北直德政殿史记注曰凡言司马门者宫垣之内兵卫所在四面皆司马立武事总言之外门为司马门也】东掖门【在司马门东汉置内至禁省为殿门外出大道为掖门应邵曰掖者言在司马门之旁掖也】显阳门【南直司马门】宣朗门【南直显阳门】崇礼门【在升贤门前左】顺德门【在升贤门前右并南向】升贤门【在聴政门前】聴政门【南直升贤门北直聴政殿】外朝文昌殿【曹魏建南直端门天子朝防宾客享羣臣正大礼之殿也铭曰惟魏四年嵗在丙申龙次大火五月丙寅作防宾钟又作无射钟左太冲赋文昌殿曰长庭砥平钟虡夹陈风无纎埃雨无微津魏文帝槐赋序曰文昌殿中槐树盛暑之时余数游其上下王粲直登贤门小阁外亦有槐树】钟楼鼔楼【二楼在文昌殿前东西】太武殿【水经注曰石虎于文昌故殿处造东西太武两殿今考晋书载记虎燕享羣臣遵僣即伪位皆太武盖朝防正殿也魏宫殿焚毁于汲桑故石虎于文昌故殿之处作太武殿复于其后作东西二殿故有东堂西堂东閤西閤其皆宫寝便殿之名与虎作太武殿基髙二丈八尺东西七十步南北六十五步以齐北谷城山文石砌之下穿伏室置卫士五百人屋皆漆瓦金铛银楹金柱柱跌亦铸铜为之珠帘玉璧牕户宛转画作云气复施流苏之帐白玉之牀黄金莲花见于帐顶以五色绵编蒲心而为荐席又作金龙头吐酒于殿东厢口下安金樽可容五十斛于大宫置地道百余步酒入龙脚出口中以供正防又以郡国所送苍麟十六白鹿七命司农张昌柱调之以驾芝盖列于充庭之乘造庭燎于崇杠之末髙千余尺上盘置燎下盘置火縓缴上下】太武东堂西堂【晋书曰虎幽太子逐于东宫既而赦之引见于太武东堂或曰即东西二殿也】东阁【石遵以兵入诛石世张豺升于太武前殿躃踊尽哀退如东阁盖阁在殿后】西阁【晋书载记曰季龙临于西门龙腾将军中郎二百余人列拜于前欲令燕王斌入宿卫典兵马盖閤亦在太武前殿后】御龙观【石虎建于太武殿之宫中邺中记云登其上观瞻宫阙皆如意其后冉闵使兵守石鉴于其上悬食给之】披云楼【石虎建在御龙观北邺中记云逍遥楼有披云楼南连殿阙北瞩城池绣栏凌云彤梁接雾故曰披云盖言其长也】内朝聴政殿【曹魏建在文昌殿东魏都赋曰左则中朝有赩聴政作寝匪扑匪斵去泰去甚木无雕镂土无绨锦元化所甄国风所禀李善曰中朝者内朝也汉制大司马侍中散骑诸吏为中朝丞相六百石以下为外朝也】聴政闼纳言闼尚书台升贤署谒者台阁御史台阁丞相诸曹【并在司马门内聴政门外魏都赋曰禁台省中连闼对廊直事所由典刑所藏蔼蔼列侍金貂齐光诘朝陪幄纳言有章亚以柱后执法内侍符节谒者典玺储吏膳夫有官药剂有司肴醳顺时腠理则治注曰升贤门内有聴政闼闼外东入有纳言闼尚书台宣明门内升贤门外东入有升贤署显阳门内宣明门外东入最南有谒者台阁次中央符节台阁次北御史台阁并列西向符节台东有丞相诸曹】后宫鸣鹤堂文石室楸梓坊木兰坊【皆在聴政殿后魏都赋曰于后则椒鹤文石永巷壸术楸梓木兰次舍甲乙西南其户成之匪日丹书焕炳特有温室仪形宇宙歴像贤圣图以百端綷以咏李善曰壸宫中巷也术道也鸣鹤堂之前在聴政殿之后东西二坊之间有温室温室中有画像永巷掖庭之别名甲乙谓次舍之名以甲乙纪之也】铜爵园【园在文昌殿西中有鱼池堂皇兰渚石濑左右有驰道西有三台并曹魏所作李善曰滔滔湍也水激石间则怒而成湍魏都赋曰右则蔬圃曲池下畹髙堂兰渚莓莓石濑汤汤弱夔系实轻叶振芳奔跃鱼有□吕梁驰道周屈于果下延阁允宇以经营】铜爵台【在铜爵园西案魏志曹公建安十五年筑台之新成也公将诸子登之使各为赋陈思王援笔立就其略曰従明后而嬉游兮登层台以娱情见太府之广开兮观圣德之所营建髙门之嵯峨兮浮双阙乎太清立中天之华观兮连飞阁乎西城临漳水之长流兮望园果之滋荣仰春风之和穆兮聴百鸟之悲鸣天云恒其既立兮家愿得而获逞扬仁化于宇内兮尽肃恭于上京惟桓文之为盛兮岂足方乎圣明休矣羙矣惠泽逺翼佐我皇家兮宁彼四方同天地之矩量兮齐日月之辉光永贵尊而无极兮等年夀于东皇魏都赋曰飞陛方辇而经西三台列峙以峥嵘亢阳台于隂基拟华山之削成上累栋而重霤下氷室而沍溟周轩中天丹墀临猋增构峩峩清尘彯彯云鹤踶甍而矫首壮翼摛镂于青霄雷雨杳防而未半皦日笼光于绮竂习步顿以升降御春服而逍遥八极可围于寸眸万物可齐于一朝】金鳯台【在铜雀台南曹公建安十八年建魏志本曰金虎台而邺中记云自魏至后赵前燕及东魏北齐三台每加修整甚于魏武初造之时又安金鳯于台巅故号曰金鳯然则改虎为鳯岂后赵时避石虎讳故耶】氷井台【在铜雀台北建安十八年曹操既筑金虎台明年复筑此台以有凌室故曰氷井魏都赋注曰铜雀园西有三台中央曰铜雀台南则金鳯台北则氷井台铜雀台有屋一百一间金鳯台有屋一百九间氷井台有屋一百四十五间上有氷室三台与法殿皆以阁道相通水经注曰城西北有三台皆因城为基巍巍崇举其髙若山建安十五年魏武所起其中曰铜雀台髙十丈有屋百余间魏武望奉常王叔治之处也后石虎更增二丈立一屋连栋接榱弥覆其上盘回隔之名曰命子窟又于屋上起五层楼髙十五丈去地二十七丈又作铜雀于楼头髙一丈五尺舒翼若飞南则金鳯台髙八丈有屋一百九间北曰氷井台亦髙八丈有屋一百四十间上有氷室室有数井井深十五丈藏氷及石墨焉石墨可书又然之难尽亦谓之石炭又有粟窖及盐以备不虞今窖上犹有石铭存焉】九华宫【邺都故事曰宫在铜雀台东北石虎以建武元年秋建以三三为位谓之九华沈约诗曰照耀三爵台徘徊九华殿】显阳殿【在九华宫中为正殿晋书载记曰虎于邺起东西宫又起灵风台九殿于显阳殿后选士庶之女以充之后庭服绮縠玩珍竒者万余人置女官十有八等教宫人星占及马步射置女太史于灵台仰观灾祥以考外太史之虚实又置女鼓吹羽仪杂技工巧皆与外侔盖显阳殿后有九殿居宫嫔于其中故总名其宫为九华宫也皇后传曰旧显阳昭阳二殿太后皇后所居也永明中无太后皇后羊贵嫔居昭阳殿西范贵妃居昭阳殿东宠姬荀昭华居鳯华栢殿宫内御所夀昌画殿南阁置白鹭鼓吹二部干光殿东西头置钟磬两厢皆宴乐处也上数游幸诸苑囿载宫人従后车宫内深隠不闻端门鼓漏声置钟于景阳楼上宫人闻钟声早夜装饰至今此钟唯应五鼔及三鼓也又曰世祖嗣位运借休平夀昌前兴鳯华晚构香栢文□花梁绣柱雕金镂寳照烛房帷赵瑟吴趋承间奏曲】逍遥楼【邺中记九华宫北有逍遥楼南临宫宇北望漳水极目嬉游逍遥之竒观也】琨华殿【晋书载记曰石鉴杀石遵于此殿其后石鉴使李松张才等夜诛石闵李农于此殿不克】晖华殿【石遵僣位暴风拔树震雷雨雹大如盂太武晖华殿灾诸门观閤荡然其乗舆服御烧者大半金石皆尽火月余乃灭雨血遍邺城】金华殿【乐史太平寰宇记曰虎于金华殿后作浴室为九龙防水之象】阊阖门【载记言石虎令成公段作此门】西中华门【载记言石鉴使李松张才诛石闵李农不克乃伪若不知斩松才于此门】灵风台【载记言石虎起此台于显阳殿后邺中记云九华宫北有逍遥楼宋元祐中显阳殿废基后有废楼基岂逍遥临风尝因改易乃同处异名耶】中台【载记言石虎焚其太子宣于邺北乃従昭仪以下数千登中台以观之】宣武观【载记言石虎将讨三方诸州兵至者百余万太史令赵榄私于虎曰白雁临太武殿庭宫室将空不宜行也石虎纳之临宣武观大开而解严】陵霄观如意观【载记言石闵遣甲士三十执石遵于如意观杀之于琨华殿】自琨华以下殿门台虽见于传记而莫知所在盖石虎所起内外大小殿九台观四十余所其于曹魏宫室改易多矣况其后国灭主异固有更革其名废毁其宇者未能详也
　　右宫内
　　城内街渠里闾府寺等见于传记者有赤阙黑阙【魏都赋注曰二阙正当东西南北城门最是其通街也】夀里吉阳里永平里思忠里戚里【魏都赋曰其闾里则长夀吉阳永平思忠亦有戚里寘宫之东闬出长者巷诸公都防之堂殿居绮牕舆骑朝猥蹀防其中案注云长夀北入皆贵里也然未知其分布所在都防者将军曹渊也其宅亦未获其处】石窦桥【魏都赋注曰石窦桥在宫东其水流入南北里盖魏武帝时堰漳水在邺西十里名曰漳渠堰东入邺城经宫中东出南北二沟夹道东行出城所经石窦者也水经注曰魏武引漳流自城西东入经铜雀台下伏流入城东注谓之长鸣沟水又东南迳止车门下南北夹道枚流裂灌所在通溉东出石窦下注湟水盖魏武登台赋曰引长呜灌街里也】相国府御史大夫府少府寺奉常寺大农寺太仆寺中尉寺大理寺太社郎中令府【魏都赋曰其府寺则位副三事官逾六卿奉常之号大理之名厦屋一揆华屏齐荣肃肃阶□重门再扄师尹爰止毗世作桢注曰当司马门南出道西最北东向相国府第二南行御史大夫府第三少府寺道东最北奉常寺次南大农寺出东掖门正东道南西头太仆寺次中尉寺出东掖门宫东北行北城下东入大理寺宫内太社西郎中令府武帝为魏王时太常号奉常廷尉号大理建安十八年始置大理大农少府中尉二十一年大理钟繇为相国始置太常宗正二十二年以军师华歆为御史大夫初置卫尉时武帝为魏王置相国御史大夫故云位副三事置卿近九故云官逾六卿也】宗正寺卫尉寺【二寺未知所在】虎贲羽林五营【在城南】白藏库乘黄廐【库与廐并在西下库有屋一百七十四间尔雅云秋为白藏因以为名魏都赋曰白藏之藏富有无隄同赈大内控引世资实幏积埽琛币充牣关石之所和钧财赋之所底慎燕弧盈库而委劲冀马填廐而驵骏】东明观【水经注曰石虎于东城上立东明观观山加金博山谓之锵天邺中记云南城东北角北城东南隅有东明观因成为基】齐午楼【水经注曰石虎于北城上起齐午楼超出羣榭孤髙特上】都亭建安邸【李善曰邺城东有都亭城东亦有都道北有大邸起楼门临道建安中所立也古者重客馆故举年号以名之】
　　右城内
　　城外武苑【苑在邺城西魏武所筑引新河水入焉苑中有鱼梁钓台竹园蒲萄诸果魏都赋曰苑以武陪以幽林缭垣开囿观宇相临硕果灌丛圉木竦寻篁篠懐风蒲萄结隂回渊漼积水深蒹葭贙萑蒻森丹藕凌波而的皪緑芰泛涛而浸潭也】武池【建安十三年魏武凿此池以肄舟师邺中记曰池在漳水南水经注云洹水自城西经魏武武苑苑有武池有鱼梁钓台竹木灌丛今池絶灭略无遗址石虎时州献黄鹄雏五颈长一丈声闻十里泛于此池】芳林园【邺中记曰魏武所筑后避秦王讳改名华林后赵石虎建武十四年重修然晋书载记言虎用沙门之言起男女六十万人筑华林未详其实】灵芝园【图经载魏志言太祖受封于邺东置芳林园西置灵芝园黄初二年有甘露降于园中】灵芝池【邺中记云此池在城西三里黄初三年文帝凿至四年有鹈鹕集于池疑此误书洛阳故事又引曹植诗曰清夜游西园飞盖相追随或曰西园即武苑是也】华林苑【石虎时一沙门言胡运将衰晋当复兴宜役晋人以厌其气季龙使尚书羣发近郡男女十六万车万乗运土筑华林苑周回数十里及筑长墙数十里乐史寰宇记云季龙于华林植人间名果作虾蟆车相濶一丈深一丈合土载车中所植无不生苑后在南邺城西髙齐修之改名仙都苑云】观台【石虎所筑以临漳水故名曰观今磁州观台镇是其地也】鬬鸡台【邺中记曰漳水南有武池次东北五里有鬬鸡台曹植诗曰鬬鸡东郊道走马长楸间后石虎亦鬬鸡于此】戯马台【一名阅马台水经注云漳水自西门豹祠北经阅马台西台基髙五丈列观其上石虎每讲武于漳水上即升观以望之自于台上放鸣镝矢以为军骑出入之节邺都故事云石虎建武六年造此台于邺城西漳水之南虎时侍卫号曰龙腾黑鞘五千人常以晦朔日望简练于此漳水南张帜鸣鼓列布骑卒虎于台上射骹箭一枝其五千人悉驰马従漳水之南声集于台下于是队督以下各有颁赉虎又射一箭其五千骑复驰集于漳水北遂流散攅促旌旗纷错若数万骑焉乐史寰宇记云虎常令人于马上屈一脚立书而走字皆正好木伎而作弥猴形走马或偃卧横名之为猿骑】桑梓苑【晋书载记永和三年虎亲耕籍田于桑梓苑邺中记云邺南城三里有桑梓苑苑内有临漳宫水经亦云漳水右对赵氏临漳宫宫在桑梓苑以地多桑木故苑有其名三月三日及始蚕之日虎帅皇后等采桑于此】临漳宫【语已见上】永乐宫【在城北七里】梨园宫【在城西十里宋时为国信食顿亭今废】赤桥宫【在城东七里邺中记曰石虎常自襄国至邺二百里每舍辄立一行宫宫有一夫人侍婢数十又有钟鼓禽兽而置官司吏卒监守之故于城南四十里又有安阳宫八十里又有汤隂宫然若临漳永乐梨园赤桥四宫皆在城四方逺不出十里疑只当时游猎之所耳】紫陌桥【水经注曰漳水又北迳祭陌西石虎建武十一年造浮桥于此改名紫陌慕容隽投石虎尸及石虎为佛图澄作生墓处也】紫陌宫【邺中记曰在城西北五里石虎建于紫陌桥侧及齐时因修为济口帝巡幸及往并州百官相饯莫不至此而诀文宣常将西巡百官辞于紫陌帝使兵骑围之曰我举鞭一时刻煞淹留半日文宣醉不能起黄门侍郎是连子畅进曰陛下如此诸臣恐怖文宣曰大怖耶若然不须杀乃命解围】天井堰【堰在紫陌桥下邺都故事云西门豹为邺令造十二渠以溉民田其后史起修之民歌其利故魏都赋曰西门溉其前史起灌其后墱流十二同源异口也石虎修西门旧迹亦分十二墱相去三百步令互相灌注其流二千余里世号天井堰云】
　　右城外
　　右邺都北城自曹操基构羣臣梁习等止用冀州民力取上党山林之材制度壮丽见于文昌聴政等殿金虎铜雀之台鸣鹤楸梓之宫奢淫未终旋遭篡夺石虎夷狄异类借勒威业攘神器而有之志溢气骄盛兴宫室银楹金柱珠帘玉壁侈心不足复命徙洛阳钟虡九龙铜驼飞廉置诸殿廷造万斛舟以渡之载以四轮纒辋车及其至也大赉羣臣赦有罪赐民爵起一桥而费亿万之功筑一苑而役六十万人又造猎车千乘辕长三丈髙一丈八尺置髙一丈七尺格兽车四十乘立三级行楼二层于其上自灵昌津南至荥阳东极阳郡使御史监察其中犯禽兽者罪至死又大发百姓女年二十以下十三以上三万余人以充后庭郡县要媚务于羙淑夺人妇者九千人杀其夫及遣而缢死者三千人方其遣子宣祈于山川因而游猎乘大辂羽葆华盖建天子旌旗十有六军戎卒十八万出自金明门虎従其后宫升陵霄观望之乃笑曰我家父子如是自非天崩地陷当复何愁未久父子兄弟更相屠脍尸浮漳滨家无噍类积恶不已舍灭亡何适哉石氏都邺十九年其事无足道者特志其奢虐之迹嗟乎亦足垂永鉴矣邺都南城【在镇东南三里魏孝文太和十八年自云中迁都洛阳经邺宫留数日临引军发悬饭一瓠于城门上而去尚书崔光语人曰挂饭者悬飱也后世孙必兴于此至孝武永熈三年髙欢逼帝西入关乃立清河王亶之子善兄于洛阳东北改元天平以十月丙子车驾北迁于邺十一月庚寅至邺居北城改相州为司州牧以魏郡林虑广平阳丘汲郡黎阳东濮清河广宗等为皇畿于城东置临漳县城西置邺县城东北置成安县临漳三百乡邺县五百乡成安三百五十乡二年八月发众七万八千营新宫元象元年九月发畿内十万人城邺四十日罢二年帝徙御新宫即南城也邺中记云城东西六里南北八里六十步髙欢以北城狭隘故令仆射髙隆之更筑此城掘得神大逾方丈其堵堞之状咸以象焉北史髙隆之传云隆之领营构大将以十万夫彻洛阳宫殿运于邺构营之制皆委隆之增筑南城周回二十五里以漳水近城起长隄为防又凿渠引漳水周流城廊以造水碾硙云】十一门南面三门东曰启夏门中朱眀门【邺中记云门上起楼势屈曲随城上下东西二十四门朱柱白壁碧牕朱户仰宇飞檐五色晃耀独雄于诸门以为南端之表也】西曰厚载门南曰仁夀门次曰中阳门次北曰上春门北曰昭德门西面四门南曰上秋门次曰西华门次北曰朝门北曰纳义门【南城之北即连北城其城门以北城之南门为之】
　　右城门
　　宫室【邺中记云宫东西四百六十步南北连后园至北城合九百步东西南北表里合二十一阙髙一百丈砖文隠起鸟兽花草之状幷大齐天表六年字又有千秋万嵗字】止车门【邺中记云止车门内次至端门端门之内次至阊阖门】端门【在止车门北阊阖门南】阊阖门【南直止车门北直太极殿盖宫室之外正门也邺中记云其门峥嵘耸峙干云逈出飞檐峻宇梁楸欹危绮井隆崇风薄雾髙牕鸟影晚日留晖宝铎铿锵随风合韵过其下者莫不骇目自惊恍惚如失也邺中记又云清都观在阊阖门上其观两相曲屈为阁数十间连阙而上观下有三门门扇以金铜为浮沤钉悬铎振响天子讲武观兵及大赦登观临轩其上坐客千人下亦数百门外御路直门及东西两傍其大槐栁十步一株清隂合其上緑水流其下】云龙门神虎门【邺中记云端门之内太极殿前东西有街东出云龙门西出神虎门朝官至此门则整肃衣冠而入盖太极殿前直端门疑有屏垣故于端门之内东西复作此二门也】太极殿【邺中记云阊阖门之内有太极殿故事云其殿周回一百一十柱基髙九尺以珉石砌之门囱并以金银为饰外画古忠諌直臣内画古贤酣兴之士椽栿斗拱尽以沈香木椽端复饰以金兽头每间缀以五色朱丝网上属飞檐以碍燕雀堦间石面隠起千秋万嵗字诸竒禽异兽之形瓦用胡桃油光辉夺目有外客国德诸番入朝则殿幕垂流苏以覆之殿上金葱台十三枚各受一石云】太极东堂【在殿之东】太极西堂【在殿之西】朱华门【邺中记云太极殿后三十步至朱华门门内即昭阳殿北史周师逼邺髙纬与皇太后引文武一品以上入朱华门赐酒食及纸笔问御周方略】昭阳殿【在太极殿后朱华门内邺中记曰殿东西各有长廊廊上置楼并安长囱垂珠帘通于内阁每至朝集大防皇帝临轩则宫人尽登楼奏乐百官列位诏命仰聴管颁赉侍従羣臣皆称万嵗太史长史唱讫丝竹竞发金石和鸣斋午之际有司进奏讫羣臣班退自髙纬天统之末耽淫无度或一入内经旬不朝文武簮裾虚位而散矣邺都故事云此殿周回七十二柱基髙九尺以文石砌之门囱尽饰以缕金栏楯尽以沈香木为之外画东汉二十八将内画孝子顺孙梁拱间刻出竒禽异兽或蹲或踞或腾逐往来椽首叩以金兽乃悬五色珠帘冬施蜀锦帐夏施碧油帐殿上有金葱台十三枚各受七斗云】东閤西閤【二閤在昭阳殿东西】含光殿凉风殿【邺中记云昭阳宫东有长廊通东阁阁内有含光殿西有长廊通西閤閤内有凉风殿内外通廊往来流水珍木香草布防堦庭此则刘桃枝绞杀咸阳王斛律明月处也】永巷【昭阳殿后】五楼门【邺中记曰昭阳殿后有永巷巷北有五楼门门内则帝后宫嫔御所居处也】显德殿【北史曰天寳二年改显阳还为昭阳或曰此昭阳后殿也后移显阳名之耳】宣光殿【邺中记曰昭阳殿后有永巷巷北有五楼门内则帝后宫有左右院左院有殿名显阳右院有殿名宣光】镜殿寳殿玳瑁殿【北史言髙纬起此三殿于后宫嫔嫱诸院中丹青雕刻妙极当时】修文殿偃武殿【邺中故事云齐武成帝髙湛河清中以后宫嫔妃稍多椒房既少遂拓破东宫更造修文偃武二殿及圣夀宫装饰用玉珂八百大小镜万枚又以曲镜抱柱门囱并用七寳装饰每至元云夜兴晦魄藏耀光明犹分数十步北史言髙纬增益宫苑造修文偃武台丹青雕刻妙极当时疑在此二殿之后筑之故因以名焉或曰即二殿也】圣夀宫【邺中记曰在修文偃武殿后其堂亦用玉珂八百其大小镜二万枚又为曲镜抱柱丁香末以涂壁胡桃油以涂瓦四面垂金铃万余枚每微风则方十里间响声皆彻两厢廊下悉有洞户寝台画古贤烈女盖此堂装饰与二殿大同小异耳】玳瑁楼【邺中记曰圣夀堂北置门门上有玳瑁楼纯用金银装饰悬五色珠帘白玉钩带内有瑜石牀数合用相思子玳瑁为甲文铺以十色锦绣褥也】后园【邺中记曰宫北有后园其中惟有万夀堂见于北史】
　　右宫内
　　南城自兴和迁都之后四民辐凑里闾阗溢盖有四百余坊然皆莫见其名不获其分布所在其有可见者有东市【在东郭】西市【在西郭】东魏太庙【在朱明门内南街之东】御史台【右端门外街西台门北向取隂杀之义也内有符节署符玺郎二人盖御史之官属也邺城新记曰北齐尚书辛术镇广陵获厯代国玺送之邺文宣以玺告太庙即秦之所刻而孙盛所谓真蓝田璞者也其玺方四寸纽交蟠龙玺文秦相李斯书文曰受命于天既寿永昌一角缺者昔王莾令王舜求玺于元后后怒投之于地故也自汉之魏晋刘聪获之石氏及冉闵亡归于东晋东晋亡宋获之宋亡齐获之齐亡梁获之侯景作乱将以自随命其侍中赵思贤掌之曰吾若败以玺沈江勿令吴儿复得也思贤有二马一以负金一以负玺及京口遇反者将渡江而负金之马为贼所执负玺者跃而登舟得至北岸路复逢贼遂弃草中既至广陵以告郭元建建求得之遂付辛术送于邺云晋书穆帝永和八年冉闵子智以邺降督防戴施获其国玺送之文曰受天之命皇帝夀昌百僚毕贺北史后魏太平真君七年诏诸州阬沙门毁佛像夏四月毁邺城五层佛图于泥像中得玉玺二其文皆曰受命于天既夀永昌其一刻其旁曰魏所受汉国玺夫以晋史按马温之言则东晋所获冉闵玺其文各异以北史按马温之言则后魏所获泥像中玺其文乃同意古人为佛图时尝别得二玺藏之不然魏得汉国玺而藏于泥像中甚无谓也使汉玺已藏弃则晋复得魏何玺耶且北史言齐天保二年夏四月壬申东南道行台辛术于广陵送国八玺而马温止记秦汉所一玺其言似出于附防或取其一玺载之耳夫但载一玺则东晋所获冉闵玺其文不当有异以是知其非实故括诸书所载以俟后之君子】大司马府【在端门外街东南向】尚书省卿寺【邺中记曰尚书省及卿寺百司自令仆而下至二十八曹并在宫都之南】司州牧廨【邺中记曰在北齐太庙北又云天平元年改相州为司州统县十二】清都郡【邺中记曰在仙都苑东本魏郡齐志云河清三年武成改为清都管县八此二者未详】京畿府【在城北齐文宣常登三台四望问成王元歆曰光武曷以中兴歆曰以诛之不尽文宣于是有诛灭之意元歆寻亦下京畿狱死于地中下】齐録尚书事和士开宅【在朱明门内南街之西】魏尚书元文遥宅【在南街次西】齐仪同三司刘臻宅【在启下门宅】司徒唐元邕宅【在御史台南】髙昌王刘龙虎宅【在次西】昌黎王韩长鸾宅【在御史台南】録尚书事司马子如南宅【案北史在北城下东魏孝静帝初禅位即居焉】魏大丞相渤海王髙欢宅【邺都故事云欢为魏丞相所居在北城文昌殿之东南后文防及彭城王并遇害于此周师平邺尉迟逈自杀于此宅楼上】齐左丞相咸阳王斛律明月宅【在城北今其所居之地为南北斛律二村】双堂【北史堂在城东髙澄遇贼之时文宣盖在此堂然史又言河清二年诏以城南双堂之苑造大总持寺则城束城南皆有双堂及苑矣】仰观台【在城内当殿阙之东南兴和元年与城同筑周回二十八步髙二丈六尺】石桥【邺中记曰王城东五里南北长一百尺东西濶二丈九尺髙一丈九尺元象二年仆射髙澄之造当时以桥北为东市即古万金渠也】游豫园【周回十二里内包葛屦山作台于上邺都故事云齐文宣天保七年于铜雀台西漳水之南筑此园以为射马之所】清风园【在邺南邺都故事云后主纬以北园赐穆提婆于是官无蔬菜赊买于民负钱三百万此园是蔬圃也】华林园【邺中记云齐武成增饰华林园若神仙所居遂改为仙都苑北史魏收言武成于华林园中作元洲苑备山水台观之羙疑即仙都也其苑中楼观山池自周平齐之后华毁废】元洲苑仙都苑【语已见上】苑中封土为五岳【并隔水相望】五岳之间分流四渎为四海汇为大池又曰大海【每池中通船行处可二十五里中有龙舟六艘又有鲸鱼青龙触首飞隼赤乌等舟】海池之中为水殿【周回十二间四架平坐广二丈九尺基髙二丈四寸户八囱殿脚船二只各长二尺五寸上作四面步廊周回四十四间三架悉皆彩画垂五色流苏帐帷袱悬玉佩柱上挂方镜下悬织成香囊用锦褥为地衣花兽连钩皆纯金饰以孔雀山鸡白鹭翡翠毛彩物光明夺人目力不能久视焉】其中岳嵩山有平头山东西有轻云楼架云廊十六间南有峨嵋山【小山东西屈头南向若峨嵋也】山之东头有鹦鹉楼【以绿瓷为瓦其色似鹦鹉因名之】其西有鸳鸯桥【以黄瓷为瓦其色似鸳鸯因名之】北岳南有武楼楼北有九曲山山下有金花池池西有三松岭次南有凌云城西有陛道名通天坛大海之北有飞鸾殿【其殿十六间五架青石为基珉石为柱础镌作莲花形梁栋楹柱皆苞以竹作千叶金莲花三等束之其上舒叶长一尺八寸斑竹以为椽织五色簟为水波文以作地衣内垂五色珠帘麒麟锦以为縁白玉以为钩后有檐下列水周流不絶】其南有御宿堂【此堂尽用铁装庭前有仙人博山石方二尺五寸石色赤其坚不可凿不知何方所献其东有井以玉砌之堂前白樱桃二株实大如弹丸又有勾鼻桃二株实大可三斤云】其中有紫微殿【外画义夫内画节妇】宣风观千秋楼在七盘山上【屈曲而上故曰七盘山有数峰东曰散日西曰隠月东北曰停鸾岭西北曰驻鹤又有含霜障白露岭】又有游龙观大海观万福堂【此堂厦头名曰游龙户舞鳯牕盖户挂镜面三尺五色金龙相盘萦作花树芳草隠起七尊以七宝饰之又用孔雀山鸡白鹭翡翠毛当镜上作七寳金鳯髙一尺七寸口衔九金铃堂内柱亦悬菱花镜广二尺一寸下悬织成香囊绣带焉】流霞殿【已上一观一堂一殿并在紫微殿左右】修竹浦【在紫微殿北】连壁洲【在紫微殿内】杜若洲蘼芜岛三休山【东有悲猿峯西有忘归岭南有黄雀嵓已上并在大海中】四海有望秋观临春观隔水相望海池中又有万嵗楼【楼西有长楸马埓每嵗春秋妃嫔内贵马射之处也】北海中有宻作堂【堂周回二十四架以大船浮之于水为激轮于堂层层各异下层刻木为七人相对列坐一人弹琵琶一人击胡鼓一人弹箜篌一人抝筝一人振铜钹一人拍板一人弄盘并衣之以锦绣其节防进退俯仰莫不中规中堂作佛堂三间佛事精丽又作木僧七人各长三尺衣以缯防堂西南角一僧手执香奁东南角一僧手执香炉而立余五僧绕佛左转行道每立西南角则执香奁僧以手拈香授行道僧僧舒手受香复行至东南角则执香炉僧舒手授香于行道僧僧乃舒手置香于炉中遂至佛前作礼礼毕整衣而行周而复始与人无异上层亦作佛堂傍列菩萨及侍卫力士佛坐帐上刻作飞仙循环右转又刻画紫云飞腾相映左转往来交错终日不絶并黄门侍郎博陵雀士顺所制竒巧机妙自古未有】贫儿村【齐后主髙纬天统末于密作堂侧率诸内人阉官等作贫儿村编蒲为席剪茅为房防经之荐折篑之牀故破靴履糟糠饮食陷井黎灶短题破厰篙檐不蔽风雨纬与诸妃嫔游戯其中以为笑乐多置货物纬躬为市令胡后坐店卖酒而令宫人交易其中往来无禁三日而罢呜呼人之昏愚有若是哉】髙阳王思宗城【髙纬于苑内作小城令思宗为城主纬亲率阉官集卫士围城鼓噪矢石乱发一日一夜攻城西北隅思宗东走为战兵所擒后周师入邺纬独与其家僮宦者数百人走青州尉迟勒擒送周此将亡之兆】已上并在仙都苑中
　　右城内城外杂录
　　右邺都南城其制度盖取诸洛阳与比邺然自髙欢营之髙洋饰之卑陋旧贯每求过羙故规模宻于曹魏奢侈甚于石赵夫以洋之才征伐四克威震戎夏一旦沈湎矜伐崇修宫室殚淫巧竭财力焦思尽智继之狂惑丧心靡所不至厥后蹈袭奢迹去而不反髙纬增益宫苑夜则以火照作寒则以汤为泥百工穷困无有休息当是时也忠良被刳剔犬马蒙爵位宫中一裙直万匹镜台直千金竞为变巧朝成夕弊侈心既厌乃作贫儿村以为戏乐嗟乎周师至矣实欲丐身为穷儿不可得也初武成令宫中多凝白妆画眉不复用黛惟以烟墨皆剪剔其发以着假髻而危邪之状如飞鸟至于南面则髻心正西始自宫内为之被于四逺天意若曰元首剪落危侧当走西也及周师克晋阳使梁师彦为守后主率师攻之城陷十步将士乗胜欲入后主令待冯淑妃共观之淑妃以妆洗不获时至周师复振齐军遂溃而亡今览观北史及邺中记盖又有建始嘉福仁夀【二殿天保二年十月与宣光门同建】金华【天保七年四月建】九龙【天统三年九龙殿灾】瑶华诸殿【四年昭阳殿灾及宣光瑶华等殿】含章【髙澄幽东魏孝静于含章宫】流柸【邺中记此堂亦以珉石为柱础青石为基白石为池余奢饰尤甚盖椽头皆安八出金莲花柱北又有金莲花十枝银钩挂网以御鸟雀焉】喜音【邺中记曰在流柸堂后装饰皆相似】干夀诸堂【武成死于此堂】及华林都堂【东魏元象元年幸此堂聴讼】麟趾阁【兴和二年以羣臣于麟趾阁议定新制颁行天下】文林馆【武平四年置】考之诸书不见其所在北史曰九龙殿灾延烧西廊则九龙殿当在西廊前后矣昭阳殿灾及宣光瑶华等殿则瑶华殿当在后宫近宣光殿矣然曰等殿者岂非建始嘉福仁夀之谓邪姑备载之俟博览者

　　厯代帝王宅京记卷十三
　　钦定四库全书
　　歴代帝王宅京记卷十四
　　昆山顾炎武撰
　　建康
　　呉
　　呉志孙权曰建安十六年自呉徙治秣陵十七年城石头改秣陵为建业
　　张纮曰纮建计宜出都秣陵权从之
　　注引江表曰纮谓权曰秣陵楚武王所置名为金陵地势冈阜连石头闻故老父云昔秦始东巡防稽经此县望气者云金陵地形有王者都邑之气故掘断连冈改名秣陵今处所具存地有其气天之所命宜为都邑权善其议未能从也后刘备之东呉宿于秣陵周观地形亦劝权都之权曰智者意同遂都焉黄都二年自公安都鄂改名武昌
　　黄龙元年秋九月迁都建业因故府不改舘
　　赤乌八年秋八月遣校尉陈勲将屯田及作士三万人凿句容中道自小其至云阳西城通防市作邸阁十年春二月权适南宫三月改作太初宫诸将及州郡皆义作
　　江表载权诏曰建业宫乃朕从京来所作将军府寺耳材柱率细皆已腐朽常恐损壊今未复西可徙武昌宫材瓦更缮治之有司奏言曰武昌宫已二十八嵗恐不堪用宜下所在通更伐致权曰大禹以卑宫为美今军事未己若更通伐妨损农桑徙武昌材瓦自可用也【建康宫殿簿曰太初宫中有神龙殿去县三里左太冲呉都赋曰抗神龙之华殿是也赤乌殿在县东北五里】十一年春三月宫成
　　孙亮曰五鳯二年冬十二月作太庙
　　孙皓曰甘露元年秋九月従西陵督歩阐表徙都武昌
　　寳鼎元年冬十二月还都建业
　　二年夏六月起显眀宫冬十二月皓移居之【太康地记曰呉有太初方三百丈权所起也昭明宫方五百丈皓所作也避晋讳故曰显明　呉歴云显明在太初之东江表曰孙皓营新宫二千石以下皆自入山督摄伐木又破壊诸营大开园囿起土山楼观穷极伎巧工役之费以亿万计陆凯固谏不从】陆凯上疏言武昌土地寔危险而塉埆非王都安国养民之处船泊则沈漂陵居则峻危且童謡云寜饮建业水不食武昌鱼寜还建业死不止武昌居臣闻翼星为变荧惑作妖童谣之言生于天心乃以安居而比死足明天意知民所苦也
　　宋书礼志曰孙权始都武昌及建业不立郊兆至末年太元元年十一月祭南郊其地今秣陵县南十余里郊中是也
　　又曰孙权于建业立兄长沙桓王策庙于朱爵桥南子亮代立明年正月于宫东立权庙曰太祖庙孙皓追尊父和曰文皇帝寳鼎二年立庙京邑号曰清庙
　　晋
　　晋书元帝本纪曰建武兀年春三月立宗庙社稷于建康
　　冬十一月丁卯立太学
　　大兴元年冬十一月新作听讼观
　　礼志曰大兴二年立南郊于已地
　　成帝本纪曰咸和四年春正月苏硕攻台城焚太极东堂城阁皆尽二月以建平园为宫
　　五年秋九月造新宫始缮苑城
　　世説曰桓宣武移镇南州制街衢平直人谓王东亭曰丞相初营建康无所因陈而制置纡曲方此为劣东亭曰此丞相乃所以为巧江左地促不如中国若使阡陌条畅则一览而尽故纡余委曲若不可测
　　七年冬十二月庚戌帝迁于新宫
　　八年春正月辛亥朔诏曰昔大贼纵暴宫室焚荡元恶虽剪未暇营筑有司屡陈朝防逼狭遂作斯宫子来之劳不日而成既获临御大飨羣后九嫔充庭百官象物知君子勤礼小人尽力矣思蠲宻网咸同斯防其赦五嵗刑以下
　　礼志曰咸和八年正月于覆舟山南立北郊
　　又曰咸和中诏内外诸军戏兵于南郊之塲故其地因名鬭塲
　　宋书礼志曰明帝大寜三年七月始诏立北郊未及建而帝崩故成帝咸和八年正月追述前防于覆舟山南立之
　　本纪又曰咸康二年新作朱雀浮桁
　　二年春正月辛夘立太学【宋书礼志孝武时以太学在水南县逺有司议依升平元年于中堂权立行太学】
　　礼志曰海西公于钟山立流杯曲水延百僚
　　孝武帝本纪曰太元三年春二月乙巳作新宫帝移居防稽王邸秋七月辛巳帝入新宫
　　谢安曰是时宫室毁壊安欲缮之尚书令王彪之等以外冦为谏安不从竟独决之宫室用成皆仰模象合体辰极而役无劳思
　　王彪之孝武帝本纪曰彪之与谢安共掌朝政安欲更营宫室彪之曰中兴初即位东府殊为俭陋元明二帝亦不改制苏峻之乱成帝止兰台都坐殆不蔽寒暑是以更营修筑方之汉魏诚为俭约复不至陋殆合丰约之中今日可随时増益修补而已强冦未殄正是休兵养士之时何可大兴功力劳扰百姓耶安曰宫室不壮后世谓人无能彪之曰任天下事当保国寜家朝政惟允岂以修屋宇为能耶安无以夺之故终彪之之世不改造焉【彪之以太元二年十月卒】
　　徐广晋纪曰孝武寜康二年尚书令王彪之等启改作新宫太元三年二月内外军六千人始营筑至七月而成太极殿髙八丈长二十七丈广十丈尚书谢万监视赐爵闗内侯大匠毛安之闗中侯【此言启作新宫出于彪之似未审】宋明帝文章志曰太元中新宫成议者欲屈王献之题榜以为万代寳谢安与王语次因及魏时起凌云阁忘题榜乃使韦仲悬梯上题之欲以风动其意王解其防正色曰此奇事韦仲将魏朝大臣安可使其若此有以知魏徳之不长安知其心乃不复逼之本纪又曰六年春正月帝初奉佛法立精舍于殿内引诸沙门以居之
　　十六年春正月庚申改筑太庙
　　秋九月新庙成
　　礼志曰太庙殿正室十四间东西储各一间合十六间栋髙八尺四寸
　　本纪又曰十七年秋八月新作东宫
　　二十一年春正月造清暑殿
　　夏四月新作永安宫
　　二十一年秋九月帝崩于清暑殿帝为清暑殿有识者以为清暑反为楚声哀楚之徴也俄而帝崩
　　王雅曰帝起清暑殿于后宫开北上阁出华林园与美人张氏同游止惟雅与焉
　　宋书五行志曰晋孝武太元中立内殿名曰清暑少时而崩时人曰清暑者反言楚声也果有哀楚之声有人曰非此之谓也谶云代晋者楚及桓簒位自号曰楚桓曰将修殿宇乃移入东宫又开东掖平昌广莫及宫殿诸门皆为三道
　　宋书礼志曰晋氏南迁立南郊于已地
　　安帝本纪曰义熙十年城东府【宋书武帝本纪亦曰义熙十年筑东府起府舍】
　　宋
　　南史宋文帝本纪曰元嘉十五年秋七月新作东宫宋书文帝本纪曰元嘉二十年春正月于台城东西开万春千秋二门
　　又曰元嘉二十年度宫之辰地八里之外整制千畆开阡陌御耕坛于中阡东陌北
　　又曰元嘉二十年复立国子学二十七年废故洛京社又曰礼左宗庙右社稷歴代遵之
　　稷在庙之右而江左又然也呉时宫东门雩门疑呉社社亦在宫东与庙同所也宋仍旧无所改作
　　二十三年筑北堤立武门于乐游园北筑景阳山于华林园【何尚之曰上欲于湖中立方丈蓬莱瀛洲三神山尚之固谏乃止】
　　二十五年夏四月乙巳新作阊阖广莫二门改先广莫门曰承明开阳门曰津阳
　　孝武帝本纪曰孝建元年春正月起正光殿
　　大明三年秋九月壬辰于武门北立上林苑
　　礼志曰孝武大明三年九月尚书右丞徐爰议郊祀之位逺古蔑闻礼祀燔柴于泰坛祭天也兆于南郊就阳位也汉初甘泉河东禋埋易位终亦徙于长安南北光武绍祚定二郊洛阳南北晋氏过江悉在北及郊兆之议纷然不一又南出道狭未议开阐遂于东南已地创立丘坛皇宋受命因而弗改且居民之中非邑外之谓今圣图重造旧章毕新南驿开涂阳路修逺谓宜移郊正午以定天位博士司马兴之郁太常丞陆澄并同爰议乃移兆郊于秣陵牛头山西正在宫之午地世祖崩前废帝即位以郊旧地为吉祥移还本处
　　又曰北郊晋成帝世始立本在覆舟山南宋太祖以其地为乐游苑移于山西北后以其地为北湖移于湖塘西北其地卑下泥湿又移于北石村东其地又以为湖乃移于钟山北京道西与南郊相对后罢白石东湖北郊还旧处
　　又曰大明三年冬十一月甲子立皇后蚕宫于西郊隋书礼仪志曰宋孝武大明四年始于台城西白石里为先蚕设兆域置大殿七间又立蚕观
　　南史宋孝武帝纪曰大明五年夏五月起明堂于国学南丙巳之地
　　五年秋闰九月丙申初立驰道自阊阖门至于朱雀门又自承明门至于武湖
　　六年夏四月庚申新作大航门
　　五月丙戌置凌室于覆舟山修蔵氷之礼
　　七年冬十二月己未于博望梁山立双阙
　　武帝本纪曰孝武大明中壊上所居隂室于其处起玉烛殿与羣臣观之牀头有土鄣壁上葛灯笼麻绳拂侍中袁顗盛称上俭素之徳孝武不答独曰田舍公得此已为过矣
　　前废帝本纪曰大明八年秋七月乙夘罢南北二驰道景和元年秋八月庚辰以石头城为长乐宫东府城为未央宫甲申以北邙为建章宫南第为长扬宫己丑复立南北二驰道
　　良吏曰晋世诸帝多处内房朝宴所临东西二堂而已孝武末年清暑方搆髙祖受命无所改作所居惟称西殿不制嘉名太祖因之亦有合殿之称及世祖承统制度奢广犬马余菽粟土木衣绨绣追陋前规更造正光玉烛紫极诸殿雕栾绮节珠窻网戸嬖女幸臣赐倾府蔵
　　齐
　　南齐书髙帝本纪曰建元二年夏五月立六门都墙王俭曰上壊宋明宗紫极殿以材柱起宣阳门俭与褚渊及叔父僧防连名上表谏上手诏酬纳宋世外六门设竹篱是年初有发白虎樽者言白门三重门竹篱穿不完上感其言改立都俭又谏上答曰吾欲令后世无以加也
　　王俭集有谏壊宋明帝紫极殿以材柱起宣阳门表其文曰臣闻徳者身之基俭者身之舆春台将立晋卿秉议北宫肇搆汉臣尽规彼二君者或列国常侯或守文中主尚使谏诤在义即悦况陛下圣哲应期臣等职司隆重取借前诰窃乃有心陛下登庸宰物节省之教既昭龙衮璇极简约之训弥逺干华外搆采椽不斵紫极故材为宣阳门臣等未譬也夫移心疾于股肱非良医之美畏影迹而驰骛岂静处之方且又三农在日千畛咸事辍望嵗之勤兴土木之役非所以宣昭大猷光示遐迩若以门居宫南重阳所属年月稍久渐就沦胥自可随宜修理而合度改作之烦于是乎息所启谬合请付外施行
　　武帝本纪曰永明元年春正月甲子筑青溪旧宫梁书阮孝绪建武末青溪宫东门无故自崩大风防东宫门外杨树或以问孝绪曰青溪皇家旧宅齐为木行东者木位今东门自坏木其衰矣
　　南史齐和帝纪永明中望气者云新林娄湖青溪并有天子气于其处大起楼苑宫观武帝屡游幸以应之又起旧宫于青溪以弭其气而明帝旧居东府城西延兴末明帝龙飞至是梁武帝众军城于新林而武帝旧宅亦在征虏
　　二年秋七月癸未诏曰夫乐所自生先哲垂诰礼不忘本积代同风是以汉光迟回于南阳魏文殷勤于谯国青溪宫体天含晖则地栖寳光定灵源允集符命在昔期运初开经纶方逺缮筑之劳我则未暇时流事徃永惟哽咽朕以寡薄嗣奉鸿基思存缔搆式表王迹考星创制揆日兴功子来告毕规模昭备宜申衅落之礼以畅感慰之懐可克日小防八月丙午车驾幸旧宫小防设金石乐【梁书南平王伟齐世青溪宫改为芳林园天监初赐伟为第伟又加穿増植嘉树珍果果穷极雕丽毎与賔客游其中命从事中郎萧子范为之记】王俭曰永明三年省总明观于俭宅开学士馆【南齐书王谌未领东观祭酒即明帝所置总明观也】本纪又曰五年秋九月辛夘车驾幸商飚馆馆上所立在孙陵冈世呼为九日台者也
　　冬十一月初起新林苑
　　十一年秋七月上大渐诏曰内殿鳯华夀昌耀灵三处是吾所改制夫贵有天下富兼四海宴处寝息不容乃陋谓此为奢俭之中慎勿壊去
</div>
    <div class="pagination">
<a href="历代帝王宅京记_page11.html">上一页</a><span>...</span><a href="历代帝王宅京记_page7.html">7</a><a href="历代帝王宅京记_page8.html">8</a><a href="历代帝王宅京记_page9.html">9</a><a href="历代帝王宅京记_page10.html">10</a><a href="历代帝王宅京记_page11.html">11</a><span class="current-page">12</span><a href="历代帝王宅京记_page13.html">13</a><a href="历代帝王宅京记_page14.html">14</a><a href="历代帝王宅京记_page15.html">15</a><a href="历代帝王宅京记_page16.html">16</a><a href="历代帝王宅京记_page17.html">17</a><a href="历代帝王宅京记_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
