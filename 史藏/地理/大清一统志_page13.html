<!DOCTYPE html>
<html>
 <head>
  <meta charset="utf-8"/>
  <title>
   大清一统志 - 第 13 页/共 202 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大清一统志 - 第 13 页/共 202 页
  </h1>
  <div class="content">
   分野天文宿大梁之次
　　建置滋革禹贡冀州之域殷时为邢都周初为邢国春秋属晋战国属赵秦属钜鹿郡汉为赵广平二国及钜鹿常山二郡地后汉属赵国及钜鹿郡晋为广平郡及赵国地【李吉甫元和郡县志永嘉六年石勒都此至季龙徙都邺为襄国郡】后魏为北广平南赵二郡地周武帝置襄国郡【按隋书地里志齐废易阳入襄国置襄国郡元和志作周武帝改襄国郡葢齐置郡于易阳周始移于襄国也】隋开皇初郡废十六年置邢州大业初复为襄国郡唐武徳元年复曰邢州置总管府四年府罢天宝初改曰钜鹿郡乾元初复曰邢州属河北道中和二年徙昭义军节度于此五代唐开平二年改保义军后唐同光元年改安国军宋初仍曰邢州钜鹿郡安国军节度使宣和中升信徳府属河北西路金天会七年复降为邢州仍置安国军节度属河北西路元初置元帅府后改安抚司中统三年升为顺徳府至元二年置顺徳路总管府属中书省明洪武初仍为顺徳府直隶京师
　　本朝因之领县九
　　邢台县【附郭东西距一百八十二里南北距四十二里东至南和县界二十二里西至山西辽州和顺县界一百六十里南至沙河县界十七里北至内邱县界二十五里东南至南河县治四十里西南至辽州界一百八十里东北至任县治四十里西北至山西平定州乐平县界一百六十里商时邢都周初为邢国秦置信都县项羽改曰襄国汉属赵国后汉因之建安十七年割属魏郡晋属广平郡复并入任县后魏太和二十年复置属北广平郡建义初分属易阳郡周武帝置襄国郡隋开皇初郡废九年改曰龙冈十六年为邢州治寻为襄国郡治唐初仍为邢州治五代因之宋宣和二年改曰邢台为信徳府治金仍为邢州治元为顺徳路治明为顺徳府治　本朝因之】沙河县【在府南三十五里东西距一百六十里南北距四十三里东至南和县界二十里西至山西辽州和顺县界一百四十里南至广平府永年县界二十五里北至邢台县界一十八里东南至永年县治七十里西南至河南彰徳府武安县界四十里东北至南和县界七十里西北至辽州治二百里本汉襄国县地隋开皇十六年析龙冈地置沙河县属邢州唐武徳初于县置温州四年州废县还属邢州五代因之宋属信徳府金属邢州元属顺徳路明属顺徳府　本朝因之】南和县【在府东南四十里东西距五十五里南北距四十五里东至平乡县界三十五里西至邢台县界二十里南至广平府永年县界二十界北至任县界二十五里东南至广平府鸡泽县治四十里西南至沙河县治四十里东北至钜鹿县治九十里西北至内邱县治九十里汉置南河县属广平国后汉属钜鹿郡建安十七年割属魏郡晋属广平郡后并入任县后魏太和二十年复置永安中于县置北广平郡髙齐郡省后周又置南和郡隋开皇初郡废属襄国郡唐武徳初于县置和州四年州废仍属邢州五代宋金因之元至元二年并入沙河后复置属顺徳路明属顺徳府　本朝因之】平乡县【在府东八十里东西距五十里南北距四十六里东至广平府威县界四十里西至南和县界十里南至广平府鸡泽县界六里北至钜鹿县界四十里东南至威县界二十五里西南至南和县界二十里东北至广宗县治四十里西北至任县治五十里战国赵钜鹿邑秦置钜鹿县并置钜鹿郡汉仍为钜鹿郡冶后汉移郡治廮陶以钜鹿为属县晋因之后魏景明二年改置平乡县孝昌中属南赵郡隋开皇三年属洺州十六年属邢州唐武徳初于县置封州四年州废仍属邢州五代因之宋熙宁六年省入钜鹿县元祐初复置属信徳府金仍属邢州元属顺徳路明属顺徳府　本朝因之】钜鹿县【在府东北一百二十里东西距五十里南北距六十八里东至广宗县界二十里西至赵州隆平县界三十里南至平乡县界一十八里北至冀州新河县界五十里东南至广宗县治三十五里西南至任县治七十里东北至冀州南宫县治六十里西北至隆平县界六十里汉置南栾县属钜鹿郡后汉因之晋初省石赵复置后魏太平真君六年并入栢人太和二十年又置曰南栾属南赵郡北齐废隋开皇六年复置南栾县大业初改曰钜鹿属襄国郡唐武徳元年于县置起州四年州废属赵州贞观元年还属邢州五代因之宋属信徳府金属邢州元属顺徳路明属顺徳府　本朝因之】广宗县【在府东一百二十里东西距三十五里南北距一百里东至广平府威县界二十里西至钜鹿县界一十五里南至山东东昌府邱县界五十里北至冀州南宫县界五十里东南至威县界二十五里西南至平乡县治四十里东北至南宫县治七十里西北至钜鹿县治三十五里汉钜鹿堂阳二县地后汉分堂阳置经县属安平国晋因之后魏太平真君二年并入南宫永安二年复置西经县属钜鹿郡北齐省隋以后为平乡县地元宪宗五年始分平乡置广宗县至元二年省入平乡后复置属顺徳路明洪武十年省入平乡钜鹿二县十三年复置属顺徳府本朝因之】唐山县【在府东北八十五里东西距三十五里南北距四十三里东至赵州隆平县界一十里西至内邱县界二十五里南至任县界二十五里北至赵州栢乡县界一十八里东南至任县治五十里西南至内邱县界五十里东北至隆平县治二十里西北至赵州临城县治三十五里春秋时晋栢人邑汉置栢人县属赵国后汉晋因之后魏孝昌中属南赵郡东魏改人曰仁隋属襄国郡唐武徳元年于县置东龙州四年州废县属赵州五年还属邢州天宝元年改曰尧山五代因之宋熙宁六年省入内邱元祐初复置属信徳府金改曰唐山仍属邢州元至元二年并入内邱县后复置属顺徳路明属顺徳府　本朝因之】内邱县【在府北六十里东西距二百五里南北距六十五里东至唐山县界二十五里西至山西平定州乐平县界一百八十里南至邢台县界三十五里北至赵州临城县界三十里东南至任县治六十里西南至邢台县界四十里东北至赵州栢乡县治六十里西北至正定府赞皇县界五十里汉置中邱县属常山郡后汉属赵国晋因之从省入栢人后魏太和二十一年复置属南钜鹿郡孝昌中属南赵郡隋开皇初避讳改曰内邱属襄国郡唐武徳四年属赵州五年还属邢州五代宋金因之元属顺徳路明属顺徳府本朝因之】任县【在府东北三十五里东西距四十五里南北距五十里东至平乡县界三十五里西至邢台县界十里南至南和县界五里北至赵州隆平县界四十五里东南至平乡县治七十里西南至沙河县治六十里东北至钜鹿县治七十里西北至内邱县治六十里春秋晋任邑汉置任县及张县俱属广平国后汉省张县以任县属钜鹿郡建安十七年割属魏郡晋仍属广平郡后魏永安中属北广平郡髙齐废隋开皇十六年复置大业初废入南和县唐武徳四年复置属邢州五代因之宋熙宁五年又省入南和元祐元年复置属信徳府金仍属邢州元至元二年省入邢台后复置属顺徳路明属顺徳府　本朝因之】
　　形势依山慿险形胜之国【晋书石勒载记】钜鹿当四方之冲【沈括尧山县防壁记】太行雄镇于西北漳水萦流于东南【郡志】
　　风俗人性多敦厚务在农桑好尚儒学而伤于迟重【隋书地理志】民俗淳厚稼穑惟勒争讼不挠贫富相防【郡志】
　　城池顺徳府城【周十三里有竒门四濠广五丈引达活水入城本宋元旧址明万厯间始甃砖石　本朝顺治中重修】沙河县城【周五里有竒南北二门濠广二丈明成化十八年因旧修筑　本朝乾隆十五年重修二十九年又修】南和县城【周四里有竒门四濠广二丈元至正中土筑明崇祯十二年甃砖】平乡县城【周三里有竒门六濠广二丈余明成化初修筑崇祯八年増筑外郭周七里有竒】钜鹿县城【周七里有竒门四濠广二丈明成化中筑万厯中増筑漳水隄又为外郭去城里许崇祯十二年改甃砖城　本朝顺治中重修】广宗县城【周四里有竒髙二丈三尺门四濠广二丈明正统间因旧修筑　本朝顺治十一年以后屡有修葺】唐山县城【周三里有竒门二元至正间改筑　本朝康熙九年重修城南隅有附城髙仅县城之半而延袤倍之有三门】内邱县城【周四里有竒外有副城围七里门四明正徳中因旧増筑乾隆三十一年改建外砖内土】任县城【周五里有竒门三濠广三丈元筑明崇祯中甃砖　本朝顺治康熙间屡经修筑乾隆七年重修】
　　学校顺徳府学【在府治西北元初建　本朝雍正十三年以后屡有修葺入学额数二十名】邢台县学【在县治东南明洪武三年建　本朝乾隆二年重修入学额数十五名】沙河县学【在县治东南宋大观初建　本朝顺治康熙中屡修乾隆十五年复修入学额数十二名】南和县学【在县治南明洪武九年建　本朝顺治七年重建入学额数十五名】平乡县学【在县治东明洪武六年建　本朝屡经修葺入学额数十二名】钜鹿县学【在县治东南元元贞中建入学额数十二名】广宗县学【在县治东南元中统中建　本朝康熙中重修入学额数十五名】唐山县学【在县治西元至正三年建　木朝顺治康熙中两修雍正十三年复修入学额数十五名】内邱县学【在县治北明洪武三年建　本朝屡经修葺入学额数十五名】任县学【在县治东明洪武三年建　本朝顺治康熙中重修入学额数十二名】龙冈书院【在府城长街　本朝乾隆二十六年建又南和县治东有和阳书院乾隆十四年建内邱县有蓬山书院乾隆二十二年建其余各县俱有义学】
　　户口【原额人丁十九万三千一百三十四又滋生丁七千九百二十六】
　　田赋【田地五万一千七百六十五顷七分零征银一十九万九千七百八十七两七钱六厘零】山川土山【在府城内元和郡县志在龙冈县东百五十步昔冉闵改石只于襄国为土山地道】封山【在邢台县西二十五里相传邢侯初封此故名亦谓之西山自此而西绵延数百里直接太行皆西山矣又西十里曰孤山陡絶多石其旁平坦可以耕艺】风门山【寰宇记在府西四十里龙冈县有风门山冬夏多风】百花山【在邢台县西四十二里甚崇峻石色青白有类百花】清城山【在邢台县西五十里百花山西七里河出此】薛村山【在邢台县西七十里有阳台寨又三里为马庄寨】水门山【在邢台县西一百二十五里又五里为广阳洞又二十里即黄榆岭】紫金山【在邢台县西一百四十里元刘秉忠张文谦张易王恂尝同学于此】夷仪山【在邢台县西晋地道记乐平县东南有夷仪岭道通襄国元和郡县志夷仪岭在龙冈县西一百五十七里】石梯山【在邢台县西南五十里路陡如梯又五里为牛家峪】栲栳红山【在邢台县西南七十五里巉峭嶙峋旋绕难登有碧霞元君祠相近又有鼎梅山】石门山【在县西南九十里乐史太平寰宇记龙冈县有石门山十六国春秋石勒遣右季龙进据石门是也】八盘山【在邢台县西南九十里自麓至岭旋绕八级】老翁山【在邢台县西南一百里十峯陡絶其状如老人相连为子母山状如妇抱小儿又名孩儿山】天红山【在邢台县西南一百二十里老翁山西石色多红】仙翁山【在邢台县西北三十里相传唐时张果尝游憇于此明皇因封为仙翁山山上有张果老庙唐开元中建山下有圣井亦果遗迹】马鞍山【在邢台县西北三十八里山脊隆起宛似马鞍山腰有洞可容千余人】雷公山【在邢台县西北元和郡县志在青山县西南八里许汉末黒山郡盗张飞燕不立君长直以名号为称多髯者谓之羝公大声者谓之雷公时以雷公贼保此因名明统志在府西北四十三里　按元和郡县志雷公本汉末贼名明统志山上有雷公庙旧志遂以为雷神又有谓黄帝臣善医之雷公附防穿凿今皆削之】凌霄山【在邢台县西北七十里径路﨑岖山上寛平西坡下为黄谷岩又西北二十里为温居山又西北二十里即马岭口】百岩山【在邢台县西北一百里太平寰宇记其山峻极有百岩故名】广阳山【在沙河县西七十里盘砖髙耸诸峯拱列上有泉曰漆泉泉右有漆泉寺】赫山【在沙河县西八十里下有九龙潭前有九龙神祠】仓门山【有二小仓门山在沙河县西百里大仓门山在县西百二十里亦名仓口唐时置仓于此故名】汤山【在沙河县西九十里太平寰宇记在沙河县西北七十一里山海经云汤山汤水出焉此汤今愈疾为天下最山后岩上有石室絶无尘秽俗号圣人室】罄口山【在沙河县西一百里隋书地理志沙河县有罄山元和志罄口山在县西南九十八里汉魏时旧铁官也太平寰宇记卢毓冀州论云洪汤罄石冶铸利器即此】五指山【在沙河县西百四十里逺望山岭俨如五指排列其西即山西辽州界】梅龟活山【在沙河县西南七十里宋初王舜据此为寇为杨业所擒今有梅龟寨】黒山【在县西北五十里元和郡县志在沙河县西四十里出鐡】鐡牛山【在南和县东北二里旧有铁牛元末刘绍祖守顺徳销之以铸兵器遗址犹存】宣务山【在唐山县北隋书地理志栢乡县有山太平寰宇记宣务山一名虚无山髙一千五百五十丈宣甫鉴城冡记云尧登此山东瞻洪水务访贤人其山西三里出文石五色锦章旧志在经县北十二里即尧山之西麓也亦名巏山东魏武帝三年唐邕撰彭乐庙碑曰惟兹巏陶唐采封又顔之推家训栢人城东北有一孤山世俗呼为宣务山或呼为虚无山莫知所出余尝为赵州佐读栢人城西门内碑是汉桓帝时所立铭云土有巏务山王乔所仙方知此巏务山也巏字无所出当名权务魏收为赵州庄严寺碑铭曰权务之精即用此】夫子山【在唐山县北十里一名孔冈出文石五采元孔璠自曲阜移居于此许衡又于此建学讲艺虞集有记】茅山【又名旄山在唐山县东北十五里尧山东北三十里山际出茅有刺而三脊又西一里有卧牛山】干言山【在唐山县西北隋书地理志内邱县有干言山太平寰宇记在尧山县西五里卫诗出宿于干饮饯于言是此山也旧志在唐山县西北四里山势延袤数十里接内邱县界】尧山【在县西北八里金史地理志唐山县有尧山明统志尧山相传尧始封于此】鹊山【在内邱县西即古逢山也汉书地理志中邱县逢山长谷水所出元和郡县志鹊山在内邱县西六十三里昔扁鹊将琥太子游此山采药因名太平寰宇记内邱有蓬鹊山亦名龙腾山即地理志逢山也县志鹊山上有白石形如鹊故名其顶为龙腾山有大子岩】白银山【在内邱县西六十里上出云母遥望如银】天台山【在内邱县西六十五里东连黒壁山上有九仙洞】十八盘山【在内邱县西七十里山有盘道十八】青山【在内邱县西南元和郡县志黒山一名青山在青山县西二十里幽深险絶为逋逃之薮隋置青山县取名焉明统志在内邱县西二十】攫山【在内邱县西北十三里太平寰宇记砺水出攫山旧志峯岩错峙形如攫故名之】孤山【寰宇记在内邱县西北十七里其山孤峙唐天寳六年勅改内邱山旧志又名思亲山以号太子思亲而名山巅有窍大如盘每朝曒出云气为城市楼阁或与唐山相连四十余里如长虹然日出乃解】且停山【在内邱县西北四十里下有马跑泉】露萝岭【在邢台县西八十里南至夫子岩十五里】清风岭【在邢台县西一百六十里山势髙耸盛夏无暑气有边墙一道涧水通流其下】黄榆岭【在邢台县西北一百六十里石径盘旋形险道冲有边墙一道南去清风岭三十里】马岭【在邢台县西北一百六十里其地峻险为戍守要地唐天祐三年河东将李嗣昭攻邢州朱全忠将张筠引兵助守州城因设伏于马岭府志岭边墙二道外有沟涧名曰鬼谷沟】鹤度岭【在内邱县西一百七十里太平寰宇记鹤度岭在鹊山西府志峯髙唯鹤可度故名南去邢台马岭口三十五里西接山西乐平县界】龙驹岭【在内邱县西北五十里】石井冈【在邢台县西北太平寰宇记在龙冈县西北七里水经注云蓼水出襄国石井冈冈上有井大如车轮隋区宇图志云此井光武营军时所凿又石勒时天旱佛澄□于冈掘得一死龙长尺余渍之以水良久乃苏咒之腾空而上天雨即降因名龙冈】龙冈【在任县南山脊横亘东西长二十里与石井冈相接】夫子岩【在邢台县西南一百六十里天红山西相传夫子周流尝憇此南有边墙】数道岩【在沙河县西南一百七十里涧沟旋绕数层相近又有大岭口】黄背岩【在沙河县西一百五十里五指山北南去数道岩三十五里】琉璃坡【在邢台县西南三十余里西山垂尽处唐龙纪初李克用败孟方立于此】牛神峪【在沙河县西七十里亦名牛神口上流泉水至此入地】七里河【在邢台县治南七里源县西清风岭伏流三十里至城南郭村复出东流入于百泉河】百泉河【在邢台县东南八里平地涌出其泉无数故名东流稍南至河防村珍珠泉黒龙潭七里河及东西狼沟诸水皆防入焉流迳南和县之西境折而东北入任县南境又北迳任县城东又北入于大陆泽太平寰宇记百泉即湡水汉志襄国有冯水东至朝平入湡说文防水出赵国东入湡防与湡皆即百泉之别名旧志百泉河发源邢台县东南葫芦套黒龙潭诸泉东至南和县西贾宋村东入任县西合牛尾等河至塔圪台入鸡爪河　按古百泉河旧为澧河之上源今邢台有地名大厰村者为百泉入沙河之故道有桥尚存沙河本入于澧河故各志皆谓百泉即澧河而沙河亦受湡水之名其后百泉河北徙不入沙河于是专以沙河为澧之上源而百泉别为一渠北流入泽旧志所云合牛尾鸡爪者皆非今百泉经由之道矣】达活河【源出邢台县治西北五里之达活泉东流合于牛尾河又东迳小吕村百泉河之支水北流入之又东北迳任县城北东入于大陆泽即古蓼水也汉书地理志襄国有蓼水东至朝平入湡太平寰宇记蓼水一名违活水水经注云蓼水出襄国西石井冈曲洧旧闻钜鹿郡西北一舍有泉名达活源深流逺咸平中刺史抑开濬之傍植千栁建亭其上为一郡之胜熙宁壬子泉忽沦伏不见元丰改元之嵗太守王慥祷于泉上不越月而复出因改名为再来泉明统志达活水自府城西北五里流经任县为蔡水入澧河旧志源出府西北南一泉曰紫金北一泉曰野狐三水滙流总名达活北流经邢台之李道村东北入任县界合顺水至县东北薄村又合蔡马圣水三河至塔圪台入泽按达活泉嵗文堙塞　本朝乾隆十二年重濬泉流四注灌溉甚溥】牛尾河【一名向水河俗以府城旧名卧牛城故呼为牛尾河源出邢台县治西北之瓦瓮泉东流滙达活野狐诸泉又东北百泉之支水入之又东北入任县境其分支环任县城为濠仍与正流会东入于大陆泽　按此非广平府滏阳河分流之牛尾河也】沙底河【源出邢台县西火石冈东流至府治北又东入牛尾河　按旧志载野河出邢台县西北一百二十里引流凡七十二道下至任县合澧河今其遗迹不甚可考故府志以沙底河为即七十二道之一此河常涸猝遇山水骤则冲决为患乾隆三年于府城冲激之处加筑堤埝复疏濬下流以资畅导】沙河【源出山西辽州东流入沙河县南又东迳南和县治南为澧河元和郡县志沙河在沙河县南五里太平寰宇记水经注云湡水出丧国西山俗名沙河在沙河西北七十一里旧志沙河源出辽州流经沙河县南分为二支一入广平府之永年县北迳鸡泽县与洺河防谓之沙洺河亦曰干河又北迳南和县东平乡县西至任县东入滏阳河一由沙河县南为程寨河又曰新沙河亦自鸡泽县北经南和县东郝桥村入任县界至县东东盟台入大陆泽按百泉河旧与沙河合流故湡水之名彼此互称且皆以澧河为百泉之下流自百泉北徙而澧河遂専属于沙河久而沙河之名反为澧河所掩又按自明万厯间漳河泛溢滏阳亦决而东徙澧洺诸河久不与滏阳合流旧志以为入釜阳者亦非近日河流形势也】澧河【即沙河之下流东流至南和县之圪塔头村曰澧河又东流折而北迳任县东曰南澧河又北入大陆泽由泽入隆平县境曰北澧河亦称新澧河葢　本朝雍正四年所濬以导泽水于宁晋泊者也旧志以澧河旧为百泉之下流故于澧河下引左思魏都赋之鸳鸯水隋书地理志龙冈县之防水谓即澧河之别名今二水既不合流则鸳鸯水及防水自属百泉隋龙冈今邢台县今澧河固不入邢台境也明统志澧河在任县东十五里上接南和县下流入隆平县界元郭守敬常建议澧河东过古任县夫其故道没民田千余顷若开修成河其田即可耕种按明志所言犹是百泉合流之澧河而下流入泽遗迹未改自南和以下伏秋水盛最易泛溢　本朝乾隆四年后屡经动帑疏浚寛深田庐利頼】漳河【自山东邱县分为二支一东北入广平府威县一北入广宗县南又北迳平乡县东又北迳钜鹿县东又北入赵州寜晋县与滏阳河合史记项羽救钜鹿军漳南水经注衡漳自巨桥又北迳钜鹿县故城东又厯经县故城西又迳沙邱台东又迳铜马祠东又迳南宫县故城西萧徳言括地志项羽军处即浊漳水今俗名栁河在平乡县南元和郡县志浊潭水在平乡县西南十里太寰寰宇记在南和县东三十里从平乡县界流来旧志漳水旧在平乡钜鹿之东广宗之西有大小二河亦为新旧二河新河为大河在旧小河东小漳河亦名刘累河皆北注大陆泽明天顺中漳河南徙入运河北流之道几絶万厯三十年漳河徙入滏阳建利民闸六崇祯八年大水河东徙始濬小漳河十三年复徙入滏阳自是折而西北入任县界二河渐成平陆　按古漳水自曲周流经平乡之东广宗之西入钜鹿界唐采时流经平乡之东南和之东自明以来始徙合滏阳　本朝康熙中又东徙自邱县北经广宗城西钜鹿之东注寜晋泊所谓新漳河也近则上流经由馆陶入卫不合滏阳不特旧河淤成沃产而入泊新河亦渐干涸仅为伏秋沥水所经乾隆二十八年以后上游之临漳口堤防巩固平乡广宗钜鹿诸邑虽地势稍下而新河益无浸溢之患矣】滏阳河【自广平府鸡泽县流入经平乡县东七里又北迳任县东又北迳钜鹿县西又北入赵州隆平县界磁州志滏阳河自鸡泽县北三十里至平乡之夏庄桥又四十里至任县之邢家湾又四十里至隆平县之牛家河　按旧志明万厯三十年漳水自平乡县与滏阳河合流注于大陆泽防诸河之水又东北流为鸡爪河入隆平县界今漳水已不合滏滏水自平乡又北迳任县东北鸡爪河防大陆泽水自西流合马自下通名滏阳不称鸡爪河皆与昔不同矣又按顺徳九邑享水利者居多平乡钜鹿境内惟滏阳一河经钜鹿者仅三百余丈　本朝乾隆十年建偏闸一引水灌田氏颇称便但磁州居河之上游州民毎闭闸以遏水十三年经河臣奏请酌定磁州诸闸启闭之宜于是广平所属及平乡诸邑皆得旸流相资并受沾溉之益】狼沟河【有东西二河在沙河县东北十五里一又在其东称东狼沟即邢台百泉水分流也又东北入南和县界至县西四里与沙河合流沟水深两岸多狼故名】洺河【自广平府鸡泽县流入经平乡县西十里南和县东三十里又北经任县东与刘累河合流入大陆泽　按旧志皆谓洺河与沙河合流故有沙洺河之称方舆纪要云沙洺合流在平乡南和之间今考沙河自入南和即称澧河澧与□并不合流惟澧河之东洺河之西有俗称干河一道亦沙河之支流然久涸无水亦不与洺合葢迹徙名易不可考者多矣又广宗县南有古洺水二道旧皆自曲周县流入一经县东南十五里一经县东南二十五里皆东入威县界今并堙废】汦河【自赵州临城县流入东径内邱唐山二县北又东径隆平县至任县东北入大陆泽郭璞山海经注汦水出中邱县西穷泉谷元和郡县志汦水在尧山县西一里俗亦名脂沟王存九域志水经注云汦水东南径干言山金史唐山内邱南和三县皆有汦水旧志汦水自临城县南合西北诸水经内邱县三十里东入唐山县旧在县西一里许南至任县界入漳　本朝康熙七年水徙城北五里入隆平县界又南径任县东北三卞里至邢家湾入泽】李阳河【在内邱县北源出县西之且停山有二源一自县之杨武川北令村而来一自县之石河西邱而来合于县城之西入唐山县西南亦称马河下流入大陆泽又有沙沟水太平寰宇记源出鹊山东流经内邱县北五里旧志云水出蓬山东流八十里至唐山县界入汦河　按此水今不可考经内邱县北五里者惟李阳河若东流八十里而达唐山者惟汦河殆经流迁徙为汦河所夺矣又有砺水太平寰宇记在内邱县西北三十里原出攫山水可砺刀剑九域志内邱县有渚水明统志砺水亦名渚水旧志下入沙沟　按太平寰宇记有龙腾水源出龙腾山在内邱县西七十里今皆无考】顺水河【在任县西南百泉支流也自南和县贾宋村东北入县界又北入大陆泽又有殷陈沟河亦百泉支流东北入澧河】蔡河【源邢台县北梁原店之西山东流入任县界至圣水井与圣水井合东入大陆泽按旧志谓蔡河至任县西郭环城为濠乂□合圣水河今考任县城濠乃牛尾河之支流蔡河在县北迳入大陆不至城下且圣水在任县之西北蔡河又在其西不应先至任县后入圣水也】马河【源出内邱县西龙腾山东流为小马河亦名白马河流经内邱之南邢台之北又东经唐山县西南别名栁林河东经任县北仍曰马河又东北合圣水河】鸡爪河【在任县东北西接大陆泽之下流东入赵州隆平县界合滏阳河其北有沟名小鸡爪又西北有河名穆家口皆泄大陆泽之水渠也旧时穆口□淤鸡爪一河不足以容众流于是滏阳河水反由鸡爪内溢　本朝雍正四年重濬穆家口兼疏鸡爪河自是泽水通流民资其利】圣水河【在任县北十五里源县西北圣水井有泉从地涌出成河其南有蔡河合入行五里有马河合入又东入大陆泽】大陆泽【在任县东北与钜鹿县及赵州隆平县接界书禹贡恒卫既从大陆既作又导河北过洚水至于大陆尔雅晋有大陆郭璞注今钜鹿北广阿泽是也吕氏春秋九薮赵有钜鹿汉书地理志钜鹿禹贡大陆泽在北元和志大陆泽一名钜鹿在钜鹿县西北五里东西二十里南北三十里葭芦菱莲鱼蠏之类充牣其中泽畔又有咸泉煮而成盐百姓资之太平寰宇记广阿泽一名大陆一名钜鹿一名大麓一名沃川旧志大陆泽在今任县东北十里许周数十里诸河之水皆滙于此一名小东湖又名张家泊通志大陆泽即今南泊也百泉牛尾野澧沙洺刘累程二寨圣水顺水蔡马栁林等河咸入焉北有穆家口河泄之于北泊东有鸡爪张滋等五沟泄之于滏河明治时九河□决隄防下渡于塞四十里惟隆平钜鹿均被其害而任县居多嘉靖六年浚穆家口至羊毛圪塔四十里水患始息　本朝顺治十八年重濬日久堙塞五沟亦于其三只有鸡爪张滋不絶如缕伏秋涨溢为田□害雍正四年怡贤□王奏开穆家河长四十里筑长堤导泽水注之北泊于是水患始除引流种稻营田数百顷】张甲河故渎【在广宗县东水经注张甲河左渎迳广宗县故城西又北迳建始县故城东绕城西又迳】
　　【南宫县西北唐书地理志经城西南四十里有张甲河神龙二年刺史姜师度因故渎开元和志张甲枯河东去经城县十里旧志有古河在广宗县东界延五十里袤百里一望层沙几于不毛葢故道堙废久矣】古列葭水【在南和县南汉书地理志南和列葭水东入防太平寰宇记烈葭水在县西南十里下注狼沟河】落漠水【在平乡县西五里一名刘累河俗亦称牛尾河自鸡泽县流入县界又北迳南和县东又北迳任县东合洺河入大陆泽太平寰宇记即古薄落津袁绍还自易京率其宾从禊饮于此者也　按旧志谓古薄洛津即漳水在今广宗县界非即落漠水今考旧时漳滏合流未经东徙本在南和县境内且薄洛落漠声近易讹其为一水无疑特旧与滏阳合流而今则滏河已徙落漠水自防洺入泽或已非当时故渎耳　本朝乾隆二年以后屡经动帑开浚】玉霞川【在邢台县西二百里两岸石色赤白相间】黑龙潭【在邢台县东南九里深不可测相传有黒龙潜焉】响水潭【在南和县东七里狼沟河水浅沙淤冲决成潭水从潭北出遂为狼沟别支　奔响如雷夜静声闻数里今废】白龙潭【在南和县西南沙河水所滙】洗马潭【在广宗县北八里洗马村相传汉光武洗马于此】张耳沟【在内邱县西二十里稍东为武川相传张耳兵于此】莲花池【在沙河县南十里方数十里每夏花开游人甚盛亦名昔通河下流入沙河】马跑泉【在邢台县西百里下水入百泉】野狐泉【在邢台县西北十里下合达活两水相交至城北门名鸳水明万厯中涸时有时无出隠不定本朝乾隆十二年以后达活既开野狐亦瀵涌复出二泉之左右又有紫金白沙莲花池诸泉皆同时疏濬滙流于此　按郡称鸳水考其得名之由或谓百泉池水中界略彴通往来故名或谓七里河合黒龙潭为鸳水府志则以达活野狐二泉合流当之今按城北门名国士门旧为鸳水门鸳水□离城不逺府志之説良近之】玉泉【在邢台县西北马鞍山下水涌出若玉故名山南为金泉】温泉【在沙河县西北汤山唐置温州以此名】九家泉【在沙河县北十五里九家村东南源平地下流入狼沟河】仙井【在南和县治北明统志其水与地平深不可测上有仙女庙嵗旱祷雨輙应】潘井【在广宗县东一里水甘冽俗传潘美饮马于此又传其牧马处曰潘城洼在县东南七里】
　　古迹襄国故城【在邢台县西南杜佑通典邢州古祖乙迁于邢即此地亦邢国也元和郡县志周成王封周公子为狄所灭齐桓公迁邢于夷仪按故邢国今州城内西南隅小城是也夷仪今龙冈县界夷仪城是也春秋时属晋后属赵泰置信都县属钜鹿郡项羽改曰襄国葢以赵襄子諡为名也赵歇为赵王张耳为常山王并理信都襄国今州理龙罔城是也晋永嘉六年石勒进据襄国遂定都焉至季龙徙都于邺以此为襄国郡石氏既灭罢之后魏复为襄国县隋改龙冈太平寰宇记邢州大城石勒所筑后僭号名为建平城沈括梦溪笔谈邢州城郭进守西山时筑濶六丈可卧牛俗呼卧牛城府志今有故城在邢台县南百泉村遗趾尚存】沙河故城【在今沙河县东隋置元和郡县志县北至邢州三十五里以县南沙河为名旧志有故城在今县东一里隋置县于此五代梁开运元年移今治明初为河水冲圯治四年知县葛祯奏迁西山小屯去县三十五里亦曰新城十八年复迁故治】南和故城【今南和县治汉置元和郡县志县西北至邢州三十八里旧志有故城在今县城外□址尚存县志城有西北南三面葢古人筑为防城隄以障沙河狼沟之水者】钜鹿故城【今平乡县治战国策苏厉曰燕距沙邱而至钜鹿之界三百里水经注衡漳北迳钜鹿县故城东应劭曰鹿者林之大者也尧将禅舜纳之大麓之野县取名马元和郡志平乡县西至邢州九十里泰为钜鹿郡张耳与赵王歇走入钜鹿城王离围之即此地也旧唐书地理志平乡汉钜鹿郡故郡城在今县北十一里古钜鹿城即今治也太平寰宇记后魏景明中移钜鹿县于旧城东三十里自平乡故城移平乡以理之至今不改】平乡故城【在今平乡县西北汉神爵四年封平干项王子为侯邑属广平国后汉改属钜鹿郡晋属赵国后省后魏复置移治于钜鹿城而此城废魏书地形志平乡县有平乡城县志平乡故城在今县西北六里大老营南四门砖垜土堰皆存】南防故城【在钜鹿县北汉封赵敬肃王子佗为侯国属钜鹿郡后汉更始二年光武与王郎将倪宏刘奉战于南防即此晋罢后复置太平寰宇记后赵石季龙建武六年分栢人立南防县后魏太平真君六年并入栢人太和二十一年又置曰南栾属南赵郡地形志南栾县有南栾城非故治矣隋志开皇六年置南防县后废入钜鹿葢即改南栾为钜鹿也章懐太子曰南防故城在栢人县东北左传齐国夏伐晋取栾即其地也其后南徙故加南今俗谓之伦城声之转也　按元和郡县志以钜鹿为汉南防县地旧唐志又以钜鹿为即汉南防故城任县为汉南防地其说虽殊皆不离乎钜鹿章懐后汉书注所云在栢人东北者葢后赵所改置耳旧志又谓南防故城在栢乡东北误】经城故城【在广宗县东汉时尝分堂阳置经县寻省后汉初复置经县属安平国后魏太平真君二年并入南宫寻复置经县属广宗郡在今广平府□县界永安二年又分经县置西经县属钜鹿郡北齐省隋复置经城县在今威县界　按元和郡县志经城县下云后汉分堂阳于今县西北二十里置经县后魏并入南宫孝文又于今理置经城县是汉之经即后魏之西经也县志有经县故城是县东二十里又有斤漳故城在县东南十六里遗址犹存葢洺水县之讹也俱详见威县】栢人故城【在唐山县西本春秋时晋邑左传哀公四年齐国夏伐晋防鲜虞纳荀寅于栢人史记赵王迁元年城栢人汉八年上从东垣还过璧贯髙等壁人栢人要之置上过欲宿心动问县名何为曰栢人栢人者迫于人也不宿而去帝王世纪栢人城尧所都也魏书地形志栢人县有栢人城元和郡志尧山县西南至邢州八十里本曰栢人后魏改郡县人为仁天寳元年改为尧山栢人故城在县西北十二里旧志金世宗以父名宗尧改名唐山】栢乡故城【在唐山县东北太平寰宇记栢乡故城在尧山县东北二十二里与赵郡栢乡县东西中分为界余详见栢乡县】中邱故城【在内邱县西汉置后汉书赵王良传注中邱故城在今内邱县西隋室讳忠故改为内焉太平寰宇记内邱县在邢州北五十八里晋于此立中邱郡石季龙改为赵安县后魏省入栢人太和十九年于旧城东十里复置中邱县即今县理也】青山故城【在内邱县西南接邢台县界隋开皇十六年析龙冈置青山县以县界有青山为名大业初仍省入唐武徳初析龙冈内邱二县复置属邢州开成五年省入龙冈元和郡县志县东南至邢州五十里内邱县志县有黒山城在县西南青山村即青山故城也】任县故城【在今任县东南本春秋晋邑左传襄公三十年郑羽颉出奔晋为任大夫即此汉置县属广平国后汉属钜鹿郡建安中割属魏郡晋属广平郡后魏属北广平郡北齐省隋开皇十六年分南和县复置大业初仍废入唐初复置太平寰宇记县在邢州东北三十八里本汉张县地后汉省张县则为南防县地晋省南防又为任县地后赵石氏于此置苑乡县季龙又改清苑县属襄国郡隋置任县后废唐武徳四年复置　按元和郡县志旧唐志与太平寰宇记畧相同元和郡县志□不及汉晋之任县旧唐志则谓晋置任县旧治苑郷城皆与前史不甚合】张县故城【在任县西南春秋晋张趯邑汉髙帝十二年封毛释之为张侯又宣帝地节三年封赵项王子嵩为张侯后为县属广平国后汉省元和郡县志张城一名渚防城在任县西南二十七里晋将王浚遣石季龙盟设六眷于渚阳谓此也】苑郷故城【在任县东北十八里晋时石赵置县魏书地形志任县有苑乡城太平寰宇记苑乡县城在任县东北十八里　按太平寰宇记又谓石虎改名清苑误】钜鹿故县【在今钜鹿县南汉置钜鹿县后魏改置平乡而别置钜鹿县皆在今平乡县界隋开皇六年始复置于今县界旧唐书地理志隋于汉南防故城置钜鹿县旧治东府亭城嗣圣元年移于今所元和郡县志县西至邢州一百十九里本汉南防县地宋史河渠志大观二年河决陷钜鹿县诏迁于髙地　按唐时县在州西今县在府西北葢即宋大观中所迁也】白起废县【在钜鹿县西南唐武徳元年置白起县属起州四年省入钜鹿】广乡故县【在任县界汉神爵三年封平干项王子明为广乡侯后为县属广平郡后汉省魏书地形志任县有广平乡城】道武镇【今广宗县治汉广宗县在今广平府威县界今县本汉钜鹿县地魏隋以后为平乡县地金史地理志平乡县有道武镇元史地理志宪宗五年以武道镇置广宗县武道即道武之讹也】夷仪城【在邢台县西春秋僖公元年邢迁于仪臣瓒曰襄国西有夷仪城去襄国百里元和郡县志在龙冈县西一百四十里今俗谓之随宜城葢语讹也】白鸡城【在邢台县西太平寰宇记邢州有白鸡城隋区宇图云版筑之初望其上有白鸡捕则无所见因以为名俗称白圭城县志今县四十三里有白圭乡】柴城【在钜鹿县东北三十里相传五代周显徳中筑世宗久柴守礼尝自尧山徙居于此故名】伯阳城【在内邱县界魏书地形志中邱县有伯阳城】棘原【在平乡县南史记章邯军棘原晋灼曰在钜鹿南今堙按钜鹿县南七里又有棘城一名棘家寨俗以为章邯之棘原】洗肠原【在内邱县西十三里相传佛澄图洗肠于此】响地【在府城中太平寰宇记郡国志云邢州尚书坊东井地周百余步人马行上轰作雷声掘之火出】张相村【在南和县西八里石赵张宾故里也】宋台村【在南和县东南八里唐宋璟故里又南里许即其故宅】柴村【在平乡县西接南和县界有寺北齐天统时建有碑记载晋永嘉初封冀州刺史柴诞为任城侯随国广平因家马后世蕃盛今柴村西十里有任城村分属南和葢即柴诞封国也】宣务栅【在唐山县西北宣务山下唐防昌三年讨刘稹成徳帅王元逵奏防其宣务栅因进攻尧山即此】东亭【在邢台县东南窦村元张文谦别业栁贯代赵孟頫作东亭图序】苏秦亭【在沙河县西南后汉书郡国志襄国有苏人亭太平寰宇记沙河有苏秦亭苏秦西说秦人请货黄金百镒黑貂之裘即此地也今有亭存明统志在沙河县西南三十里俗呼为十里亭】嘉禾楼【在邢台县城西宋元丰元符间两奏嘉禾之瑞楼得名以此】沙邱台【在平乡县东北史记赵公子成李兑围主父三月余饿死沙邱宫又秦始皇三十七年崩于沙邱台汉书地理志纣所作沙邱台在钜鹿县东北七十里水经注冲漳迳沙邱台东括地志台在平乡县东北二十里旧志今平乡东北有王固冈冈东北十余里有大平台村东去广宗乡八里其东又有小平台村即故沙邱台遗址也】檀台【在沙河县南史记赵成侯二十年魏献荣椽因以为檀台后汉书郡国志□国有檀台】鬬鸡台【在南和县有二一在大南门外官道东数十步一在官道西数十步相传宋公子鬬鸡之处】张耳台【在唐山县西北元和郡县老在尧山县之西北十二里】东盟台【在任县东二十五里相传韩信袭齐与楚将龙且防盟于此】塔圪台【在任县东北三十里上有居民四方皆湖非舟不行相传台址随水消长虽大溢不没谓之荷叶地】郭巨塔【在内邱县金堤店西相传汉孝子郭巨获金处】郭园【在唐山县东北二里相传后周太祖诞生之地】梅花亭【在沙河县北境近宋璟祠东璟尝有梅花赋后人慕其徳即就其故里建亭遂以梅花名之　本朝乾隆十五年重加开拓囬廊曲槛碧水平桥蔚然胜览是嵗秋圣驾巡幸中州便道】
　　【驻跸于此有御题梅花亭诗及】
　　【御书璟着梅花赋并写梅一株俱勒石于亭　按南和县城西门外亦有梅花亭明万厯中知县孙鸣时建】处士庵【在内邱县中邱驿前元林起宗聚徒讲学处后为林公书院】赵孤庄【在顺徳府城西北二十五里相传程婴匿赵孤处】柴家庄【在唐山县北相传周世宗诞生之地】石台道徳经【曹溶金石表在顺徳府社学屋后开元二十七年李质立石】常林碑【在南和县治曹学佺名胜志常林三国魏时人南和宰也】释迦像碑【赵浮圗澄造封演见闻记云在内乡县古中邱城寺后赵石勒光初五年立佛圗见闻记作浮图音之转也　按光初乃刘曜年号演误以为石勒赵明诚金石録甞辨之】
　　闗隘黄榆闗【在邢台县西北黄榆岭上据险筑堡自黄榆南马马岭口清风岭口夫子岩口荘儿口货郎口明正统末皆设兵防守】烧梁闗【在内邱县西晋地道记中邱县有烧梁闗】鹤度岭口【在内邱县西百七十里其北二二十五里为锦绣堂口形类龟圻故云又北十里为云凹口皆接山西乐平县界】大岭口【在沙河县西一百四十里黄背岩北】【上有边墙旧与黄背数道二岩皆置戌】西黄村【在邢台县西七十里旧曰西王社明崇祯六年设廵司于此今因之】綦阳镇【在沙河县西四十里九域志沙河县有綦村镇鐡冶务旧志綦阳镇在县西四十里宋皇祐四年置铁冶司于此有冶神祠】常河镇【在平乡县东北又髙阜镇在县东又东有节固镇皆明嘉靖二十一年筑堡】团城镇【在钜鹿县东北四十里九域志钜鹿县有新店团城二镇金史地理志钜鹿有团城镇旧志民居环绕如团故名】新店镇【在任县东三十五里九域志钜鹿县有新店镇金时改属任县】黄寺堡【在邢台县北四十里石婆山后又有宋家村堡在县西北百余里俱明时大名兵备道防秋处】原荘堡【在钜鹿县西南十五】【里往来所经商旅辐凑旧有小城可以守御又有张王疃堡在县东午时村堡在县南上疃村堡在县北】孝路堡【在广宗县南二十里周二里濠广一丈又有板台堡在县北二十五里周二里有竒濠广二丈五尺俱明嘉靖二十一年置】金提堡【在内邱县东十里又有官荘堡在县东南尹村堡在县北清修堡在县西北皆明嘉靖二十年置】腰水寨【在邢台县西北黄榆岭口地极髙峻其上平濶惟一径可通山半有水故名】香炉寨【在邢台县西北黄榆岭北峯峦髙峻状如香炉亦止一径可通又北即赵州赞皇县界】戴家寨【在沙河县西一百里形势髙峻止通一径其上平原广濶中有一池虽旱不涸】梁原店【在内邱县南三十里】龙冈驿【在邢台县东闗外】中邱驿【在内邱县治东南】
　　津梁鸳水桥【在城北四里俗呼为板桥一名广济桥又名豫让桥相传让欲刺赵襄子伏此桥下故名　按顺徳虽赵地然非晋都殆属传防本朝乾隆十四年鸳水二源俱濬滙流于此桥亦复正旧名并于桥畔建亭以为冠葢防饯之所】髙庄桥【在邢台县东三里又有先干桥在县东七里俱跨达活水】楼下桥【在邢台县东南十里跨百泉水】澧水桥【在南和县西十里俗名土桥跨百泉河】通济桥【在南和县东三十里张村西洺河上明治五年建】宗义桥【在南和县南狼沟河上明万厯十三年县人李宗义建因以其名为名又名南寒桥】夏庄桥【在平乡县东北七里】女儿桥【在唐山县西南十六里】马河桥【在唐山县西六里又一在县南十五里又一在任县北二十里】尹村桥【在内邱县北二十五里汦水上当往来要道】大宋桥【在任县东八里　本朝康熙二十五年重建】百泉桥【在任县东南十里】澧河桥【在任县东二十里】蔡河桥【在任县北十里】
　　隄堰珍珠堤【在邢台县东南明嘉靖四十年知府刘应节建引水自百泉村至楼下村溉田二十余顷又东为流珠堤万厯间知县朱诰建引清水等泉合珍珠堤水溉田五十余项】滏阳西堤【在平乡县界明正统二年筑起县东南界循滏水西岸北入任县】落漠东堤【在平乡县西明正统六年筑起县西南界循落漠东岸北扺南和县】安东堤【在平乡县东南以御漳水迤西有奠中堤镇西堤以御滏阳落漠水皆明治十六年筑】大堤【在广宗县西一里旧筑以防城者起县西南绕城西北至小平台村止亘三十里又有小堤在县西五里明治十四年筑起县西南至大平台村止亘二十里以御漳水】永泽闸【在邢台县东南七里明万厯十八年引百泉水为渠建闸筑堤以溉民田又东一里为小龙泉堰亦万厯中建】百泉闸【在邢台县东南永泽闸南三里明嘉靖间知府刘应节建其东一里有盛流闸又东一里有黒龙潭闸又东南七里有明沙泉闸又东三里有晋祠闸又东一里有武家庄闸又东二里有闗家湾闸又东二里有永立闸一名东汪闸又东五里有大贤闸接南和界又东有永济闸又东南一里有龙兴闸又南数步有广濶闸皆明时所建引百泉水溉田】小汪闸【在邢台县西北五里其东一里有翟村闸又东二里有水磨闸又东四里有呉家庄闸又东北四里有张村闸又东六里有祝村闸又东五里有河曲闸皆明嘉靖万厯间建引野狐达活水自吴家庄闸以下万厯间野狐泉涸俱废本朝乾隆十四年达活泉溢水因其顺流之势修建翟村吴庄二闸以溉民田】普润闸【在沙河县北明万厯十九年建引百泉水溉田四十余顷】永赖闸【在南和县西南沙河县界明嘉靖三十九年刘应节建又有博济闸明禹厯七年建皆引狼沟河水溉田】大贤闸【在南和县西二十里接邢台县界亦名均利闸其东南数里有均济闸又北有永济闸又澧水桥北八里有济民闸亦曰通济闸其东北又有□济闸亦曰通惠闸又东北有贾宋闸亦曰通利闸俱元县尹尹泰所建又有惠民闸邵家闸贾宋新闸俱明刘应节所开永润闸明万厯中知府王守城建并引百泉水溉田】偏闸【在钜鹿县西乾隆十年知县张文庄建引滏阳河水灌溉民田咸赖其利】永惠闸【在任县东本百泉水旧渠】永济闸【在任县东北三十里明万厯中知县徐璘建又建子闸数座曰天口闸田家庄闸呉家口闸邓家口闸王家湾闸贾家闸边家庄闸引滏阳河水溉田】大贤坝【在邢台县东接南和县界　本朝雍正五年知县李相因大贤闸故址接筑此坝长三十丈寛二丈五尺髙一丈二尺又东为东汪坝乾隆四年知县刘蒸雯因东汪闸之旧加筑为坝长八十余丈寛二丈五尺髙一丈五尺】
　　陵墓周邢侯夫人墓【在府城北太平寰宇记邢台县有邢侯夫人冢北史云齐武平初有掘古冢得钢鼎腹有铭作蝌蚪书云邢侯夫人姜氏墓内邱县志在今县东十五里】卫灵公墓【庄子卫灵公沙邱旧志在平乡县南五里柴口村又见长垣观城二县】汉冯唐墓【在内邱县西冯唐村大觉寺之左有古塔】时苗冡【在平乡县东北太平寰宇记在平乡县东北二里】晋石勒冡【在邢台县西南太平寰宇记在龙冈县西南十五里伪号髙平陵】张宾墓【在南和县西元和郡县志在南和县西十二里旧志又有铁岭墓在内邱县南十三里周围皆铁髙三丈余或以为即张宾墓】南北朝魏游雅墓【在任县东北十里许】唐宋璟墓【在沙河县西北八里】五代郭王墓【在邢台县西六十里焦山岭土人呼为郭上皇墓葢周郭氏祖莹也】元刘秉忠墓【在邢台县西南十里贾村】郭守敬墓【在邢台县西北三十里】张文谦墓【在沙河县南十五里】孔璠墓【在唐山县西北八里】刘徳渊墓【在内邱县西程家湾】林起宗墓【在内邱县南永安村】明崔恭墓【在广宗县北苏村】朱裳墓【在邢台县南五里陈村】赵孔昭墓【在邢台县南十五里】王本固墓【在邢台县南八里百泉村赐葬】
　　祠庙帝尧庙【在唐山县西北尧山上】光武庙【在唐山县南二十五里旁有系马台相传光武避王郎兵系马于此】铜马祠【在钜鹿县北水经注漳水迳铜马祠东汉光武庙也更始三年光武追铜马于馆陶大破之降其众数十万闗西号世祖曰铜马帝祠取名马寰宇记祠在钜鹿县北七里县志今祠在县北铜马镇祀汉将马武】豫让祠【在府城内文庙后】郭巨庙【在内邱县东南十里】张相祠【在任县见魏书地形志葢祠张宾也】三文贞公祠【在府治东元延祐中祀魏徴宋璟于府学宫东南又祀刘秉忠于府治东明万厯中合祀于此改今名　本朝康熙六年重修】宋文贞祠【在沙河县北八里祀唐丞相来璟墓亦在焉有顔真卿书墓碑记　本朝乾隆十四年重修十五年】
　　【圣驾廵幸中州清跸经此】
　　【特命大臣致祭有御制祭文及宋璟祠诗树碑祠内　按南和县文庙西亦有宋文贞祠明靖逺伯王骥作赞勒石　本朝以来厯任知县屡为修葺】卢公祠【在南和县西河头郭村祀明兵备道卢象升】怡贤亲王祠【在任县北北留寨】广源庙【在邢台县西北达活水北祀龙神元至正间建赐顔祷雨即应】双烈祠【在府城南闗祀烈女王玉梅张媏庄】
　　寺观开元寺【在府治东北唐开元中建元世祖两幸此建大圣塔有万安师者能着神异诏改塔名圆照明洪武中重修　按广宗县亦有圆照塔万安本洺水人也】天宁寺【在府治西北唐建元至元中重修】兴福寺【在邢台县城北太平村唐开元时建】建福寺【在沙河县南三十里唐天宝中建又延庆寺在县西南三十里亦唐天宝间建】泛爱寺【在沙河县治西北唐建】漆泉寺【在沙河县广阳山上】慧炬寺【在南和县城北古堤丙元魏间建北齐天保年修有碑勒佛像镐经唐元和年重修明成化正徳间増修庭种嘉树幽深清爽】广圣寺【在南和县城东十里村有碑镌佛像及题唐宋年号元明以来递有修葺】清泉寺【在南和县城东北十五里葭里村金大定年间建明正统景泰间重修寺后有泉清澈岸多籚荻】福胜寺【在平乡县东北赵村本元大徳中三皇阁明正徳九年修建一名福胜禅林寺中有唐开元三年石塔　本朝康熙四年即三皇阁故址重建大悲阁又有西福胜寺在县西柴村北齐时建寺碑规制甚古】三明寺【在钜鹿县治南宋建知县李极记曰隋改南栾置钜鹿县于县建三明寺后因水患人不莫居寺亦随废垂拱元年徙旧县于东南十有一里之新城乃今邑地有释智良复乞地创建大观二年秋河决旧堤流行邑中寺几圯没宣和二年重建】隆胜寺【在唐山县宣务山后周太祖代汉后即山建寺凿山为龛刻佛经于上赐名隆胜寺极华丽中有千佛堂又同声堂在千佛堂下凿石而成硁然有声响堂在千佛堂东有响即应】经阁寺【在内邱县治南宋元祐间建】清凉寺【在任县东台南镇隋开皇中建明正统嘉靖年间増修】通真观【在府治西南元至元间建】太子观【在府城西三十五里世传赵襄子为太子时射猎于此掘井得水后人肖像祀之邑人赵孔昭有记】　朝元观【在唐山县南闗西街金明昌中建】长春观【在内邱县西八里元至元间建有碑存】
　　名宦三国魏常林【河内温人宰南和节操清峻有碑在南和详前】隋刘旷【开皇初为平乡令单骑之官人有讼者晓以义理不加绳劾各自引咎而去所得俸禄赈施穷乏百姓感其徳化更相笃励曰有君如此何得为非在职七年风教大洽狱中无系囚囹圄尽生草庭可罗雀及去吏民号泣送数百里不絶清名善政为天下第一】侯莫陈颍【代人为邢州刺史仁夀中牛持节镇抚山东以颍为第一优诏褒】唐元徳秀【河内人调南和尉有惠政】元谊【贞元中邢州刺史徙漳水自州东二十里至钜鹿北十里入故河民皆頼之】髙承简【幽州人为邢州刺史时观察府责赋尤急承简代下戸数百输租】李绾【昌乐人为唐山令有仁政民立祠祀之】五代周王仁镐【龙冈人周显徳五年拜安国军节度视事翌日省其父母之墓呜咽谓所亲曰仲由以为不如负米之乐信矣郡有羣盗仁镐遣使遗以束帛谕之悉道去不复为盗】宋王徳用【赵州人真宗时为邢洺磁相巡检盗张霸相聚界上吏不能捕徳用以氊车载勇士诈为妇人饰过邯郸贼果来邀勇士奋出悉擒之】边肃【楚邱人真宗时知邢州防辽兵大入先是地屡震城堞摧圯无守备帝在澶渊密诏肃若州不可守聴便宜南保他城肃匿诏不督丁壮乘城而辟诸门悉所部兵阵以待之骑薄城下肃与战小胜辽人莫测也居三日引去时镇魏深赵磁洺六州闭璧不出老幼趋城者肃悉开门纳之】王防【馆陶人仁宗时知邢州复为河北转运使奏罗二牧监以地赋民导相卫邢赵水下天平景祐诸渠以溉民田初防建议时论者以为无益已而邢州民有争渠水相杀者始知防所建为利】刘从广【并州人仁宗时知邢州籍乡军之罢老者聴引子弟自代着为令】金石琚【定州人天眷中为邢台县令邢守贪暴属县掊取民财以奉琚独一物无所与既而守以贜败他令佐皆坐累琚以亷辨称职改秀容令】富察世杰【贸苏馆瓦都河人正隆中同知安国军节度使事时徴不已民不堪命犯法者众狱囚积四百余人世杰到官月余决遣畧尽富察世杰旧作蒲察世杰贸苏馆瓦都河旧作曷速馆干笃河今并译改】孙徳渊【兴中州人大定间为沙河令有盗秋桑者主逐捕之盗以刀自刺其足面曰秋桑例不禁采汝何得刺我主惧赂而求免盗不从诉之县徳渊曰若逐捕而伤创必在后今在前乃自刺也盗遂引服后迁昭义军节度使潞州破被执俄有拜于前者皆沙河旧民也密防徳渊由是得脱】李复亨【河津人为南和令盗割民家牛耳复亨尽召里人至使牛家牵牛遍过之至一人前牛忽惊跃诘之乃引服】贾益【通州人大安初安国军节度使调民夫修完城郭为战守备按察司止之不聴曰治城守臣事也按察何预既而兵至以有备解去】元刘肃【洺水人世祖居潜邸以为邢州安抚使兴铁冶行楮币公私頼焉】赵良弼【女直人世祖立邢州安抚司擢良弼为幕长邢久不得善吏且当要冲使者旁午民多流移良弼区画有方事或掣肘则请诸藩邸再阅嵗凡六往反所请无不从托克托以断事官镇邢其属横甚动相阻挠世祖时征云南良弼驰驿白其事遂黜托克托罢其属郡以大治　托克托旧作脱兀脱今译改】谢仲温【丰县人至元九年授顺徳路总管时方用兵江淮有寡妇鬻子以偿转输之直仲温出俸金赎还之】袁裕【洛阳人至元十九年为顺徳路总管郡有铁治提举张鉴无子买妾其妻妬而杀之裕捕其妻讯之服辜裕执法平允而疾恶不少贷如此】王结【定兴人仁宗时为顺徳路总管教民务农兴学孝亲弟长戢奸禁暴悉登于书俾朝夕阅习之属邑钜鹿沙河有唐魏徴宋璟墓乃祀二公于学表其言论风旨以励多士】尹泰【唐山人至正中为南和县尹涖政公勤大兴水利建闸濬渠溉田数百顷民感其惠立石颂之】明马旭【宣徳中内邱知县九年奏最当迁民乞留诏加秩还任】邱陵【兰阳人宣徳中平乡知县创立城垣筑堤四十里民得播种无水患号邱公堤山西饥民流入堍拊循之授以闲田归者千余戸乡有十二社各立社学诵之声达巷陌】曲亷【蓬莱人正统间为钜鹿知县初县东滨漳水田被漂没民多流亡亷先决其流次筑堤障之水既涸躬率垦辟树以桑枣嵗既丰稔复劝民出赢余捐籴本敛散以时储粟至万石立社学定三等科差流亡者皆归业九年狱无重囚民戸祝之】潘中矩【沔池人正徳间为广宗知县流贼入境中矩率吏民固守都御史杲督兵至索贿中矩曰知县贫安所得钱杲大怒故留老弱兵三百人于县中矩处置得宜兵皆畏服民亦不扰丁忧归百姓泣送遮道后杲败按騐郡邑独广宗无餽遗士论美之】韩璧【阳曲人正徳中授内邱知县时李逵子宗智结姻江彬恣横莫敢诘璧下车即按杀之彬矫旨逮系锦衣岳防彬伏诛璧复职】张继【鳯翔人成化间除顺徳知府境内河渠地髙水下灌溉不及继为制水车运水日溉田数百顷比获常数倍集桑椹数十石各县给民种之嵗増桑数万株蚕缫以兴有盗劫民财巡捕官执疑似者拷掠皆诬服当斩继按问疑似悉释之已而果获真盗】李攀龙【厯城人嘉靖中知顺徳府部内有种马监司増课至二千七百攀龙请悉蠲之又请减嵗输工部额徴増永年两县驿递以寛民力】何岑【抉沟人嘉靖中授邢台知县邢台多瘠硗而赋税与他邑沃壤等岑请于上官得嵗减征银九百余两罢冗役钱数百千邢故不知种稻岑就百泉诸水灌田数百顷遂为永利又覈得欺隐田六百余亩为学田以赡贫士及迁去百姓泣留遮道】朱诰【南阳人万厯中为邢台知县修堤闸劝农树桑躬履深山穷谷曲为经画邢人思之不忘】焦源溥【三原人万厯中授沙河知县防嵗歉赈济有方请蠲嵗额五百两时亲藩粟赈饥诏下各邑自运他邑皆役大姓有车牛者源溥曰欲救民而先扰民吾不忍也遣吏以官钱雇运吏胥舞文即一钱必置之法至穷巷细民每温言接之调濬县去民皆流涕有送至数百里外者】吉孔嘉【洋县人崇祯末为顺徳知府十五年　大兵临城悉力捍御力屈城破与妻张氏长子惠迪次子妇王氏并死马赠太仆寺少卿】唐一中【全州人崇祯中为钜鹿县教谕城陷死之】杜前【鹿邑人崇祯中为平乡知县城破前懐印至库中自缢死教谕潘希朗训导李愈芬阎慎行皆同时殉节】
　　本朝连登【奉天人顺治四年为顺徳知府嵗饥力为赈救全活甚多有猾吏以练习久任事登一日三其奸吏惕息改行擢山东登州兵备道有瞽者数十当辙卧曰吾軰不能覩公顔色请抚摩以志去思再拜痛哭而去其感人如此】钱国琦【奉天人顺治四年任广宗知县六年土冦攻城国琦率弟国璞等奋击贼败走邑頼以全方战时国琦中流矢手拔镞裹创复战血缕缕渍衣甲民为立碑纪事】朱玉【漳浦人为平乡典史骁勇善骑射顺治六年土寇大至玉以公事还自永平闻警不入私廨坐城上待旦出御之战于王固村颇有斩获马蹶被害邑人为建烈士亭以祀】王原祁【太仓人康熙中授任县知县县当大陆泽下流遇水潦田俱漫没原祁力请永免田赋三千余金民徳之】
　　人物汉路温舒【字长君钜鹿东里人父为里监门使温舒牧羊温舒取泽中蒲截以为牒编用写书习稍善求为狱小吏因学律令县中疑事皆问焉又受春秋通大义举孝亷为山邑丞宣帝即位温舒上书言宜尚徳缓刑帝善其言迁广阳私府长内史举温舒文学髙第厯临淮太守治有异迹卒于官】侯芭【钜鹿人雄弟子受太元法言雄卒为起坟心丧三年】张禹【字伯达赵国襄国人性笃厚节俭父歆为汲令卒吏人赙逆数百万悉无所受又以田宅推与伯父身自寄止举孝亷拜扬州刺史亲録囚徒多所明举迁下邳相引蒲阳阪水溉田民用赈给入为大司农拜太尉延平元年迁太傅邓太后以殇帝初育诏禹舍宫中五日一归府朝见特赞与三公絶席永初元年以定防功封安乡侯】田丰【字元皓钜鹿人天姿杰权畧多竒为袁绍别驾劝绍迎天子绍不纳后绍败于官渡军将皆拊膺而泣曰向令田丰在此不至于是绍还谓左右曰不用田丰言果为所笑杀之】三国魏张臶【字子明钜鹿人少游太学学兼内外后归乡里袁绍前后辟命不应移居上党并州牧髙干表除乐平令不就徙遁常山门徒数百人迁居任县太祖为丞相辟不诣卒时年一百五嵗】南北朝魏游雅【字伯度广平任人太武时与髙允等俱知名征拜中书博士厯散骑侍郎受诏改定律制出为东雍州刺史亷白有惠政徴为秘书监髙允作徴士颂有云孔称游夏汉美渊云遐哉伯度出类离羣其雅服如此】游明根【字志逺雅从祖弟年十六于白渠坎为窟读书积嵗太武擢为中书学生孝文时累迁仪曹尚书大鸿胪卿防定律令屡进谠言以年老表求致仕帝行礼辟雍以明根为五更卒諡靖侯明根厯宫内外五十余年处身仁和而接物礼让时论重之】游肇【字伯始明根子孝文初累迁太子中庶子父老求解官扶侍出为本州南安王镇北府长史带魏郡太守甚有声绩厯大府廷尉卿兼御史中尉明帝即位再迁尚书右仆射元又废灵太后将害清河王怿集公卿防议众莫不失色顺旨肇独抗言不可终不下署卒諡文贞肇外寛内刚躭好经传手不释书善周易毛诗尢精三礼为易集解撰冠婚仪白珪论诗赋表啓凡七十五篇谦亷不竞清平寡欲为廷尉时宣武尝勅肇有所降恕执不从曰陛下自能署之岂可令臣曲笔也其执意如此】隋游元【字楚客明根裔孙仕周厯夀春令谯州司马俱有能名帝时累迁尚书度支郎宇文述等九军败绩帝令元按其狱述时贵幸遣家僮请属元不见他日按述愈急仍以属请状劾之帝嘉其公正奉使黎阳督运杨元感作逆元以正义责之元感怒囚之脇以兵竟不屈遇害赠银青光禄大夫】李孝贞【字元操柏仁人好学能属文射防甲科拜给事中髙祖为丞相以讨尉迟廸功授上仪同所着文集二十卷】唐李元憕【邢州人博学善天步律厯性恭顺未尝敢语人宋璟尝师之既当国厚遗以束帛将荐之朝拒不答洺州刺史元行冲邀致之问经义毕赠衣服辞曰吾躯不可服新丽惧不称以速咎也卒年八十余】宋璟【邢州南和人耿介有大节好学工文词举进士中第累迁鳯阁舍人居官鲠正张易之诬魏元忠引张说为验璟教说以实对元忠乃免复迁左台御史中丞有飞书告张昌宗者璟固请下吏明国法数忤太后旨神龙初为黄门侍郎武三思怙宠数有请于璟璟厉荅曰今复子明辟正宜以就第安得尚于朝政独不见产禄事乎帝怒韦月将告三思事已诏殊死璟请付狱按而后刑帝益怒璟曰请先诛臣不然死不奉诏乃流月将岭南睿宗立拜吏部尚书铨总平允开元初累封广平郡公与姚崇同心辅政以尚书右丞相致仕卒赠太尉谥文贞璟风度凝逺人莫沥其量为宰相务清政刑使官人皆任职唐世辅弼前称房杜后称姚宋云】李嗣真【字承胄柏仁人多异数中明经为始平令风化大行擢太常丞知五礼仪太常缺黄钟嗣真居崇业里疑土中有之道逢一车铎声甚厉嗣真曰此宫声也市以归振于空地若有应之者掘之得钟众乐遂和永昌中以右御史中丞知大夫事来俊臣狱方炽嗣真上书谏不纳俊臣诬以反流藤州久得还卒赠济州刺史諡曰昭武后尝问嗣真储贰事对曰程婴杵臼存赵氏孤古人嘉之后悟中宗乃安】李懐逺【字广徳柏仁人少孤嗜学宗人欲借以髙防懐逺辞退而曰因人之势髙士耻之擢四科第累官至同中书门下三品爵赵郡公懐逺久贵益素约不治居室尝乘欵段马仆射豆卢钦望谓曰公贵显顾当然耶懐逺曰吾幸其驯不愿他骏卒赠侍中諡曰成子景伯景龙中为谏议大夫中宗宴侍臣酒酣命各为回波辞或以诏言媚上景伯独为箴规语帝不悦中书令萧至忠曰真谏官也终散骑常侍】魏传弓【钜鹿人为监察御史嫉中人辅信义欲勘奏其奸窦怀贞曰是安乐主所信任者奈何绳之传弓曰王□坏矣正坐此属今日杀之明日死无所悔】宋陈荐【字彦升沙河人举进士从韩琦定州河东幕府性木疆简澹琦毎语人曰亷于进勇于退嫌疑问毫发不处与人交久而不变如彦升者无几也神宗时累迁资政殿学士屡求退以为本州命两省燕钱资善堂擢其子厚御史台主簿卒赠光禄大夫】王觉【邢州人六世同居真宗时旌表仍蠲其课调】元刘秉忠【字仲晦邢州人生而风骨秀异志气英爽不羁八嵗入学日诵数千百言年十七为邢台节度使府令史以飬其亲寻弃去隐武安山中为僧后游云中世祖在潜邸海云禅师被召过云中闻其博学多材艺邀与俱行既入见应对称旨遂留藩邸上书数千百言皆天下大计世祖征大理云南及伐宋每以天地好生力赞于上所到全活不可胜计至元初拜太保防预中书省事既受命以天下为己任知无不言每因顾问輙推荐人物他如颁章服举朝仪给俸禄定官制皆自秉忠之为一代成宪卒赠太师諡文正仁宗时进讨常山王】刘秉恕【宇长卿秉忠弟好读书年弱冠受易于刘肃与兄同事世祖擢礼部侍郎邢州安抚使厯彰徳等五路总管所至有惠政召除礼部尚书终平阳路总管】张文谦【字仲谦沙河人刘秉忠荐于世祖召对称旨命掌王府书记邢州当要冲初分二千戸为勲臣食邑嵗遣人监领徴求百出民弗堪命文谦言之世祖择人往治洗涤蠧敝革去贪暴流民复归不期月戸増十倍世祖征大理欲屠其城文谦力諌止之中统元年立中书省以文谦为右丞建立纲纪讲明利病以安国便民为务诏令一出天下有太平之望累官枢密副使卒赠太师追封魏国公諡文宣】郭守敬【字若思邢台人大父荣通五经精于算数水利使守敬从刘防忠学中统初张文谦荐之世祖面陈水利六事授银符副河渠使兴复西夏唐来汉延诸渠灌田九万余顷十二年造授时厯以守敬掌测验推步首言厯本在于测验而测验莫先仪表乃尽考旧仪之失创作简仪候极仪玲珑仪仰仪诸式拜太史令比次厯书数百卷表上之寻遣相度滦河又陈水利十一事渠成漕极便赐名通惠河再迁至昭文馆大学士卒年八十有六仁宗尝谓宰相曰郭太师神人也】马亨【字大用南和人少孤事母孝太宗时河北东西路使王晋辟为掾以才干称厯櫂转运司副使世祖在潜邸以刘秉忠荐召见甚器之授京兆榷课所长官凡五年民安而课裕中统初授工部侍郎上言便宜六事至元初进戸部尚书为兀里马所诬免官寻还京师　卒兀里马旧作阿里马今译改】孔璠【字诚甫先圣裔父天祐迁唐山为唐山人璠识度不凡至元中授陜西规措河渠副使凿郑□渠溉田四千五百顷迁徽州路总管府判官谳狱平恕民自不寃】董朴【字泰初顺徳人皇庆初以翰林修撰致仕朴所为学自六经及孔孟微言与凡先儒所以开端阐幽者莫不研极其旨而防通之事亲孝与人交智愚贵贱一待以诚或有犯之者夷然不与校家近龙冈学者称龙冈先生云】明侯泰【南和人洪武末由礼部员外郎超擢刑部右侍郎建文中进尚书出督军饷京师失守泰被执不屈死】刘凖【唐山人邑诸生父丧庐墓野烧将及凖悲号而火止正统中旌表】刘镛【邢台人邑诸生父为五台训导与母卒于官镛扶榇归葬庐于墓种其旁风雹不为害正统中旌表】崔恭【字克让广宗人正统进士除戸部主事督饷延绥有能声以杨溥荐擢知莱州府居府六年莱人以比汉杨震厯湖广右布政司以左副都御史廵抚苏松诸府所兴革皆便民浚仪徴漕河治呉淞江修曹家港蒲滙塘新泾诸水利进吏部侍郎拜尚书以母丧归起南京吏部恭亷靖自守不为矫饰在吏部尤知大体能爱人材一时善类归心焉卒赠太子太保諡庄敏】朱裳【字公垂沙河人正徳进士授御史按山东前御史王相忤镇守中官黎鉴被诬下狱裳抗疏直相劾鉴八罪帝还自宣府裳请下罪已诏以收人心不报及幸南都久裳又极陈小人荧惑之害出为巩昌知府嘉靖初以治行卓异迁浙江副使累官右副都御史总理河道数条上方畧裳有学行攻苦食淡三十年如一日隆庆中追赠戸部右侍郎諡端简】赵孔昭【字子潜邢台人嘉靖进士授防陵知县以治征为御史有直声出按浙江尚书赵文华讨陶宅倭败绩孔昭劾之文华欲委罪苏松巡抚曹邦辅孔昭力争乃止隆庆时巡抚浙江改督漕运防淮徐大水力请蠲赈招商平粜全活甚重神宗初复抚山西终兵部左侍郎孔昭亷毅自持遇权幸不易操故所至皆克树立】王本固【字子民邢台人嘉靖进士授御史按浙江奸民汪直导倭为乱胡宗宪诱致欲官之本固执不可卒置重辟宗宪倚严嵩势倾中外本固勘事輙具实大忤嵩意复出为陜西副使厯进南京吏部尚书张居正属去所恶言官二人本固不从遂归本固强毅屡不合于柄臣时服其鲠正云】赵文炳【字为光任县人隆庆举人由知县擢御史出按湖广奏□木纲之役再按山西首疏劾中使殃民八事有奸民倚藩为□贿夺官地有司莫敢问文炳下檄亲文之积一清】陈登云【字从龙唐山人万厯进士授御史按辽东还命按山西防大祲疏请赈济后按河南毁一切淫祠檄各属立常平仓为备荒计是嵗荐饥登云以民所食雁粪函封具防以闻上帑金十万赈之民頼以全】傅梅【邢台人万厯举人由登封知县入为刑部主事张差挺击之岳司官胡士相等受贿将饰以风癫梅力争之狱乃成及差弃市犹虑其潜易请自监刑自是羣小疾之以京察夺官崇祯中由台州知府里居十五年　大兵至与知府吉孔嘉在籍中书舍人孟鲁鉢皆殉节死之赠梅太常卿鲁鉢工部主事乾隆四十一年并　　赐諡节愍】赵智【钜鹿人与弟慧并有孝行盗至将杀其母智与慧争代死贼俱释之】张梦龄【平乡人崇祯举人授任邱教谕戊寅城陷不屈死之乾隆四十一年　　子入忠义祠】
　　夲朝智懐行【内邱人邑诸生少家贫为佣以养父母父病思甘泉时久旱泉竭祷于家之古井清泉迸溢嫂殁遗子在襁褓懐行令妻舍己子乳之己子寻死无怨尤明末流宼簿城下怀行以母兄皆在外缒城出求之为贼所执具以情告贼义而释之既得母负以入城复往寻兄贼方防兄树上懐行伏地请代并得释方遇贼时贼帅问城中强弱懐行盛言兵众粮多贼信之竟解围去及亲丧庐墓三年顺治十七年　诏旌其门】赵□【字子静唐山人明末以防受商河知县后弃官归居母丧庐于墓侧父丧亦如之顺治中　　诏旌其闾】夏谟【平郷人顺治初授崇仁知县值宼乱谟往抚谕为贼所拘胁降不屈竟死之】栾养重【任县人天性淳朴顺治初父为贼所得将杀之养重请以身代贼怜其孝得释将析产尽让之伯仲一无所争年逾耄耋未尝入城市】苏竒英【广宗人明末大饥父客死山东钜野竒英求之不得昼夜号泣声彻原野忽遇一老人指其处齧指沥血验之果是遂负骨归葬同邑刘汉儒甫周嵗父游于外流离至辽海再娶梁氏生子不通音问者二十年汉儒后访至父母已俱没弟为毫家奴乃哀求主人赎其弟徒步千里负骸骨归与已母合】姬登第【邢台人为宁夏广武营游击雍正二年进勦棹子山逆畨死于阵赐防廕一子】刘典生【南和人事亲以孝闻父病二十余年每有所嗜輙负薪入市虽数十里外无不穷求之必得而后归值河冰坚冻父思食鱼典生即持网河滨叩头黙祷冰忽解竟获巨鳞乾隆七年奉旨旌奬】
　　列女南北朝魏　卢元礼妻李氏【柏人人赵郡太守李叔引女范阳卢元礼之妻性至孝父卒号恸几絶者数四及元礼亡氏追亡抚存礼无违者事姑以孝敬着母崔终于洛阳凶问到举声恸絶一宿乃苏往奔丧攀榇号踊遂卒有司以状闻诏追号贞孝女宗易其里为孝徳里】明张氏女【名端庄邢台人正徳六年流贼至其家女奔投井中贼出之逼令易衣女大骂被杀事闻旌表】王氏女【名玉梅沙河人诸生王得时女正徳六年流贼至得时多力夺贼刀伤二贼贼怒复率众焚其家时女年十七贼驱之行女且行且骂贼杀之仍三断其尸事闻旌表】吕堂妻范氏【南和人正徳六年流贼至掠妇女数十于冀家屯氏在掠中泣告同执者曰今日之事有死而已至贼营贼贼环坐命氏行酒不应则命引出斩之氏度不可脱以头触贼贼怒剉杀之同邑师万妻牛氏亦为贼所掠骂贼被杀】陈氏女【钜鹿人许聘诸生王弼正徳七年流贼至女被掳乘间逃匿贼复索得之厉声骂贼遂遇害时年十七】李氏女【钜鹿人年十六许聘朱秉衡未嫁为乱兵所执逼之大骂不从支解而死】陶恒妻杨氏【广宗人正徳七年流贼劫掠匿草莽中贼搜得欲汚之氏坚拒贼缚于树露刃胁之终不屈遂被害】刘氏女【任县人许字诸生李日茂未嫁而日茂死女时年十七往视敛成服痛哭几絶既归取服饰尽焚之自缢而死】张彦方妻赵【氏唐山人彦方病卒氏号泣终日距尸自缢】
　　本朝樊时新妻张氏【顺徳府人年二十五而寡守节至九十九嵗顺治初　旌表】吴氏女【顺徳府人年十六未字隣人王谟伺其父出持刀逼之女骂詈不从被杀乡里呜于官谟伏法女　旌表】陈振兹妻王氏【顺徳府人年十四归振兹方三日土冦掠其家逼之氏以砖击破贼酋遂遇害同郡段其妻赵氏兵变夫为所害氏骂贼不已亦见杀】魏国辅妻祝氏【顺徳府人年十六夫亡誓以身殉舅姑百计防之遂不食死同郡王国柱妻张氏夫亡痛哭三日自经柩侧】张奉先女【广宗人奉先夫妇相继殁遗二子俱幼穉女昼夜勤织絍鞠两弟成立遂终身不字乡人称其贞孝】张三近妻王氏【内邱人年十八夫亡孝事舅姑姑病瘫势甚危吮之遂愈康熙初　旌表】史有邦妻谭氏【广宗人夫他出氏往田中村豪厐某逼之胁以刃氏怒骂被杀同里李乔龙妻裴氏夫出独居邻人张徳入室戏之愧忿自缢又邢台苑成维妻池氏为强暴所逼投井死俱雍正中　旌表】张琰女巧儿【邢台县人年十四为毛氏养媳夫欲茍合坚拒被斫死乾隆十六年　旌表同县袁进堂妻张氏李素妻康氏化时舒妻郭氏爼贵乡妻张氏苏宗元妻黄氏吴成名妻孙氏王世擢妻景氏张允昌妻刘氏化永泰妻张氏刘玉海妻沈氏贾志贵妻苗氏达恒妻金氏李文鉢妻袁氏邵允修妻胡氏傅鸣臯妻张氏陈喜方妻孔氏张壬妻李氏俱夫亡守节先后　　旌表】张四子妻侯氏【沙河县人拒强自尽乾隆八年　旌表同县李有福妻董氏张储贵妻元氏俱遇暴不汚羞忿自缢先后　旌表又姚绍尧妾杜氏尚毓荣妻赵氏张所裕妻刘氏张天名妻李氏皆夫亡守节先后旌表】王京保妻郭氏【南和人有恶少欲汚之氏坚拒不从被杀乾隆二十五年　旌表同县温守库妻许氏侯嵩妻王氏郭金环妻张氏张汝琈妻李氏韩妻赵氏侯徳妻杨氏徐煜妻赵氏要三儿妻王氏郑伉妻路氏李化龙妻刁氏孙勇伦妻窦氏巩甡妻李氏师延训妻王氏王桂妻张氏孙光煜继妻张氏妾李氏魏琰妻要氏郑纬妻师氏要廷璋继室樊氏王洽妻丁氏阎国栋妻丁氏阎襄妻彭氏刘文斌妻箫氏王洸妻萧氏刘文相妻赵氏皆夫亡矢志守节先后旌表】窦保住妻苗氏【平乡县人力拒强暴投井自尽乾隆七年　旌表周县李含白妻陈氏李珩妻孙氏徐思忠妻李氏厐俊英妻马氏王起元妻李氏皆夫亡守节先后　旌表】王竒富女二姐【钜鹿县人守正不汚羞忿自缢乾隆九年　旌表同县李明诗妻吴氏遇强不从羞忿自缢乾隆十四年　旌表又姚思鳯妻李氏髙进妻邢氏张麒麟妻郭氏尼金锡妻于氏皆夫亡矢志守节先后旌表】王士曾女二姐【广宗人有强暴欲汚之坚拒不从被斫死乾隆九年旌表同县孙学文妻周氏遇暴不汚羞忿自缢乾隆八年　旌表】段志学妻秦氏【唐山县人遇强不汚羞忿自尽乾隆二十七年　旌表周县王忠子妻李氏有强暴欲汚之守正不从羞忿自缢乾隆二十八年　旌表又李兆麟妻万氏赵昆璧妻冀氏李梦麒妻孟氏张玉名妻乔氏李寛妻王氏赵希鼎妻段氏李徳俭妻郭氏刘知临妻孟氏赵瑄妻乔氏皆夫亡守节先后旌表】阎邦重妻董氏【内邱县人夫亡矢志守节乾隆九年　旌表同县段行余妻杜氏王志臣妻杜氏王三桂妻郑氏王玉树妻刘氏翼铮涛妻翟氏乔鉢继妻赵氏刘化川妻刘氏冀铮妻韩氏和祥妻杜氏王令树妻吕氏赵有定妻马氏皆夫亡守节先后　旌表】孙洪妻贾氏【任县人遇暴不汚羞忿自缢乾隆二十年　旌表同县宋来聘妻梁氏力拒强暴守正不汚羞忿自缢乾隆二十九年　旌表又王□妻杨氏李凖铭妻孟氏郭有徳妻葛氏王寛妻张氏谢安仁妻贾氏孟坤妻刘氏孙云泰妻霍氏李绍曾妻谢氏苗堦妻孟氏张兆田妻李氏孟贞惠妻王氏孔□衍妻陈氏防兆祥妻卢氏霍配妻吉氏孟洪范妻马氏曹复曾妻孙氏王国模妻贾氏王国楫妻李氏王修徳妻穆氏陈明达妻屈氏侯喜聚妻贺氏陈聨魁妻张氏谢勤妻赵氏张荣光妻孙氏孙贵妻王氏马克防妻贾氏左良能妻张氏司元恺妻梁氏王如经妻司氏王子恭妻镡氏葛振功妻周氏俱夫亡守节先后　　旌表】
　　土产丝布【唐书地理志邢州土贡乐史太平寰宇记邢州产绵宋史地理志邢州贡绢】瓷器【唐书地理志邢州土贡乐史太平寰宇记邢州产白瓷器宋史地理志邢州贡白瓷琖】刀【唐书地理志邢州土贡】文石【唐书地理志邢州土贡金史地理志邢州产元精石】铁【通志出沙河县】梨【内邱县产宋范成大有内邱梨园诗　按宋王存元丰九域志邢州土贡解王沙附记于此】








　　钦定大清一统志卷二十
&lt;史部,地理类,总志之属,大清一统志,广平府图&gt;
&lt;史部,地理类,总志之属,大清一统志,广平府图&gt;
&lt;史部,地理类,总志之属,大清一统志,广平府表&gt;
&lt;史部,地理类,总志之属,大清一统志,广平府表&gt;
&lt;史部,地理类,总志之属,大清一统志,广平府表&gt;
&lt;史部,地理类,总志之属,大清一统志,广平府表&gt;
　　钦定四库全书
　　钦定大清一统志卷二十一
　　广平府【在　京师西南九百五十里东西距一百七十里南北距一百三十三里东至山东临清州界一百里西至河南彰徳府武安县界七十里南至彰徳府临漳县界八十三里北至顺徳府南和县界五十里东南至大名府治一百二十里西南至彰徳府林县治三百里东北至顺徳府广宗县治一百四十里西北至顺徳府治九十里】
　　分野天文昴分野大梁之次【乐史太平寰宇记洺州星分昴宿一度】建置沿革禹贡冀州之域春秋属晋战国属赵秦为邯郸郡地汉初分置广平郡【郦道元水经注秦距鹿郡景帝中元元年为广平郡】征和二年改平干国五鳯二年复为广平国属冀州后汉建武十三年省广平国为钜鹿郡地建安十七年割广平任城二县属魏郡余仍属钜广十八年分置魏郡西部都尉三国魏黄初二年复置广平郡晋属司州后魏因之北周建徳六年于郡置洺州隋开皇初废郡存州大业初改州为武安郡唐武徳初复曰洺州二年陥窦建徳四年建徳平立山东道大行台五年罢行台置大总管府六年罢总管天寳元年复曰广平郡乾元元年复曰洺州属河北道五代因之宋仍曰洺州广平郡属河北西路金因之元太宗八年置邢洺路宪宗二年为洺磁路至元十五年改广平路隶中书省明洪武初曰广平府属北平布政使司永乐后直隶京师
　　本朝因之领州一县九
　　永年县【附郭东西距九十五里南北距七十二里东至曲周县界二十五里西至河南彰徳府武安县界七十里南至成安县界二十二里北至顺徳府南和县界五十里东南至肥乡县治四十里西南至邯郸县界五十里东北至鸡泽县治七十里西北至顺徳府邢台县界四十五里春秋晋曲梁邑汉置曲梁侯国属广平国后汉属魏郡晋属曲梁县属广平郡后魏为广平郡治北齐省曲梁改置广年县隋仁夀元年避讳改曰永年大业初为武安郡治唐为洺州治五代宋金因之元为广平路治明为广平府治　本朝因之】曲周县【在府东北四十里东西距五十里南北距五十里东至山东东昌府邱县界三十五里西至永年县界十五里南至肥乡县界二十五里北至鸡泽县界二十五里东南至东昌府馆陶县治九十里西南至肥乡县治五十里东北至威县治七十里西北至鸡泽县治三十五里汉武帝建元四年置曲周县属广平国后汉属钜鹿郡晋省后魏景明中分平恩置曲安县属广平郡北齐省隋开皇六年复置曲周县属洺州大业初并入洺水县唐武徳四年复置属洺州五代因之宋熙宁三年省为镇入鸡泽县元祐二年复置寻复废四年又置属洺州金因之元属广平路明属广平府　本朝因之】肥乡县【在府东南三十五里东西距四十里南北距四十七里东至广平县界二十里西至邯郸县界二十里南至成安县界二十二里北至永年县界二十五里东南至广平县治三十里西南至成安县治三十五里东北至曲周县治五十里西北至永年县治三十五里汉置列人县属广平国又置邯沟候国属魏郡后汉省邯沟以列人属距鹿郡三国魏黄初二年分置肥乡县初属广平郡晋因之后魏改属魏郡东魏天平初并肥乡入临漳县髙齐又省列人县隋开皇十年复置肥乡县属磁州十六年改属洺州唐武徳初属紫州四年属磁州六年还属洺州五代宋金因之元属广平路明属广平府　本朝因之】鸡泽县【在府东北六十里东西距六十五里南北距四十一里东至威县界三十五里西至永年县界三千里南至永年县界三十五里北至顺徳府平乡县界六里东南至曲周县治三十里西南至永年县治六十里东北至顺徳府广宗县界三十里西北至顺徳府南和县界八里汉置广平县为广平国治后汉省广平国以县属钜鹿郡建安十七年割属魏郡晋属广平郡后省后魏太和二十年复置属广平郡北齐并入广平县隋开皇中复置广平县后改曰鸡泽大业初仍并入永年县唐武徳四年复置鸡泽县属洺州五代宋金因之元初并入永年后复置属广平路明属广平府本朝因之】广平县【在府东南六十里东西距四十里南北距二十五里东至大名府元城县界二十五里西至成安县界十五里南至大名府大名县界十五里北至肥乡县界十里东南至元城县治六十里西南至成安县治三十里东北至山东东昌府馆陶县治七十里西北至肥乡县治三十里汉魏郡魏县地金大定七年始分置广平县属洺州元属广平路明属广平府　本朝因之】邯郸县【在府西南五十里东西距六十五里南北距五十里东至肥乡县界三十里西至河南彰徳府武安县界三十五里南至磁州界二十五里北至永年县界二十五里东南至成安县治五十里西南至磁州界二十里东北至永年县界三十里西北至武安县治三十五里春秋时卫地后属晋战国为赵国都秦始皇十九年置邯郸郡汉髙帝四年改置赵国治邯郸县景帝三年复为邯郸郡五年复为赵国属冀州后汉因之建安十七年国废以县属魏郡三国魏属广平郡晋初因之后又属魏郡后魏太平真君六年还属广平郡东魏天平初并入临漳县隋开皇十六年复置属武安郡唐武徳四年属磁州贞观元年属洺州永防元年又属磁州五代宋金元因之明洪武初改属广平本朝因之】　成安县【在府南六十里东西距四十里南北距五十里东至广平县界二十五里西至磁州界十五里南至河南彰徳府临漳县界二十二里北至永年县界二十八里东南至大名府大名县界二十五里西南至临漳县治二十五里东北至肥乡县治三十里西北至邯郸县治五十里春秋晋干侯邑汉置斥邱县属魏郡后汉晋反后魏因之东魏天平初并入临漳北齐改置成安县属清都尹隋属魏郡唐武徳元年属磁州贞观元年还属相州天祐二年复曰斥邱三年属魏州五代后唐复曰成安宋属大名府金属洺州元至元二年并入滏阳后复置属磁州明改属广平府本朝因之】威县【在府东北一百十里东西距七十里南北距九十里东至山东东昌府临清州界五十里西至顺徳府平乡县界二十里南至东昌府邱县界二十里北至冀州南宫县界七十里东南至东昌府馆陶县治六十里西南至鸡泽县治六十里东北至清河县治七十里西北至顺徳府广宗县治二十五里汉距鹿县地后汉和帝时分置广宗县属距鹿郡晋属安平国石赵于县置建兴郡寻废后魏太和十一年置广宗郡寻罢孝昌中复置属司州隋仁夀元年避讳改曰宗城属清河郡唐武徳四年于县置宗周九年州废属贝州天祐三年复曰广宗属魏州五代后唐复曰宗城宋属大名府金改属洺州又増置洺水县元初省宗城入洺水宪宗二年自井陉移威州来治至正中省洺水入威州明初降为威县属广平府　本朝因之】清河县【在府东北一百八十里东西距五十里南北距三十里东至山东东昌府夏津县界三十里西至顺徳府广宗县界二十里南至东昌府临清州界二十五里北至冀州南宫县界五里东南至临清州治五十里西南至威县治七十里东北至东昌府武城县治五十里西北至南宫县界五十里汉髙帝置清河郡治清阳县领信城等县后汉建初七年为清河国建和二年移国治甘陵省清阳信成皆入之晋及后魏为清河县地北齐始移清河郡及清河县废故信成县改县曰武城后周曰宣政元年郡置贝州隋开皇初郡废仍改州治武城县曰清河大业初复为清河郡唐武徳四年复曰贝州开元二十三年兼移清阳县于州治天寳元年改清河郡乾元元年复曰贝州属河北道五代晋天福三年于州置永清军节度周显徳初军废宋初复置永清军庆歴八年军罢改曰思州属河北东路熙宁四年省清阳县入清河金移思州治歴亭以清河为属县元太宗七年割属大名路明初改属广平府　本朝因之】磁州【在府西南一百二十里东西距一百五十五里南北距八十里东至成安县界五十五里西至河南彰徳府涉县界一百里南至彰徳府安阳县界三十里北至邯郸县界五十里东南至彰徳府临漳县界四十里西南至彰徳府林县治一百八十里东北至邯郸县治七十里西北至彰徳府武安县治九十里汉魏郡武安县地后周分置滏阳县隋开皇十年于县置磁州大业初州废属魏郡唐武徳元年复置磁州贞观元年州废属相州永防元年复置磁州属河北道天祐三年改曰惠州五代唐复曰磁州宋曰磁州滏阳郡属西路金因之元太祖十年改置滏阳军节度属正定路太宗八年属邢洺路宪宗二年属洺磁路至元十五年属广平路明洪武初省滏阳县入州属河南彰徳府本朝雍正四年改属广平府】
　　形势邯郸北通燕涿南有郑卫漳河之间一都防也【汉书地理志】万山盘礴泉流环滙【图经】肘翼太行背沃洺水【府志】
　　风俗土广俗杂大率精急髙气势【汉书地理志】人性敦厚务桑农好尚儒学【隋书地理志】地杂斥卤宜于牧畜【宋史地理志】
　　城池广平府城【周九里有竒门四濠广十二丈明嘉靖中因旧甃筑　本朝康熙七年重修乾隆三十一年复修】曲周县城【周五里门四引滏水为濠广四丈余明万歴四十六年因旧修筑　本朝顺治中重修】肥乡县城【周七里门四明崇祯十三年砖筑　本朝康熙四年为漳水所圮寄治城东旧店营雍正九年知县王建中迁复旧治重筑城周五里门四濠广二丈】鸡泽县城【周三里有竒门三濠广五丈明崇祯十三年甎筑】广平县城【周三里有竒门三濠广二丈明天顺间土筑崇祯十三年甃甎　本朝康熙四十二年漳水泛溢城圮寄治于城西北一里许建筑新堡康熙五十年仍复旧基筑土城门三濠广三丈】邯郸县城【周七里有竒门四濠广二丈明嘉靖二十五年筑　本朝康熙七年重修乾隆十九年复修】成安县城【周三里有竒门三明正统中因旧地修筑崇祯十二年甃甎城　本朝康熙七年重修乾隆六年复修】威县城【周六里有竒门四外有濠金元时旧址　本朝屡经修葺】清河县城【周三里门三外有濠明正徳七年于旧城东南隅改筑　本朝康熙十四年重修】磁州城【周八里有竒门四濠广二丈明洪武二十年因旧重筑正徳中甃甎　本干康熙中重修乾隆二十年复修三十一年又修】
　　学校广平府学【在府治东南金建元末废明洪武四年重建　本朝屡修入学额数二十名】永年县学【在县治西明洪武十一年自县东北徙建于此　本朝屡加修葺入学额数十五名】曲周县学【在县治东金大定中建明代屡加修葺　本朝雍正十一年重修入学额数十五名】肥乡县学【在县治东南宋天圣中建元明以来屡加修葺　本朝顺治十三年以漳水决移置旧店营雍正九年知县王建中就原址复建入学额数十五名】鸡泽县学【在县治东金成安三年建元明屡有修葺　本朝雍正十一年修乾隆九年又修入学额数十八名】广平县学【在县治东南明洪武三年建　本朝康熙四十二年圮于水移置新堡五十年知县华士防就原址重建入学额数十二名】邯郸县学【在县治西旧在县治东南明洪武十年迁建于此　本朝顺治十四年修雍正六年又修入学额数十一名】成安县学【在县治东南明洪武三年建　本朝雍正九年修入学额数十八名】威县学【在县治东南明洪武八年建　本朝顺治十八年修乾隆元年又修入学额数十二名】清河县学【在县治东南金大定四年建元明以来屡修本朝顺治雍正问复修入学额数十八名】磁州学【在府城东旧在州治西北明洪武五年迁建此　本朝屡经修葺入学额数十八名】清晖书院【在府城东门外旧曰荷花馆明万歴中知府蒋以忠建　本朝康熙八年圯十一年知府刘光荣重修五十五年知府王嗣衍重修立学于堂之西匾额曰莲花书院乾隆六年知府任大业重葺改今名八年知府吴谷拓地建斋舎广聚生徒　按曲周县治有毓英书院乾隆六年建肥乡县有清漳书院在县学前乾隆十一年建邯郸县有邯郸书院在县治西乾隆十年建其余各州县乡社俱有义学又按府治学署西旧有漳川书院明正徳中建府东闗有紫山书院曲周县东北马罗堡旧有安仁书院县东闗有公善书院今皆废肥乡县治西旧有崇徳书院明隆庆中建后改为学道署威县治西有洺阳书院磁州西南七里有滏阳书院皆明嘉靖中建今皆废附见于此】
　　戸口【原额人丁三十六万四千六百一十八又滋生丁二万四千八十六】
　　田赋【田地七万二千四百五十八顷十五亩零征银三十二万四千一百九十三両二钱一分零】山川聪明山【在永年县西六十里邯郸县紫山之别峯也或以为即古之邯山周围俱石形势髙峻上有聪明神庙】狗山【在永年县西六十里李吉甫元和郡县志在临洺县西十里山顶石上有狗迹因名武徳五年太宗亲讨刘黒闼　此立营旧志今名娄山】兎山【在永年县西六十里峯峦髙峻岩壑幽深】红山【在永年县西七十里距紫山之北迥峯环涧形势巘﨑上有泉自石罅下注成川下有屯曰丰稔屯】天台山【在肥乡县西南十五里土山无石髙数丈又县南四里旧有浮邱山亦土阜今圮】　鳯起山【在鸡泽县治后中峯鼎峙树木防郁今仅存坏土】辘轳山【在广平县南二里】紫荆山【在广平县东北三十里旧漳河旁又子山在县西北半里县境平衍无林峦泉石之胜辘轳诸山仅同冈阜】堵山【在邯郸县西三十里紫山南山势如堵墙故名汉书地理志邯郸有堵山即此又汉书注张晏曰邯山在邯郸县东城下水经注牛首水东歴邯郸阜张晏所谓邯山也元和郡县志邯山在邯郸县东南五里旧志今湮】紫山【在邯郸县西北魏书地形志邯郸有紫山隋书地理志临洺有紫山太平寰宇记隋图经云紫山春夏有气蓊山下有石石上菖蒲一寸有九节岩产紫石英旧志在邯郸县西北三十里山势耸防冈峦复一名马服山以上有赵奢冢也又有王桥洞】葛山【在邯郸县西北三十里紫山之东上有防泉林木森葛藟尤盛故名】神麕山【在磁州西四十里山海经神麕之山其上有文石旧志在州西四十里下有黒龙泉】贺兰山【在磁州西北四十里相传贺兰真人居此】白土山【在磁州西北七十里以地产白土而名】黄要岭【在府城西七十里土岭平漫长二十里髙三里】双冈【在邯郸县西北一名卢家疃唐建中二年马燧遣将李自良等御田悦于防冈即此】白虎冈【在清河县西南二里】牛尾冈【在磁州西南二十里】滏阳河【即滏水源出磁州神麕山东北流经邯郸县东三里又东北经永年县南五里又东北经曲周县东一里又北经鸡泽东十二里又北经顺徳府平乡县界山海经神麕之山滏水出焉东流注于欧水淮南子坠形训滏出景髙诱注景山在邯郸西南滏水所出南入漳其源沸涌势如釡中汤故曰滏今谓之滏口元和郡县志滏水出滏阳县西北四十五里鼓山太平寰宇记源出鼔山南岩下其水冬温夏冷元史中统三年王允中请开洺州滏河以溉民田至元元年以洺磁路引漳滏洹水溉田致御河浅澁盐运不通塞分渠以复水势又河渠志至元五年洺州路请疏涤旧渠置坝牐引滏水分灌洺州城濠以济民用又郭守敬言磁州东北滏漳二水合流处引水由滏阳邯郸洺州永年下经鸡泽合入澧河可灌田三千余顷旧志滏有源一出神麕山黒龙洞口一出武安鼓山南岩下合流经磁州南闗旧城东南至临漳县西十五里入漳明成化十一年州判张珵以磁州地低洼导水北流从邯郸界经永年曲周入漳由是经流遂壮南尽淤磁州志滏水至州南绕城东北流至阎家浅入邯郸界又东北至府城南又绕城东北至曲周县东昔时漳滏合流于此康熙二十三年漳河东徙三十三年漳水复还故道寻又东徙滏水独流至鸡泽县又北入平乡界按滏水旧合漳河故多冲溢今漳河南徙水患遂息明嘉靖中知府髙汝行永年知县朱泰创建】
　　【惠民等牐引流灌溉自后秔稲始兴而磁州之民欲专水利筑坝遏水致下流稻田多废争讼累年雍正四年怡贤亲王奏请以磁州改属广平府由是争始息磁州以下均霑水利营田多至二千余顷从前斥卤尽为稉稲乡矣又按牛尾河接滏阳河分支北流经永年鸡泽至马坊营入顺徳府南和县界乾隆二十八年总督方观承奏请挑濬】漳河【自河南林县流入经磁州南又东入河南临漳县界又东经成安县南至广平县西南分为二流一东流至大名府元成县至山东馆陶县入卫一东北流经广平县东又东北至山东邱县南又分为二一东北经威县南清河县北入冀州南宫县界曰老漳河一北流入顺徳府广宗县界曰新漳河水经注漳水自交漳口东迳三户峡为三户津又东污水注之又东迳武城南又东北迳西门豹祠前又与枝水合又东迳邺县西又东迳梁期城南又迳平阳城北又东迳斥邱县北即裴县故城南又东北迳列人县故城南右合白渠故渎又东北迳斥漳县南又东北迳平恩县故城西又东北迳曲周县故城西又北迳巨桥祗阁西又北迳距鹿县故城东元和郡县志漳水在曲周县西二十九里又洺漳二水在鸡泽县东南二十五里合流东入平乡县界旧志漳河旧自临漳县三台口分为二其正流东入成安县经县南五里又东北经肥乡县东十五里又北迳曲周县东南一里流合滏阳河其支流北入邯郸县经县东十里又北迳肥乡县西二十五里又东北迳曲周县西南十里亦流合滏阳河自曲周县东漳滏合流北经鸡泽县东十二里又北入顺徳府平乡县界　按漳水自磁州以下歴代迁徙不常水经注元和郡县志所载在今肥乡曲周鸡泽平乡之地本与滏洺诸水合流宋元时始于上流引注卫河明永乐中复与滏河合流正徳中又南徙经旧魏县入卫万歴十六年复北徙后分二支一经成安肥乡一邯郸永年皆至曲周合滏阳河　本朝顺治中河益徙而南逼近府城康熙二十三年又徙而东分为三一经元城县至馆陶入卫一自邱县东北经威县清河歴冀州之南宫枣强河间之阜城交河诸县界至青县入卫谓之老漳河乃经流也一自邱县北出经广宗距鹿至宁静县与滏阳会至冀州与滹沱会谓之新漳河此支流也自是邯郸肥乡永年曲周鸡泽数县皆与漳逺今则自成安以下并流而东至馆陶入卫其北流二支皆涸乾隆二十七年漳水泛溢弥漫境内督臣奏请建坝于成安县境沙庄丽家林一带筑坝二百四十丈复濬通淤浅自后遂免冲决之患】洺河【源出山西辽州自河南武安县流入经邯郸县西北三十里绕紫山之北二流防导仍合为一又东经临洺镇北又东经永年县北三十里又东北经鸡泽县西五里又北入顺徳府南河县界　按元和郡县志洺水在永年县南三里又云洺漳二水至鸡泽县东南二十五里合流今自永年西北又经鸡泽西北至南河葢今昔异流矣】沙河【自顺徳府沙河县流入经永年县北五十里又东经鸡泽县西九里又东北入顺徳府南和县界详见顺徳府】渚沁二河【皆在邯郸县亦名西河即古牛首拘涧水也汉书地理志邯郸县堵山牛首水所出东入白渠又武始县有拘涧水东北至邯郸入白渠水经注拘涧水导源武始东山白渠之北又东有牛首水入焉水出邯郸县西堵山东流分为三水洪湍防逝澄映两川东入邯郸城迳温明殿南又东迳丛台南又东歴邯郸阜又东流出城又合成一川又东澄而为渚沁水又南流经狗涧水又东入白渠太平寰宇记牛首水在邯郸县西北三十里又名曲河源出县西南北地旧志渚河在邯郸县南其源有二一出县西南二十五里曰蔺家河一出县西南三十里曰阎家河合流经县南五里东入滏阳河沁河在县北其源亦有二一在县西二十里曰岩嵛河一在县西北三十里曰牛照河二河皆出紫山合流迳县西北一里又东绕县北入滏阳河　按明统志以渚沁为一水名曰西河旧志谓渚即拘涧水沁即牛首水新志据水经注谓二水皆古牛首水然今二水源皆不同又分入滏阳与古异矣】输鼋河【在邯郸县西北二十里洺河支流也其水夏秋之交散注田畴或抵城下与沁水合流入滏阳河】拳壮河【在广平县东十里旧志漳河支流也自成安县流入东至肥乡县复入于漳后漳水浅涸此河遂为枯渎　按康熙中漳河水徙自广平县西南又北分即行此渠也】余公河【在肥乡县西北明嘉靖中滏阳河溢弥漫百里知县余炯凿此河以水长四十余里自是水患差少民徳之因名】旧滏河【在鸡泽县西旧自永年通水牐北凿渠引流经此又北逹平乡县又宁晋泊故渠污曲不能容水常溃决为患　本朝康熙七年知县姜炤挑濬新河三里许以导其流】卫河【在清河县东南二十五里自山东临清州流入与夏津县分界又东北入山东武城县界即古屯氏别河故道亦名永济渠桑钦水经屯氏别河东北迳信成县张甲出焉别河又东迳信成城南又东迳清阳县故城南清河郡北太平寰宇记清河县永济渠东南去县十里南自汲县引清漳二水入界近孤女冢元号孤女渠隋炀帝征辽改为永济俗呼御河张希良河防考清河县河道北自夏津县界孙家口南至临清州界半壁店长二十里】贺兰河【在磁州西北三十里源出贺兰山又泥河在州西北二十里旧皆东流入滏阳河又八字涧在州西北七十里亦东南流入滏阳河】张甲河故渎【自临清州流经□县南又北经清河县西又北入南宫县界汉书地理志信成张甲河首受屯氏别河东北至蓚入漳水经注张甲河受屯氏别河故渎北絶清河于广宗县分为二渎左渎迳广宗县故城西又北迳建始县故城东又北迳经城东又迳南宫县西北注绛渎又渎东北迳广宗县城东又东北迳界城亭北又东北迳武广川至修泉入清漳旧志有古黄河自曲周县东流经邱县入威县界又北迳清河县一里亦名黄芦河又北入南宫县界毎卫河决由疏水渠达此下注疑即张甲故渎也】大河故渎【有二一在曲周县东五十里宋元丰间大河经流于此其俊南徙遣迹仅存又有漯河枯渎在县东自永年泊头堡接县境西朱堡长十五里又东接漳河枯渎遇霖潦滏水泛溢輙由此分流北注今湮】清河故渎【自山东馆陶县流经威县东又东北迳清河县故城南又东北迳界城亭东又东北迳信乡西又北迳信城县故城为清河注清河东北迳广宗县故城南又东北迳界城亭东又东北迳信乡西又北迳信城县故城西又东北迳清阳县故城西又东北迳陵乡西又东北迳东武城县故城西】洺河故渎【在威县有二道皆漳河分流也自广宗县流入一经县南五里东南达于黄河与运河合流一经县北五十里东入运河今堙】古污水【在磁州西史记秦二世三年项羽悉引兵击秦军污水上后汉书郡国志邺有污水徐广曰在邺西水经注污水出武安县山东南流迳污城北东注于漳水】鸡泽【在永年县西南春秋襄公三年同盟于鸡泽杜预注鸡泽在广平曲梁县西南水经注白渠又东故渎出焉一水东为滭渚曲梁县之鸡泽也国语所谓鸡邱矣东北通澄湖元和郡县志鸡泽在永年县西南十　里鱼鳖菱芡州境所资】阿难渠【在曲周县南元和郡县志衡漳故渎俗名阿难渠在洺水县西二百歩魏将李阿难所导故名又阿难枯渠在曲周南十四里】古白渠【在邯郸肥乡二县界水经注白渠水出武安县钦口山东南流迳邯郸县南又东与拘涧水合又东有牛首水入焉又东故渎出焉一水东为鸡泽故渎南出所在支分右出即邯沟也厯邯沟县故城东又东迳肥乡县故城北渠道交径互相纒縻与白渠同归迳列人又防漳津今无水　按今邯郸以下滏阳河所经葢即白渠故道也】故漳渠【在清河县南太平寰宇记枯上漳渠者浊漳渠也源自上党枯下漳沟者清漳渠也自邺县界来非浊漳也隋大业中制使姚暹疏决从上漳渠水入此水亦名姚暹河炀帝征辽囬泛舟于此谓之回銮河大业十三年窦建徳于广平郡又疏此水入桞沟遂与永济合流　按旧志清河县有漳渠即此今堙】疏水渠【在清河县东一名渉水渠明治中所凿起县南新集洪河莲花河经县东门入古黄河长四十里久淤塞万厯六年重濬复淤】五渠【在磁州四十里明洪武间知州包宗达引滏水作渠分为五派溉田千余顷后渐淤塞万厯十一年重濬】董塘陂【在曲周县西北魏晋时导漳水入陂为灌溉之利今堙元和郡县志董塘陂在洺水县西北十五里晋龙骧将军刘牢之救苻丕追慕容垂大战于董塘泉即此陂也】曲沟【在磁州北十五里以水流盘曲故名又驸马沟在州西十五里相傅金时有驸马韩洪居此】贾葛潭【在永年县西二十五里受邯郸西山之水东流注滏阳河又琵琶潭裴陂潭俱在县西四十里方头固潭在县西北二十五里】黒龙潭【在永年县北三里水深黒明嘉靖中建龙神庙于其上】龙潭【在清河县西南五里】剑池【在邯郸县东南二十里相傅乐毅曽磨剑于此又有照眉池在县西北三里相傅赵王宫人照眉处今堙】莲花池【在清河县东南三十里】酒务泉【在邯郸县西十里其水冽且甘俗傅赵王常酿酒于此今其地亦名酒务头】隆兴泉【在邯郸县西北二十里即输鼋河上流四时常溢遇旱祷雨多应】流泉【在磁州西北十里峯顶出泉民资以为灌溉】圣井【在邯郸县西北二十里髙阜上水与井平其深莫测水溢出北流滙而为池祷雨多应】
　　古迹曲梁故城【今永年县治春秋时为赤秋地左传宣公十五年晋荀林父败赤狄于曲梁即此汉元康三年封平干顷王子敬为侯国北齐移置广年县于此元和郡县志永年县本汉曲梁县髙齐文宣帝省曲梁置广年县隋仁夀元年改广年为永年避炀帝讳也　按广年志俱讹作广平惟元和郡县志不讹葢隋避上广字讳不当并改下字又汉广平县北齐废隋复置改鸡泽县隋志甚明特上永年县下亦曰旧曰永平者以平年字相似而讹耳考其文义本作年也】广年故城【在永年县西北汉置县属广平国后汉属钜鹿郡晋仍属广平郡永嘉后废后魏太和二十年复置属广平郡北齐移其名于曲梁而此城废后汉书注广年故城在今永年县西北】临洺故城【在永年县西十五里汉置易阳县属赵国后汉建安十七年改属魏郡晋属广平郡东魏天平初属魏郡北齐省后周仍置隋始改曰临洺隋书地理志武安郡临洺县旧曰易阳后齐废入襄国县置襄国郡后周改曰易阳县别置襄国县开皇六年改易阳为邯郸十年改邯郸为临洺旧唐书地理志临洺县武徳元年置紫州四年罢属磁州五年改属洺州太平寰宇记县在洺州西北五十里本汉易阳县后魏省入邯郸县孝文于北中府城复置易阳今理是也隋开皇六年改为邯郸十年移邯郸县理涉乡县在今邯郸县界仍于北中府城别置临洺县以北濵洺水为名宋史地理志熙宁六年省临洺县为镇入永年元祐二年复为县寻复为镇府志今为临洺闗】曲周故城【在今曲周县东北汉髙帝六年封功臣郦啇为侯国武帝时始置为县北齐省隋时复置寻废唐初复置属洺州元和郡县志县西南至洺州八十里本汉旧县后魏宣武帝改置曲安县髙齐省开皇六年复置属洺州大业二年省武徳四年于曲周故城重置宋史地理志熙宁三年省曲周县为镇入鸡泽元祐二年复为县寻复为镇四年依旧为县　按唐县去周道理较今县多四十里盖宋时移今治也】斥章故城【在曲周县东南汉置斥章县属广平国后魏属距鹿郡晋曰斥章属广平郡后魏太平真君三年并入列人太和二十年复置东魏天平初属魏郡北齐省入平恩县隋开皇六年改置洺水县属武安郡唐初属洺州防昌初省元和郡县志洺水县西至州五十里本汉斥章县漳水经其城其地斥卤故曰斥漳开皇六年以县西近洺河改为洺水太平寰宇记髙齐天保七年移平恩县理斥漳城隋开皇六年以县西近洺河于此立洺水县唐防昌三年并入曲周】邯沟故城【在肥乡县西北汉宣帝地节三年封赵顷王子偃为侯国属魏郡后汉省水经注邯沟歴邯沟县故城盖因沟以名县地理风俗记曰即裴城西北二十里有邯沟城故县也太平寰宇记邯沟故城俗名桓公城在肥乡县西北十里】列人故城【在肥乡县东北水经注漳水经列人县故县南竹书纪年曰梁惠成王八年伐邯郸取列人者也太平寰宇记列人故城在肥乡县东北十五里】肥乡故城【在今肥乡县西水经注竹书纪年曰梁惠成王八年伐邯郸取肥晋书地理纪曰太康中立以广平也魏书地形志临漳有肥乡城旧唐书地理志肥乡汉邯沟县地元和郡县志县西北至洺州四十九里魏黄初二年分邯郸等三县立肥乡属广平郡后魏省入临漳开皇十年又置肥乡故城在县西二十二里】即裴故城【在肥乡县西汉征和元年封赵敬肃王子道为揤裴侯国属魏郡后汉省郑氏曰揤裴音即非在肥乡县南五里即非城也水经注地理风俗记曰列人县西南六十里有即裴城故县也】清漳故城【在肥乡县东隋置元和郡县志县西北至洺州计七十里本汉列人县地开皇十六年于此置清漳南濵漳水因以为名太平寰宇记唐防昌三年并入肥乡旧志清漳城在肥乡东三十里今清漳大寨等村基址尽废独留城隍神祠尚存】广平故城【在鸡泽县东汉髙帝六年封功臣薛欧为广平侯后汉建武十二年又封冯异为侯晋俊罢后魏复置北齐又废后汉书注广平故城在永年县东北鸡泽县志故城在县东二十里今有旧城村　按元和郡县志隋于广平城置鸡泽县则广平即今县盖唐宋时又常迁治也】鸡泽故城【在今鸡泽县南元和郡县志县西南至洺州五十里本汉广平县地开皇十六年于广平城置鸡泽县大业二年省武徳四年重置曹学佺名胜志鸡泽县城隋唐以来徙置不一金天防中寄治台头村大定元年始营今治鸡泽县治唐初县治冯镇堡今县东南冯郑北冯郑是也五代石晋徙治于古城东二十里金天防中以兵燹寄治台头村今县东南有南台头村北台头村是也大定元年始移今治】普乐故城【在鸡泽县东南唐书地理志鸡泽有普乐县武徳初置后陷窦建徳遂废旧志普乐城在鸡泽县东南二十五里】邯郸故城【在今邯郸县西南春秋时卫邑后属晋战国属赵敬侯元年自晋阳徙都于此秦始皇十九年置邯郸郡汉高帝四年立张耳为赵王都邯郸张晏曰邯山名单尽也邯山至此而尽城郭从邑故郸字亦加邑后汉仍为赵国治建安末始改属魏郡东魏时并废县地形志临漳县有邯郸城是也隋复置属武安郡唐属磁州元和郡县志县南至磁州七十里太平寰宇记隋开皇六年改易阳为邯郸县十年移邯郸县理渉乡县在今邯郸县界旧志故城在今县西南十里俗呼为赵王城秦汉时赵俱理此雉堞犹存中有一台疑即殿廷之所舆程记走王城西南二十里至台城冈汉以前邯郸城大数十里今县城及故城皆即邯郸也堙废后所在止此耳】武始故城【在邯郸县西南战国时韩地史记秦昭襄王十三年向寿伐韩取武始即此汉置武始县属魏郡元朔三年封赵敬肃王子昌为侯邑后汉建武五年更封张纯为武始侯而郡国志无此县盖寻省也萧徳言括地志故城在邯郸县西南五十里】斥邱故城【在成安县东南本春秋时晋干侯邑左传昭公二十八年公如晋次于干侯杜预注干侯在斥邱县汉高帝六年封功臣唐厉为斥邱侯后为县应劭曰有斥邱在西南阚骃云地多斥卤故曰斥邱髙齐改置成安县而故城废元和郡县志成安县西南至相州一百五十里斥邱故县县东南三十五里】广宗故城【在威县东汉平帝元始二年立代孝王元孙之子如意为广宗城王莾时废地理志不载葢未置县也后汉和帝永元五年封弟万歳为广宗王国于此寻罢为县属钜鹿郡晋改属安平郡水经注田雄云赵武帝二十二年立建兴郡治广宗葢石虎也后魏置广宗郡治广宗县中兴中又分立南北二广宗寻罢北齐郡废齐改县曰宗城属清河郡唐属贝州元和郡县志县东北至贝州六十里五代周改属大名府太平寰宇记县在魏州西北一百七十里宋政和间秦坦宗城新修庙学记畧宗城旧治雉州避河之冲崇宁四年始迁邵固虽属大名而去甘陵不三十里今改属洺州元初省威县志有古城在县东南二十里即故宗城是也】洺水故城【在威县北宋初置洺水镇王存九域志鸡泽县有北洺水镇即此加北字者以别于曲周之故洺水县也金于此置洺水县元移威州来洺又徙治今所威县志洺水废县在城北五十五里】建始故城【在威县东北水经注张甲左渎北迳建始县故城东赵立建兴郡又置建始兴徳等五县隶焉魏书地形志广宗县有建始城建徳城旧志建徳即兴徳之讹今威县东北有北古城村葢即建始城又有南古城村在县南盖此兴徳等县也】经城故城【在威县北后汉分堂阳置经县在今广宗县界后魏孝文改置于此元和郡县志经城县东至贝州六十里太平寰宇记经城县在魏州西北二百三十里后汉分前汉堂阳县于今县西北二十里置经县后魏初省并南宫县太和十年又于今理置经县续于县理置广宗郡高齐天寳七年省郡及县仍移武强县于此后周建徳七年复于此置广宗郡隋开皇三年罢郡六年复移武强县于武强城南置后于此经城县属贝州今属魏州宋史地理志熙宁六年省经城为镇入宗城旧志经镇堡在威县北五里里即故县也又见广宗】府城故城【在威县东隋开皇十六年分经城县置府城县属贝州大业初仍省入唐武徳四年复置属宗州九年又废】信成故城【在清河县西北汉置信城县属清河郡后汉省水经注清河北迳信成县故城西应劭曰甘陵西北五十里有信成亭故县也赵置水东县于此故亦曰水东城元和郡县志贝州清河县郭下本汉信成县北太平寰宇记高齐天寳七年自晋城移清河郡及武城县于今贝州西北故信成县后周于郡置贝州隋开皇六年移武城还旧理又移清河县于州郭唐咸通元年长史郑仁凯以旧居湫溢移于故州东南十里即今理所信成故城在今理西北十二里故州城外城东南去永济河十里唐咸通以前郡理于此宋史地理志端拱元年徙清河治永宁镇淳化五年徙今治】清阳故城【在清河县东汉置县为清河郡治景帝十三年封皇子乘为清河王武帝元鼎三年又徙代王义为清河王都清阳后汉省括地志清阳故城在清河县东北八里又太平寰宇记古清阳县城在清阳县东三十五里后魏孝昌三年葛荣以城内有甘陵高大因据陵为堡县平遂置清阳县唐永昌元年縁城久积盐卤遂西移于永济渠之东孔桥开元二十二年又移于今州城东永济渠之曲即今邑也宋史地理志熙宁四年省清阳入清河】夏津故城【在清河县东南隋开皇十六年分清河县地置夏津县大业初仍废入唐武徳四年复置九年又省太平寰宇记故夏津县城在清阳县东南四十里　按唐改鄃县为夏津即今东昌府县也】滏阳故城【今磁州治元和郡县志磁州本汉武安县地周武帝于此置滏阳县及成安郡开皇十年废郡于县置磁州以县西九十里有磁山出磁石为名大业二年废以县属相州永防元年重置以河东有磁州故此加石也太平寰宇记唐永防元年昭义节度使薛嵩请于滏阳复置磁州天祐三年敕以与西磁州同名改为惠州天祐十三年却复为旧磁字旧志有故滏阳城在今州西三里】临水故城【在磁州西北魏黄初三年分武安县置临水县属广平郡晋因之后魏真君六年并入邺县太和二十一年复置改属魏郡唐改置昭义县元和郡县志昭义县东南至磁州四十里魏置临水县北齐天保元年移理松谷周建徳六年废永防元年再置改名昭义旧唐书地理志昭义县永防元年观察使薛嵩特置于滏口之右故临水县城太平寰宇记磁州昭义县在磁州西三十五里周建徳六年移临水县理故涉城隋开皇七年移于西戍十年移于今理旧志按旧唐书纪开成四年移昭义县于固镇驿盖非故治矣宋初避讳改为昭徳熙宁六年省为镇入滏阳金志滏阳有昭徳镇后又増临水镇今临水镇在州西四十里】梁期故城【在磁州东汉置县属魏郡后汉因之晋省水经注漳水迳梁期城南应劭地理风俗记曰邺北五十里有梁期城故县也汉武帝元鼎五年封任破胡为侯国晋惠帝永兴元年骠骑王浚遣乌丸渇末迳至梁期成都王颖遣将军石超讨末为末所败即此】废安州城【太平寰宇记在滏阳县东北六里周建徳六年置隋开皇三年废】建徳城【在永年县北二十五里接鸡泽县界有故城二东西相直相传窦建徳屯军处】五花城【在永年县西北三十里元末筑此为守戍处又阳城在县西五十里明末土人所筑】葛孽城【在肥乡县西南二十里战国策魏王抱葛孽隂成为赵飬邑鲍彪注葛孽隂城四邑名太平寰宇记葛孽故城俗呼葛鵞城即赵武灵王夫人所筑一云夫人城旧志在肥乡县西南二十里今堙】新兴城【在肥乡县东南晋太原九年慕容垂攻苻丕于邺分遣老弱于魏郡肥乡筑新兴城以置辎重旧志今俗呼为塔营城在肥乡东南】鵞城【在广平县西名胜志鵞城之名不见史传惟金王世鉴碑铭曰太原之系奕叶西华转徙鵞城始定厥家在县西五六里遗址尚存】五氏城【在邯郸县西亦曰寒氏春秋定公九年齐侯卫侯次于五氏又左传卫侯伐邯郸午于寒氏杜预注寒氏即五氏也旧志或曰五与午通城盖以邯郸午而名】王郎城【在邯郸县西三里后汉初王郎屯聚处俗犹呼为即村】上白城【在威县南晋建兴元年石勒攻乞活李恽于上白永和五年后赵李农奔广宗率乞活数万家保于上白】末柸城【元和郡县志在清河县东北五十里十六国春秋曰鲜卑叚末柸自称辽西公于此筑城与石勒相持因以为名县志今属武城县界】九侯城【在磁州西南后汉书郡国志邺县有九侯城徐广曰亦作李侯与文王为纣三公张守节史记正义九侯城在滏阳县西南五十里】台城【九域志滏阳县有台城镇旧志在磁州东北二十里亦名台城冈北去邯郸五十里相传赵王所筑避暑台州志在州北四十里有堡】较城【在磁州西二十五里俗传汉光武击王郎较兵于此故名】讲武城【有二一在磁州南二十里漳河之北一在州西旧滏阳城皆曹操所筑】王城【在磁州西北五十里相传周世宗击北汉时筑】岳城【在磁州西南五十里相传岳飞屯兵于此今有镇又商城在州东北四十里有堡彭城在州西四十五里】钜鹿仓【在曲周县东北水经注衡漳北迳钜桥邸阁西旧有大梁横水故有钜桥之称昔武王伐纣钜桥之粟以赈殷之饥民服防曰钜桥仓名钜鹿水之大桥也今临侧水湄左右方一二里中状若邱墟盖遗囤故窖处也通典钜桥仓在曲周】定陵墅【在威县西北八里有二陵相对中隔丰里东陵周三百二十歩高二丈余西陵周二百余歩高四丈余上旧有广宗王庙今圯俗称大小高庙】信宫【在永年县西北史记赵武灵王元年魏韩来朝信宫正义在临洺县旧志有万春宫在县治南唐武徳二年窦建徳取洺州筑万春宫徙都之今堙】邯郸宫【在邯郸县西北里许舆地要覧以为赵王如意所建光武破王郎居邯郸宫昼卧温明殿即此北齐武平七年尝营治之】檀台【在永年县西故临洺县北史记赵成侯二十年魏献荣椽因以为檀台徐广曰襄国县有檀台括地志云檀台在临洺县北二里许】亷颇台【元和郡县志在洺州城南十里十六国春秋冉闵遇慕容恪于亷台十战皆败】防盟台【在鸡泽县东南二十里即春秋诸侯同盟于鸡泽处遗址尚存】丛台【在邯郸县城东北相传赵武灵王筑汉书高后三年赵王宫丛台灾后汉书世祖防邯郸与马武登丛台水经注丛台六国时赵王之台也刘邵赵都赋曰结云阁于南宇立丛台于少阳今遗防旧墉尚在顔思古汉书注连聚非一故名丛台元和郡县志丛台在邯郸县城内东北隅旧志明嘉靖十三年建据胜亭其上　本朝康煕十六年复修为逰观胜地乾隆十五年圣驾时廵经此有】
　　【御制登丛　台诗】洪波台【在邯郸县东南后汉书郡国志注邯郸有洪波台元和郡县志在县西北五里太平寰宇记在县西三里韩诗外传云周舍死后简子与诸大夫饮于洪波台酒酣泣曰吾闻千羊之皮不如一狐之腋众人之唯唯不如周舍之谔谔旧志今在县东南三十里洪波城村属肥乡县界】台【在成安县南史记赵敬侯四年魏败我台河北郡邑志成安县有台】説
　　法台【在成安县南二里匡教寺中相传逹摩及慧可二祖説法处隋开皇中筑台又鳯凰台在县北五里】龙堂【在清河县西十里右有古槐一枝宛若龙形相传宋太祖防时曾避暑其下觧衣覆上遂下生】冦公防【在成安县宋冦凖知成安县时与民期防聼防处】见山楼【在磁州城内元张焕文建望太行诸峯紫翠万状】卓茆亭【在磁州治西元叅政安祐建】浩然亭【在曲周县治明知县皇甫汸建】射亭【在磁州北闗外五里本朝康熈四十二年圣祖西廵囬銮驻】
　　【跸于此亲御弓矢以路旁栁树为的三三中臣民瞻仰欢声雷动遂建此亭并立圣文神武二坊以记盛绩乾隆十五年】
　　【圣驾时廵道过磁州有防题射亭诗并序】遂初园【在磁州西北金赵秉文别业】乐毅宅【在邯郸县东二十里乐家堡】廻车巷【在邯郸县西南相传蔺相如引车避亷颇于此又县之正西二十余里蔺家河有蔺相如宅】平黒闼垒【元和郡县志平刘黒闼垒在永年县】
　　【西南十里洺水南贞观四年于垒东置昭福寺寺碑岑文本辞】淳于长夏承碑【在永年县治东故漳川书院汉建宁三年蔡邕八分书明嘉靖二十四年重刻】
　　闗隘临洺闗【在永年县西四十五里即古临洺县志宋金以来为镇明初城址犹存嘉靖间重筑南北二百二十丈东西半之作六门内有通判分司公署　本朝初改设廵司今仍设通判驻此】大繇镇【在永年县东二十五里又有牛家堡镇在县南二十里曲陌镇在县北三十里旧皆有城今圯】车骑闗【在磁州北三十里有城明治十四年筑旧置廵司今裁】黄龙镇【在永年县西南唐光化三年朱全忠将葛从周救洺州自邺县渡漳水营于黄龙镇金人疆域图永年县有黄龙镇】新安镇【九域志肥乡县有翟固新寨清潭新安四镇县志新安镇在县西二十里有堡又翟固集在县东八里即宋翟四固镇又前后新寨在县东三十里即新寨镇也】大赵镇【九域志邯战县有大赵镇旧志今有代召镇在县东南二十里葢即大赵之讹】宁化镇【在清河县西南古黄河濵九域志清河县有定远阮村甘陵太清宁化田楼六镇】彭城镇【在磁州西四十五里今设州判驻此居民善陶缶罂之属或绘以五采又有冶子镇在州西八十里亦陶冶处】二祖镇【九域志滏阳县有昭徳观城台城二祖四镇旧志二祖镇在磁州东北五十里又昭徳镇在州西北台城镇在州北】旧店营【在肥乡县东十八里有城康熈中县寄治于此】马罗堡【在曲周县东北五十里元时名安仁镇有安仁书院明改今名】香城固堡【在曲周县东北六十里接威县界又大寨堡在县东北一百里接清河县界大目寨堡在县东七十里接山东临清州界侯村堡在县东南四十五里接山东邱县界】南阳堡【在肥乡县东三十五里毛演堡在县北十八里】浮图店堡【在鸡泽县西十八里周三里又县南十八里有小寨堡周四里外皆有池】东韩村堡【在广平县东十八里又平固堡在县东二十里孟固堡在县西十里焦家堡在县西北三里】河沙堡【在邯郸县东南二十五里又王化堡在县北二十里户村堡在县西二十五里俱有土城】郭方堡【在成安县东二十里又郑家荘堡在县东南二十五里北漳堡在县西北十二里阎村堡在县东北十八里】邵固堡【在威县东宋崇寜中尝移唐宗县治此又七级堡在县北七十里章华堡在县东北】谢炉堡【在清河县东南十二里周一里在竒外有池居民殷富商贾辏集又莲冡堡在县东北二十五里有城高广与谢炉等】林坛堡【在磁州西北三十里又王家庄堡在州南】张台村【在威县东北旧设廵司于此久革】程孟集【在曲周县东南旧志金志曲周有平恩镇即今程孟集也】临洺驿【在永年县西四十五里旧设驿丞今裁有递运所】丛台驿【在邯郸县治西南】滏阳驿【在磁州南一里】
　　津梁济桥【在永年县东五里亦名马头桥】广济桥【在永年县南五里明嘉靖二十三年建亘以三洞缭以周防跨滏阳河】长桥【在永年县东南十二里唐书元谊据洺叛王防休战于长桥又破之鸡泽即此】东桥【在曲周县东漳滏合流处又县城南有南桥】通济桥【在鸡泽县西八里洺河上】市桥【在邯郸县西门外相传战国时赵王建下有铁牛铁柱商旅辏集于上】学歩桥【在邯郸县北闗跨沁河上葢取寿陵子余学歩邯郸以名之】张庄桥【在邯郸县东南跨滏阳河】防城堤桥【在成安县南明万厯二十九年建】古界桥【在威县北后汉书献帝纪初平三年袁本初公孙瓒战于界桥水经注清河迳界城亭东水上有大梁谓之界城桥公孙瓒屯广宗袁本初自往征瓒合战于界桥南二十里绍将鞠义破瓒于界城桥即此桥也世谓之隔城桥盖传呼失实矣太平寰宇记袁公桥在宗城县东袁绍破公孙瓒于此故谓袁公桥马】孔桥【在清河县永济渠东南久废】垒桥【在清河县东北】滏河石桥【在磁州南一里金防和四年建赵秉文记】永济桥【在磁州北门外万歴十三年建】
　　堤堰防城堤【一在永年县西南延袤三十里许明嘉靖中筑一在鸡泽县城濠外明嘉靖二十二年筑一在广平县南一里长十余里　本朝以来时加修筑】贾葛堤【在永年县西南滏河滨东至肥乡县界长三十里许】旧漳河堤【在曲周县东二十里又有漳河头堤高口堤李军门堤皆在旧漳河岸】列人堤【在肥乡县东北二十里亦曰列人埤漳水泥淤积久而成高岸或曰汉时大河堤也】神腴堤【在肥乡县北东西约五里唐邑宰韦景骏筑以防漳水】沙河堤【在鸡泽县西一里长三十二里又漳河堤在县东十二里长二十五里俱明嘉靖四十三年修筑】新河堤【在鸡泽县西南长二里许　本朝康熙七年筑】　漳堤【在广平县南三里又古堤在县南十里】故堤【在广平县西十五里又新堤在县城外环绕县治高丈余县境无山川仅以诸堤备刑势云】欧堤【在邯郸县西半里许明万厯中知县欧阳调律筑又防河堤在县西新筑】古堤【在威县东北旧自堂阳至甘陵入县界邵固集高二丈有竒久圯】鲧堤【太平寰宇记在清河县西三十里自宗城县界来是鲧治水时所筑】堰水堤【在清河县南三十里东自御河涯西至鲧堤长五十里明治中筑】防河堤【在清河县东运河西岸长四十里按威县清河与山东之临清接壤卫河水盛则有泛溢之虞乾隆六年二邑与临清协筑子堤置汛防防于是水庆安澜民乐其利】汉坝【在邯郸县东十里防米口北一里漳水旧流经此折而东入肥乡曲周二县界为坝所壅时致溃决明万厯初尝议决满坝而东逹曲周苏胡寨口入于滏阳河后漳水东徙遂止】利民闸【在府城东南五里明成化二十年建初名惠民后重修更名又安民闸在县东五里便民闸在县东北五里皆成化中建引滏水注城隍兼溉负郭田】通水闸【在府城北门外明嘉靖十三年建沿堤凿沟南接利民闸北逹鸡泽县入洺河】惠民闸【在永年县西南十二里阎村明嘉靖八年知府高汝行仿古井田法计工授地开渠建闸引滏水灌田自是稻田盛兴又阜民闸在县南十里广济闸润民闸皆在县南十三里益民闸在县西南十四里便民闸普惠闸皆在县西南十五里广仁闸在县西南二十里皆明时所建】石闸【在永年县北旧滏河南岸乾隆二十八年建以城河积水】济闸【在曲周县南明嘉靖中建又防城闸在县城东北隅引水入隍】桞林闸【在邯郸县东三里又罗城头闸在县东南五里苏里闸在县东北二十里】西闸【在磁州西十二里明万厯十五年知州孙健筑石为堰建闸疏渠二道引滏水溉田　本朝康熙二十一年重修】东闸【在磁州东北二十五里明崇祯八年建引滏水溉田】
　　陵墓汉甘陵【在清河县东南三十里汉安帝父孝徳皇母孝徳皇后葬此俗名英陵】南北朝东魏二陵【在磁州太平寰宇记滏阳县东魏二陵即孝静帝父大司马清河王亶及孝静帝二陵也郎蔚之隋图经云在县东即武城西北大冈旧志有太上冡一名天子冡在牛尾冈相传孝静帝陵或以为髙欢父所】齐神武陵【元和郡县志滏阳县髙齐神武陵在县南三里太平寰宇记在东魏二陵之侧天鹿石阙尚存】周程婴公孙杵臼墓【元和郡县志在邯郸县西十五里】冉子墓【在永年县西五十里相传冉伯牛此今有祠】赵简子墓【元和郡县志在邯郸西南十二里太平寰宇记邯郸县石子冈有冡如硏子世谓之硏子冡者是赵简子冡旧志在县南故城中】窦鸣犊冡【在永年县西太平寰宇记在临洺县西南十三里】赵武灵王墓【在邯郸县西北二里即照眉池之髙岭也应劭曰赵武灵王墓在灵邱即此　按应劭谓墓在灵邱县县以此得名据史记赵敬侯初徙邯郸败齐于灵邱后五十余年而生武灵故臣瓒以为灵邱之号在武灵之前且武灵卒于沙邱而于灵邱相越甚逺亦不可晓太平寰宇记谓沧州城东南隅先有古墓髙二丈唐贞元十三年増筑外城掘得铭记是六国时赵武灵王墓遂致祠祭战国时沧州属齐北境防未定为何是也存以志疑灵邱汉县属代州】赵三王墓【在邯郸县西二十里亦名三王陵三王惠文孝成悼襄也俗呼为陵台今其地即名为三陵村】平原君墓【元和郡县志在肥乡县东南七里】毛遂墓【太平寰宇记在肥乡县南七里旧志在永年县南二里】乐毅墓【元和郡县志在邯郸县西南十八里】亷颇墓【在清河县西三十里近鲧堤】蔺相如墓【元和郡县志在邯郸县西南二十三里】赵奢墓【元和郡县志在邯郸县西北七里旧志在县紫山上】汉张耳墓【在成安县东北三十里】杜乔墓【在磁州北二十五里旧志又有李固墓在州东盖误】李云墓【在清河县西十里冀州刺史贾琮刻石表之】三国魏疑【在磁州南志胜旧传曹操设疑冢七十有二森然弥望髙者如小山列布至州城而止】晋石虎墓【元和郡县志在滏阳县西南十四里】佛图澄墓【元和郡县志在滏阳县西南十七里】唐张公谨墓【在清河县西南二十里】宋庆礼墓【在邯郸县西二十里县志宋庆礼宋庆賔永年人有墓在城西或误指为宋璟墓知府秦民悦立石辨之】宋李沆墓【旧在肥乡县西门外后拓入城内为漳水所堙】李椿墓【在永年县西朱子为墓铭】元刘肃墓【在威县东孙赓墓附焉】王磐墓【在永年县北四十里】窦黙墓【在肥乡县东十里】何荣祖暮【在永年县西三十里】呉元珪墓【在永年县西临洺镇】元明善墓【在清河县西三里】李齐墓【在广平县西闗外有祠】明贾铨墓【在邯郸县东南二里】石永墓【在威县南三里】张学顔墓【在肥乡县东南三里】陈于陛墓【在曲周县堤上林】申佳允墓【在永年县西七十里】九冢【在清河县南巍然九阜或曰亦古王墓也】
　　祠庙滏漳二神祠【在曲周县东东桥南河畔又府城南有滏口祠名胜志永年县有滏口祠佛图澄传石虎时自正月至六月不雨澄诣稽首暴露即有二龙降雨祠下】三忠祠【旧在邯郸县丛台西南明万歴十九年建祀晋程婴公孙杵臼韩厥今移建城西东明观右】冉子祠【在府西井村明茅坤有记】曾子祠【在威县城】平原君祠【在肥乡县南堡村】亷将军庙【在永年县南十二里祀赵亷颇】三贤祠【旧在邯郸县西门外祀赵蔺相如廉颇李牧嵗久頺废移于城东北马神庙内今又改建南闗外增赵奢为四贤祠】成安君祠【在成安县治西北明嘉靖二十年改建祀汉陈余】董仲舒祠【太平寰宇记在曲周县东十九里】李卫公庙【在邯郸县东北耒马台唐李靖尝统兵过此后人因祀之】吕翁祠【在邯郸县北二十里唐李泌枕中记载卢生邯郸道上吕翁事后人因建祠名曰黄仙祠明世宗御书额曰风雷隆一仙宫邯郸县志　本朝康七年总督白秉真重修有记干
　　隆十五年　　　　　　　　銮舆南廵恭建　　行宫于祠之东】仰功祠【在成安县治西北祀宋冦凖明嘉靖二十五年建】程宗二公祠【在磁州儒学东南祠宋磁州守程珦宗泽】李忠愍祠【一在曲周县学西一在威县治南俱祀宋李若水】申端愍公祠【即旌忠祠在府治南祀明殉难太仆寺寺丞申佳廕　本朝顺治六年建】涂公祠【在磁州北五里　本朝顺治六年建祀廵道涂廓】
　　寺观泉亭寺【在永年县西临洺镇西五里镇地掘井必三丈乃及泉唯寺中地掘二尺即得水内有莲池泉常溢】大乘寺【在邯郸县西闗有明黄乘风重修大乘寺碑】图铭寺【在成安县西十二里唐太极元年建有古栢石佛图俱千年遗迹】匡教寺【在成安县南二里许曹溪二祖慧可説法处隋开皇中筑台明代重修】隆兴寺【在清河县西南隋时建府志寺东有定光佛塔相传宋大祖防时尝醉卧其下塔影周廻防之老僧知其非常人也追至城西献茶登极后重修梵宇极其宏丽嵗久圯废】响堂寺【在磁州西四十里北齐天统间建殿宇宏敞凡有穴处防击之铿然有声故名】元符寺【在磁州东北五十里唐贞观十六年建相传二祖示寂之所】多庆寺【在磁州北林坛里周广顺二年建】保庆寺【在府治东南唐司空曙有游保庆寺诗明洪武五年重修】清都观【在永年县西北四十里唐建】无极观【在威县治东北隅府志金明昌中有萧氏女名浄兴者学道能前知明昌六年羽化于此】
　　名宦汉冯逺【潞人成帝时迁清河都尉治行亷平】何武【郫县人成帝时为清河太守】鲁丕【平陵人元和初拜赵相门生就学者常百余人闗东号之曰五经复兴鲁仲陵章帝廵狩至赵特被引见难问经传厚加赏赐在职六年嘉瑞屡降吏人重之】尹勲【巩人顺帝时举孝亷迁邯郸令政有异绩】韦义【杜陵人顺帝时辟为甘陵令政甚有绩官曹无事牢狱空虗】司马芝【温人建安中迁广平令征鲁将军刘勲贵宠骄豪賔客子弟在界数犯法勲与芝书多所托属芝不报其书一皆如法后勲以不轨诛交闗者皆获罪而芝以此见称】三国魏卢植【涿人文帝时迁广平太守有惠化】郑袤【开封人明帝时为广平太守以徳化为先善作条规以教郡中爱之征拜侍中百姓恋慕至涕泣路隅】晋丁绍【谯国人武帝时为广平太守政平而讼理道化大行于时河北骚扰靡有完邑广平一郡四境乂安是以民皆悦其法而从其令】窦允【始平人拜临水令克已励俗改修改事士民悦服咸歌咏之】南北朝魏张恂【沮阳人皇始中出为广平太守招集离散劝课农桑流人归者数千戸】羊敦【钜平人天平中为广平太守甚有能名奸吏局蹐秋毫无犯雅性清俭属嵗饥家餽未至使人外寻陂泽采藕根而食遇有疾苦家人觧衣质米以供之卒官吏民奔哭莫不悲恸】窦瑗【洛阳人天平中除广宗太守治有清白之称广宗民情防戾前后累政咸见告讼惟瑗一人终始全洁】北齐宋世良【广平人魏末除清河太守才识闲敏尤善政述在郡未防声闻甚髙后齐天保中大赦郡先无一囚率郡吏拜诏而已狱内稽生桃树蓬蒿亦满每日衙门虚寂无复诉讼者其年冬醴泉出于界内】裴让之【河东人文宣帝时除清河太守至郡未防奸吏敛迹盗贼清靖】路去病【阳平人武平中为成安令成安辇毂之下旧号难治近内臣戚请属百端去病消息事宜以理抗答势要莫不惮其风格治术称首】隋长孙平【洛阳人开皇中歴贝州刺吏有善政】薛孺【汾隂人开皇中转清阳令有惠政】杨善防【华隂人大业中为清河通守窦建徳扰清河善防婴城固守贼围之四旬城陷被执建徳释而礼之以为贝州刺史善防骂曰老贼焉敢拟议国士临之以兵辞气不挠建徳害之清河士庻莫不伤痛】唐戴元祥【武徳初为贝州刺史刘黑闼防鄃县元祥死】罗士信【齐州郓城人武徳五年为洺州总管刘黒闼陷洺州执士信欲用之不屈而死】裴琰之【闻喜人髙宗时为永年令有惠政吏刻石颂羙】章景骏【万年人神龙中为肥乡令县北濒漳连年泛溢人苦之旧防廹漕渠虽峭岸随即壊决景骏相地势益南千歩因髙筑□水至隄趾輙去其北燥为肥田又维□以梁其上而废长桥功少费约后遂为法方河北饥身廵闾里劝人通有无教导抚廵县民独免流散及去人立石着其功】宋璟【南和人中宗时检校贝州刺史时河北水嵗大饥武三思使敛封租璟拒不与】张廵【南阳人开元末出为清河令治绩最而负节义或以困阨归者倾赀振防无吝】毕炕【偃师人天寳末为广平太守拒安禄山城陷覆其家谥忠】张伾【徳宗时以泽潞将守临洺田悦攻之固守累月士死粮且尽救不至伾悉召部将立军门命女出徧拜因曰诸君战良苦我无资为赏愿以是女卖直为众一日费士皆哭曰请死战防马燧自河东将兵击悦败之伾乗胜出战无不一以当百】五代周郭进【博野人显徳中为洺州团练使有善政郡民诣阙请立碑颂徳詺郑起撰文赐之进尝于城四面植桞濠中种荷芰蒲薍后益繁荗郡民见之有垂涕者曰此郭公所种也】宋孟元喆【太祖时以防宁军节度镇贝州在镇十余年有治绩】卢之焕【祁州人太宗时通判洺州防辽兵至之翰募丁壮决漳御河以固城壁敌不能攻吏民诣阚求借留】宼凖【下邽人太宗时知成安县毎期防赋役未尝輙出符移惟具乡里姓名掲县门百姓莫敢后期】李期【青州人淳化中领洺州团练使勤于政理人服其清慎转运使陈伟以状闻于朝至道初徙沧州及代吏民不忍其去邻境亦上其善状诏书褒羙之】周审玉【开封人淳化中知贝州有骁防卒戍州者三十七人同谋杀审玉刼库兵而叛推虞侯赵咸雍为首审玉觉之与转运使王嗣宗率兵悉擒其党磔咸雍于市】柴禹钖【大名人咸平中移知贝州是嵗辽兵奄至城下禹锡内严备御敌引去】王沿【馆陶人真宗时知宗城县张知白荐其才】刘从广【并州人仁宗时知洺州漳水溢从广穿隋故渠以杀水势洺人便之】郭谘【平棘人仁宗时摄肥乡令县内田赋不平嵗久莫治谘至闭閤数日以千歩方田法四出量括遂得其数除无地之租者四百家正无租之地者百家收逋赋八十万流民乃复】董元亨【束鹿人仁宗时通判贝州王则据城叛贼党环甲露刄胁元亨索库钥元亨叱之曰我有死耳钥不可得也贼遂杀之事闻仁宗曰守法之臣也】文彦博【介休人仁宗时贝州王则反彦博为宣抚使旬日槛王则送京师】孙固【管城人仁宗时调磁州司户叅军从平贝州为文彦博言胁从冈治之义与彦博意协故但诛首恶余无所及】宋守约【酸枣人庆厯中迁知思州仁宗谕以乱后抚御之意对曰恩与他郡等耳而为守者犹以反侧待之故人心不自安臣愿尽力】黄莘【蒲田人嘉祐中为清河令与南宫令刘挚信都令李仲皆以治行闻人称为河朔三令】刘安世【魏人为洺州司法叅军】杜纮【鄄城人神宗时为永年令嵗荒民将他徃召谕父老曰令不能使汝必无行若留能使汝无饥皆喜聼命乃官给印劵使称贷于大家约嵗丰为督偿于是咸得食无徙者】宗泽【义乌人靖康元年命知磁州时太原失守官两河者率托故不行泽曰食禄而避难不可也即日单骑就道从羸卒十余人磁经敌骑蹂之余人民逃徙帑廪枵然泽至缮城壁浚隍池治器械募义勇始为固守不移之计金兵直叩磁州城泽以神臂弓射走之开门纵击斩首数百级】金刘敏行【平州人天防中迁肥乡令嵗大饥盗贼掠人为食诸县老弱入保郡城不敢耕种亩荒芜敏行白州借军士三千防县民出耕多张旗帜为疑兵敏行率军廵逻日暮阅民入城由是盗不敢犯耕稼滋植】巴达喇木布【奚王五族人天防中同知磁州捕获太行羣盗元帅府以磁相二州屯兵属之擒王防孙小卜苖清等羣盗遂平天徳中起复洺州防御使正隆盗起州县无兵不能御洺旧有河附于城下巴逹喇木布乃引水注濠中以为固盗竟不能近州頼以安　巴逹喇木布旧作伯逹特离补今译改】黄久约【须城人世宗时授磁州刺史磁并山素多盗既获而欵伏审録官或不时至系者多以杖杀或死狱中久约恻然曰民虽为盗而不死于法可乎乃请尽谳之而后行】贺庭【济隂人明昌二年除洺州防御使时嵗歉民饥庭谕蓄积之家令出所余以粜之饥者获济洺人立石颂徳】完顔齐【穆宗曾孙章宗时为磁州刺史治以寛简未尝留狱磁州郡刺史皆朝廷遴选郡人以前政有声如刘徽柔程辉高徳裕皆不及齐】元张础【通州人世祖时知威州有妇人乘驴过市者投下官阿齐之奴引鸣镝射妇人坠地匿阿齐家础将以其事闻阿齐惧乃出其奴论如法阿齐旧作暗赤今译改】刘容【云京人世祖时出为广平路总管冨民有同姓争财产者讼久不决容至取籍考二人父祖名字得其实力断之争者皆服】明詹俊【当涂人洪武初授磁州同知值兵革初定招徕流移抚恤备至州有蝗为文吁天蝗悉出境嵗旱俊作歌自责两随至】包宗达【金华人洪武中为磁州知州以亷能着濬五渠引滏水溉田民多利之】熊怀【丰城人天顺中为广平知府豪强兴水利赈饥荒治为畿辅冠比去民立祠】秦民悦【舒城人成化中为广平知府雪死囚十九人清牧马地三千余顷招集流亡六千户考绩称最九载去任民立生祠祀之】李进【曲沃人成化中为广平知府遇嵗旱修利民闸灌田数千顷疏渠引流皆有成法民受其赐】张羽【南郑人正徳中为广平知府勤于政事惩豪滑恤鳏寡兴学校治甚有声及调河间士民泣送攀舆不得行】髙汝行【太原人嘉靖初为广平知府有豪猾为民害前守不能禁汝行至即按以法郡城西南有隙地芜秽不治汝行凿渠修堰引滏水灌之悉成良田民建祠渠侧祀焉】瞿晟【黄梅人嘉靖中为广平知府凿长渠三百里引水为四闸灌田数千顷有盗掠富人赀晟祷于神从众中呼盗名诛之一郡皆伏】唐音【武进人嘉靖中为鸡泽知县才赡力勤为民兴革必行其志尤尽心狱讼朝议市马他县多威取于民音不忍上官督之急即投劾请去民闻争出马半日而足马肥好更为诸县最卒于官槖无余赀】马翰如【陈留人万厯中为永年知县时有水患翰如决孟家口之复筑堰以障洺水增稻田数百顷改条鞭革种马大户皆称惠政】
　　本朝涂廓【辽东人任河南河北兵廵道驻磁州顺治六年贼陷隆平逼武安廓率兵奋击马蹶为贼所害麾下苏某亦力鬬死赠廓光禄寺建祠以祀】沈志礼【奉天镶白旗人为磁州知州嵗旱开渠引泽水溉田秋禾乃登征收赋税不差一役而赋一无亏民徳之】华士防【江南人广平知县漳水旧经邑界泛滥不时士防疏濬上流水患逐息城隍廨舎庙学久就頽废士防以次修建在任十七年卒于官】
　　人物汉毛公【赵人治诗为河间献王博士】贯公【赵人从贾谊受左氏传训故为河间献王博士子长卿受诗于毛公为荡隂令】吾邱夀王【字仲赣赵人从董仲舒受春秋髙材通明迁侍中中郎后为光禄大夫侍中丞相公孙请禁不得挟弓弩夀王为书以难屈服焉】张禹【字长子清河人与萧望之同时为御史数为望之言左氏望之善之上书数以称説后望之为太子太傅荐禹于宣帝徴禹为待诏未及问防疾卒】胡常【字少子清河人以明谷梁春秋为博士部刺史又传左氏】李云【字行祖甘陵人性好学善隂阳举孝亷迁白马令桓帝时中常侍单超等五人以诛梁冀功封侯专权用事云上书切諌帝震怒送黄门北寺狱陈蕃杨秉等上疏救俱免归田里云遂死狱中】沮授【广平人少有大志多权畧仕州别驾举茂才歴二县令又为韩馥别驾袁绍领冀州表为奋武将军使监防诸将及绍攻曹操授数以策説绍不能用官渡之败为操军所执操释而厚遇之寻谋归袁氏乃见杀】三国魏刘劭【字孔才邯郸人黄初中为散骑侍郎受诏集五经羣书以类相从作皇覧明帝即位拜骑都尉与议郎庾嶷荀诜定科令作新律十八篇着律畧论迁散骑常侍景初中受诏作都官考课七十二条正始中研经讲学凡所撰述法论人物志之类百余篇卒赠光禄勲】晋程卫【字长元曲周人少立操行彊正方严刘毅闻其名辟为都官从事毅奏中防军羊琇犯宪应死武帝与琇有旧遣齐王攸谕毅卫正色以为不可径自驰车入防军营收琇属吏考问先奏琇所犯狼籍然后言于毅由是名振遐迩百官厉行迁尚书郎侍御史在职皆以事干显歴安定顿邱太守】刘遐【字正长广平易阳人性毅果便弓马值乱为坞主毎击贼率壮士防坚摧锋冀方比之张飞闗羽冀州刺史邵续深器之壁于河济之间贼不能逼间道遣使受元帝节度朝廷嘉之以为龙骧将军平原内史太宁初平王含以功封泉陵公迁徐州刺史卒赠安北将军】南北朝魏宋隐【字处黙广平列人人性至孝专精好学道武平中山拜尚书吏部郎转行台右丞寻以母丧归既塟被征乃弃妻子匿于长乐数年而卒临终谓其子经曰汝等茍能入顺父兄出悌乡党仕郡幸而至功曹史以忠清奉之则足矣不劳远诣台阁恐汝不能富贵徒延门户累耳】程骏【字驎驹广平曲安人少孤贫居丧以孝称性机敏好学昼夜无倦仕魏为著作佐郎累拜秘书令诏赐帛以旌其俭徳骏悉散之亲旧性介直不竞时荣卒赠兖州刺史曲安侯諡曰宪】宋琼【字普贤列人人少以孝行称母病季秋之月思不已琼夣想见之求而遂获时人称异母终州郡累辟皆不就卒于家】宋弁【字义和列人人初至京师见尚书李冲言论移日冲异之退曰此人王佐才也除尚书殿中郎中孝文因朝防次歴访治道弁年少官防自下而对声姿清亮进止可观因是大被知遇车驾南征以弁为东道副将军有盗马靽者斩而狗之于是三军振惧莫敢犯法累迁右卫将军兼祠部尚书摄七兵事弁劬劳王事恩遇亚于李冲卒諡贞顺】宋翻【字飞乌弁族弟少有操行宣武时为河隂令摧抑豪右威振京师孝庄时除河南尹弟毓字道和敦笃有志行卒于大中大夫】宋世景【翻弟少自修立博览羣言尤精经义举秀才上第迁司徒法曹行防军着律令裁决疑狱剖判如流转尚书祠部郎兼领数曹深著称绩左仆射源懐引为行防郎廵察州郡十有余所黜陟赏罸莫不咸允后为伏波将军行荣阳太守奸摘伏有若神明坐弟道琠事除名世景孝友过人道琠死哭之无时歳余母丧遂不胜哀而卒】北齐慕容俨【字恃徳清都成安人容貎出羣学兵法尒朱氏败归神武天寳初以军功授开府仪同三司梁陆法和以郢州城内附议求忠勇过人者守之众推俨遂遗镇郢城梁都督侯瑱任约率众陆军并力攻围粮运絶阻俨信赏必罚分甘同苦自正月至六月人无异志后还帝执其手叹息久之进爵义安王卒赠司徒尚书令】宋世良【字元友毓子年十五便有胆气随伯父翻在南兖州屡有战功为殿侍御史诣河北括戸大获浮惰还见见群郡多骸骨移书州郡收瘗后拜清河太守在郡未防声闻甚高除东郡太守卒官世良强学好属文撰字畧五篇宋氏别録十卷】宋世軓【世良弟好法律天寳初歴官都郎中迁廷尉少乡洛州民聚结欲刼河桥吏捕按之连徒党千七百人崔暹以为反数年不断及世为少卿判其事为刼杀魁首余从悉舍时大理正苏珍之亦知名寺中为之语曰决定嫌疑苏珍之视表见里宋世轨时人以为寺中二絶南台囚到廷尉世轨多雪之及卒诸系囚皆哭曰宋廷尉死我等岂有生路】荀士逊【广平人好学有思理为文清典武定末举司州秀才迄天保十年不调马敬徳荐为主书转中书舎人以文辞见重累迁中书侍郎号为称职与李若等撰典言行于世】隋房山基【清河人开皇中为考功称为明干】唐王及善【邯郸人父君愕有沉谋累迁左武卫将军从太宗征战死赠邢国公及善以父死事得袭爵武后时拜内使来俊臣系狱当死后欲释不诛及善曰俊臣狡下道天下疾之不勦絶元恶且摇乱贻祸忧未既也后纳之庐陵王之还密赞其谋既为皇太子又请出外朝以安羣臣及善不甚文而清正自持临事不可夺有大臣节时二张怙势数裁抑之后不悦改文昌左相同鳯阁鸾台三品卒諡曰贞】宋庆礼【洺州永年人擢明经武后时以习识邉事拜河东河北营田使奉诏与姜师度等筑营州城三旬而毕兼营州都督开屯田八十余所追防渔阳淄青没户还旧田宅不数年仓廥充居人蕃辑卒赠工部尚书□曰敬】潘好礼【宗城人第明经拜侍御史徙岐王府司马居后母防詺夺服固辞不出开元初为邠王府长史王为滑州刺史好礼兼府司马王毎游猎好礼必諌谕禁切迁豫州刺史勤力于治徙温州别驾卒好礼博学能论议节行修整无所倾附未尝自列阶勲居室服用麤苟至终身】傅良弼【字安道清河人初为王承宗将使守乐寿王廷凑叛良弼坚壁为国固守累年擢忻州刺史率众力战乃得去天子以良弼忠赐奴婢服焉寳歴初擢夏绥银节度使蕃酋怀惠终横海节度使】崔彦昭【字思文清河人淹贯儒术擢进士第数应帅镇辟奏吏治精明所至课最累进戸部侍郎僖宗立同中书门下平章事百职修举察不至苛迁门下侍郎彦昭虽宰相还朝侍母膳与家人齿顺色柔声士人多其孝累拜兼尚书右仆射以疾去位卒】五代梁霍存【曲周人骁勇善骑射仕梁累立战功官曹州刺史兼诸军都督指挥】张归霸【清河人仕梁战数有功尝与张晊战中流矢归霸防其矢反以射贼一而毙夺其马而归累拜右龙虎统军左骁冲上将军弟归厚善用弓槊能以少击众累拜镇国军节度使】晋王清【字去瑕曲周人仕晋为奉国都虞侯以战功加检校司徒从杜重威拒辽力战死汉髙祖立赠清太傅】宋范质【字文素宗城人举后唐长兴进士晋宰相桑维翰深器之周广顺初拜平章事建议以律条系冗轻重无据世宗特命详定为刑统宋初加兼侍中奏请封建子弟并荐吕余庆赵普堪受司台讨论旧典定南郊行礼图由是礼文始备进封鲁国公质力学强记手不释卷以亷介自持身没家无余资子旻字贵参能属文以父任歴官知邕州邓存忠刼众攻城七十余日旻坚壁固守赐玺书奨之累迁给事中有集十卷邕管记三卷】解晖【临洺人少有勇力仕周为奏国军指挥使宋初以功累迁云应寰忻代等州都廵检使晖鸷猛木强每受诏征伐常身先之频立战功金创满体时称骁将】王明【字如诲成安人初为药元福从事多所规正干徳初召为左拾遗开寳初南征以明为随征转运使山路险絶舟车不通但以丁壮转递供亿不阙贺州未下明率所部堙其堑城中惧遂纳欵抵广州与潘美等逆击大防刘鋠遂降以功擢秘书监为岭南转运副使七年伐南唐屡破其军擒其将朱令赟金陵平诏明安抚诸郡太宗时累迁礼部侍郎知正定府卒子扶挺并进士及第皆知名】张美【字元珪清河人仕周为三司使强力有心计周知利病以干敏称世宗连歳征讨粮餽不乏宋初加检校太尉李筠征上党美度其必反隂积粟懐孟间后筠反太祖讨之大十万出太行经费无阙羙有力焉歴官左骁卫上将军】元达【鸡泽人负膂力善骑射太宗时累迁京城廵检卒赠昭化军节度使逹歴职戎署交士夫能折节尽礼人以是称之】李宻【经城人躯干雄伟膂力絶人初晋王帐下淳化间累迁贝州驻泊兵马部署防夏人冦邉以宻有武畧充灵州兵马都部署夏人畏服邉境頼以宁谧卒赠保顺军节度】李沆【字大初洺州肥乡人少好学器度宏远太平兴国中举进士甲科累迁翰林学士咸平初拜平章真宗北幸命沆留守京师肃然累加门下侍郎尚书右仆射卒諡文靖沆性直谅内加修谨识大体居位慎宻人莫能干以私真宗尝问治道所宜先沆对曰不用浮薄新进喜事之人此最为先帝怪沆独无宻啓沆对宻啓者非谗即佞臣尝恶之岂可效尤李继迁久叛咸谓灵州不可失沆独以为冝弃未几灵州果陷沆为相王旦参政事沆日取四方水旱盗贼奏之旦以为不足上听沆曰人主少年当使知四方灾难不然不留意声色犬马则土木甲兵祷祠之事作矣后旦思沆先识叹曰李文靖真圣人也仁宗即位诏配享真宗庙廷】李维【字方仲沆弟第进士累官翰林学士承防仁宗初迁工部尚书尝两使辽辽主隆绪重维名馆劳加礼维博学少以文章知名至老手不废书尝与修续通典册府元龟性寛易喜怒不见于色好奬借移进既没家无余赀】田祚【贝州人十世同居诏表其门闾】张君平【字士衡磁州滏阳人以父承训与辽战死补黔州指挥使累擢閤门只侯管勾汴口天圣初议塞滑州决河命以左侍禁签书滑州事兼修河都监君平有吏材尤明于水利自议塞河朝廷毎访以利害河平君平且死论者惜之】李玭【宗城人性笃孝力耕以事母母卒让田与其弟遂庐所昼夜号泣负土筑坟高丈余又以二代及诸族父母藁者尽礼筑之凡三年成六坟复留守坟三年尝令兄子卖药以自给年六十余足未尝入县门乡人目为李孝子天禧中诏赐栗帛令府县安存之】孟元【字善长洺州人性谨愿喜读书少隶禁军累迁正定路兵马軡辖王则据贝州叛元赴城下攻战被数十创又中机石坠濠中既出战愈力更募死士由永济渠穴地以进贼平擢普州刺史寻管勾麟府军马事防筑永宁堡敌不敢动卒赠遂州观察使】苏宷【字公佐滏阳人擢第调兖州观察推官受知于守杜衍为大理详断官提点梓州益州路刑狱厯判大理寺刑部后知审刑院卒寀长于刑名故屡为法官数以谳议受诏奬焉】李若水【字清卿曲周人上舍登第靖康初擢吏部侍郎金人再邀帝出郊若水从行粘罕逼帝易服若水抱持而哭后旬日粘罕召计事且问不肯立异姓状指宋朝失信若水曰若以失信为过公其尤也厯数其五事骂不絶口监军者挝破其唇噀血骂愈切至以刄裂颈断舌而死高宗即位诏赠观文殿学士諡忠愍　粘罕旧作粘黙合今译改】孟忠厚【字仁仲元曽孙隆祐太后兄累官开府仪同三司封信安郡王忠厚避逺权势不敢以私干朝廷明受之变太后垂忠厚乞裁节本家恩泽秦桧当国新姻扳援以进忠厚独与之忤以此见废帝以帝后故眷遇特优】李椿【字专翁永年人父升进士起家靖康之难升翼其父以背受刄与长子俱卒椿奉继母南走竭力以飬以父故补廸功郎厯官宁国军推官吏材精强张浚辟以自随椿奔走淮甸绥流民布屯戍察军情相视险要周宻精审所助为多孝宗时累除吏部侍郎进敷文阁直学士致仕椿年三十始学易其言于朝廷措诸行事皆易之用尤恶佛老朱熹尝铭其墓谓椿逆知得失不假蓍龟不阿主好不防时誉云】金董师中【字绍祖洺州人皇统进士补尚书省令史右相唐古额尔古尤器重之抚其座曰子议论英度开朗他日必居此座明昌中累迁尚书左丞师中通古今善敷奏练达典宪处事精敏常言宰相不当事细务要在知人才振纲纪但一心正两目明足矣卒諡文定　唐古额尔古旧作唐括讹鲁古今译改】李庆嗣【洺人举进士不第弃而学医读素问诸书洞晓其意大徳间嵗大疫广平尤甚庆嗣携药与米遗之全活者众所着伤寒纂类四卷改证活人书二卷伤寒论三卷鍼经一卷传于世】赵秉文【字周臣滏阳人大定进士累官礼部尚书哀宗即位改翰林学士自幼至老未尝一日废书著述甚多其文长于辨析诗尤精絶为人至诚乐易仕五朝官六乡自奉飬如寒素杨云翼常与秉文代掌文柄时人号杨赵云】刘政【洺州人性笃孝母老防明政毎以舌防母目逾自母能视物母疾昼夜侍侧衣不解带刲股肉啖之者再三母死负土筑坟之日飞鸟哀鸣翔集庐于墓侧者三年防御使以闻除太子掌饮丞】元刘肃【字才洺水人金兴定初词赋进士为尚书省令史尝辨析寃狱出十一人于极刑金亡依东平严实中统初授右三部尚书官曹典宪多所议定未防兼议中书省事致仕肃性舒缓有执守尝集诸家易説曰读易备忘累赠邢国公諡文献】王磐【字文炳永年人父禧金进义副尉元兵破永年将屠之禧罄家赀助军众頼以安磐擢正大经义进士第授归徳府録事判官不赴肆力于经史百氏文辞宏放东平总管严实兴学飬士迎磐为师受业者常数百人世祖召拜翰林直学士累迁太常少进资徳大夫致仕磐资性刚方闲居不妄言笑每奏对必以正不肯阿意承顺帝尝以古直称之卒追封洛国公谥文忠】窦黙【字子声肥乡人初隐大名与姚枢许衡朝暮讲习继还肥乡以经术教授世祖在潜邸召之既至问治道首以三纲五常诚意正心为言一日凡三召与语奏对皆称防自是敬待加礼不令暂去左右世祖即位召问欲求如唐魏徴者乃荐许衡史泽天帝以黙为翰林侍读学士时平章王文统用事黙力诋其学术不正久居相位必祸天下文统深忌之黙谢病归未防文统伏诛乃召还国有大政輙以访之加昭文馆大学士卒黙为人乐易平居未尝评品人物至论国家大计靣折廷诤人谓汲黯无以过累赠太师封魏国公諡文正】刘恩【字仁甫洺水人徙威州幼知读书勇而有谋以管军总管从入蜀与宋将战有功授成都管军副万户后同佥行枢宻院事招降防府等州邑授四川西道宣慰使】石髙山【洺水人中统中以管军总管镇思州军令严肃邉境晏然至元中从取光州克枣阳进攻襄樊皆有功从下江南以所部兵取宁国下令无掳掠秋毫无犯至焦山与宋将孙虎臣等战杀获甚多累迁显武将军侍卫亲军都指挥使】何荣祖【字继先广平人状貎魁伟以吏迁中书省掾擢御史台都事始折节读书日记数千言累官参知政事时桑格专政亟于理钱谷人受其害荣祖数请罢之同僚止勿言荣祖执愈坚未逾月而弊皆闻帝召问所冝荣祖请于嵗终立局考较人以为便立为常式桑格败改中书右丞奏行取定至元新格累加平章卒諡文宪荣祖身至大官而僦地以居中宫常赐银钞以旌其亷所著书有大畜集学易记载道集观物外篇诸书　桑格旧作桑哥今译改】刘赓【字熙载肃之孙幼有文名至元间用荐者授国史院编修官累迁翰林学士承防兼国子祭酒国学故事伴读生以次出补吏莫不争先出时有一生亲老且贫同舍生有名在前者请让之先赓从其让别为书荐其人朝廷反先用之自是六馆之士皆知礼让加光禄大夫卒赓久典文翰当时大制作多出其手以耆年宿徳为朝廷所推重云】吴元珪【字君璋广平人父鼎燕南提刑按察副使元珪简重好深沉之思凡征谋治法律令章程皆得于家庭所授世祖时以后卫经厯擢枢宻都事江南既定枢宻奏裁定官属均俸禄给衣食设学校置屯田多元珪所论建大徳初除吏部尚书选曹铨注多有私其乡里者元珪曰此风不可长川党朔党之兴宋之所由衰也请谒悉皆谢絶武宗即位拜枢宻副使诏议政中书所建白皆切于世务卒追封赵国公諡忠简】元明善【字复初清河人頴悟絶出读书过目輙记诸经皆有师法而尤深于春秋仁宗居东宫擢为太子文学及即位陞翰林直学士诏节尚书经文译其闗政要者以进书成每奏一篇帝必称善累拜湖广行省参知政事后入为翰林学士眷遇之隆当时莫并卒諡文敏明善早以文章自豪出入秦汉间晚益精诣有文集行世】秦起宗【字元卿洺水人辟武卫译史幼生长兵间学书无从得纸父顺削桞为简写以授之成诵削去更书文宗时累拜中台御史劾中丞化胜受人妇人贱卖县官屋不报起宗又奏不罪化胜无以正国法化胜服辜帝曰为御史当如是矣出为抚州路总管以兵部尚书致仕卒諡昭肃　化胜旧作和尚今译改】李齐【字公平广平人元统初进士第一知高邮府有政声至正十三年防州民张士诚为乱行省以左丞竒齐也勒图镇高邮以齐守甓社湖高邮陷防有诏赦叛逆者贼绐曰请李知府来乃受命行省强齐往谕至即下齐狱中初无降意官军谍知之乃进攻城士诚呼齐使跪齐叱曰吾膝如铁岂肯为贼屈立而诟骂士诚捶碎其膝而剐之　竒齐也勒图旧作□哲笃今译改】明贾铨【字秉钧邯郸人永乐末进士授刑科给事中英宗即位命谳在京重囚多所原□出为大理知府就擢左布政使治行为一时冠迁副都御史廵抚山东河南清静不自表暴民亦安之成化初召署院事卒官諡恭靖】罗绮【磁州人宣徳进士授御史有能名正统中擢大理寺右丞叅賛宁夏军务以忤王振谪戍辽东景帝立复官进右少卿使衞拉特上皇驾还以劳擢刑部右侍郎寻镇守松潘累有破贼功在镇七年威名甚震天顺初召为左副都御史复忤石亨坐贬　卫拉特旧作瓦刺今译改】张宪【成安人为请生父母相继殁并庐墓毎哭泣乌鹄羣绕哀鸣景防中旌表】傅海【威逺人父丧庐墓有虎至海叱之曰我为父母生死何惜虎即去景防中旌表】刘玉【字仲玺磁州人生有膂力天顺成化间数以偏将征庆逺蛮讨东苖平固原贼有功厯官左都督玉勇决过人善抚士所至未尝挫衂卒赠固原伯諡毅敏】马子聪【字舜逹广平人成化进士治初为南京礼科给事中时佥都御史钱钺以中防晋秩移抚河南中官蒋琮守备南京肆为凶子聪皆劾之孝陵灾偕同官极諌复陈土木繁兴并传奉冗员之前后数十疏多排斥近幸终工科都给事中】石永【字寿卿威县人嘉靖进士歴御史廵山海闗按淮四川皆振风纪为陜西副使濬泉溉田民甚徳之廵抚延绥御防于懐庆皆有功总督川湖贵州军务擒苖酋沈亚当等累擢户部侍郎厯官以清节称既卒妻子不免寒馁赠右都御史】张学顔【字子愚肥乡人嘉靖进士由曲沃知县累迁蓟州兵偹副使隆庆五年擢右佥都御史廵抚辽东与总兵李成梁破土蛮卓山进右副都御史万厯初召理戎政进户部尚书奏列清丈诸以□奸□太监冯保传谕多所征索学顔争之得稍减免改兵部抗疏请停内操以老乞致仕卒赠少保】李已【字子复磁州人嘉靖进士厯礼科给事中隆庆频诏户部有所征索已屡争执既复诏市珍寳再疏极谏帝怒杖之百锢刑部寻释归神宗立起兵科给事中极言傅奉之劾兵部尚书谭纶平江伯陈王谟时号敢言累迁右佥都御史廵抚保定罢归】王邦直【字国宁磁州人生而骈胁有神力人称王千斤弱冠补诸生好骑射穷韬畧嘉靖中诏举天下武勇给事中戴梦桂荐之诏送大同立功总督翁万逺遇以国士防数万骑射鹁鸽峪同故叅将张鳯等御之大呼入敌阵敌皆辟易已见军无后继围之数重鳯等皆力战死邦直犹挥大刀斩数十人力竭遇害赠都指挥佥事官为建祠】贾待问【字学叔威县人隆庆进士厯怀庆知府筑堤以御沁河人称贾公堤累擢陜西廵抚中官以采肆横待问力为节制在任七年甚有威惠卒赠太子太保兵部尚书】王世扬【字孝甫广平人万厯初进士为御史廵视陜西茶马开成七监大灾奏茶课赈济蠲饷邉银二年免课马七千五百四十二匹廵按浙江减御衣织造三之一抚按宣府复许顺义王齐里克贡市欵约益坚总督宣大山西敌服其威信邉境无事仕至戎政尚书加太子太保　按齐里克旧作撦力克今译改】路振飞【字见白曲周人天啓进士除泾阳知县流贼入境击却之征授御史疏劾首辅周延儒卑汚奸险尚书闵洪学结权势树私人侍刘宇勲剿叛无功廷推谢陞为左都御史振飞厯诋其丑状遂不果用厯按福建苏松温体仁修郄谪官累迁右佥都御史廵抚淮团练乡兵得劲卒二十余万李自成已防京师遣其党吕弼周来代勒兵擒之军声大振会马士英欲用其所亲田仰乃罢振飞唐王时为为大学士卒】钟希顔【字心卓清河人天启进士由户部郎中陞冀北道归里崇祯十一年遇乱城防不屈死同时有灵壁知县王茂逺贡生解嗣升皆殉难乾隆四十一年】
　　【赐希顔諡节愍余并予入忠义祠】申为宪【永年人由进士厯官山东副使崇祯十五年　大兵破城为宪时家居殉节死乾隆四十一年赐諡节愍】李昌期【永年人由进士为兖州推官尝监军破土防万余人推其才崇祯十五年　大兵破城死之赠佥事乾隆四十一年赐谥节愍】申佳廕【字孔嘉永年人崇祯进士由知县擢文选主事厯太仆丞出近畿阅马闻居庸防疾驰入都京师不守叹曰吾起防贱食禄十三年国事至此敢爱死乎将入井谓其仆曰告太安人有子作忠臣勿过伤也遂死　本朝　　　赐諡端愍乾隆四十一年】
　　【予入忠义祠】王之统【成安人多义行以嵗贡任赵州训导闯贼破城死于明伦堂乾隆四十一年　　予入忠义祠】宋汤济【肥乡人崇祯间为诸生闻京师防与诸生郭珩王拱宸等起兵讨李自成为自成将张汝行所杀乾隆四十一年并予入忠义祠】殷渊【字仲鸡泽人父大白崇祯间为闗南监军副使杨嗣昌防以失机论死渊上书请代跪朝门外五日奉防诣责遂弃举子业隐山中渊负竒气从父兵间善技击尝欲报父讐及贼破鸡泽谋起兵复之俄闻京师防号恸即约山中壮士诛贼所置官伪令秦植踉跄走乃入城丧制服行哭临礼义声大振为奸人所乘被害尸暴烈日中十余日不壤有黄犬守之不去土人以神祀之乾隆四十一年予入忠义祠】
　　本朝刘璇【字章思永年贡生善为诗顺治初由沁源知县迁郧阳同知值王光防叛城陷骂贼死　赠按察使司副使】李芳澂【字银槎永年人顺治初由贡生授汉中通判贺珍防汉中芳澂佐理军饷有功擢知鄜州王永强之乱竭力拒守城破不屈死　赠按察使司佥事】宋永誉【字葆祉永年人顺治二年由举人授郿县知县贺珍作乱永誉为战守备以死自誓贼遣人诱降永誉囚其使贼怒攻围五昼夜城陷被执骂不絶口遇害　赠按察使司佥事】申涵光【字鳬盟佳廕子博学攻诗文明末以贡入太学与殷岳张渭称畿南三才子闻父殉难哀毁不欲生遂絶意仕进晚年名益重有文集四卷聪山诗八卷及荆园小语诸书弟涵昐顺治辛丑进士官翰林检讨亦以文学着】殷岳【字崇山渊之兄明崇祯中举于乡父大白忤杨嗣昌死狱中岳上疏为父请骸骨比归而京师已陷遂入西山与其弟渊谋举义兵事渊被害岳匿申涵光家得免顺治初吏部按旧籍选人除岳睢寜知县抵任未几即告归与防光相唱和其为诗専宗汉魏故所作惟五言古一体】张盖【字覆舆永年人为诸生性孤介家贫力学明崇祯末以次当贡太学不就母老饘粥弗继授徒以飬甲申后自闭土室中七年穴而进食嵗时一出拜母虽妻子不见也】滕运昌【清河人父病为尝粪侍母疾五年无怠母嗜鸡及殁遂终身不忍食鸡顺治六年　旌表】安居【曲周诸生父明国病殁庐墓三年日夜哀思年未四十须髪尽白家贫事母甘防无缺同县路允升举康熈壬戌进士官翰林院检讨父殁哀毁卒康熙中并皆　旌表】张榕端【字子大磁州人少聪頴能文康熙丙辰进士授翰林院编修丙子视学江南衡鉴精审凡所识防皆能文之士官至内阁学士兼礼部侍郎卒乾隆七年入祀乡贤】
　　流寓汉陈逸【平舆人父蕃死狱中蕃友人朱震匿逸于甘陵界中后大赦党人乃还】唐李崿【赵人客清河安禄山乱清河太守使崿乞师于平原太守顔真卿一郡获全】
　　列女晋刘遐妻邵氏【曲梁邵续女骁果有父风遐尝为石季龙所圉妻将数骑救遐出于万众之中】隋郑善果母【清河崔氏女适郑诚诚讨尉迟逈战死善果以父死王事授鲁郡太守母性贤通晓治方每听事于障后察之剖断合理则悦否则终日不食恒自纺绩至夜分自初寡不御脂粉非祭祀賔客酒食不妄陈姻戚有吉防事但厚赠遗不诣其家非自手作及庄园禄赐所得虽亲戚礼遗悉不入门善果厯任州郡凡公廨所供皆不许受由此号为清吏】赵元楷妻崔氏【清河人家有素范宇文化及反元楷归长安遇盗仅以身免崔氏为贼所拘将凌之崔取贼佩刀倚树立曰欲杀我任加刀锯若覔死可来相逼贼怒射杀之元楷后得杀妻者支解以祭崔氏】唐宋若昭【贝州清阳人父廷芬生五女皆警恵善属文长若莘次若昭若伦若宪若荀莘昭文尤高皆性素洁不愿归人欲以学名家若莘诲诸妹如严师着女论语十篇推明妇道所冝若昭又为传释之贞元中节度使李抱真表其才徳宗召入禁中试文章并问经史大谊帝咨美悉留宫中高其风操不以妾侍命之呼为学士诏若莘总领秘禁图籍若莘卒穆宗以昭尤通练拜尚宫嗣若莘所职厯宪穆敬宗三朝皆呼先生后妃与诸王主率以师礼见卒赠梁国夫人若宪代司秘书文宋尚书以若宪善属辞粹论议尤礼之太和中为李训郑注谮死训注败帝悟其谗追恨之】崔彦昭母【彦昭与王凝为外昆弟凝先显而彦昭未仕尝见凝凝倨不冠带嫚言曰不若从明经举彦昭为憾及彦昭母毎敕婢多制履袜曰王氏妹必与子皆逐吾将共行彦昭闻之泣且拜不敢为怨凝竟免】宋赵氏【贝州人王则反闻赵有殊色刼致之欲纳为妻赵知不免乃绐曰必欲妻我宜择日以礼聘贼信之使归其家具聘帛盛舆从来迎赵与家人诀涕泣登舆比至廨已自缢舆中死矣】刘淑贞【威州人许聘李御史子未归而夫卒泣告于父母送夫殡至葬所遂于冢后缢死合葬焉】元王时妻安氏【名正同磁州人至正十九年时以参知政事分守太原安氏从之贼兵防太原城陷众皆逃安氏与妾李氏同赴井死赠梁国夫人諡庄洁】明李氏女【曲周人年十七正徳六年遇流贼逼之上马女不从诱胁万端大骂不屈贼支解之事闻为筑坟立碑旌异之】曹炒儿妻霍氏【曲周人炒儿继母强氏性毒而行丑氏不从遂恶之逐氏依穷孀诸母家仍督以纺绩井臼之事氏昼供姑役夜作糊口计粮不盈缶姑輙取去氏絶粮数日夜投井死】马尚良妻李氏【肥乡人尚良染恶疮年余不起氏朝夕不离侧疾革许以从葬及卒屡欲自尽姑防守甚严一日防者稍疎拒户自缢死】陈氏女【广平人许字王飬威飬威卒女年十五父母议改适女誓不从遂絶饮食临殁属父母曰归王氏父母哀其志遂合葬焉】彭大义妻李氏【邯郸人大义娶时疾已笃甫七日而殁及窆氏触棺而死不得后舅姑欲夺其志遂自缢】张鹏翼妻刘氏【成安人事舅姑兄妹无间言鹏翼殁氏不欲生姑与母令诸姑姊日夜伺之少得间遂自缢死】田蕴玺妻李氏【鸡泽人遇乱蕴玺兄弟被杀李抱女同姒王抱男而逃王足创难行令李速去李曰良人兄弟俱死当存此子以留田氏后遂弃已女抱其子赴城得无恙】李氏【鸡泽人嫁曲周郭某崇祯十一年之乱举家走匿翁姑旋被杀李擕幼男及夫弟方七嵗者共逃力罢不能俱全或教之舍叔而抱男李曰翁死矣叔岂能再得乎子虽难割然吾夫在外或未死尚可期也竟弃男负叔而走】王氏女【永年人许字李球彜会兵至姑姊谋避女曰死作李氏鬼何避为城陷死之兵退面色如生】胡廷器妻呉氏【永年人崇祯末归宁值兵至执氏并其父母氏绐之曰二亲老不如遣之去兵许之氏度去逺即赴水兵挽之不得死遂大骂兵怒支解之】韩氏二女【永年韩策女姊妹皆及笄未嫁避乱临洺镇兵至被执不屈皆遇害】呉复澄妻徐氏【鸡泽人事继姑尽孝为兵所掠逼之以行氏愤骂自刎死】宋应试妻刘氏【广平人避冦伯氏楼中防攻楼急氏曰我何累伯氏氏与诸妇缒而下负幼子而逃防将追及氏曰若吾子有托当以一死救众人众挟其子而行氏乃回顾大骂贼怒杀之众得脱】王山妻常氏【成安人流贼入境为所获逼之厉声骂贼遂投井死】
　　本朝郝氏女【永年人许字李芳润芳润病危迎女归未及门而芳润殁守节六十余年】杨之孚妻马氏【广平府人年二十二夫亡舅姑欲强嫁之服毒死同郡□国显妻胡氏夫早亡父母强以改适引刀自毁其靣守节六十余年又张盈妻赵氏李合妻张氏皆絶食殉夫死】陈彤瑞妻柴氏【鸡泽人年十七而寡遗孤才月余贫宴无所依父母劝之改适氏髠其发示不可夺顺治中　旌表】邱运至妻解氏子妇髙氏【清河人夫亡抚子芝香为娶妻髙氏芝香死髙欲殉或劝之曰腹有孕倘生男存父后不胜于殉乎既而生女氏即自缢死顺治中　旌表】贾乐性妻张氏【邯郸人为武生冀璞逼奸不从自经死又威县张昆妻贾氏曲周陈启芳妻杨氏广平张文玉妻王氏皆遭强暴逼汚不从而死并　旌表】董三节妻李氏【鸡泽人年二十四夫亡家贫甚氏剪髪葬姑抚孤子拾薪挑菜以自给厯五十九年雍正中　旌表】刘廷璋妻王氏【永年人夫亡事舅姑尽礼舅姑殁每食必祭哀泣终日抚遗孤得成立乾隆五年　旌表又同县王于燕妻赵氏王子洛妻崔氏赵昌梁妻解氏宋忠妻郝氏郭兆麟妻李氏冀如镜妻王氏姜玺妻崔氏李克镕妻秦氏杨敦礼妻赵氏杨智妻郝氏赵丞妻王氏仪妻夏氏刘源妻韩氏曹慧妻贾氏李如兰妻郭氏张秀妻李氏靳逢源妻叶氏李求条妻刘氏赵先型妻武氏刘登美妻赵氏孙棻妻娄氏刘可忠继妻贾氏杨正妻时氏申觐宸妻刘氏王治妻杜氏刘□妻姚氏张淳妻祁氏杜斯美妻卢氏李藤妻杨氏李之茂妻孔氏李徽妻董氏刘崇儒妻李氏张维垣妻曹氏妾徐氏杨端妻霍氏杨士杰妻张氏程维新妻顔氏孙光烈妻时氏饶士义妻李氏俱夫亡守节先后　旌表】刘进福女贵姐【曲周县人遇暴不汚投水死同县张克纉妻李氏遇不屈死俱乾隆七年　旌表又有刘嵇妻王氏杨芝瑞妻赵氏卫绰妻王氏孙开先妻霍氏张擢妻雒氏李翘才妻冀氏贾成龙妻申氏俱以守节先后旌表】田士秀妻王氏【肥乡县人夫亡守节乾隆二年旌表同县刘増贵妻翟氏吴飬粹妻杨氏皆夫亡守节先后　旌表】秦三妻申氏【鸡泽县人遇不汚投井自尽乾隆十七年　旌表同县李皖妻王氏齐青云妻蘓氏宋秉衡妻胡氏梁怡妻胡氏侯以节妻薛氏张进才妻郝氏贾天与妻田氏刘云鳯妻安氏梁焕妻高氏冯自修妻李氏俱以守节先后　旌表】宋文奎妻张氏【邯郸人夫亡氏年十五矢志守节继子为嗣乾隆五年　旌表同县张　望妻刘氏师五典妻王氏张大鹏妻姚氏安世徳妻张氏张行选妻刘氏刘奉朝妻薛氏王景福妻陈氏贺执中妻赵姚岑妻贾氏郭元防妻张氏连淦萱妻韩氏崔怀濵妻邱氏王祚茂妻牛氏俱夫亡守节先后　旌表】刘作楫妻暴氏【成安县人夫亡矢志守节乾隆三年　旌表】翁题元妻王氏【威县人夫亡截髪自矢守节终身乾隆十八年　旌表同县薛瑨妻王氏潘莲妻贾氏李曰琚妻鲍氏夫亡守节乾隆二十九年　旌表】顾勉学妻马氏【清河县人夫亡子瑶五嵗氏纺绩维勤后为瑶娶妇邱氏生孙一□而卒邱氏亦矢志守节孝奉孀姑又顾勤学妻谢氏顾笃学妻张氏俱苦志守节乾隆元年　旌表建坊一门四节】陈烺然妻孙氏【磁州人烺然为诸生早亡氏守节翁病笃割股和羮以求翁愈乾隆十一年旌表又许铭妻张氏姜域妻马氏田义妻王氏俱以夫亡守节乾隆十八年以来　旌表】
　　仙释唐潘师正【宗城人少以孝闻事王逺知为道士得其术居逍遥谷高宗幸东都召见问所需对曰茂林清泉臣所须也既不乏矣帝尊异之诏即其庐作崇唐观时太常献新乐帝更名祈仙望仙翘仙曲卒年九十八諡体元先生】金寳公【姓武氏磁州人慧性超絶次不凡大定初于滏阳造仰山寺殿宇华丽柱上作金龙像蟠之忽有题诗于柱上曰人道斑鸠拙我道斑鸠巧一根两根柴便是家园丫寳公大悟随即入西山结茅以居后徧厯诸山住峪寳严寺一夕大风震地晏坐而逝】
　　土产防绢【郎蔚之隋图经清河绢为天下第一元和郡县志洺州贡绵绢缣纩唐书地理志洺州贡絁绵防贝州贡绢恵州贡纱太平寰宇记洺州土产平防絁子绢贝州土产丝布絁绢旧志曲周肥乡出绵防清河出屯绢威县出丝带】氊【唐书地理志贝州贡氊覆鞍氊太平寰宇记贝州产白氊靴氊】油衣【唐书地理志洺州贡油衣】稻【产于府西引滏水灌田白粲不减江浙】莲【府城濠最多西境亦多有之】梨【产临洺镇曰洺梨香脆无渣】蓝【有大小二种即靛也】元精石【明统志邯郸出】磁石【唐书地理志恵州贡磁石太平寰宇记磁州产磁毛石】磁器【出磁州】羊【西山最冝畜牧】泥孩儿【旧志广平府产】





　　钦定大清一统志卷二十一
&lt;史部,地理类,总志之属,大清一统志&gt;
&lt;史部,地理类,总志之属,大清一统志,大名府图&gt;
&lt;史部,地理类,总志之属,大清一统志,大名府图&gt;
&lt;史部,地理类,总志之属,大清一统志,大名府表&gt;
&lt;史部,地理类,总志之属,大清一统志,大名府表&gt;
&lt;史部,地理类,总志之属,大清一统志,大名府表&gt;
&lt;史部,地理类,总志之属,大清一统志,大名府表&gt;
　　钦定四库全书
　　钦定大清一统志卷二十二
　　大名府【在　京师西南一千一百二十里东西距一百二十里南北距三百六十里东至山东东昌府冠冠界四十里西至河南彰徳府临漳县界八十里南至河南开封府仪封县界二百八十里北至东昌府馆陶县界五十里东南至山东曹州府定陶县治三百里西南至漳徳府内黄县治九十里东北至山东临清州治一百五十里西北至广平府成安县治八十里】
　　分野天文室壁分野娵訾之次【按唐书天文志营室东壁娵訾也自危十三度至奎一度今大名府以及开州境内正当其地为卫分野】
　　建置沿革禹贡冀兖二州之域【府地属冀开州以南属兖】春秋属晋卫二国战国属魏卫二国秦属东郡汉分属魏郡【南境为东郡及陈留郡地】后汉建安十八年分魏郡属东部都尉三国魏黄初二年以东部置阳平郡晋因之【李吉甫元和郡县志前燕慕容暐于今州理置贵乡郡寻废】后魏为平阳郡地【时郡移治馆陶今属山东东昌府元和郡县志作石赵时徙郡】东魏天平初改属魏郡后周大象二年始分相州置魏州隋大业初改为武阳郡唐武徳四年复曰魏州龙朔二年改曰冀州置大都督府咸亨三年罢府复曰魏州开元二十一年置河北采访使天寳元年改曰魏郡乾元元年复曰魏州广徳元年置魏博节度使【建中三年田悦尝改州为大名府寻罢】天祐元年赐号天雄军节度五代唐同光元年升为东京兴唐府三年改为邺都晋天福初改为广晋府汉干祐元年始改为大名府周显徳元年罢都仍为天雄军节度宋初因之庆厯二年建为北京熈宁六年分为河北东路金初为散府正隆二年升为总管府置大名府路贞祐二年置行尚书省【元志金改安武军而金志不载】元曰大名路属中书省明曰大名府直隶京师
　　本朝因之领州一县六【旧兼领内黄濬滑魏四县雍正三年以内黄改属河南彰徳府濬滑二县改属卫辉府乾隆二十三年裁魏县分属元城大名】
  </div>
  <div class="pagination">
   <a href="大清一统志_page12.html">
    上一页
   </a>
   <span>
    ...
   </span>
   <a href="大清一统志_page8.html">
    8
   </a>
   <a href="大清一统志_page9.html">
    9
   </a>
   <a href="大清一统志_page10.html">
    10
   </a>
   <a href="大清一统志_page11.html">
    11
   </a>
   <a href="大清一统志_page12.html">
    12
   </a>
   <span class="current-page">
    13
   </span>
   <a href="大清一统志_page14.html">
    14
   </a>
   <a href="大清一统志_page15.html">
    15
   </a>
   <a href="大清一统志_page16.html">
    16
   </a>
   <a href="大清一统志_page17.html">
    17
   </a>
   <a href="大清一统志_page18.html">
    18
   </a>
   <span>
    ...
   </span>
   <a href="大清一统志_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
