<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 71 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 71 页/共 388 页</h1>
    <div class="content">　　玉京观　在三十六都，元延祐间建。
　　醴泉道院　在醴酬山下。《闽都记》：“元时建。院中有亭，项道人者炼丹得仙术，名其山为‘仙亭’。”
　　栖真观　在五华山之巅。万历《府志》：元延祐间建，成化十三年重建。
　　仙楼道院　在五华山上。万历《府志》：“邑人祈雨于此。”建置年月无考。
　　鹤鸣观　在小武当山下，明隆庆三年建。
　　　　屏南县
　　天宝寺　在原二十都，唐开元二十九年建。《玉田志略》：“已废，重建。”
　　双峰寺　在原二十七都，唐咸通元年建。
　　景福寺　在原二十九都，宋建隆间建。
　　宝林寺　在原二十四都，宋乾德二年建。内有天坪、龙井，祈雨神应。
　　白莲寺　在原二十七都，宋开宝二年建。
　　灵岩寺　在原二十八都，宋太平兴国二年建，明万历间重建。
　　灵峰寺　在原二十五都，宋太平兴国二年建，明成化间重修。
　　北岩寺　在原二十八都，距城东三里许，宋雍熙元年建。国朝康熙间重修。
　　九峰寺　在原三十四都，明景泰元年，僧寂照建。
　　东山寺　在美女峰下，万历间建。
　　慈云寺　在十五都，明崇祯间建。
　　三峰寺　在十五都，国朝顺治间建，康熙间重修。
　　资福院　在一都厚洋村，国朝康熙间建。
　　凌云寺　在十都，国朝雍正间建，有八景。
　　栖霞观　在峤山下。
　　　　闽清县
　　天王寺　在宣政里，唐大中九年建。《三山志》：“会昌中，杨讷舍宅为基。至是，郑氏创殿宇。元丰五年，僧显寂撤而新之。”
　　报恩普贤寺　在护仁里。万历《府志》：“后梁贞明二年建，有放生池、双溪堂。”
　　南泉寺　在仁寿里，周显德三年建。
　　积善院　在盖平里，宋大中祥符三年建。万历《府志》：“右丞许将读书处，今废。”许将《积善院玩月》诗：“爽气来天末，清光蒲域中。共怜今夕魄，不与昨宵同。漏永泠泠露，庭虚瑟瑟风。玉毫高下影，如在广寒宫。”
　　白云寺　在贺恩里，宋景祐三年建。《闽都记》：“山势高耸，林木蓊郁，白云吞吐其上。中有仙峰巨石，今为第一丛林。国朝雍正间重修。明徐火[KG-*3]通《白云寺》诗：“寻僧到白云，便觉远尘氛。古道少人迹，流莺处处闻。泉声归涧寂，山色过桥分。坐听疏钟起，空林正夕曛。”
　　广济寺　在十五都。《县志》：“宋绍兴间建。林木葱郁，下有龙潭梅坞，碑镌‘溪山’第一。又岩壁镌‘振衣’二大字，俱朱文公书，明观察曹学佺[HT]题曰：‘佛国天开’。”
　　金沙堂　在金沙里，宋绍熙二十九年建。明正统四年修，国朝康熙间重修。
　　盘谷寺　在盘谷岩，宋咸淳间建。下有乳泉，四时不涸。国朝康熙间重修。
　　圆通庵　在宣政里，宋时建。万历《府志》：“又有兴福庵，宋开宝三年建泗水庵，宋景德四年建。”
　　保恩寺　在九都，明嘉靖间建。国朝康熙间重修。
　　芹山观　在钟南山左，称仙源道观，旧传白玉蟾炼丹处。元末废，明初重建。明徐火勃《过芹山观》诗：“草树无尘月色新，炼丹曾有白真人。云封古洞仙源杳，流水桃花岁岁春。”
　　　　长乐县
　　天王寺　在县西隅松石峰，唐大中七年建。《三山志》：“初有檀木溯江潮而上，牧童取之，夜中发光。里人林锜梦其木谓：‘我北方毗沙门天王’。遂舍宅为寺。廉帅杨公奏赐额，曰‘灵感天王寺’。寺有天王阁，檀像今存。烟萝亭、枕流轩、清心亭、乐寿台、望江亭。”夏允彝《县志》：“今俱废，隆庆四年，寺僧重建经堂、小轩。”宋林伯材《枕流轩》诗：“谁在红莲叶里行，泠泠飞玉抱轩清。几看人世兴亡梦，千古云厓黯淡声。春暖藓衣随雨到，夜深寒月落湍明。倦怀一枕清凉水，抖擞尘埃羽翼生。”陈傅《望江亭》诗：“山霭峨峨江岸深，望余亭影落江心。无风万里磨平玉，有月千波漾碎金。思远解邀无已句，流清宜步不齐琴。仙槎一棹惊秋晓，此去银河尚几寻?”明王恭《天王寺避暑》诗：“炎暑不可度，端居日方永。同袍四五人，共爱山中静。飞阁轶氛埃，丛林绕萝迳。潭静气已秋，竹深午犹暝。初沿双溪转，稍入空中镜。婉婉林鸟声，悠悠野僧定。平生好幽玩，尽日惬佳兴。山水发清机，风泉淡初性。日夕徐徐归，云间响孤磬。”林敏《游天王寺》诗：“珠宫隐上方，载酒一乘兴，雨歇瀑布凉，云归古松暝。忘机野禽狎、发咏山鬼听。坐对月上时，空山响烟磬。”
　　观音寺　在县东隅。《三山志》：“唐咸通四年置。本光禄大夫王想宅，宅背有岩，中有古观音像，像后芝草覆焉，因舍为寺。庆历中，监司苏邵公刻‘去华才翁’于石屏。[HT6SS]互见《碑碣》。元祐中县令袁正规建见江亭。”《县志》：“正德十五年，御史沈灼改为察院行台。”宋袁正规《见江亭》诗：“地产灵芝古道场，危亭陡起负重岗，江心远叠通潮浪，海外遥分异域疆。缭绕人家依县市，寂寥烟景认吴航。倚栏望断暮云合，不见长安见夕阳。”
　　三峰塔寺　在县西隅登高山。万历《府志》：“宋崇宁间建。建炎间，造塔七级。永乐十一年重修。”
　　灵隐寺　在九都。《三山志》：“梁大通二年置。”《县志》：“万历四十年重建。”
　　皇恩寺　在二十三都。《三山志》：“梁太清元年建，唐咸通九年赐额。”宋潘诚《皇恩寺》诗：“睿泽覃来数百年，海山高处有袛园。花林已是三千界，尘世谁知十二门?诗客迢迢寻义路。禅房特特起谈轩。香炉顶上观东注，万派分明出一源。”陈之邵诗：“老桧乔松路屈盘，翚飞金碧照岩端。僧寻翠巘曾挥锡，客厌红尘屡解鞍。望断四天春野阔，梦回一枕夜涛寒。阳休况是多佳句，吟罢碧云时倚阑。”
　　法涧寺　在十二都，梁太清元年建，今废。宋陈毅诗：“远归沧海通舟楫，近洗山僧一片心。留与卧龙成窟穴，等闲飞出也为霖。”
　　光严寺　在十三都，陈大建中建。万历《府志》：“里人严光舍宅为之。宋元丰间，建照山堂，中有仁智轩。”《县志》：“主簿陈之邵撰记。”
　　灵峰寺　在十九都，唐大中七年建。《三山志》：“初，僧恩卓庵于溪潭，上有石洞，尝见龙乘云而归。里人施志为创寺，号‘龙龛山灵峰院’。八年，赐额及图画。”万历《府志》：“万历间重修。”宋蔡襄《灵峰院》诗：“天柱支南极，蓬山压巨鳌。云崩石壁险，潮落海门高。客馆闻鼍鼓，秋风忆蟹螯。凭栏望乡树，千里楚江皋。”董渊诗：“礌落弥沙界，谽谺古洞天。门邻金布地，桥枕玉鸣泉。庭鹤归迷主，龛龙去失年。扫云嫌俗驾，题壁诧诗仙。胜景无今古，居人有后先。不知游者驭，谁见海为田。”湛俞诗：“禅林潇洒倚危巅，税驾登临思豁然。万里碧光晴望海，一堂幽响夜听泉。寒龛龙卧清凉地，古洞云归黯淡天。好景自嗟吟不尽，拟凭图画寄诗仙。”
　　竹林寺　在十二都，唐大中十一年建。《三山志》：“时户曹林责力观大历二年，释法照游衡州云峰寺堂食次，钵中忽五色云现，云中有寺，寺有金榜，题曰：‘大圣竹林寺’，叹异之，以其居修篁千亩，遂舍为寺。有藏经宝函、藏经五百余函，内有宝函一，乃乾德中得之于海上，以巨螺乘之，发函，乃《妙莲经》也。前贤诗云：“昔闻僧睹云中瑞，今得函浮海上书。”龟山、寺后有山，其形若龟。蔡公襄尝至，亲笔勒于石。见《山川》。白龙岩、寺背乃唐末甘蔗洲，白龙院僧遁于此，后人志之。见《山川》。安适轩、白云亭、溪会亭、元祐中，县令袁正规立。　三十六庵。皆唐末同兴，庆历中并为禅寺，庵始废。宋唐最《安适轩》诗：“卧听潮音坐看山，烟萝静处闭僧关。都将物外红尘隔，占得壶中白日闲。吟罢寒猨号木末，定回清磬落云间。高僧隐几无余事，应笑劳生去又还。”
　　龙泉寺　在十都，唐大中十三年建，即百丈禅师钵貯二龙处。事见《释老百丈禅师传》。后圯，明万历间重建。寺前有卧牛石、云梯、石莲花、石龙井诸胜。
　　五云寺　在十七都，唐大中十三年建，今废。明王恭《五云寺》诗：“诗酒兰亭会，何如共远公。行看五云里，绝似虎溪中。清梵花台雨，名香竹迳风。未须论祓禊，自觉万缘空。”
　　棋山寺　在二十四都，唐咸通二年建。明陈亮诗：“久耽邱壑游，未历棋山路。偶访招提居，夤缘人祗树。云林更左转，始得栖禅处。落日寒蝉鸣，蔼然松杉暮。真僧喜相接，况有平生故。秘箧散香芸，名卮酌甘露。尝怀学空理，暂喜捐尘虑。永愿依道林，惭非许元度。”
　　当阳寺　在七都柏山上，唐咸通六年建，有山月、雷音二堂。宋林诰《当阳寺》诗：“何处遇幽景?当阳绝顶寺。云霞千古态，松竹四时阴。岫列天边嶂，泉鸣涧底琴。高人不游此，应负爱山心。”
　　灵山寺　在二十一都，唐咸通九年建，十年赐额。明永乐十五年重修。
　　祥云寺　在方安里，唐光化二年建。《三山志》：“去院三里有潭，时有毒龙。僧彦希善咒术，日诵以降之。郑堙为创院，曰龙澍。治平初改今名。”
　　岩泉报恩寺　在二十一都。《三山志》：“唐天复二年，监军李柔创。《闽都记》：“有寂照轩，又宏源洞在寺后。”明王恭诗：“远公潇洒住东林，竹里闲扉隐翠岑。祗树坐来忘色相，灵花空里见禅心。白云半岭迷香界，孤磬中峰出梵音。此地从来堪习静，浮生几度得相寻。”郑定诗：“林间钟梵晓沉沉，客里残春喜盍簪。曲径行随流水转，禅房坐掩落花深。题诗把酒同幽兴，孤鹤闲云惬远心。此度胜游应不负，风流何必在山阴?”高廷礼诗：“岩头古寺入烟霞，况是春游逸兴赊。禅榻鸟来啼慧草，空台客至扫寒花。云间鸣磬青山暮，竹里残棋白日斜。支遁喜逢觞咏侣，不妨醉墨污袈裟。”
　　西峰寺　在六都，后梁开平二年，里人陈礻是舍西山之地建。元至正九年重修。宋林嗣复《西峰院》诗：“参遍曹溪众所钦，玄堂虚寂砌虫吟。定回瞑目谁相顾?好鸟衔花下翠林。”明陈亮诗：“西峰郁林壑，有路始登临。入寺山偏峻，闻钟路更深。古松高倚盖，流水细鸣琴。笑问从游者，谁为净宇心?”
　　秀峰院　在四都，后唐长兴二年，南安令陈鹄创，今废。宋鲍承议《秀峰院》诗：“平田千顷绿秧稠，水绕山阿出涧流。门掩落花春自晚，画檐时听鸟声幽。”
　　瑞峰院　在七都。《三山志》：“周广顺间，太保王绍齐以开山僧居岩间，常有烟云覆盖，以为瑞，始创院，有垂露亭。”万历《府志》：“寺今废。”宋董渊《瑞峰院》诗：“石屏树幄白云端，溪路生苔树石间。闲访禅家问尘世，总言尘事不相干。”
　　崇信寺　在二十二都大宏里，宋建隆间置。明林恕《崇信寺》诗：“巢云方丈锁潺湲，流水柴门镇日关。万壑岚烟秋雨后，一庭草色夕阳间。香殊石鼎僧初定，帘卷岩扉鹤正还。百尺高楼天外景，倚栏邀月独看山。”
　　资寿寺　在九都，宋太平兴国二年建，治平中重修，有芬兰、祖意二轩。
　　龙兴寺　在十一都定山之麓，宋僧智清建，明万历间重建。明蒋奕芳《龙兴寺》诗：“琳宫潇洒对禅谈，旧解《楞严》只两函。门外风幡原不动，镜中空水远相涵。法筵开处龙来护，香积分余鸟共参。何事把茆峰顶住，人间随地有瞿昙。祗林寒雨动微凉，暇日幽寻到上方。僧舍乍飞青玉钵，佛堂初试紫茸香。经声静处闻流水，塔影斜飞见夕阳。坐起暮钟归去晚，不知秋露滴衣裳。”
　　珠墩寺　在十二都。明天启间，尚书陈长祚造七级浮图，并建寺。
　　潮印塔寺　在二十都松下澳，明万历间，里人林继衡建浮图七级于海中盘石之上。天启五年创寺，名潮印。
　　永丰寺　在首石山。明崇祯十一年旱，县令夏允彝以父老言：“云封首石即雨。”遂步祷于兹山，果雨。因建寺以祀首石山神。
　　灵泉寺　在六平山。明崇祯间，县令夏允彝建。山有龙潭，重泉飞注，潭深不可测。相传有龙居之，乃创寺以祀龙神。
　　宝林庵　在十四都，宋雍熙二年建。
　　仙源庵　在十二都，宋乾道元年建，元至正二十三年重建。
　　龟石庵　在十都，宋绍兴元年建，庵前有石如龟，故名。
　　瑞应庵　在十六都，宋绍兴四年建。
　　尚书庵　在二十一都。宋绍兴间郑丙读书于此，后官尚书，故名。
　　宝溪庵　在十三都，元天历元年建。
　　仁寿庵　在十四都，元至正二年建。
　　双涧庵　在五都，元至正间建。明王恭《双涧庵》诗：“我来东林古兰若，双涧迢递七岩下。祗树山花世外开，飞泉一道天边泻。石林青壁挂双流，上界青天看欲浮。寒声半作千峰雨，凉气都涵六月秋。沙门衲子何清净，浣衣洗钵安禅定。五夜焚修礼露台，三时说法闻烟磬。骚人墨客日跻攀，谁识醉樵能爱山?诗成四壁龙蛇走，醉后高歌天地间。醉樵忽奉天书去，挥毫独到天光里。昼锦他年得赐归，共借禅扉洗双耳。”林旅诗：“翠壁晴岚晓气腾，临风高阁兴来凭。天涯尊酒何人共?屋外云山此日登。好鸟临风偏劝客，空林向晚不逢僧。扁舟要觅渔郎去，谁道桃源隔武陵。”郑定诗：“览古登高邱，秋空遍遐望。云归天宇澄，物态纷万象。飞亭控双流，涧道搴萝上。追欢企昔人，雅作谐古唱。岂无黄花情?聊复效元亮。长歌有秦声，屡舞亦豪宕。醉来信忘形，万事齐得丧。林暝晚潇潇，气酣春盎盎。题诗记曾游，为我谢叠嶂。”
　　西石庵　在二十一都西石岩，元至正二十一年建。
　　龙门庵　在九都桃坑。
　　东林庵　在大宏里文石，明嘉靖十二年重修。
　　涌泉庵　在大宏里雁峰之麓，有泉涌出，故名。以上三庵建置时代未详。
　　龙兴庵　在十四都，明万历二十一年建。
　　净土庵　在十四都，明万历四十年建。
　　九龙庵　在十二都，明天启元年，尚书陈长祚建。
　　万寿庵　在十七都。
　　东华观　在县治后五十步许，宋开宝元年建，今废。明王恭《游东华观》诗：“群山飞翠下平峰，琳观依稀第几重。心远独随云鹤去，机闲应共羽人逢。三花影落坛边树，五粒春飘石上松。借问仙源在何处?白云迷却往来踪。”
　　董塘观　在十四都董塘岭，宋至和元年建。
　　真元观　在十六都，宋至和元年建。
　　长星观　在三都岱边。《县志》：“明洪武初，有道士号月公，飞升于此。后废，天启间重建。”
　　泗州堂　在十九都。万历《府志》：“唐开元中建，宋绍兴中重建。”
　　　　连江县
　　龙卧寺　在钦平上里，隋仁寿三年建，明正统中重建，久废。
　　大中玉泉寺　在县西里许玉泉山麓，隋大业元年建。《三山志》：“泉出两峰之间，色味澄甘。唐天宝中，浮屠为草庵，依阇黎以栖者百余，引泉自给。其人筋强骨坚，音语铿然，而眸子碧色，寿命弥长。太守奏之，赐名‘玉泉”。宣宗时赐额。开宝二年始为十方。”万历《府志》：“永乐二年修，成化五年重修。”唐周朴《宿玉泉寺》诗：“野寺度残夏，空房欲暮时。夜听猿不睡，秋思客先知。竹迥烟生薄，山高月上迟。又登尘路去，难与老僧期。”明陈宏巳《玉泉寺》诗：“一路盘山色，孤亭出竹阴。客来春雨歇，僧去暮云深。寺废多狐迹，坛空少鹫音。徒余残碣在，榛莽岂堪寻。”吴文华诗：“巾舄相随蹑紫烟，闲从鸟迳访金仙。宦情迢递浮云外，梵影依微落照前。古殿苍鳞涵宝月，香厨清玉控寒泉。坐阑得悟如莲偈，万籁空无一事悬。”
　　宝华岩庵　在玉泉山右，唐大中元年建。有石室、石洞，顶有塔、定光佛庵居其中，祈梦多验。内有石眼泉、棋盘石、伏虎石、九仙迹、羚羊洞、栖贤亭诸胜。明永乐间重修。
　　护国天王寺　在钦平上里，唐大中二年建。旧名“竹林”，咸通中改今额。。宋庆历中，升为禅林，有放生池。明成化中重建，久废。
　　逍遥院　在安仁里，唐大中元年建。寺旁有巨石，手探孔中，即香闻于外，故又名“香庵”。明代废，国朝康熙间重建。
　　宝林院　在中鹄里，唐大中六年建。《闽都记》：“寺有独觉岩，唐宣宗时，僧法铨与涅槃、怡山大沩诸老为法空友，寺后绝峰，有巨石如覆盆，诠雅好居之，欲移其室而未能，因指之，曰：‘人实无力，神乃有功。’俄而风雨雷电，诘旦石移山下，俨然一室，诠禅栖其中四十年，坐化。又虎跑泉在宝林院内，相传僧铨建庵时乏水，俄而，有虎跑地出泉，故名。宋李弥逊《虎跑泉》诗：“唤起田翁趁晓耕，香云已带泻檐声。如何乞取摩空手，为挽天河洗甲兵。”明吴文华《宝林院》诗：“路转丛阴古寺偏，石床金像景萧然。贝花纸断难猜偈，于阗钟存孰定禅。露洗长松孤鹤下，水流深涧毒龙迁，菩提欲证无人会，余得钟声暮霭天。”
　　美肇寺　在陀峰，唐咸通二年建，明崇祯间重建。
　　云居寺　在永贵里云居山，唐乾符间建。《闽都记》：“山巅有塔，塔旁有云居堂，堂前有石如壁，金华赵崇杙刻‘天上云居，人间仙景’八字。互见《碑碣》。寺中有池，石梁跨之，西麓有净居庵。”按今名“云居下庵”，又寺后百余步，下瞰大海，淼然无际。国朝康熙壬申重建。明吴廷轼《云居寺》诗：“仙台寥廓自清芬，与客凭高望海氛。万壑风烟浮古木。半天钟磬落奇云。歌腾空谷诸峰应，饮彻中宵片月分。境寂心闲无一事，三乘妙悟正堪闻。”
　　石门寺　在新安里，唐中和二年谢谞建。《三山志》：“光化三年，僧道遇绘山图以进，诏翰林书‘南峰石门院’额赐之。”以南峰之麓有巨石双植，道出其中，曰‘石门’，故名。按万历《府志》以唐光化为明成化，《通志》仍之，俱误。县志：宋绍兴间赐尚书李弥逊为功德院。明成化间毁。国朝康熙间募建。宋李弥逊《游石门寺》诗：“群贤嘉会走舆臣，乍喜郎星照七闽。寺近南塘钟秀丽，筵开晚水荐甘珍。放怀想尽百川饮，留客应生四角轮。我独沉疴方面壁，愈风赖有两骚人。”明吴文华诗：“隐约烟霞见佛宫，石门双峙任过从。岩头琪树寒相媚，洞口瑶泉到自逄。半月池涵苍藓色，五台石护白云踪。欲凭指点搜灵异，应辟荆榛更几重。”陈宏巳诗：“城放风花乱，山藏水石稠。言寻中浣暇，共作暮春游。石间道循源远，云林抱寺幽。洞穷才见刹，树密不遮楼。仄迳妨骑马，高峰指斗牛。攀萝穿石壁，洗药选清流。软草分曹坐，残觞次第浮。地疑绵蕞野，时似永和秋。潭暝钟声起，村空树影收。咏歌欢未极，江月巧相留。”
　　光化寺　在保安里，唐乾宁元年建。万历《府志》：“宋咸淳三年，赐参知政事常挺为功德院，更名‘报国宁亲寺’，后复今名，洪武间重修。”
　　龙漈报惠寺　在安义里光山，唐乾宁元年建。《三山志》：“《丹阳驿道纪》云：武陵溪经龙漈潭，昔有龙孕其间，樵采因不入者百年。僧宗王羽结茅其上，众异之，始创屋宇，表闻赐额。”《县志》：“明景泰四年修。国朝顺治间重建。”
　　宝应寺　在仁贤里白岩，唐乾宁三年建。《三山志》：“张莹闻山中钟鼓音创，政和四年灾，宣和重建。”《县志》：“明景泰间重建，国朝顺治八年重修。”
　　清洋寺　在贤义里东塘坡后，周广顺元年建，明景泰间重建。
　　龙兴寺　在嘉贤下里，宋建隆元年建，明景泰四年重建。
　　西瑞岩院　在安义里，宋乾德四年建。国朝康熙间重建。
　　龙泉寺　在新安里，宋景德四年建。明吴尚诚《龙泉寺》诗：“纡徐一径上岑山，高阁岧峣抱碧湾。游客漫随清磬入，老僧长对落花闲。洞天龙见虚无里，云壑泉鸣查霭间。尽日淹留情不极，却疑身世却尘寰。”
　　崇寿寺　在县西，宋天圣四年建，明宣德七年重建，久废。
　　宝寿寺　在嘉贤下里，皇祐元年建。元至正二十五年，僧海月修，国朝雍正间重建。
</div>
    <div class="pagination">
<a href="福州府志乾隆本_page70.html">上一页</a><span>...</span><a href="福州府志乾隆本_page66.html">66</a><a href="福州府志乾隆本_page67.html">67</a><a href="福州府志乾隆本_page68.html">68</a><a href="福州府志乾隆本_page69.html">69</a><a href="福州府志乾隆本_page70.html">70</a><span class="current-page">71</span><a href="福州府志乾隆本_page72.html">72</a><a href="福州府志乾隆本_page73.html">73</a><a href="福州府志乾隆本_page74.html">74</a><a href="福州府志乾隆本_page75.html">75</a><a href="福州府志乾隆本_page76.html">76</a><span>...</span><a href="福州府志乾隆本_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
