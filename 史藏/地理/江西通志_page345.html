<!DOCTYPE html>
<html>
<head>
    <meta charset="UTF-8">
    <title>江西通志 - 第 345 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 345 页/共 394 页</h1>
    <div class="content">　　逺公不出山坐受天龙供地祗敢爱宝木石亲输送岩岩千年屋山立屹不动风云宿修梁星斗近华栋亭亭碧香炉薝卜时自涌五云严拥卫天乐下鸾鳯神池秘宝像光怪发岩洞谁能陟其巅手揽游龙鞚东堂黄金藏龙像俨环拱萧条故国辇拙朴昔谁用埽堂为一睡清极乃无梦思归戒晨发结束勤仆从鸿钟振林莽月落朝岚重再往堕渺茫猿鹤应嘲讽
　　鸣水洞　　　　　　　　　　　韩　驹
　　崇山蓄灵泉万古去不息潴为万斛深散入千渠溢其东汇民田又北寻山腋断崕如破瓜飞瀑中荡激大声或雷霆细者亦竽瑟末流垂半山十里见沸白得非拖天绅常恐浮地脉
　　寄题靖安吕延平钓亭　　　　　张叔夜
　　豫章富人物歴数烦偻指先生钓璜孙盛徳邈相似却顾徐洪辈琐琐讵足纪修竹照清漪邂逅聊复尔吾君迈周文未省猎渭水矧此江之湄相距数千里防遇倘有时必为苍生起
　　鄱阳湖观打鱼【小龙庙在湖上】　　　　　杨　时
　　秋髙水初落鳞介满沙脊浩如太仓粟宁复数以粒纷纷渔舟子疑若俛可拾横湖沈宻网脱漏百无十虫虾杂鲂鲤骈首吐微湿小人利口舌刀杌污鳞鬛鲲鲸亦狼狈风雨移窟宅玊渊有神祠变化在嘘吸胡宁饱羶香忍视万鱼急幽潜不足恃感叹百忧集寄谢漆园吏于计未为得
　　尤美轩在玉山县小叶村喻子材作尉时名之取欧阳文忠公醉翁亭记所谓林壑尤美望之蔚然者后数年旧轩既毁复作寺僧移轩山下汪圣锡索诗叙本末因成数句寄之　　　吕本中
　　兹轩在何许逺在洞岩侧洞岩山水胜自与尘土隔天以奉幽人宁肯媚过客尉曹昔吏隐到此若有获名轩曰尤美尽去眼界窄坐令欧阳公余意转明白车马走道路我久度此厄茫茫六合间于此有安宅轩虽有成坏山本无异色举头见林壑不必更逺索
　　离洪州渡西江至翠微寺紫清宫
　　平明渡西江西山正崔嵬中流倐浪作细雨随风回促櫂赴前浦颇为风雨摧寒沙引细路人家山半隈宻雨荫修竹久旱无莓苔晚入翠微寺诸峰环抱来其西洪崖居百代故仰怀何年蛟龙怒更击深山开悬瀑泻洪井喷噫藏风雷客行小休息暂此得徘徊城中二三老咫尺不得陪岂无凌风翰邀至山中台涧水清且寒可以当余杯独来不敢久恐为神物猜
　　繙经台　　　　　　　　　　　谢　逸
　　吾祖牧临汝滞讼清公庭胥吏退雁骛疎帘挂寒防鼓角唤幽梦草色池塘青双旗引五马驾言出郊坰足蹑云端屐手展贝叶经税驾妙高台几研陈轩櫺朱墨纷在眼梵宇森如星台倾人已寂声名蔼余馨想公忘言处角挂山中麢
　　仙游山　　　　　　　　　　　孙　觌
　　檐牙啄林杪华殿浮青红天风吹泬漻万籁含笙镛木犀已着花濯濯秋雨中倾姿出素面一洗丹粉空幽香袭金袂冷艳栖房栊迫此芳嵗残一笑当谁供羣仙立通明矫矫骖鸾龙相随归阆苑遗恨寄西风
　　岐源山
　　樵子应门立老僧迎客入湛湛玉甃寒唧唧铜缾泣小轩风雨过户青红湿晚花向秋妍黄蜂正衙集
　　嘉祐寺　　　　　　　　　　　张九成
　　曳屣出南郭招提在高冈谁言林樾中乃有此宝坊甘泉溢中庭修桂荫层廊三秋此花开清香驻髙堂试问红尘中那得六月凉门外江声急堂中松韵长古殿俨像设佛灯龛夜光不见堂中人斗觉心悲伤人生本无定乐处是吾乡吟余复何事月落山苍苍
　　徐孺子亭　　　　　　　　　　王十朋
　　一室不暇埽心期埽天下一榻不妄设所待必贤者南州杰出士林泉事潇洒闭门谢弓招道合不吾舎谁云性少通得一不为寡豫章岂私交端欲重宗社汉廷无此贤忍使遗在野交章荐天阙聘礼备车马髙人竟不屈清风凛华夏寄声郭有道一木难支厦肯同樊处士声名秪虚假鸡酒吊知音韬光老松槚倘令居孔门行藏似回也江西今仲举吏事饰儒雅神交千载友丹青妙摹写作亭古东湖鳞鳞万椽瓦序嗤滕阁王词偪长沙贾佳客从公游湖光莹尊斚孺子眞可师世途何土苴行矣浙东西鉏犂各归把
　　题东林聪明泉
　　逺公白莲社旁有聪明泉饮此谁聪明社中十八贤尧舜不曽饮聪明本诸天我辈虽饮之聪明不加前为爱此水清一酌涤尘縁却恐愚此水愚名自今传
　　述陂　　　　　　　　　　　　李　浩
　　数椽临苍波我目得以寓长溪山根来澄潭一回互万象森可掬翛翛澹清素草短牛羊饥沙暖鳬骛聚枯槎出断岸野艇横逺渡荒寒何代城隐沦尚门户昔时歌舞地今人采樵路回薄万古心斜阳老烟树
　　信州禅月台上　　　　　　　　洪　迈
　　玉峯防寥廓霄汉疑可梯玉水环城阴滟滟方拍隄层台擅二美吾防时一携何当蜡吾屐更欲照以犀尘劳不相赦竟类穷途迷我生麋鹿尔不羡驾骆骊向来丘壑怀语发人所诋长安黒头公玉勒朝金闺山林出戯言广已无端倪谁收遮日手归把耕雨犂纷纷尘土中等是舞瓮鸡颇闻山水间幽子饭藿藜行当践此语絶境同攀跻
　　十月上休日游卧龙玉泉三峡用山谷惊鹿要须野草盟鸥本愿秋江分韵得鸥字　朱　子
　　匡庐霜天后不见云气浮木叶红已疎山顔转清幽向闻有絶壑乃在卧龙湫及此遂一往幸无烟景愁跻攀欲其深泉石固所求况有百尺崖喷雪飞寒流幽琴自回抱直下鸣青璆便可洗我耳枕石忘所忧精神共虚廓方物皆悠悠所恨非独往不能恣犹仰叹云间鹤俯羡谷中鸥先生先我来结屋阳冈头虚名付忠武灭迹慕巢由是间颇足居下田亦平畴野人种椒橘崖易嵗收西原有老翁卷舌藏戈矛似学辟世士乃欲邀圣丘先生且无然但作一月留似我有决计他时卜从游
　　同林择之范伯崇归自湖南袁州道中多竒峰秀木怪石清泉请人赋一篇
　　我行宜春野四顾多竒山攒峦不可数峭絶谁能攀上有青葱木下有清泠湾更怜湾头石一　一神所剜众目共遗弃千秋保坚顽我独抱孤赏喟然起长叹
　　赋归云洞
　　人生信多患吾道初不穷云何感慨士伏死嵁岩中宜阳古道周窍石何嵌空穷幽歴肺腑履坦开房栊颇疑有畸人往昔寄此宫嵗月讵云防井灶无遗踪我来记清秋归途渺穷冬兴怀重幽讨永啸回长风风回云气归洞口春蒙蒙信美非人境出门吾欲东
　　芗林
　　东皐溅寒水西崦饶清阴南埭奎璧丽北垞静且深入门流緑波竹树何箾槮积石象云壑高堂杳沈沈左通云水区右径梅杏林沼沚共回薄观台郁差参纷吾千里游发轫南山岑过门得嘉赏慰此夙昔心缅怀企疏翁嵗晚投冠簮婆娑此涧谷俯仰成古今嗣徳世有人闻道我所钦相见无杂语晤言写胷襟怀旧复惆怅命酒聊同斟饮罢我当去握手清江浔
　　立秋日同子澄寺簿及佥判教授二同僚星子令尹约周君段君同游三峡过山房登折桂分韵赋诗得万字辄成十韵呈诸同游
　　抗尘防何时猿鹤共悲怨岂知朱墨暇乃适山水愿兹晨秋令初休沐谨邦宪佳賔忽四来英僚亦三劝驾言北郭门谢此旟隼建散目山崔嵬纵辔路修蔓凭阑快倒峡跻壑困脱挽追攀林樾深欢喜脚力健登高眺逺浦众景争自献何必仍丹丘径欲凌九万
　　暇日侍法曹叔父陪诸名胜为落星之游分韵得往字率尔赋呈聊发一笑
　　长江西委输汇泽东滉瀁中川屹孤屿佛屋寄幽赏我来此何日秋气欲萧爽共载得髙俦良晨岂孤往酒酣清歗发浪涌初月上叠鼓唤归艎陈迹眞俯仰
　　屡游庐阜欲赋一篇而不能就六月中休董役卧龙偶成此诗
　　登车闽岭徼息驾康山阳康山高不极连峯郁苍苍金轮西嵯峨五老东昂藏想象仙圣集似闻笙鹤翔林谷下凄迷云闗杳相望千岩虽竞秀二胜终莫量仰瞻银河翻俯看蛟龙骧长吟谪仙句和以玉局章畴昔劳梦思兹今幸徜徉尚恨忝符竹未惬凄云房已寻两峰间结屋依阳冈上有飞瀑驶下有清流长循名协心期吊古増悲凉壮齿乏竒节頽年矧昏荒誓将尘土踪暂寄云水乡封章傥从欲归哉澡沧浪
　　卧龙之游得秋字赋诗纪事
　　蹑石度急涧穷源得灵湫谽谺两对立喷薄中怒投何年避人世结屋栖岩陬嘉名信有托故迹谁能求我来一经行凄其仰前修邻翁识此意伐木南山幽为我立精舎开轩俯清流多岐谅匪安一壑眞良谋解组云未遂驱车且来游嘉賔颇蝉聮野防更献酬饮罢不知晚欲去还淹留跻攀已别峰窥临忽沧洲下集西涧底沈吟树相樛玉渊茗饮余三峡空尊愁怀贤既伊郁感事增绸缪前旌向城廓回首千峰秋
　　分韵得眠意二字赋醉石简寂各一篇呈同游诸兄
　　驱车何所适往至秋云边企彼涧中石举觞酹飞泉怀哉千载人矫首辞世喧凄凉义熙后日醉向此眠仰视但青俯听惊潺湲起坐三太息涕泗如奔川神驰北阙阴思属东海壖丹衷竟莫展素节空复全低徊万古情恻怆顔公篇为君结茅屋嵗暮当来还【醉石】
　　天秋山气深日落林景翠亦知后骑迫且复一流憩环瞻峰列屏回瞩泉下濞永怀仙陆子久挹浮丘袂于今知防载故宇日荒废空余醮坛石香火谁复继更怜韦刺史五字有眞意虎竹付归人悲风起横吹沈吟向絶迹浩荡发幽寄来者知为谁念我傥三喟【简寂】
　　寻白鹿洞故址爱其幽邃议复兴建感叹有作
　　清泠寒涧水窈窕青山阿昔贤有幽尚眷言此婆娑事往今防时高轩絶来过学馆空废址鸣息遗歌我来劝相余杖防搴緑萝谋野欣有获披图知匪讹永怀当年盛莘莘衿佩多博约感明恩涵濡熙太和凄凉忽荒榛俯仰惊頽波发教逮纲纪喟然心靡它伐木循阴冈结屋依阳坡一朝谢尘浊归哉硕人薖
　　游白鹿洞得谢字赋呈元范伯起之才三兄并示诸同游者
　　嵗月有环周穷腊忽受谢眷眷山水心幸此朱墨暇招呼得良友邂逅成夙驾深寻故辙迹喜见新结架永怀拾遗公藏器此待价横流诗书泽下及杨李霸炎神抚兴运制作流大化石室万卷藏纶言九天下规模未云逺荒茀良可诧自非贤邑宰谁复此精舎防当求敕赐毕愿老耕稼更与尽心期临流抗风榭
　　奉同尤延之提举庐山杂咏十四篇
　　昔人读书地町疃白鹿场世道有升降兹焉更表章矧今中兴年治具一以张歌独不嗣山水无辉光荒榛适翦除圣谟已汪洋亦有皇华使肯来登此堂问俗良恳恻怀贤増慨慷雅歌有余韵絶学何能忘【白鹿洞书院】城中东北望五老何苍苍下有前朝寺一源颇深藏门前林涧幽屋后云木荒闲亦明洁着此瑞锦张【僧房有瑞香花】更能理枯笻步上林北冈仰视天宇阔俯瞰江流长受书彼何人姓字不足详竹帛有遗臭桂树徒芬芳【折桂院黄云观】
　　蹑石循急涧穿林渡重冈俛入幽谷邃仰见竒峰苍李公英妙年读书此云房一去上台阁致身何慨慷蘓公记藏书文字有耿光余事亦骚雅戏墨仍风霜两公不归来嵗月忽已荒何用建遗烈寒泉荐孤芳【楞伽院李公山房】两崖苍壁对直下成斗絶一水从中来涌潏知防折石梁据其防迎望逺明灭倐至走长蛟捷来翻素雪声雄万霹雳势倒千嵽嵲足掉不自持魂惊讵堪説老仙有妙句千古擅竒崛尚想化鹤来乗流弄明月【栖贤院三峡桥】凌兢渡三峡窈窕复一原絶壁拥苍翠奔流逝潺湲闻昔避世人寄此茅三间壮节未云逺高风杳难攀深寻得遗墟缚屋临清湾坐睨寒木杪飞泉閟云闗兹游非昔游累解身复闲保此清净退当歌不能谖【西涧清净退庵】空山龙卧处苍峭神所凿下有寒潭幽上有明河落我来爱佳名小筑寄幽壑永念千载人丹心岂今昨英姿俨绘事凛若九原作寒藻荐芳馨飞泉奉明酌公来识此意顾步不乐抱膝一长吟神交付漠【卧龙庵武侯祠】休沐聊命驾驾言何所之行寻庆云寺想像昭陵时门前杉径深屋后杉色竒空山嵗年晚郁郁凌寒姿当年雨露恩千载有余滋匠石不敢睨孤标俨相持【寺前后杉万本皆天圣中植有防禁翦伐者】更启石室藏仰曕天象垂愿以清净化永为太平基【万杉寺】
　　竒哉康山阳双劒屹对起上有横飞云下有瀑布水崩腾复璀璨佳丽更雄伟势从三梁外影落明湖里平生两仙句咏叹深仰止三年落星湾怅望眼空眯今朝随杖屦得此弄清泚更诵玉虹篇尘襟谅昭洗【开先潄玉亭】髙士昔遗世筑室苍崖阴朝眞石坛峻炼药古井深结交五栁翁屡赏无琴相携白莲渚一笑倾夙心晚嵗更市朝故山锁云岑柴车竟不返鸾鹤空遗音【修静晚为宋明帝召至建康卒于崇虚馆】我来千载余旧事不可寻四顾但絶壁苦竹寒萧槮【简寂观】
　　金轮紫霄上宝界鸾溪边往昔王内史愿香有余烟【相传寺是王右军故宅】千年今一归景物还依然涧水既荡潏山花亦清妍不辞原隰劳乐此賔从贤访古共纡郁劳农独勤拳怜我乖胜践裂牋寄眞诠逃禅公勿遽且毕区中縁【归宗寺】
　　予生千载后尚友千载前每寻高士传独叹渊明贤及此逢醉石谓言公所眠况复岩壑古缥渺藏风烟仰看乔木阴俯听横飞泉景物自清絶优游可忘年结庐倚苍峭举觞酹潺湲临风一长啸乱以归来篇【陶公醉石归去来馆】连山西南来中断还崛起干霄防千仞据地三百里飞峰上灵秀众壑下清美逮兹势力穷犹能出竒伟谁燃丹黄焰爨此玉池水客来争解带万刼付一洗当年谢康乐絶今已矣水碧复流温相思五湖里【温汤】
　　循山西北骛﨑岖防经丘前行荒溪断豁见清溪流一涉台殿古再涉川原幽萦纡复屡渡乃得寒岩陬飞泉天上来一落散不収披崖日璀璨喷壑风飕飗追薪爨絶品瀹茗浇穷愁敬酹古陆子何年复来游【康王谷水帘】浩浩长江水东逝无停波及此一回薄湖平烟浪多孤屿屹中川层台起周阿晨望爱明灭夕游惊荡磨极目青茫回瞻碧嵯峨不复车马迹唯闻榜人歌我愿辞世纷兹焉老渔蓑防有沧浪子鸣舷夜相过【落星寺】
　　山北纪行十二章章八句
　　秪役庐山阳矫首庐山阴云峰不可觌碧涧何由寻昨朝解印章结友同窥临尽彼岩壑胜满兹仁知心【余以闰月二十七日罢郡是夕出城宿罗汉二十八日宿白鹿二十九日登黄云观度三峡窥玊渊憩西涧饮西原宿卧龙四月一日过开先宿归宗二日浴汤泉入康王谷观水帘宿景徳观三日与清江刘清之子澄永嘉张扬卿清叟浔阳王阮南卿周颐父长乐林用中择之洛阳赵希汉南纪防稽陈祖永庆长武当祁眞卿师忠温陵吴兼善仲达庐陵许子春景阳新安胡莘尹仲建安王朝春卿长乐余隅占之陈士直彦忠黄干季直临淮张彦先致逺防稽僧指南明老俱行】窥临事若何请从圆通説逶迤山门路悄蒨修篁列溪仍侯家名屋是孱王设何救黍离歌喟焉伤覆辙【圆通寺地名侯溪本侯氏所居李后主取以为寺无它竒但门径竹木深茂可观耳】行逢石门雨解骖寒涧东朝隮锦绣谷俯仰春蒙悬泉忽淙琤杂树纷青红屡憩小亭古幽探思无穷【石门涧正在天池山下有小庵三四是夕宿所谓广福庵者来日登山道锦绣谷再过小桥桥皆有亭下又有亭基二小亭一】竦身长林端防足层崕表仰瞻空界阔俯仰尘寰小天池西嵚崟佛手东窈窕杖屦往复来凭轩瞰归鸟【尽锦绣谷登山稍高无复林木坡陀而上至天池院在小峯絶顶乃有石池泉水不竭东过佛手岩石室嵌空中有井泉僧縁崕结架以居下临锦绣谷又有石榻名逺公讲经台】斯须暮云合白日无余晖金波从地涌宝焰穿林飞僧言自雄夸俗骇无因依安知本地灵发见随天机【天池院西数步有小佛阁下临絶壑是游人请灯处僧云灯非祷不见是日不祷而光景明灭顷刻异状诸生或疑其妄予谓僧言则妄而此光不可诬岂地气之盛而然耶】深寻两林间清波贯华屋莲社有遗踪草堂非旧筑修廊余故刻好丑杂珉玉亦复记经行深慙后人读【五日下山至东西林两寺相去不百步一溪清驶横贯其间皆自方丈前廊庑下过他处所无有也白莲池在东林法堂前白公草堂基在寺东久废近嵗复剏数椽制殊狭陋然亦非其正处矣是日题名属寺僧刻于咸通庄田记石】行轩复东骛祠城当晚游胡然冠盖集不尽心期幽夜厌百谷喧旦失千峰稠出门有遗恨回首空绸缪【晚至太平兴国宫唐九天使者祠也江州教授翁名卿载酒肴与乡人游应和与景文及其诸生二十余人皆至】山水诚乃竒云谁究终始昙逺亦何人神君岂其鬼东西妄采获诬謟共恢诡百世踵谬讹彛伦日頽圯【东林慧逺杂取孔老之言以附佛学尝着沙门不敬王者论唐明皇自言亲见使者降于殿庭因立此宫而羣臣造为妖妄以迎合者甚众本朝仍赐宫额神号置提举官云】以兹游览富翻令怀抱伤谁哉可告语举俗昬且狂乾坤有眞心日月垂休光茫茫宇宙内此柄孰主张　北度石塘桥西访濂溪宅乔木无遗株虚堂惟四壁竦瞻徳容睟跽荐寒流碧幸矣有斯人浑沦再开辟　平生劳仰止今日登此堂愿以图象意质之巾几傍先生寂无言贱子涕泗滂神听傥不遗惠我思无疆【六日拜濂溪先生书堂遗像子澄请为诸人説太极图义先生之曽孙正卿彦卿元孙涛为设食于光风霁月之亭】明晨江矶寺尊酒聊对设孰是十日游遽成千里别英僚树嘉政素友厉孤节努力莫相忘清宵共明月【七日薛洪持志王仲杰之才携酒自南康来饮罢与张陈赵南还军子澄许张归庐陵南乡父还家择之之湖南予与王余陈黄东渡湖口而归】
　　游天池
　　三年落星渚北望天池山临风防浩叹欲往无飞翰今朝复何朝陟此青云端高寻已竒絶俯瞰何其寛西穷濂溪源东尽湓城闗渺然沧波外淮山碧连环我意殊未极更思出尘寰何当驾轻鸿八表须防间视此长江水滔滔傥西还
　　天山道中　　　　　　　　　　陆九渊
　　村静蛙声幽林芳鸟语警山矾纷皓葩陇麦摇青颖离恨付西江归心薄东岭忽忘饥歉忧翻令发深省
　　应天山
　　我家应天山山高数万丈上开园池美林壑千万状山西有龙虎烟霞耿相望寒清漾微波暖翠团前障天光入行舟野色随支杖吾党二三子幽赏最清旷引兴谷云边题名岩石上碧桃吹晓笙白鹤惊春帐一笑咏而归千载应可尚
　　游青原呈王元勃舎人周秀实监丞
　　王庭珪
　　异时黄鲁直尝赋青原诗至今青原山名与星斗垂自从有宇宙孰能磨灭之昨日从大斾上读前人碑欲学下一语自觉落笔迟我等如湛辈后世谁复知紫微千载人治中同一时两公俱大手妙语仍崛竒得句未肯吐神物悭防持光艳出月胁当留照岩扉
　　题禾山萧秀才卧云庵
　　江南山尽头气状颇英淑禾山倚天开苍翠满林麓扶舆磅礴起横断湘江曲中有隐君子结屋在深谷未放云出山蟠云卧幽独暮檐青泼眼逺霭寒山竹景色嘉有余幽人梦初熟起看柱础润山前雨应足
　　题栖贤寺三峡桥　　　　　　　杨万里
　　栖贤与楞伽初本共一山古潭宅神龙睡醒厌久跧是夕起雷雨震得天地翻此山析为两一溪断中间下窥黒无地上攀青到天从此两禅寺路絶不往还祖师见之笑弹指降神奸问天借横蜺搭渡溪西边倒倾千崕雪飞下一玉渊余湫尚雷吼声拔诸峯根我来不能去轻生倚危阑忽然心惊动毛骨森以寒上人指断防犹带初折痕
　　徧游庐山示万杉长老大琏【并序】
　　余夜宿栖贤诘朝行散同临川危科逢吉南丰黄文暠世髙永嘉周寓太叔宣城郭仪令则栖贤老如清万杉大琏开先师序归宗道贤徧观庐山纪行示万杉
　　肩轝小斑筠地志古清册初穿千里松急仰万絶壁观山不知名披志失山色行行问不住一一渐可识何代五老人登峯化为石年龄凡防春齿牙谅无力天赐五玉乳与渠供朝食渊明醉眠处石上印耳迹逸少养鵞池藓花渍余墨鹤鸣南天青拜北斗白栖贤縁不请月枕借云席万杉与开先弄泉碎珠璧病眸贪穷眺胼趾怯周歴同游多俊人谈话半禅伯兹来殆天假不尔岂人及归船载晓星回首两相忆
　　碧落堂晓望荷山
　　荷山非不高城里自不见一登碧落堂山色正对面如人卧平地跃起立天半指挥出伏兵万骑横隔岸后乘来未已前驱瞻已逺晨光引岩壑人物俱蒨绚緑屏分开阖翠旗闪舒卷安得天虹桥虚度云巘老铃偶报事郡庭集賔赞忽忽换山巾黙黙下林坂
　　清江台在临江郡西冈上张安国题榜
　　范成大
　　南来富夀冈形胜此蟠结岑戴高台防槛了风月萧滩曳长烟閤皁炯残雪江流当带横练练浮木末天风来无乡万里吹醉缬登临信竒事忍冻亦痴絶故人春梦觉遗墨秋蛇掣浮云眞可咍挥觯酹空阔
　　鄱阳湖
　　凄悲鸿雁来泱漭鱼龙蛰雷霆一鼓罢星斗万里湿波翻渔火碎月落村舂急折苇已纷披衰杨尚彊立长年畏简书今夕念蓑笠江湖有佳思逆旅百忧集
　　湖口望大孤
　　庐阜冈势断江流漭相通大孤如小冠插入奫沦中我欲蜕浊浪往驭扬澜风晃晃银色界潆潆水精宫濯足望八荒列宿罗心胸客帆讵肯驻搔首苍烟丛
　　江州庾楼夜宴
　　岷江潄北渚庐阜窥南名山复大川超览兹楼双何必元规尘自足豪他邦使君秫田熟新凉篘酒缸落景澹碧瓦长虹吐金釭客从三峡来噩梦随奔泷小留听琵琶船旂卷修杠请呼裂帛为拊洮河腔曲终四凭阑倦游心始降明发挂帆去晓钟烟外撞
　　玉山县南楼晚望　　　　　　　陆　游
　　小楼在何许正在南溪上空蒙过钓船断续闻渔唱征途苦偏仄舒啸喜清旷安得此溪水为我变春酿丰城高安之间憩民家景趣幽邃为之慨然怀归
　　数家聚云根细路入樷薄溅溅石渠水来往亦畧彴有无邻里通笑语妇子乐浊醪时相就青蔬缺盐酪日暮归闭门绩火星煜爚先期毕租税老不入城郭嗟余独何事早插红尘脚故山未成归怅望有余作
　　高安州宅三咏
　　丹成人已仙遗灶亦已平尚余松根井锵然环玦声我来试一吸槁面还童婴祝君弗闗钥人人遣长生【丹井】我壮喜学剑十年客峨岷毫发恐未尽屠钓求隐沦今年独何幸见此度世人夜深来较术雷雨战江津【剑池】巨松偃青盖阅老岿独存颇疑古仙翁藏丹在其根或是结灵药百尺有伏鼋终随风雨化不死何足言【偃松】与髙安刘丞游大愚观壁间两蘓先生诗
　　野性纵壑鱼官身堕穽虎适得建溪春颇忆松下釡微霜初变寒短景已过午佳客能聮翩老宿相劳苦怀哉两蘓公去日不可数泉扃一薶玉世事防炊黍吾侪生苦晚伫立久恻楚尚想来游时黄钟赓大吕
　　题东林一首【并序】　　　　　　　王　阮
　　逺公示寂防记云后七百年当有肉身大士革吾道塲晋义熙十二年八月六日也元丰三年先襄敏公请于朝照觉总公崇成法席中烬野烧今复一新敬赋古风仰致赞叹
　　屏迹敷浅原注目香炉峰饱闻送客溪鼎新古梵宫缅怀结社人岂止避俗翁一念熏戒香千年仰元踪蜂房始义熙鳯厯当元丰果有大士出一与遗言同堂堂照觉师赫赫襄敏公彻彼毘尼藏掲我临济宗元曰立成佛坡曰僧中龙少林来于西双林振以东数其理暗野烧中宵红天遣眞道人夜役众鬼工幻出翚飞檐化成雷吼钟神运俨若初佛法岂有终余生慕眞乗愿力愧祖风再窥拈花座骇叹折草功请续香山堂老此平台中白抚生池莲青友夹涧松永刼不出门寂照涵虚空
　　昔游诗　　　　　　　　　　　姜　防
　　既离湖口县未至落星湾舟中三两程程程见庐山庐山遮半天五老云为冠朝看金叠叠暮看紫巉巉瀑布在山半彷佛认一斑庐山忽不见云雨满人间
　　妙峯寺　　　　　　　　　　　王　古
　　修径转岩阿危亭临木杪清明江练直紫翠山屏绕林峦献竒秀图画极天巧松杉韵轻风笙箫奏云表心知游鱼乐目送飞鸿杳浮生黄梁梦幻事何时了惟应观胜妙坐可清纷扰岂须登泰山闲看诸峰小
　　化成岩　　　　　　　　　　　赵善坚
</div>
    <div class="pagination">
<a href="江西通志_page344.html">上一页</a><span>...</span><a href="江西通志_page340.html">340</a><a href="江西通志_page341.html">341</a><a href="江西通志_page342.html">342</a><a href="江西通志_page343.html">343</a><a href="江西通志_page344.html">344</a><span class="current-page">345</span><a href="江西通志_page346.html">346</a><a href="江西通志_page347.html">347</a><a href="江西通志_page348.html">348</a><a href="江西通志_page349.html">349</a><a href="江西通志_page350.html">350</a><span>...</span><a href="江西通志_page346.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
