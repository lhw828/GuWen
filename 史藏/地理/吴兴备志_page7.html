<!DOCTYPE html>
<html>
<head>
    <meta charset="UTF-8">
    <title>吴兴备志 - 第 7 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴兴备志 - 第 7 页/共 35 页</h1>
    <div class="content">　　谢泌字宗源歙州人少好学有志操第进士累迁殿中丞献所着文十篇古今要三十卷召试中书直史舘进银防司出知湖州歴太常少卿判吏部铨卒年六十三泌性端直为政有爱颇好方外之学疾革服道士服端坐而逝【宋史】
　　张昷之字景山涤人进士及第歴河北转运使保州卒杀通判石待举为乱昷之自魏驰至城下召诸将部分攻城平之后以事被谪歴知湖州以光禄卿致仕昷之善吏事所至有声【宋史】
　　鲍当以职方员外郎知湖州有清风集一卷【谈志】
　　鲍当善为诗景徳二年进士第及为河南府法曹薛尚书映知府事当失其意初甚怒之当献孤雁诗天寒稻粱少万里孤难进不惜死君庖为带边城信薛大嗟赏不复以掾属待之【温公诗话】
　　张田字公载澶渊人欧阳脩荐其才歴提防湖南刑狱唐介与司马光状其倾险改知湖州歴直龙图阁知广州田伉直自喜好嫚骂气陵其下然临政以清作钦贤堂绘古清刺史像日夕师拜之苏轼尝读其诗以侔古亷吏云【宋史】
　　盛申甫司封员外郎集贤校理嘉祐三年十月视事五年十月罢治平二年五月再任【谈志】
　　申甫余杭人叅政盛度子尝为福建转运使颇以修洁称【宋史新编】
　　陈亚字亚之扬州人庆厯三年以金部郎中知湖州仕至太常少卿近世滑稽之雄也尝着药名诗百余首行于世若风月前湖近轩半夏凉棋怕腊寒呵子下衣嫌春暖宿纱裁及赠祈雨僧云无雨若还过半夏和师晒作葫芦羓之极为脍炙亚尝言药名用于诗无所不可或曰延胡索可用乎亚朗吟曰布袍袖里漫怀刺到处迁延胡索人此可赠游谒穷措大闻者莫不大笑【青箱杂记迂叟诗话叅谈志】
　　亚喜蓄书家蔵数千卷【见青波杂著】
　　亚诗如浪平天接影山尽树囬身皆深得作者之格又有惜竹诗云出槛亦不剪从敎长瘦丛年年当盛夏叶叶是清风句清格老皆此【墨客挥犀】
　　厐籍字醇之武城人仁宗朝歴同中书门下平章事以使相出知湖州累封颍国公諡庄敏籍晓律令长吏事治民颇有爱【宋史】
　　按籍之守湖仅载沈括梦溪笔谈及攷仁宗纪第云皇祐五年厐籍罢知郓州籍本复云歴知并州青州秀州【阙】州初未言涖湖也然存中嘉祐二年登第庄敏事其所目击者又家钱唐去吴兴仅百里寜有父母之邦而纪载舛错乃尔岂托克托辈脩史时删之耶
　　唐淑问字士宪江陵人介子也第进士擢监察御史里行歴数中丞滕甫之短神宗以为邀名出刺复州歴知湖州哲宗立司马光荐其行已有耻召为左司谏【宋史】滕宗谅字子京河南人举进士累迁左司谏坐言宫禁事降知信州徙湖州问民疾苦省视风俗请胡瑗为敎授歴天章阁待制知苏州宗谅尚气倜傥自任及卒家无积财所涖州喜建学而湖州最盛所着有谏疏二十余篇【宋史】
　　宗谅在湖州进柑子诗仁宗赐奬谕勅书【谈志】
　　陈侗字成伯太常博士集贤校理知湖州【东林山志】
　　侗莆田人富弼知汝州辟侗从事官至寳文阁待制【八闽志】
　　孙觉字莘老髙邮人熈寜二年诏知谏院王安石早与觉善骤引用之将援以为助青苗法行觉条奏其妄安石覧之怒出知广徳军哲宗即位迁右谏议大夫论宰相蔡确韩缜进不以徳擢御史中丞绍圣中以元祐党夺官徽宗即位复之【宋史】
　　莘老至嵗适大水湖人饥将相率亡去莘老大振廪劝分躬自抚循劳来出于至诚富有余者争出粟以佐官所活不可胜计【墨妙亭记薛文忠集】
　　李常字公择建昌人熈寜中为右正言疏言均输青苗敛散取息傅防经义何异王莽猥拆周官片言以流毒天下安石见之遣所亲宻谕意常不为止落校理通判滑州元丰中诏迁礼部侍郎哲宗立进户部尚书所着有文集奏议诗元祐防计録常与孙觉齐名俱受知吕公着其论议趋舎大略多同【宋史】
　　常与觉皆知湖州歴中丞常黄庭坚母舅觉庭坚妇翁尤可异也公择在吴兴政尚寛简日与賔客笑咏吏民安乐之郡以大治【秦少游李公行状】
　　陆元光字防老长兴人熈寜中进士歴吴兴知州军事朝奉大夫集贤院学士提举南京鸿庆宫【东林山志叅西吴里语】余中字行老宜兴人熈寜五年偕兄贯试礼部中领选而贯黜请自黜以荐兄有司虽不许而士论嘉之次年魁廷对绍圣三年使金还奏河朔城隍堕圯乞从宻院行下葺治以戒不虞宣靖间金人长驱直入城守多不固议者始思其言以霅川守致仕【宜兴志】
　　章惇字子厚浦城人父俞徙苏州惇初生时父母欲不育浸以水盆后复育之熈寜初王安石恱其才为三司使吕卿去位邓绾论惇同恶出守湖州尝以诗寄东坡坡用其韵和之曰方丈仙人出淼茫髙情犹爱水云乡云云绛阙云防总有名应须极贵又长生云云前一诗言其出茫而终贵显后一诗言其好炉火而饵茯苓皆善谑也子厚得诗不乐数日【宋史叅菊坡丛话全诗入艺文】王异司封郎中充秘阁校理治平四年七月视事【谈志】王介性轻率出守湖州荆公以诗送之云吴兴太守美如何桞恽诗才未足多遥想郡人迎下担白苹洲渚正沧波其意以水值风起波也介喻其意遂和十篇盛意而颂于荆公其一曰吴兴太守美如何太守从来恶祝鮀生若不为上柱国死时犹合代阎罗荆公笑曰阎罗见阙请速赴任【东轩笔録】
　　介字石甫常山人性强记负直气累官至秘阁校理与安石甚欵未尝降意相下初安石屡召不起后受学士之命介以诗寄之有云草庐三顾动春蛰蕙帐一空生晓寒盖有所讽云【石林诗话】
　　苏轼元丰二年己未年四十四嵗四月二十日到湖州五月五日同王子立子敏及儿子迈徧游湖城小城看荷花作诗是月过贾耘老水阁作诗又次前韵耘老少伎号双荷叶作词又至黄龙洞祈雨七月七日作文与可畵筼筜偃竹记是月何大正舒亶李定言公作为诗文谤讪朝政国子博士李宜之状亦上七月三日进呈奉防送御史防勘二十八日皇甫遵到湖州追摄过南京张文定公上劄范蜀公上书救之郡人懐徳作消灾道塲【东坡年谱】
　　皇甫遵追摄苏轼轼在告祖无颇权州事【孔平仲谨苑详徴】
　　唐询字彦猷钱塘人以父肃任为将作监主簿天圣中诏许天下士献文章应诏者百数有司第其善者询数人而已诏赐进士及第知长兴县工部员外郎直史舘知湖州歴知制诰以叅知政事曾公亮亲嫌出知苏州从杭青二府进翰林侍读学士进给事中赠礼部侍郎询晩改节知湖州纳官妓为妾好蓄砚着砚録子坰【宋史】唐坰字林夫元祐八年以左朝散郎知湖州【谈志叅楼防防唐林夫父子帖】
　　唐坰以父任得官熈寜初上书云秦二世制于赵髙乃失之弱非失之强神宗恱其言又云青苗法不同宜斩大臣异议如韩琦者数十安石尤喜之荐使对赐进士出身为崇文校书上薄其人除知钱塘县安石欲留之乃令邓绾荐为御史遂除太子中允数月将用为谏官安石疑其轻脱将背已立名不除职以本官同知谏院非故事也坰果怒奏二十余疏论时事皆留中乃因百官起居日叩陛请对至御座前搢笏展疏目安石曰王安石近御座听劄子大声宣读凡六十余条大畧以安石専作威福曾布等表里擅权天下但知惮安石不复知有陛下王珪曲事安石无异厮仆且读且目珪珪惭惧俯首元绛薛旬陈绎安石頥指气使无异家奴张琥李定为安石爪牙张商彛乃安石鹰犬至诋为李林甫卢杞上屡止之坰慷慨自若读已下殿再拜而退侍臣卫士相顾失色阁门纠其凟乱朝仪贬潮州别驾邓绾申救之且自劾缪举安石曰此素狂不足责改监广州军资库
　　王安礼字和甫临川人安石弟直集贤院出知湖州歴尚书左丞安礼伟风仪论议明辨颇以经纶自任而濶畧细谨常救苏轼之狱劾舒亶防徐禧必误国沮李宪节度【宋史】
　　刁约字景纯天圣中进士苏子瞻有答湖守刁景纯书【载艺文】
　　约康定中与欧公同在舘阁修礼书后直史舘浩然有山水志挂冠而归筑室润州号藏春坞日游息其中东坡题云年抛造物甄陶外春在先生杖屦中【氏族大全】
　　景纯与东坡同年举进士熈寜中为于潜令轼倅杭时行县为赋野翁亭诗云有我来观政问俗謡皆云吠犬足生牦之句其行政利可见【杭州府志】
　　闾邱孝直字公显元丰中知湖州尝知黄州后致仕居吴中东坡有水龙吟词赠之【谈志叅东坡全集】
　　孝直一作孝忠见坡诗集注
　　晁补之字无咎钜野人举进士第一神宗阅其文曰是深于经术者元祐初迁校书郎知湖州归葬因自号归来子补之文章竒卓出于天成尤精楚词集屈宋以来赋咏为变离骚安南用兵着罪言一篇议者以为通逹世务【宋史】
　　林希字子中长乐人元祐元年以集贤修撰知湖州歴同知枢宻院事諡文节【宋史叅谈志】
　　林氏野史八卷林希撰希不得志于元祐起从章惇甘心下问迁西掖草诸贤谪词者也而此书记熈寜元丰以来事颇平直不类其所为或言此书作于元祐之前其后时事既变希亦随之书藏不毁久而时事复变其孙懋于绍兴中始序而行之耳【文献通考】
　　马瑊字忠玉荏平人元祐中两浙提刑歴湖北宪副绍圣三年知湖州劾礼部侍郎朱服罢之累知荆州黄庭坚自蜀出峡与瑊相从欢甚多酬唱庭坚与赵挺之有怨挺之执政庭坚覊置宜州瑊坐庭坚善置海州【瑊一作珹忠一作中宋史叅谈志黄山谷年谱栾城集西掖诰词墨庄漫録】
　　张按忠玉以山谷故逺谪行中之窜亦坐从子瞻游瑊之弹服殆两贤相厄哉
　　王安上宣徳郎绍圣元年视事【谈志】
　　安上字纯父安石第七弟【见曾巩王益墓志王安石防褒禅寺记】安上尝守和州见黄庭坚与郭英发书又歴江东提刑见东轩笔録按东都事畧王安石弟安礼以直集贤院出知湖州未知讹安上于安礼抑两人皆知郡事而并欤攷之
　　吕嘉问字望之夀州人崇寜元年以中大夫知湖州歴户部侍郎龙图阁学士【宋史叅谈志】
　　嘉问公弼从孙附安石惇卞致髙位吕氏号为家贼吕嘉问提举市易务三司使曾布劾其违法荆公惑党人之说反以罪三司布既罢朝请而嘉问治事如故刘邠闻而叹曰岂应曾子避席望之俨然
　　章綡字子上浦城人枢宻楶之子也第进士为户部员外郎中书侍郎刘逵之妻綡姨也逵渐复元祐之政綡多賛之蔡京欲挤逵且恶綡不附已使其党攻之出綡湖州及京复相遂兴制狱綡一门流窜张商英入相始辨其寃仕终龙图阁直学士所着有蜀汉书浩堂类藁行于世【宋史叅鸿庆集建寜志】
　　章援浦城人惇子知湖州终校书郎【宋史叅谈志】
　　援字致平嘉祐四年进士见东坡荅书
　　张询字仲谋浦城人元祐中以佐朝请郎视事嵗饥命司録边裕赈之全活甚众【详曹希下】
　　苏轼尝过吴兴偕刘景文辈防碧澜堂轼为赋六客诗遂以六客名堂焉【谈志苏文忠集姑苏志】
　　徐铎字振文莆田人熈寜九年进士第一绍圣末以给事中直学士院蹇序辰建议编类元祐诸臣章牍事状诏铎同主之凡一事施行文书摭拾附着纎悉不遗迁礼部侍郎徽宗立御史中丞丰稷论铎编类事状率视章惇好恶为轻重存没诸臣横罹窜斥序辰既放归田里铎之罪不在其下诏落职知湖州崇寜中拜礼部尚书【宋史】
　　丰稷字相之鄞人元符元年以龙图阁待制知湖州歴工部尚书尝论蔡京曾布奸状举司马光吕公着配享哲宗京得政除名徙建州髙宗朝追复学士諡清敏初文彦博尝品稷似赵抃及赐諡皆以清得名稷三任言责每草疏必宻室退多焚藁未尝以时政语人云【宋史叅谈志】
　　葛胜仲字鲁卿丹阳人歴国子祭酒再知湖州时羣盗纵横声摇诸郡胜仲修城郭治战舰阅士卒贼知有偹引去嵗大饥发廪赈之民赖以济【宋史】
　　胜仲歴太常卿承诏续太常因革礼三百卷諡文康【一统志】
　　梁端朝请大夫直秘阁建炎元年到任二年正月捕获叛兵特恩转中大夫三年以协助勤王陞直龙图阁【谈志】曾纡字公卷南丰人有志节建炎间常力劝湖州郡将梁端起兵勤王官至直宝文阁知衢州【一统志】
　　曾纡工诗词号空青先生布第四子也汪彦章志其墓云公才髙识明悟及书史为家贤子弟以文章翰墨风流蕴籍为时名胜以精明强力见事风生为国能吏【氏族大全】
　　卢秉知渭州守边久以父老乞归移知湖州未至复诏还渭【宋史详人物徴】
　　宇文时中绍兴六年十一月以左中奉大夫直寳文阁视事【谈志】
　　时中蜀广都人兄左丞粹中枢宻虚中时中赐进士第后以直龙图阁知汉川【费着蜀氏族谱】
　　郑滋字徳象福州人知湖州【郡志】
　　赵明诚靖康二年秘阁修撰知江寜府仍兼江南东路经制使改湖州【应天府志】
　　明诚字徳甫宻州诸城人故相挺之之子也所蔵三代彛器及汉唐前后石刻为目録十卷辨证二十卷绍兴中其妻易安居士李清照表上之【洪适释】
　　易安有祭湖州文云白日正中叹厐翁之机防坚城自堕怜杞妇之悲深【四六谈麈】
　　尝怪徳甫歴官二千石好古博雅史不立又不附其父清宪公仅于李格非后因妻以见名建炎己酉被防知湖州郡志莫攷复从易安金石録后序祭湖州文及应天府志知之岂以未尝莅任乎何湖州之文名灼人耳目也虽然有妻能文免仝秋草嗜竒者得焉更侈为胜谈也【元衢】
　　周常字仲脩浦城人熈寜六年进士第以所着檀弓义见王安石安石称之补太常博士歴中书舍人礼部侍郎蔡京用事不能容以寳文阁待制出知湖州寻夺职【八闽通志建寜府志】
　　李光字泰发上虞人知湖州歴吏部尚书叅知政事秦桧以亲党郑亿年为资政学士光于榻前面折之因曰观桧之意欲盗弄国权懐奸误国不可不察桧大怒明日光引去髙宗曰卿昨面叱秦桧朕退而叹息方寄卿腹心何乃引去光曰臣与宰相争不可留章九上除资政殿学士后安置琼州孝宗朝諡庄肃光有易十卷【宋史】
　　陈与义字去非洛人知湖州髙宗如平江拜翰林学士寻叅知政事时赵鼎言中原有可图之势宜便进兵上曰今梓宫与太后渊圣皆未还若不议和则无可还之理与义曰若和议成岂不贤于用兵万一无成则用兵必不免既而从帝如建康扈跸还临安以资政殿学士再知湖州提举洞霄宫与义平居谦以接物然内刚不可犯其荐士于朝退未尝以语人士以是多之【宋史】陈与义绍兴二年转大中大夫知湖州陛辞上劳问甚渥且云姑遂雅志行复用卿矣于是公疾益侵遂请闲是年十一月薨于乌墩之精舍诏赠特进令有司给葬事葬湖州归安县上强里之岩山【张嵲陈君墓志铭】
　　常同字子正临卭人绍兴初乞郡得彬州召还首论朋党相攻豢成祸患今国歩艰难而分朋缔交背公死党者固自若也上曰朋党亦难破对曰朋党之结盖缘邪正不分但观其言行之寔察其朋附之私则邪正分而朋党破矣四年除中书舍人史馆脩撰先是同尝上疏论神哲二史悉出一时奸人之论望精择史馆修定上嘉纳至是命同修撰七年擢御史中丞显谟阁直学士知湖州【宋史】
　　同在湖州郡有贤明之謡复召请祠贫无立锥寄居海盐天宁僧舍十年自号虚闲居士卒赠少师諡忠毅【海盐志】
　　朱胜非字藏一蔡州人建炎中同中书门下平章事时员外郎江端友请营宗庙议者谓国家期于恢复不常厥居胜非方主和议遂白上营宗庙于临安时御史魏矼劾罢之绍兴五年起知湖州引疾秦桧得政胜非遂废居卒諡忠靖【宋史】
　　王钦字承可分寜人以父防歴官敷文阁直学士知湖州【南昌府志】
　　勾涛字景山成都人除荆湖北路安抚使知潭州秦桧尝令人道意欲与共政涛以书谢之桧讽言者劾涛不报涛疏论时事之害政者有五帝叹忠直赐缯防茶药秩满与祠久之帝谓桧曰勾涛久闲性喜泉石可进职与一山水近郡桧对永嘉有天台雁荡之胜帝曰永嘉太逺其以湖州命之俄卒年五十九【宋史】
　　汪思温字汝直鄞人吴兴择守有言公三衢治状者除直徽猷阁知湖州吴兴地污下故有沟以走潦水而并沟之居嵗久填淤或置屋其上遇甚雨则水及半扉公按寻道迹撤屋除地复还故道水患遂除歴太府少卿直显谟阁赠少师【孙觌汪公志楼钥安康夫人状及朝议大夫王正已志】
　　周葵字立义宜兴人绍兴中为侍御史欲奏论户部尚书梁汝嘉汝嘉致辞于秦桧出葵知湖州桧蓄怒未已又易平江值两浙运使李椿年行经界法欲增田租三十万葵辨其不可忤椿年椿年还都希桧意奏葵罢之居闲十五年后歴官叅知政事着圣诗三十篇文集三十卷奏议五卷晩号惟心居士諡简【宋史浙江通志一云字惇义】
　　赵不迹铅山人太宗【阙】世孙隆兴元年进士知湖州【铅山志】
　　萧振字徳起温州人入太学登进士歴监察御史振本赵鼎所荐后因秦桧引入防除徽猷阁待制知湖州将行白桧曰宰相如一元气不可有私私则万物为之不生桧不恱振至州桧欲取羡余振遗桧书谓财用在天下如血气之在一身移左以寔右则病矣桧属以私事又不克尽从以亲老乞祠许之后知成都府安抚制置使帝嘉振治行谓宰相曰四川善政前有胡世将今有萧振振有文集二十卷【宋史】
　　胡交脩字已懋晋陵人登崇寜进士授泰州推官试词学兼茂科给事中翟汝文同知贡举得其文曰非吾所能及也置之首选歴右文殿修撰知湖州终兵部尚书翰林学士【宋史晋陵志】
　　宗愈至交脩世将皆在禁林中兴以后学士三入者自交脩始交脩裒次为书号曰世丝纶集【宋史】
　　王师心字与道金华人政和八年进士知湖州救水旱饥荒仕至宣奉大夫赠少师諡庄敏【谈志】
　　汪藻字彦章饶阳人举进士第一绍兴中藻言自元符以来并无日厯此国之重事愿留圣心上纳之既而宰执请择所付上曰无以易藻矣出知湖州诏领日厯如故辟官属二员且赐史馆修撰餐钱后以郡人顔经投匦诉其数粜军实遂贬秩【言行録叅宋史】
　　藻通显三十年无室庐以居博极羣书老不释卷尤喜读春秋左氏【宋史】
　　藻前后典六州先爱重名教有古循吏之迹守湖朝廷和籴米六万斛公视湖六县民力所堪镌三之一而上书自劾诏勿问居嵗余除户部被防降本钱复籴数万斛嵗适大稔物估自当如数而办例进一官公曰吾常以减籴待罪得防恩贷今岂可复受赏耶三辞卒不拜【孙仲益汪公志】
　　秦梓字楚材登进士歴知台秀袁太平常湖六州除翰林学士出知宣州民请留再移湖州告老赠光禄大夫【苕记】
　　秦桧弟梓兼崇政殿说书每除言路必侍经筵后以端明知湖州进大资致仕【宋史职官表】
　　秦棣绍兴十三年二月以右朝奉郎充集贤修撰视事【谈志】
　　许搏莆田人宣和中在太学时秦桧弟棣犯学规王希亮充直学申堂司桧折简为棣援搏曰事到堂上岂容私桧怏怏而去【八闽志】
　　张按吴兴南渡股肱郡也镇兹土者前乎弟乎桧者后乎弟乎桧者目中犹有赵哉危矣
　　张宇字泰定晋陵人绍兴十四年移知湖州治道清净不事声华整齐大体濶畧细故不治苞苴奉权贵不饰厨称使客奉治循理期于不扰至今以爱利为人所思【孙仲益张公志】
　　汪勃黟人绍兴二年登第歴官权参知政事寻以端明殿学士领外祠后起知湖州为政安静不事鞭扑未尝妄费一钱民至锓木为语掲于家曰贤哲太守福夀千秋天子闻之进秩三等
　　汪勃建炎十九年签书枢宻院桧党也【见宋史】
　　朱敦儒云諌议大夫汪勃希桧意劾之南畿志云勃与桧异数志家曲笔耳
　　勃字彦及知湖州亷俭至骨不费公使一物内屛烛反燃以代燎政以慈爱为主劝两讼勿争词致殷重其人感恱合掌结欢而散霅上相语莫激恼这佛【叶水心汪公志】
　　曾逮字仲躬其先贑州人徙河南礼部侍郎文清公敏之子也能世其家淳熈中歴知湖州终敷文阁待制【文献通考叅宋史河南志谈志】
　　绍兴末有韩慥者卖卜临安多竒中曾侍郎仲躬尝诣其肆问之慥曰命甚佳有家世有文学有政事亦有官职只欠一事终身无科第耳仲躬累举进士不第竟以廕至从官【癸辛杂识】
　　水待问永嘉人隆兴元年省元状元光宗时知湖州寻以引嫌改知婺州【见攻媿集】
　　王正已字伯仁鄞人歴荆湖转运判官移知湖州未半年罢版曹以全年逋欠奏正已镌两秩不辩也寻除广南运判歴秘阁修撰正已剖符数郡所至无聚敛省鞭扑荐举必公按刺至寡而端毅简黙望风畏之藏书至二万卷手抄为多号酌古居士【攻媿集】
　　王炎字晦叔婺源人乾道五年进士歴吴兴郡王府教授改知湖州湖甲浙右素号难理炎不畏强御邸第贵介有挠法者炎注于牍曰汝为天子亲乱天子法炎为天子臣正天子法浙右人多诵之竟以谤罢炎初着易解未竟病革夜分祝天愿须防无死以成书卒如其言【胡升王大监】
　　程克俊字元吁浮梁人宣和间进士调湖州刑曹改太学録被荐召对论事讦直擢给事中歴端明殿学士兼权叅知政事上曰如卿数人可致太平以疾辞得祠起知建康改湖州召拜叅知政事纪纲振举諡章靖所着有易通解诗文诸书【饶州府志】
　　卢襄靖康元年以徽猷阁待制知江寜府改湖州【应天府志】襄字賛元三衢人锦绣万花谷载襄西征记一卷卢賛元宣和末为吏部侍中诗篇极多尝得其数十篇皆清防可喜尚记其赠鼔琴者曰试将钟子山水意一洗退之氷炭肠【庚溪诗话】
　　张震字彦亨歙人知湖州逾年公私富羡乃捐府帑八万缗代倚郭乌程归安两县民输免丁钱一年又余九万缗为余邑代输罢四安镇商税置酒坊以补课额政声籍甚官至朝议大夫【歙志】
　　王十朋字龟龄乐清人自防州移至湖州召对刘珙请留之上曰朕岂不知王十朋顾湖州被水非十朋莫能镇抚至郡户部青苖虚逋三十四万命吏持劵往办不听即请祠去起知泉州十朋前在湖割俸钱剏贡院又为泉建之尤宏壮凡歴四郡布深恩恤民隐士之贤者诣门以礼致之所至人绘而祠之饶久旱入境雨至湖积霖入境即霁凡祷必应其至诚不独感人而亦动天地鬼神【宋史】
　　陈之茂字草卿无锡人为太学生与张九成同廷对之茂所对忤权相黜之九成第一叩头殿堦曰陈之茂能言人所不敢言宜奬不宜黜髙宗览对悚然曰忠言也赐同进士出身经学为诸儒倡以左承议知湖州仕至吏部尚书【一统志叅劳志】
　　赵伯骕字希逺太祖七世孙以父任补承节郎监湖州商税歴浙西提刑苏湖缺守皆公兼摄昼夜服勤庭无留讼洁已裕民财用赡足吴兴学生犯法公命敎授笞以学规其爱惜士类如此或得盗贼槖治不少恕特转和州防御使伯骕博洽蕴借长于歌诗自号无隐居士【周必大赵公神道碑】
</div>
    <div class="pagination">
<a href="吴兴备志_page6.html">上一页</a><span>...</span><a href="吴兴备志_page2.html">2</a><a href="吴兴备志_page3.html">3</a><a href="吴兴备志_page4.html">4</a><a href="吴兴备志_page5.html">5</a><a href="吴兴备志_page6.html">6</a><span class="current-page">7</span><a href="吴兴备志_page8.html">8</a><a href="吴兴备志_page9.html">9</a><a href="吴兴备志_page10.html">10</a><a href="吴兴备志_page11.html">11</a><a href="吴兴备志_page12.html">12</a><span>...</span><a href="吴兴备志_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
