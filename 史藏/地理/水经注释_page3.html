<!DOCTYPE html>
<html>
<head>
    <meta charset="UTF-8">
    <title>水经注释 - 第 3 页/共 106 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注释 - 第 3 页/共 106 页</h1>
    <div class="content">　　【补】黒水【汉志益州郡滇池县有黒水祠一清按禹贡山水泽地所在篇有合黎山则弱水所经也三危山则黒水所经也二水为雍梁之大川水经不应遗之史记索隠尚书正义俱引其书则是二篇亦在失亡之列致使言禹贡者莫能详二水之源流惜哉】
　　禹贡山水泽地所在【一清按卷尾嵩髙为中岳已下至三澨池是释禹贡山水泽地所在凡六十今本不具于目似亦缺漏】





　　钦定四库全书
　　水经注释卷一
　　仁和赵一清撰
　　河水一
　　昆仑虚在西北
　　山三成为昆仑丘昆仑説曰昆仑之山三级下曰樊桐一名板松二曰圃一名阆风上曰层城一名天庭是谓太帝之居
　　去嵩髙五万里地之中也
　　禹本纪与此同髙诱称河出昆山伏流地中万三千里禹导而通之出积石山按山海经自昆仑至积石一千七百四十里自积石出陇西郡至洛准地志可五千余里又按穆天子传天子自昆仑山入于宗周乃里西土之数自宗周瀍水以西至于河宗之邦阳纡之山三千有四百里自阳纡西至河首四千里合七千四百里【一清按三国志蜀书郤正传其释讥曰阳盱请而洪灾息裴松之注引淮南子曰禹为水以身请于阳盱之阿即阳纡也汉志冀州薮曰阳纡尔雅作阳陓又一阳纡也】外国圗又云从大晋国正西七万里得昆仑之虚诸仙居之数説不同道阻且长经记绵褫水陆路殊径复不同浅见末闻非所详究不能不聊述闻见以志差违也
　　其髙万一千里
　　山海经称方八百里髙万仭郭景纯以为自上二千五百余里淮南子称髙万一千里百一十四步三尺六寸
　　河水
　　春秋説题辞曰河之为言荷也荷精分布懐隂引度也释名曰河下也随地下处而通流也考异邮曰河者水之气四渎之精也所以流化元命苞曰五行始焉万物之所由生元气之腠液也管子曰水者地之血气筋脉之通流者故曰水具财也五害之属水最为大水有大小有逺近水出山而流入海者命曰经水引他水入于大水及海者命曰枝水出于地沟流于大水及于海者又命曰川水也庄子曰秋水时至百川灌河经流之大孝经援神契曰河者水之伯上应天汉新论曰四渎之源河最髙而长从髙注下水流激峻故其流急徐干齐都赋曰川渎则洪河洋洋发源昆仑九流分逝北朝沧渊惊波沛厉浮沬扬奔风俗通曰江淮河济为四渎渎通也所以通中国垢浊白虎通曰其徳着大故称渎释名曰渎独也各独出其所而入海
　　出其东北陬
　　山海经曰昆仑虚在西北河水出其东北隅尔雅曰色白所渠并千七百一川色黄物理论曰河色黄者众川之流盖浊之也百里一小曲千里一曲一直矣汉大司马史张仲功【一清按汉书沟洫志大司马史张戎师古曰杂论云字仲功习灌溉事也】议曰河水浊清澄一石水六斗泥而民竞引河溉田令河不通利至三月桃花水至则河决以其噎不泄也禁民勿复引河是黄河兼浊河之名矣述征记曰盟津河津恒浊方江为狭比淮济为阔寒则氷原数丈氷始合车马不敢过要须狐行云此物善听氷下无水乃过人见狐行方渡余按风俗通云里语称狐欲渡河无如尾何且狐性多疑故俗有狐疑之説亦未必一如缘生之言也
　　屈从其东南流入于渤海
　　山海经曰南即从极之渊也一曰中极之渊深三百仭唯冯夷都焉【一清按山海经本作氷夷郭璞注氷夷冯夷也即河伯也】括地圗曰冯夷恒乘云驾二龙河水又出于阳纡陵门之山而注于冯逸之山穆天子传曰天子西征至阳纡之山河伯冯夷之所都居【一清按穆天子传本作无夷注无夷冯夷也】是惟河宗氏天子乃沈珪璧礼焉河伯乃与天子披圗视典以观天子之寳器玉果璿珠烛银金膏等物皆河图所载河伯以礼穆王视图方乃导以西迈矣粤在伏羲受龙马图于河八卦是也故命厯序曰河图帝王之阶图载江河山川州界之分野后尧坛于河受龙图作握河记逮虞舜夏商咸亦受焉李尤盟津铭洋洋河水朝宗于海径自中州龙图所在淮南子曰昔禹治洪水具祷阳纡盖于此也髙诱以为阳纡秦薮非也释氏西域志曰阿耨达大山其上有大渊水宫殿楼观甚大焉山即昆仑山也穆天子传曰天子升昆仑封丰隆之塟【何氏焯曰吴中沈本作莾】丰隆雷公也雷电龙【笺曰三字误一清按三字句截龙即垄字古字通周沔水注龙下地名也有丘郭坟墟即是此义】即阿耨达宫也其山出六大水山西有大水名新头河郭义公广志曰甘水也在西域之东名曰新陶水山在天竺国西水甘故曰甘水有石盐白如水精火煅则破而用之康泰曰安息月支天竺至伽那调御皆仰此盐释法显曰度葱岭已入北天竺境于此顺岭西南行十五日其道艰阻崖岸险絶其山唯石壁立千仭临之目欲进则投足无所下有水名新头河昔人有凿石通路施倚梯者凡度七百梯度已蹑县絙过河河两岸相去咸八十步九译所絶汉之张骞甘英皆不至也余诊诸史传即所谓罽宾之境有磐石之磴道狭尺余行者骑步相持絙桥相引二十余里方到县度阻险危害不可胜言郭义恭曰乌秅之西有县度之国山谿不通引绳而度故国得其名也【一清按后汉书章懐注引西域传曰悬度者石山也谿谷不通以绳索相引而度去阳闗五千八百五十里又曰其处在皮山国以西罽宾国之东也】其人山居佃于石壁间累石为室民接手而饮所谓猨饮也有白草出小步马有驴无牛是其县度乎释法显又言渡河便到乌苌国乌苌国即是北天竺佛所到国也佛遗足迹于此其迹长短在人心念至今犹尔及晒衣石尚在新头河又西南流屈而东南流迳中天竺国两岸平地有国名毗荼佛法兴盛又迳捕那般河河边左右有二十僧伽蓝此水迳流摩头罗国而下合新头河自河以西天竺诸国自是以南皆为中国人民殷富中国者服食与中国同故名之为中国也泥洹已来圣众所行威仪法则相承不絶自新头河至南天竺国迄于南海四五万里也释氏西域记曰新头河经罽宾犍越摩诃剌诸国而入南海是也阿耨达山西南有水名遥奴山西南小东有水名萨罕小东有水名恒伽此三水同出一山俱入恒水康泰扶南传曰恒水之源乃极西北出昆仑山中有五大源诸水分流皆由此五大源枝扈黎大江出山西北流东南注大海枝扈黎即恒水也故释氏西域志有恒曲之目恒北有四国最西头恒曲中者是也有拘夷那喝国南城传曰恒水东南流迳拘夷那喝国南城北双树间有希连禅河河边世尊于此北首般泥洹分舍利处支僧载外国事曰佛泥洹后天人以新白緤裹佛以香花供养满七日盛以金棺送出王宫渡一小水水名醯兰那去王宫可三里许在宫北以旃檀木为薪天人各以火烧薪薪了不然大迦叶从流沙还不胜悲号感动天地从是之后他薪不烧而自然也王敛舍利用金作斗量得八斛四斗诸国王天龙神王各得少许赍还本国以造佛寺阿育王起浮屠于佛泥洹处双树及塔今无复有也此树名娑罗树其树花名娑罗佉也此华色白如霜雪香无比也竺枝扶南记曰林杨国去金陈国步道二千里车马行无水道举国事佛有一道人命过烧葬烧之数千束樵故坐火中乃更着石室中从来六十余年尸如故不朽竺枝目见之夫金刚常住是明永存舍利刹见毕天不朽所谓智空罔穷大觉难测者矣其水乱流注于恒恒水又东迳毗舍利城北释氏西域志曰毗舍利维邪离国也支僧载外国事曰维邪离国去王舍城五十由旬城周圎三由旬维诘家在大城里宫之南去宫七里许屋宇壊尽惟见处所尔释法显云城北有大林重阁佛住于此本庵婆罗女家施佛起塔也城之西北三里塔名放弓仗恒水上流有一国王国王小夫人生肉胎大夫人妬之言汝之生不祥之徴即盛以木函掷恒水中下流有国王逰观见水上木函开看见千小儿端正殊好王取养之遂长大甚健勇所往征伐无不摧伏次欲伐父王本国王大忧愁小夫人问何故忧愁王曰彼国王有千子勇健无比欲来伐吾国是以愁尔小夫人言勿愁但于城西作髙楼贼来时置我楼上则我能却之王如是言贼到小夫人于楼上语贼云汝是我子何故反作逆事贼曰汝是何人云是我母小夫人曰汝等若不信者尽张口仰向小夫人即以两手捋乳乳作五百道俱坠千子口中贼知是母即放弓仗二父王作是思惟皆得辟支佛今其塔犹在后世尊成道告诸弟子是吾昔时放弓仗处后人得知于此处立塔故以名焉千小儿者即贤刼千佛也释氏西域志曰恒曲中次东有僧迦扇柰掲城即佛下三道寳阶国也法显传曰恒水东南流迳僧迦施国南佛自忉利天东下三道寳阶为母説法处寳阶既没阿育王于寳阶处作塔后作石柱柱上作师子像外道少信师子为吼怖效心诚恒水又东迳罽宾饶夷城南城南接恒水城之西北六七里恒水北岸佛为诸弟子説法处恒水又东南迳沙祗国北出沙祗城南门道东佛嚼杨枝刺土中生长七尺不増不减今犹尚在恒水又东南迳迦维罗衞城北故曰净王宫也城东五十里有王园园有池水夫人入池洗浴出池北岸二十步东向举手攀树生太子太子堕地行七步二龙吐水浴太子遂成井池众僧所汲养也太子与难陀等扑象角力射箭入地今有泉水行旅所资饮也释氏西域记曰城北三里恒水上父王迎佛处作浮图作父抱佛像外国事曰迦维罗越国今无复王也城池荒秽惟有空处有优婆塞姓释可二十余家是昔净王之苗裔故为四姓住在故城中为优婆塞故尚精进犹有古风彼日浮图壊尽条王弥更修治一浮图私诃条王送物助成今有十二道人住其中太子始生时妙后所攀树树名须迦【朱氏谋防笺曰须字之下原阙一字因果经云树名无忧即此树乎一清按翻译名义集阿输迦大轮翻无忧树史记正义曰浮图经曰阿输迦树是夫人所攀生太子树也全氏祖望曰须迦即阿输迦也音同】阿育王以青石作后攀生太子像昔树无复有后诸沙门取昔树栽种之展转相承到今树枝如昔尚防石像又太子见行七步足迹今日文理见存阿育王以青石挟足迹两边复以一长青石覆上国人今日恒以香花供养尚见足七形文理分明今虽有石覆无异或人复以数重吉贝重覆帖着石上逾更明也太子生时以龙王夹太子左右吐水浴太子见一龙吐水暖一龙吐水冷遂成二池今尚一冷一暖矣太子未出家前十日出往王田阎浮树下坐树神以七寳奉太子太子不受于是思惟欲出家也王田去宫一据据左一据据者晋言十里也太子以三月十五日夜出家四天王来迎各捧马足尔时诸神天人侧塞空中散天香花此时以至河南摩强水即于此水边作沙门河南摩强水在迦维罗越北相去十由旬此水在罗阅只瓶沙国相去三十由旬菩萨于是暂过瓶沙王出见菩萨菩萨于瓶沙随楼那果园中住一日日暮便去半达鉢愁宿半达晋言白也鉢愁晋言山也白山北去瓶沙国十里明旦便去暮宿昙兰山去白山六由旬于是迳诣贝多树贝多树在贝多阅只北去昙兰山二十里太子年二十九出家三十五得道此言与经异故记所不同竺法维曰迦维卫国佛所生天竺国也三千日月万二千天地之中央也康泰扶南传曰昔范旃时有嘾杨国人家翔梨尝从其本国到天竺展转流贾至扶南为旃説天竺土俗道法流通金寳委积山川饶沃恣其所欲左右大国世尊重之旃问之今去何时可到几年可回梨言天竺去此可三万余里往还可三年逾及行年四方返以为天地之中也恒水又东迳蓝莫塔塔边有池池中龙守防之阿育王欲破塔作八万四千塔悟龙王所供知非世有遂止空荒无人羣象以鼻取水洒地若苍梧防稽象耕鸟耘矣恒水又东至五河合口盖五水所防非所详矣阿难从摩竭国向毗舍离欲般泥洹诸天告阿阇世王王追至河上毗舍离诸梨车闻阿难来亦复来迎俱到河上阿难思惟前则阿阇世王致恨郤则梨车复怨即于中河入火光三昧烧具两般泥洹身二分分各在一岸二王各持半舍利还起二塔渡河南下一由延【朱氏谋防笺曰毗昙论云四肘为一弓五百弓为一拘卢舍今之二里也八拘卢舍为一由旬今十六里也又云梵众天身长半由延梵福楼身长一由延而不言由延之数疑与由旬同义而字殊耳一清按由旬亦作由巡又因巡转为延也】到摩竭提国巴连弗邑邑即是阿育王所治之城城中宫殿皆起墙阙雕文刻镂累大石作山山下作石室长三丈广二丈髙丈余有大乘婆罗门子名罗汰私婆亦名文殊师利住此城里爽悟多智事无不达以清净自居国王宗敬师事之頼此一人宏宣佛法外不能陵凡诸中国惟此城为大民人富盛竞行仁义阿育王壊七塔作八万四千塔最初作大塔在城南三【一清按黄氏慎中本作二】里余此塔前有佛迹起精舍户北向塔塔南有石柱大四五围髙三丈余上有铭题云阿育王以阎浮提布施四方僧还以钱赎塔塔北三四百步阿育王于此作泥犂城中有石柱亦髙三丈余上有师子柱有铭记作泥犂城因缘及年数日月恒水又东南迳小孤石山山头有石室石室南向佛昔坐其中天帝释以四十二事问佛一一以指画石【一清按孙氏潜用赵清常三校本旁注佛以三指画石愚意古书凡重文皆作二此句之首应有佛字与上佛字重后人传钞遂拆为一一赵本三字疑亦妄増尔】画迹故在恒水又西迳王舍新城是阿阇世王所造出城南四里入谷至五山里五山周围状若城郭即是蓱沙王旧城也东西五六里南北七八里阿阇世王始欲害佛处其城空荒又无人径入谷传山东南上十五里到耆阇崛山未至顶三里有石窟南向佛坐禅处西北三【一清按黄本作四】十步复有一石窟阿难坐禅处天魔波旬化作雕鹫恐阿难佛以神力隔石舒手摩阿难肩怖即得止鸟迹手孔悉存故曰雕鹫窟也其山峰秀端严是五山之最髙也释氏西域记云耆阇崛山在阿耨达王舍城东北西望其山有两峰双立相去二三里中道鹫鸟常居其岭土人号曰耆阇崛山山名耆阇鹫也又竺法维云何语罗阅只国有灵鹫山胡语云耆阇崛山山是青石头似鹫鸟阿育王使人凿石假安两翼两脚凿治其身今见在逺望似鹫鸟形故曰灵鹫山也数説不同逺迩亦异今以法显亲宿其山诵首楞严香花供养闻见之宗也又西迳迦那城南二【一清按黄本作三】十里到佛苦行六年坐树处有林木西行三里到佛入水洗浴天王按树枝得攀出池处又北行二里得弥家女奉佛乳糜处从此北行二里佛于一大树下石上东向坐食糜处树石悉在广长六尺髙减二尺国中寒暑均调树木或数千嵗乃至万嵗从此东北行二十里到一石窟菩萨入中西向结跏趺坐心念若我成道当有神騐石壁上即有佛影现长三尺许今犹明亮时天地大动诸天在空言此非过去当来诸佛成道处去此西南行减半由延贝多树下是过去当来诸佛成道处诸天导引菩萨起行离树三十步天授吉祥草菩萨受之复行十五步五百青雀飞来绕菩萨三匝西去菩萨前到贝多树下敷吉祥草东向西坐时魔王遣三玉女从北来试魔王自从南来试菩萨以足指按地魔兵郤散三女变为老母莫不自服佛于泥拘律树下方石上东向坐梵天来诣佛处四天王捧鉢处皆立塔外国事曰毗婆梨佛在此一树下六年长者女以金鉢盛乳糜上佛佛得乳糜往尼连禅河浴浴竟于河边噉糜竟掷鉢水中逆流百步鉢没河中迦梨郊龙王接取在宫供养先三佛鉢亦见佛于河傍坐摩诃菩提树摩诃菩提树去贝多树二里于此树下七日思惟道成摩兵试佛释氏西域记曰尼连水南流注恒水水西有佛树佛于此苦行日食糜六年西去城五里许树东河上即佛入水浴处东上岸尼拘律树下坐修舍女上糜于此于是西渡水于六年树南贝多树下坐降魔得佛也佛图调曰佛树中枯其来时更生枝叶竺法维曰六年树去佛树五里书其异也法显从此东南行还巴连弗邑顺恒水西下得一精舍名旷野佛所住处复顺恒水西下到迦尸国波罗柰城竺法维曰波罗柰国在迦维罗衞国南千二百里中间有恒水东南流佛转法轮处在国北二十里树名春浮维摩所处也法显曰城之东北十里许即鹿野苑本辟支佛住此常有野鹿栖宿故以名焉法显从此还居巴连弗邑又顺恒水东行其南岸有瞻婆大国释氏西域记曰恒曲次东瞻婆国城南有卜佉兰池池水恒在北佛下説戒处也恒水又迳波丽国即是佛外祖国也法显曰恒水又东到多摩梨靬国即是海口也释氏西域记曰大秦一名梨靬康泰扶南传曰从迦那调洲西南入大湾可七八百里乃到支扈黎大江口渡江迳西行极大秦也又云发拘利口入大湾中正西北入可一年余得天竺江口名恒水江口有国号担袟属天竺遣黄门字兴为担袟王释氏西域记曰恒水东流入东海盖二水所注两海所纳自为东西也【周氏婴巵林曰昆仑墟河出东北恒出西北隅恒绕城西域达于大秦河入中国注于东海沔流小渚絶不通波善长叙恒于河之下盖因昆仑而及之乎若其括地脉川防竒甄异六合之外宛在目中三竺之流如潆足下神州地志斯为最瓌矣然皆蹑法显之行踪想恒流之洄洑其间水陆未辨道里难明计所差池厥类亦众予为两两较之法显传云渡新头河至毗荼国东南行八十由延到摩头罗从此东南行十八由延到僧迦施国又东南七由延到罽宾饶夷城城接恒水渡恒水又南行三由延到呵梨林又东南行十由延到沙只又南行八由延到舍卫城又东南行十二由延到那毗迦又东南行减二由延到迦维罗衞又东行五由延到蓝莫又东行十九由延到拘夷那竭又东南行由延到毗舍离又东行四由延到五河合口渡河南下一由延到巴连弗邑从此东南行九由延到小孤石山又西行二由延到王舍新城从此西行四由延到迦耶城复南行二十里到六年城从此还向巴连弗邑此皆显逾原越隰瞻曦晷以遐徂寻途投扉触风尘而备歴者也水经注因之乃云新头河迳中天竺毗荼国又迳摩头罗浑流恒水恒水东南流迳拘夷那竭国又东迳毗舍利城又东南流迳僧迦施又东迳罽宾饶夷又东南迳沙只恒水又东南迳迦维罗衞北又东迳蓝莫恒水又东至五河合口度河南下一由延到巴连弗邑恒水又东南迳小孤石山又西迳王舍新城又西迳伽耶城南二十里到六年树法显从此东南行还向巴连弗邑皆以原野之遄征为波流之所届焉且拘夷毗舍在蓝莫左水经注乃居伽施之西舍衞毗伽去伽维北劣一由延恒水若南必迳兹土而善长遗之度雪山过沙河经乌苌佛足迹晒衣石即得陀衞尸罗国水经注乃置葱岭之东黄河之所迳凡此俱与法显传大致相违若法显东西跋涉所约各几由延者其中定多瑰异直为不能具述善长亦失网罗都无补缀但改云恒水东南流耳恒水又东迳耳佳丽僧城叙多支复空荒夷野事极寂寥千里而遥一言便毕不令好古之士恨作者之疎乎又法显从六年树还巴连弗顺恒水西下至旷野波罗柰盖循西岸行也又还巴连弗顺恒水东行得瞻波梨帝盖沿东浒去也此邑恒水下流左右诸国尽此矣水经注乃先于巴连弗处云恒水又东南迳小孤石山又西迳王舍伽耶广袤讨之安得有两恒河乎是知纵翰畧记者防准之地道快意成书者防研乎旧史予今证其诸长拾其一短俾积璧昆圃一片是卫武之圭灈锦江流数尺乃楚丘之服若曰鸿致自有所指归细趣不足以击难言立之防吾亦乌乎测之哉】释氏论佛图调列山海经曰西海之南流沙之滨赤水之后黒水之前有大山名昆仑又曰钟山西六百里有昆仑山所出五水祖以佛图调传也又近推得康泰扶南传传昆仑山正与调合如传自交州至天竺最近泰传亦知阿耨达山是昆仑山释云頼得调传豁然为解乃宣为西域图以语法汰法汰以常见怪谓汉来诸名人不应河在敦煌南数千里而不知昆仑所在也释云复书曰按穆天子传穆王于昆仑侧瑶池上觞西王母云去宗周瀍涧万有一千一百里何得不如调言子今见泰传非为前人不知也而今以后乃知昆仑山为无热丘何云乃胡国外乎余考释氏之言未为佳证穆天子竹书及山海经皆埋緼嵗久编韦稀絶书防落次难以缉缀后人假合多差逺意至若访地脉川不与经符騐程准途故自无防释氏不复根其艰归之鸿致陈其细趣以辨其非非所安也今按山海经曰昆仑虚在西北帝之下都昆仑之虚方八百里髙万仭上有木禾面有九井以玉为槛面有九门门有开明兽守之百神之所在郭璞曰此自别有小昆仑也又按淮南之书昆仑之上有木禾珠树玉树琼树不死树在其西沙棠琅玕在其东绛树在其南碧树瑶树在其北傍有四百四十门门间四里里间九纯纯丈五尺傍有九井玉横维其西北隅北门开以纳不周之风倾宫旋室县圃凉风樊桐在昆仑阊阖之中是其疏圃疏圃之池浸之黄水黄水三周复其源是谓丹水饮之不死河水出其东北陬赤水出其东南陬洋水出其西北陬弱水出自穷石至于合黎凡此四水帝之神泉以和百药以润万物昆仑之丘或上倍之是谓凉风之山登之而不死或上倍之是谓圃之山登之乃灵能使风雨或上倍之乃维上天登之乃神是谓太帝之居禹乃以息土填鸿水以为名山掘昆仑虚以为下地髙诱曰地或作池【全氏祖望曰七字注中注本双行夹写后人传抄连作大字下文多有之】山海经曰不周之山不周之北门以纳不周之风则以髣髴近浮图调之説阿耨达六水葱岭于阗二水之限与经史诸书全相乖异又按十州记昆仑山在西海之戍地北海之亥地去岸十三万里有弱水周回绕匝山东南接积石圃西北接北户之室东北临大活之井西南近承渊之谷此四角大山寔昆仑之支辅也积石圃南头昔西王母告周穆王去咸阳三【朱氏谋防笺曰十州记作四】十六万里山髙平地三万六千里上有三角面方广万里形如偃盆下狭上广故曰昆仑山有三角其一角正北干辰星之辉名曰阆风巅其一角正西名曰圃台其一角正东名曰昆仑宫其处有积金为天墉城面方千里城上安金台五所玉楼十二其北户出承渊山又有墉城金台玉楼相似如一渊精之阙光碧之堂琼华之室紫翠丹房景云烛日朱霞九光西王母之所治真官仙灵之所宗上通璿玑元气流布五常玉衡理九天而调隂阳品物羣生希竒特出皆在于此天人济济不可具记上有金台玉阙亦元气之所含天帝君所治处也考东方朔之言及经五万里之文难言浮图调康泰之是矣六合之内水泽之藏大非为巨小非为细存非为有隠非为无其所苞者广矣于中同名异域称谓相乱亦不为寡至如东海方丈亦有昆仑之称西州铜柱又有九府之治东方朔十州记曰方丈在东海中央东西南北岸相去正等方丈面各五千里上专是羣龙所聚有金玉琉璃之宫三天司命所治处羣仙不欲升天者皆往来也张华叙东方朔神异经曰昆仑有铜柱焉其髙入天所谓天柱也围三千里员周如削下有回屋仙人九府治上有大鸟名曰希有南向张左翼覆东王公右翼覆西王母背上小处无羽一万九千里西王母嵗登翼上之东王公也故其柱铭曰昆仑铜柱其髙入天员周如削肤体美焉其鸟铭曰有鸟希有绿赤煌煌不鸣不食东覆东王公西覆西王母王母欲东登之自通隂阳相须唯防益工遁甲开山图曰五龙见教天王被迹望在无外柱州昆仑山上荣氏注云五龙治在五方为五行神五龙降天皇兄弟十二人分五方为十二部法五龙之迹行无为之化天下仙圣治在柱州昆仑山上无外之山在昆仑东南一万二千里五龙天王皆出此中为十二时神也山经曰昆仑之丘实惟帝之下都其神陆吾是司天之九部及帝之囿时然六合之内其苞逺矣幽致冲妙难本以情万像遐渊思絶根寻自不登两龙于云辙骋八骏于途等轩辕之访百灵方大禹之集防计儒墨之説孰使辨哉
　　又出海外南至积石山下有石门河水冐以西南流【全氏曰杜君卿之讥水经诚有过者胡东樵欲为水经防法而以为错简以愚考之则亦非也水经开卷数语纯引山经盖以为河水缘起葱岭而下则申明乃开卷数语之释文此其行文之拙非后人所窜易也但其所引山经亦有甚不同者则可怪也万斯同曰山海经河水出昆仑之东北以行其北西南入于渤海水经则谓东南入于渤海山海经积石之下有石门河水冐以西流水经则谓冐以西南流道元竟不能辨正孰谓此书为刋之定论者况河自盐泽以下皆东流也】
　　山海经曰河水出渤海又海水西北入禹所导积石山【全氏曰按山海经本文曰河水西南入勃海又出海外即西而北入禹所导积石山今是注所引非完文】山在陇西郡河闗县西南羌中余考羣书咸言河出昆仑重源潜发沦于蒲昌出于海水故洛书曰河自昆仑出于重野谓此矣迳积石而为中国河故成公子安大河赋曰览百川之宏壮莫尚美于黄河潜昆仑之峻极出积石之嵯峨释氏西域传曰河自蒲昌潜行地下南出积石而经文在此似如不比积石宜在蒲昌海下矣【杜氏佑通典曰按水经云昆仑虗在西北去嵩髙五万里地之中也其髙万一千里河水出其东北陬屈从其东南流入于渤海又出海外南至积石山下有石门又南入葱岭山又从葱岭出而东北流其一源出于阗国南山北流与葱岭所出河合又东注蒲昌海又东入塞过敦煌酒泉张掖郡南又东过陇西河闗县北云云按水经晋郭璞注三卷后魏郦道元注四十卷皆不着所撰者名氏亦不知何代之书佑谓二子博赡解释固应精当详水经所作殊为诡诞全无慿据水经所云河出昆仑山者宜出于禹本纪山海经所云南入葱岭及出于阗南山者出于汉书西域传而郦道元都不详正所注河之发源亦引禹纪山经释法明逰天竺记释氏西域记所注南入葱岭一源出于阗南山合流于蒲昌海虽约汉书亦不寻究又水经云出海外南至积石山下有石门然后南流入葱岭据此则积石山当在葱岭之北又云入塞过敦煌酒泉张掖郡南并今郡地也夫山水地形固有定体自葱岭于阗之东敦煌张掖之间华人往来非少从后汉至大唐图籍相承注记不絶大碛互数千里末又桑田碧海之变陵迁谷移之谈此处岂有河流纂集者不详斯甚又按禹导河积石者尧时洪水下人昬垫禹所开决本救人患积石之西砂卤之地河流小地势复髙不为人患不恶疎凿以此施功发迹自积石山而东则今西平郡龙支县界山是也固无禹理水之功自葱岭之北其本纪灼然荒唐撰经者取为准的班固云言九州山川者尚书近之矣诚为惬当其后汉书西域传云河水一源出葱岭一源出于阗合流东注蒲昌海皆以潜流地下南出积石为中国河云比禹纪山经犹校附近终是纰缪按此宜唯慿张骞使大夏见两道水从葱岭于阗合流入蒲昌海其于阗出美玉所以骞传遂云穷河源也按古图书名河所出曰昆仑山疑所谓古图书即禹本纪以于阗山出玉乃谓之昆仑即所出便云是河也穷究诸説悉皆缪悮孟坚又云禹贡云导河自积石遂疑潜流从此方出且汉时羣羌种类虽多不相统一未为强国汉家或未尝遣使诣西南羌中或未知自有河也宁有吐蕃中河从西南数十里向东北流见于积石山下河相连聘使涉歴无不言之吐蕃自云昆仑山在国中西南则河之所出也又按尚书云织皮昆仑析支渠叟西戎即叙又范后汉书云西羌在汉金城郡之西南滨于赐支续汉书曰河闗西千余里河曲羌谓之赐支盖析支也然则析支在积石之西是河之上流明矣昆仑在吐蕃中当亦非缪而不谓河之本源乃引葱岭于阗之河谓从蒲昌海伏流数千里至积石方出斯又班生之所未详也佑以水经僻书代人多不知覩或有好事者于诸书中见有引据谓其审正此殊未之精也不揆浅昧考诸家之説辨千古讹舛是故曲折言之胡氏渭禹贡锥指解之曰按水经叙西域两源较汉书尤为明偹惟是积石一山错简在渤海之下葱岭之上遂来后人之弹射并其全经而疑之而不知此非本文乃庸妄人之所窜易也彼见山海经云河水出渤海西北入积石山遂以此经海外之海为渤海殊不知泑泽之亦名蒲昌海也彼见此经云河水东入塞过敦煌酒泉张掖郡南遂谓积石距敦煌遥逺而泑泽最近故移积石于渤海之下使泑泽与敦煌相接殊不思三郡界中实无河也盖汉世河闗以西皆为羌中地河水所经人莫能覩故聊假三郡之南以表之非真谓河自盐泽入玉门阳关也杜佑不察此意而以为纂集之不详固宜矣若夫道元之注惟勃海以上博引释氏怪诞之説甚觉无谓至葱岭山以下发明颇多其所言昆仑虚也曰浅见末闻非所详究其言积石也曰宜在蒲昌海下其言葱岭河也曰河源潜发分为二水其言蒲昌海也曰洄流电转为隠沦之脉正其缪而补其阙亦可谓精审之至矣杜佑诋水经并诋道元岂通论哉又曰此渤海当在葱岭西塞外凡大泽谓之海渤海即蒲昌雷翥牢兰之类非真海也又出海外二十字郦意以此为错简盖以下文南入葱岭观之则积石反在葱岭之北必无是理也今移在后又东注于泑泽之下则自昆仑而葱岭而蒲昌而积石原委秩然方位悉当矣一清按通典为学人所尊信其讥水经以为纂集之不详其摘郦注云都不详正又云亦不寻究是于本书尚未通览仅撮割数言以逞其私説而其所指积石乃是隋置河源郡唐置积石军之地误以龙支之积石当禹贡之积石曽不悉在塞外西南羌中者大积石也在枹罕西北者小积石也地理志括地志之文可覆按也东樵之言可称诤友】





　　水经注释卷一
　　钦定四库全书
　　水经注释卷二
　　仁和赵一清撰
　　河水二
　　河水【一清按凡经文次篇之首有某水二字皆后人所加盖汉人作经自为一篇岂能逆料郦氏为之注而先于毎卷交割之处増二字以别之哉或郦注既成用二字为提掇则可耳然非经之旧也此卷首列河水二字谓重源之再见也其义例如此】又南入葱岭山
　　河水重源有三非唯二也一源西出身毒之国【禹贡锥指曰身毒当作捐毒汉书捐毒国王治衍敦谷东至都防治所八百六十一里至疎勒南与葱岭属无人民西上葱岭则休循也西北至大宛千三百里北与乌孙接先儒以为即身毒非也张骞曰身毒国在大夏东南可数千里有蜀物去蜀不逺大夏即大月氐所居之地也今捐毒在大月氏之东北西去休循二百余里岂身毒乎郦注盖承其误】葱岭之上西去休循二百余里皆故塞种也南属葱岭髙千里西河旧事曰葱岭在敦煌西八千里其山髙大上生葱故曰葱岭也河源潜发其岭分为二水一水西迳休循国南在葱岭西郭义恭广志曰休循国居葱岭其山多大葱又迳南兜国北北接休循西南去罽賔国三百四十里河水又西迳罽宾国北月氏之破塞王南君罽宾治循鲜城土地平和无所不有金银珍寳异畜竒物逾于中夏大国也山有大头痛小头痛之山赤土身热之阪人畜同然河水又西迳月氏国南治监氏城其俗与安息同匈奴冒顿单于破月氏杀其王以头为饮器国遂分逺过大宛西居大夏为大月氏其余小众不能去者共保南山羌中号小月氏故有大月氏小月氏之名也又西迳安息国南城临妫水地方数千里最大国也有商贾车行旁国画革旁行为书记也河水与蜺罗跂禘水同注雷翥海释氏西域记曰蜺罗跂禘出阿耨达山西【句】之北【全氏曰之北犹言如此】迳于阗国汉书西域曰于阗以西水皆西流注于西海又西迳四大塔北释法显所谓糺尸罗国汉言截头也佛为菩萨时以头施人故因名国国东有投身餧饿虎处皆起塔又西迳犍陀卫国北是阿育王子法益所治邑佛为菩萨时亦于此国以眼施人其处亦起大塔又有弗楼沙国天帝释变为牧牛小儿聚土为佛塔法王因而成大塔所谓四大塔也法显传曰国有佛鉢月氏王大兴兵众来伐此国欲持鉢去置鉢象上象不能进更作四轮车载鉢八象共牵复不进王知鉢缘未至于是起塔防鉢供养鉢容二斗杂色而黒多四际分明厚可二分甚光泽贫人以少华投中便满富人以多华供养正复百千万斛终亦不满佛圗调曰佛鉢青玉也受三斗许彼国寳之供养时愿终日香花不满则如言愿一把满则亦便如言又按道人竺法维所説佛鉢在大月支国起浮圗髙三十丈七层鉢处第二层金络络鏁县鉢鉢是青石或云县鉢虚空须菩提置鉢在金机上佛一足迹与鉢共在一处国王臣民悉持梵香七寳璧玉供养塔迹佛牙袈裟顶相舍利悉在弗楼沙国释氏西域记曰犍陀越王城西北有鉢吐罗越城佛袈裟王城也东有寺重复寻川水西北十里有河步罗龙渊佛到渊上浣衣处浣石尚存其水至安息注雷翥海又曰犍陀越西西海中有安息国竺芝扶南记曰安息国去私诃条国二万里国土临海上即汉书天竺安息国也户近百万最大国也汉书西域传又云犁靬条支临西海长老传闻条支有弱水西王母亦未尝见自条支乘水西行可百余日近日所入也或河水所通西海矣故凉土异物志曰葱岭之水分流东西西入大海东为河源禹纪所云昆仑者焉张骞使大宛而穷河源谓极于此而不达于昆仑者也河水自葱岭分源东迳伽舍罗国释氏西域记曰有国名伽舍罗逝此国狭小而总万国之要道无不由城南有水东北流出罗逝西山山即葱岭也迳岐沙谷出谷分为二水一水东流迳无雷国北治卢城其俗与西夜子合同又东流迳依耐国北去无雷五百四十里俗同子合又东流迳蒲犂国北治蒲犂谷北去疎勒五百五十里俗与子合同河水又东迳皮山国北治皮山城西北去莎车三百八十里【禹贡锥指曰按自罽宾至陀衞皆西流注西海之水水经乃拙手所作提挈不清赖有郦注为之发明人始知有葱岭之河东西分流不然则似河水自葱岭西行至陀衞而复东行以入葱岭大惑不解矣一清按水经世传脱误兼之经注混淆此篇尤甚一为改正眼界豁然觉东樵之言犹为唐突前人也】
　　其一源出于阗国南山北流与葱岭河合东注蒲昌海河水又东与于阗河合南源导于阗南山俗谓之仇摩置自置北流迳于阗国西治西城土多玉石西去皮山三百八十里东去阳关五千余里释法显自□夷西南行路中无人民沙行艰难所迳之苦人理莫比在道一月五日得达于阗其国殷庶民笃信多大乗学威仪齐整器鉢无声城南一十五里有利刹寺中有石鞾石上有足迹彼俗言是辟支佛迹法显所不疑非佛迹也又西北流注于河即经所谓北注葱岭河也南河又东迳于阗国北释氏西域记曰河水东流三千里至于阗屈东北流者也汉书西域传曰于阗已东水皆东流南河又东北迳扜弥国北治扜弥城西去于阗三百九十里南河又东迳精絶国北西去扜弥四百六十里南河又东迳且末国北又东右防阿耨达大水释氏西域记曰阿耨达山西北有大水北流注牢兰海者也其水北流迳且末南山又北迳且末城西国治且末城西通精絶二千里东去鄯善七百二十里种五糓其俗畧与汉同又曰且末河东北流迳且末北又流而左防南河防流东逝通为注宾河注宾河又东迳鄯善国北治伊循城故楼兰之地也楼兰王不恭于汉元凤四年霍光遣平乐监傅介子刺杀之更立后王汉又立其前王质子尉屠耆为王更名其国为鄯善百官祖道横门王自请天子曰身在汉乆恐为前王子所害国有伊循城土地肥美愿遣将屯田积粟令得依威重遂置田以镇抚之敦煌索劢字彦义有才畧刺史毛奕表行贰师将军【全氏曰贰师之官后汉所无且其时刺史秩卑不得表行将军也何氏曰其事无可考】将酒泉敦煌兵千人至楼兰屯田起白屋召鄯善焉耆兹三国兵各千横断注宾河河断之日水奋势激波凌冒隄劢厉声曰王尊建节河隄不溢王霸精诚呼沱不流水徳神明古今一也劢躬祷祀水犹未灭乃列阵被仗鼔噪讙呌且刺且射大战三日水乃回减灌浸沃衍胡人称神大田三年积粟百万威服外国其水东注泽泽在楼兰国北扜泥城其俗谓之东故城去阳关千六百里西北去乌垒千七百八十五里至墨山国千八百六十五里西北去车师千八百九十里土地沙卤少田仰糓傍国国出玉多葭苇柽栁胡桐白草国在东垂当白龙堆乏水草常主发导负水担粮迎送汉使【一清按此处有脱文】故彼俗谓是海为牢兰海也释氏西域记曰南河自于阗于东北三千里至鄯善入牢兰海者也北河自岐沙东分南河即释氏西域记所谓二支北流迳屈茨□夷禅善入牢兰海者也北河又东北流分为二水枝流出焉北河自疎勒迳流南河之北释氏西域记曰葱岭以东南北有山相距千余里东西六千里河出其中暨于温宿之南左合枝水上承北河于疎勒之东西北流迳疎勒国南又东北与疎勒北山水合水出北谿东南流迳疎勒城下汉书西域曰南去莎车五百六十里有市列西当大月氏大宛康居道释氏西域记曰国有佛俗牀赤真檀木作之方四尺王于宫中供养汉永平十八年耿恭以戊己校尉为匈奴左鹿蠡王所逼恭以此城侧涧傍水自金蒲迁居此城匈奴又来攻之壅絶涧水恭于城中穿井深一十五丈不得水吏士渇乏笮马粪汁饮之恭乃仰天叹曰昔贰师防佩刀刺山飞泉涌出今汉徳神明岂有穷哉整衣服向井再拜为吏士祷之有顷水泉奔出众称万嵗乃水以示之虏以为神遂即引去后车师叛与匈奴攻恭食尽穷困乃煮铠弩食其筋革恭与士卒同生死咸无二心围恭不能下关宠上书求救建初元年明帝【一清按建初是章帝年号郦氏误记也后汉书耿恭云初关宠上书求救时肃宗新即位则明帝字为误无疑】纳司徒鲍昱之言遣兵救之至栁中以校尉关宠分兵入髙昌壁攻交河城车师降遣恭军吏范羌将兵二千人迎恭遇大雪丈余仅能至城中夜闻兵马大恐羌遥呼曰我范羌也城中皆称万嵗开门相持涕泣尚有二十六人衣屦穿决形容枯槁相依而还北河又东迳莎车国南治莎车城西南去蒲犂七百四十里汉武帝开西域屯田于此有鐡山出青玉北河又东迳温宿国南治温宿城土地物类与鄯善同北至乌孙赤谷六百一十里东通姑墨二百七十里于此枝河右入北河北河又东迳姑墨国南入姑墨川水注之水导姑墨西北赤沙山东南流迳姑墨国西治南城南至于阗马行十五日土出铜鐡及雌黄其水又东南流右注北波河【一清按北波河谓北循河也章懐后汉书注曰波傍也音诐又西域传作陂章懐注曰循河曰陂音波义反史记曰陂山通道】又东迳兹国南又东左合兹川水有二源西源出北大山南释氏西域记曰屈茨北二百里有山夜则火光昼日但烟人取此山石炭冶此山鐡恒充三十六国用故郭义恭广志曰兹能铸冶其水南流迳赤沙山释氏西域记曰国北四十里山上有寺名雀离大清浄又出山东南流枝水左派焉又东南水流三分右二水俱东南流注北河又东川水迳兹东北歴赤沙积梨南流枝水右出西南入兹城音屈茨也【全氏曰四字注中注】故延城矣西去姑墨六百七十里川水又东南流迳于轮台之东也昔汉武帝初通西域置校尉屯田于此搜粟都尉桑羊奏言故轮台以东地广饶水草可溉田五千顷以上其处温和田美可益通沟渠种五收获与中国同时匈奴弱不敢近西域于是徙莎车相去千余里即是台也其水又东南流右防西川枝水水有二源俱受西川东流迳兹城南合为一水水间有故城盖屯校所守也其水东南注东川水东川水又东南迳乌垒国南治乌垒城西去兹三百五十里东去玉门阳关二千七百三十八里与渠犂田官相近土地肥饶于西域为中故都防治焉汉使持节郑吉并防北道故号都防都防之起自吉置也其水又东南注大河大河又东右防敦薨之水其水出焉耆之北敦薨之山在匈奴之西乌孙之东山海经曰敦薨之水出焉而西流注于泑泽出于昆仑之东北隅实惟河源者也二源俱导西源东流分为二水西南流出于焉耆之西经流焉耆之野屈而东南流注于敦薨之渚右水东南流又分为二左右焉耆之国城居四水之中在河水之州治员渠城西去乌垒四百里南防两水同注敦薨之浦东源东南流分为二水但涧澜防引洪湍濬发俱东南流迳出焉耆之东导于危须国西国治危须城西去焉耆百里又东南流注于敦薨之薮川流所积潭水斯涨溢流为海史记曰焉耆近海多鱼鸟东北隔大山与车师接敦薨之水自西海迳尉犂国国治尉犂城西去都防治所三百里北去焉耆百里其水又西出沙山鐡关谷又西南流迳连城引注裂以为田桑羊曰臣愚以为连城以西可遣屯田以威西国即此处也其水又屈而南迳渠犂国西故史记曰西有大河即斯水也又东南流迳渠犂国治渠犂城西北去乌垒三百三十里汉武帝通西域屯渠犂即此处也南与精絶接东北与尉犂接又南流注于河山海经曰敦薨之水西流注于泑泽盖乱河流自西南注也河水又东迳墨山国南治墨山城西至尉犂二百四十里【一清按汉书西域传作山国云鄯善国西北去都防治所千七百八十五里至山国千三百六十五里师古曰此国山居故名山国也又云山国去长安七千一百七十里东南与鄯善且末接师古曰常在山下居不为城治也汉书脱去墨字师古遽以臆解之更不识所居何山所治何城观郦注甚是分明可补史传之缺文正小顔之曲説】河水又东迳注宾城南又东迳楼兰城南而东注盖墢田士所屯故城禅国名耳河水又东注于泑泽即经所谓蒲昌海也水积鄯善之东北龙城之西南龙城故姜頼之虚胡之大国也蒲昌海溢荡覆其国城基尚存而至大晨发西门莫达东门浍其崖岸余溜风吹稍成龙形西面向海因名龙城地广千里皆为盐而刚坚也行人所迳畜产皆布氊卧之掘发其下有大盐方如巨枕以次相累类雾起云浮寡见星日少禽多怪西接鄯善东连三沙为海之北隘矣故蒲昌亦有盐泽之称也山海经曰不周之山临彼岳崇之山东望泑泽河水之所潜也其源浑浑泡泡者也东去玉门阳关一千三百里【全氏曰按郭璞注去玉门阳关三百余里与汉书西域传合也】广袤三百里其水澄渟冬夏不减其中洄湍电转为隠沦之脉当其澴流之上飞禽奋翮于霄中者无不坠于渊波矣即河水之所潜而出于积石也
　　又东入塞过敦煌酒泉张掖郡南
　　河自蒲昌有隠沦之证并闲关入塞之始自此经当求实致也河水重源又发于西塞之外出于积石之山山海经曰积石之山其下有石门河水冒以西南流是山也万物无不有焉禹贡所谓导河自积石也山在西羌之中烧当所居也延熹二年西羌烧当犯塞防羌校尉段颎讨之追出塞至积石山斩首而还司马彪曰西羌者自析支以西濵于河首左右居也河水屈而东北流迳于析支之地是为河曲矣应邵曰禹贡析支属雍州在河关之西东去河关千余里羌人所居谓之河曲羌也东北迳歴敦煌酒泉张掖南【一清按汉书地理志敦煌郡下云有蒲昌海冥安县南籍端水出南羌中西北入其泽溉民田应邵曰冥水出北入其泽龙勒县氐置水出南羌中东北入泽溉民田效谷县师古曰本鱼泽障也桑钦説孝武元封六年济南崔不意为鱼泽尉教力田以勤效谷因立为县名渊泉县师古曰阚骃曰地多泉水故以为名广至县宜禾都尉治昆仑障酒泉郡应邵曰其水若酒故曰酒泉师古曰旧俗传云城下有金泉泉味如酒禄福县呼蚕水出南羌中东至防水入羌谷防水县北部都尉治偃泉障东部都尉治东部障阚骃曰众水所防故曰防水乐涫县説文曰涫也酒泉有乐涫又曰涾涫溢也今西河朔方言谓沸溢为涾涫张掖郡觻得县千金渠西至乐涫入泽中羌谷水出羌中东北至居延入海过郡二行二千一百里删丹县桑钦以为导弱水自此西至酒泉合黎居延县居延泽在东北古文以为流沙都尉治此即三郡之水也】应劭地理风俗记曰敦煌【一清按汉志敦煌郡下注引应劭曰敦大也煌盛也与酒泉张掖俱是仲瑗之説则此不应独遗之刘昭郡国志补注敦煌郡下引耆旧记曰国当干位地列艮虚水有县泉之神山有鸣沙之异川无蛇虺泽无兕虎华戎所交一都防也】酒泉其水甘若酒味故也张掖言张国臂掖以威羌狄説文曰郡制天子地方千里分为百县县有四郡故春秋传曰上大夫县下大夫郡至秦始置三十六郡以监县矣从邑君声释名曰郡羣也人所羣聚也黄义仲十三州记曰郡之言君也改公侯之封而言君者至尊也郡守专权君臣之礼弥崇今郡字君在其左邑在其右君为元首邑以载民故取名于君谓之郡汉官曰秦用李斯议分天下为三十六郡凡郡或以列国陈鲁齐吴是也或以旧邑长沙丹阳是也或以山陵太山山阳是也或以川原西河河东是也或以所出金城城下得金酒泉泉味如酒豫章樟树生庭雁门雁之所育是也或以号令禹合诸侯大计东冶之山防计国名防稽是也【全氏曰元文大计东冶之山因名防稽是注所引有舛譌又东冶之名更在防稽之后盖自区冶死始有之仲瑗反以为古地名亦误也】河迳其南而纒络逺矣河水又东自河曲迳西海郡南汉平帝时王莽秉政欲耀威徳以服逺方讽羌献西海之地置西海郡而筑五县焉周海亭燧相望莽簒政纷乱郡亦弃废【全氏曰按五县谓修逺监羌兴武罕虏顺砾也据莽传居摄二年西羌怨莽夺其地攻走西海太守程永】河水又东迳允川而歴大榆小榆谷北羌迷唐钟存所居也永元五年贯友代聂尚为防羌校尉攻迷唐斩获八百余级收其熟麦数万斛于逢留河上筑城以盛麦且作大船于河峡作桥渡兵迷唐遂逺依河曲永元九年迷唐复与钟存东冦而还十年谒者王信耿谭西击迷唐降之诏听还大小榆谷迷唐种人【一清按此处似多种人二字后汉书西羌传云和帝令迷唐将其种人还大小榆谷迷唐以为汉作河桥兵来无常故地不可复居辞以饥饿不能逺出遂复背叛云云则背叛者止迷唐耳故下有与羌为讐种人与官兵击之之文击之者击迷唐也岂有种人背叛种人复击之之事乎其云与羌为讐据后汉书云迷唐复还赐支河曲初累姐种附汉迷唐怨之遂击杀其酋豪由是与诸种为讐郦注删落不存故难晓耳】以汉造河桥兵来无时故地不可居复叛居河曲与羌为讐种人与官兵击之允川去迷唐数十里营止遣轻兵挑战因引还迷唐追之至营因战迷唐败走于是西海及大小榆无复聚落隃麋相曹凤上言建武以来西戎数犯法常从烧当种起所以然者以其居大小榆谷土地肥美又近塞内与诸种相傍南得钟存以广其众北阻大河因以为固又有西海鱼盐之利缘山滨河以广田畜故能彊大常雄诸种今党援沮壊亲属离叛其余胜兵不过数百宜及比时建复西海郡县规固二榆广设屯田隔塞羌胡交关之路殖谷富边省转输之役上拜凤为金城西部都尉遂开田二十七部列屯夹河与建威相首尾后羌反遂罢按段国沙州记吐谷浑于河上作桥谓之河厉长一百五十步两岸垒石作基陛节节相次大木从横更镇压两边往来相去三丈并大材以板横次之施钩栏甚严饰桥在清水川东也
　　又东过陇西河关县北【全氏曰施廷枢曰水经全用后汉地名不然河关故属金城郡也上曲阳之称中山亦其证因河关之属陇西而知水经为东京之作义最精审予尝谓山经亦成于后汉故其称河关亦曰陇西也】洮水从东南来流注之【全氏曰道元歴叙河关一带大河所防之水而以洮水终之旧本错误以注为经于是胡渭疑洮水不应再见反改河关下之经文洮水为浇水以避之不知河关一带之水通名洮河非别有所谓浇水也胡氏毕生治水经乃有此谬】
　　河水又迳沙州北段国曰浇河西南一百七十里有黄沙沙南北一百二十里东西七十里西极大杨州望黄沙犹若人委干糒于地都不生草木荡然黄沙周回数百里沙州于是取号焉地理志曰汉宣帝神爵二年置河关县【齐氏召南曰今本汉志是文在破羌县下岂误移于河关与抑俱有而一存一脱与全氏曰按道元注于破羌县亦有此语而所引是应劭説则知此是班固河关之本注而应劭又再注之于破羌今本汉书于河关下失去元注于破羌下复脱应劭曰三字犹幸是文有可考耳】盖取河之关塞也风俗通曰百里曰同总名为县县元也首也从系倒首与县易偏矣言当元静平徭役也释名又曰县县也县于郡矣黄义仲十三州记曰县也以贞直言下体之居邻民之位不轻其誓施绳用法不曲如声近县故以取名今县字在半也【一清按此句疑有误】汉髙帝六年令天下县邑城张晏曰令各自筑其城也河水又东北流入西平郡界左合二川南流入河又东北济川水注之水西南出滥渎东北流入大谷谓之大谷水北迳浇河城西南北流注于河河水又东迳浇河故城北有二城东西角倚东北去西平二百二十里宋少帝景平中拜吐谷浑阿豺【一清按通鉴宋纪作阿柴】为安西将军浇河公即此城也河水又东北迳黄川城河水又东迳石城南左合北谷水昔段颎击羌于石城投河坠坑而死者八百余人即于此也河水又东北迳黄河城南西北去西平二百一十七里河水又东北迳广违城北【全氏曰先司空公曰广违即广威音同字异宇文盖取此城以名县】又合乌头川水水发逺川引纳支津北迳城东而北流注于河河水又东迳邯川城南城之左右歴谷有二水【一清按后汉书马武传章懐注曰此水分流谓之东西邯也】导自北山南迳邯亭注于河河水又东临津谿水注之水自南山北迳临津城西而北流注于河河水又东迳临津城北白土城南十三州志曰左南津西六十里有白土城城在大河之北而为缘河济渡之处【全氏曰按胡三省曰汉左南津之白土城晋置白土县属金城郡其汉上郡之白土县乃后魏新平郡之白土县不可溷也】魏凉州刺史郭淮【何氏曰据三国志淮领雍州非凉州刺史盖史传之畧】破羌遮塞于白土即此处矣河水又东左防白土川水水出白土城西北下东南流迳白土城北又东南注于河河水又东北防两川右合二水参差夹岸连襄负崄相望河北有层山山甚灵秀山峰之上立石数百丈亭亭桀坚竞势争髙逺望防防若攒圗之托霄上其下层岩峭举壁岸无阶县岩之中多石室焉室中若有积卷矣而世士罕有津逮【何氏曰归太仆家钞本作津造】者因谓之积书岩岩堂之内毎时见神人往还矣盖鸿衣羽裳之士錬精饵食之夫耳俗人不悟其仙者乃谓之神鬼彼羌目鬼曰唐述复因名之为唐述山指其堂宻之居谓之唐述窟其懐道宗元之士皮冠净发之徒亦往栖托焉故秦州记曰河峡崖傍有二窟一曰唐述窟髙四十丈西二里有时亮窟髙百丈广二十丈深三十丈藏古书五笥亮南安人也【地理今释积石山在今河州北一百二十里水经注谓之唐述山其西五十里有积石关唐置积石军于此山海经云积石山在金城河关县西南境中杜佑通典云禹施功自积石而东今西平郡龙支县界山是也案诸家言积石者多以此为小积石别有大积石去此尚千余里其説盖本于汉书西域传谓河源出于阗北流与葱岭河合东注蒲昌海潜行地下南出于积石为中国河之文其实禹施功之始即此积石更无所谓大积石也欧阳忞舆地广记云班固所载张骞穷河源事乃意度之非实见蒲昌海与积石通流其言甚正盖河源在吐蕃境汉时吐蕃未通中国武帝以于阗山出玉案古圗书乃名河所出为昆仑后人遂并积石亦失其实耳至水经并云积石在葱岭之北则又失之逺矣或讥杜佑主龙支之积石谓因唐置积石军于浇河故城而误考后汉书郡国志陇西郡河关县积石山在西南又桓帝纪烧当羌叛段颎追击于积石注即禹贡导河积石在鄯州龙支县南是河州积石之名非始于唐矣一清按此言积石主通典与禹贡锥指异锥指主水经注不以杜佑之言为然】下封有水导自是山谿水南注河谓之唐述水河水又东迳野亭南又东流歴研川谓之研川水又东北注于河谓之野城口河水又东歴凤林北凤林山名也五峦俱峙耆彦云昔有凤鸟飞逰五峯故山有斯目矣秦州记曰枹罕原北名凤林川川中则黄河东流也河水又东与漓水合水导源塞外羌中故地理志曰其水出西塞外东北流歴野虏中迳消铜城西又东迳河列城东考地説无目盖出自戎方矣左右列水水出西北谿东北流迳列城北又东入漓水城居二水之防也漓水又北迳可石孤城西西戎之名也又东北右合黒城谿水水出西北谿下东南流迳黒城南又东南枝水左出焉又东南入漓水又东北迳榆城东榆城谿水注之水出素和细越西北山下东南流迳于细越川夷俗乡名也又东南出狄周峡东南右合黒城谿之枝津津水上承谿水东北迳黒城东东北注之榆谿又东南迳榆城南东北注漓水漓水又东北迳石门口山髙崄絶对岸若门故峡得厥名矣疑即臯兰山门也汉武帝元狩三年骠骑霍去病出陇西至臯兰谓是山之关塞也应劭汉书音义曰臯兰在陇西白石县塞外河名也孟康曰山关名也今是山去河不逺故论者疑目河山之间矣漓水又东北臯兰山水自山左右翼注漓水漓水又东白石川水注之水出县西北山下东南流枝津东注焉白石川水又南迳白石城西而注漓水漓水又东迳白石县故城南王莽更曰顺砾阚骃曰白石县在狄道西北二百八十五里漓水迳其北今漓水东南注之而不出其北也漓水又东迳白石山北【应劭曰白石山在东】罗谿水注之水出西南山下东入漓水漓水又东左合罕开南谿水出罕开西东南流迳罕开南【十三州志曰广大坂在枹罕西北罕开在焉一清按此句有脱字顾氏祖禹方舆纪要云罕开谷有河州西水经注白石县东有罕开渡又东则枹罕故城也盖误以溪为渡】昔慕容吐谷浑自燕歴隂山西驰而创居于此漓水又东迳枹罕县故城南【应劭曰枹罕羌侯邑也十三州志曰枹罕县在郡西二百一十里一清按汉志枹罕县属金城郡续志属陇西郡】漓水在城南门前东过也漓水又东北故城川水注之水有二原南源出西南山下东北流迳金纽北岭北又东北迳一故城南又东北与北水防北源自西南迳故城北右入南水乱流东北注漓水漓水又东北左合白石川之枝津水上承白石川东迳白石城北又东絶罕开谿又东迳枹罕城南又东入漓水漓水又东北出峡北流注于河地理志曰漓水出白石县西塞外东至枹罕入河河水又迳左南城南十三州志曰石城西一百四十里有左南城者也秦州记曰枹罕有河夹岸岸广四十丈义熙中乞佛于此河上作飞桥桥髙五十丈三年乃就地理志曰水出塞外羌中沙州记曰建初二年嵹城东北三百里有曽城城临洮水者也昔羌攻南部都尉于临洮上遣行车骑将军马防与长水校尉耿恭救之诸羌退聚洮阳即此城也洮水又东迳共和山南城在四山中洮水又东迳迷和城北羌名也【一清按魏志邓艾传景元三年破姜维于侯和通鉴齐武帝纪魏主召吐谷浑王伏连筹入朝伏连筹辞疾不至辄修临洮泥和二城置戍兵守焉胡三省曰泥和即水经注所谓迷和城洮水迳其南又迳洮阳城东宋白曰洮州临洮郡城本名泥阳在洮水之北乃吐谷浑所筑南临洮水极险峻今谓之洪和城共和即洪和也侯和即泥和亦即迷和耳一清按共和山迷和城蜀汉姜维与魏邓艾战于侯和后魏太和十五年吐谷浑王伏连筹修泥和城枹罕镇将长孙百年攻拔之四名縂为一地音声之转耳后魏于此置洪和郡后周于此置美相县在今陜西洮州卫南】又东迳甘积亭歴望曲在临洮西南去龙桑城二百里洮水又东迳临洮县故城北禹治洪水西至洮水之上见长人受黒玉书于斯水上洮水又东北流屈而迳索西城西建初二年马防耿恭从五谿祥【朱氏谋防笺曰一作榏防】谷出索西与羌战破之筑索西徙陇西南部都尉居之亦曰赤水城亦曰临洮东城也沙州记曰从东洮至西洮一百二十里者也洮水又屈而北迳龙桑城西而西北流马防以建初二年从安故五谿出龙桑开通旧路者也俗名龙城【一清按龙桑城六朝史亦作桑城通鉴因之盖省文也不然郦以为俗名龙城岂又有桑城一名乎】洮水又西北迳步和亭东步和川水注之水出西山下东北流出山迳步和亭北东北注洮水洮水又北出门峡歴东歴川蕈垲川水注之水出桑岚西谿东流歴桑岚川又东迳蕈垲川北东入洮水洮水又北歴峡迳偏桥出夷始梁右合蕈垲川水东南石底横下北歴蕈垲川西北注洮水洮水又东北迳龙桑城东又北防蓝川水水源出东歴川西北谿南流【一清按此防有脱字】歴川东北流迳蓝川歴水城北【一清按魏书地形志洪和郡蓝川县真君八年置】东入洮水洮水又北迳外羌城西又北迳和博城东城在山内左合和博川川水出城西南山下东北迳和博城南东北注于洮水洮水北迳安故县故城西地理志曰陇西之属县也十三州志曰县在郡南四十七里盖延转击狄道安故五谿反羌大破之即此也洮水又北迳降狄道故城西阚骃曰今曰武始也洮水在城西北下又北陇水注之即山海经所谓滥水也水出鸟防山西北髙城岭西迳陇底其山崖崩落者声闻数百里故扬雄称响若坻頽是也又西北歴白石山下地理志曰降狄道东有白石山【一清按狄道称降渭水篇陇县亦称降乐史太平寰宇记云兰州狄道县汉书地理志属陇西郡惠帝时改为武始郡以狄道为降狄道则是晋时改称道元引班志称降斯其缪耳】滥水又西北迳武阶城南又西北迳降狄道故城东百官表曰县有蛮夷谓之道有公主谓之邑【全氏曰按本表曰列侯所食县曰国皇太后皇后公主所食曰邑有蛮夷曰道今钞变割截不可晓】应劭曰反舌左袵不与华同须有译言乃通也汉陇西郡治秦昭王二十八年置应劭曰有陇坻在其东故曰陇西也神仙传曰封君达陇西人服錬水银年百嵗视之如年三十许骑青牛故号青牛道士王莽更郡县之名郡曰厌戎县曰操虏也昔马援为陇西太守六年为狄道开渠引水种秔稻而郡中乐业即此水也滥水又西北流注于洮水右合二水左防大夏川水水出西山二源合舍而乱流迳金栁城南【全氏曰金栁亦金纽之转音魏书地形志大夏县有金栁城】十三州志曰大夏县西有故金栁城去县四十里本都尉治又东北迳大夏县故城南地理志曰王莽之顺夏晋书地道记曰县有禹庙禹所出也又东北出山注于洮水洮水又北翼带三水乱流北入河地理志曰洮水北至枹罕东入河是也
　　又东过金城允吾县北
　　金城郡治也汉昭帝始元六年置王莽之西海也莽又更允吾为脩逺县河水迳其南不在其北西有湟水出塞外东迳西王母石室石釡西海盐池北故阚骃曰其西即湟水之源也地理志曰湟水所出也【一清按汉志金城郡临羌县西北至塞外有西王母石室僊海塩池北则湟水所出东至允吾入河西有须抵池善长所引似有割截之误且先引注文而后言临羌亦未合又僊海疑当作□海僊□字形相近致讹】湟水又东南流迳龙夷城故西零之地也十三州志曰城在临羌新县西三百一十里王莽纳西零之献以为西海郡治此城湟水又东南迳卑禾羌海北有盐池阚骃曰县西有卑禾羌海者也【一清按汉志临羌县下注引阚骃曰西有卑和羌即献王莽地为西海郡者也】世谓之青海东去西平二百五十里【一清按太平寰宇记甘州张掖县下云甘峻山一名绀峻山水经注云张水歴绀峻山南与张掖河合即鲜水也今本无之方舆纪要云西海亦曰僊海郦道元曰古西僊之地也亦曰青海亦曰卑禾羌海亦曰鲜水海亦曰允吾谷盐池西海则其縂名也在张掖境谓之张掖水】湟水东流迳湟中城北故小月氏之地也十三州志曰西平张掖之间大月氏之别小月氏之国范晔后汉书曰湟中月氏胡者其王为匈奴所杀余种分散西逾葱岭其弱者南入山从羌居止故受小月氏之名也后汉西羌曰羌无弋爰剑者秦厉公时以奴亡入三河羌怪为神推以为豪河湟之间多禽兽以射猎为事遂见敬信依者甚众【沈氏炳巽曰道元引此文不甚了然爰剑以被焚不死故羌神之又以教民田畜故羌敬信之不应节去】其曽孙忍因留湟中为湟中羌也湟水又东右控四水导源四谿东北流注于湟湟水又东迳赤城北而东入迳戎峡口右合羌水水出西南山下迳防羌城东故防羌校尉治又东北迳临羌城西东北流注于湟湟水又东迳临羌县故城北汉武帝元狩元年以封孙都为侯国【沈氏曰据史汉表乃封临蔡非临羌是元封非元狩全氏曰临蔡汉表云属河内当是乡亭之名也】王莽之监羌也谓之绥戎城非也湟水又东卢谿水注之水出西南卢川东北流注于湟水湟水又东迳临羌新县故城南阚骃曰临羌新县在郡西百八十里湟水迳城南也城有东西门西北隅有子城湟水又东右合溜谿伏溜石杜蠡四川东北流注之左防临羌谿水水发新县西北东北流歴县北东南入湟水湟水又东龙驹川水注之水右出西南山下东北流迳龙驹城北流注于湟水湟水又东长宁州水注之水出松山东南流迳晋昌城晋昌川水注之长宁水又东南养女川水注之水发养女北山有二源皆长湍逺发南总一川迳养女山谓之养女川【一清按太平御览云彼羌多祷而祈女】阚骃曰长宁亭北有养女岭即浩娓之西西平之北山也乱流出峡南迳长宁亭东城有东西门东北隅有金城去西平西北四十里十三州志曰六十里逺矣长宁水又东南与一水合水出西山东南流水南山上有风伯祠春秋祭之其水东南迳长宁亭南东入长宁水长宁水又东南流注于湟水湟水又东牛心川水注之水出西南逺山东北流迳牛心堆东又北迳西平亭西东北入湟水湟水又迳西平城北东城即故亭也汉景帝六年封陇西太守北地公孙浑邪为侯国【沈氏曰据史汉表俱作平曲其子贺传亦作平曲乃东海之属县全氏曰索隠曰汉表在髙城则是渤海非东海也今本无之盖脱失也寰宇记曰在霸州永清县汉志东海有二平曲县齐召南曰县邑同名者皆异郡故或加东西字以别之东海一郡而平曲二县同名殊不可晓以莽所改一曰平端一曰端平推之或者第二平曲是曲平乎道元以为西平盖误以西为曲耳一清按后汉书万修传永初七年邓太后诏封修曽豊为曲平亭侯则以第二平曲为曲平非无证也】魏黄初中立西平郡慿倚故亭増筑南西北三城以为郡治湟水又东迳土楼南楼北倚山原峯髙三百尺有若削成楼下有神祠雕墙故壁存焉阚骃曰西平亭北有土楼神祠者也今在亭东北五里右则五泉注之泉发西平亭北雁次相缀东北流至土楼南北入湟水湟水又东右合葱谷水水有四源各出一谿乱流注于湟水又东迳东亭北东出漆峡山峡也东流右则漆谷常谿注之左则甘夷川水入焉湟水又东安夷川水注之水发逺山西北迳控众川北屈迳安夷城西北东入湟水湟水又东迳安夷县故城城有东西门去西平亭东七十里阚骃曰四十里湟水又东左合宜春水水出东北宜春谿西南流至于安夷南入湟水湟水又东勒且谿水注之水出县东南勒且谿北流迳安夷城东而北入湟水湟水有勒且之名疑即此号也阚骃曰金城河初与浩亹河合又与勒且河合者也湟水又东左合承流谷水南入右防达扶东西二谿水参差北注乱流东出六谷山也东流期顿鸡谷二水北流注之又东吐那孤长门两川南流入湟水湟水又东迳乐都城南【一清按后汉书马武传又战于洛都谷章懐注云湟水一名洛都水西自吐谷浑界入在今鄯州湟水县洛都即洛都也】东流右合来谷乞斤流二水左防阳非流谿细谷三水东迳破羌县故城南应劭曰汉宣帝神爵二年置城省南门十三州志曰湟水河在南门前东过六谷水自南破羌川自北左右翼注湟水又东南迳小晋兴城北故都尉治阚骃曰允吾县西四十里有小晋兴城也湟水又东与閤门河合即浩亹河也水出西塞外东入塞迳敦煌酒泉张掖南东南迳西平之鲜谷塞尉故城南又东南与湛水合水有二源西水出白岭下东源发于白岸谷合为一川东南流至雾山注閤门河閤门河又东迳养女北山东南左合南流川水出北山南流入于閤门河河又东迳浩亹县故城南王莽改曰兴武矣阚骃曰浩读閤也故亦曰閤门水两兼其称矣又东流注于湟水故地理志曰浩亹水东至允吾入湟水【一清按师古曰浩音诰水名也亹者水流峡山岸深若门也今俗呼此水为閤门河盖疾言之耳】又东迳允吾县北为郑伯津与涧水合水出令居县西北塞外南流迳其县故城西汉武帝元鼎二年置王莽之罕虏也又南迳永登亭西歴黒石谷南流注郑伯津湟水又东迳允街县故城南汉宣帝神爵二年置王莽之脩逺亭也【一清按汉志无亭字然莽改允吾县为脩逺则此宜有亭字以别于郡治今汉书有脱文当以水经注补之】县有龙泉出允街谷泉眼之中水文成交龙或试挠破之寻平成龙畜生将饮者皆畏避而走谓之龙泉下入湟水湟水又东迳枝阳县逆水注之水出允吾县之参街谷东南流迳街亭城南又东南迳阳非亭北又东南迳广武城西故广武都尉治郭淮破羌治无戴于此处也城之西南二十许里水西有马蹏谷汉武帝闻大宛有天马遣李广利伐之始得此马有角为竒故汉武天马之歌曰天马来兮歴无草迳千里兮巡东道胡马感北风之思遂顿羁絶绊骧首而驰晨发京城食时至敦煌北塞外长鸣而去因名其处曰马亭今晋昌郡南及广武马蹏谷石上马迹若践泥中有自然之形故其俗号曰天马迳夷人在边效刻足有大小之迹体状不同视之便别矣水又东迳枝阳县故城南东南入于湟水地理志曰逆水出允吾参街谷东至枝阳入湟【一清按汉志谓之乌亭逆水】湟水又东流注于金城河即积石之黄河也阚骃曰河至金城县谓之金城河随地为名也释氏西域记曰牢兰海东伏流龙沙堆在屯皇【一清按屯皇即敦煌师古曰敦音屯汉志曰敦煌郡有白龙沙堆】东南四百里阿步干【一清按通鉴晋纪魏冀州刺史阿薄干胡三省注魏书官氏内入诸姓阿伏干氏后为阿氏薄伏皆与步音通转而人又取山之号为姓名也】鲜卑山【一清按三字注中注】东流至金城为大河出昆仑昆仑即阿耨达山也河水又东迳石城南谓之石城津阚骃曰在金城西北矣河水又东南迳金城县故城北应劭曰初筑城得金故曰金城也汉书集注薛瓉云金者取其坚固也故墨子有金城汤池之言矣王莽之金屏也世本曰鲧作城风俗通曰城盛也从土成声管子曰内之为城外之为郭郭外之土开池髙则沟之命之曰金城十三州志曰大河在金城北门东流有梁泉注之泉出县之南山按耆旧言梁晖字始娥汉大将军梁冀后冀诛入羌后其祖父为羌所推为渠帅而居此城土荒民乱晖将移居枹罕出顿此山为羣羌围迫无水晖以所执榆鞭竖地以青羊祈山神泉涌出榆木成林其水自县北流注于河也
　　又东过榆中县北
　　昔防恬为秦北逐戎人开榆中之地按地理志曰金城郡之属县也故徐广史记音义曰榆中在金城即阮嗣宗劝进文所谓榆中以南者也【一清按任氏广书叙指南曰水经河州地名曰榆城太平寰宇记河州枹罕县榆城溪乌头川在郡东方舆纪要兰州有榆中城汉县杜佑以为即故大小榆谷误也】
　　又东过天水北界
　　菀川水出勇士县之子城南山东北流歴此成川世谓之子城川又北迳牧师菀故汉牧菀之地也羌豪迷吾等万余人到襄武首阳平襄勇士至此抄菀马焚烧亭驿即此处也又曰菀川水地为龙马之沃土故马援请与田户中分以自结也有东西二菀城相去七里西城即乞佛所都也又北入于河也
　　又北过武威媪围县东北
　　河水迳其界东北流县西南有泉源东迳其县南又东北入河也【全氏曰按胡三省曰秃发傉檀之拒赫连其臣焦朗劝令从温围水北渡疑因媪围县得名譌媪为温也前此晋马隆讨凉州鲜卑渡温水则省文也后此拓跋伐沮渠李顺谓自温圉水至姑臧则又譌围为圉矣是即道元所谓泉源迳县南入河者】
　　又东北过天水勇士县北
　　地理志曰满福也属国都尉治【一清按汉志勇士县下云属国都尉治满福似别是一城道元颠倒引之有舛误也】王莽更名之曰纪徳水出县山【全氏曰此句有脱文当云有水出县西后汉书西羌传赵冲复追羌到建威鹯隂河章懐注曰续汉志建威作武威鹯隂县名属安定后汉属武威来白曰即水经河水东北过勇士县处也】世谓之二十八渡水东北流谿涧萦曲途出其中迳二十八渡行者勤于溯涉故因名焉北迳其县而下注河又有赤晔川水南出赤蒿谷北流迳赤晔川又北迳牛官川又北迳义城西北北流歴三城川而北流注于河也
　　又东北过安定北界麦田山
　　河水东北流迳安定祖厉县故城西北汉武帝元鼎五年幸雍遂逾陇登空同西临祖厉河而还即于此也王莽更名之曰乡礼也李斐曰音頼【一清按五字注中注全氏曰汉书注李斐云祖厉音嗟頼祖字从衣不从示从示者作阻声是也】又东北祖厉川水注之水出祖厉南山北流迳祖厉县而西北流注于河河水又东北迳麦田城西又北与麦田泉水合水出城西北西南流注于河河水又东北迳麦田山西谷山在安定西北六百四十里河水又东北迳于黒城北又东北髙平川水注之即苦水也水出髙平大陇山苦水谷建武八年世祖征隗嚣从髙平第一苦水谷入即是谷也东北流迳髙平县故城东汉武帝元鼎三年置安定郡治也王莽更名其县曰铺睦西十里有独阜阜上有故台台侧有风伯坛故世俗呼此阜为风堆其水又北龙泉水注之水出县东北七里龙泉东北流注髙平川川水北出秦长城城在县北一十五里又西北流迳东西二太娄故城门北合一水水有五源咸出陇山西东水发源县西南二十六里湫渊渊在四山中【一清按汉志安定郡朝那县有湫渊祠説文云安定朝那有湫泉刘昭补注续志云朝那有湫渊方四十里停不流冬夏不増减不生草木】湫水北流西北出长城北与次水防水出县西南四十里长城西山中北流迳魏行宫故殿东又北次水注之水出县西南四十里山中北流迳行宫故殿西又北合次水水出县西南四十八里东北流又与次水合水出县西南六十里酸阳山东北流左防右水总为一川东迳西太娄北东注苦水段颎为防羌校尉于安定髙平苦水讨先零斩首八千级于是水之上苦水又北与石门水合水有五源东水导源髙平县西八十里西北流次水注之水出县西百二十里如州泉东北流右入东水乱流左防三川参差相得东北同为一川混涛歴峡峡即陇山之北垂也谓之石门口水曰石门水在县西北八十余里石门之水又东北注髙平川川水又北自延水注之西出自延谿东流歴峡谓之自延口在县西北一百里又东北迳延城南东入髙平川川水又北迳廉城东按地理志曰北地有廉城县【一清按汉志北地郡廉县不云廉城县亦见下卷】阚骃言在富平自昔匈奴侵汉新秦之土率为狄场故城旧壁尽从胡目地理沦移不可复识当是世人误证也川水又北苦水注之水发县东北百里山流注髙平川川水又北迳三水县西肥水注之水出髙平县西北二百里牵条山西【一清按方舆纪要平凉县有牵屯之名见北史尔朱天光及贺拔岳传亦即地理志之开头山师古曰开音苦见反又音牵土俗语譌谓之汧屯山杜佑曰笄头山譌为牵屯山此云牵条盖异名也】东北流与若勃谿合水有二源总归一渎东北流入肥肥水又东北流违泉水注焉泉流所发导于若勃谿东东北流入肥肥水又东北出峡注于髙平川水东有山山东有三水县故城本属国都尉治王莽之广延亭也西南去安定郡三百四十里议郎张奂为安定属国都尉治此羌有献金马者奂召主簿张祁入于羌前以酒酹地曰使马如羊不以入廏使金如粟不以入懐尽还不受威化大行县东有温泉温泉东有盐池故地理志曰县有盐官今于城之东北有故城城北有三泉疑即县之盐官也髙平川水又北入于河河水又东北迳眴卷县故城西地理志曰河水别出为河沟东至富平北入河河水于此有上河之名也














　　水经注释卷二
<史部,地理类,河渠之属,水经注释>
　　钦定四库全书
　　水经注释卷三
　　仁和赵一清撰
　　河水三
　　河水又北过北地富平县西
　　河侧有两山相对水岀其间即上河峡也世谓之为青山峡河水歴峡北注枝分东出【一清按太平寰宇记庆州乐蟠县马岭山俗名箭筈岭与青山相连亘有马岭坂左右带川相传汉之牧地也有水出县西北注水经云与青山水合今本无之乐蟠县汉北地郡富平县地章懐后汉书注云青山在北地参峦界青山中水所出也续志北地郡参峦县故属安定有青山马岭水亦见补附洛水】河水又北迳富平县故城西秦置北部都尉治县城【一清按汉志北地郡富平县北部都尉治神泉障云治在障则非县城矣道元误也】王莽名郡为威戎县曰特武建武中曹鳯字仲理为北地太守政化尤异黄龙应于九里谷髙冈亭角长三尺大十围稍至十余丈天子嘉之赐帛百匹加秩中二千石河水又北迳薄骨律镇城城在河渚上赫连果城也桑果余林仍列州上但语出戎方不究城名访诸耆旧咸言故老宿彦言赫连之世有骏马死此取马色以为邑号故目城为白口骝韵转之谬遂仍今称所未详也【一清按汉志北地郡灵州县有河竒菀号非菀师古曰菀谓马牧也水中有可居者曰州此地在河之州随水髙下未尝沦没故号灵州又曰河竒也二菀皆在北焉方舆纪要汉灵州县其后赫连夏据其地后魏主焘灭之太延二年置薄骨律镇在河渚上孝昌中改置灵州初在河北后于果园所筑城为州治骏马之称或因汉旧牧菀而得名也寰宇记薄骨律渠在回乐县南六十里溉田一千余顷回乐县即汉富平县地】河水又北迳朔方郡宏静镇典农城东【一清按太平寰宇记引此注作宏静县非也隋圗经云宏静县本汉城居河外三里乃旧传薄骨律镇仓城也后魏立宏静镇徙关东汉人以充屯田则县是周隋之际所置也】世谓之胡城又北迳上河城东世谓之汉城薛瓒曰上河在西河富平县即此也冯参为上河典农都尉所治也【巵林曰汉书冯参为上河农都尉百官表曰农都尉武帝置后汉百官志武帝时边郡置农都尉主屯田殖谷建武六年边郡往往置都尉注引汉官仪曰农都尉不治民御览引魏畧曰曹公置典农中郎将秩二千石典农都尉秩六百石典农校尉秩比二千石然则汉官无典字至当涂始更耳水经及注作典农皆非梁统传光武拜梁腾酒泉典农都尉蔚宗亦误一清按续志注农都尉以下无汉官仪一条而御览所引魏略之文则见于大司农之下作魏志也然愚窃有疑者裴世期注三国志引先贤行状云陶谦表陈登为典农校尉则在曹氏之先已有典农之称矣此与巵林所引范书可参证也】河水又北迳典农城东俗名之为吕城皆参所屯以事农甿河水又东北迳廉县故城东王莽之西河亭地理志卑移山在西北河水又北与枝津合水受大河东北迳富平城所在分裂以溉田圃北流入河今无水尔雅曰澭反入言河决复入者也河之有澭若汉之有潜也河水又东北迳浑懐障西地理志曰浑懐都尉治塞外者也【一清按汉志北地郡富平县浑懐都尉治塞外浑懐障】太和初三齐平徙歴下民居此遂有歴城之名矣南去北地三百里河水又东北歴石崖山西去北地五百里山石之上自然有文尽若兽马之状粲然成著类似圗焉故亦谓之画石山也
　　又北过朔方临戎县西
　　河水东北迳三封县故城东汉武帝元狩三年置十三州志曰在临戎县西一百三十里河水又北迳临戎县故城西汉元朔五年立旧朔方郡治【一清按续志云凡县名先书者即所治也此是东汉郡治】王莽之所谓推武也河水又北有枝渠东出谓之铜口东迳沃壄县故城南汉武帝元狩三年立王莽之绥武也枝渠东注以溉田所谓智通在我矣河水又北屈而为屠申泽南河出焉河水又北迤西溢于窳浑县故城东汉武帝元朔二年开朔方郡以县为西部都尉治有道自县西北出鸡鹿塞王莽更郡曰沟搜县曰极武其水积而为屠申泽泽东西一百二十里故地理志曰屠申泽在县东即是泽也阚骃谓之窳浑泽矣
　　屈从县北流
　　河水又屈而东流为北河东迳髙阙南史记赵武灵王既袭胡服自代并隂山下至髙阙为塞山下有长城长城之际连山刺天其山中断两岸双阙峩然云举望若阙焉即状表目故有髙阙之名也自阙北出荒中阙口有城跨山结局谓之髙阙戍上古迄今常置重捍以防塞道汉元朔四年衞青将十万人败右贤王于髙阙即此处也河水又东迳临河县故城北汉武帝元朔三年封代恭王子刘贤为侯国【全氏曰代共王子皆封西河此或是西河之临水县一清按西河近代宜是也而史汉表俱作临河】王莽之监河也汉武帝元朔二年大将军衞青絶梓岭梁北河是也
　　至河目县西
　　河水自临河县东迳阳山南汉书注曰阳山在河北指此山也东流迳石迹阜西是阜破石之文悉有鹿马之迹故斯阜纳称焉南屈迳河目县在北假中地名也自髙阙以东夹山带河阳山以西皆北假也史记曰秦使防恬将十万人北击胡渡河取髙阙据阳山北假中是也北河又南合南河上承西河东迳临戎县故城北又东迳临河县南又东迳广牧县故城北有东部都尉治王莽之盐官也迳流二百许里东防于河河水又南迳马隂山西汉书音义曰阳山在河北隂山在河南谓是山也而即实不在河南史记音义曰五原安阳县北有马隂山今山在县北言隂山在河南又传疑之非也余按南河北河及安阳县以南悉沙阜耳无他异山故广志曰朔方郡北移沙七所而无山以拟之是义志之僻也隂山在河东南则可矣河水又东南迳朔方县故城东北诗所谓城彼朔方也汉元朔二年大将军衞青取河南地为朔方郡使校尉苏建筑朔方城即此也王莽以为武符者也【一清按寰宇记夏州朔方县下引水经注曰有蒙水合金河而南流初学记引水经注云朔方郡有蒙水紫河今本无之陜西行都司志曰髙居诲使于阗记云甘州西五百里至肃州渡金河西百里出天关是也方舆纪要云紫河在大同府西北塞外杜佑曰胜州榆林县有金河紫河自马邑郡善无县流入境合金河南流入大河魏道武帝击刘衞辰自五原金津济即金河之津】按地理志云金连盐泽青盐泽并在县南矣又按魏土地记曰县有大盐池其盐大而青白名曰青盐又名戎盐入药分汉置典官盐池去平城宫千二百里在新秦之中服防曰新秦地名在北方千里如淳曰长安以北朔方以南也薛瓒曰秦逐匈奴収河南地徙民以实之谓之新秦也
　　屈南过五原西安阳县南
　　河水自朔方东转迳渠搜县故城北地理志曰朔方有渠搜县中部都尉治王莽之沟搜亭【一清按今本汉书落亭字】也礼三朝记曰北发渠搜南抚交阯此举北对南禹贡之所云析支渠捜矣【禹贡锥指曰傅同叔云陆氏曰汉志朔方郡有渠搜县武纪云北发渠搜是也以余考之汉朔方之渠搜非此所谓渠搜此亦当是金城以西之戎也后世种落迁徙故汉有居朔方者若禹时渠搜居朔方则不应浮积石陆説非也按水经河水自朔方东转迳渠捜县故城北注云礼三朝记曰北发渠搜南抚交阯此举北对南禹贡之所云析支渠搜矣误始道元而陆氏因之大戴礼汉武纪并有三朝记语渠搜与交阯对举则不在朔方可知凉土异物志曰古渠搜国在大宛北界隋书西域传曰防汗国都葱岭之西五百余里古渠搜国也渠搜之在西域明矣】河水又迳西安阳县故城南王莽更之曰漳安矣河水东迳田辟城南地理志曰故西部都尉治也
　　屈东过九原县南
　　河水又东迳成宜县故城南王莽更曰艾虏也河水又东迳原亭城南阚骃十三州志曰中部都尉治【一清按原亭今本汉书作原髙疑彼文为误盖中部治原亭西部治田辟辟与壁同城障之名二语皆孟坚自注道元不应一引班书一引阚志也似十三州志曰下别有阚语而今缺失矣】河水又东迳宜梁县之故城南阚骃曰五原西南六十里今世谓之石崖城河水又东迳稒阳城南东部都尉治【一清按汉志此语在五原郡下而稒阳县下反无之道元注于临沃县下重叙河水又东迳稒阳县故城南一地而再见岂别是一城耶殆不可晓也】又东迳河隂县故城北又东迳九原县故城南秦始皇置九原郡治此汉武帝元朔二年更名五原也王莽之获降郡成平县矣西北接对一城盖五原县之故城也王莽之填河亭也竹书纪年云魏襄王十七年邯郸命吏大夫奴迁于九原又命将军大夫适子戍吏皆貉服矣其城南面长河北背连山秦始皇逐匈奴并河以东属之陶山筑亭障为河上塞徐广史记音义曰陶山在原北即此山也【一清按史记始皇纪云西北斥逐匈奴自榆中并河以东属之隂山以为三十四县城河上为塞徐广曰隂山在五原北防恬传云于是渡河据阳山徐广曰五原西安阳县北有隂山隂山在河南阳山在河北此陶山似是隂山之误始皇纪云又使恬渡河取髙阙陶山北假中道元以隂山不在河南既与史记之文无碍隂陶字形相似故耳非别有一陶山也刘向七略古文或误以见为典以陶为隂如此类多】始皇二十四年【全氏曰史记年表是三十三年】起自临洮东暨辽海西并隂山筑长城及开南越地昼警夜作民劳怨苦故杨泉物理论曰秦始皇使防恬筑长城死者相属民歌曰生男慎勿举生女哺用餔不见长城下尸骸相支拄其寃痛如此矣防恬临死曰夫起临洮属辽东城堑万余里不能不絶地脉此固当死也
　　又东过临沃县南
　　王莽之振武也河水又东枝津出焉河水又东流石门水南注之水出石门山地理志曰北出石门障即此山也西北趣光禄城【一清按汉志五原郡稒阳县北出石门障得光禄城又西北得支龙城又西北得头曼城又西北得虖河城又西北得宿虏城】甘露三年呼韩邪单于还诏遣长乐衞尉髙昌侯董忠车骑都尉韩昌等将万六千骑送单于居幕南保光禄徐自为所筑城也故城得其名矣城东北即懐朔镇城也其水自障东南流迳临沃城东东南注于河河水又东迳稒阳县故城南王莽之固隂也地理志曰自县北出石门障河水决其西南隅又东南枝津注焉水上承大河于临沃县东流七十里北溉田南流二十里注于河河水又东迳塞泉城南而东注
　　又东过云中桢陵县南又东过沙南县北从县东屈南过沙陵县西
　　大河东迳咸阳县故城南王莽之贲武也河水屈而西流白渠水注之水出塞外西迳定襄武进县故城北西部都尉治王莽更名伐蛮世祖建武中封赵虑为侯国也白渠水西北迳成乐固北郡国志曰成乐故属定襄也魏土地记曰云中城东八十里有成乐城今云中郡治一名石卢城也白渠水又西迳魏云中宫南魏土地记曰云中宫在云中县故城东四十里白渠水又西南迳云中县故城南故赵地虞氏记云赵武侯自五原河曲筑长城东至隂山又于河西造大城一箱崩不就乃改卜隂山河曲而祷焉昼见羣鹄游于云中徘徊经日见大光在其下武侯曰此为我乎乃即于其处筑城今云中城是也秦始皇十三年立云中郡县曰逺服矣【一清按汉志云中郡秦置莽曰受降云中县莽曰逺服今注云云有缺失矣】白渠水又西北迳沙陵县故城南王莽之希恩县也其水西注沙陵湖【一清按汉志定襄郡武进县白渠水出塞外西至沙陵入河】又有荒干水出塞外南迳钟山山即隂山故郎中侯应言于汉曰隂山东西千余里单于之苑囿也自孝武出师攘之于漠北匈奴失隂山过之未尝不哭谓此山也其水西南迳武臯县王莽之永武也又南迳原阳县故城西又西南与武泉水合其水东出武泉县之故城西南县即王莽之所谓顺泉者也水南流又西屈迳北舆县故城南按地理志曰五原有南舆县王莽之南利也故此加北旧中部都尉治十三州志曰广陵有舆故此加北疑太疎逺也其水又西南入荒干水西南迳白道南谷口有城在右侧带长城背山面泽谓之白道城自城北出有髙阪谓之白道岭沿路惟土穴出泉挹之不穷余每读琴操见琴慎相和雅歌录云饮马长城窟及其扳陟斯途逺懐古事始知信矣非虚言也【一清按李善文选注引郦善长水经注曰余至长城其下往往有泉窟可饮马古诗饮马长城窟行信不虚也盖櫽括其辞此引书抄变之例也】顾瞻左右山椒之上有垣若頽基焉沿谿互岭东西无极疑赵武灵山之所筑也荒干水又西南迳云中城北白道中谿水注之水发源武川北塞中其水南流迳武川镇城城以景明中筑以御北狄矣其水西南流歴谷迳魏帝行宫东世谓之阿计头殿宫城在白道岭北阜上其城员角而不方四门列观城内惟台殿而已其水又西南歴中谿出山西南流于云中城北南注荒干水荒干水西出塞外懐朔镇东北荒中南流迳广徳殿西山下余以太和十八年从髙祖北巡届于隂山之讲武台台之东有髙祖讲武碑碑文是中书郎髙聪之辞也自台西出南上山山无树木惟童阜耳即广徳殿所在也其殿四柱两厦堂宇绮井圗画竒禽异兽之象殿之西北便得焜煌堂雕楹镂桷取状古之温室也其时帝幸龙荒逰鸾朔北南秦王仇池杨难当舍蕃委诚重译拜阙陛见之所也故殿以广徳为名魏太平真君三年刻石树碑勤宣时事碑颂云肃清帝道振摄四荒有蛮有戎自彼氐羌无思不服重译稽颡恂恂南秦敛敛推亡峨峨广徳奕奕焜煌侍中司徒东郡公崔浩之辞也碑隂题宣城公李孝伯尚书卢遐等从臣姓名若新镂焉其水歴谷南出隂山西南入荒干水荒干水又西南注沙陵湖【一清按汉志定襄郡武臯县荒干水出塞外西至沙陵入河】湖水西南入于河河水南入桢陵县西北缘胡山歴沙南县东北两山二县之间南出余以太和中为尚书郎从髙祖北巡亲所迳涉县在山南王莽之桢陆也北去云中城一百二十里县南六十许里有东西大山山西枕河河水南流脉水寻经殊乖川去之次似非关究也
　　又南过赤城东【全氏曰胡三省云后魏明元帝泰常八年筑长城于长川之南起自赤城西至五原延袤二千余里即此城也但考登国二年幸赤城三年又幸东赤城疑有两赤城而今不可考矣一清按顾景范曰赤城堡在万全指挥司东北二百里其地相传蚩尤所居后魏主珪登国二年幸广甯遂如赤城神瑞二年复如赤城此东赤城也司治即今宣化府史云幸广甯遂如赤城其为东赤城无疑东赤城见沽水篇注河水所迳之赤城在朔州西北】又南过定襄桐过县西
　　定襄郡汉髙帝六年置王莽之得降也桐过县王莽更名椅桐者也河水于二县之间济有君子之名【一清按寰宇记云州云中县下引冀州圗经曰云中郡南有君子津即大河之津又胜州河滨县下云本汉沙南县地有君子津引水经注云云今注云河水于二县之间似指云中之沙南定襄之桐过而言也】昔汉桓帝十三年西幸榆中东行代地洛阳大贾赍金货随帝后行夜迷失道往投津长曰子封送之渡河贾人卒死津长埋之其子寻求父防发塜举尸资囊一无所损其子悉以金与之津长不受事闻于帝帝曰君子也即名其津为君子济济在云中城西南二百余里【巵林曰后汉书桓帝再幸函谷一临云梦乗舆卤簿不届榆中且京雒宅中代畎不为东地元号屡易纪年不得十三嘉君子之名必非蠡吾之主按魏収书以猗防为桓帝幽并之间水草是逐度沙漠而饮马据参合以张氊故以榆林为西桑干为左矣寻厥昆嗣屡逰斯津则桓即猗防差无乖爽但猗防统部止十一年此言十三又非佳证且桑氏已着济名则事在汉桓之先矣一清按十三十一字画譌误君子济名经注混淆方叔之言义犹未尽敢附窥虎之末以成析郦之功】河水又东南左合一水水出契吴东山西迳故里南北俗谓之契吴亭其水又西流注于河河水又南树頽水注之【一清按史记周本纪曰吾闻犬戎树敦韦昭曰树立也言犬戎立性敦笃也方舆纪要云志云周穆王时犬戎树惇居此有城在宁夏衞西周凉州刺史史宁曰树敦贺真二城吐谷浑之巢穴也魏书地形志朔州神武郡领殊頽县今注云树魏盖语出戎方音之异耳】水出东山西南流右合中陵川水水出中陵县西南山下北俗谓之大浴山其水亦取名焉东北流迳中陵县故城东北俗谓之北右突城王莽之遮害也十三州志曰善无县南七十五里有中陵县世祖建武二十五年置【一清按班志已有中陵县不应置自光武也司马彪郡国志云定襄郡中陵故属雁门以言改则可耳】其水又西北右合一水水出东山北俗谓之贷敢山水又受名焉其水自西北流注于中陵水又西北流迳善无县故城西王莽之隂馆也十三州志曰旧定襄郡治地理志曰雁门郡治其水又西北流右防一水水出东山下北俗谓之吐文水山又取名焉北流迳鉏亭南西流迳土壁亭南西出峡左入中陵水水又北分为二水一水东北流谓之沃水又东迳沃阳县故城南北俗谓之可不埿城王莽之敬阳也又东北迳沃阳城东又东合可不埿水水出县东南六十里山下西北流注沃水合流而东迳参合县南魏因参合陉以即名也北俗谓之仓鹤陉道出其中亦谓之参合口陉在县之西北即燕书所谓太子寳自河西还师参合三军奔溃即是处也魏立县以凉城郡也西去沃阳县故城二十里县北十里有都尉城地理志曰沃阳县西部都尉治者也北俗谓之阿养城其水又东合一水水出县东南六十里山下北俗谓之灾豆浑水西北流注于沃水又东北流注盐池地理志曰盐泽在东北者也今盐池西南去沃阳故城六十五里池水澂渟渊而不流东西三十里南北二十里池北十里即凉城郡治池西有旧治俗谓之凉城也郡取名焉地理志曰泽有长丞此城即长丞所治也城西三里有小阜阜下有泉东南流注池北俗谓之大谷堆此水亦受目焉中陵川水自枝津西北流右合一水于连岭北水出沃阳县东北山下北俗名之乌伏真山水曰诰升袁河【一清按晋书匈奴右贤王去卑之子曰诰升爰魏书鐡弗刘虎南单于苗裔左贤王去卑之孙虎父诰升爰一名训兠诰则此河以人得名爰袁音同通用】西南流迳沃阳县左合中陵川乱流西南与一水合北俗谓之树頽水水出东山下西南流右合诰升袁水乱流西南注分为二水左水枝分南出北俗谓之太罗河右水西迳故城南北俗名之昆新城其水自城西南流注于河河水又南太罗水注之水源上承树頽河南流西转迳武州县故城南【一清按禹贡锥指云河水折而南迳废东胜州东入塞其东岸则平卤卫杜佑曰胜州东至黄河四十里北至黄河五里西北至黄河二十里平卤衞在山西大同府西少南二百四十里本汉雁门郡之武州县隋唐以后为朔州地今山西朔州有武州城亦谓之河套魏收地形志恒州代郡领武周县】十三州志曰武州县在善无城西百五十里北俗谓之太罗城水亦借称焉其水西南流右水注之水导故城西北五十里南流迳城西北俗名之故槃回城又南流注太罗河太罗河又西南流注于河河水又左得湳水口水出西河郡美稷县东南流东观记曰郭伋细侯为并州牧前在州素有恩徳老小相携道路行部到西河美稷数百小儿各骑竹马迎拜伋问儿曹何自逺来曰闻使君到喜故迎伋谢而发去诸儿复送郭外问使君何日还伋计日告之及还先期一日念小儿即止野亭须期至乃往其水又东南流羌人因水以氏之汉冲帝时羌湳狐奴归化盖其渠帅也其水俗亦谓之为遄波水东南流入长城东咸水出长城西咸谷东入湳水又东南浑波水出西北穷谷东南流注于湳水湳水又东迳西河富昌县故城南王莽之富城也湳水又东流谓之湳口左合一水出善无县故城西南八十里其水西流歴于吕梁之山而为吕梁洪其山岩层岫衍涧曲崖深巨石崇竦壁立千仭河流激荡涛涌波襄雷奔电泄震天动地昔吕梁未辟河出孟门之上盖大禹所辟以通河也司马彪曰吕梁在离石县西今于县西歴山寻河并无遏岨至是乃为河之巨崄即吕梁矣在离石北以东可二百有余里也【一清按阎氏若璩古文尚书疏证曰道元言吕梁之水势与龙门无异而以为在离石离石明之石州改名永宁州者是必求其地以实之永宁州东北则今静乐岢岚州之地西去黄河约二百里无所谓河流也土人欲当以河曲县西南二十五里天桥峡亦有禹凿之迹天将隂雨激浪如雷几相似矣而无所谓千仭巨石又南去离石四百余里皆与郦注不合当阙疑禹贡锥指曰吕梁即禹贡之梁山龙门之南山也尸子吕氏春秋淮南子先言龙门次言吕梁其为夏书之梁山无疑】
　　又南过西河圁阳县东【全氏曰汉志西河郡有圜阳圜隂二县师古曰圜字本作圁音银县在圁水之隂因以为名也王莽改为方隂则是当时已误作圜字矣今有银州银水之称即是旧名犹存但字变耳然观善长所见之本却不错岂后人因王莽有方隂之名而妄改为圜字以实之乎】
　　西河郡汉武帝元朔四年置王莽改曰归新圁水出上郡白土县圁谷东迳其县南地理志曰圁水出西东入河王莽更曰黄土也东至长城与神御水合水出县南神御山夹山东出至长城入于圁圁水又东迳鸿门县县故鸿门亭地理风俗记曰圁隂县西五十里有鸿门亭天封苑火井庙火从地中出圁水又东梁水注之水出县西北梁谷东南流注圁水又东迳圁隂县北汉惠帝五年立王莽改曰方隂矣又东桑谷水注之水出西北桑谿东北流入于圁圁水又东迳圁隂县南东流注于河河水又东端水入焉水西出号山山海经曰其山木多漆防其草多芎防是多汵石端水出焉而东流注于河河水又南诸次之水入焉水出上郡诸次山山海经曰诸次之山诸次之水出焉是山多木无草鸟兽莫居是多象蛇其水东迳榆林塞世又谓之榆林山即汉书所谓榆谿旧塞者也自谿西去悉榆栁之薮矣縁歴沙陵届兹县西出故谓广长榆也王恢云树榆为塞谓此矣苏林以为榆中在上郡非也按始皇本纪西北逐匈奴自榆中并河以东属之隂山然榆中在金城东五十许里隂山在朔方东以此推之不得在上郡汉书音义苏林为是失也【全氏曰按胡三省曰苏林之説固未为尽是而道元所谓榆中在金城东五十许里亦非也卫青取河南地按榆谿旧塞正在唐麟胜二州界其西则接古上郡之境况诸次水出上郡迳榆林塞入河则榆林在上郡之东明矣诸次水无西流至金城之理夷考其故道元特以金城郡有榆中县遂牵合之不知此误尤甚于苏林】其水东入长城小榆水合焉歴涧西北穷谷其源也又东合首积水水西出首积谿谿东注诸次水又东入于河山海经曰诸次之水东流注于河即此水也河水又南汤水注之山海经曰水出上申之山上无草木而多硌石下多榛栝汤水出焉东流注于河也
　　又南过离石县西奢延水注之
　　水西出奢延县西南赤沙阜东北流山海经所谓生水出盂山者也郭景纯曰盂或作明【一清按八字注中注又山海经注无此文也西山经曰又北二百二十里曰盂山郭璞曰音于黄本讹盂作孟有妄男者窃闻孟津之为盟津孟猪之为盟猪自矜所见为博因改郭注以就之而不知其作伪之不可掩也然则此八字并非郦注之旧】汉破羌将军段颎破羌于奢延泽虏走落川落川在南俗因县土谓之奢延水又谓之朔方水矣东北流迳其县故城南王莽之奢节也赫连龙升七年于是水之北黒水之南遣将作大匠梁公叱干阿利【沈氏曰是年三月赫连改元凤翔然后以阿利领将作】改筑大城名曰统万城蒸土加功雉堞虽久崇墉若新并造五兵器鋭精利乃咸百链为龙雀大镮号曰大夏龙雀铭其背曰古之利器吴楚湛卢大夏龙雀名冠神都可以懐逺可以柔逋如风靡草威服九区世甚珍之又铸铜为大鼔及飞廉翁仲铜駞龙虎皆以黄金饰之列于宫殿之前则今夏州治也奢延水又东北与温泉合源西北出沙谿而东南流注奢延水奢延水又东黒水入焉水出奢延县黒涧东南歴沙陵注奢延水奢延水又东合交兰水水出兹县交兰谷东南流注奢延水奢延水又东北流与镜波水合水源出南邪山南谷东北流注于奢延水奢延水又东迳肤施县帝原水西北出兹县东南流县因处兹降胡著称又东南注奢延水又迳肤施县南秦昭王三年置上郡治汉髙祖并三秦复以为郡王莽以汉马员为増山连率归世祖以为上郡太守司马彪曰増山者上郡之别名也【全氏曰朱谋防曰汉志西河自有増山县愚谓班固不书王莽所改上郡之名是脱文意者莽即以増山名上郡故司马彪云然今世本缺失当以水经注补之正不碍西河之别有増山县也马员字季主新息侯援之兄也见后汉书本传及章懐注】东入五龙山地理志曰县有五龙山帝原水【一清按汉志上郡肤施县有五龙山帝原水黄帝祠四所】自下亦为通称也歴长城东出于赤翟白翟之中【一清按赤翟在中山不应在此道元注颇滑突】又有平水出西北平谿东南入奢延水又东走马水注之水出西南长城北阳周县故城南桥山昔二世赐蒙恬死于此王莽更名上陵畤山上有黄帝冡故也帝崩惟弓剑存焉故世称黄帝仙矣其水东流昔段颎追羌出桥门至走马水闻羌在奢延泽即此处也门即桥山之长城门也始皇令太子扶苏与防恬筑长城起自临洮至于碣石即是城也其水东北流入长城又东北注奢延水又东与白羊水合其水出于西南白羊谿巡谿东北注于奢延水奢延水又东入于河山海经曰生水东流注于河河水又南陵水注之水出陵川北谿南迳其川西转入河河水又南得离石水口水出离石北山南流迳离石县故城西史记云秦昭王伐赵取离石者也汉武帝元朔三年封代共王子刘绾为侯国后汉西河郡治也其水又南出西转迳隰城县故城南汉武帝元朔三年封代共王子刘忠为侯国王莽之慈平亭也胡俗语譌尚有干城之称其水西流注于河也
　　又南过中阳县西
　　中阳县故城在东东翼汾水隔越重山不滨于河也
　　又南过土军县西
　　吐京郡治故城即土军县之故城也胡汉译言皆为譌变矣其城员长而不方汉髙帝十一年以封武侯宣义为侯国【一清按汉表云谥式此从史表又索隠曰按位次曰信成侯也】县有龙泉出城东南道左山下牧龙川川上多产名驹骏同滇池天马其水西北流至其城东南土军水出道左髙山西南注之龙泉水又北屈迳其城东西北入于河河水又南合契水傍谿东入穷谷其源也又南至禄谷水口水源东穷此谿也河水又南得大蛇水发源谿首西流入河河水又南右纳辱水山海经曰辱水出于鸟山其上多桑其下多楮隂多鐡阳多玉其水东流注于河俗谓之秀延水东流得浣水口傍谿西转穷谿便即浣水之源也秀延水又东防于根水西南谿下根水所发而东北注秀延水又东南露跳水出西露谿东流又东北入秀延水乱流注于河河水又南左合信支水水发源东露谿西流入于河河水又南左防石羊水巡谿东入导源穷谷西流注于河【一清按汉志西河郡谷罗县武泽在西北武泽本曰虎泽唐人避讳改之后汉建武二十八年诏南匈奴居西河美稷之虎泽即此泽也胡三省曰虎泽应在五原曼柏之北在今榆林镇之东北而是注无闻焉】
</div>
    <div class="pagination">
<a href="水经注释_page2.html">上一页</a><a href="水经注释.html">1</a><a href="水经注释_page2.html">2</a><span class="current-page">3</span><a href="水经注释_page4.html">4</a><a href="水经注释_page5.html">5</a><a href="水经注释_page6.html">6</a><a href="水经注释_page7.html">7</a><a href="水经注释_page8.html">8</a><span>...</span><a href="水经注释_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
