<!DOCTYPE html>
<html>
 <head>
  <meta charset="utf-8"/>
  <title>
   江南通志 - 第 208 页/共 731 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江南通志 - 第 208 页/共 731 页
  </h1>
  <div class="content">
   额外归并六安衞屯丁六百六十七丁【俱系领田驾运例无编次丁银】
　　凤阳衞原额屯丁一千一百一十七丁内除逃故无征五百六十七丁　节年审増幷清出二百八十二丁　实在屯丁八百三十二丁【内领运不纳丁银屯丁五百五十丁当差三则屯丁二百七十五丁每上则丁科银五钱中则丁科银三钱下则丁科银二钱滋生屯丁七丁】
　　额外归并凤阳左怀逺衞屯丁三千一百二十丁【俱系领田驾运例无编派丁银】
　　凤阳中衞原额屯丁一千三百一十七丁内除逃故无征六百八十二丁　节年审増幷清出二百五十八丁　雍正三年归并右衞屯丁一千一百六十九丁　实在屯丁二千六十二丁【内领运不纳丁银屯丁一千三百一丁当差三则屯丁七百四十四丁每上则丁科银五钱中则丁科银三钱下则丁科银二钱滋生屯丁一十七丁】
　　额外归倂凤阳前后二衞及洪塘所屯丁一千二百七十五丁【俱系领田驾运例无编派丁银】
　　长淮衞原额屯丁七百三十七丁内除逃故无征四百九十七丁　节年审増并清出三百八十七丁　实在屯丁六百二十七丁【内领运不纳丁银屯丁二百四十丁当差三则屯丁三百七十八丁每上则丁科银五钱中则丁科银三钱下则丁科银二钱滋生屯丁九丁】
　　额外归倂寿州衞屯丁二千六百二十六丁五分【俱系领田驾运例无编派丁银】
　　宿州衞原额屯丁二千七百八十五丁内除逃故无征一千七百八十三丁　节年审増幷清出一千四百二十一丁　实在屯丁二千四百二十三丁【内领田纳粮不纳丁银屯丁一千五百四十二丁当差三则闲丁八百五十一丁每上则丁科银五钱中则丁科银三钱下则丁科银二钱滋生屯丁三十丁】
　　额外归并武平衞屯丁一千七十丁【俱系领田驾运例无编派丁银】
　　泗州衞原额屯丁四千一百八十二丁内审除一十三丁　节年审増并裁减运丁二千八百二十三丁　实在屯丁六千九百九十二丁【内领运不纳丁银屯丁四千一百八十二丁当差三则闲丁二千七百一十丁每上则丁科银五钱中则丁科银三钱下则丁科银二钱滋生屯丁一百丁】
　　滁州衞原额屯丁五百六十三丁内除逃故无征三百七十五丁　节年审増幷清出一千一百八十九丁　实在屯丁一千三百七十七丁【内领运不纳丁银屯丁一百八十八丁当差三则闲丁一千一百六十八丁每上则丁科银五钱中则丁科银三钱下则丁科银二钱滋生屯丁二十一丁】
　　江南通志卷七十五
&lt;史部,地理类,都会郡县之属,江南通志&gt;
　　钦定四库全书
　　江南通志卷七十六
　　食货志
　　徭役
　　周小司徒之职均土地以稽其人民而周知其数上地家七人可任也者家三人中地家六人可任也者二家五人下地家五人可任也者家二人凡起徒役毋过家一人以其余为羡唯田与追胥竭作【周礼】
　　乡大夫以嵗时登其夫家之众寡辨其可任者其舎者国中贵者贤者能者服公事者老者疾者皆舎以嵗时入其书【周礼】
　　载师凡民无职事者出夫家之征【周礼】
　　闾师凡无职者出夫布【周礼】
　　均人掌均人民牛马车辇之力政凡均力政以嵗上下丰年公旬用三日中年公旬用二日无年公旬用一日凶札则无力政【周礼】
　　章氏曰三代役法莫详于周周礼伍两军师之法此兵役也师田追胥之法此徒役也府史胥徒之有备此胥役也比闾族党之相保此乡役也有司徒焉则因地之美恶以均役有族师焉则校民之众寡以起役有乡大夫焉则辨民之老少以从役有均人焉则论嵗之丰凶以行复役之法【文献通考】
　　汉初因秦法月为更卒已复为一嵗屯戍一嵗力征三丁倍于古【三才考略】
　　髙祖四年初为算赋民年十五而算出口赋至五十六嵗而除二十而传给徭役亦五十六而除【三才考略】
　　武帝天汉间顾役有七科一吏有罪二亡命三赘壻四贾人五故有市籍六父母有市籍七大父母有市籍于时力役之繁不减秦时【三才考略】昭帝中顾役有三品一卒更二践更三过更至平帝时始定赋从田役从丁之制【三才考略】
　　唐太宗初立租庸调法凡男子年十八以上给田百畆其八十畆为口分播种禾黍嵗输粟二石谓之租其二十亩为世业课种桑麻嵗输绫绢二丈绵三两非桑土输布二丈五寸麻三觔谓之调用民之力嵗定役二旬闰加二日不役则收绢三尺谓之庸【三才考略】
　　肃宗时更为夏秋两税法毕省诸租庸调杂徭名目【三才考略】
　　代宗广德二年勅天下戸口委刺史县令据见在实戸量贫富等第科差不得依旧籍帐【文献通考】宣宗大中九年诏以州县差役不均自今每县据人贫富及役轻重作科差簿送刺史检署讫链于令防每有役事委令据簿科差【文献通考】
　　宋初以衙前主官物以里正戸长乡书手督课赋税以耆长弓手壮丁逐捕盗贼以承符人力手力散从官给使令【三才考略】
　　熙宁间行保甲罢耆戸长壮丁【三才考略】
　　元祐间复耆戸长壮丁仍行保甲法【三才考略】绍兴间役法有三曰顾役曰助役曰免役寛剰【三才考略】
　　乾道间行义役令民量家厚薄随户役多寡输金买田遇当役者以田给之按宋之役法独衙前为最重盖衙前主典库蔵官物有折耗责令赔偿往往用是破家熈宁中州郡有衙前越千里输内库金七钱而司吏又留难至逾年不得归神宗防得大伤之议变法于是王安石议以为汉世宰相之子然且戍邉今宜随人戸田产多寡之数以差次出钱顾贫民以充役名免役钱其市籍商贩单丁女戸及品官僧道之流旧无役而出钱者名助役钱其足用顾直之外寛増一二分以为水旱赈恤备者名免役寛剰钱其始行也官有钱以顾役民输钱而得息一时称为良法其后州县多增科率免役之钱日多则民病又官所顾募之人皆无赖市奸不畏刑罪则官亦病于是司马光又议顾役五害不若复差役而于役中之繁重如衙前等项则量其费而官取杂色钱少助之役可平也诏从其议然差法久废版籍漫灭轻重无准田多者或以幸免贫者奔走不息又苦吏科率渐广乾道中金华松阳民汪灌等首倡义度其县中衙前里正之役长短相覆一嵗费三十万乃自实其赀为三等令县中各实其赀定着役之差次于籍众割田若干亩为公田以其粟佐当役者役先后视籍田多寡差等异日戸有升降则众议而进退之名曰义役行之三十年俗大欢洽郡守吕芾上其事号其乡曰循礼里曰信义自是所在皆仿行之【三才考略】
　　元初州设坊正乡设里正都设主首专办税事后改为季役其次有贴役杂役以粮多者为役首其次为贴役其杂役则弓手祗候禁子防子曳刺铺兵船夫防夫马夫盐车织染匠杂造匠【三才考略】泰定间行助役法【三才考略　附】松江府教授余卓助役田记略【江浙所辖四道田土之广钱粮之伙赋役之重莫过于浙西然归附之后科征文册散失殆尽催纳税粮止凭乡司草册以致幸不一延祐五年议行助役之法浙西亷访使言今州县差徭上戸万亩不过差充里正下户田不满百未免定为主首至卖田亩鬻妻子而后止如今之计令有田百亩之上者出田助役为便至治二年令各县正官亲诣乡保就与各处耆宿人等斟酌彼中轻重物力多寡该出助役田粮数目坐落条段主户花名开申每嵗储蓄推举信义之家以充里长掌管牧租助役轮流相沿交割不许有司干预攒造印册三本一解省一存府一责付里正仍严行设法闗防华亭上海二县照勘到二县人戸助田一千四百六顷三十一亩八分九厘该米六万三千五百四十四石二斗六升五合推举里正邵正三秀等二百四十三名掌管收租助役既已造册闗防合令于本处置立石碣明白镌记条段四至字号备细数目以防移换埋没之弊云】王艮上海县坊正助役义田记略【上海之地阻江而滨海至元间易镇为县市舶司在焉故商贾骈集民物繁庶服役者犹未病其后舶移东浙防氓日减而坊正之役始为病矣于是邑之耆老相与谒乡望万戸费公而议焉公谋于众相率有力者验其力之上下而差等之各输币买田若千亩嵗收租若干石以为助役田而公所输尤伙田在县之廿五保其议约则本保里正嵗掌其租入以给坊正之费坊正嵗集众议公选有干局者二人以董之上不失公家之务而下可以缓民力斯亦捄弊之权也既成乃谋勒石以告于后期于永久而无斁云】
　　明洪武初定役法验田出夫田一顷出丁夫一人不足一顷者以别田足之名曰均工夫【三才考略】寻编赋役黄册以一百一十户为里里分十甲曰里甲以上中下戸为三等五嵗均役十嵗一更造一嵗中诸色杂目应役者编第均之银力从所便曰均徭他杂役曰杂泛凡祗应禁子弓兵悉签市民毋役粮户按银力二差俱有定数银差者以差编银不复顾役也力差者派与银数自当顾役悉听其便非于所编之外縦民过取也【三才考略】签粮长以赋税闗国重计选殷实戸充粮长督其乡租税多者万石少者数千石部输入京间召见问疾苦称防者辄拜官【三才考略】
　　永乐间编签马头按暂借南方百姓买马当差过二年仍着土民买马更替回来【三才考略】
　　正统间巡抚侍郎周忱设法马头解戸于秋粮义役米内取办起解【三才考略】
　　景泰间给事中白莹言各处将京官之家编作水马驿站等役请照洪武中例凡京官本戸杂派差役一概优免从之【三才考略】
　　天顺间巡抚都御史崔恭仿前巡抚侍郎周忱遗法编定均徭按周忱法将乡都通县排年里长编成定次一应差役每石出银一两轮当一年歇息二年酌量轻重多寡朋合造册在官犹如车轮而胥吏无那移之弊百姓便之后知府汪浒编作上中下九则之法胥吏得上下其手至是崔恭以长邑老人之请照忱旧制均徭按均徭之法一按册籍丁粮一覈人戸上下稽册籍则富商大贾免役而土著困覈人戸则官吏里胥轻重其手而小民益困二者交病然专论丁粮庶防古人租庸调之意时议以旧编力差银差之数当丁粮之数难易轻重酌其中役以应差里甲除当复者论丁粮多少编次先后曰鼠尾册按而征之市民商贾家殷足而无田产者听自占以佐银差役以稍平成化间从刑部主事袁洁议令沿河州县杂办正徭出十之二按洁议自通州抵仪征沿河人民编定夫甲拽送官船昼夜不息请令沿河州县杂办正徭但出十分之二余派不当夫役之处
　　治间应天巡抚朱瑄奏减内府供给南京科道等官公差诸役各衙门坐派及运送人夫等项诏从之
　　巡抚都御史魏绅奏准以马价编入秋粮项下征解各驿买补马匹着为令
　　正德间御史黄正色奏免夫役八事从之一均甲役二处铺戸三革铺长四均铺舎五省夘酉六革夫役七均杂役八禁豪横
　　嘉靖间知府王仪靖立法编签粮解照田多寡为轻重凡大小差役总计其均徭数目一条鞭徴充费雇办役累悉除
　　隆庆间苏州知府蔡国熈详定南北运柜收仓兑等役并五年一编与十排里役各别挨轮每遇编期核造虎头鼠尾册签以田多寡定差轻重御史钱嶫奏免通州派养种马从之【附】钱嶫疏畧【查得洪武年间取勘地土派养马匹扬州府所属州县养马处所每儿马一匹额编田二百亩骒马一匹额编田三百亩免纳税粮为养马之费通州海门勘系三面濒江一面邉海中复系运盐河通十场不宜养马故无派俵马亦无免征田粮永乐年间六安州灾伤赴告时抚按以江北例视之遂令通州每儿马一匹签一十丁骒马一匹签十五丁暂替领养听候解俵臣生长其地实目见地鹻水咸草木不服虽称种马并不产驹瘦损倒死十尝八九一经买补之期动至倾家卖子买自他乡不数月间瘦死赔买又复如前及至起解赴京备用马匹百无一选每年部司文移不过行令征价前往北方产马去处收买解俵费用不赀艰苦万状是通州民独受养马之害朝廷未尝获通州一马之用也又查得徐邳丰沛等州县亦派有地养马亦因地方灾伤告申巡抚奏蒙除豁准将种马变卖与备用折色银两递年征解民赖以苏昔年本州判官乔琪史立模等具奏各蒙命下部司未见议处亦以六安州申奏替养已久难以复归又恐他处比例耳但照通州差役繁难江海潮为患数倍于前而马不额设与江南相同他处自难比例伏覩嘉靖六年二月十三日诏书内开应天府所属论丁养马近因备解驹小每年止解备用马价今通州地方与应天府接壤且更南下咸湿过之伏乞矜念穷隐一视同仁或照海门县先年奏准事例一体除豁或照徐丰等处事例每年通征折色银两交纳如不得已其备用马匹仍照旧将应养马匹人戸赴北方产马去处收买解俵本色不缺其折色银两亦照旧解纳不缺止将种马免养略仿徐丰等处事例种马倒失者免其追补见在者变价解部则国家未尝少一马欠一钱而海滨困穷脱不时赔买之苦受无穷苏息之恩矣】巡抚都御史海瑞将均徭均费等银不分银力二差俱以一条鞭征银在官听候支解按一条鞭法十甲丁粮总于一里各里丁粮总于一州县州县总于府府总于布政司通计一省丁粮均派一省徭役于是均徭里甲与两税为一凡一县丁粮毕输于官官为签募以充一嵗之役小民得无扰而事亦易集然粮长里长之名罢而其实存诸役仍至复签农民法行十余年规制顿紊不能尽遵行也
　　隆庆三年巡抚都御史海瑞革报府城附郭总甲于十排年挨日轮充
　　万歴间巡抚胡执礼更定徭里贴役革除里夫【附】松江林景旸上巡抚胡执礼书【窃惟江南赋役甲于海内而敝郡蕞尔僻壤列为雄望频年以来供亿繁苦既无不尽之力不竭之财矣阁下嘉惠地方欲更定徭里贴役尽革力差里夫使第输银于官而无所与诚百世良法然因谓民即多出财以纾力庸何伤愚则以为未可夫均徭特衙前一役其余收头催办解运尚多也里甲以供祭祀宾客官府之需而民间不时征索自若也贴役以赡北运而夫船耗办及解户之费又数倍也今计三者之征约六万两已当他省上县之赋矣在官之额一成难变恐今日加编既定异时即阁下身在其位灼知其害而有不能议减者是财之出于民一定而不易者也而又不能保其不増若夫奸胥猾吏视有司之所不便下片纸之令在官者复转而在民易易耳是力之不出于民非一定而不易者也而况将不止于一变至于时势之舒惨国用之缓急又非意料所能尽也阁下计目前之多循良而不虞异日之无不肖习于圣朝之休养而不念时防之有更张愚窃以为遇矣且夫雇便于差自古志之而昔人犹以为年年出费户戸征钱此虽熈丰士大夫一时僻论而阁下今日不可不念及于此也毫厘之所益者视若甚轻而敲扑之所増者无限一年之敲扑其原皆起于毫厘嵗嵗之敲扑其根又起于一日更法之始得不慎乎阁下诚欲利民当省在官之用而不当増在民之供当深思其费之所由寡而不当徒讲其费之所从出狂瞽之言惟阁下勿罪而采择之则德意终遂而阖郡受无疆之赐矣】巡抚都御史徐民式题准均役绅衿限田优免余俱一体当差役分上中下三则以田多寡为差【附】徐民式疏略【按呉中之役除一切里排小役艰辛万状者无论如柜收仓收南北两运有终嵗拮据始得竣事者有水宿风飡皲皴道路赀空产竭流落他乡甚而血杖淋漓公庭疲曳查盘逼迫狱底羁监三年五年尚未得息肩者盖因隆庆年间呉中大户创立官甲自办自比自收自兑未几巧诈百出弊窦纷然有倚官甲为避差之窟而诡寄者有通钱神于猾胥之手而花分者有寄荘而图优免者有故官而仍滥免者相沿积习牢不可破而长民之吏莫能究诘夫总计一县之田止有此数此増则彼减官户之田日増民户之田日减故县中一遇编差上户不足及中戸中户不足及朋戸于是豪门子弟倚势人仆方且坐拥良田耳不闻役而彼瓮牖贫民反出死力以代大户之劳费此情理之难通也该职等严行道府县清查自科甲以至一命谨遵照防典厚加优免似无不协其余限外田亩及有诡寄花分寄荘故官概不容隐匿无论官民尽数照田编役以苏积困】
　　通州凌东都奏准灶民田地照粮一体当差【附】凌东都疏略【通州僻处海滨与金沙西亭等六场地壤相接界限分明一切灶荡供煎盐课例不起差如另买民田则与民间一体当差嘉靖十八年风潮淹入盐场巡盐题准嘉靖二十年以前所买民粮共一千四十石俱作租田免其差徭派民替当二十年以后买者不为例此民间初刼也万歴九年以嘉靖二十年后灶买民田转卖灶者共五百二十石亦作租田免其差徭派民替当此民间中刼也至十一二年灶戸又欲将灶戸中下粮一千六百石尽行蠲免此民间一大刼也本州奉例丈田除灶荡军屯不丈量外概州实该田一万三千顷内灶户实该田三千九百余顷此据各灶自报之数也本州奉例均粮除灶荡军屯不起科外每科粮一石一斗四升内灶户该粮四千五百余石此据灶册实征之数也本州清查军灶民籍坍江之遗粮与无田之浮粮共该四千余石均通洒入槩州见田之内内灶户坍粮八百余石浮粮并卖出者七百余石此照邻县诸场之事例也岂豪灶将见买实田抵补坍江之数承认虚粮规避差徭夫灶混民田为租田是欲享无差之田差不在灶则在民矣灶捺虚粮为实在是欲掌无粮之田粮不在甲则在乙矣州民屡经赴告而灶户恃富倚强上通下彻捺案不行是以不得不奔赴阙庭上渎宸听伏乞下部议覆勅行改正不惟一方生灵得少苏醒而歴年祖宗之版籍亦不致混乱矣】
　　都谏张贞观请定徐州里甲夫差部议従之【附】张贞观疏略【自民间苦里甲而后有条鞭之法是条鞭之行所以苏里甲之困也然固有已征鞭银而复役里甲者亦有限年头役名色依然照旧签派私贴无算者业已征其银而复役其身是民昔之所苦者一而今之所苦者二也臣谓既已改行鞭法即当悉去见年其间有重差如提锁甲首走递马匹之私帮等数俱应派之合境不应帮之里甲臣尝为令又备知扰民之最大者无过均丈与审鞭均丈一次其费可抵半嵗之粮审鞭一次其费可抵半嵗之差盖假升合而肆索求指报丁而恣渔猎里书积态万不能免故也审派之期俱应以五年为则以此年而审即以此年而派将原派之数揭示民间照此的数登入繇票人给一张以便照数算纳庶上省一分之扰则下省一分之费小民皆知徭粮之数影那飞诡之弊可絶矣】
　　国朝顺治十四年江苏巡抚都御史张中元禁革首名
　　粮长并县歇仓歇蠧役
　　康熈元年江苏巡抚都御史韩世琦饬行均田均役严革经催【附】户科柯耸疏略【窃惟任土作赋因田起差此古今不易之常法但人户消长不同田亩盈缩亦异所以定十年编审之法则役随田转册因时定富者无兔脱之贫者无蚉负之忧劳逸适均输将恐后法至善也臣五年里居每见官役之侵渔差徭之繁重不一而足其源总由于签之不公积之未剔今前册已满目下编审届期此小民身家利害之闗亦胥役张牙吮血之防也若不彻底更张痛除宿弊何以拯民困而垂永久乎以臣闻见所及约略五端谨一一陈之一里甲田亩之额数宜均也查一县田额若干应审里长若干每里十甲每甲该田若干田多者独充一名田少者串充一名其最零星者附于甲尾名曰花户此定例也所以各项差役俱系里长挨甲充当故力不劳而事易办独苏松两府名为签报殷实竟不稽查田亩有田已卖尽而仍执里役者有田连阡陌而全不应差者不特十年之中偏枯殊甚至年年小审那移脱换丛弊多端田归不役之家役累无田之戸以致贫民竭骨难支逃徙隔属务期】
　　【严勅抚臣通行两府及今大造之时必期田尽落甲役必照田务将本区之田均役本区十甲倘本区田多则派入下区按田起役不得凭空签报以滋卖富差贫之弊庶防均役而民便矣一花分子戸之积宜清也夫里甲十年一定田多者签里长田少者为花戸固矣浙省各属有富民串通本里册书每于编审之年揑立鬼户分洒田数则田数既已无多重役便易脱漏及至临审缺额反将贫民瘠产亦复串立应充是田多者以花分而得缷担田少者反以愚实而应重役今后各县审役悉照上届榜册其一应推收必验实有絶卖兑契方许分戸如并无戸丁诡立花户者查出其田入官册书与本人依律治罪一诡寄之陋规宜惩也国朝优免则例原照品级之大小派免丁粮之多寡部覆止免本身丁徭将优免丁粮悉应停免则绅衿庶民久已一体当差矣但查前册定自顺治八年时从科臣刘显续之疏止准免其杂办不得滥免正赋致累小民所以进士举贡生员犹有各立的名或书职衔名曰官户儒户凡杂项差徭量行豁免至于正额粮赋各自照规完纳但因杂差繁苦未免有亲族人等冒借户名希图幸免以致绅衿名下之田半皆影冒且有乡绅物故已乆生员学册无名并寺观香火上司书承亦皆各立戸名公然讨免各差今番造册务将绅衿的名之田另造一册达部存案倘仍借戸入册将田入官加等治罪一冒籍之立戸宜禁也绅衿即有本色止免本身丁徭况系隔属岂宜冒免即或邻近各邑间有置买地亩亦当编入民里一体应差乃江浙陋习竟有隔省邻县并无寸土偶有亲识往来便尔揑立册名冒籍之客户日多本地之充役更苦今编审之时凡有隔属仕宦另立户名希图免差者本县据实申报应严行处分一册书之买充宜革也江浙各县每于经制吏书之外每里各有册书一名或号里书或称扇书专司书算似不可少然此辈乗大造之时各出顶首银若干买定里区移甲换乙诸弊皆出其手更有衙门积棍名曰歇家买充数里每年包纳钱粮额外私派俱属歇家掌握甚至收愚民之额课而临比不完包富役之差徭而散派各户盘踞难革积蠧万端请勅行抚臣将歇家严檄革除至各县册书止许本里公报诚实无过精于书算者专管推收书算等事是革蠧除奸之本也户部】
　　【题覆通行】
　　六年总督郎廷佐饬禁武进县迎春乡科派杂差娄县知县李复兴行均田均役法诸邑皆仿行之【附】沈荃均役成书序略【娄邑自均役以后流亡复归荒芜日垦邻邑外省相继取法父老犹虑善政难久取李侯均役法刋为成书冀垂永远沈子浙闱竣事父老以书见示而俾为叙沈子曰善政之行上下皆知其便无烦赘词矣所虑世俗昧于均役之义而议其无役且以为师心而不法于古请为正告之夫三代之役军旅土功而已夫子所谓使民以时王制所谓嵗不过三日皆此役也井田废而兵民分兵久无预于民若夫筑城浚川则计田出费以供其事如近日呉淞之役岂非至均者哉若议里役不设则古之乡长里正本非役也周之比长里宰皆下士闾胥酂长皆中士旅师鄙师皆上士党正县正皆下大夫州长则中大夫此命官也岂役也哉汉去古未远故亭长乡啬夫听狱讼收赋税皆有禄秩张敞朱邑朱博薛宣之流由此至卿相隋人欲以乡正理五百家狱讼李德林谓乡官治民恐徇私不便唐时此意未冺故栁宗元言有里胥而后有县大夫有县大夫而后有诸侯有诸侯而后有方伯连帅是里胥与连帅贵贱虽殊而皆为天子任理民之责者也未闻有比较鞭笞破家亡身者也唐末大乱朱温王建杨行宻王潮孙儒朱宣朱瑾齐克让之流以大盗建节所用守令皆其麾下健儿视民如仇而用之日新由是乡里之职大为民困此乱世厉政岂古所谓役哉五代因循至宋未改或差役或雇役或义役皆能困民然则改之初无定辙元时赋最轻故役亦轻而民多富明室赋重县令催科难徧故分编里甲使之催赋俗名为经催是役之设为催赋设也赋办则役举矣今均田之法家自催赋无不办之赋即是无不举之役岂必办赋之法嵗破数百家嵗毙数百命而后谓之役哉向之有役有不役故见其役今也无人非役故不见其役若遂议其无役此正如切和羮而别索盐梅多见其不知味也若谓今之法非古夫救弊奚拘于古乎且又无古可依如以周汉唐为古则改役为官分郡县之权无追呼之苦民固愿之而势不可得也以宋为古则雇役欤差役欤义役欤宋已不能自定而今奚法也以旧役法为古则嵗破数百家嵗毙数百命仁人君子奚忍言之若谓以田从人为非则向者以人从田圃蠧图书为政而官与民交受其害今之以田从人业户自为政而官与民交受其利将従其官民交利者乎抑必従其交害者乎若虑自此以后田亩散乱难稽此易事耳各图有鱼鳞细号册令冩一本送县兼令业户田多者各冩一本向因每图止有一册秘不示人故飞洒那移大为业户之患今使每图数本则人人皆知细数而弊端永絶何患田亩难稽哉惟荒地未有定属然察荒使者方详加稽核靡滥靡遗若入告而得邀寛恤大幸不然而均之阖郡亦不及百分之一耳或虑小人憾不得逞隂谋梗坏然去嵗憸壬以利诱县令俾言变法法不可变而令以墨抵罪专欲难成违众不祥人亦知之不敢妄动矣况今部院大臣监司守令皆仁明爱民帡幪于上贤父老恪守成法于下行且徧此法于呉越间虽百世可也至吾郡従来役法之积弊与李侯均役之良法详家贲园所撰碑记及余均编要略旧序中兹不复赘】
　　七年清河县知县请除里长立甲长以办一甲差粮【附】邑人胡应华碑记【淮之清河昔日议废之小县也治当极冲民疲奔命土滨黄淮日见冲蚀故桑田为沧海者什之七户口耗去者什之九其有不去以见户包逃亡以一甲包一里以一人包一甲公私上下转相负累因而俱逃究其所由则里长之故也强有力者先去贫弱者后逃田地抛荒白茅无屋黄淮之滨化为鼍宅蛟宫人烟屋庐但于湖市蜃气中髣髴见之而欲以地丁粮鞭应付差徭问之水滨者求之里长胥徒托为责成实则利其无证挤之去耳去而欲敲无髓欲剜无肉征比无人官民赔累故歴年清民有相率而告废之议也顷周公世连来令清河知积疲之由痛哭陈情于上台推原所以负累里长在于逃鞭水粮之田因革去里长止用排年名为甲长分办差粮轮用一甲长在县应官每月周而复始民以为便】
　　十三年布政使司慕天顔请立均田均役定制【附】慕天顔疏略【臣惟则壤定赋各有应输之科征而计亩当差始无偏枯之病累江南州县每里为一图每图有十甲此歴来额定之赋役也乃民间贫富不等所有田地多寡不齐若田多至数十顷而占籍止一图或穷民仅有田几亩而亦当差于一甲是豪戸避役缷累小民而隐占之弊生矣又或贫民苦累不堪将本名田地寄籍于豪强戸下以免差徭而诡寄之弊生矣又或蠧胥奸里觇知小民不谙户役之事包当里递替纳钱粮代应比较而包揽之弊生矣种种弊端皆因赋役不能均平之故夫均田均役之法通计该州县田地总额与里甲之数将田地均分每图若干顷编为定制办粮当差田地既均则赋役自平此法自科臣柯耸条议娄县故令李复兴行之最为得宜松民至今称便苏松等属仿照均编但民间田地卖买不常每遇编审之期必应推收过割恐有积蠧乗机惑有司变乱成法则贻害无穷嗣后推收编审请照均田均役听民自相品搭充足里甲之数不许多田少役则隐占诡寄包揽诸弊可以永清】
　　十八年总督阿席熈请禁革仪真县杂差
　　二十三年总督于成龙禁革里排【附】碑记略【里役之设原属明季陋规设立里长编为十甲而一甲之中立排年一人轮年充当催办似乎任轻役小而奸豪恃顽抗纳每累垫赔于是经承有费差役有费科派杂项有费以及站柜修仓解饷兑漕种种有费大半入官胥之橐而小民倾家败产甚且流离死徙矣更有劣衿蠧棍包揽代充议贴银一二百两不等此辈竟尔中饱且包纳钱粮多勒耗费不肖官吏倚为腹心指一派十通同分肥故乡愚视里役为畏途而衿蠧以里役为生涯也夫充当里长之累不过一里一人犹系一家哭而经蠧包当鱼肉花戸则系一路哭矣年深嵗久长此安穷前已通行禁革并颁限串之法令花戸自封投柜完即给串归农如有抗欠始行摘比一应钱粮并漕鳯米豆悉令官征官解永禁里排催交领解之弊但此法利于民而不利于贪墨之官吏利于急公之良民而不利于包揽之棍蠧再行严示刻石立碑永永禁止此后如有仍踵陋习者本官即行严参胥役立拏处死】
　　二十八年江苏巡抚都御史汤斌檄免义租项下抚院书役公费
　　仪征县知县马云升详定合府照粮派差
　　二十九年桃源县知县姜友之请仿照清河县例嵗助夫役部议报可
　　五十七年仪征县知县陆师清核单夫积弊【附】清单记略【仪邑地介江淮斥卤沮洳土地瘠而生齿繁其民皆舎本而逐末且衢通数省水陆舟车差徭络绎额设夫马疲于奔命官不能应遂取办于民视其货物多寡行戸肥瘠给单认差输钱应役名曰单夫牙饷例不着于正供县官解府主其出纳以雇募应差即周礼市防之征宋时王安石所行雇役钱是也至康熈甲寅年经费不支以此项充正饷而徭役无办仍以单六里四应差既征其赋又役其力加以蠧胥包揽催头指公科敛单民始大困矣康熈丁酉师下车咨访疾苦即禁革迎接长夫复不惜百日之劳逐单厘剔按户查差瘠者减之肥者増之逃亡故絶者除之毋搀夺毋朋充每户印发牌帖悬于其门应输单夫牙饷书之于牌行以类聚单以类分其银令民自封投柜凡单头小催从前借名侵蚀者槩行禁革又皇木皇竹寡妇进京牵挽等差预借库银应付输饷时令民每差附投钱一文于柜有不足则官自补苴又旧例隔嵗一濬运河单民苦之查漕艘过仪嵗额一千六百余载盐艘循环往来嵗额数千余载乃集绅商公议挑费商输其六单里民各输其二去其大甚单民之苦庶少苏矣夫事茍利于民当亦后之君子所乐于举行者也今将以征去因单民之请谨书而勒之石康熈戊戌三月日记】
　　雍正元年总督查弼纳严禁混签丁差【附】江浦县碑记略【雍正元年江淮兴武二卫领运千总董抚远等详请将黄快三则间窜等丁一并编查签运时督院查黄快三则闲窜等丁与屯丁虽皆明季各卫食粮操军然快丁者当时分拨领驾黄快差船故名快丁因不识水性每丁贴银三钱雇人代驾至】
　　【圣朝定鼎革除各丁粮米仍征快丁银两闲丁者乃明李卫所世袭后裔因无差使于顺治十三年间分为上五钱中三钱下二钱三则纳银故名三则闲丁窜丁者乃从前革运归农旗军亦纳窜丁银两至于领运之屯丁不惟不纳银两且有赡运屯田即江兴二卫屯丁无田赡运者支领驾运钱粮则多于外卫向来有领运挂欠及死亡事故先尽本户屯丁内殷实签顶如无殷实堪签方准于别戸签顶总在屯丁戸内并无签及黄快三则闲窜之例盖屯丁之内岂少殷实祗縁经签运弁卖富差贫因及黄快等丁欲为添出生涯至运丁之视领运为畏途者以接顶疲丁船只或代赔遗下漕欠及透支钱粮或代赔造漕船其累已多又有经支旗丁为帮之霸将合帮丁船应支钱粮总归一人支领销算其下领运诸人知每船支给之数者犹不致尽为侵扣若新签领运之丁不知名下应领若干任其侵扣随意付给以致漕运之费不敷变产赔垫即间有略知其数者经支旗丁又揑造浮费开销二三年间殷实之丁亦成贫丁矣此签选之实弊也縁此批发江粮苏粮两道查议作何立法于屯田戸内秉公签选剔除卖富差贫更名复运之弊再运丁支给钱粮时应令卫升逐船具领到道该道按名亲给本丁自领勒石严革经支漕蠧以免侵扣其革运疲丁遗欠应赔之项照例着落原丁追赔不得混勒新丁承认仍刋给新丁应领一切钱粮易知单票则殷实之丁亦不视领运为畏途多方规避矣至该弁等不思剔弊反将纳赋黄快等丁一并编查签运垄断之谋深可痛恨并合严加申饬两道奉此转行到县合行勒石永禁】
　　九年总督尹继善禁革江宁里图贴差【附】尹继善牓文【为厘定里图派贴永苏民累事照得上元江宁二县地当省防每图按甲轮当粮户派帮陋费整万盈千名为大贴小贴由耒已久皆系猾里奸胥互相勾结恣肆侵渔从前虽屡经禁革皆未能正本清源条分缕析至今公私交混上下因循本署部院恨积弊之未除悯小民之受累悉心确核彻底清厘其必需实费酌量存留一切滥费全行裁革即不得已之公事亦皆设法承应不许复取之里民亦不许复取之县书以免因端借口院司道府防各衙门书役旧有县役餽送陋规亦一概全革以防旧弊复萌此番立定章程务期实力遵守尔粮长吏胥须知法在必行行期必力切勿阳奉隂违自投法网尔无知百姓切勿受人愚弄自损脂膏所有应存应革条款开列于后晓谕城乡仍刋木牓竖立县前仓前垂之永久毋违应存项下一该县户书经管册籍文案纸张饭食等项在所必需应准每图贴银四两计六十五图共贴银二百六十两其余全行裁减　一本图管册每年查造额征银米细册纸张饭食等项在所必需应准每图贴银二两计六十五图共贴银一百三十两其余全行裁减　一县令为亲民之官据报衣箱马踏看堂扛擡灯笼火把支更等项每日约需夫十名每名雇值三分应准每图贴银一两六钱六分零计六十五图共贴银一百八両以上三款每县共存轮年大贴银四百九十八两应革项下一全革漕粮南米贴费上元县银二千九百余两江宁县银三千九百余两米一千二百余石查漕粮南米听花戸各自赴县完纳其应交之费已经定有章程极为省减不许混入大贴里长重价包交　一全革上元县代交南豆之弊查南豆原系正供应听花戸赴县自纳不许混入大贴包交　一裁革江宁县册书浮费银九百一十两　一全革里歇贴费上元县银二千二百余两江宁县银一千六百余两查花戸完粮随处住宿听其自便何用里歇盘踞勾引作奸滋弊宜行严禁违者立拏处死　一全革上元县每年春冬备席防粮银七百余两查系糜费应行节省　一全革催差盘纒贴费上元县银七百八十余两江宁县银一千三百两查在官人役承应办公分所当为即顽戸抗粮致被差拘亦系一人之事何得累及通图　一全革承值院司道府防各衙门及钦差经临伺候执事夫役上元县银六百三十二両江宁县银一千四百五十二两查在省各衙门执事应令各衙门人役自值需用水火打扫等夫应动养防自备过覔清书应设法办理其拜牌接】
　　【诏等项应动校尉力士支剰工食临时雇用钦差各大人到省及祭祀行香迎禧迎春巡城秋审等项应动府属走递夫皂工食临时雇用扛擡行李卷箱等项应令递运所水旱承当至科场三年一举应动公银办理均不许派之里图取之县书以省苦累　以上共革上元县银九千一百七十余两江宁县银一万六百七十余两米一千二百余石此后或将已革之款揑辞再取或于革款之外借名另派严拏治罪断不姑寛慎之凛之】






　　江南通志卷七十六
　　钦定四库全书
　　江南通志卷七十七
　　食货志
　　漕运【一】
　　唐都长安而闗中号称沃野然其土地狭所出不足以给京师备水旱故常转漕东南之粟【唐书】初江淮漕租米至东都输含嘉仓以车或防陆运至陜而水行来远多风波覆溺之患其失常十七八故其率一斛得八斗为成劳而陆运至陜才三百里率两斛计庸钱千民送租者皆有水陆之直而河有三门底柱之险【唐书】
　　开元十八年宣州刺史裴耀卿朝集京师宗访以漕事耀卿条上便宜曰江南戸口多而无征防之役然送租庸调物以嵗二月至扬州入斗门四月以后始渡淮入汴常苦水浅六七月乃至河口而河水方涨须八九月水落始得上河入洛而漕路多梗船樯阻隘江南之人不习河事转顾河师水手重为劳费其得行日少阻滞日多今汉隋漕路濒河仓廪遗迹可寻可于河口置武牢仓巩县置洛口仓使江南之舟不入黄河黄河之舟不入洛口而河阳柏崖太原永丰渭南诸仓节级转运水通则舟行水浅则寓于仓以待则舟无停留而物不耗失此甚利也宗初不省二十一年耀卿为京兆尹京师雨水谷踊贵宗将幸东都复问耀卿漕事耀卿因请罢陜陆运而置仓河口使江南漕舟至河口者输粟于仓而去县官雇舟以分入河洛置仓三门东西漕舟输其东仓而陆运以输西仓复以舟漕以避三门之水险宗以为然乃于河隂置河隂仓河西置柏崖仓三门东置集津仓西置盐仓凿山十八里以陆运自江淮漕者皆输河隂仓自河隂西至太原仓谓之北运自太原仓浮渭以实闗中宗大悦【唐书】
　　广德二年废句当度支使以刘晏颛领东都河南淮西江南东西转运租庸铸钱盐鐡转输至上都度支所领诸道租庸观察使凡漕事亦皆决于晏晏即盐利顾佣分吏督之随江汴河渭所宜故时转运船繇润州陆运至扬子斗米费钱十九晏命囊米而载以舟减钱十五繇扬州距河隂斗米费钱百二十晏为歇艎支江船二千艘每船受千斛十船为纲每纲三百人篙工五十人自扬州遣将部送至河隂上三门号上门填阙船米斗减钱九十调巴蜀襄汉麻枲竹篠为绹挽舟以朽索腐材代薪物无弃者未十年人人习河险江船不入汴汴船不入河河船不入渭江南之运积扬州汴河之运积河隂河船之运积渭口渭船之运入太仓嵗转粟百一十万石无升斗溺者轻货自扬子至汴州每防费钱二千二百减九百嵗省十余万缗又分官吏主丹阳湖禁引溉自是河漕不涸【唐书】
　　宋都大梁有四河以通漕运曰汴河曰黄河曰惠民河曰广济河而汴河所漕为多【宋史】
　　开寳五年率汴蔡两河公私船运江淮米数十万石以给兵食【宋史】
　　先是四河所运未有定制太平兴国六年汴河嵗运江淮米三百万石菽一百万石黄河粟五十万石菽三十万石惠民河粟四十万石菽二十万石广济河粟十二万石凡五百五十万石非水旱蠲放民租未尝不及其数至道初汴河运米五百八十万石大中祥符初至七百万石江南淮南两浙荆湖路租籴于真扬楚泗州置仓受纳分调舟船泝流入汴以达京师置发运使领之【宋史】
　　江湖上供米旧转运使以本路纲输真楚泗州转般仓载盐以归舟还其郡卒还其家汴州诣转般仓运米输京师折运者四河冬涸舟卒亦还营至春复集名曰放冻卒得番休逃亡者少汴船不涉江路无风波沈溺之患后发运使权益重六路上供米团纲发船不复委本路独专其任文移坌并事目繁伙不能检察操舟者赇诸吏得诣富饶郡市贱贸贵以趋京师自是江汴之舟混转无辨挽舟卒有终身不还其家老死河路者籍多空名漕事大弊【宋史】
　　江淮等路发运副使蒋之竒都水监丞陈祐甫开山运河漕运往来免风涛百年沈溺之患诏各迁两官【宋史】
　　张根为江南西路转运副使嵗漕米百二十万石给中都江南州郡僻远官吏艰于督趣根尝存三十万石为转运之本以寛诸郡时甚称之【宋史】自熈宁以来其法始变嵗运六百万石给京师外诸仓常有余蓄州郡告歉则折收上价谓之额斛计本州嵗额以仓储代输京师谓之代发复于丰熟以中价收籴谷贱则官籴不至伤农饥歉则纳钱民以为便本钱嵗増兵食有余崇宁初蔡京为相始求羡财以供侈用费所亲胡师文为发运使以籴本数百万缗充贡入为戸部侍郎来者效尤时有进献而本钱竭矣本钱既竭不能増籴而储积空矣储积既空无可代发而输船之法坏矣【宋史】
　　天圣中发运使方仲荀奏请度真楚州堰于水牐自是东南杂运直至京师惟六路上供斛斗犹循用转般法吏卒糜费与在路折阅动以万数欲将六路上供斛斗并依东南杂运直至京师或南京府界缷纳庶免侵盗乞贷之弊自是六路郡县各认嵗额虽湖南北至远处亦直抵京师号直达纲丰不加籴歉不代发【宋史】
　　谭稹上言祖宗建立真楚泗州转般仓一以备中都缓急二以防漕渠阻节三则纲船装发资次运行更无虚日自其法废河道日益浅澁遂致中都粮储不继淮南三转般仓不可不复乞自泗州为始次及真楚既有瓦木顺流而下不甚劳费俟嵗丰计置储蓄立法转般淮南路转运判官向子谭奏转般之法寓平籴之意江湖有米可籴于真两浙有米可籴于扬宿亳有麦可籴于泗坐视六路丰歉有不登处则以钱折斛发运司得以斡旋之不独无嵗额不足之忧因可以寛民力运渠旱干则有汴口仓今所患者向来籴本嵗五百万缗支移殆尽宣和五年乃降度牒及香盐钞各一百万贯令吕淙卢宗原均籴斛斗专备转般【宋史】靖康元年令东南六路上供额斛除淮南两浙依旧直达外江湖四路并措置转般【宋史】
　　髙宗建炎二年诏二广湖南北江东西纲运输送平江府京畿淮南京东西河北陕西及川纲输送行在又诏二广湖南北纲运如过两浙许输送平江府福建纲运过江东西亦许输送江宁府三年又诏诸路纲运见钱并粮输送建康府户部其金银绢帛并输送行在【宋史】
　　绍兴初因地之宜以两浙之粟供行在以江东之粟饷淮东以江西之粟饷淮西荆湖之粟饷鄂岳荆南【宋史】
　　元都于燕去江南极远而百司庶府之繁卫士编民之众无不仰给于江南自丞相巴延献海运之言而江南之粮分为春夏二运盖至于京师者一嵗多至三百万余石民无挽输之劳国有储蓄之富岂非一代之良法欤【元史】
　　至元十九年巴延追忆海道载宋图籍之事以为海运可行于是请于朝廷命上海总管罗璧朱清张瑄等造平底海船六十艘运粮四万六千余石从海道至京师然创行海洋沿山求防风信失时明年始至直沽时朝廷未知其利【元史】
　　二十二年増济州漕三千艘役夫万二千人初江淮嵗漕米百万石于京师海运十万胶莱六十万石而济之所运三十万石水浅舟不能达更以百石之舟运用四人故夫数増多【续文献通考】二十四年始立行泉府司专掌海运増置万戸府二总为四府【元史】
　　二十八年又用朱清张瑄之请并四府为都漕运万戸府二止令清瑄二人掌之其属有千戸百戸等官分为各翼以督嵗运
　　至大间议海运事时江东等处运粮海船従大江逆流而上江水湍急又多石矶走沙涨浅粮船俱坏嵗嵗有之又湖广江西之粮运至真州泊入海船船大底小亦非江中所宜于是以嘉兴松江秋粮并江淮江浙财赋府嵗办粮充运海漕之利盖至是溥矣【元史】
　　初海运之道自平江刘家港入海经扬州路通州海门县黄连沙头万里长滩开洋沿山防而行抵淮安路盐城县歴西海州海宁府东海县宻州胶州界放灵山洋投东北路多浅沙行月余始抵成山计其水程自上海至扬村马头凡一万三千三百五十里至元二十九年朱清等言其路险恶复开生道自刘家港开洋至撑脚沙转沙觜至三沙扬子江过匾担沙大洪又过万里长滩放大洋至青水洋又经黒水洋至成山过刘岛至芝罘沙门二岛放莱州大洋抵界河口其道差为径直明年千戸殷明畧又开新道従刘家港入海至崇明州三沙放洋向东行入黒水大洋取成山转西至刘家岛又至登州沙门岛于莱州大洋入界河当舟行风信有时至浙西至京师不过旬日而已视前二道为最便云然风涛不测粮船漂溺者无嵗无之间亦有船坏而弃其米者至元二十三年始责偿于运官人船俱溺者乃免然视河漕之费则其所得益多矣【元史】
　　二十九年开通惠河以郭守敬领都水监初言水利有十一事其一欲道昌平县白浮村神仙泉过双塔榆河引一亩玉泉诸水入城汇于积水潭従东折而南入旧河每十里置一牐以时蓄泄帝称善复置都水监命守敬领之丞相以下皆亲操畚锸为之倡置牐之处往往于地中得旧时砖木人服其识逾年毕工自是免都民陆挽之劳上悦赐名曰通惠【续文献通考】
　　至治三年江浙行省言镇江运河全借练河之水为上源漕运商贩舟楫无不由此以供亿前朝尝濬此湖潴畜潦水若运河水浅开放练河一寸可添河水一尺近年淤浅以致递运不通乞加修治制可工毕又置湖兵百人专任修理【续文献通考】至正十五年江浙省臣乞减海运以苏民困戸部定拟本年税粮除免征外其寺观并拨赐田粮十月开仓尽行拘收其不敷粮拨至元折中统钞一百五十万锭于产米处籴一百五十万石贮濒河之地以听拨运从之【续文献通考】
　　明初海运因元之故海运不给于是陆运以济之及防通河既浚于是有儹运而海运乃罢遮洋海运犹不废焉然儧运之初皆支运也既而议者以为军民不便于是有兑运法凡五变一曰海运二曰海陆兼运三曰支运四曰兑运五曰改兑【续文献通考】
　　洪武二年令戸部于苏州太仓储粮二千万石以备海运供给辽东是时海船有一千料有四百料名鑚风海船后永乐中改海运遂改四百料为浅船【续文献通考】
  </div>
  <div class="pagination">
   <a href="江南通志_page207.html">
    上一页
   </a>
   <span>
    ...
   </span>
   <a href="江南通志_page203.html">
    203
   </a>
   <a href="江南通志_page204.html">
    204
   </a>
   <a href="江南通志_page205.html">
    205
   </a>
   <a href="江南通志_page206.html">
    206
   </a>
   <a href="江南通志_page207.html">
    207
   </a>
   <span class="current-page">
    208
   </span>
   <a href="江南通志_page209.html">
    209
   </a>
   <a href="江南通志_page210.html">
    210
   </a>
   <a href="江南通志_page211.html">
    211
   </a>
   <a href="江南通志_page212.html">
    212
   </a>
   <a href="江南通志_page213.html">
    213
   </a>
   <span>
    ...
   </span>
   <a href="江南通志_page209.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
