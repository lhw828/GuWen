<!DOCTYPE html>
<html>
<head>
    <meta charset="UTF-8">
    <title>西湖游览志余 - 第 9 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西湖游览志余 - 第 9 页/共 13 页</h1>
    <div class="content">　　西湖游览志余巻十九

　　（明）田汝成 撰

　　○术技名家

　　晋时钱唐杜子恭有秘术尝就人借瓜刀其主求之子恭曰即当相还耳既而刀主行至嘉兴有鱼跃入船中破鱼腹中得瓜刀其神怪往往如此海贼孙恩叔父孙泰师之传其术亦多验
　　杭州刺史裴友敞疾甚钱唐主簿夏荣候之荣曰使君百无一虑夫人早须崇福以禳之崔夫人曰禳须何物荣曰使君取二妃以厌之出三年则厄过矣夫人怒曰此獠狂语耳荣退曰夫人不信荣不敢言使君合有三妇若不更娶于夫人不祥夫人曰宁可死此事不相当也其年夫人暴亡敞更娶三姬
　　武肃王左右算术医流无非名士有叶简李咸者善占筮武肃当衙忽一日非常旋风南来遶案而转召叶简问之曰无妨也此淮帅杨渥已薨当早遣吊祭使去耳王曰生辰使方去岂可便伸吊祭简曰此必然之理速发使往彼若问如何得知但云贵国动静当道皆豫知之王从而遣之生辰使先一日到杨渥已薨次日吊祭使至由是杨氏左右皆大惊服
　　宋时杭州太守何中正初及第时闻郭从周精卜求占之从周赠以诗云三字来时正月圆一麾从此出秦川钱唐春色浓如酒贪醉花间卧不还后中正果于八月十五日除知制诰贬秦州后改杭州而卒
　　宋时临安城中大街士夫必游之地天下术士多聚焉皆获厚利后来十数年间向之老于术者悉多不验而后辈术者皆竒中有老术者叩于后进问其故后进曰先年士夫之命得禄贵生旺皆是贵人近时贵人必带刑杀冲击方贵汝不见今日监司郡守日以斩杀为事乎老者叹服至今谈子平者皆言正官不如偏杀亦祖此意也
　　韩慥者绍兴末卖卜于三桥多竒中庚辰春曽侍郎仲躬吕太史伯恭至其肆则宗子赵待仕先在焉次第谈命首言待仕可至郡守却多贵子不达者亦卿郎次及仲躬则曰命甚佳有家世有文学有政事亦有官职只欠一事终身无科第次至伯恭问何干至此伯恭曰赴试曰去年不合发解今安得省试曰词科曰却是词科人但不在今年彼三年两试皆得之且不失甲科复扣其所至沈吟久之曰名满天下可惜无福已而其言皆验待仕至岳州守其子汝述为尚书适逵遇卿监郎仲躬文清公之子能世其家举进士不第至从官以没伯恭隆兴谅阴榜南宫第七人又中宏词科为儒宗得末疾甫四十六岁而终
　　耿聴声者能嗅衣服以知吉凶贵贱徳寿闻其名取宫人扇百余杂以上及中宫所御令小黄门持叩之耿至后扇云此圣人也然有阴气至上扇即呼万岁上竒之呼入北宫又取妃嫔珠冠十数示之至一冠奏曰此有尸气时张贵妃已死此其故物也后居候潮门内夏震微时当为殿岩送酒于耿耿闻声知夏必贵遂以女妻其子子复娶其女时郭棣为殿帅耿谒之曰吾部中有三节度他日皆为三衙问是何人曰周虎彭辂夏震也虎与辂时已为将官独震方为帐前佩印官郭曰周彭地步或未可知震安得遽尔耶曰吾所见如此耿因与结为义兄弟一日耿谓虎曰吾数夜间闻军营金鼓有杀声君三人显达之时至矣未几开禧出师虎守和州辂为金州统戎皆以功受赏震则以诛韩功相继获殿岩虎亦参马迹皆立节度使班悉如其言
　　杨王沂中闲居微行遇一相押字者王以所执拄杖就地作一画相者惊拜曰阁下宜自爱王愕然问其故相者拜曰土上一画乃王字也当封王无疑王笑遂批帖云与缗钱五百万用押字识之相者翌日诣司帑请钱司帑者熟视批劵问汝何人敢作王赝押来脱钱相争不已同列解之乃醵钱五十缗相赠相者持钱大恸而去司帑伺间问王曰恩王尝批押字与相者五百万耶王曰然此人神相故重酬之司帑曰某以赝押拒之众人打合五十千与之矣王惊问故司帑曰不可使此人脱得王钱他日必又有以术来胡说者则王之谤厚矣恩王已开王社更复何求王起抚其背曰说得是见得是就以相者钱五百万赐之
　　莫月鼎者道士也尝与客游西湖烈日热甚月鼎曰吾借一伞遮阴乃向空嘘气忽黒云一片随而覆之
　　宋末时有富春子善风角鸟占贾秋壑招之一日叩以饮食之事密冩缄封明日贾宴客湖舟至暮贾立船头歌月明星稀乌鹊南飞之句客廖莹中言日已晚可拆书观之诸事不及唯有月明星稀乌鹊南飞八字众皆惊赏
　　咸淳间有医僧寓临安明脉识证迎者如市太学生欲戏之有王上舍气体充实身长八尺平生无疾诈令为病延僧诊视王方食将竟闻僧至仓猝就榻偶绊一跌乃起而寝僧入诊脉亟出语诸生曰不可救矣诸生抚掌大笑僧曰非索价妄语也须臾死矣虽良药不可治羣詈逐之逾半日而王死葢饱食体肥遭跌而肠断也
　　筲箕泉在赤山之阴黄大痴结庐于此其徒沈生狎近道姑同门将白之于师沈惧引刀自割其势众救得活而疮口流血经月不合偶问诸阉奴教以干所割势捣粉酒服之如言不数日而愈
　　应本中甫钱唐人笃志好道得刘千金和尚降僊之术甚验每在万松岭上同志家为之欲备牲醴祭仙而苦无钱漫以借钱叩仙允之降笔云适有贾壑翁平章在此可立约借汝遂书约拜楮钱甲马焚炉中复书云汝二人可往葛岭相府故居大银杏树下稍西有草一茎长而秀者就下掘之可得二人随往不覩其草乃拾半瓦祝曰大仙若果有钱当引领去祝毕其瓦自动中甫以手扶瓦随行至树西果有长草在焉掘深二尺唯麄石数块再祝曰恐即是此其瓦卓地如应状遂持而归复叩仙曰此石当何为之仙书曰炉镕成汁二人镕之闻炉中如淬水声溜下皆白银也持往三桥铺货得钞三十两买牲设祭数月后因别事降书曰应生所借之钱免汝还矣可于炉中取原约如言而往果得约已烧去上下空纸其原书俱存中甫儒者外貌矍铄有膂力能手搏无与敌者其所得术每欲教人第恨不得忠孝士卒无传焉殁在至正巳丑时年七十有八
　　至正间江西龙广寒挟预知之术来游钱唐诸寓宿佑圣观陈提点房中陈欲试其术叩以明日饮食事龙密写固封嘱曰不可拆看陈俟其出乃窃启视之云来日当食羊肉白面老夫亦与客列适有馈陈活鲫鱼数尾陈戒仆明日三厨专以此鱼供馔至明早住持吴月泉因髙显卿参政避人贺生辰来方丈坐吴邀陈相陪陈曰敝房有活鱼取来供馔髙固止之因言龙广寒在房髙曰我尝识之请来同坐酒食我巳准备来也是日果是羊肉白面龙亦与席
　　元时真州有巨商每岁贩鬻至杭州时有挟姑布子卿之术号鬼眼者设肆省前言多竒中门常如市商造门方下坐忽指谓曰公大富人也惜乎中秋前后三日内数不可逃商惧即戒程时八月初间舟次扬子江见水濵一妇仰天号恸商问其故答曰妾之夫小经纪止有本钱五十缗买鹅鸭过江货卖归则计本于妾持赢息买薪米余悉付酒家率以为常今妾偶遗其本非惟饮食无措亦且见捶死矣宁自沈耳商闻之叹曰我厄于命使铸金可代将不惜彼乃自夭其生哉亟取钱一百缗赠之妇感谢而去商至家具以鬼眼之言告父母且与亲旧诀别闭门待尽踰期竟无他故后复之杭道经向泊舟处忽遇先日赠钱之妇抱一子迎拜于路且告曰自蒙恩人救拔后数日乃产此儿母子二人没齿荷再生之恩商至杭再过鬼眼惊问曰公中秋胡不死乃详观形色笑曰公阴徳所致曽救老阴少阳之命矣商异其术捐钱赠之
　　元时李国用自北来寓杭州能望气占休咎兼相术但厓岸倨傲时贵亦颇敬之谢后诸孙有退乐者延致之即据中坐省幕官皆下位不得其一言时赵文敏公为七司户陪席风疮满面李遥见即起迎谓坐客曰我过江仅见此人面疮愈即面君矣公辈记取异日官至一品名闻四海国用登州人尝得仙术洞视五脏世称神仙云
　　元初有富初庵者善卜筮时钱唐初附世祖以故都殷盛怀南顾之忧召初庵筮之卦成而初庵犹未知也世祖曰以此占临安何如对曰不过五六十年生聚萧条满城荆棘其后杭州连有火厄兼以墨吏横敛闾阎十室九空矣
　　杭人张存幼患一目时称张眼子忽遇巧匠伪安一磁睛障蔽于上人皆不能辨其伪至元丙子后流寓泉州起家贩舶越六年壬午回杭自言于蕃中获圣铁一块厚阔仅及二寸作法撒沙布地噙铁于口刀刃不能伤其身后传闻既广有乌玛喇奉使来取试以铁纳于羊口笼其首作法撒沙验之劔果无所伤去铁复挥应手首落遂以进呈
　　大徳戊戌二月二十日张尚书汉臣赵松雪学士费北山漕侯同在杭州泛舟过西湖至茅家埠上岸乗肩舆将游水乐洞行里余逢一尼寺赵公偕二公入寺访亲俄而从人来报张公之老仆戎显卒死矣亟回至其所呼救不苏气絶身僵忽有二道士过一老一幼云不妨事老者即于死人面上吹呵护者就篱落间摘一青叶度于老者若作法书符状置死人项随即再生顷间失二道士所在或云恐是洞宾变现隠括其姓如此耳
　　宋会之者杭州人元时名医也其治水蛊法以干丝瓜一枚去皮剪碎入巴豆十四粒同炒以巴豆黄为度去巴豆用丝瓜炒陈仓米如丝瓜之多少米黄色去丝瓜研之为末和清水为丸桐子大每服百丸皆愈其言曰巴豆逐水者也丝瓜象人脉络也去而不用藉其气以引之也米投胃气也鲜于枢所记若此
　　元时陆华之钱唐人以卖卜驰名且通文学搢绅多与之友天台丁仲容赠之歌云云心子陆农师之子孙老来卖卜钱唐门搜玄决微擘混沦进退五纬扶两轮皥父及芒儿束手就律吕不敢差毫分前身定是张博望老树倒骑上昆崘投抒机上女饮牛河畔人与之细说天地根却来人世三千岁君平朽骨呼不闻功名富贵无足云秪谈祸福开盲昬得钱沽酒和天吞
　　刘均美者号阅耕钱唐人世以医名读书通大义性孝友待异母弟如同母让产悉与之洪武间以闾右徙实京师仍以医行居善药售不二价又喜施病而贫者故四方持重价走均美市药者日无算而贫无钱走丐药者亦无算均美旦起视丐者先之而后及市者一时士大夫多均美之义若解大绅杨士竒皆与交游有歌诗赠之而郡人许昉游国学贫无以自给均美延之家昉死为殡敛归其棺暮年术益精活人益多誉益逺年九十卒郑璧阅耕诗云懒看玄都观里花却寻老圃事桑麻田畴春雨东西举鸡犬比邻一两家芳草緑肥黄犊健逺山青断白鸥斜归来静掩茅堂坐炼就炉中九转砂杨士竒寿九十诗云桑弧蓬矢悬门日至正初当第七春早幸天兴明圣运长留身作太平人紫泥诏下频颁帛金鼎丹成足养神更住人间四千日寿星光照百年椿
　　杭城有鬻杖丹膏者虽血秽狼籍一敷而愈又有胎骨丸将杖时服之虽杖不伤若不杖则内热■〈月隺〉肿必破血而后已予曽祖亦取桑椹子及未毛之鼠以麻油酿之以施伤者傅之立效此虽小技亦有専门可以救小民以诖误而遭酷吏之厄者徐大章弼则说云杭人有徐其姓而号静隠处士者素以痬医为业且善疗笞杖伤有被笞杖伤者辄趋处士请疗疗辄愈其术用药为剂揉为膏以傅于其伤被伤者云药力所及快若神仙家所谓玄霜绀雪或曰人而受笞杖伤葢得罪于王法者也使含苦茹毒呻吟日夜可也今而疗之易呻吟为恱豫法斯蠧矣其术虽竒王法不与也余解之曰罪有重轻笞杖之设葢以待夫过误者也法家欲使过者立于无过之地是以有笞杖之刑以耻辱之使知自创艾非弃之也汉室腐刑且下蚕室惧风戾杀人矧过误乎然则处士之术有弼刑之功矣吾既解或人且嘉处士得择术之道笔其说授之
　　杭城假山称江北陈家第一许银家第二今皆废矣独洪静夫家者最盛皆工人陆氏所迭也堆垜峰峦抝折涧壑絶有天巧号陆迭山张靖之尝赠陆迭山诗云出屋泉声入戸山絶尘风致巧机闗三峰景出虚无里九仞功成指顾间灵鹫峰来羣玉垜峨嵋截断落星问方洲岁晚平沙路今日溪山送客还
　　陈岊山仁和人居竹竿巷以星命为业得异人授以天文之术其言事歴歴有验一日与邻老游郊外众欲回陈强之弗得云尔去必遭官杖其人不信偶冲郡守节级果遭杖又尝见郭颜色门首竖旛设醮陈谓其邻人曰此日不宜道士云文奏已定不可更矣竟于是日行之果为官府擒治正统改元诏书至陈谓马士良曰吾夜观天象今上异常做几年皇帝而止又做几年马以为狂及天顺改元其言始验
　　马塍艺花如艺粟槖驼之技名天下往往发非时之品真足以侔造化通仙灵凡花之早放者名曰唐花其法以纸饰密室凿地作坎缏竹置花其上粪土以牛溲硫黄尽培溉之法然后置沸汤于坎中少候汤气薫蒸则扇之微风盎然融淑之气经宿则花放矣若牡丹梅花之类无不然独桂花则反是葢桂必清凉而后放法当置之石洞岩窦间暑气不到处鼓以凉飔养以清肃竟日乃开此虽揠而助长然必适其寒温之性而后可至于盘结松栢海桐之属多仿画意斜科而偃蹇者为马逺法挺干而扶疎者为郭熙法他如鸾鹤亭塔之形种种精妙可为庭除清赏也
　　陶九成言在杭州尝见为禽戏者蓄龟七枚大小凡七等置龟几上击鼓以喻之则第一等大者先至几心伏定第二等者从而登其背直至第七等小者登六等之背乃竖身直伸其尾向上宛如小塔状谓之乌龟迭塔又见蓄虾■〈虫麻〉九枚先置一小墩于席中其最大者乃踞坐之余八小者左右对列大者作一声众亦作一声大者作数声众亦作数声既而小者一一至大者前点首作声如作礼状而退谓之虾■〈虫麻〉说法余近见杭州禽戏有曰蚂蚁角武者其法练细蚁黄黑二种各有大者为之将领挿旗为号一鼓对垒再鼓交战三鼓分兵四鼓偃旗归穴矣有曰灵禽演剧者其法以蜡嘴鸟作傀儡唱戏曲以导之拜跪起立俨若人状或使之衔旗而舞或冩八卦名帖指使衔之纵横不差或抛弹空中飞腾逐取此虽小技殆有神术焉

　　西湖游览志余巻十九

　　●钦定四库全书

　　西湖游览志余巻二十

　　（明）田汝成 撰

　　○熙朝乐事

　　正月朔日官府望阙遥贺礼毕即盛服诣衙门往来交庆民间则设奠于祠堂次拜家长为椒栢之酒以待亲戚邻里以春饼为上供爇栗炭于堂中谓之旺相贴青龙于左壁谓之行春挿芝麻梗于檐头谓之节节髙签栢枝于柿饼以大橘承之谓之百事大吉自此少年游冶翩翩征逐随意所之演习歌吹或投琼买快斗九翻牌博成赌间舞棍踢球唱说平话无论昼夜谓之放魂至十八日収灯然后学子攻书工人返肆农商各执其业谓之収魂
　　立春之仪附郭两县轮年递办仁和县于仙林寺钱唐县于灵芝寺前期十日县官督委坊甲整办什物选集优人戏子小妓装扮社伙如昭君出塞学士登瀛张仙打弹西施采莲之类种种变态竞巧争华教习数日谓之演春至日郡守率僚属往迎前列社伙殿以春牛士女纵观阗塞市街竞以麻麦米荳抛打春牛其优人之长假以冠带骑驴呌跃以隶卒围从谓之街道士过官府豪门各有赞扬致语以献利市遇褴褛猥汉冲其节级则褫而杖之亦有谑浪判语不敢与较至府中举燕鞭牛而碎之随以彩鞭土牛分送上官乡达而民间妇女各以春旛春胜镂金簇彩为燕蹀之属问遗亲戚缀之钗头举酒则缕切粉皮杂以七种生菜供奉筵间葢古人辛盘之遗意也
　　正月十五日为上元节前后张灯五夜相传宋时止三夜钱王纳土献钱买添两夜先是腊后春前寿安坊而下至众安桥谓之灯市出售各色华灯其像生人物则有老子美人钟馗捉鬼月明度妓刘海戏蟾之属花草则有栀子葡萄杨梅柿橘之属禽虫则有鹿鹤鱼虾走马之属其竒巧则琉璃球云母屏水晶帘万眼罗玻瓈瓶之属而豪家富室则有料丝鱼魫彩珠明角镂画羊皮流蘓宝带品目岁殊难以枚举好事者或为藏头诗句任人商揣谓之猜灯或祭赛神庙则有社伙鳌山台阁戏剧滚灯烟火无论通衢委巷星布珠悬皎如白日喧阗彻旦市食则糖粽粉团荷梗孛娄瓜子诸品果蓏篝灯交易识辨银钱真伪纎毫莫欺人家妇女则召帚姑针姑苇姑筲箕姑以卜问一岁吉凶乡间则有祈蚕之祭俗子以上元为天官赐福之辰亦有诵经持斋不御荤酒者
　　杜孟平有看灯词十五首杭人称之瞿宗吉效之亦作十五首其词云东家斫竹缚山棚西舎邀人合鳯笙官府榜文初出了今宵喜得晚西晴都司烟火掲髙竿万斛珠玑撒玉盘看到顶头齐喝采紫葡萄上月团团南瓦新开影戏场满堂明烛照兴亡看看弄到乌江渡犹把英雄说霸王销金小伞掲髙标红藕青梅满担挑依旧承平风景在街头吹彻卖饧箫傀儡装成出教坊彩旗前引两三行郭郎鲍老休相笑毕竟何人舞袖长宝葢髙悬画阁深生红绣带细描金就中好个流蘓结万转千回共一心香带交垂八尺髙红灯影里见丝毫傍人总道工夫巧一月香闺弄剪刀女伴相邀趂晚晴暂离装阁步轻盈当街帕有巡军见只向齐檐屋下行随分梳妆浅淡衣像生花朶闹蛾飞年时也有烧香愿同上吴山及早归百媚怀春不自由好妆金屋贮风流谁教误向灯街见断送痴人死未休风帘珠翠动纷纷笑语声喧隔戸闻明月满街天似水不知何处着行云文锦坊西后市南闹竿挑过百花篮少年游手夸轻俊拾得双头碧玉簮雪白春衫窄窄裁青茸狸帽紫茸胎灯前莫怪轩昻甚新与官员养马来喝雉呼卢夜不眠东邻西舍笑灯前明朝还要当门戸里长来収坐柜钱村里儿童暂入城随羣齐上大街行归来彻夜浑忘睡从此春田懒去耕词中所言风俗与今无异独新与官员养马来一句难解葢其时藩臬而下皆乗马而养马之家颇怙势也
　　刘邦彦上元五夜观灯诗十三夜云近喜元宵雪更晴千门翠竹结髙棚珠帘半卷将团月玉指初调未合笙新放华灯连九陌旧传金钥启重城少年结伴嬉游去遮莫鸡声下五更十四夜云灯光渐比夜来饶入海鱼龙混暮潮月照梅花青琐闼烟笼杨栁赤阑桥钿车过去抛珠果宝骑重来聴玉箫共约更深归及早大家明日看通宵十五夜云一派春深送管弦九衢灯烛上熏天风回鳌背星球乱云散鱼鳞璧月圆逐队马翻尘似海踏歌人盼夜如年归迟不属金吾禁争觅遗簮与坠钿十六夜云次第看灯俗旧传宝筝重按十三弦人心未必今宵絶兎魄还如昨夜圆尚觉繁华夸乐土何须广乐聴钧天追欢独羡儿童健静对梅花忆往年十七夜云绣帘窣地护轻寒明月来迟鳯蜡残风扫烟花春烂漫云沈星斗夜阑珊醉敲马■〈革登〉还家去谁抱龙香隔院弹试看烧灯如白日鳌山无影海漫漫
　　二月朔日唐宋时谓之中和节今虽不举而民间犹以青囊盛五谷瓜果之种相遗谓之献生子自是城中士女已有出郭探青扫墓设奠者湖中游舫倩价日増矣二日士女皆戴蓬叶谚云蓬开先百草戴了春不老
　　春日妇女喜为斗草之戏黄子常绮罗香词云绡帕藏春罗裙点露相约莺花丛里翠袖拈芳香沁笋芽纎指偷摘遍緑径烟霏悄攀下画阑红紫扫花阶褥展芙蓉瑶台十二降仙子芳园清昼乍永亭上吟吟笑语妬秾夸丽夺取筹多赢得玉珰瑜珥凝素靥香粉添娇映黛眉淡黄生喜绾胸带空系宜男情郎归也未
　　二月十五日为花朝节葢花朝月夕世俗恒言二八两月为春秋之中故以二月半为花朝八月半为月夕也是日宋时有扑蝶之戏今虽不举而寺院启涅盘会谈孔雀经拈香者麕至犹其遗俗也十九日上天竺建观音会倾城士女皆往其时马塍园丁竞以名花荷担呌鬻音中律吕黄子常卖花声词云人过天街晓色担头红紫满筠筐浮花浪蕋画楼睡醒正眼横秋水聴新腔一回催起吟红呌白报得蝶儿知未隔东西余音软美迎门争买早斜簮云髻助春娇粉香帘底乔梦符和词云侵晓园丁呌道嫩红娇紫巧工夫攅枝饾蕋行歌伫立洒洗妆新水卷香风看街帘起深深巷陌有个重门开未忽惊他寻春梦美穿牕透阁便凭伊唤取惜花人在谁根底
　　三月三日俗传为北极佑圣真君生辰佑圣观中修崇醮事士女拈香亦有就家启醮酌水献花者是日观中有雀竿之戏其法树长竿于庭髙可三丈一人攀縁而上舞蹈其颠盘旋上下有鹞子翻身金鸡独立钟馗抹额玉兎捣药之类变态多方观者目瞪神惊汗流浃背而为此技者如蝶拍鸦翻蘧蘧然自若也是日男女皆戴荠花谚云三春戴荠花桃李羞繁华
　　清明从冬至数至一百五日即其节也前两日谓之寒食人家挿栁满檐青蒨可爱男女亦咸戴之谚云清明不戴栁红颜成皓首是日倾城上冢南北两山之间车马阗集而酒尊食罍山家村店享馂遨游或张幕藉草并舫随波日暮忘返蘓堤一带桃栁阴浓红翠间错走索骠骑飞钱抛钹踢木撒沙吞刀吐火跃圈觔斗舞盘及诸色禽虫之戏纷然丛集而外方优妓歌吹觅钱者水陆有之接踵承应又有买卖赶趂香茶细果酒中所需而彩妆傀儡莲船战马饧笙鼗鼓琐碎戏具以诱恱童曹者在在成市是夜人家贴清明嫁九娘一去不还乡之句于楹壁间谓如此则夏月无青虫扑灯之扰僧道采杨桐叶染饭谓之青精饭以馈施主
　　三月二十八日俗传为东岳齐天圣帝生辰杭州行宫凡五处而在吴山上者最盛士女答赛拈香或奠献花果或诵经上寿或枷鎻伏罪钟鼓法音嘈振竟日
　　立夏之日人家各烹新茶配以诸色细果馈送亲戚比邻谓之七家茶富室竞侈果皆雕刻饰以金箔而香汤名目若茉■〈艹梨〉林禽蔷薇桂蕋丁檀蘓杏盛以哥汝瓷瓯仅供一啜而已
　　四月八日俗传为释迦佛生辰僧尼各建龙华会以小盆坐铜佛浸以糖水覆以花亭铙鼓迎往富家以小杓浇佛提唱偈诵布施财物有髙峰和尚偈云呱声未絶便称尊搅得三千海岳昬恶水一年浇一度知他雪屈是酬恩
　　端午为天中节人家包黍秫以为粽束以五色彩丝或以菖蒲通草雕刻天师驭虎像于盘中围以五色蒲丝剪皮金为百虫之像铺其上却以葵榴艾叶攅簇华丽或以彩绒杂金线纒结经筒符袋互相馈遗僧道以经筒轮子辟恶灵符分送檀越而医家亦以香囊雄黄乌发油香送于常所往来者家家买葵榴蒲艾植之堂中标以五色花纸贴画虎蝎或天师之像或朱书五月五日天中节赤口白舌尽消灭之句掲之楹间或采百草以制药品觅虾蟆以取蟾酥书仪方二字倒贴于楹以避蛇虺
　　六月六日宋时作会于显应观因以避暑今会废而观亦不存自此游湖者多于夜间停泊湖心月饮达旦而市中敲铜盏卖氷雪者铿聒逺近是日郡人舁猫狗浴之河中致有汨没淤泥踉跄就毙者其取义竟不可晓也
　　立秋之日男女咸戴楸叶以应时序或以石楠红叶剪刻花瓣扑挿鬓边或以秋水吞赤小豆七粒
　　七夕人家盛设瓜果酒殽于庭心或楼台之上谈牛女渡河事妇女对月穿针谓之乞巧或以小盒盛蜘蛛次早观其结网疎宻以为得巧多寡市中以土木雕塑孩儿衣以彩服而卖之号为摩■〈日侯〉罗
　　七月十五日为中元节俗传地官赦罪之辰人家多持斋诵经荐奠祖考摄孤判斛屠门罢市僧家建盂兰盆会放灯西湖及塔上河中谓之照冥官府亦祭郡厉邑厉坛张伯雨西湖放灯诗云共泛兰舟灯火闹不知风露湿青冥如今池底休铺锦此夕槎头直挂星烂若金莲分夜炬空于云母隔秋屏却怜牛渚清狂甚苦欲燃犀走百灵刘邦彦诗云金莲万朶漾中流疑是潘妃夜出游光射鱼龙离窟宅影摇鸿鸟乱汀洲凌波未必通银浦趂月偏怜近彩舟忽忆少年清泛处满身风露独凭楼
　　八月十五日谓之中秋民间以月饼相遗取团圆之义是夕人家有赏月之燕或携榼湖船沿游彻晓蘓堤之上聮袂踏歌无异白日
　　郡人观潮自八月十一日为始至十八日最盛葢因宋时以是日教阅水军故倾城往看至今犹以十八日为名非谓江潮特大于是日也是日郡守以牲醴致祭于潮神而郡人士女云集僦倩幕次罗绮塞涂上下十余里间地无寸隙伺潮上海门则泅儿数十执彩旗树画伞踏浪翻涛腾跃百变以夸材能豪民富客争赏财物其时优人百戏击球闗扑鱼鼓弹词声音鼎沸葢人但藉看潮为名往往随意酣乐耳瞿宗吉看潮词云嘉会门边翠栁垂海鲜桥上赤栏欹行人指点山前石曽刻先朝御制诗出郭游人不待招相逢都道看江潮今年秋暑何曽减映日争将画扇摇一线初看出海迟司封祠下立多时须臾金鼓连天震忙杀中流踏浪儿垆头酒美劝人尝紫蠏初肥緑橘香店妇也知非俗客奚奴背上有诗囊沙河塘上路岐賖扶醉归来日巳斜怪底香风来不断担头挿得木樨花步入重门小院偏金猊飞袅夜香烟家人笑问归何晚已备中秋赏月筵
　　重九日人家糜栗粉和糯米伴蜜蒸糕铺以肉缕标以彩旗问遗亲戚其登髙饮燕者必簮菊泛茰犹古人之遗俗也又以蘓子微渍梅卤杂和蔗霜梨橙玉榴小颗名曰春兰秋菊
　　霜降之日帅府致祭旗纛之神因而张列军器以金鼓导之遶街迎赛谓之扬兵旗帜刀戟弓矢斧钺盔甲之属种种精明有飙骑数十飞辔往来逞弄解数如双燕绰水二鬼争环隔肚穿针枯松倒挂魁星踢斗夜义探海八蛮进宝四女呈妖六臂哪咤二仙传道圮桥进履玉女穿梭担水救火踏梯望月之属穷态极变难以殚名腾跃上下不离鞍■〈革登〉之间犹■〈犭员〉猱之寄朩也
　　十月朔日人家祭奠于祖考或有举扫松浇墓之礼者八日则以白米和胡桃榛松乳菌枣栗之类作粥谓之臈八粥十五日为下元节俗传水官解厄之辰亦有持斋诵经者立
　　冬日以各色香草及菊花金银花煎汤沐浴谓之扫疥
　　冬至谓之亚岁官府民间各相庆贺一如元日之仪吴中最盛故有肥冬瘦年之说舂粢羔以祀先祖妇女献鞋袜于尊长亦古人履长之义也
　　十二月二十四日谓之交年民间祀灶以胶牙饧糯米花糖豆粉团为献丐者涂抹变形装成鬼判呌跳驱傩索乞利物人家各换桃符门神春帖钟馗福禄虎头和合诸图粘贴房壁买苍术贯众辟瘟丹栢枝彩花以为除夕之用自此街坊箫鼓之声铿鍧不絶矣僧道作交年疏仙术汤以送檀越医人亦馈屠蘓袋同心结及诸品汤剂于常所往来者
　　除夕人家祀先及百神架松柴齐屋举火焚之谓之籸盆烟熖烛天烂如霞布爆竹鼓吹之声逺近聒耳家庭举燕则长幼咸集儿女终夜博戱藏钩谓之守岁燃灯床下谓之照虚耗以赤豆作粥虽猫犬亦食之更深人静或有祷灶请方抱镜出门窥聴市人无意之言以卜来岁休咎是日官府封印不复签押至新正三日始开而诸行亦皆罢市往来邀饮葢杭人奢靡不论贫富俱竞市什物以庆嘉节而光饰门戸涂泽妇女衣服钗环之属更造一新皆故都遗俗也
　　西湖之景天下所稀扪虱新话云蘓东坡酷爱西湖其诗云若把西湖比西子淡妆浓抹总相宜已曲尽西湖情态又诗云云山已作蛾眉浅山下碧流清似眼是更与西子冩真也宋时有张秀才者江西人骤见西湖而叹曰美哉竒哉青山四围中涵渌水金碧楼台相间全似一幅着色山水独东边无山乃有百雉云连万瓦鳞次殆天造地设之景也此语虽粗而西湖面目尽见矣正徳间有日本国使者经西湖题诗云昔年曽见此湖图不信人间有此湖今日打从湖上过画工还欠着工夫诗语虽俳而羡慕之心闻于海外久矣故游湖者挹山水之清晖以诗酒冶思而已歌童舞女已非本色而闾巷鄙人以戏子傀儡杂之溷聒眺聴诚所谓花上晒裩松下喝道者也宋时范景文诗云湖边多少游观者半在断桥烟雨间尽逐春风看歌舞几人着眼到青山可以针砭游湖之病矣
　　西湖夏夜观荷最宜风露舒凉清香徐细傍花浅酌如对美人倩笑欵语也髙季迪西湖夏夜观荷诗云雨晴南浦锦云稠晚待湖平荡桨游狂客兴来惟载酒小娃歌逺不惊鸥半湖月色偏宜夜十里荷香已欲秋为爱前沙好凉景满身风露未回舟
　　西湖观月秋爽最宜烟波镜净上下一色渔灯依岸城角传风山树霏微万籁閴寂自非有清竒之兴超豁之襟不能往也宋时叶梦得夜游西湖纪事叙云张景修与予同为郎夜宿尚书新省之祠曹厅步月庭下为余言尝以九月望夜过钱唐与诗僧可久泛湖时溶银傍山松桧叅天露下叶间薿薿有光微风动湖水滉漾与林叶相射可久清癯坐不胜寒索衣无所有乃以空米囊覆其背自谓平生得此无几因作诗纪之云山风猎猎酿寒威林下山僧见亦稀怪得题诗无俗语十年肝膈湛清辉似兹清赏继躅者稀近有太白山人孙太初者游湖必于秋夜自得之趣良难语人也其诗云一望晴烟破暝幽湖天滟滟月初浮旋携斗酒呼邻父小有盘蔬上钓舟笛咽水龙中夜冷杯摇河影万山秋人间回首悲何事欲览清光最上头又云十里蒹葭雨尽収西湖一望月光浮野袍白帻同幽事菰米莲房作好秋波静龟龙聴醉语夜凉河汉带渔舟髙情尽在形骸外不用逢人说胜游
　　西湖赏雪初霁最宜髙兴者登天竺絶顶及南北两峯俯瞰城闉逺眺海岛则大地山河银溶汞结而予以藐然稊米凌厉刚风恍欲羽化次则放舟湖中周览四山若秋涛耸涌璀璨乗飙而玉树琪花晃然夺目前辈凌云翰游雪湖八咏曲尽景致其鹫岭雪峰云大地浑无一点瑕光明都属梵王家两峰髙并疑堆玉一道中分类剖瓜已为岧嶤知鹫岭还因凛冽记龙沙此时翻忆蓝闗句谁复能开顷刻花冷泉雪涧云下有流泉上有松诸山罗列玉芙蓉垆头又酿谁家酒屐齿应嫌此处踪汲去煮茶随瓮抱引来刳木入厨供涧边亭子无人宿空使猨号昨夜峯巢居雪阁云人间蓬岛是孤山髙阁清虚类广寒朩处恐颠从此穏僧居疑小较来寛瑶花琪树縁边绕玉宇琼楼向上安里外湖光明似镜有梅花处好凭栏南屏雪钟云翠屏花作玉千层楼近钟疎恍若凭和雪送来清沥沥穿云透出慢腾腾华鲸漫忆秋蟾月铁马浑疑夜响氷一百八声纔击罢雷峯又点塔中灯西陵雪樵云湖曲风寒战齿牙不知髙树几翻鸦逺持斤斧黏氷片旋斫柴薪带雪花市上得钱沽斗酒担头悬笠挿山茶路人试问归何处笑指西陵是我家断桥雪棹云山逗晴光玉气浮我来乗兴似王猷桥迷螮蝀髙髙耸船压玻璃细细流雪后未回花外棹雨中曽唤栁阴舟遥思寂寞春寒夜一舸归来起白鸥蘓堤雪栁云寒梢不耐北风狂何似东风万缕黄西子画来蛾黛浅蘓公行处马蹄香兰同旧叶堪为佩藕比新丝可织裳待得春归飞絮乱画桥移近栁边傍孤山雪梅云冻木晨开噪毕逋孤山景好胜披图翠禽巢失应难认皓鹤笼空不受呼已见万花开北陇莫教一片落西湖快晴更待黄昏月疎影随身不用扶
　　菊庄刘士亨雪中登楼望湖上诸山作十絶句其时赵廷玉霍孟旸刘邦彦俞鸣玉各有和韵郡人喧传以为盛事前辈风流可想也今各纪二三首士亨诗峯峦逺近玉崔嵬竹压柴门午未开卧拥青绫迎送懒洛阳县令不须来鸣玉诗羣山凝素郁崔嵬近水梅花冷未开却喜渔舟轻似叶放歌撑出断桥来士亨诗晓来氷柱结檐牙篱外疎梅破一花铁筯自挑黄烛火苦吟谁识老刘又邦彦诗寒封林树玉槎牙银海摇光眩欲花清晓蹇驴湖上去寻梅迷却路三义士亨诗岁晚滕神故作威剪氷裁玉不停飞痴儿禁得双骹冷独立梅边待鹤归鸣玉诗闻说平戎仰圣威玉门闗外马如飞貔貅踏破天山雪笳鼓声中奏凯归士亨诗断氷漾漾立闲鸥偶尔看山到渡头浊酒一壶随处醉老夫不典鹔鹴裘鸣玉诗朔风吹散楚江鸥短策孤吟到水头谁把一竿和雪钓御寒不解着羊裘士亨诗登楼四望白模糊直北天髙是帝都想得征西貔虎士玉门闗外破匈奴孟旸诗乾坤万里尽模糊垒玉堆琼壮旧都不减灞桥吟兴好自裁新句付奚奴邦彦诗鳯山西下雪模糊琪树琼林接故都寒勒老梅香不放欲搥羯鼓倩花奴士亨诗东家酒熟纻旗悬费尽床头子母钱贵贱交游元不少夜深谁泛剡溪船邦彦诗小阁青灯对榻悬敌寒沽酒不论钱夜深拥被清无寐起棹坡仙药玉船鸣玉诗不叹金鱼带未悬半生且富买书钱谁知雪满南湖上时有人维问字船士亨诗白战诗成砚已氷案头饥鼠乱窥灯支离瘦影跏趺坐好是人间戴发僧孟旸诗檐溜无声冻作氷满怀清思对寒灯明朝策蹇西湖去不是寻梅定访僧士亨诗随风杂霰落萧骚破屋难禁一尺髙翻忆少年歌舞梦美人金琖进羊羔邦彦诗玉堂学士擅风骚扫雪煎茶趣自髙留得平生忠节在不惭金帐饮羊羔鸣玉诗中宵映雪读离骚坐待虚窻月影髙宁似五侯歌舞地飞觞燕客醉羊羔士亨诗梦骑白鳯挟飞仙下视齐州九点烟赋就晓寒残月里觉来失却衍波笺鸣玉诗雪深何处吊逋仙湖北湖南锁暮烟吟得暗香疎影句兴来都付薛涛笺士亨诗瑞应丰年不在多黒貂裘敝奈贫何老懐未减峥嵘气独对梅花发浩歌廷玉诗同云黯黯北风多此冷难禁奈老何记得西湖年少日水晶宫里载笙歌邦彦诗刘郎才力近来多不数扬州水部何白雪调髙成絶唱郢人从此愧赓歌
　　杭州男女瞽者多学琵琶唱古今小说平话以觅衣食谓之陶真大抵说宋时事葢汴京遗俗也瞿宗吉过汴梁诗云歌舞楼台事可夸昔年曽此擅豪华尚余艮岳排苍昊那得神霄隔紫霞废苑草荒堪牧马长沟栁老不藏鸦陌头盲女无愁恨能拨琵琶说赵家其俗殆与杭无异若红莲栁翠济颠雷峰塔双鱼扇坠等记皆杭州异事或近世所拟作者也
　　近来官司每值歉岁则禁人游湖以为撙节民财此非通达治体之策也葢游湖必殷阜之家衣食饶裕者未闻有掲债典衣而往者也游湖者多则经纪小家得以买卖趂逐博易糊口亦损有余补不足之意耳假令游湖之禁行矣豪冶之子就其室而酣沈达旦所费宁减于西湖哉范文正公仲淹以礼部侍郎知杭州属岁歉公日出燕湖上纵人游观自春徂夏巷无停轮公又谕诸寺主曰饥岁工廉可以大兴土朩于是诸寺工作鼎沸公又新仓厫吏舍日役千夫监司劾郡守不恤荒政嬉游不节公私营缮伤财疲民公乃条叙所以宴游工作皆发有余之财以恵贫者仰给甚厚是岁两浙皆疲惟杭州宴然又张忠定公咏以工部侍郎知杭州属岁歉民多鬻私盐以博食连捕数百人悉贷之官属请曰不痛绳无以厉禁公曰钱唐十万人饥者八九不藉盐无以取给一旦蜂聚为患何支姑俟秋成乃仍旧贯耳是岁民获安堵二公通变达权皆可为长民者之法也
　　杭州先年有酒馆而无茶坊然富家燕会犹有専供茶事之人谓之茶博士王希范西湖赠沈茶博诗云百斛美醪终日醺碧瓯偏喜试先春烟生石鼎飞青霭香满金盘起緑尘诗社已无孤闷客醉乡还有独醒人因思儤直銮坡夜特赐龙团出紫宸嘉靖二十六年三月有李氏者忽开茶坊饮客云集获利甚厚逺近仿之旬日之间开茶坊者五十余所然特以茶为名耳沉湎酣歌无殊酒馆也
　　宋时湖船大者一千料约长十余丈容四五十人小者二三百料长四五丈容三二十人理宗时尝制一舟悉用香楠木抢金为之然终于不用至景定间周汉国公主得旨偕驸马杨镇乗之泛湖倾城纵观为之罢市是时先朝龙舟久已沈没独小乌龙以赐杨郡王者尚在或传此舟一出必有风雨之异贾似道有车船不烦篙橹但用闗轮脚踏而行其速如飞其它若大緑间緑十様锦胜金羁等船皆民间物也今时湖船大约比宋差小而槛牖敞豁便于倚眺如水月楼烟水浮居湖山浪迹此其尤胜者也童巨卿以子贵封御史行乐湖山手构一室栋宇畧具护以箔幕小可卷舒出则携之或栁堤花坞当心处便席地布屋吟酌其中题曰云水行亭编巨竹为桴放湖中随波流止渺然莲叶也月明风清坠露淅淅吹洞箫芦苇间山鸣谷应闻者泠然有出尘之想题曰烟波钓筏一时风致良可尚也
　　城中秀丽惟紫阳为冠第逼近巡台游人往往逮捕坐是羽流惮居廊宇崩废风景寥落亦可慨也昔宋孝宗欲见光宗而不可得尝倚望潮台闻市民争闹而呼赵官家者叹曰朕呼之尚不至尔呼之何益又理宗凭阑见湖船秉烛酣歌笑曰此必贾似道也使人觇之果然是以天子而未尝禁人游览也蘓子瞻守杭时登府中望海楼诗云楼下谁家焚夜香玉箫哀怨弄清凉是以郡守而未尝禁人歌吹也乃今上日骄而下日谄节级所歴鸡犬皆惊有闻儿啼而杖其父母至捽儿以死者不独禁游紫阳而已不亦重可慨哉
　　蘓州黄勉之省曽风流儒雅卓越罕羣嘉靖十七年当试春官适予过吴门与谈西湖之胜也便辍装不果北上来游西湖盘桓累月勉之自号五岳山人其自称于人亦曰山人予尝戏之曰子诚山人也癖耽山水不顾功名可谓山兴瘦骨轻躯乗危涉险不烦笻策上下如飞可谓山足目击清辉便觉醉饱饭纔一溢饮可旷旬可谓山腹谈说形胜穷状奥妙含腴咀隽歌咏随之若易牙调味口欲流涎可谓山舌解意苍头追随不倦搜竒剔隠以报主人可谓山仆备此五者而谓之山人不亦宜乎坐客为之大笑此虽戏言然人于五者无一庶几焉而漫曰游山必非赏鉴者也

　　西湖游览志余巻二十

　　●钦定四库全书

　　西湖游览志余巻二十一

　　（明）田汝成 撰

　　○委巷丛谈

　　杭州山脉发自天目然天目有东有西东天目之脉萃于余杭结局于径山西天目之脉萃于钱唐结局于西湖故天目者杭州之主山也王气郁葱帝王奠宅而钱氏偏霸宋室南迁兆不诬矣度宗时天目山崩识者曰天目崩地脉絶潮不应水脉絶国事去矣或有为之诗云天目山前水啮矶天心地脉露渔溪西周冷浸孤陵月未必迁岐说果非信乎天目之兴废有闗于杭州也
　　径山在临安余杭二县之间乃天目之东北峯也有径路通天目故曰径山唐代宗时髙僧法钦辞其师马素而游方请示所止素曰乗流而行遇径即止钦至山下问途于樵者对曰此径坞也钦遂结庵焉俄有素衣老人拜于前曰我龙也愿挈归天目以此为师立锡今五峯之间有龙井者是也
　　武林本曰虎林唐避帝讳故也山自天目而来为灵隠后山顿伏至仪王墓后若龙昻首颔下石隠隠有斧凿痕故老相传以为宋太祖又以为徽宗用望气者言凿去虎颔又谓髙宗尝梦虎惊因凿焉未知孰是今北闗门内有小山亦曰武林宋时太乙宫万寿寺皆在其所而梦梁録以此为杭州主山灵隠为杭州客山失脉络之次第矣
　　说文云江水东至会稽山阴为浙江又渐水出丹阳黟中东入海今钱唐浙江是也秦始皇度浙江至会稽又庄子有浙河则浙名旧矣桑钦载渐水所经入正今浙江而不名为浙渐字近浙而相变如邾邹则浙之得名既以先秦而桑钦更以为渐何也许氏浙水渐水又复两出皆不可晓黟中今徽州也休宁县有浙溪溪上有浙岭而婺州亦有浙溪二州水皆相会桐庐而遂泛杭越间入海则本其发源因名为浙亦无抵牾更名为渐者字之讹也
　　唐僧诗曰到江吴地尽隔岸越山多陈后山曰声言随地改吴越到江分善谑者曰此吴越堠子诗也其谑亦有理然以后山之博而于吴越二州分境亦随世言之似未谛审也按国语越虽为吴所侵栖之会稽然其国境北至御儿御儿今嘉兴县御儿乡亦曰语儿句践伐吴用御儿人涉江袭吴胜之夫御儿之人越王得以为用则御儿之地隶越籍审矣则吴境何尝抵江耶
　　潘同浙江论云胥山西北旧皆凿石以为栈道唐景龙四年沙岸北涨地渐平坦桑麻植焉州司马李珣始开沙河胥山者今吴山也而俗讹为青山其时沙河去胥山未甚逺故李绅诗曰犹瞻伍相青山庙又曰伍相庙前多白浪景龙沙涨之后至于钱氏随沙移岸渐至铁幢今新岸去胥山已逾三里皆为通衢至宋绍兴间红亭沙涨其沙又逺在胥山西南矣
　　龙山河自鳯山水门直至龙山闸旧有河道计十余里长一千二百五十一丈置闸以限潮水宋以逼内河道不通舟楫因久堙塞元至大元年江浙令史裴坚言改修之便延佑三年行省丞相托克托令民浚河长九里三百六十二步造石桥八立上下二闸仅四十日而毕工至正六年其子达实特穆尔来为行省平章复疏之舟楫虽通而未达于江也皇明洪武七年参政徐本都指挥使徐司马以河道窄隘军舰髙大难于出江拓广一十丈浚深二尺仍置闸限潮舟楫出江为始便今以河髙江低改闸为坝
</div>
    <div class="pagination">
<a href="西湖游览志余_page8.html">上一页</a><span>...</span><a href="西湖游览志余_page4.html">4</a><a href="西湖游览志余_page5.html">5</a><a href="西湖游览志余_page6.html">6</a><a href="西湖游览志余_page7.html">7</a><a href="西湖游览志余_page8.html">8</a><span class="current-page">9</span><a href="西湖游览志余_page10.html">10</a><a href="西湖游览志余_page11.html">11</a><a href="西湖游览志余_page12.html">12</a><a href="西湖游览志余_page13.html">13</a><a href="西湖游览志余_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
