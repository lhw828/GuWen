<!DOCTYPE html>
<html>
<head>
    <meta charset="UTF-8">
    <title>嘉泰会稽志 - 第 66 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉泰会稽志 - 第 66 页/共 73 页</h1>
    <div class="content">云门寺画华严经变相赞马鸿篹田琦分书碑无岁月
吴越忠懿王诗丁未岁仲冬自丹丘归国由南明川礼瑞像因抒二十八字熙宁己酉刻石
钱忠懿王二书付长老重曜有吴越国印刻石在云门净云庵
　求遗书
本朝崇文总目为书三万六百六十九卷嘉佑中从左正言秘阁校理吴(及之)请下　诏购遗书每一卷支绢一疋五百卷与文资自是献书者甚众及高丽来朝亦数献书至宣和中册府所藏充仞栋宇而　禁中藏书尤盛设官校勘谓之
御前书籍更变故丧亡略尽至
高宗巡幸至吴中虽
祖宗谥号亦亡之但称庙号建炎三年因考求字训而有司言止有广韵俟求访得集韵乃可尽见其散亡乃至于是绍兴十三年始建秘书省于临安天井巷之东仍　诏求遗书于天下首命绍兴府录朝请大夫直秘阁陆宰家所藏书来上凡万三千卷有奇时置局于班春亭命新信州教授虞(仲（王缶）)新江东安抚司准□差遣陆(淞)等数人校勘书手百余人再阅岁乃毕今四库所藏多其本也先是有布衣诸葛行仁亦会稽人进所藏书八千五百四十六卷赏以官寔绍兴五年六月也陆氏书几倍之时秦(桧)当国以其尝为李(光)所荐故不复议褒录
　藏书
越藏书有三家曰左丞陆氏尚书石氏进士诸葛氏中兴秘府始建尝于陆氏就传其书而诸葛氏在绍兴初颇有献焉可以知其所蓄之富矣【二事见求遗书门尚书则石公公弼也】陆氏书特全于放翁家尝宦两川出峡不载一物尽买蜀书以归其编目日益巨诸葛氏以其书入四明子孙犹能保之而石氏当尚书亡恙时书无一不有又尝纂集前古器为图记亦无一不具其后颇弗克守而从子大理正邦圻尽以金求得之于是为博古堂博古之所有众矣其冥搜远取抑终身不厌者后复散出而诸孙提辖文思院继曾稍加访寻闲亦获焉三家图籍其二氏尝更废迁而至今最盛者惟陆氏初荆国王文公临川人其从诸孙寔来暨阳今为直宝文阁厚之平生澹泊无他好独好聚金石刻甚于嗜欲又特精鉴故所得尤多自三代彝鼎款识秦汉以降碑篆铭碣悬崖断壁题字纪绩收刓补缺整缉漶灭皆大□于所著复斋金石录家世有右军茧纸建安帖尤所宝惜常以自随其它汗牛充栋矣迨至晚年遂谓无可欲者盖爱之专有之又丰世共知之当是为一家云
会稽志卷第十七
　草部
　　稻
会稽之产稻之美者紫珠便粮（禾畾）散黄籼【音仙字书云粳稻也今会稽独有黄籼之名宅无以籼名者徽饶之闲例谓小米为籼与此不同】粳贯乌黏粳贯【越人谓芒为黏下同】其蚤熟曰蚤白稻【一名回犁望】乌黏蚤白宣州蚤【一名下马看】蚤占城【凡占城土人皆谓之金成不知何义也一名六十日相传云唐太宗伐占城国得其种国史祥符五年　上以诸路微旱则稻悉不登遂遣使福建取占城稻三万斛分给江南两浙三路转运使令择民田之高卬者分给莳之谓之旱稻仍出种法示民】其次则曰白婢暴红婢暴八十日【三者亦占城之属秋初乃熟其收晚于蚤占城】八月白红（禾畾）红莲子上秆青【一名中秋白】赤壳大张九小张九红黏白稻泰州红黄岩硬秆白糯秆白【三者亦占城之属】午内青丝青虾便撩撒【它谷浸近兼旬芽而后撒此一种但浸一夕遽撒之也】（打去丁改畾）泥乌冷水乌【山乡地寒处所宜种也】下路乌红占城【八月乃刈似婢暴而晚】叶里藏【谓禾（上此下米）挺然出穗之上与它稻异】其得霜乃熟曰寒占城见霜稻狗蜱稻九里香七月始种得霜即熟曰黄稑【后种先熟曰稑说文云稑疾熟也】再熟曰魏撩【刈稻之后余（左禾右虎去几改且）再熟】糯之属曰长黏糯【一名白稻糯】师姑糯黄籼糯高脚糯海漂来糯仙公糯旱糯【稑种如粟】光头糯【谓秃芒也】光头白稻糯红黏糯自知糯【 暴之不变非其主不知也】定陈糯晚糯【一名红（禾畾）糯汁酽而清马融云今之宜成会稽稻米清似宜成以为酒名盖诸秫为酒不如稻糯之清也】紫珠糯赤壳糯金（金□）糯【 妆细多汁亦占城之属】凡五十六种职方氏云扬州荆州其谷宜稻是也山阴会稽山泽所殖大概如此虽不尽无几矣若通属邑言之当不止此博询远考尚以俟后之君子
　　穄
穄稷也会稽谓之穄粟穄非粟也吕氏春秋曰饭之美者有阳山之穄高诱曰关西谓之（麻黍）冀州谓之（□黍）【苦见反】广雅云（□黍）穄也字书云（□黍）（麻黍）也又云（麻黍）穄也释本草者云楚人谓之稷关中谓之（麻黍）先儒以为粟类或言粟之上者其辞疑而未决盖未始深究耳大抵稷穄（麻黍）（□黍）一物而四名各因其俗为之名尔沈存中笔谈云稷乃今之穄也齐晋之人谓即积皆曰祭乃其土音无他义也齐民要术精博可爱于此乃置而不辩崔寔曰（麻黍）黍之秫熟者一名穄亦非也今吴越泽国唯山乡高原有种穄者而谓之穄粟以其米颇类粟也盖尝考之今会稽山乡所种穄其苗类黍其穗如稻殊与粟异米大于粟秆大于指而高诗云黍稷稻梁禾麻菽麦是为八谷董仲舒云禾是粟苗汜胜之种殖书云禾即是粟说文曰禾嘉谷也粟嘉谷之实也八谷巳有禾不应云稷复是粟明矣本草有稷而不载穄亦明稷即是穄也尔雅云粢稷郭璞注云今江东人呼粟为粢然则郭亦误意稷为粟也按周礼疏云尔雅言粢稷者为稷是五谷长在器曰盛簠盛稻粱簋盛黍稷故曰粢盛总而言之六谷皆是粢故小宗伯云辨六粢之名物是也岂谓稷为粟哉又疏云月令中央土食稷与牛五行土为尊故知稷是五谷长许慎说文亦云稷为五谷之长韩子曰黍为五谷之长祭先王以为上盛它有类此者亦各因其说为主然以稷名粢当以尔雅为正 
　　蚤粟 
蚤粟二月中种夏熟名蚤黄粟其别曰椎头蚤粟晚粟五月种秋熟一名丹糠粟皮色微红糯粟与晚粟同熟尔雅曰众秫郭璞注云黏粟也大要糯粟为秫稻秫为糯黍稷粟皆曰秫内则有稻醴黍醴粱醴则粱亦有秫本草注云凡黍稷粟秫粳糯是也今越人不复辨粳粟皆谓之糯今从其俗木粟秆大径寸苗如芦高丈余粒比粟殊大皮黑性黏亦是秫尔乡民但用作餈入秋始熟盖亦黍属北方宜黍其高可蔽人畜野兽故北人谓之黍林越人名曰木粟以其似粟而高大也齐民要术所引木稷木禾亦此义也月令孟秋农乃登谷注云黍稷之属及是始熟疏云郑司农注先种后熟曰穜后种先熟曰稑而不见谷名后郑引诗云黍稷穜稑意黍稷皆有穜稑云百箭粟秋熟似稗而米粝性疏解乡民以和糯粟作饭取其黏解相济羊角粟一名章家蚤牛绳糯粟与百箭粟同时椎头糯粟穗短而大以酿胜它粟白秆粟以秆白得名毛粟如狗尾草色黄米白它粟皆无毛本草惟青粱黄粱白粱有毛陶隐居云几云粱米皆是粟类唐注云出蜀汉商浙闲亦种之然则亦黄粱耳丁钤粟穗生两岐状如丁钤烟脂糯粟苗秆穗皆赤殆亦丹黍之属也灰粟树叶皆如灰藋苗头如丹高丈许米如苋子或云灰粟即苜蓿汉使采其种西域天子益种离宫□者西京杂记曰苜蓿一名怀风或谓光风其花有光彩故名苜蓿怀风罂子粟本草云和竹沥煮作粥食之极美一名象谷一名米囊一名御米花红白色似髇箭头中有米嵩阳子曰其花四叶有浅红晕子今医家皆用其壳治滞下之疾而本草于本条内不载乌禾似稗【见本草】会稽乡民直谓之稗子岁不熟则民蓺之以代粮与黄稑同时其收倍而多熟汜胜之书曰稗既堪水旱种无不熟之时又特滋茂芜秽良田亩得二三十斛宜□凶年稗米捣取炊食之不减粱米又可酿作酒酒势美酽尤踰黍秫魏武使典农种之顷收二千斛斛得米三四斗大俭可磨食之丰年可饭牛马汉志曰种谷必杂五种以□菑害
　　大麦
广雅曰大麦麰也小麦（禾来）也说文曰麦金也金王而生火王而死故月令仲秋乃劝种麦孟夏农乃登麦大麦立夏前熟新谷未登民屑麦作饭赖以济饥故月令仲秋乃劝种麦毋或失时郑玄注云麦者接绝续乏之谷尤宜重之西汉云士食半菽亦如今之屑麦饭也曰晚大麦种长而子多与小麦齐熟曰六棱麦曰中蚤麦曰红黏糯麦堪作酒皆大麦之别曰小麦小满前熟曰蚤白麦曰松蒲麦秃芒如松房曰娜麦穗如大麦而米则小麦也皆小麦之别曰荞七月种九月熟然畏霜得霜辄枯秋无霜则荞大熟凶年民饥有教以寄种荞者于麦陇闲杂下荞子麦苗未长而荞巳刈是岁霜晚荞熟民赖以济然浙东蓺麦晚有至九月者故土人亦或刈荞而种麦董仲舒曰春秋他谷不书至于麦禾不成则书之以此见圣人于五谷最重麦禾也
　　粱 
杨泉物理论曰粱者黍稷之总名稻者溉种之总名菽者众豆之总名也先儒曰大豆胡豆也疏本草者大要指乌豆为大豆尔生民之诗曰蓺之戎菽戎菽即大豆后稷之所殖也尔雅曰戎菽谓之荏菽豆角谓之荚其叶谓之藿其茎谓之萁今淮颍闲谓豆田为角田盖以此会稽所产其植者曰乌豆白豆青豆褐豆赤豆菉豆茶菉豆赤小豆白小豆五月乌豆豌豆七日豆【一名毛豆】三收豆黑豆之小者广志云重小豆一岁三熟是也其蔓生曰羊角豆白（上竹下稨）豆黑者曰白眼豆【一名鹊豆言斑驳似鹊】紫花者结实而芽紫曰紫眼豆皆一种尔其荚可烝食蚕豆江豆刀鞘豆荚长尺余豆颗大于棋子
　　（艼去丁改瓜）米 
（艼去丁改瓜）米雕胡也周官云鱼宜（艼去丁改瓜）疏云谓同是水物相宜尔其根生台曰菰菜是也吴中（艼去丁改瓜）米为多会稽菰菜亦富而米绝少西京杂记云会稽顾循事母至孝母好食雕胡饭循常躬自采撷家近大湖湖中自生雕胡无复余草
　　竹
竹本出会稽所谓会稽之竹箭者盖二物也戴凯之竹谱曰竹之别类有六十一焉盖总而言之也今会稽之产曰早筀曰晚筀曰黄筀曰绵筀曰箭箭之别名曰筱箭为矢村故亦谓矢为箭尔雅曰（上竹下怠）箭萌音徒哀反周礼有箈菹笋菹郑康成云竹萌曰笋箭萌曰（艼去丁改治）音迨曰筋竹曰慈竹酉阳杂俎云筋竹笋未成竹时堪为弩弦慈竹夏月经雨滴汁下地生蓐似鹿角色白食之巳痢曰水竹曰桃枝竹作薎殊韧堪织簟书云蔑席黼纯孔安国云薎桃枝竹也曰石竹桃枝石竹小而密人家多殖之以当篱援谢灵运山居赋云水竹依水生甚细密吴中以为宅援然水竹大者围数寸其细密乃不能如桃枝石竹也曰黄苦曰青苦曰白苦曰紫苦是四苦亦出山居赋曰顿地苦坚中可以为矛曰掉颡苦节疏曰湘簟苦曰油苦曰石班曰乌末曰淡竹曰劫竹今会稽煮以为纸者皆此竹也苦竹亦可为纸但堪作寓钱尔曰湘斑曰金竹【一名闪竹】曰角竹曰紫竹曰油竹曰木竹坚中曰方竹曰公孙竹高不盈尺可为几案之玩筱之叶曰箬凡此非土产则不录尔雅曰莽数节桃枝四寸有节粼坚中簢筡中一疏一数一虚一实亦以见竹之类不一也黄鲁直以为竹种类至多而着为书如竹谱之类皆不详欲作竹史一书竟不果成山海经曰竹六十年易根易根必花实而枯死实落土复生六年而成（田童）了作穗似小麦竹花曰复死曰（上竹下纣 ）【 丈九切】唐末陇西民饥相食是年忽山中竹皆放花结子色红而纤舂治作饭香美珍于粳稻民相挈就食如市或杂荤肉食之辄中毒呕哕有毙者自此竹皆立枯政宣闲越州竹生花徐州柏生花太师蔡京贺表云独挺岁寒之节诞敷朝艳之荣百萼匀红耀鹤栖之旧干七枝竞翠伫凤实以来仪议者谓竹生花则实而枯非可贺也竹性亦喜东南引生故古之种法云斸取东南引根于园角西北种之久之自当满园语曰西家种竹东家治地言其滋引而生来也汉书曰齐鲁千亩桑渭川千亩竹此其人皆与千户侯等
　　荇 
荇尔雅曰莕接余亦或谓之凫葵故会稽人亦谓之荇菜丛生水中茎如钗股叶在茎端随水浅深陆玑尔雅疏云接余上青下白鬻其白茎以苦酒浸之脆美可案酒
　　苹 
苹韩诗曰沈者曰苹浮者曰藻盖藻萍类也似槐叶生道□浅水中与萍杂至秋则紫今会稽谓之马薸亦呼紫薸
　　藻 
藻水草之有文者生乎水下而不能出水之上孔子曰管仲镂簋而朱纮山节而藻梲说者以为藻取其文盖藻非特为取其文亦以禳火今屋上覆橑谓之藻井取象于此风俗通曰殿堂宫室象东井形刻作荷菱所以厌火与此同义
　　海藻 
海藻尔雅曰（爻荨）海（艼去丁改漅）如水藻而大似发黑色生深海中陈藏器本草以为尔雅所谓纶似纶组似组东海有之正为二藻也善疗瘤瘿夫颈处险而瘿今汝洛闲多焉而浙右闽广山岭重阻人鲜病之者按本草海藻昆布青苔紫菜皆疗瘤瘿结气被海之邦食此故能疗之也
菱一名芰屈到嗜芰即此是也亦名薢茩说文云楚谓之芰秦谓之薢茩越人谓小者为剌菱大者为腰菱今俗但言菱芰诸草木书亦不分别惟武陵记云四角三角曰芰两角曰菱其花紫色昼合宵炕随月转移犹葵之随日也越中所产进罗文菱最大即所谓腰菱也
　　虞蓼 
虞蓼此即蓼之生水泽者也诗曰其镈斯赵以薅荼蓼荼陆草也蓼水草也以薅荼蓼则高下无所不治且因暑雨化之则草不复生而地美盖非特去草之害亦以醲其田畴故荼蓼朽止于是黍稷茂止也月令季夏烧薙行水利以杀草如以热汤可以粪田畴可以美土疆此之谓也诗曰未堪家多难予又集于蓼蓼言辛苦也吴越春秋曰越王念复吴怨卧则切之以蓼冬则抱冰夏则附火言其刻志如此
　　芡 
芡叶似荷而大生而有芒剌越人云荷华日舒夜敛芡华昼合宵炕此阴阳之异也方言曰北燕谓之（艼去丁改役）青徐淮泗之间谓之芡南楚江淮之闲谓之鸡头或谓之鴈头周官笾人加笾之实菱芡（上卤下木）脯所谓笾豆之实水陆之品也今山阴梅市之鸡头最盛有一户种及十八里者然亦有数等小白皮最佳大白皮中白皮其皮颇坚难啮黄嫩又太软皆不逮也其柄又可为葅甚美越人谓之藕梗其实芡柄耳
　　苹 
苹一名蓱无根而浮常与水平故曰苹也会稽谓之薸言无定性漂流随风而巳周官萍氏掌水禁郑氏云以不沈溺取名盖使之几酒谨酒也月令季春曰萍始生旧说萍善滋生一夜七子一曰萍浮于流水则不生于止水则一夕生九子故谓之九子萍淮南子曰夫萍树根于水木树根于土天地之性也世说杨华入水化为浮萍不知信否
　　水僊 
水僊本名雅蒜元佑闲始盛得名黄鲁直张文潜皆极称之鲁直初以为可比梅故曰乞与江梅定等差既而曰但枝不及梅耳故又曰只比江梅无好枝今山阴此花有两种一曰水僊一曰金盏银台金盏银台香既差减格韵亦稍下故徐师川水僊诗曰金盏银台何足比也园丁以为此花六月并根取出悬之当风八月复种之则多花或曰多粪之花自多又曰但勿移三四年数灌溉之而巳不必它法也
　　荷 
荷总名也华叶等名具众义故以不知为问谓之荷也昔人正名百物有是哉故曰万物有成理而不说郭璞以为芙渠一名芙蓉按说文未发为菡萏巳发为芙蓉芙蓉华之号也盖亦通曰芙蕖毛诗传云荷芙蕖也其华萏说文以为其华曰芙蓉其秀曰菡萏其实曰莲莲之茂者曰华今其的中有青为薏皆倒生两牙一成芰荷一蕅荷也又生一牙为华澫荷帖水生蕅者也芰荷无蕅卷荷也与华偶生出乎水上亭亭如伞是亦谓之伎荷【薏音忆伎立也】山阴荷最盛其别曰大红荷小红荷绯荷白莲青莲黄莲千叶红莲千叶白莲大红荷多藕小红荷多实白莲藕最甘脆多液千叶莲皆不实但以为翫耳出偏门至三山多白莲出三江门至梅山多红莲夏夜香风率一二十里不绝非尘境也而游者多以昼故不尽知
　　藕 
藕尔雅曰其本蔤其根藕盖茎下白蒻在泥中者曰蔤藕偶生又善耕泥引长故藕之文人耦名之亦曰藕赵辟公杂记曰藕能移鲤能飞能守越人谓六七月闲藕最佳谓之花下藕又特出罗文在禹庙前它皆不逮其梢纤细者可和芥为菹甚美
　　芹
芹诗曰觱沸槛泉言采其芹水菜也一名水英尔雅谓之楚葵列子以为客有献芹者乡豪取而尝之蜇于口惨于腹也芹实嘉蔬今和芥或以酰酱和之为菹绝妙列御寇之言殆出北方未尝食芹者尔越城白马山产芹最美
 
　　莼 
莼字一作（艼去丁改纯）泮宫曰思乐泮水言采其茆茆即莼也久食大宜人合鲋鱼食之佳尤宜老人叶如荇菜而紫茎大如箸柔滑可羹齐民要术云莼性易生水深则茎肥而叶少水浅则叶多而茎瘦陆士衡云吴中有千里莼羹但未下盐豉尔然萧山湘湖之莼特珍柔滑而腴方春小舟采莼者满湖中山阴故多莼然莫及湘湖者或云温病起者勿食犯之辄死
　　蘜
蘜尔雅曰蘜治蘠今之秋华鞠也月令季秋云鞠有黄华曰有者非其有之时也春秋传曰有者不宜有也周官后蚕服鞠衣鞠衣色黄象鞠鞠盖华于阴中其华则又中之色也故鸟兽草木之名孔子欲学者之多识而记礼者以为衣服在身而不知其名为罔也会稽昌安门内朱通直庄有佳菊数十种
 
　　刘寄奴
刘寄奴治金疮其详见宋武帝纪此其得名之始也本草总云生江南掌禹锡注云出越州目华子注治心腹痛止霍乱暴下今乡民每腹痛辄煮饮其汁亦多验
 
　　马兜零
马兜零本草日华子注云越州七八月采
 
　　玉芝
玉芝出陶宴岭一名鬼臼一名山荷叶一名唐婆镜花色正红生叶下故又名羞天花其根一岁生一臼取其臼以面如馄饨皮褁炊熟吞之日三枚可以辟谷令人精神旺而力不衰盖仙药也本草注云亦出会稽一名九臼
　　忍冬
忍冬一名老翁须一名金银藤一名毛藤一名鹭鸶藤一名鸳鸯藤出秦望山鹅鼻山三山及镜湖中水涯香如荼（艼去丁改縻）末利之属亦可植园圃轩槛为架承之治疽疮解百毒有奇效医家类能言之故不详载
 
　　蕨
蕨尔雅曰蕨（艼去丁改鳖）初生无叶可食状如大雀拳足黄鲁直诗云蕨芽新长小儿拳盖此意齐鲁曰（艼去丁改鳖）广雅曰蕨紫藄非也尔雅曰藄月尔郭璞注云藄即紫藄也似蕨可食郭注亦非也本会稽山闲有一种似蕨而毛紫色土人谓之蕨藄亦谓之毛蕨乃不可食乡人但以藏茧及藉杨梅取其性疏而不浥郁也蕨青而藄紫故曰紫藄也今会稽人以蕨配笋为茹尤珍美东坡诗云惭愧春山笋蕨甜是也
 
　　大蓼
大蓼一名马蓼茎大而赤生水泽中高丈余说文云笼天蘥也诗曰山有扶苏隰有荷华山有桥松隰有游龙盖一名游龙桥高也游纵也以纵故谓之龙上耸曰桥山海经曰其上多桥木而郑读曰槁误矣山阴池泽所在有之
　　葛
葛性柔仞蔓生可衣女事之烦辱者故葛覃引以为赋盖知稼穑之艰难则可以为王矣知女功之勤劳则可以为王后矣夫礼后织玄紞今乃亲葛事如此者盖王后亲蚕以劝女功之正事亲葛以劝女功之余事丝麻者本事也（艼去丁改项）葛者余事也葛所以为絺绤也今五云门外有葛山焉吴越录曰越王种葛于此其民歌曰尝胆不苦味如饴令我采葛以作丝是也蕺蕺山所产最多叶似荞麦肥地亦能蔓生茎紫赤色多生山谷阴处吴越春秋云越王嗜蕺常采于此故以名山本草云关中谓之葅菜齐民要术亦有蕺葅法然生撷之小有臭气凶年民斸其根食之谚云丰年恶尔臭荒年莱尔救
 
　　菰菜
菰菜菰蒋草也江南呼为茭草秣马甚肥尔雅云出隧蘧蔬郭璞注云似土菌生菰草中今江东啖之音氍（叟毛）盖一名出隧也张揖云氍（叟毛）毛席取其音同本草注云生江东池泽菰葑上如菌葑是菰根岁久浮在水上者葑越人读如讽刺之讽暴干可供然烧吕氏春秋曰菜之美者越路之菌是也今谓之茭首盖茭心生台至秋如小儿臂其白如藕而软美异常每年移根濯洗极洁种之则无黑脉经年不种则黑脉生矣本草名菰首乃知俗谓之茭首亦有所本
 
　　昌蒲
昌蒲今会稽有一种叶有脊如剑谓之鴈荡昌蒲生石上节殊密当不止一寸九节也今人多以拳石或沙中种之为几案之翫陶贞白言真昌蒲古人谓之兰荪四月五月亦作小厘花也今东闲溪侧又有名溪荪者根形气色极似石上昌蒲而叶正如蒲无脊俗亦呼为昌蒲误矣此物但能辟蚤虱不堪服食即今之水昌蒲一名白昌一名昌阳韩退之云訾医师以昌阳引年是也此物种之易茂但须岁一移种则根大不然渐小周礼朝事之豆有昌本麋臡说者谓昌本昌蒲根切之四寸为菹左传飨有昌歜白黑形盐服氏云昌歜昌本之菹然四寸切之恐非溪荪之根不如是之大则通谓之菖蒲可也香草之类大率多异名所谓茞即今之白芷是也蕙今零陵是也芸今七里香是也叶类豌豆作小丛生其花极芬香经秋叶闲微白如粉汗辟蠹殊验
 
　　蒲萄
蒲萄盛于西北会稽有浆水马脑二种味亦佳魏武有言末夏涉秋尚有余暑酒醉宿酲掩露而食甘而不饴酸而不酢庾信言北地园种户植接荫连架今会稽虽富有此果然俗乃谓不利主人果成主多徙去故居室忌种之又俗谓梓芭蕉皆不利主民庐了无一本惟士大夫园宅及僧寺乃时有之
 
　　凌霄花
凌霄花天下凌霄藤必依大树独西都富韩公园归政堂前一株不附它木而生高三四丈岁着花数百晁以道寄季申诗云故园多谢凌霄木直到丹霄上上头盖指此也今山阴最多有一岁三着花者
 
　　三白草
三白草出镜湖泽畔初生不白入夏叶端方白农人候之以莳田三叶白苗毕秀矣
 
　　菘
菘性陵冬不雕四时长见有松之操故其字会意而本草以为交耐霜雪也旧说菘菜北种初年半为芜菁二年菘种都绝芜菁南种亦然盖菘之不生北土犹橘柚之变于淮北芜菁即蔓菁似菘而小有台一名葑一名须尔雅曰须薞芜也方言曰陈楚之闲谓之丰赵魏之郊谓之大芥其紫华者谓之芦菔一名来菔所谓温菘是也来菔言来麰之所服也今浙西种芜菁者浸多临安亦盛唯越土不宜汉桓帝诏曰横水为灾五谷不登令所伤郡国皆种芜菁以助民食此可以度凶年救饥馑往岁会稽尝有人种乃不生根久亦变为菘张右史文潜诗云蔓菁至南皆变菘其美在上根不食是也
 
　　薤
薤种法一本率七八支谚曰葱三薤四言种葱者三支一科薤即四之支多者科辄圆大故薤本难拔古以拔薤譬强宗乃取此义尔雅曰薤鸿荟即此是也葱亦薤蒜属齐民要术以为种葱良地三翦薄地再翦八月止不止则葱无袍而损白盖葱青谓之袍会稽园夫蓻葱有两等其小而美者曰太官葱韭者久也一种永生说文曰一种而久者故谓之韭内则曰脍春用葱秋用芥豚春用韭秋用蓼葱与芥阴物也韭与蓼阳物也
 
　　瓜
瓜性恶香尤忌闻麝麝气触之乃至一蔕不收诗曰绵绵瓜瓞大曰瓜小曰瓞尔雅曰瓜曰华之桃曰胆之华取譬于华胆取譬于胆礼为天子削瓜副之巾以絺为国君削瓜华之巾以绤盖华若草木之华副绝而不属华析而不绝墨子曰甘瓜苦蔕天下物无全美也越有银瓜握青瓜算筩瓜握青谓其小可藏握中银以色名筩以状名又有蜀阜瓜图经越有蜀阜山岂以是得名与吴桓王时会稽尝有五色瓜出述异记
 
　　苋
苋有红苋白苋紫苋三色今会稽园蔬但白苋尔传曰青泥杀鳖得苋复生今人食鳖忌苋其以此乎红苋一名马齿苋本草云节叶闲有水银每苋十斤可得水银多至十两水银曰汞会稽谓草芽亦曰羕今人呼剌羕菜羕之类是也凡草大率多汞故曰羕今夫挺然茂擢者汞使之然也故曰汞贡而上铅沿而下岂独草为然哉
</div>
    <div class="pagination">
<a href="嘉泰会稽志_page65.html">上一页</a><span>...</span><a href="嘉泰会稽志_page61.html">61</a><a href="嘉泰会稽志_page62.html">62</a><a href="嘉泰会稽志_page63.html">63</a><a href="嘉泰会稽志_page64.html">64</a><a href="嘉泰会稽志_page65.html">65</a><span class="current-page">66</span><a href="嘉泰会稽志_page67.html">67</a><a href="嘉泰会稽志_page68.html">68</a><a href="嘉泰会稽志_page69.html">69</a><a href="嘉泰会稽志_page70.html">70</a><a href="嘉泰会稽志_page71.html">71</a><span>...</span><a href="嘉泰会稽志_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
