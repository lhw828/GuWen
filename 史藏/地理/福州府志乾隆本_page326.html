<!DOCTYPE html>
<html>
 <head>
  <meta charset="utf-8"/>
  <title>
   福州府志乾隆本 - 第 326 页/共 388 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福州府志乾隆本 - 第 326 页/共 388 页
  </h1>
  <div class="content">
   郑惇典　字君勑，侯官人。嘉靖壬戌进士，授无为州知州。历刑部郎中，出知袁州府。廉公有威，励精果断，拊循贫弱，禁戢豪强，清逋负，节浮冗，境内肃然。袁人为之谣曰：“抱案吏从冰上立；诉冤人向镜中来。”先在无为，筑圩以障水患，民至今德之。《萍乡县志》、《无为州志》合纂。
　　陈元佑　字周侯，侯官人，恭畏敏达。少多病，精于医，耻以是名，凡馈谢不受也，特人莫不神其术而高其行。嘉靖间，以贡历临川教谕，举江西乙卯乡试，擢建昌教授，以遂宁王傅致仕。年八十余卒。万历《府志》
　　郑元韶　字善夫，侯官人。嘉靖中，任松江同知。会巡抚林润奏请履亩均粮，元韶以才望擢按察司佥事，赐敕专理。遍历阡陌，画经界，绘形版籍，书其步积之数，乃量腴瘠，分上、中、下以定赋，复请以五年一编徭役，著为令。自是民户一年力役，得五载休息焉。[HT6SS]《江南通志》
　　陈梦龙　字启瑞，侯官人。嘉靖甲子举人，令合浦，有惠政。持己方严，不能媕娿事上官，以采珠忤抚臣归。奉父母，极甘旨，取诸父兄弟子孙，聚居宇下，服食婚姻，费皆己出，稍不给，辗转称贷，无替其初。岭南叶春及为之传，有“归谢一钱，居希百忍”语。[HT6SS]《福建通志》
　　赵　奋　字庸卿，侯官人。嘉靖乙丑进士，乞就广文，得温州学教授。寻擢宁波府推官，仁恕不苛，议狱多所平反。召入为给事中，时有谠言，与执政不合。出守广平府，廉慈之声，溢于畿辅。举卓异，受旌，转河南督学，称得人。以疾乞归卒。奋与兄璧友爱无间。万历《府志》
　　郑克恭　怀安人。由岁贡任峡江教谕。以师道自持。月试诸生，评其文，无不心服。言稍及利，色即赭然。复以邑诸生取罪当路，罢归，士皆泣送不忍舍。参《临江府志》
　　林应训　字子启，怀安人。隆庆辛未进士。万历初，由南昌令擢南御史。先是，嘉靖中，常、镇、苏、松四郡，苦洪水为患，又河冲汜泗州，几陷陵寝。至是廷臣推可使治水者，乃命应训。应训躬胼胝，积五载而功成，江南水患以息。升尚宝寺卿，后奉旨建崇报坊于郡城西，扁曰“功侔四载”。《福建通志》
　　翁正春　字兆震，侯官人。万历中，为龙溪教谕。二十年，擢进士第一。授修撰，累迁少詹事。三十八年九月，拜礼部左侍郎，代吴道南署部事。十一月，日有食之，正春极言阙失，不报。明年秋万寿节，正春献八箴，曰“清君心，遵祖制，振国纪，信臣僚，宝贤才，谨财用，恤民命，重边防。”帝不省。吉王翊銮请封支子常源为郡王，正春言“翊銮之封，在宗藩要例已定之后，其支庶宜止本爵。”乃授镇国将军。王贵妃薨，久不卜葬，正春以为言，命偕中官往择地得吉，中官难以烦费，正春勃然曰：“贵妃诞育元良，他日国母也。奈何以天下俭乎？”奏上报可。代王欲废长子鼎渭，立次子鼎莎，朝议持二十余年，正春集众议上疏，鼎渭卒得立。琉球中山王遣使入贡，正春言“中山巳入于倭，今使臣多倭人，贡物多倭器，绝之便。否亦宜诏福建抚臣量留土物，毋俾入朝。”帝是之。四十年，进士邹之麟分校乡试，私举子童学贤，为御史马孟祯等所发，正春议黜学贤，谪之麟而不及主考官。给事中赵兴邦、亓诗教因劾正春徇私，正春求去，不许。顷之，言官发汤宾尹、韩敬科场事，正春坐敬不谨，敬党大恨。诗教复劾正春，正春疏辩，益求去，帝虽慰留，然自是不安其位。寻改吏部，掌詹事府，以侍养归。天启元年，起礼部尚书，协理詹事府事，抗论忤魏忠贤，被旨谯责。明年，御史赵荫昌希指劾之，正春再疏乞归。帝以正春尝为皇祖讲官，特加太子少保，赐敕驰传，异数也。时正春年逾七十，母百岁，率子孙奉觞上寿，乡闾艳之。未几卒。崇祯初，谥文简。正春风度峻整，终日无狎语，倦不倾倚，暑不裸裎，目无流视，见者萧然。明一代科目，职官冠廷对者二人：曹鼎以典史，正春以教谕云。《明史》
　　曾熙丙　字用晦，侯官人。万历丁酉举人，初令新会，擢南御史。天启初，上“肃纪纲，养廉耻，清铨政，定人品，储边才，修内治”等十事，力疏邹元标、董应举辈当大用。时涓人擅权，毒流远迩，熙丙守正不阿，阴锄其党，奸人侧目而莫能加害。其言论指陈，词气剀切，悉中时弊。前后疏皆留中不发，叹曰：“时事不可为矣。”遂以母老乞终养归，屡荐不起，甲申，闯贼陷京，熙丙阅京报，持哭不食者累日，忧愤月余，卒。《福建通志》
　　陈一元　字泰始，侯官人。万历辛丑进士，历知四会、南海、嘉定三县。擢御史，巡按江右，振饥有法，全活无算。以忤时宰，移疾去。天启初，起，历应天府丞，御史余文缙劾向高及一元，遂落职。魏珰方炽，巡抚周起元被逮，一元执手涕泣于缇骑之前，毫无忌畏。崇祯初，复官。温体仁柄国，恶其附东林，而以为已门生也，引嫌不召，卒于家。著有《潄石山房集》。孙亨，崇祯庚辰进士，出守松江。闯贼犯北京，亨起兵入援。明亡，退居福州柳桥，矮屋一椽，栖止终身。《明史》参《福建通志》
　　邵捷春　字肇复，侯官人。万历四十七年进士，累官稽勋郎中。崇祯二年，出为四川右参政，分守川南，抚定天全六番、高、阳二氏，迁浙江按察使，大计坐贬。久之，起四川副使，以十年秋抵成都。时秦贼已入蜀，巡抚王维章、总兵侯良柱悉众北拒，城中惟屯田军及蜀府护卫军，人情恇惧。捷春启门纳乡民避贼者，中尉奉钅赞勾贼抵城下，捷春与御史陈廷谟禽击奉钅赞，而募市人、起废将固守。贼去，蜀王疏其功，会维章罢，傅宗龙代，命捷春监军，偕总兵罗尚文击贼。明年，尚文及安锦副使吴麟征大破贼过天星等。捷春进右参政，仍监军。十二年五月，宗龙入掌中枢，即擢捷春右佥都御史，代之。时张献忠、罗汝才已叛，谋入秦，秦兵扼之兴安，乃犯兴山及蜀太平，遂窥大宁，捷春遣副将王之纶、方国安分道扼之。国安连破贼，贼遂还入秦、楚。十月朔，杨嗣昌誓师襄阳，檄蜀军受节度。嗣昌以楚地广衍，贼难制，驱使入蜀，蜀险阻，贼不得逞，蹙之可全胜。又虑蜀重兵扼险，贼将还毒楚，调蜀精锐万余为己用，蜀中卒自是益罢弱不足支矣。捷春愤曰：“令甲失一城，巡抚坐，今以蜀委贼，是督师杀我也。”争之不能得，于是汝才、惠登相遂自兴山、远安犯大宁、大昌，献忠亦西至太平。明年二月，左良玉大破献忠玛瑙山，他将张应元、张令等复数败之，献忠乃逃兴归山中，久之复振。由汝才入宁昌故道，走而西。初，汝才在宁昌阻江，为诸将刘贵、秦良玉、秦翼明、杨茂选等所拒，不得渡，会献忠西，遂与合。贵等战，皆却。贼乃渡江，营万顷山苦桃湾，其别部营红茨崖、青平砦，归、巫间大震。嗣昌乃上夷陵，而檄捷春扼夔门。蜀大宁、大昌界楚竹溪、房县，有三十二隘口，嗣昌欲厚集兵力，专守夔，弃宁、昌噉贼，官军环攻之。捷春曰：“弃隘口不守，是延贼入户也。”乃遣茂选及覃恩岱等出关分守，二将不相得，恩岱潜杀茂选，捷春令兼统其众，其众相率去。贼入隘，守者溃，贼夜斩夔关，将士大惊溃，新宁、大竹皆陷。而汝才、登相，越巴雾河，陷开县，为郑嘉栋、贺人龙所破。汝才乃与小秦王、混世王东奔，而登相独过开县西，人龙及李国奇又西追之。汝才遁还兴山，屡挫。会嗣昌下招降令，小秦王、混世王皆降，惟汝才逸去。嗣昌见楚地无贼，以八月终率师入蜀，于是群贼尽萃蜀中。当是时，捷春持弱卒二万守重庆，所倚惟秦良玉、张令军。无何，秦师噪而西归，楚将张应元等败绩于夔州之土地岭。于是捷春以大昌上、中、下马渡水浅地平，难与持久，乃扼水寨观音岩为第一隘，以部将邵仲光守之，而夜叉岩、三黄岭、磨子岩、鱼河洞下涌诸处，各分兵三四百人以守。万元吉以兵分力弱为忧，捷春不听。九月，献忠突败仲光军，破上马渡，元吉急檄诸将分邀之，复令张奏凯屯净璧，捷春遣二将罗洪政、沈应龙为助。十月，献忠突净璧，遂陷大昌屯开县。良玉、令两军皆覆。贼行则哨探，止则息马抄粮，关隘侦候不明，防军或远离戍所，贼乘隙而过无人之境。嗣昌遂收斩仲光，上疏劾捷春失事，收兵扼梁山。时登相已归正，而汝才复与献忠合，以梁山河深不能渡，乃自开县西走达州。捷春退保绵州，扼涪江，贼疾走，陷剑州，遂趋广元，将由间道入汉中，为秦兵所扼，乃复走巴西。应元诸军邀之梓橦，战小利，既而衄。蜀将曹志耀等力战，却之。降将张一州、张载福陷阵死，涪江师遂溃，贼屠绵州。捷春归成都，贼逼成都。十一月，逮捷春，使者至，遂以军事付代者廖大亨而去。捷春为人清谨，治蜀有惠政，士民哭送者载道，舟不得行，竞逐散官旗。蜀王为疏救，不听，敕巡抚御史遣官送京师，下狱论死。捷春知不可脱，明年八月，仰药死狱中。福王时复官，赠兵部右侍郎。《明史》
　　孙昌裔　字子长，侯官人。万历庚戌进士，掌吴兴教授，擢户部郎中，出守杭州，拜水利使者。寻改提督浙江学政，得人为盛。有求不获者，从中中之，昌裔即治装归。从弟昌祖，举天启甲子举人，以闱策刺魏珰，罚停会试三科，与艾南英、谢于道、程科会三人，诏颁名天下，以禁闱中之讥讪朝政者。庚辰，成进士，任嘉兴推官，以仁明称。子学稼，潜心稽古，不求荣进，著有《兰雪轩草》。《福建通志》
　　萧怡昺　字陆阳，侯官人。万历举人。由知县擢成都郡丞，摄郡符。平狱讼，戢番民，政声大著。直指使者按部，录重囚，怡昺驳已谳决者凡二十三人，皆活之，郡人德焉。尝掌验粮，出纳多羡金，七年蠲免逾万。又司沿边官校贤否，绝请托，时称知人。擢遵义知府，未任卒。子京，有文行。旧《福建通志》
　　陈　劭　怀安人。岁贡。由保昌训导，升零陵教谕。教士以礼义道德，务求实践，故士皆以空言为耻。亲督诸生诵业，常至夜分，初鼓携茶以往，二鼓携果，三鼓携粥，无间寒暑，士在馆者，皆能有成。《湖广通志》
　　陈学伊　侯官人。崇祯初，知丽水，粹洁端方，严明整肃，无重刑苛罚，闾里获安。[HT6SS]旧《浙江通志》
　　陈燕翼　字仲谋，侯官人。崇祯甲戌进士，尚气节。知程乡县，人称为陈菩萨。常于途次遇盗，盗故伏以俟他令，不意为燕翼，咸惊拜，争御之归。擢工科给事中，弹黄澍等守汴冒赏，言词愤切，几陷不测，尚书郑三俊论救之。归隐雪峰山，卒。《福建通志》
　　许　豸　字玉史，侯官人。崇祯辛未进士。历户部郎，榷许墅关，以羡镪筑塘，民德之。后擢宁绍道，增筑郡城，歼海寇陈奇老等。改督本省学政，时有权珰镇浙，豸抗不为礼，士有迎珰者，立挞之。所著有《仓储》、《汇核》、《肤筹》诸集。子友、宾。友见《文苑传》。宾，岁贡训导。国朝擢肥城令，有捕盗安民功，行取补监察御史，按两浙盐政，以清节著闻。《福建通志》
　　张利民　字能因，侯官人。崇祯庚辰进士，除桐城知县。值张献忠来攻，危同累卯，以忠义激劝将士，执所佩刀，杀白鸡以血洒地，曰：“诸公有二心者，视此。”又折矢誓曰：“利民今日藉诸公力坚守，有功不以上闻者，亦视此。”将士咸感泣。献忠百计攻之，不克。赖黄得功援师至，城以获全。宰邑三年，治行推天下第一，擢户科给事中。晚，披缁入山，自称“田中和尚”，有《野衲诗略》。《静志居诗话》
　　陈一新　字惺初，侯官人。崇祯岁贡，授遂昌训导。以荐辟知云南定远县，有黑琅二井俱属内界，居民向食余盐，时奉有计口食盐之令，一新极力请蠲。土司负嵎害民，以计擒治。有妇朱氏，前令以谋杀夫拟磔，一新详鞫得情，白其冤，众服其明。旧《福建通志》
　　朱　镡　字子珍，侯官人。任四川高县尉，署荥县事。高本夜郎地，迩獠芒乌撒诸郡，蛮习顽梗，镡政尚宽大，徐示礼法，始就绳束。自痛九岁失怙，禄养愿违，刊行《孝悌歌》，躬勤劝谕，使民知爱敬，俗化淳良，有古循吏风。著《广孝录》。年百岁，无病卒。[HT6SS]《福建通志》
　　　　国　朝
　　郑开极　字肇修，侯官人。顺治辛丑进士，选庶吉士，授编修，侍宴赋诗，赐银币。康熙巳酉，典试云南，得人为盛。辛未，以谕德督学浙江，教诸生先行谊而后文章。通籍六十年，家居者四十载，当事罕觌其面。尝编定黄道周《九经解》刻行。为人平易近人，义有不可，毅然形于词色，人敬惮之。建宗祠，置祭田，以厚宗族。《福建通志》百余年未修，岁在甲子重辑，开极总裁志局，搜讨富而采择严，邦称文献。圣祖仁皇帝六十万寿，赐予加等。丁酉乡试，年八十，重宴鹿鸣。子五：火军、焯、焕乙酉科同举于乡。
　　曾大升　字惟佐，侯官人。顺治甲午举人，任庐州推官，州倅张某罗织大狱，株累千人，大升力雪其冤，谳决徐梦骐、吴世忠等诸大案，平反数十人。调丰润县，历抚州同知，督江右漕运。例每艘给屯田八百亩，抚运独用，城军无田可屯，而所费与他郡等，大升揭数十上请于大吏。初议协济，再议洒带，三议捐赀买田，四议劝输积谷，五议请括。复言运丁困乏，若不急为之地。将来逃亡，不独无田，而且无军。议皆格不行。迁武威太守，改屯赋，减盐额，补逋课，清堡夫，百年积弊为之一清。擢宁夏副使。武威士民请建祠，大升峻拒之。在宁开浚汉、唐两渠，躬自监督，措置积贮，边储充实，以劳卒于官。著有《四书集解》、《大易启蒙》、《依隐堂诗文集》。《福建通志》
　　官于宣　字仲甫，侯官人。顺治戊戌进士，历龙安、杭州推官，寻改安邱，转泽州知州。所至以吏才著声，清积牍，苏疲甿，抑强扶弱，断决公平，民咸戴之。以奏最加三级，膺从三品，封二代。性孝友严正，工文词，著有《雪湄集》。
　　蒋　垣　字用崇，侯官人。康熙壬子举人。母殁，刺右股血，追写遗像，庐墓三年，有群鸟集鸣墓侧，人咸以为孝感。甲寅，耿逆变作，垣逃匿橘园洲，逆党以宿学交荐，檄迫再三，乃以巴豆渍面，松烟薰目，托废疾拒之。密约李天然等谋内应，以延王师，事泄，天然等十三人俱被害，垣遁得免。王师入闽，橘园洲士民举垣忠节，大将军康亲王疏闻，授归化教谕，迁泉州教授。升四川盐亭县，廉明执法，邑人勒碑颂之。值蛮变，军需鞅掌，积劳成疾，遂乞休，卒。雍正甲辰，奉旨入忠孝祠。著有《八闽理学源流》、《周易臆解》、《经书遗义》、《耻躬格言》、《榕城景物考》等书。《福建通志》
　　李　灿　字君发，宋延平先生裔孙。先世迁侯官。灿与兄尚斌键户读书。尚斌补博士弟子员，灿以闽清籍成康熙丁未武科进士。尚斌历官江西赣州经历，灿遂从家焉。甲寅，吴三桂反，总督董卫国荐灿于安亲王，隶将军石进麾下，数立战功。随征建昌，后营将纵兵掳民间子女，灿婉言陈请，为亲送宁家，凡四百余人。丙寅春，江西贼韩大任据吉安，势方张，城外列舟师犄角，灿夜半以兵百，小舟五，袭其水寨，夺巨舰九以归。自是贼丧胆，撤水栅兵。明年三月廿二日夜，漏下二鼓，城内贼急渡江，灿同水师将沈甸侯进截，战达旦，斩获无数。大任等大惧，遂弃城由他道遁。恢复吉安，灿功居多。戊午，灿以游击随将军林兴洙用兵长沙，大小数十战，皆捷。贼走衡州，追奔三百里，进复宝庆，次紫阳河，鏖战三昼夜，大胜之。有营卒夺人子女，立白将军，还十二人，抵卒于法。庚申五月，督师由沅州进贵州，力战连胜，随王围云南省城。云南平，灿累升至贵州铜仁协副将，擢福建金门镇总兵。疾作，卒于铜仁。灿号令严明，法无滥及。云南之平，以功获赉美女十六，初阳受，随悉召其亲还之。子四，培、坊皆官县令。兄尚斌仕终魏县尹，咸有政绩。今为江西新建人。[HT6SS]纂陈宏谋《总戎李君传》
　　陈学夔　字解人，侯官人。康熙已酉举人。耿逆变作，抗节匿橘园洲三年。丁父艰，庐墓侧。时诏征博学宏词，少司寇任克溥荐学夔，时服未阕，郡县敦迫，匍匐赴京，乞终丧，得请归。乙丑，授宁阳县，兴利除弊，巡抚钱珏疏荐，授兵部主事，督理大通桥仓，又督广东钞关，清慎精明，不渝素守。以迁葬假归，七年不入城市。著有《性理全注》、《杜诗注解》、《倦庵录》、《榕城景物略》等书。《福建通志》
　　吴士宏　字喈士，侯官人。父日来，字子近，醇厚简朴，以贡授江夏县，即乞归。士宏笃于内行，康熙壬子举人。耿逆变作，士宏与父抗节佯狂，坚辞逆职，偕蒋垣、陈学夔，弃家遁迹橘园洲，逻骑沓至，三年中誓死不屈。逆平，授连城教谕，改永安。擢知彭泽，县承凋弊之余，士宏请上官减赋役、严苞苴、绝馈遗，为抚臣所齿奇齿乞。两江总督阿山劾抚臣荐举不公，称士宏素履端方，居官廉慎，寻解组归，卒年七十。著有《对山诗文集》，雍正二年，奉旨祀忠义祠。《福建通志》
　　翁　煌　字樵仙，侯官人。康熙壬戌进士，知辰溪县，精明慈爱。所属清浪卫，承前朝弊，一田两赋，穷民鬻妻子不能足额。煌力请题豁，辰人感之。巡抚王梁举治行第一，擢吏部主事，民空邑遮留，祖饯数十百里。以目疾未补官，家居二十年，年七十七卒。《福建通志》
　　蒋　晟　字景李，侯官人。康熙甲子举人，知澧陵县。值邻境多盗，晟练乡勇，招徕安辑，五载中锄奸剔弊，以治行擢刑部主事，奉旨同福建督抚绥海寇，宣布德威，海寇就抚者三百五十人。转本部员外郎，复命日陈靖海六事。迁户部郎中，管宝泉局，弊窦一清。尚书赵申乔、侍郎王原祁交荐之，授御史，巡视南北城。卒于官。《福建通志》子迪。
　　迪　字浚川，康熙丁酉举人。初任博罗县，继任永安，再调南海，皆有声，以足疾告归。起补天长县。乾隆五年冬，调任崑山，明于听断，不事苛细。半载中，浚湮河，禁片戈山，掩骼埋胔，义学、义仓、桥梁、道路次第修举。薄于自奉，尝曰：“留一分清俸，为民间作一分善事。”八月，分校入闱，积劳卒，年五十五。
　　林文英　字碧山，侯官人。康熙丁卯，以五经钦赐顺天举人。五经中式例自文英始。戊辰成进士，选庶吉士，累迁礼部郎，出守保定，以艰归。补琼州，俗多锢婢，文英申行海瑞旧约，犯者重惩。海南士子艰于应试，岁当宾兴，辄捐金买舟以济。琼俗信鬼，惑禨祥，亲柩久不葬，文英痛惩之，风遂革。生平崇尚正学，历官所至，修建苏轼、邱浚、杨继盛、海瑞祠宇，访求遗裔，俾守祠祀。卒于琼，琼人祀之名宦。文英有孝行，丁内外艰，苫块丧次，三年茹素，动止一秉家礼。在部曹时，乡人客京师，贫乏不能存、及死不能殡者，倾囊相赠，且竭力以归其丧，乡人德之。著有《碧山杂录》、《所重录》。《福建通志》
　　许　均　字叔调，侯官人。康熙戊戌进士，选庶吉士。改吏部主事，在考功，冰心铁面，人不敢干以私。前官余甸亦慷慨任事，人有“闽中二考功”之谣。寻擢礼部郎中，以荐出清查江南亏空钱粮，均分查扬州，不苛不纵。方以上绩奏，俄卒于署。扬州守陈公宏谋为殡焉，复捐俸归其丧。均在官严正有重望，与人交，久要不忘。许氏三世皆以诗、书、画名，均克承家学，著有《雪村集》。
　　张　炜　字彤伯，侯官人。康熙戊子，以《五经》举于乡，戊戌成进士。选庶常，改编修，充三朝国史馆纂修官，以勤慎著称。改补刑部郎中，昧爽入署，夜则秉烛治官书，多所平反，以甄别笔贴式勤惰。不欲扶同奏对，致仕归，家无儋石，聚徒讲学以给焉。炜天性孝友，好扶奖人伦，诱掖后进，雅善诗赋、古文辞，下笔数千言立就，对客挥洒不倦。著作甚富，有《雪樵诗文集》若干卷。子文城，掖县知县；岳，已巳举人，恭城知县。
　　何　勉　字尚敏，侯官人。少倜傥有大志，学书不得意，改从戎。康熙巳亥，侯官土寇薛彦文啸聚后洋，勉以计擒之，授把总。是冬，浦城山寇窃发，制府令勉剿之，勉请以单骑便宜从事，伪为行旅，直至贼巢，得其实，檄附近营将，一鼓平之，擒贼首江一清等以献，授千总。辛丑，台湾匪寇朱一贵作乱，制府率兵讨之，勉随行间。台湾平，时余孽窜入山谷，乘机煽乱，大军不能深入，勉奉檄往，出奇制胜，搜擒余党几尽。制府上其功，奉旨褒嘉，赏给拖沙喇哈番，准袭两代，以守备用。寻升台湾北路参将。时北路水沙营等社，自恃险阻，不纳饷，奉檄讨之。军从竹脚寮正路抵水里湖，勉率奇兵二百由北投社，冒险潜师袭其后，擒首恶骨宗父子及麻著等，其二十五社尽服，输社饷。计归顺男妇四千四十五名，班师回，与水里湖师会，全台以安。升湖广洞庭协副将。贵州逆苗不法，奉委往援，乘雾而进，用火攻法，苗大溃，战功第一，升云南鹤庆总兵。寻调广东左翼，又调台湾镇挂印总兵，又调南澳总兵。历镇十年，清操自持，以目疾乞休，卒于家。

卷之五十一
人物三列传古田
　　

　　宋
　　邵　清　字彦明，古田人。元祐间太学生。时太学有十彦，清其一也。从张载学易。崇观间还家，遂不复出。筑室先茔侧，聚书千卷，角巾鹤氅，徜徉其间，乡党敬之，不敢以名字称，因其尝应八行举，为八行先生。年八十四。子整。《闽书》参万历《府志》
　　整　字宋举，自号蒙谷遗老。与族人景之，以家学自相友，教授生徒百余人。少从合沙郑少礻某学《易传六十四卦图说》及《春秋元经》，其纂集《图序》甫讫而卒。《闽书》
　　李广文　字梦授，古田人。政和中，以舍选登第，雄勇有威名，所在以李虎子目之。始尉尤溪，有捕寇功，继令惠安、浦城，倅建安。方腊、叶侬作乱，败之。尝出罪囚，使破贼赎罪。又尝挺身独往，戢盐寇之乱。识吕颐浩于稠人中，辞秦桧粮料之职，不与党祸。自通仕郎至朝散大夫，历官十六任，名绩著一时。惠安、潮、惠之民，立祠祀之。能诗，尤长于碑记、词令之文。退居十余年卒。《闽书》参正德《府志》
　　余　畟　字良叔，一字良声，古田人。调松阳尉，历赣州司理，有清声。《闽书》
　　林　岊　字仲山，古田人。绍熙元年特奏名。嘉定间守全州，甫至郡，即定先贤祠祭礼。时清湘书院久废，岊捐赀修葺，复建率性堂，日偕书生讲明道学，勉敦实行，与魏了翁友善，为作《书院记》。在郡九年，多惠政。去日，民俎豆之柳侯庙。《福建通志》
　　程伯荣　字良弼，古田人。与同邑苏龟龄、黄有开、傅子渊皆游于朱子之门。正德《府志》
　　苏大璋　字颙之，古田人。父鸿，以阴德闻。大璋少颖悟，十三通《周易》太义，事母孝。庆元进士。嘉泰中，邑大水，垫溺饥馑。大璋方举进士，上章乞常平使者躬为赈济，民赖存活。司教道州，阐扬正学，召试馆职。除秘书正字，累迁著作郎。奏对，力言禁锢伪学之非，忤大臣意，累乞外，知吉州。子士穆，知福安县。《闽书》参正德《府志》
　　高子升　字子云，古田人。嘉定初举进士，为分宁尉，累迁泉州佥判，兼南外宗正簿。以朝请郎主管崇道观，静退清修，为时典型。《闽书》参正德《府志》
　　唐　璘　字伯玉，古田人。嘉定十年举进士。时台臣李安行奏次，对官不许论边事，璘对策极诋之，调吴县尉。有杀人于货，挟其舟亡者，有司求贼急，屠者自告，吾儿实杀之，儿亦自诬伏。璘为缓之，后果得贼，举县感服。县有势家治圃，将凿渠通舟，缪言古有渠，常平使者主之。璘视故籍，则民田也。力争，迕使者意，移监县税。璘遂以直闻，调瑞州学教授。用白鹿洞教法，崇礼让，后文艺，士翕然知向。时出师楚州，捷闻，以金人据淮阴，欲乘势取之。制司耻楚城之捷自赵范与葵出，议赎淮阴二城为功。泊闻金变，即转攻之，我师死伤者六万。璘在兵间，愤之，著《谠论》，直书其事上之。知晋陵县，擢监察御史，召对缉熙殿，首跪奏“天变而至于怒，民怨而几于离，海宇将倾，天下有不可胜讳之虑。陛下谓此何时，纵欲累德，文过饰非，疏远正人，狎暱戚宦，浊乱朝政，自取覆亡。宰相用时文之才，为经世之具，不顾民命，轻挑兵端，不度事宜，顿空国帑，委政厥子，内交商人。贿涂大开，小雅尽废，琐琐姻娅，敢预邪谋，视国事如俳优，以神器为奇货，都人侧目，朝士痛心，盍正无将之诛，以著不忠之戒。毋使天变浸极，人心愈离也。”上为改容。又请号召土豪，经理荆襄，亟择帅臣，安集淮西。帝嘉纳，问边事甚悉。璘感激知遇，自是弹击无所避。再疏郑清之妄庸误国，其子士昌招权纳贿，郑性之懦而多私，李鸣复甘心谄郑损，得荐入朝。适清之议张天纲之狱，迎合从轻，遂擢台端。会赵桄夫遣史寅午属清之父子，鸣复又结寅午，得登政府。时杜范亦论鸣复不行，而范去，璘遂力丐外，授广西运判，改知嘉兴府，寻改江东运判。时边事急，置四察访使，就诏璘分建康、太平，池州、江西，璘揭榜马前，咨所部以利害，又奏损总领所钱二十万缗助江防，军声大振。寻升直华文阁，知广州，广东经略安抚使。梅州寇作，璘示以威信，寇寻息。明年，上章乞致仕，帝思见之，亟命入奏，擢太常少卿。母卒，璘哀毁不食，久之疾革，卒。璘立台仅百日，世谓再见唐介至，切劘上躬，尽言无隐，帝益严惮之。居官大节，则母教之助为多。《宋史》
　　赵汝腾　字茂实，宋宗室也，居古田。宝庆二年进士。累官秘书郎，转对，言“节用必先自乘舆宫掖始。”又累迁礼部尚书，兼给事中。入奏，言“前后奸谀之臣，伤善害贤，自取要职，何益陛下，而深损于圣德。兴利之臣，移东就西，顺适宫禁，自遂溪壑，何益陛下，而深戕乎国脉。则陛下私惠群小之志可以息矣！”又言“陛下有用君子之名，无用君子之实。”拜翰林学士，辞归，累召，力辞。以端明学士兼前翰林学士承旨知泉州。卒，赠四官，谥忠清。汝腾平生一言不妄发，一钱不妄取。朝廷尝赐田宅以旌其廉。万历《府志》参《宋史》
　　郑公玉　字润甫，古田人。绍定间举进士，官终朝请郎，潭州通判。善评品人才，尤好奖拔后进。工诗文，莅官临民，有仁政。正德《府志》
　　章孝参　字鲁士，古田人。淳祐中，以舍选登第，授德庆府教授。有文行，好奖劝后学。洪天锡尝称为“大雅君子”，又尝语人曰：“言规行矩，玉质金声，章君是也。”正德《府志》
　　张　疆　字定叟，一字弱翁，古田人。豪迈慷慨，重风节，好立功名，以《易》义补太学生。上书力诋宰相史嵩之擅政，嵩之欲置之死，赖理宗优容，嵩之亦以是罢。释褐登第，累迁国子监书库官，复率教官丁应奎、杨潮南等上疏，论丁大全误国，并谏迁都之失，理宗皆纳之。《闽书》
　　李元誉　字子贞，古田人。以布衣召除国子学录，不起。《闽书》
　　　　明
　　曾　斌　字士均，古田人。永乐九年乡荐，令遂昌，有惠政。正统间，斌家居，寇至，窜山谷避之，为贼所获。有遂昌人识之，曰：“此故吾邑令，民慈父也。居官有善政，未尝一毫妄取于民。”顾语群贼，舍之而去。古田《县志》
　　林　果　字希仲，古田人。天顺中，由太学选襄阳府同知。时兵荒，果招抚赈恤，民赖以安。襄府官校不法，果启王治之。卒于官，士民追思爱慕，为立祠以祀焉。《分省人物考》
　　罗　荣　字志仁，古田人。弱冠登弘治庚戍进士，授户部主事，历员外郎，擢广东参议。以剿寇功，擢参政，寻转布政使，调贵州。荣居官以才敏称，性长厚，虽微贱必以礼接之。古田旧无城，荣上议创筑，邑人至今德焉。《分省人物考》
　　张文造　古田人。弘治乙卯乡荐，授新宁令。先是邑多寇，文造定方略，设乡长总统之，村长分统之。各乡动息，月朔必关报。民间有不法，无不先知，以故令行禁止，盗息民安。[HT6SS]《分省人物考》
　　　　国　朝
　　余正健　字乾行，古田人。康熙丙子乡举第一，丁丑成进士，选庶常，授编修，充史馆纂修。戊子典试河南，所拔皆名隽。迁中允，晋侍读，擢国子祭酒，课试甄别不少假。寻假归，抚臣张伯行疏荐，命督学江南。至则条教不烦，祗以正本澄源，道在责己。各属凛其风操，苞苴请谒，无一至者。衡文穷日夕，视其根柢而甲乙之。见诸生，勖以行谊，剀切温醇，士论称其和而不流，清而不刻，尤以激扬为任。疏请范仲淹从祀庙廷。上廉其学守，召为顺天府尹。剔奸弊，省囹圄，巡视城濠，勤于奉职。数月，晋秩副都御史，兼府尹事。再命督学云南，疾作，予告回籍，归至临清卒。正健事母及兄以孝恭闻。为诸生，食贫课读，以古贤自期。炎暑对生徒讲说，必正衣冠危坐，笑颦不苟。扬历中外，恭慎小心，于卑贱无所狎，于权贵无所贬，垂二十年如一日。乾隆庚午，巡抚潘思榘疏请崇祀乡贤。纂《福建通志》
　　杨振纲　字明宪，古田人。康熙壬午举人，授诏安教谕，修整文庙、崇圣祠及明伦堂。时进诸生，与讲明敦品修行，士习丕变。庠有兄弟争产者，与令噪于庭，令延振纲至，欲责之，振纲从容晓譬，援乙普明事讽之。庠士兄弟感泣，至以产相让。寻擢泉州府教授，诏人为竖德教碑。振纲工诗、古文、词，汪洋迤演，著述甚富。有《半圃诗文集》六卷、《芥庵笔记》十二卷、《读史管窥》八卷。


　
卷之五十二
　人物四列传闽清
　　

　　宋
　　萧　磐　字安国，闽清人。绍圣初进士，官至朝请大夫。权知梧州军，课农桑，兴学校，百废具举。暇则引诸儒饮射读法，有古循良风。引年，赐紫金鱼袋。正德《府志》
　　陈刚中　字彦柔，祥道从子。祥道并弟赐传俱见《儒林》。建炎进士，性慷慨，有志事功，官迪功郎。绍兴初，上书言“民力凋瘵，国用匮乏，愿罢冗食，去虚文，以足邦用。”迁太府寺丞，应诏上封事，主议恢复，忤秦桧意。胡铨以言贬韶州，刚中作启贺行，有云：“屈膝请和，知庙堂御侮之无策，张胆论事，喜枢庭经远之有人。”又有云：“知无不言，愿借上方之剑；不遇故去，聊乘下泽之车。”桧尤憾之，遂与张九成等七人同谪，差知安远县。至县，适有岭寇来扰，究心招抚，感瘴而没。其妻子扶柩葬于杭州龙井山风篁岭之沙盆坞。《闽书》参正德《府志》
　　黄师雍　字子敬，闽清人。少从黄幹学，宝庆二年进士。为楚州官属，李全反状已露，师雍密结别部都统时青图之，谋泄，全杀青，师雍不为动，全亦不加害。秩满，朝议褒异，师雍耻出史弥远门，不往见之。调婺州教授，学政一以吕祖谦为法。慕徐侨有清望，欲谒之，会其有召命，师雍曰：“今不可往也。”侨闻而贤之，至阙，以其学最闻。李宗勉在政府，力言于丞相乔行简，行简已许以朝除，师雍以书见行简，劝其归老，行简不悦，宗勉之请遂格。知遂之龙溪转运使王伯大上其邑最。行简罢，宗勉与史嵩之入相，召师雍。审察将至，而宗勉卒，嵩之延师雍，密示相亲意。师雍不领，迁粮料院，曰：“料院与相府密迩，所以相处。”师雍亦不领。嵩之权势浸盛，未有发其奸者，博士刘应起首疏论嵩之，师雍与应起善，嵩之疑师雍左右之，讽御史梅杞击师雍，差知兴化军。旋夺之，改知邵武军。及应起为监察御史，师雍亦拜监察御史，首疏削金渊秩，送外居住，再疏斥赵纶、项容孙、史肯之。嵩之终丧，正言李昂、殿中侍御史章琰共疏乞窜斥之，师雍亦上疏论列，帝感悟，诏勒令致仕，权直舍人院。刘克庄封还词头，乞畀嵩之以贴职，如宰臣去国故事。师雍劾克庄临事失身犯义，免所居官。又乞籍嵩之家隶张叔仪，皆从之。师雍与丞相郑清之故同舍，然以劾刘用行、魏岘，皆清之亲故，清之不乐。帝将以师雍为侍御史，清之曰：“如此，则臣不可留。”迁起居舍人，兼侍讲，即力丐去。清之犹冀师雍少贬，师雍曰：“吾欲为全人。”终不屈。清之卒，起师雍为左史，既而改江西转运使。迁礼部侍郎，命下，而卒于江西官舍。师雍简淡寡欲，靖厚有守，言若不出口，而于邪正之辨甚明，视外物轻甚，故博采公论，当官而行，爱护名节，无愧师友云。《宋史》
　　　　明
　　赵　正　闽清人。宣德已酉乡荐。景泰间，授上海教谕，终日坐堂上讲授不辍，夜则振铎以警诸生。既仕而休，及门之士犹念之，曰：“安得如斯人者以励后进乎？”万历《府志》
　　谢　瑀　字叔和，闽清人。景泰甲戍进士，由户部主事至广东布政使致仕。瑀在户曹，奉使赈饥，全活甚众。为粤藩时，广东高、雷、廉用兵，瑀飞挽刍粟，师无匮乏，而民不扰。以廉能著声，性忠厚坦直，治家有法，严而能睦。《分省人物考》
　　王　溵　字孔哲，闽清人。景泰间，以国子生授知巴县。为政慈祥节俭，一以爱民为主。越三年，卒于官，巴人为归其柩，立庙祀之。正德《府志》
　　陈良鼎　字廷器，闽清人。嘉靖初，贡入太学。时章圣太后崩，世宗将南巡，奉以合葬。公卿台谏不敢发，良鼎曰：“唐郇模，宋陈东，欧阳彻，何人哉？”上疏言：“乘舆南幸，自百官宫嫔及御前宿卫尽从，郡县除御道，修桥梁，筑行宫，饬厨传，所过境内，文武将吏当朝行在。送往迎来，以亿万计，非所以子元元，安社稷也。臣闻河南北及湖广诸处频年水旱，民朝夕告急。有司闻天子临幸，已预征来岁租赋，为不时之需，百姓皆卖儿斥产以应，追系愁苦。宜敕二三大臣，奉太后梓宫而南，不宜犯霜露，劳玉体，以损民费财。”疏入，下狱杖之，拟戍极边，会驻跸真定行宫火，扈卒过江多坠水死者，世宗念良鼎言，释为民，授县尉，寻罢归。年八十，种秫读书以终老。隆庆改元，录用言事诸臣，时良鼎已老矣，有司上其事，未命卒。《分省人物考》参万历《府志》
　　詹洪基　字子震，闽清人。隆庆戊辰进士，初授中书舍人，转刑部员外郎，云南佥事。洪基温恭乐易，与人交，坦夷出肺腑。其事母至孝，旦夕不忍离左右。年未五十，遂上疏乞终养，既得请，以奉菽水为欢。杜门三十余年，先业未尝长尺寸，孝友之行，洵无间言。[HT6SS]万历《府志》


　
卷之五十三
人物五列传长乐
　　

　　宋
　　林　通　长乐人。登乡荐。元祐间，庙学坏。通作《县图经》鬻之，得钱二十万，以倡乡人，助新庙学。万历《府志》
　　刘嘉誉　字德称，一名冈官，长乐人。为乐昌尉，尝受业延平李侗之门。子世南，字景虞，少从林之奇游，与吕祖谦为友。秉礼蹈义，乡党敬之。官至吉州司理参军。《闽书》子砥、砺，自有传，见《道学》。
　　林安上　字民瞻，长乐人。历国子博士，累官福建兵马钤辖，安抚使，广东路经略使。因劾丞相汪伯彦、黄潜善误国，不听，遂致仕。《闽书》
　　张本中　字崇正，长乐人。绍兴初，知阳山县。劳心抚字，循行阡陌，察其丰俭，施之以政。士人婚丧以歌为礼，本中严禁之。《闽书》
　　陈伯嘉　长乐人。绍兴中，以军功任太和县西平山巡简，累平凶盗。卒，民庙祀之。《闽书》
　　林　寀　字国和，长乐人。通判绍兴，赈济水灾，活二万余人。累官兵部尚书，礼部侍郎。尝陈岳飞之冤，乞再加褒赠，卒封鄂王。然以劾朱子，为世所短。《闽书》
　　郑申之　字惟任，长乐人。乾道五年进士，官国子监助教。朱子避伪学禁至长乐，申之从之游。教授于乡，从游甚众，立文、行、忠、信四斋以处之，朱子匾其所居楼曰“聚远”。[HT6SS]《福建通志》
　　林宗显　字孝扬，长乐人。乾道中，知建宁县，听讼精明，用度省节，兴利除害，有德于民。《闽书》
　　林　桷　字子长，长乐人。淳熙初，为姑塾教授，为太守杨愿作《姑塾志》五卷。《闽书》
　　韩　璧　长乐人。淳熙中，为琼管帅。始至，厘籍薄征，教以耕耨，绌官吏无状者，为民陈礼义廉耻之意以开晓之，又表从化者，以厉不率。出入阡陌，劳来不怠。期年，民吏浃和。黎人感悦，乃作新州学，海外之士，皆有以自表于当世。朱文公有记。《闽书》
　　刘世修　字景周，长乐人。性恬退，不乐仕进。淳熙中，尝授承信郎，监行在赡军激赏库，寻弃归。留意黄老之术，建德闲堂，列植花竹。日与文人羽客，觞咏谈元。妻兄陈自强为相，以有道辟，力辞不就，号慧观翁。年八十，端坐而逝。《闽书》参万历《府志》
　　王益祥　字谦叔，长乐人。淳熙十一年进士及第，历桂阳、建康教授。以陈傅良、张杓荐，擢监簿、编修、说书。出知宁国，改处州。时严伪学之禁，丐祠去。后提刑江东，以里人陈自强进相位，弃官归。《福建通志》
  </div>
  <div class="pagination">
   <a href="福州府志乾隆本_page325.html">
    上一页
   </a>
   <span>
    ...
   </span>
   <a href="福州府志乾隆本_page321.html">
    321
   </a>
   <a href="福州府志乾隆本_page322.html">
    322
   </a>
   <a href="福州府志乾隆本_page323.html">
    323
   </a>
   <a href="福州府志乾隆本_page324.html">
    324
   </a>
   <a href="福州府志乾隆本_page325.html">
    325
   </a>
   <span class="current-page">
    326
   </span>
   <a href="福州府志乾隆本_page327.html">
    327
   </a>
   <a href="福州府志乾隆本_page328.html">
    328
   </a>
   <a href="福州府志乾隆本_page329.html">
    329
   </a>
   <a href="福州府志乾隆本_page330.html">
    330
   </a>
   <a href="福州府志乾隆本_page331.html">
    331
   </a>
   <span>
    ...
   </span>
   <a href="福州府志乾隆本_page327.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
