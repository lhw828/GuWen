<!DOCTYPE html>
<html>
 <head>
  <meta charset="utf-8"/>
  <title>
   福州府志万历本 - 第 262 页/共 280 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福州府志万历本 - 第 262 页/共 280 页
  </h1>
  <div class="content">
   王　普　字伯照；刘藻，字昭信；任文荐，字远流，俱闽县人。朱文公常评福州先辈明礼者三人。普为最优，藻次之，文荐又次之。普兼精律历，官至侍郎。藻终布衣，尝解《易》有曰：“见险而止为需，见险而不止为讼，能通其变为随，不能通其变为蛊。”文荐，绍兴进士，官终秘阁修撰，王十朋尝称其直道立朝，所著有《六经章句》。
　　陈宋霖　字元滂，长乐人。登绍兴进士，官终秘监。初知同安，适朱文公为簿，因得友于文公。其孙枅，字自修，遂受业焉。当时为文公所友者，又有古田程伯荣，沈有开，傅子渊。
　　刘世南　字景虞，长乐人，乐昌尉嘉誉之子。嘉誉，字德称，李延平门人也。世南少从林之奇游，与吕祖谦为友。秉礼蹈义，乡党敬之。官至吉州司理参军。子，砥、砺。
　　砥　字履之。六岁日诵千言，每览古人忠孝大节，辄激发慷慨。初尝读释老书，叹曰：“此不足习。”乃治举子业，又叹曰：“此不宜专习。”闻文公得濂、洛之传，遂与弟砺师事焉。文公盖深器之。举乾道二年进士，以时方攻道学，不复有意仕进。为文宏博，亦工于诗。
　　砺　字用之。幼颖悟，中童子科。及从文公游，笃志于学，蔡元定编置道州，砺与其兄独冒时禁厚馈之。
　　林　谟　字丕显，连江人。始与吕祖谦同师林之奇，及祖谦讲学金华，谟往从焉。祖谦谓诸生曰：“此闽中瑞物也。”后又谒朱文公，自以年且老，不得时见，乡人有得文公学者，必造而问之，笃志如此。
　　潘　植　字立之，怀安人。父滋，林之奇高弟也，黄幹尝学焉。植与弟柄往武夷从朱文公游。雅工文词，而不肯试有司。其学以务实为本，师友称之。
　　余　偶　字占之，古田人。朱文公门人，与吕祖谦、黄幹为友。所著有《克斋集》。时同邑游朱文公之门者，又有林师鲁、林大春。
　　蒋康国　字彦礼，古田人。绍兴进士。尝从朱文公讲论，文公《楚辞集解》多资之，学者称鼎山先生。
　　苏大璋　字颗之。古田人。少颖悟绝人，庆元间进士。除道州教官，以阐明正学为己任。召试馆职，为秘书省正字。累迁著作郎。时方严伪学之禁，大璋转对，力言其不可，执政恶之，出知吉州。归卒于家。初，大璋父鸿，乡人称其有阴德，及大璋贵，邑尝大水坏民田庐，岁比不登，大璋又为邑上书，诏遣常平使者赈贷，乡人尤德之。
　　林亦之　字学可，福清人。莆林光朝门人也。讲学聚徒于莆之红泉。赵汝愚帅闽，荐于朝，未及命而亦之卒矣。学者称纲山先生。刘克庄评其文高处过《檀弓》、《谷梁》，平处犹与韩并驱。著有《论语考工记》、《毛诗·庄子解》、《玉融志》、《纲山诗集》。亦之之学传之陈藻，藻之学传之林希逸。藻，字元藻，希逸，字肃翁，俱亦之同邑人也。藻甘贫苦学，著有《论孟、庄子》、《杜诗解》并诗集，学者称乐轩先生。希逸，绍定进士，授平海军节度推官，以清著声。淳祐中为秘书省正字，登对，乞信任言官，又乞早决恢复大计，以慰人望。上皆开纳。后官终中书舍人。所著有《易讲》、《春秋传》、《老庄、列口义》、《考工记解》、《竹溪稿》行于世。初，林光朝之学，传至希逸益显，希逸既贵，言于朝“亦之、藻，经明行修，终于布衣，宜褒录以厉后学”，诏从其请，俱赠迪功郎。
　　林万顷　字叔度，福清人，著《诗、易、春秋解》。同县有夏良规，字遵矩，著《六经、语、孟解》。林环，字景温，著《通鉴记纂》。林文昭，字宗范，著《论语注》。又有连江李琪，字孟开，官至国子司业，著《春秋王霸世纪》。
　　林用中　字择之，古田人。始从林光朝学，其后又从学于朱文公。文公喜其笃信，尝目之曰“畏友”也。与建阳蔡元定齐名。用中不求仕进，赵汝愚帅闽，尝亲造问政焉。弟允中，字扩之，文公称之“晦外而明于内，朴外而敏其中”者也。用中有《草堂集》，真德秀为之序。
　　林夔孙　字子武，古田人，朱文公门人也。党禁起，学者惧及祸，遂变其学，多更名他师，惟夔孙从讲学不辍。嘉定中特奏名，为县尉。有书《本义中庸章句》并《蒙谷集》，丞相江万里尝师夔孙，为序其集以行于世。
　　林学蒙　字正卿，一名羽，永福人。从朱文公学。伪学之禁起，因筑室龙门庵下，讲明性命之旨，不求仕进。所著有《梅坞集》传于世。弟学履，字安卿，亦游文公之门。
　　潘　柄　字谦之，怀安人。年十六即有志于道，与兄植同往武夷从朱文公游。潜修笃行，著有《易解》、《尚书解》，发明圣经之秘，学者尊为瓜山先生。
　　国　朝
　　郑　旭　字景初，闽县人。洪武初，举学行，为国子掌仪。上幸大学，亲选才德兼备者十人以传东宫，旭居第二。后以蜚语谪吏云南二十余年。建文中，复以明经起为高安训导，卒。旭居家孝友，其学于五经、百家、诸史无所不窥，为名士王偁、林志所推重。著有《诗经总旨初学提纲》、《咏竹稿》诸书。见《云南通志》。
　　陈　全　字果之，长乐人。永乐丙戌进士第二，授翰林编修。修《大典》书成，召赴行在。又修《性理大全》，以劳擢侍讲，署翰林院事。全公勤笃慎，所著有《蒙庵集》。
　　陈景著　名从，以字行，闽县人。举永乐乙未进士第三，授翰林编修，预修《五经》、《四书》、《性理大全》。书成，丐禄便养，改本府教授。及父没，复以母老不愿仕，终于家。
　　孙　芝　字廷秀，连江人。宣德中，以国子生授庆都县令，擢守沔阳。时有建议欲删削《孟子》书者，芝上疏极论以为不可，其议遂寝。后官至参议。
　　陈克震　怀安人。成化辛卯乡荐，授慈溪训导。克震教人，以身率之。诸生中贫而力学者，资其费。门下明经举者甚众。初，克震少贫，耕于野，以舟载粪，舣石桥侧，时月夜，诸生方聚讲《中庸》，克震戟手从旁听，窃笑之。诸生怒：“吾辈讲学，傭也何知?”克震曰：“不然。吾家贫业农，盖常学而闻于师，异乎诸君之说也。”遂为讲解其义，诸生叹服，改容礼焉。官终长史。
　　郑守道　字用行，侯官人。嘉靖戊子乡荐。守道于书无所不窥，而学务穷理，尝主白鹿洞教事。著《太极图说意》并《易乾坤上下系辞解》、《大学讲章》，深思精诣，能阐周、程之秘，盖大有功于来学者也。其令夏津，扶弱抑强，风节矫矫。复建书院，与诸生讲晰经义，而一时文学之士诜诜兴起。善政善教，实兼之云。见《东昌府志》。
　　论曰：昔宋王介甫以《新经》簧鼓天下，凡有绍明正学者辄斥其伪而攻之，凌夷至于乱华，其祸若斯之烈也。
　　明兴大一统，诸不在孔氏之科者，绝勿使并进，其学以濂、洛关、闽为宗。正、嘉间，新说复起，弥近理而大乱真，士附其门者皆得缩取荣名，于是一唱百和，如伐木者呼耶许，然徐而叩之，不过徼捷径于终南，而其中实伥伥然莫之能省也。晋安诸先正不敢倍其师说，盖自郑景初而下，阐明道术，演绎圣真，修己诲人，笃行力学，亦庶几于升洙泗之堂，而尊博约之训者矣。呜呼!秦恶儒生而坑之，苏子瞻以为李斯乱天下，皆出于其师荀卿高谈异论而不顾者也。此非有慨于王介甫而言与?然则世之习为新说者，可以悟矣。


　
　人文志十
　文　苑
　　

　　唐
　　陈通方　闽县人。贞元十年及第，号称名士，省试《春风扇微和诗》，至今诵之。
　　陈　诩　字载物，闽县人。贞元十三年及第，三府交辟，以文名于时。官终户部员外郎、知制诰，有诗集十卷。
　　邵楚苌　字待伦，闽县人。贞元十五年及第，以诗名，有题《马侍中轩亭歌》著于时。终校书郎。
　　王鲁复　字梦周，连江人。大历间献诗，得从事邕府。鲁复自高其才，尝谒郎中皇甫湜，久未获见，移书责之：“韩文公接贤乐善，孳孳不倦。公师其文，安可不师其道乎?自此当携酒吊文公墓，不及门矣。”湜乃谢之，在京师，尝草衣骑牛，闻台省有疑狱，白时相，愿往鞫之，其清狂若此。
　　陈去疾　字文医，侯官人。元和十四年及第，得告还家。观察使裴义特礼异之，改名其乡曰桂枝。后为邕府副使。卒，有诗一卷行世。
　　欧阳衮　字希周，闽县人。友于项斯，与齐名。宝历元年及第，官监察御史。二子琳、玭，皆登进士，复中宏词，以诗赋世家。
　　林简言　字欲讷，福清人。少有文名，举太和四年进士，官终漳州刺史。尝慕韩文公为人，上书自通。所著有《汉武封禅论》，见《唐文粹》。
　　郑　鍼　字申虞，闽县人。会昌二年及第，文笔峭绝。累官国子司业，刑部郎中，郢、安、邓三州刺史。同邑又有林滋，字厚象；詹雄，字伯镇。时称“調文、滋赋、雄诗，为闽中三绝。”滋会昌及第，累官兵部郎中。雄布衣。
　　陈　镛　字希声，侯官人。大中元年及第。文类西汉，尤精史传，终鄂州刺史。
　　林　杰　字智周，侯官人。六岁赋《王霸坛诗》云：“羽客已登云路去，丹砂草木尽凋残。不知千载归何日，空使时人礼旧坛。”大中四年举神童，年十七卒，副使郑立为作《奇童传》。
　　连　总　字会川，闽县人。咸通九年及第，善作赋，诗人温庭筠称之。
　　张　莹　字昭文，连江人。大顺元年进士。词赋高丽，蔚有时名。仕至礼部尚书。
　　黄　璞　字德温，侯官人，后徙莆田，少与欧阳詹齐名。大顺二年进士，官至崇文馆校书郎。昭宗时归隐杜门。黄巢兵入闽，以璞儒者，戒勿毁其居。自号雾居子，所著有《闽川名士传》及文集二十卷。
　　沈　崧　闽县人。乾宁三年进士，与临安罗隐齐名。因归省过临安，钱肵留为镇海军掌书记，奏授兵部尚书。及元膟即位，拜丞相，卒谧文献。有集二十卷。
　　翁承赞　字文饶。素工诗文，乾宁三年进士，擢宏词科，任京兆参军。天祐初，以右拾遗受诏册王审知为瑯琊王。梁开平间，复为闽王册礼副使，寻相闽。有诗集及《昼锦宏词》等集，见唐《艺文志》。
　　林　谞　闽县人。养高不仕，善属文，搜采异闻，作《闽中记》十卷行于世。
　　五　代
　　林　鼎　闽县人。父无隐，以诗名于时，寓居明州之慈溪，鼎从焉。鼎善属文，能书，仕吴越为丞相，有文集数十卷。时古田有余膟，字裷美，仕南唐，著有《拾遗集》，亦寓居南剑之将乐。
　　萧　膺　字次元，侯官人。开成三年进士。是岁闽中登第者四人，朝士诗云：“几人天上争仙桂，一岁江南折四枝。”闽，于是号“文儒之邦”。膺，官至大理司业。
　　宋
　　林洪范　闽县人，幼苦学，长博通经传，属文宏丽，构思敏捷，累举不第。后还家教授乡里，著《诸经义方》数十卷。
　　林　陶　闽县人。景德四年中宏词科，累官比曹员外郎。著《元统》二十卷，文旨精博。
　　蔡伯俙　福清人。祥符中应童子科，真宗见而嘉之，赐诗有云：“七闽山水饶灵秀，四岁儿童应盛时”。寻赐东宫伴读，官终乾州佥判。至今名其乡曰：“蔡奇。”
　　陈简能　字知柔，闽县人。深于古文词，尤有士操，祥符五年及第。
　　林子充　林仲嘉　俱福清人。子充著《论语诗》五十首，林之奇解《论语》，多引用之。又有《指南集》三卷、诗二卷。仲嘉工于诗，名流郑侠、王圣时、林图南、李天与俱与为友，有诗三卷。时号“古屯二贤。”
　　郑叔豹　福清人。元祐间，上《兵器图》、《宗祀书》、《明堂制度》及《酌享冕服之仪》数卷。兄叔熊亦好谈兵。
　　黄邦俊　永福人。政和二年进士，累迁大理丞，后知英州。著《真阳共理集》二卷、《胥训告文》三卷，纂《韵谱》六卷、《强记集》八卷。
　　陈若冲　字德用，福清人。绍兴二年进士。以经学词章为汪彦操，柳彦质、李邴、赵鼎所知，著有《蓝溪集》。同邑许拱辰，著有《玉融新对》。高若虎，字仲容，著有《渤海诗话》。
　　萧德藻　字东夫，闽清人。绍兴二十一年进士。常宰乌程，后遂家焉。所居屏山，千岩竞秀，自号“千岩老人”。杨万里称云：“近世诗人，若范石湖之清新，尤梁溪之平淡，陆放翁之敷腴，萧千岩之工致，皆余所畏也”。著有《千岩择稿》。
　　陈友声　字广宗，长乐人。嘉定进士。尉上高时，吏民安之。前此邑士罕寻声律，友声选赋百余批点与诵，俾知作赋之法，上高词赋遂甲他邑。闽县曾噩，字噩甫，学问淹贯，文章简古，庆元时尉上高，亦有声。
　　朱金发　字冕仲，福清人。尝作《天人相与之际论》，陈傅良称之。福清有二仲，谓冕仲与余南仲也。淳熙十四年擢第，调龙岩簿，著史论三卷。
　　林文之　字子彬，福清人。宋季，文体纤弱，文之独刻意追古作者，刘克庄常谓之曰：“后来文印属之子矣。”所著有《通鉴纲目朱墨》并《若存文集》。
　　林宗道　字仲学，福清人。景定间乡荐。性聪敏，为文章立就。又善隶书，晚年用笔益苍劲。
　　余元泰　罗源人。文词博雅，景定中进士。常采邑先贤事可裨名教者类编成书，名曰《钟嶂嘉话》。其后邑人陈灿又为补遗。灿，字文奎，事母以孝闻。
　　余发林　字希董，古田人。咸淳七年进士，授崇安县尉。博学有俊才，为文操笔立就。及卒，门人集其文，号《爱梅集》。
　　郑东起　旧名震龙，福清人。家居教授常百余人。为文章有气魄，亦善书，人多宝爱之。
　　黄　谔　字忠甫，福清人。博群书。所著有《玉融志》、《容安拾稿》。同县卓立著《西溪文集》，陈宽著《龙门集》、《纪梦集》、《黄锐集》、《龙山集》，陈革著《中隐集》。
　　吴　鉴　闽县人。工文词，简洁清新，为时所重。其集多散逸，而残编断简，士夫家间有存者。
　　元
　　郭　隚　字德基，长乐人。至元中，举遗逸，授泉山长，迁兴化路教授，改吴江州，再迁兴化，卒。隚为人易直修洁，其诗文亦平和沉深，不以琢镂为工。
　　国　朝
　　林　鸿　字子羽，福清人也。少任侠，喜读书，洪武初，以荐授将乐训导，居七年，擢拜膳部员外郎。高皇帝临轩试《龙池春晓》、《孤雁》二诗，一日名动京师。无何，自免归。归益肆力为诗，数游三山，三山士从者如云，周玄、黄玄、赵迪、林敏、郑关皆知名。迪，字景哲，连江人；敏，字汉孟，长乐人；关，字公启，闽人；二玄自有传。其后闽人言诗者皆本鸿也。有《鸣盛集》十卷。
　　高廷礼　一名棅，字彦恢，长乐人。本宋尚书张镇后也，祖麟继于高，遂氏焉。棅事亲以孝闻，博学工诗。尝总唐人三百年诗，扬扢其品，定其正变，凡百余卷，曰“品汇”、曰“正声”，要其宗旨，则归于开元、天宝间，鉴精论核，海内翕然宗之。
　　文皇帝时，以布衣召入翰林为待诏，迁典籍，卒。棅又善书画，客有求者，辄自戏“欲我作无声诗耶?”，世称棅有三绝云。有《啸台》、《木天》二集。
　　王　恭　字安中，闽县人也。少食贫，樵群山中，自称皆山樵者。善为歌诗，挥毫立就。永乐初，以荐至京师，与修《大典》，同郡王偁戏之曰：“君无以会稽章绶故来耶?”恭笑谢曰：“无深诮我。我山中斧柯，故自无恙。”及《大典》成，授翰林典籍，不就也。归益徜徉丘壑间，足迹所历殆遍。有诗数十卷，曰《白云樵唱》、曰《凤台清啸》、曰《草泽狂歌》。庐陵解缙称其“布衣萧然，不慕宠荣，强之而起，若凤鸣朝阳”云。
　　王　偁　字孟易攵。其先灵武人，父翰，元季为闽行省郎中，后遇革命，弃官匿永福山中，遂家焉。偁少孤，从父友吴海学，于书无所不通，意气豪爽，解缙常称其“人品当在苏长公之列，文亦相类，至于诗则凌轹汉唐，眉山不及也。”偁，举洪武二十三年乡试，游太学，以养母归。母卒，庐墓六年。永乐初，以荐授翰林院检讨，为《大典》总裁官。后从英国公张辅平交趾。交趾叛，偁坐谪交州。又坐与解缙善，逮囗诏狱，庾死。所著有《灵舟集》。
　　陈　亮　字景明，长乐人。故元儒生也。其为诗冲淡悠远，有陶、孟之致。洪、永中，累诏郡县征遗逸，或推毂亮，亮笑不应，作《读陈搏传诗》以见志。筑小楼山中，购四方名书藏之，每与文士，高僧命酒泛舟，登山寻寺，意豁如也。其诗辄不尽传。
　　唐　泰　字亨仲，闽县人。洪武二十七年进士，授行人，历官陕西按察司副使。泰善为诗，然多轶不传，所见《善鸣集》中。
　　郑　定　字孟宣，闽县人也。善击剑，工古篆、行书。陈友定辟为记室。友定败，亡命交、广间，久之还，遂居长乐。洪武末年，征授延平训导，历国子助教。所著有《澹斋集》。
　　周　玄　字微之，闽县人。永乐中，以文学征，授词部郎。其为诗瑰奇悲壮，尝赋《揭天谣》，论者以为不减长吉云。初，玄游长乐，令苍头肩书数千卷，止高廷礼家，无何别去，尽弃其书，曰：“在吾胸中矣。”其颖悟如此。
　　黄　玄　字玄之，本将乐人也。林鸿为将乐教官时，玄严事之，鸿尝有诗谓“青衿二十徒，达者惟黄玄”云。及鸿家居，玄挈妻子入福州，终身师焉。久之，以岁贡授泉州训导卒。自林鸿以下，皆同时相倡和，称“闽中十才子”。其一为王褒，另入名臣传。同时又有马郡丞英，字德华，福清人；唐编修震，字士亨，闽县人；王明府键，字时钥，侯官人；郑布衣恺，闽县人；郑布衣洪，字公量，怀安人。然著作不少概见。震扈驾道卒。高皇帝遣使归其丧，亲为文谕祭焉，亦异数也。
　　张以宁　字志道，古田人也。元泰定中进士，累官翰林学士。洪武二年，征至京师，奏对称旨，命撰《钟山说》，上之，仍拜翰林侍读学士知制诰，兼修国史。遣使安南，未至其国，会安南王已卒。国人请授印于世子，以宁不许，使介驰请命。上大悦，玺书嘉劳，又御制诗十章慰勉之。以宁寻卒交州，诏迎柩归葬，给三岁禄，恤其家，皆异数也。以宁忠厚通敏，娴于词令。所著有《翠屏淮南纪行》诸集，金华宋濂称其“丰腴雄峭，清圆委蛇，为一代奇作”云。
　　陈子晟　字仲昭，连江人，善属文。洪武壬子举于乡，时方弱冠，朝议少之，俾入太学，迁为荆王伴读。从学士宋濂学，文益奇进。久之，随王之国，誉直敢谏，藩僚谀者辄面折之。还京师卒年二十六，方孝孺铭其墓，称子晟敏而专，退朝览诵不少辍，每一文出，诸老儒皆叹以为不及也。
　　郑居贞　其先新安人也，父潜官闽，遂家于怀安之瓜山。潜自有传。居贞，洪武中举明经，历官河南左参政，既去，吏民怀之。居贞雅与方孝孺友善，孝孺教授汉中，居贞作《凤雏行》赠之。孝孺难作，居贞亦坐死。所著有《闽南关陇归来桧廷》诸稿十卷。孙垍，亦能诗。
　　陈　登　字思孝，仲进子也。仲进见良吏。登举才学，仕浮梁丞。永乐初，以登书拜中书舍人。登博极群书，于篆籀学最精。凡周、秦以来石刻残缺无可考，皆能辨之，十不失一。入直，时待诏吴郡滕用亨负书名，见其后进，忽之，屡众辱登，登不校也。一日，辨难许氏《说文》，登随问条答，如指诸掌，用亨愧服，不敢出一语。宣德间，卒于官。
　　陈　辉　字伯炜，闽县人。举永乐乙未进士，授监察御史，官终广东按察副使，居官有清名。辉才识高远，工诗，善鼓琴，名其集曰《琴边清唱》。草书学怀素，老而笔力尤劲，解缙雅推服之。
　　陈　廉　字平叔，福清人。性旷远，不乐仕进，筑室黄山，读书其中。善草书，得怀素法，尤工篆、隶，求者如市。每遇故人兴会，辄解衣挥洒，顷刻数十纸，其他贵要求之，不屑也。林鸿，王恭等皆与游，重其为人。其后正德间有林火阜，嘉靖间有林天骏，王建中，皆闽县人。火阜，字惟大，工署书，迳丈逾佳。天骏，字守良，官胶州知州，其小篆学李斯。建中，字懋德，官博士，草书学陈廉。皆声价重一时，诸公贵人丐请无虚日。然此数子者，非独其技工也，诗文亦有可观者，故得并论。
　　傅汝舟　字木虚，侯官人。博学有异才，攻四声擅名。时御史李元阳闻而欲见之，汝舟角巾道服至戟门，见御史岸坐堂上，却立不肯进。元阳不得已，迎之入，与谈经史、性命、象纬、术数、诸子百家，其应如响，始大惊异，卒上客礼之。然汝舟性高旷，翛然有世外之想，远游桂林、象郡间二十余年，乃归，卒于家。所著《啽呓弃存》、《越吟》诸稿。同时有林釴，字克相；高濲，字宗吕，三人者皆以诗与郑善夫友善。釴，举进士，官御史，其为文好用奇字，令人不识为工，久之己亦不识也。濲，终布衣。
　　林　炫　字贞孚，工部尚书庭木昂子。正德甲戌进士，授礼部主事。炫才识通敏，为诗文富丽便捷，以是早得时誉。嘉靖初，以议大礼忤执政，废于家，益肆力文章。喜宾客，车骑填门，觞咏自适，与邑人袁达、张万里赓和，每一诗出，人争传诵之。后起，官至通政司参议，卒。子世璧，自有传。
　　林春泽　字德敷，侯官人。正德甲戌进士。春泽邃于礼经，学者多北面之。其诗词秀味永，正、嘉初鲜有俪者，林文恪宗伯亟称焉。官至程番太守，享年百有四岁，洵人瑞也。子，应亮。
　　应亮　字熙载。嘉靖壬辰进士。早有诗名，而雅以经世为抱，由郎署历藩臬，晋户部右侍郎，谢事归。尚奉太守公杖屦几二十载。时孙如楚，亦以学宪在告。金紫三世，莱彩一堂，海内传为盛事。
　　廖世昭　字师贤，怀安人。正德丁丑进士。世昭为人，体不胜人，而金苦读书。始授海州守，以病丐教职。居官吾伊不辍，襆被萧然，无何夭死。同时有郭波，字澄卿；方邦望字表民，皆喜为诗。波古健，学杜而短于才；邦望平淡，学孟而学不足以克之。波举进士，官户部主事；邦望举于乡，官惠州府推官。
　　袁　达　字德修　张万里字广陵　皆能为诗。达，才富而词冗；万里，思敏而理疏，故名皆不显。达博学强记，性迂，不晓事，世谓达为癡。免贵溪令，家居，自负其才。嘉靖间诣阙下献赋，执政以其无奇也，罢之。达大穷归。万里有侠气，受知于督学江以达。及贡之京师，以达因事下诏狱，万里倾身护之，卒脱其死，不令知也。然负时名，久不第，郁郁不自得。性嗜酒，醉后睥睨达官胜己者，辄使酒谩骂，人多畏而避之。官终广湖都司经历。
　　祝时泰　字与亨，侯官人。嘉靖壬午乡荐，授工部司务，官终德府长史。时泰长于诗，法律严谨，间出奇语。善与人交，缓急不侵，为然诺。罢官归，寓武林，与诸名士结诗社。
　　龚用卿　字鸣治，怀安人。嘉靖丙戌进士第一人，官至南京国子监祭酒。用卿美须眉，丰神朗莹，精举子业，为古文诗歌不尚浮靡。其同时有陈节之，字尹和，闽县人。嘉靖己丑进士，授户部主事。未几，改翰林院编修，迁中允。扈驾南巡，卒于途。其文亦简劲有法。
　　林懋和　字惟介，闽县人。少丧父，家无立锥，顾好读书，不事事，族戚咸厌弃之，独与寡母茕茕相依，即冻馁，志益励。懋和天资绝人，举嘉靖辛丑进士。选庶吉士，改礼部郎，有廉能声。出督楚学，所识拔皆知名士。历广东左方伯，丐归，年才四十耳。懋和虽扬历中外，手不释编，家藏书数万卷，闭户读之。三教九流，历数医卜之学，罔不穷究其秘。每与客谭，坟素外无他及也。诗文秀整典则，不尚浮靡。年八十余卒。所著有《栎寄集》及《双台诗选》。
　　刘鹤翔　字云卿，世扬子。嘉靖辛卯乡荐，官彭泽知县。鹤翔能为古诗文，亦雅健有典则。其同时孝廉有谢宜相、谢启元、薛钦、徐褃、叶麟，俱云能诗，然步趋不失，而正始之音寝微矣。
  </div>
  <div class="pagination">
   <a href="福州府志万历本_page261.html">
    上一页
   </a>
   <span>
    ...
   </span>
   <a href="福州府志万历本_page257.html">
    257
   </a>
   <a href="福州府志万历本_page258.html">
    258
   </a>
   <a href="福州府志万历本_page259.html">
    259
   </a>
   <a href="福州府志万历本_page260.html">
    260
   </a>
   <a href="福州府志万历本_page261.html">
    261
   </a>
   <span class="current-page">
    262
   </span>
   <a href="福州府志万历本_page263.html">
    263
   </a>
   <a href="福州府志万历本_page264.html">
    264
   </a>
   <a href="福州府志万历本_page265.html">
    265
   </a>
   <a href="福州府志万历本_page266.html">
    266
   </a>
   <a href="福州府志万历本_page267.html">
    267
   </a>
   <span>
    ...
   </span>
   <a href="福州府志万历本_page263.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
