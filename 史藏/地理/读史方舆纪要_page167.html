<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 167 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 167 页/共 479 页</h1>
    <div class="content">
　　白径岭在州东南十五里。中条山之别岭也，路通陕州太阳津渡。《志》云：由檀道山陡径出自径岭，趋陕州，即石门百梯之险也。唐至德二载，郭子仪复河东，贼将崔乾走安邑，复自白径岭亡去。朱梁乾化三年，朱友谦以河中降晋，梁军攻之，晋王存勖自将救之，遇梁军于解县，大破之，追至白径岭而还。

　　○黄河在州南九十里。自芮城县流入界，又东南入平陆县界。河南岸则陕州灵宝县境也。

　　盐池在州东三里，接安邑县界。其盐不劳人力，自然凝结，盛于夏秋，杀于冬春，国赋边储，所资甚大。又有女盐城，亦曰六小池，亦曰硝池，在州西北十五里，池分为六，有咸淡之异。今俱详见大川盐池。

　　浊泽《括地志》：出解县东北平地，即涿水也。涿，音浊。《史记》：赵成侯六年，伐魏取涿泽。又《魏世家》：惠王初立，韩懿侯、赵成侯。合兵伐魏，战于浊泽，魏氏大败。是时，魏都安邑。徐广以为河南之浊泽，误也。今湮。

　　姚暹水在州北十五里，即永丰渠也。自安邑县流入，又西入临晋县界。《宋国史》：天圣五年，诏陕西漕臣修永丰渠，自后魏正始四年，都水校尉元清引中条山下平坑水为渠，西入黄河以运盐，名曰永丰，周齐间废。隋大业中，都水监姚暹浚渠，自郏郊西入解县，民赖其利。唐末湮没，盐运大艰。至是殿直刘逵请开浚，自解州安邑至蒲州白家场，通舟运盐。漕臣王博文以为便，遂浚之，公私果利。今仍曰姚暹渠。○熨斗陂，在州西二十里。《郡国志》：魏正始中，穿以系船，今废。形似熨斗，因名。

　　○长乐镇在州东北十里盐池上，有巡司，洪武八年建。又紫泉监，在州南。《唐志》：乾元元年置监，有铜穴十三。后废。○石门，《志》云：自州东南白陉岭，逾中条山，通陕州道，山岭参天，左右壁立，间不容轨，谓之石门。

　　安邑县在州东五十里。东至平陆县百十里，东北至夏县六十里，西北至猗氏县六十里。故夏都也。春秋时属晋。战国为魏都，后入于秦，秦为安邑县，河东郡治焉。两汉及魏、晋因之。后魏太和十一年，分置南安邑县，寻废改县为北安邑县，又改郡为河北郡，县属焉。隋仍为安邑县。开皇十六年，置虞州。大业初，州废，县属河东郡。义宁初，复置安邑郡。唐武德初，改置虞州。贞观十七年，州废，县属蒲州。至德二载，改县曰虞邑。乾元初，改隶陕州。大历四年，复故名。元和三年，仍属河中府。五代汉改属解州。宋因之。今城周六里有奇，编户九十五里。

　　○安邑故城在县西二里。皇甫谧云：夏禹都此。春秋时，魏绛徙安邑。又魏武侯二年，城安邑。《战国策》：城浑，曰蒲坂、平阳，相去百里，秦人一夜袭之，安邑不知。《史记》：秦孝公八年，卫鞅将兵围安邑，降之。《魏世家》：惠王三十一年，秦地东至河，安邑近秦，于是徙都大梁。《秦纪》：昭襄二十一年，左史错攻魏，魏献安邑。始置河东郡。后汉初平二年，关东诸军讨董卓，卓使牛辅分军屯安邑。或谓之魏豹城。《志》云：城本魏文侯所筑，汉初魏豹居此，遂以豹名城。南有韩信沟。又蒲州城北亦有魏豹城，相传豹藏兵以拒韩信处。

　　司盐城县西二十里。《括地志》：故盐氏城也。《秦纪》：昭襄王十一年，齐、韩、魏、赵、宋、中山，共攻秦，至盐氏而还。汉有司盐都尉治此，因名司盐城。或曰：唐大历中，于县西南三十里置盐治，因筑城于此。今其地亦名路村，河东陕西都转盐运使署在焉。○兴乐废县，在县南。唐武德三年，析安邑县置，属泰州，贞观初省。又蚩尤城，《志》云：在县西南十八里。县东南又有嵝室城，金将娄室陷河东时所筑。

　　○中条山在县南三十里有石槽，泉出其中，曰青石泉，流径县东，引以溉田，下流注于涑水。又有银谷，在山中。《隋志》：县有银冶。唐大历中，亦尝置冶于此。○玉钩山，在县东北二十里，其山东西连亘十里，状如玉钩，下有玉钩泉。

　　鸣条冈县北三十里。《括地志》：高涯原在安邑县北，其南坂口即古鸣条陌冈之北，与夏县接界。或云舜所葬也。孟子曰：舜卒于鸣条。《尚书·大传》：伊尹相汤伐桀，战于鸣条，即此。又虞坂，《志》云：在县南二十里，以舜尝都此而名，俗名青石槽。○高侯原，在县东十七里，晋咸和三年，石勒遣石虎攻蒲坂，刘曜驰救，虎引退，曜追及之于高侯原，大破之。杜佑曰：高侯原在闻喜县北。

　　○涑水在县北，自夏县流入界，即绛水下流也。《战国策》：绛水可以灌安邑，是也。又西流入猗氏县境。○华谷水，在县西南四十里，自夏县流经县界，又西入蒲州界。或讹为苇谷水。

　　盐池在县西南二十里，所谓安邑盐池也，与解池为二。详见前。

　　苦池在县东北二十里，姚暹渠自夏县合众渠之水，汇流于此，亦名苦池滩，又西入解州境。○龙池，在县南二十里，与盐池相近，一名黑龙潭。姚暹渠涨溢，往往自苦池灌注于此，池不能受，冲入盐池。今为堰以防之，曰黑龙堰。今亦详见盐池。又淡泉，在县西南十八里，盐池之北，他水皆盐，此泉独淡，亦曰甘泉。

　　龙池宫在县南龙池上。唐开元八年置，寻废。又昆吾亭，《志》云：在县西南一里，昆吾即助桀拒汤，汤先伐之者。○圣惠镇，在县西南二十里盐池上，有巡司，洪武四年置。

　　夏县在州东北百里。南至平陆县九十里，北至闻喜县五十五里。本汉安邑县地。后魏太和十一年，改曰北安邑，置安邑郡。十八年，改河北郡。后周改为夏县，仍置安邑郡。隋郡废，寻属虞州。大业初，属河东郡。唐武德初，仍属虞州。二年，县民吕崇茂据县叛，自称魏王，裴寂讨之，为所败。贞观十七年，属绛州。大定元年，改属陕州，寻还属绛州。乾元三年，仍属陕州。宋因之。金改属解州。今城周五里有奇，编户六十六里。

　　○夏城县西北十五里。相传禹建都时筑，一名禹王城。城内有青台，高百尺，或谓之涂山氏台。孔氏曰：夏县东北十五里有安邑故城。

　　○巫咸山在县南五里。相传殷巫咸隐此，亦曰巫咸顶，一名瑶台顶。下有谷，亦曰巫咸谷。《水经注》：盐水流经巫咸山北。是也。○山，在县西北七十里石村，即峨嵋坡高阜也。

　　柳谷在县北五里中条山中。唐贞观十一年，幸柳谷，观盐池。又贞元中，阳城以学行著闻，隐居柳谷之北，是也。

　　○涑水县西四十里。自闻喜县流入。《郡县志》：涑川在县境，东西三十里，南北七里，即吕相绝秦所云伐我涑川者，又西南入安邑县界。

　　姚暹渠在城南。中条山北之水引流为渠。县北十里有横洛渠，县东十里又有李绰渠，皆中条山谷之水所导流也。汇流而南，入于安邑之苦池滩。○青龙河，在县北三十里。《志》云：以河流屈曲如盘龙而名，下流合于涑水。

　　涌金泉在县西南十五里，西入安邑之黑龙潭。相传盐池得此水始凝结。○皇川，《志》云：在县东南五十里中条山内，相传夏后避暑离宫之所。

　　○高显戍在县北。后周建德五年，周主邕自长安救晋州，至高显。胡氏曰：高显与涑川相近。

　　闻喜县在州东北百二十里。北至绛州七十里，东至绛州绛县亦七十里，西至猗氏县一百十里，西北至稷山县九十五里。春秋时，晋之曲沃地。秦改为左邑，属河东郡。汉武帝经此，闻破南粤，因置闻喜县，仍属河东郡。后汉及魏、晋因之。后魏置南太平郡于此，后属正平郡。隋初郡废，县属绛州。唐因之。宋属解州。今城周四里有奇，编户六十六里。今属绛州。

　　○左邑城在县东。春秋时之曲沃也。杜预曰：曲沃，晋别封成师之邑，在闻喜县。是也。桓八年，曲沃灭翼。庄二十六年，献公自曲沃徙都绛。二十八年，使太子申生居曲沃。亦谓之新城，又谓之下国。僖十年，狐突适下国，遇太子。又太子谓突曰：请七日见我于新城西偏，即曲沃也。又襄二十三年，齐纳晋栾盈于曲沃。《战国策》：周显王四十六年，秦伐魏，取曲沃。又赧王元年，秦复伐魏，取曲沃而归其入秦，谓之左邑。《水经注》：左邑，故曲沃，《诗》所谓从子于鹄者也。汉元鼎六年，分左邑县地置闻喜县。东汉罢左邑，移闻喜县治焉。建安初，车驾还洛阳，自安邑幸闻喜。后周移县治今绛州之柏壁。隋移治甘谷。《寰宇记》：今县东二十里有甘谷口，甘泉出焉，即其地也。唐复移治桐乡故城，五代时移今治。

　　周阳城在县东二十九里。汉文帝元年，封淮南王舅父赵兼为侯邑。又景帝三年，封田弟胜为周阳侯邑于此。《志》云：县东北三十五里有避暑城，相传晋献公所筑。○燕熙城，在县北。晋太元十一年，西燕慕容忠引军自临晋而东，至闻喜，闻慕容垂已称尊号，不敢进，筑燕熙城居之。即此。

　　○汤山在县东南三十里。以上有成汤庙而名。山产铜，唐置铜冶于此。《寰宇记》：县东南十八里有景山，即《山海经》所云南望盐泽者。又县东南九十里有小横岭，山接绛县界。绛县有大横岭，故此曰小也。山下有三泉，并出流为白石河，下流注于涑水。○华谷，在县东，《水经》：涑水出闻喜县东山黍葭谷。郦道元曰：涑水所出，俗谓之华谷，后周韦孝宽请筑城于此，以防高齐处也。今见稷山县。

　　○涑水在县南。《志》云：源出绛县横岭山乾洞，伏流盘束地中而复出，西流经县东，合甘泉引为四渠，曰东外、乔寺、观底、蔡薛，溉田百有二十八顷，西流经夏县界，下流入于黄河。《水经注》：涑水出县东华谷，至周阳与洮水合。《左传》：子产曰：台骀宣汾、洮。司马彪曰：洮出闻喜，亦水之兼称矣。后周建德四年，周主如河东涑川。明年，克晋州，留兵戍守，齐攻晋州急，命宇文宪屯涑川为声援，盖在县界。

　　乾河在县东北。郭璞曰：县有乾河口，但有故沟，无复水也。《水经注》：教水出垣县北教山，世谓之乾涧，其水南历鼓钟川，分为二涧，一涧西北去百六十里，山岫回阻，才通马步，即闻喜东北之乾河口也。《秦纪》：白起取韩安邑之东到乾河，即此。

　　董泽在县东北三十五里。《水经注》：董水西经董泽陂南，陂东西七里，南北三里。《春秋》：文六年，晋于董。又宣十二年，厨武子曰，董泽之蒲，可胜既乎。杜预曰：河东闻喜县东北有董泽陂，陂中产杨柳，可以为箭也。一名董氏陂。又名豢龙池，即舜封董氏豢龙之所。其地出泉，名董泉，民引以溉田，流入涑水。

　　沙渠在县东南三十五里。《唐会要》：仪凤二年，诏引中条山水于南陂下，西流经十六里，溉涑阴田，谓之沙渠，今堙。○冷泉，在县东四十里。又有温泉，一出县东南胡村，一出官庄村，俱引渠溉田，流入涑水。

　　○含口在县东南。亦曰含山路。《水经注》：洮水源出闻喜县青野山，世以为青襄山。其水东径大岭下，西流出山，谓之含口，又西合于涑水。唐大顺初，张攻河东，为李克用所败，走保晋州，复自含口遁去，逾王屋，从河阳渡河，还长安。天复中，朱全忠谋取河中，遣张存敬将兵自水渡河，出含山路，袭绛州，绛州出不意，遂降于全忠。

　　龙头堡在县东北二十八里。《寰宇记》：后周正平郡及闻喜县尝理于此。○涑水驿，在县城西。宋、元以来故驿。又留庄隘，在县东南七十里中条山上，南通垣曲县，北接绛县。冷谷口，今亦见平陆县。

　　平陆县在州东南九十里。南至河南陕州五百里，东北至绛州垣曲县一百八十里，西北至解州百里。春秋时虞国地也。后为晋地。战国时魏地。汉为大阳县地，属河东郡。后汉及魏、晋因之。后魏属河北郡。后周天和二年，改置河北县，并置河北郡治焉。隋开皇十五年，郡废，县属蒲州。唐贞观元年，改属陕州。天宝初，因开漕渎，得古刃，篆文曰平陆，遂改今名。宋因之。金改属解州。今城周二里有奇，编户六十六里。

　　○大阳城在县东五十里。汉置县，应劭曰：吴山在其西。是也。以在大河之阳而名。光武初，邓禹围安邑，数月未下，更始将樊崇等渡大阳欲攻禹，禹逆击于解南，斩之。兴平二年，帝自陕渡河，至大阳，御牛车幸安邑。后魏属河北郡，后周改县为河北县，移于今治。杜佑曰：大阳，春秋时北虢所都。似误。

　　虞城在县东北四十五里。《史记》：武王封周章弟虞仲于周之北故夏墟，是为虞仲。司马贞曰：夏都安邑，虞在其南，故曰夏墟。应劭曰：《汉志》大阳有吴山在西，上有虞城，周武王封泰伯后于此，为晋所灭。亦曰吴城。秦昭王五十二年，伐魏取吴城，即此。又有茅城，在县东南茅津上，春秋时晋邑也，亦曰茅亭。○冥阝城，在县东北二十里，春秋时虞国之冥阝邑也。《左传》：僖二年，晋荀息曰，冀为不道，入自颠令，伐冥阝三门。杜预曰：前此冀伐虞至冥阝也。其城周四里有奇，亦谓之塞。

　　下阳城在大阳故县东北三十里。春秋时虢邑也。僖二年，虞师、晋师灭下阳。《梁传》：虞、虢之塞邑，晋献公假道于虞以伐虢，取其下阳以归。贾逵曰：虞在晋南，虢在虞南也。元至正十六年，察罕帖木儿自陕州追汝阴贼至安邑，贼还，欲渡河而南，察罕扼之于下阳，赴水死者甚众，贼乃遁去。

　　○底柱山在县东南五十里。亦曰三门山，亦曰底柱峰。《邑志》：底柱六峰皆在大河中流，最北有两柱相对，距岸而立，所谓三门也。次于其南有孤峰特起，峰顶平阔，禹庙在焉，其西有立石数枚，圆如削成。复次其南有三峰，东曰金门，中曰三堆，西曰天柱。大河湍激于群峰间，南折而东出，两崖夹水，壁立千仞，天下之奇观也。与河南陕州接界，详见河南名山底柱。

　　虞山在县东北五十里。亦曰吴山，以山有泰伯庙也。亦曰虞阪，即中条之支阜，《左传》谓之颠令。《水经注》：颠令在傅岩东北十余里，东西绝涧，于中筑以成道，指南北之路，谓之令桥。桥之东北曰虞原，原上道东有虞城，其城北对长坂二十余里，谓之虞阪，亦即傅说所筑处矣。《战国策》：楚客谓春申君曰，昔骐骥驾盐车上吴阪，迁延负辕，而不能进。即此处也。魏孝昌末，正平民薛修义围河东，薛凤贤据安邑，以应萧宝寅，诏遣宗正珍生讨之，珍生守虞阪不敢进。即此。其坂自上及下，七山相重。

　　卑耳山在县东。齐语作辟耳。桓公悬车束马，逾太行与辟耳之溪拘夏。《史记》：齐桓公曰，束马悬车登太行，至卑耳山而还。《正义》：卑，音壁。《索隐》曰：卑耳山在河东大阳县。韦昭曰：拘夏，辟耳山之溪也。○箕山，在县东北九十里。山形如箕，因名。相传尧时许由隐此。下有清涧，即由洗耳处。又覆釜山，亦在县东北。《唐志》：县有瑟瑟穴，有银穴三十四，铜穴四十八，在覆釜、三锥、五冈、云分等山。三锥山，见于垣曲县界。

　　傅岩县东三十五里。即殷相傅说隐处，俗名圣人窟。其地亦曰隐贤社。孔安国曰：傅氏之岩，在虞、虢间，通道所经，有涧水坏道，常使胥靡刑人筑护之。说贤而隐，代胥靡筑以供食，故曰说筑傅岩之野。《史记》亦作傅险。○间原，在县西六十里，俗呼让畔城。至今其田民无耕者，即虞芮质成于文王之田也。其原东西七里，南北十三里，西去今芮城亦六十里云。

　　○黄河在县城南。自芮城县而东，至是微折而南，至县东南三十五里傅岩前。有茅津渡，亦曰大阳渡。又流经县东五十里，经底柱峰，曰三门集津。又流经县东南一百二十八里，曰白浪渡，皆黄河津济处也。今茅津、白浪，皆有巡司戍守。又茅津，详见陕西大阳津。

　　交涧水在县西北五里中条山。东西二沟，流与中涧合，俗名三汊涧，流注于河。○沙涧，在县东三十里，出傅岩中，径大阳故城，东流注于河。今沙涧、茅津渡，共设一巡守。今亦见闻喜县。

　　○留庄隘在县东北中条山，中路通垣曲县。○坞乡，在县西。后汉建安元年，帝驻安邑，诸将韩暹屯闻喜，胡才、杨奉屯坞乡，即此。

　　张店镇在县西北。唐乾宁四年，陕虢王珙攻河中王珂，李克用遣将李嗣昭救之，败陕兵于猗氏，又败之于张店镇，遂解河中之围。《金人对境图》：张店，平陆所属镇也。○金鸡堡，在县南二里，有金鸡冈。其顶高峻，前临黄河，昔人因置堡于此，为戍守处。

　　芮城县在州西南九十里。南至河南灵宝县四十里，北至临晋县百三十五里，东北至解州八十里。古芮国。春秋时魏国地，后属晋。汉为河东郡河北县。西魏置安戎县。后周改曰芮城，又置永乐郡于此。隋省郡，县属蒲州。唐武德二年，置芮州。贞观元年州废，县属陕州。宋因之。金改属解州。今城周三里有奇，编户四十里。

　　○古芮城县西三十里。商时芮伯封此，与虞为邻国，文王为西伯，虞芮质成，是也。周时芮为同姓国，其封地在今陕西同州。《春秋》：桓三年，芮伯万为母所逐，出居于魏，谓即此城云。今名郑村。

　　河北城在县东北七里。一名魏城，故魏国城也。晋献公灭之，以封其大夫毕万。汉置河北县。《汉志》注：河北县，古魏国也。晋义熙十二年，秦姚懿屯陕津以拒刘裕，谋袭夏安、散谷以赐河北夷夏，事败被执。魏、晋皆属河东郡，姚秦置河北郡于此。后魏因之。后周改置河北郡于大阳，此城遂废。

　　○首阳山在县北十五里，北与蒲州相接界。《郡国志》：薄山在县城北十里，以其南北狭薄，谓之薄山，即中条之异名也。《封禅书》：自华以西，名山七，薄山其一也。《水经注》：薄山亦名襄山云。详见前名山雷首。○甘枣山，在县东北二十里，亦中条山之支阜也。

　　○黄河在县南。又县西亦距河，相去不过二十余里，县居河山之间，最为迫狭，亦谓之河曲。晋义熙十三年，刘裕伐秦，前锋檀道济等至潼关，薛帛据河曲来降，即此。旧《志》云：河水自蒲坂南至潼关，激而东流，蒲坂、潼关之间，谓之河曲也。
</div>
    <div class="pagination">
<a href="读史方舆纪要_page166.html">上一页</a><span>...</span><a href="读史方舆纪要_page162.html">162</a><a href="读史方舆纪要_page163.html">163</a><a href="读史方舆纪要_page164.html">164</a><a href="读史方舆纪要_page165.html">165</a><a href="读史方舆纪要_page166.html">166</a><span class="current-page">167</span><a href="读史方舆纪要_page168.html">168</a><a href="读史方舆纪要_page169.html">169</a><a href="读史方舆纪要_page170.html">170</a><a href="读史方舆纪要_page171.html">171</a><a href="读史方舆纪要_page172.html">172</a><span>...</span><a href="读史方舆纪要_page168.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
