<!DOCTYPE html>
<html>
<head>
    <meta charset="UTF-8">
    <title>增补武林旧事 - 第 14 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>增补武林旧事 - 第 14 页/共 17 页</h1>
    <div class="content">　　广化院
　　旧名永福自孤山迁于此旧有白公竹阁栢堂水鉴堂涵晖亭凌云阁金沙井辟支佛骨塔慧琳塔白公祠堂　黄宜山诗云移自孤山占此山荒凉老屋万琅玕樱桃杨栁空花梦千古清风满阁寒
　　快活园【赵氏】
　　水竹院落
　　贾平章园御书阁曰奎文之阁有秋水观第一春思剡亭道院
　　显明院
　　旧名兴福保清仪王仲湜殡所有鉴空阁绿净堂
　　北新路口
　　栖霞岭口
　　岭上桃花烂灿色如凝霞其北有古劒关盖左寳云右仙姑两山夹峙若劒门然宋立巡司于此有水一道名桃溪经岳坟前入湖【西湖志】
　　古劒关【栖霞岭下】
　　岳王墓
　　岳武穆王飞所葬其子云亦祔焉　叶靖逸诗云万古知心只老天英雄堪恨复堪怜如公少缓湏防死彼土安能八十年漠漠凝尘空偃月堂堂遗像在凌烟早知埋骨西湖路悔不鸱夷理钓船林弓寮诗云天意只如此将军足可伤忠无身报主寃有骨封王苔雨楼墙暗花风道路香沉思百年事挥泪洒斜阳　王修竹诗云埋骨西湖土一丘残阳荒艸防经秋中原望防因公死北客犹能説旧愁
　　武穆王墓自国初以来坟渐倾圮江州岳士廸于王为六世孙与宜兴州岳氏通谱合力以起废庙与寺复完美久之王诸孙有为僧者居坟西复为废壊天台僧可观诉于官时何頥贞为湖州推官柯九思以书白其事田之没于人者复归然庙与寺无寸椽片瓦会李君金初为杭总管府经厯慨然以兴废为已任而郑元祐为作疏郡人王华父一力兴建寺庙又复完美杭州申明浙省转咨中书以求褒赠适赵子期在礼部倡义奏闻降命勅封并如宋止加保义二字自我元统一函夏以来名人佳士多有诗吊之不下数十百篇【陶宗仪辍耕録】
　　褒忠演福院
　　元系智果观音院后充岳鄂王香火岳云所用铁鎗犹存
　　冲虚宫【旧名宁夀庵】　　　耿家步
　　东山同口　　　　　福夀院【旌徳寺子院有宁宗御书桂堂二字】廖药洲园【有花香竹色心太平相在世防爱君子习説等亭】
　　小石板口
　　九里松一字门
　　唐刺史袁仁敬守杭日植松于左右各三行门扁吴説书髙宗尝欲易之自以不及但金饰其字吴説字朋钱塘人髙宗绍兴以来杂书游丝书惟钱塘吴説説知信州日朝辞上谓曰朕有一事每以自歉卿书九里松牌甚佳向自书易之终不迨卿所书当令仍旧是日降防俾根寻旧牌张挂【书史防要】
　　驼巘岭口　　　　　石板巷口
　　麴院巷口　　　　　行春桥
　　小行春桥　　　　　忠勇庙【统制张祠】
　　左军教场
　　马三寳墓
　　在教场内传云向曾欲去之有黑蜂数百自墓中出不可向遂止至元十五年六月内有军厮名狗儿者因樵采垦土得一铁劵上有字云鴈门马氏葬于横冲桥【云　云】后又有十字至元十五六狗儿壊我屋盖古人知数者耳始知行春桥本横冲桥云
　　三藏塔院　　　　　明真宫【女冠今改为三藏寺】
　　资徳庙【慕容贵妃香火】　　　万夀院【南山白云宗建】
　　唐家同　　　　　　后涧溪
　　紫芝道院【道士陈崇真】　　瑞冈坞
　　燕脂岭【以土色得名】　　　晋福教寺
　　崇夀院　　　　　　崇亲资福院【张淑妃香火】
　　天申万夀圆觉教寺
　　旧为了义法师塔院有归云堂三昧正受阁并髙宗御书累朝临幸有御座御榻理宗御书清凉觉地
　　石狮子路　　　　　香林园
　　斑衣园【韩府】　　　　　金沙涧【灵竺之水自此东入于湖】
　　显慈集庆教寺
　　阎贵妃香火寺扁殿阁皆理宗御书有月桂亭甚佳金碧为湖山诸寺之冠
　　阎氏鄞县人明艳絶伦后宫为之夺宠寺额皆御书巧丽冠于诸刹经始之辰内司分市材朩于郡县防缘为奸望青采斫鞭笞追逮鸡犬不宁虽勲臣旧辅之墓皆不得自保或作诗讽之曰合抱长材卧壑深于今惟恨不空林谁知广厦千斤斧斵尽人间孝子心其后恩数渐隆虽御前五山亦所不逮一日忽于法堂皷上得大字一聨云浄慈灵隠三天竺不及阎妃好面皮于是行下天府绢捕其人终不得【西湖志】
　　灵隠天竺寺门
　　俗呼二寺门袁居中书白乐天诗一山门作两山门两寺元従一寺分正此也
　　合涧桥【灵竺二山之水会合于此】　龙脊桥
　　武林山
　　又曰灵隠山又曰灵苑山又曰仙居山上有五峰曰飞来曰白猿曰嵇留曰月桂曰莲华山前有涧即武林泉也
　　呼猿洞
　　龙浤洞
　　有蒋之竒篆字前后诸贤题字极多二洞在飞来峰
　　龙浤洞一名通天洞俗传其底可通浙东有采乳石者入之闻江涛浪浪然橹声聒然壁间有蒋之竒篆书贾似道廖莹中等题名宋咸通中有髙士丁飞者字翰之居洞中读书采药力田自给年七十二矣操绠缶斤斸陟峻如飞尝月夜登岩鼓瑟流淙协奏天籁凄冷往往致鸾鹤之翔集【西湖志】飞来峰界乎灵隠天竺两山之间盖支龙之秀演者髙不逾数十丈而怪石森立青苍玉削若骇豹蹲狮笔卓劒植衡従偃仰益玩益竒上多异朩不假土壤根生石外矫若龙蛇鬰鬰然丹葩翠蕤蒙羃聨络冬夏常青烟雨雪月四景尤佳其下岩扃窈窕屈曲通眀壁间布镌佛像皆元浮屠杨琏真伽所为也晋咸和元年西僧慧理登而叹曰此乃中天竺国灵鹫山之小岭不知何以飞来仙灵隠窟今复尔否因树锡结庵名曰灵隠命其峰曰飞来【西湖志】
　　女儿山【一名玉女岩】　　　　青林岩
　　理公岩【乃灵隠开山慧理法师在灵鹫寺后】
　　冷泉
　　有亭在泉上冷泉二字乃白乐天书亭字乃东坡续书诗扁充栋不能悉录　林丹山诗云一浤清可浸诗脾冷暖年来只自知流向西湖载歌舞囘头不似在山时
　　冷泉亭建于唐至宋郡守毛友拆去之今所建又不知起于何时其自叙云昔人加亭于冷泉如明镜中加绘画山翠水光去者过半拂拭菑翳旧观还复夫冷泉亭之景白乐天极其褒颂而毛守以为去之乃佳好尚不同如此【西湖志】
　　西湖今但知有冷泉而不知有温泉醴泉在冷泉之上杨防夫西湖竹枝词家住西湖新妇矶又石新妇下水连空飞来峰前山万重郯九成竹枝词风篁岭头西日晖青龙港口新月微冯士頥词请看双投桥下水新开两朶玉芙蓉皆遗逸隠迹【田艺衡留青日扎】
　　温泉醴泉【二泉在冷泉之上】　葛坞
　　朱墅　　　　　　　候仙亭
　　壑雷亭
　　观风亭
　　又有虚白见山袁君紫薇翠微石桥月桂等亭及丹灶隠居许迈思真三堂连岩栈伏龙溅等今皆废
　　景徳灵隠禅寺
　　相传灵隠禅寺乃葛仙翁书或云宋之问书景徳中续加景徳二字有百尺弥勒阁莲峰堂方丈曰直指堂千佛殿延賔水阁望海阁理宗御书觉玉寳殿妙荘严域又有巢云亭见山堂白云庵松源庵东庵等在山后尤幽寂可喜
　　杭州内外及湖山间唐巳前三百六十寺钱氏立国宋南渡增为四百八十海内都会未有加于此者僧派三曰禅曰教曰律今讲寺即宋之教寺也嘉定间品第江南诸寺以余杭径山寺钱塘灵隠寺净慈寺宁波天童寺育王寺为禅院五山钱塘中天竺寺湖州道塲寺温州江心寺金华双林寺宁波雪窦寺台州国清寺福州雪峰寺建康灵谷寺苏州万夀寺虎丘寺为禅院十刹以钱唐上天竺寺下天竺寺温州能仁寺宁波白莲寺为教院五山钱唐集庆寺演福寺普福寺湖州慈感寺宁波寳陀寺绍兴湖心寺苏州大善寺北寺松江延庆寺建康瓦棺寺为教院十刹杭州律院则昭庆寺六通寺法相寺菩提寺内外灵芝寺不在五山十刹之列大抵僧家以禅那为宗防而教所以致禅苏子由有言我观世教师皆谓教是实由谓教实故则为禅所诃禅虽诃乎教终以教致禅禅若不取教是杜所入门教而不知禅是不识家也律则慎摄威仪涵养智定禅与教所兼资焉【西湖志】
　　北髙峰塔
　　在灵隠寺山后絶顶比南髙峰尤髙上有五显祠逺近祝香四时不絶
　　唐天寳中建会昌中燬钱王修复之宋咸淳七年复燬羣山屏列湖水镜净云光倒垂万象在下渔舟歌舫若鸥鳬出没烟波逺而益微仅觌其影西望罗刹江若匹练新濯遥接海色茫茫无际郡城正值江湖之间委蛇曲折左右映带屋宇鳞次艸朩云蓊鬰鬰葱葱悉归眉睫山顶旧有望海阁今废　苏子瞻诗云言游髙峰塔蓐食治野装火云秋未衰及此初旦凉雾霏岩谷暝日出艸朩香嘉我同来人久便云水乡相观小举足前路髙且长古松攀龙蛇怪石坐牛羊渐闻钟磬音飞鸟皆下翔入门空无有云海浩茫茫惟见聋道人老病时絶粮问年笑不答但指空藜床心知不复来欲归更徬徨赠别留疋布今嵗天早霜【西湖志】
　　法安院
　　旧名广严唐韬光禅师筑庵于院后有清献东坡题名
　　保宁院【旧名保安无量夀】　　资圣院【旧名大明开山咸泽禅院】
　　韬光庵
　　韬光禅师道塲与乐天同时周伯弜有诗前后诸贤留题甚多旧有僧尝于此降仙请至释子兰以下十人凡七十三释皆唐人能诗者各书一诗语极奇絶曲尽其景今诗尚存壁间
　　韬光禅师蜀人唐太宗时辞师出游师嘱曰遇天可前逢巢即止师游灵隠山巢沟坞值白乐天守郡悟曰此吾师之命我也遂卓锡焉乐天闻之遂与为友题其堂曰法安　尝以诗招之入城云白屋炊香饭荤饘不入家滤泉澄葛粉洗手摘藤花青芥除黄叶红姜带紫芽命师相伴食斋罢一瓯茶韬光不赴报之诗云山僧野性好林泉每向岩
　　阿倚石眠不解栽松陪玉勒惟能引水种金莲白云乍可来青嶂明月难教下碧天城市不能飞锡去恐妨莺啭翠楼前内有金莲池烹茗井壁间有赵阅道苏子瞻题名【西湖志】
　　永福寺
　　隆国黄夫人功徳咸淳九年建在灵隠西石笋山下
　　石笋普圆院
　　天福二年黄氏重修旧名资严山有石如笋髙数十丈故名石笋寺有超然台金沙白沙二泉邺公庵杭守祖无择爱此山之胜结庵于此取公所封名之方丈左右金漆板扉皆赵清献诸贤苏秦陈黄留题及文与可竹数枝如张总得父子吴傅朋等题字甚多嵗久暗淡犹隠隠可见寺极清古幽邃为湖山诸刹之冠后隆国黄夫人以超然台为葬地遂移此院于山之西而古意不复存矣
　　天圣灵夀院【僧徳贤建】　　铁舌庵
　　隆亲永福院【温国成夫人香火今废】
　　时思荐福寺
　　吴益王坟寺旧以下竺为坟寺后以古刹遂别建于此髙宗尝临幸吴太后手书金刚经有杨太后防及髙宗御书心经竝刻石藏下竺灵山塔下益王神道碑蒋灿书甚佳墓前二石马琢刻如生旧传夜辄驰骤其秋辔光莹如玉至今苔藓不侵寺有宜对亭双珠亭万玉轩湖山至此极幽邃矣
　　黄妃墓【钱王妃】　　　　卓笔峰
　　明惠尼院【旧名定恵钱王孙妃香火】石人岭【一名冯公岭形如人状双髻宛然】海峰庵
　　无着禅师塔
　　旧有无垢院韩平原以为夀地迁院于灵石山侧后杨郡王复取为夀地遂唘其塔乃陶龛容色如生髪垂至眉指爪皆绕身舍利无数留三日不壊竟荼毗之　僧淮海有诗云一定空山五百年不湏惆怅唘頽甎路边多少麒麟冢过眼无人赠纸钱今地为永福所有
　　西溪路
　　毕宫师墓【毕再遇之父子皆葬于此】
　　三天竺【自灵鹫至上竺郎当岭止】
　　陈明大王庙
　　汉熹平余杭令陈浑后唐长兴中封太平灵衞王
　　灵鹫兴圣寺
　　惠理法师卓锡之地吴越王建有灵山海会阁理宗御书理公岩滴翠轩九品观东坡祠东坡题名
　　隋观法师塔【下竺开山祖师真观】
　　下天竺灵山教寺
　　在隋号南天竺五代时号五百罗汉院祥符初号灵山寺天禧复名天竺寺绍兴改赐天竺时思荐福为吴秦王香火庆元复今额有御书阁藏仁宗及中兴五朝御书曲水亭前塔跳珠泉枕流亭适安亭清晖亭九品观堂石面灵桃石莲花水波石悟侍者塔并祠草堂西岭卧云石石门涧神尼舍利塔日观庵方丈曰佛国山法堂二字乃云房钟离权书甚竒古金光眀三昧堂神御殿瑞光塔普贤殿无量夀阁囘轩亭七叶堂客儿亭大悲泉重荣桧葛仙丹井白少傅烹茶井石梁翻经台望海阁香林亭香林洞无根藤鬭鸡岩夜讲堂登啸亭灵山后塔慈云懴主榻七寳普贤阁旃檀观音瑞像有记大抵灵竺之胜周回数十里岩壑尤美实聚于下天竺寺自飞来峰转至寺后诸岩洞皆嵌空玲珑莹滑清润如虬龙瑞鳯如层华吐萼如皱縠叠浪穿幽透深不可容貌林朩皆自岩骨防起不土而生传言兹岩韫玉故腴润若此石间波纹水迹不知何时有之其间唐宋游人题名不可殚记览者顾景兴懐云
　　天竺桂子之説起自唐时然宋慈云式公月桂诗序云天圣丁卯秋八月十五夜月有浓华云无纎迹灵隠寺殿堂左右天降灵实其繁如雨大如豆圆如珠白者黄者黑者殻如芡实味辛识者曰此月中桂子也拾以封呈好事者余播种林下越数月移植白猿峰凡二十五株遂改囘轩亭为月桂亭又张君房为钱塘令夜宿月轮山寺僧报曰桂子下塔遽起望之纷如烟雾囘旋成穗散坠如牵牛子黄白相间咀之无味则桂子之落往往有之但人不识耳汉武洞防记云有逺飞鸡朝往夕还尝衔桂子归于南土南土月路固其宜也所以北方无之又本草图经云江东诸处多于衢路拾得桂子北土独无者非月路也【西湖志】
　　吴越孝献世子墓【文穆王子】枫林坞
　　永清寺【薛开府居正香火】
　　中天竺天宁万夀永祚禅寺
　　隋开皇千嵗寳掌和尚开山建寺吴越时名崇夀院政和中改赐今名有摩利支天像华严阁如意泉
</div>
    <div class="pagination">
<a href="增补武林旧事_page13.html">上一页</a><span>...</span><a href="增补武林旧事_page9.html">9</a><a href="增补武林旧事_page10.html">10</a><a href="增补武林旧事_page11.html">11</a><a href="增补武林旧事_page12.html">12</a><a href="增补武林旧事_page13.html">13</a><span class="current-page">14</span><a href="增补武林旧事_page15.html">15</a><a href="增补武林旧事_page16.html">16</a><a href="增补武林旧事_page17.html">17</a><a href="增补武林旧事_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
