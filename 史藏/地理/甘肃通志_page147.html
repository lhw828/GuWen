<!DOCTYPE html>
<html>
<head>
    <meta charset="UTF-8">
    <title>甘肃通志 - 第 147 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘肃通志 - 第 147 页/共 159 页</h1>
    <div class="content">　　进士齐廷珪妻张氏隆徳人珪卒氏产一子在襁褓中时年十九常虑为家人所逼防御甚固卒抚孤成立终其身
　　同知杨文奎妾刘氏隆徳人文奎卒氏年二十七家人劝以更适氏以死自誓遂抚孤终身年八十三卒同知齐恩妾张氏隆徳人恩战死氏年二十六痛其夫没于王事而孤未成立遂以死自守抚其子终身生员剡英妻王氏隆徳人英亡氏年二十六泣曰吾谊当从死但无如遗孤何耳遂抚子就学后子亦成诸生乡人毕贺王感郁成疾泣曰吾极知可喜顾恫廼父不见以此郁郁不能自解耳疾遂不起卒生员刘妻靳氏隆徳人亡氏年二十八遗孤甫一嵗贫甚靳抚其孤艰苦五十余年
　　生员刘栋妻辛氏隆徳人栋卒氏年十八栋上有父母遗孤二在襁褓中氏泣曰父母饥寒嗣续存灭尽在我身遂矢死自守奉养翁姑抚育二子人无间言后二子俱成立氏年九十卒
　　生员李成梁妻闫氏隆徳人梁卒氏年十九遗一女哀毁殆将灭性遂成疾父母致医药不肯服曰苐恐不得死耳临絶瞪目顾家人曰得死所矣语讫目瞑生员闫汝化妻王氏隆徳人夫卒氏哭泣昼夜不絶两目遂瞽成疾积数月病革氏有一子呼之曰吾今得从尔父地下遂卒时年二十
　　生员赵应科妻范氏隆徳人夫卒遗孤年十三氏哀毁不食家人劝曰此子与尔为存亡者也抚孤与殉死孰重氏悟遂强饭卒抚其子获成立
　　许登海妻张氏隆徳人家甚贫登海死氏年二十九采薪拾马矢炊糠覈而啖之夏日冬夜不免冻馁茕居三十余年卒
　　闫荣妻董氏隆徳人荣卒氏年二十九无子寡居四十年备尝艰辛苦节
　　生员雍学易妻孙氏隆徳人易卒有老母遗子才三嵗氏备极艰难事姑色养抚成其子年七十八卒武生王信妻董氏隆徳人信卒氏年二十五奉翁姑育防子翁姑殁质衣市殡葬物遗孤获成立氏年逾七十卒
　　杜老女隆徳人杜曰山女曰山老无子家甚贫同县民梁宰求聘女为妻父将许之女曰父母老无子止一女女嫁父母曷依自誓终身不嫁拮据力作以养父母父卒营葬毕复竭力养母越十八年母卒营葬毕女遂曰吾已许父母不嫁矣今复嫁是渝言也且父母坟墓何托乎终不嫁茕苦自守年逾七十卒乡人感其孝呼曰老女
　　真阳令董三秦妻于氏隆徳人三秦为宰多有惠政氏多从内赞成之三秦卒氏寡居四十年抚教三子俱以明经入仕有司疏其节行诏县给米嵗十二石绵布嵗十二斤终其身
　　王厯妻董氏隆徳人真阳令三秦女崇祯七年贼犯隆徳城破氏率二女同赴池溺死三日尸浮出顔面如生
　　段烈女隆徳人父遇科字同县李氏崇祯八年为贼所执坚守不可犯贼逼之啮其左擘力拒之贼怒刃杀之时年十六
　　雍烈女隆徳人父鳯鸣贼克县获之女坚执不从贼手刃杀之
　　监生方大儒妻雍氏隆徳人儒卒氏持节自守贼犯隆徳城陷自缢死
　　生员张士俊妻齐氏隆徳人明末贼克城氏从士俊并三子俱赴井溺死
　　何自新妻仇氏静宁人贼至自缢死
　　贾徳友妻陈氏静宁人防掠骂贼剖腹而死
　　皇清姚永福聘妻何氏平凉县人同邻妇采苦于野田进礼见氏少艾乘其空野强拉求奸何氏坚拒呌骂裂进礼面貌进礼用掀把击何氏顶心仆地殒命何氏因强奸不从被杀康熈三十七年具题
　　旌表
　　王应亨妻沈氏平凉县人应亨逺出有生员郭钟者排入其室戏诱之沈变色正词叱之郭惧出氏遂自缢死雍正二年具题
　　旌表
　　纪成妻闫氏平凉人甫婚娶王辅臣叛为贼逼投崖落崖半树稍未坠贼退援之三日始苏年二十一夫死遗腹八月生子辛苦鞠育成立夀七十八祁化普妻崔氏平凉人年二十五夫死歴尽辛苦背粪壅田养姑抚子普系庶出兄屡逼嫁暗通媒妁欲强娶氏以死相拒而免
　　贡生连泰防妻王氏平凉人明末流防犯境防中矢毙氏年十八子甫周嵗苦节自廿流离颠沛无渝志年八十余而终
　　生员陈志妻王氏平凉人志故王年二十三嵗产遗腹子勋备极艰辛抚养成人年八十二而终生员贾文煐妻张氏镇原人年二十八嵗夫故守节事姑养生送死无憾抚遗腹子成立雍正二年具题
　　旌表
　　生员段淑古妻贾氏镇原人二十五嵗夫亡未有子女氏守节奉姑曲尽孝道歴二十八年姑殁丧葬尽礼雍正十年具题
　　旌表
　　脱海龙妻赵氏镇原人遇兵避趋崖窟海龙后奔氏遥望见夫为追兵手刃仆地遂投崖而絶土人怜之立石碣于道旁
　　王纲妻柴氏固原州人年二十二夫亡抚孤守节嵗遇荒歉日不举火以死自守守节三十一年孝养翁姑抚二孤成立康熈十六年具题
　　旌表
　　生员赵国宁妻尚氏固原州人夫亡氏年二十八孝养翁姑后相继逝丧葬尽礼抚子成立夀九十三嵗康熈五十年具题
　　旌表
　　马志启妻李氏固原州人启故氏年二十二欲自絶念翁姑在堂坚志毁形守节雍正三年具题
　　旌表
　　段氏固原州人因夫兄陈大年自外醉归见其弟在书馆歇宿迳奔段氏卧房求合段氏拒骂大年掌击棍殴殒命投尸井中将陈大年拟斩段氏强奸不从以致身死雍正九年十二月具题
　　旌表
　　黎天禄妻吴氏固原州人天禄亡氏年二十六持刀
　　自刎官立石表之曰白刃明心杀身成仁
　　吴承恩妻韩氏固原营守备韩宁女姑病刲股和药以进疾竟瘥
　　功加守备文理妻王氏固原州人文理于雍正七年出征巴里坤至十年七月二十七日在军营病故十一月骨回里王氏闻讣悲号即欲捐生因防守严宻于是月二十三日赚母归爨投缳自尽
　　生员杨嘉玥妻栁氏固原州人玥疾笃氏以死许玥及卒家人共防之氏衣麻衣三日悲戚不甚防稍疎氏潜自缢年未满二十
　　生员李瀛妻于氏泾州人年二十四丧夫守节抚孤成立
　　儒童李永蓁妻闾氏泾州人氏年二十五蓁亡抚周嵗孤儿苦节六十余年
　　苏氏泾州民妇王辅臣叛逆平凉氏与李氏俱被兵虏临崖遇水投河而死
　　李氏泾州民妇与苏氏被兵掠相继溺水死州牧闫竖碑表二氏墓
　　荘邑生员刘琯妻夏氏静宁州人夫卒无子氏年二十六归母家守节防父兄继逝养母抚侄终身无二志
　　生员王傅妻王氏静宁州人与张氏同被兵掠拘于一室经一索死
　　常能妻张氏静宁州人同王氏死时被拘者尚多惟二氏惧汚自经
　　荘浪县庠生张标妻杨氏静宁州人王辅臣之乱氏被兵获欲汚之坚拒不从自刎而死
　　贾徳友妻陈氏静宁州人骂贼剖腹
　　生员杨盛业妻李氏荘浪人盛业死氏年十九欲殉之因前妻遗二防子抚孤守节至老不改
　　生员张尔绅妻齐氏隆徳人年二十七夫亡遗二防子家贫翁老荒嵗絶粮旬日不能举火以豆渣充饥族人欲夺其节死争得免葬翁教子歴尽艰苦年七十五嵗
　　杜伟妻程氏隆徳人年十八夫亡泣欲从死遗腹三月后生子食贫抚诲年六十一
　　董福妻髙氏灵台人二十丧夫孝养翁姑值逆贼为防兼嵗饥能以礼送葬子方周嵗抚训成立生员张大伦妻吴氏盐茶防人上事孀姑极尽孝养氏年十九甫生一子未朞夫殁家道贫寒勤苦纺织抚子长成屏迹家居并不出外守节五十余年始终如一雍正三年具题
　　旌表




　　甘肃通志巻四十二
<史部,地理类,都会郡县之属,甘肃通志>
　　钦定四库全书
　　甘肃通志巻四十三
　　列女
　　庆阳府
　　明刘金住妻常氏宁州人父伯良洪武初谪戍夏州随母郭偕行适同戍乡人刘金住寻殁于战常矢志不贰事继姑以孝姑殁丧葬如礼有恶少强通媒妁氏绐以终丧奉侍翌日赴水死越三日尸出面宛如生陈泰妻马氏宁州人泰亡氏守志抚孤家贫织纺自给寒暑不废永乐间诏旌其门仍复其家
　　指挥黄啓妻陈氏庆阳卫人啓卒陈年二十四子泽尚防家贫无以自存有劝改适者陈以死自誓抚泽成立官环庆守备泽又卒陈复抚防孙正亦歴官指挥前后五十余年节操凛然治间旌表
　　吴旻妻龙氏庆阳卫人年二十五夫亡事亲抚孤劳苦万状闺门静肃节凛氷霜治间旌表
　　曹钟妻刘氏安化人年二十一夫亡事舅姑以孝抚二防女守节不渝治间旌表
　　王信妻沈氏安化人信卒沈年二十子二尚在襁褓抚以成立嫠守六十五年人称节夀治间旌表李源妻朱氏宁州人源卒止遗防女甫五岁朱事舅姑以孝源有弱弟华仅十岁抚而教之为择婚配推家产悉付之四十余年志节凛然正德间旌表曹奉禄妻尹氏庆阳卫人禄卒尹求一死戚属劝之以遗子在襁褓乃抚孤以存宗祀时有势宦欲娶尹以重贿赂姑姑将夺之尹誓死不从及子殇姑知尹必死防之尹绐之及两月防稍弛乃自缢死时方盛暑蝇不侵尸面宛如生嘉靖间旌表
　　生员刘朝宗妻王氏真宁人赋性端恪克娴妇道宗卒家贫如洗王励节抚孤二子俱各成立嘉靖间旌表
　　余瑁妻牛氏庆阳卫人瑁卒氏家贫抚孤守志不渝内外肃然嘉靖间旌表
　　吴钦妻张氏庆阳卫人钦卒张年二十五贫不能举葬乃卖房治棺归夫兄逼令他适张以死誓安贫抚孤五十余年辛苦万状夀八十四而终嘉靖间旌表
　　郭达妻沈氏庆阳卫人适达甫数岁有子尚防夫亡家贫不能自保沈矢志愈坚女工度日后子亦卒沈以年老复贫苦有司怜之给以衣食及卒复给棺敛嘉靖间旌表
　　杨承庆妻徐氏庆阳卫人夫亡子友桂尚防抚育成立入太学后子亦卒复育诸孙垂三十年始终如一门阈肃然嘉靖间旌表
　　张纪妻梁氏环县人年二十七纪亡誓以死殉戚属防之甚宻越三日竟缢死与夫合棺葬当道致祭上闻嘉靖二十九年旌表
　　陈经妻强氏安化人端庄沉静不茍言笑年十七于归值舅姑早逝经祖父在堂年九十余卧病强朝夕奉侍年二十七经亡时家道萧索遗三孤俱防强躬任纺绩辛苦万状抚育诸子成立后一子入太学歴四十余年坚持如一日当道屡加优防尚书张珩为之立传嘉靖间旌表
　　生员孙顺妻王氏安化人年二十九夫亡遗孤伸甫三岁家贫衣裳百结日不再食躬女工以自给冉家河有庄携孤涕泣往来负薪秉耒劳苦万状戚属不堪王泣曰死易耳所以茍延者为弱息在期亡人一脉不絶耳歴四十余年节操凛然伸充府庠生时年七十余嘉靖间旌表
　　庆阳卫百戸寗威妻方氏正德中威病死遗子勋尚防方绩纺抚育承袭未几勋亦死方又抚孙吉承袭勋职而吉又死时方年七十八苦节四十九年与子妻何氏孙妻张氏誓同死守内外无间言称为寗门三节
　　余邦麟妻李氏夫死李年二十余即翦髪泣焚蓬头垢面誓以死守氷操四十余年始终不贰嘉靖间旌表
　　茍廷瑞妻周氏环县人年二十四夫亡愿以死殉誓不他适事舅姑以孝抚育孤子至于成立四十余年守节不渝嘉靖间旌表
　　生员何虞凤聘妻冯氏女安化人许字生员何虞凤凤殁冯欲往吊母不许悲泣三日不食母始怜而许之往吊遂触柩前死万厯间旌表
　　廪生冯思闻妻刘氏夫亡七日不食而死万厯间旌表有烈妇坊
　　生员杨旒妻强氏安化人旒卒强年二十四遗子维勤维升女一俱在襁褓家贫如洗有富豪闻其美色求娶之叔翁欲夺其志强乃毁容摈饰携二子白于官词气凛然誓以死守以女工所入给子读书成名乡人推重年七十以夀终有司具闻建坊旌表生员张敏妻刘氏安化人敏卒刘抚育四子俱至成立九思九臯贡入太学授职刘以夀终有司具闻旌表其门
　　生员谯应运妻牟氏合水人运卒三日不食而死与夫合棺葬焉有司上其事建坊旌表
　　魏邦妻王氏环县人孝敬夙着嘉靖辛丑邦遘疾卒王抱痛不就寝室先期语妹曰夫死我必从之后月余夜起易衣整簪饬容自缢而死有司上闻表其墓李廷玺妻沈氏环县人玺兄弟同居妯娌甚相爱敬后玺兄弟继亡嫂周有子三沈有子二共抚诸孤寻周亦亡沈年二十四独抚五子如一俱至成立垂五十年内外凛然夀七十而终有司具闻旌表
　　路拱枢妻袁氏真宁人夫亡守节终身建坊旌表巩国正妻褚氏真宁人正卒长子焴方二岁次子烰甫三月氏年二十二誓以死殉妯娌戚属劝以抚孤氏遂艰苦育子昼夜纺绩后焴成进士烰补弟子员六十余岁卒建坊旌表
　　张小畅聘妻王买姐宁州人王加庆女父母早逝伯父抚之年十六许贫家子张小畅畅亡请往吊不许复请馈畅母汤馔许造令人馈之是日哭声未絶勺水不入口至晚缢死解其尸则身挟一利刃意得请往吊必自刃柩前矣时盛暑停尸三日无一蝇至适督学按部题请旌表仍复其家
　　指挥黄钦妻赵氏庆阳卫人钦有事系官惧罪自缢时赵年二十二闻夫死亦自尽以殉
　　王泰妻刘氏庆阳卫人适泰甫岁余泰亡刘自缢死李深妻王氏庆阳卫人子甫周岁深疾王誓以死殉及卒果克践其言子成立叨有衣冠其妇亦克尽妇道
　　生员陈大纶妻宋氏宁州人纶死且乏嗣宋矢志守节四十余年辛苦备歴屡遭荒歉人咸不堪宋曰吾夫名家子吾即饥死亦何害完节终身
　　姚德妻杨氏庆阳卫人年二十三德以病殁氏生遗腹子矢志守节抚孤成立
　　李堂妻徐氏庆阳卫人夫死哀毁欲絶人劝慰以弱息尚在冀延年以存宗祀乃得不死矢志守节五十余年始终如一后子成立有司具闻旌表
　　刘勋妻张氏庆阳卫人夫死守节誓不他适寿八十三卒
　　徐冲妻萧氏庆阳卫人子二冲卒萧誓死靡他事舅姑以孝谨闻抚育二子至成立
　　白承武妻张氏庆阳人姑疾弗起百药罔效氏焚香泣祷割股以进姑获愈有司以至诚格天匾奬之王珪妻王氏安化人珪病卒王矢志靡他安贫抚孤闾里重之有司表其门
　　举人蔡贤妻赵氏安化人贤任推官多所内助贤卒有显豪欲强娶之赵毁容刺面誓拒守节终身刘荣妻姚氏安化人荣应军役病殁姚哭之数日不食死
　　盖朝阳妻张氏安化人夫死乃潜缢于桑下遂合棺葬焉
　　冯一清妻刘氏安化人夫卒年十九有子尚在襁褓氏欲死亲戚劝抚弱孤乃止后事姑王氏克尽妇道守节四十余年备歴辛苦夀七十五终
　　生员孙箱妻陈氏安化人归箱半载夫殁得遗腹子以贞节自誓苦守四十余年后子为贼所杀即七日不食而死
</div>
    <div class="pagination">
<a href="甘肃通志_page146.html">上一页</a><span>...</span><a href="甘肃通志_page142.html">142</a><a href="甘肃通志_page143.html">143</a><a href="甘肃通志_page144.html">144</a><a href="甘肃通志_page145.html">145</a><a href="甘肃通志_page146.html">146</a><span class="current-page">147</span><a href="甘肃通志_page148.html">148</a><a href="甘肃通志_page149.html">149</a><a href="甘肃通志_page150.html">150</a><a href="甘肃通志_page151.html">151</a><a href="甘肃通志_page152.html">152</a><span>...</span><a href="甘肃通志_page148.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
