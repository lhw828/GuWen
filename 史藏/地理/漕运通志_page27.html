<!DOCTYPE html>
<html>
 <head>
  <meta charset="utf-8"/>
  <title>
   漕运通志 - 第 27 页/共 28 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   漕运通志 - 第 27 页/共 28 页
  </h1>
  <div class="content">
   按：此则今日漕河之于京城亦是建都之本。
　　元祐间，龙图学士知扬州苏轼奏状。据《东坡全集》卷六十二“论纲稍欠折利害状”校。
　　其略曰：窃谓欠折之本出于纲稍，贫困之由起于违法收税，若痛行此一事，则期年之间，公私所害去七八，此利害之根源，而其他皆枝叶小节也。若朝廷每闻一事辄立一法，法出奸生，有损无益，则仓部前日所立斗子仓法及其余条约是矣。臣愚欲乞尽赐寝罢，只乞明诏发运使责以亏赢而为之赏罚，假以事权而助其耳目，则馈运大计可得而办也。何谓责以亏赢而为之赏罚？盖发运使岁课当以到京之数为额，不当以起发之数为额也。今者折欠尽以折会价填，而发运使不复包认其数。但得起发数足，则在路虽有万数疏虞，发运使不任其责矣。今诸路转运司岁运斛斗皆以到发运司实数为数，而发运司独以到京及府界实数为额，此何义也？臣欲乞立法，今后运司岁运额斛，计到京欠折分厘以定殿罚，则发运使自然竭力点检矣。凡纲运弊害，其略有五：一曰发运司人吏作弊，取受交怨不公；二曰诸仓专斗作弊，出入斗器；三曰诸场务排岸司作弊，点检附搭住滞；四曰诸押纲使臣人员作弊，减克在夫钱米；五曰在京及府界诸仓作弊，多量剥取，非理曝扬。如此之类皆可得而去也。纵未尽去，亦贤于立空法而人不行者远矣。何谓假以事权而助其耳目？盖运路千余里，而发运使二人止在真、泗二州，其间诸色人作弊，侵扰纲稍于千里之外，则此等必不能去离纲运而远赴诉也，况千里乎？臣欲乞朝廷选差，或令发运使举京朝官两员为勾当，纲运自真州至京，往来点检，逐州住不得过五日，至京及本司住不得过十日，以船为廨宇，常在道路，专切点检。诸色人作弊，杖以下罪，许决徒以上罪，送所属施行。使纲稍使臣人员等常有所赴诉，而诸色人常有所畏忌，不敢公然作弊。以岁运到京数足及欠折分毫为赏罚。行此二者，则所谓人存政举，必有大益。
　　按：苏轼所陈纲运五弊，切中今日，当职者宜思之。诗曰：“殷鉴不远，在夏后之世。”
　　宋朝岁漕置仓于真、楚、泗三州，转运至京，而三仓常有数年之储。
　　臣按：昔人谓宋人以东南六路粟载于真、泗、楚转搬之仓，江船之入，至此而止，无留滞也。汴船之出，至此而发，无复溺也。江船不入汴，汴船不入江，岂非良法欤！臣窃以谓宋人都汴，漕运比汉唐为便易。前代所运之夫，皆是民丁，惟今朝则以兵运。前代所运之粟，皆是转递，惟今朝则是远运。唐宋之船，江不入汴，汴不入河，河不入渭。今日江湖之船，各远自岭北、湖南，直达于京师。唐宋之漕卒，犹有番休，今则岁岁不易矣。夫宋人漕法，其便易也如此，而其回船也，又有载盐之利。今之漕卒，比之宋人，其劳百倍。一岁之间，大半在途，无室家之乐，有风波之险。洪闸之停留，舳舻之冲激，阴雨则虑浥漏，浅涩则费推移，沿途为将领之科率，上仓为官攒之阻滞。及其回家之日，席未及暖，而文移又催以兑粮矣。运粮士卒，其艰苦万状有如此者。食此粮者，可不知其所自哉！臣于盐法条下，既已历陈宋人转搬载盐之法于前，伏乞九重注意，推行其法于今日，少宽士卒之一分。宽一分则受一分赐矣，况其所赐，非止一分哉！
　　元以江南运不便，乃通海道，春夏分二运。
　　丘氏曰：按海运之制，自秦已有之，而唐人亦转东吴粳稻以给幽燕，然以给边方之用而已。用之以足国，则始于元焉。初，伯颜平宋，命张瑄等以宋图籍自崇明由海道入京师，至至元十九年，始建海运之策。命罗壁等造平底海船运粮，从海道抵直沽。是时，犹有中滦之运，不专于海道也。二十八年，立都漕运万户府，以督岁运至大中，以江淮江浙财赋每岁所办粮充运。自此以至末年，专仰海运矣。海运之道，其初也，自平江刘家港入海，至海门县界，开洋月余始抵成山。计其水程，自上海至杨村码头，比一万三千三百五十里。最后千户殷明略者，又开新道，从刘家港、崇明州三沙放洋，向东行入黑水大洋，巡成山之西至刘家岛，又至登州沙门岛，于莱州大洋入界河。当舟行风信有时，自浙西至京师不过旬日而已。说者谓其虽有风涛漂溺之虞，然视河漕之费，所得盖多。故终元之世，海运不废。我朝洪武三十年，海运粮七十万石至北京。至永□乐□十二年，会通运七十万石至北京。至十三年，通（会）［惠］河通利，始罢海运。臣考《元史 食货志》论海运有云：民无挽输之劳，国有储蓄之富，以为一代良法。又云：海运视河漕之数，所得盖多。作《元史》者，皆国初史臣，其人皆生长胜国时，习见海运之利，所言非无征者。臣窃以谓自古漕运所从之道有三：曰陆、曰河、曰海。陆运以车，水运以舟，而皆资乎人力。所运有多寡，所费有繁省，河漕视陆运之费省什三四，海运视陆运之费省什七八，盖河漕虽免陆行而人挽，海运虽有漂溺之患而省牵率之劳，较其利害，盖亦相当。今漕河通利，岁运充积，固无资于海运也。然善谋国者，恒于未事之先，而为意外之虑，宁过虑而无不临事之悔。今国家都燕，盖极北之地。而财赋之入，皆自东南而来。会通一河，譬则人身之咽喉也。一日食不下咽，立有死亡之祸。况自古皆是转搬，而以盐为佣值，今则专役军夫长运，而加以兑支之耗。岁岁当运，储积之粮虽多，而征戍之卒日少。食固足矣，如兵之不足何？迂儒过为远虑，请于无事之秋，寻元人海运之故道，别通海运一路，与河漕并行。江西、湖广、江东之粟照旧河运，而以浙西、东湖海一带由海通运，使人习知海道。一旦漕渠少有滞塞，此不来而彼来，是亦思患预防之先计也。舟行海洋，不畏深而畏浅，不畏风而虑礁。故制海舟者，必为尖底，首尾必俱置舵。卒遇暴风，转帆为难，亟以尾为首，纵其所如。若夫占视风候之说，见于沈氏《笔谈》：每日五鼓初起，视星月明洁，四际至地，皆无云气，便可行舟。至于巳时即止，则不与暴风遇矣。中道忽见云起，即便易舵回舟，仍泊旧处，如此可保万全，永无沈溺之患。考宋《朱子文集》，其奏札言：东海路至浙东为近，宜于福建、广东沿海去处招邀米客。《元史》载：顺帝末年，山东、河南之路不通，国用不继。至正十九年，议遣户部尚书贡师泰往福建，以闽盐易粮给京师，得数十万石，京师赖焉。其后陈友定亦自闽中海运，进奉不绝。然则此道若通，闽广之纲运亦可以来，不但两浙也。
　　至元二十八年，都水监郭守敬言疏凿通州河。
　　丘氏曰：通州陆車元至都城仅五十里耳，而元人所开之河总长一百六十四里，其间置闸坝凡二十处，所费盖亦不赀。况今废坠已久，庆丰以东诸闸虽存，然河流（於）［淤］浅，通运颇难。且今积水潭即今海子在都城中。禁城之内，漕舟既集，无停泊之所，而又分流入大内，然后南出，其启闭蓄泄非外人所得专者。言者往往建请欲复元人旧规，似亦便利。然以臣愚见，陆挽与河运利害略亦相当。必欲复旧，须于城东凿为大潭积水，以为停泊之处。引水自城西入濠，由北转东，潴于此潭。又于分水入城处筑闸，以司启闭。仍于御河南出城壕之道建为巨闸，蓄禁中水，非满溢不启。自庆丰闸以东，每闸一旁皆为月河，以容候闸之舟。如此庶几良便。若恐劳民动众，又不若依旧陆挽之为便。但道路之间，每遇霖雨泥淖，车轿陷没，牛骡踣毙，脚价踊贵。漕卒舟行数月，始得抵陆，而久留多费，艰苦不胜。此建议者悯之，所以咸欲获疏河道。然自永乐乙未开运以来，经今六十余年，率由此路。况其脚费支兑之初，已有加耗。晴干之时，所费良亦不多。为今之计，请于都城之东，官路之旁，择便利处再辟新路一道，或二道，每道约广十丈以上。其旧道专以为官民往来之路，止行小车。其新开者一道，专以通行辇运大车。下而往者从左道，上而来者从右道，不许互行。其道旁，民居不许夹道相向。有欲居者皆许于道旁百步之外，面东西以居。近道卖酒食者，惟许作浮铺。如此，则民居既远，轨辄散行，水易涸，而况易干，运道自然不致深陷。又于中道设一提举司，视卫河例置官一二员，每年委工部官一员提调。将庆丰等闸原设闸夫编为甲乙，专一修理。道途大车入门免其纳钞，就俾于提举司出修路钱若干，收贮在官，以为买砖石佣工作之费。又仰有司拘集车户及牙行人等，从公量定脚价，分为三等，晴干每石若干，阴雨泥泞若干，必使两不相亏，具数奏闻定例。如此则输挽通利，所用不过民出数十顷，可将官地偿之，或给以价，或为之开豁粮租，其视开河之费减数十倍。况河道狭而运舟多，一遇水少，伺候启闭，动经旬日，有妨嗣岁之计。且又每闸设官聚夫，官俸民粮，日有所费。岁岁遣官吏起民夫開挑上源，疏涤壅塞，修筑坍塌，禁民引水灌田，妨民及时耕获，文移工作岁无宁月。愚言万一有可采者，乞下有司计议，止于国计，未必无补。
　　元世祖至元二十九年，郭守敬上言水利十有一事。
　　其一，欲导昌平县白浮村神山泉过双塔、榆河，引一亩、玉泉诸水入城，汇于积水潭，复东折而南入旧河，每十里置一闸，以时蓄泄。帝称善，复置都水监，命守敬领之，丞相以下皆亲操畚锸为之倡。河自白浮村至通州高丽庄，长一百六十四里，塞泄水缺口十二处，为闸二十有四。置闸之处，往往于地中得旧时砖木，人服其识。逾年毕工，自是免都民陆挽之劳，公私便之。帝自上都还，过积水潭，见舳舻蔽水，大悦，赐名曰“通惠”。
　　至元三十年九月，漕司言通州运粮河全仰白、榆、浑三河之水合流，名曰“潞河”，舟楫之行有年矣。今岁新开闸河，引浑、榆二河上源之水，故自李二寺至通州三十余里，河道浅涩。今春夏天旱，有止深二尺处，粮船不通，改用小料船搬载，淹延岁月，故亏粮数。
　　浚通惠河。据《元史 河渠（一）》校。
　　通惠河，其源出于白浮、瓮山诸泉水也。世祖至元二十八年，都水监郭守敬奉诏兴举水利，因建言疏凿通州至都河，改引浑水溉田，于旧闸河踪迹导清水，上自昌平县白浮村引神山泉西折，南转过双塔、榆河、一亩、玉泉诸水，至西门入都城，南汇为积水潭，东南出文明门，东至通州高丽庄入白河，总长一百六十四里一百四步。塞清水口一十二处，共长三百一十步。坝闸一十处，共二十座，节水以通漕运，诚为便益。从之。首事于至元二十九年之春，（吉）［告］成于三十年之秋，赐名“通惠”。凡役军一（百）万九千一百二十九，工匠五百四十二，水手三百一十九，没官囚隶百七十二，计二百八十五万工。用楮币百五十二万锭，粮三万八千七百石，木石等物称是。役兴之日，命丞相以下皆亲操畚锸为之倡。置闸之处，往往于地中得旧时砖木，时人为之感服。船既通行，公私两便。先时，通州至大都五十里，陆挽官粮，岁若干万，民不胜其悴，至是皆罢之。其坝闸之名曰“广源闸”。西城闸二，上闸在和义门外西北一里，下闸在和义水门西三步。海子闸在都城内。文明闸二，上闸在丽正门外、水门东南，下闸在文明门西南一里。魏村闸二，上闸在文明门东南一里，下闸西至上（开）［闸］一里。籍东闸二，在都城东南王家庄。郊亭闸二，在都城东南二十五里银王庄。通州闸二，上闸在通州西门外，下闸在通州南门外。杨尹闸二，在都城东南三十里。朝宗闸二，上闸在万亿库南百步，下闸去上闸百步。成宗元贞元年四月，中书省臣言：“新开运河闸宜用军一千五百，以守护兼巡防往来船内奸宄之人。”从之。七月，工部言：“通惠河创（这）［造］闸坝所费不赀，虽已成功，全（籍）［藉］主守之人上下照略修治。今拟设提领三员，管领人夫，专一巡护，降印给俸。其西城闸改名会川，海子闸改名澄清，文明闸仍用旧名，魏村闸改名惠和，籍东闸改名庆丰，郊亭闸改名平津，通州闸改名通流，河门闸改名广利，杨尹闸改名溥济。”武宗至大四年六月，省臣言：“通州至大都运粮河闸始务速成，故皆用木，岁久木朽，一旦俱败，然后致力将见，不胜其劳。今为永固计，宜用砖石以次修治。”从之。后至泰定四年始修完焉。文宗天历三年三月，中书省臣言：“世祖时开挑通惠河，安置闸座，全（籍）［藉］上源白浮、一亩等泉之水，以通漕运。今各枝及诸寺观权势私决堤、堰，浇灌稻田，水碾园圃，致河浅，妨漕事，乞禁之。”奉旨：“白浮、瓮山直抵大都运粮河堤堰、泉水，诸人毋挟势偷决，大司农司都水监可严禁之。”
　　黄河北徙。
　　余阙曰：中原之地，平旷夷行，无洞庭、彭蠡以为之汇，故河尝横溃为患，其势非多为之委以杀其流，未可以力胜也。故禹之治河，自大伾而下，则析为三渠。大陆而下，则播为九河。然后其委多河支大有所泻，而其力有所分，而患可平也。此禹治河之道也。自周定王时河始南徙，讫于汉，而禹之故道失矣。故西京时受害特甚。虽以武帝之才，乘文景富庶之业，而一瓠子之微终不能塞，而付之无可奈何而已。自瓠子再决而其流屯氏诸河，其后河入千乘，而德棣之河又播为八。汉人指以为太史马颊首是。其委之多河之大有所泻而力有所分，大抵偶合于禹所治河者。由是而说，东都至唐河不为害者千数百年，至宋时，河又南决，南渡时又东南以入于淮。以河之大且力，惟一淮以为之委，无以泻而分之，故今之河患与武帝时无异。自宋南渡时至今皇元迨二百年，而河旋北，乃其势然也。建议者以为当筑堤起漕，南讫嘉祥，东西三百里，以障河之北流，则渐可图以导之使南。庙堂从之，非以南为壑也。其虑以为河之北则会通之漕废，予则以为河北而会通之漕不废，何也？（曹）［漕］以汶而不以河也。河北则汶水必微，微则吾有制而相之，亦可以舟，可以漕，《书》所谓“浮于汶达于河”者是也。盖欲防钜野而使河不妄行，俟河复千乘，然后相水之宜而修治之。
　　治河议。此条据宋濂《明经世文编》卷二《宋学士文集》校。
　　宋潜溪曰：“比岁河决不治，上深忧（也）［之］。既遣平章政事嵬名、御史中丞李某、礼部尚书泰不花、（沉）［沈］两珪及白马致祀，又置行都水监专治河事，而绩用未之著。乃下丞相会廷臣议，其言人人殊，濂则委以杀其流，未可以力胜也，何也？河源自吐著朵甘思西鄙，方七八十里，有泉水百余泓，若天之列宿然，曰“火敦脑儿”，译言“星宿海”也。自海之西［阿剌］脑儿二泽又东流，为赤宾河。而赤里出之水、山西合忽阑之水、南仓也里术之水复至自东南，于是其流渐大，曰“脱可尼”，译云“黄河”也。河之东行，又岐为九派也。孙斡论译云“九渡”也。水尚清浅可涉。又东约行五百里，始（寝）［寖］浑浊，而其流益大。朵甘思东北鄙有大山，四时皆积雪，曰“亦耳麻莫不刺”，又曰“腾乞里塔”，译云“昆仑”也。自九渡东行可三千里。昆仑之南又东流，过阔即、阔提二地，至哈（剩）［刺］别里赤，与纳邻哈刺河合，又合乞儿、马出二水，乃折流转西，至昆仑北既复折而东北流至贵德州，其地名必赤里。自昆仑至此不啻三千里之远。又约行三百里，至积石。从积石上距星宿海盖六千七百有余里矣。其大也既远，其注也必怒。故神禹导河，自积石，历龙门，南到华阴，东下砥柱及孟津、洛汭至于大伾，大伾而下（洒）［酾］为二渠，北载之高地，过降水至于大陆，播为九河，趋碣石入于勃海。然自禹之后无水患者七百七十余年，此无他河之流分而其势自平也。周定王时，河徙砱砾，始改其故道，九河之迹渐至堙塞。至汉文时，决酸枣，东溃金堤。孝武时决瓠子，东南注钜野，通于淮泗，泛郡十六，害及梁楚。此无他河之流不分而势其益横也。（连）［逮］乎宣房之筑道，导河北行二渠，复禹（故）［旧］迹，其后（入流）［又疏为］屯氏诸河，复入于千乘（县）［间］德棣等河，复播为八，而八十年又无水患矣。及成帝时，屯氏河塞，又决于馆陶及东郡金堤，泛滥兖、豫，入平原、千乘、济南，凡灌四郡三十二县。由是而观，则河之分不分而其利害昭然又可睹也。自汉至唐，平决不常，难以悉议。至于宋时，河又南决。南渡之后，遂由彭城合汴、泗东南以入淮，而向之故道又失矣。夫以数千里湍悍难治之河，而欲使一淮以疏其怒势，万万无此理也。方今河破金堤，输曹、郓地几千里，悉为巨浸，民生垫溺，比古为尤甚。莫若浚入旧淮河，使其水流复于故道，然后导入新济河，分其半水，使之北流，以杀其力，则河之患可平矣。譬犹百人为一队，则力全，莫敢与争锋。若以百分而为十，则顿损。又以十各分为一，则全屈矣。治河之要孰逾此？然而开辟之初，洪水泛滥于天下，禹出而治之，始由地中行耳。盖财成天地之化，必资人工而后就。或者不知，遂以河决归于（大）［天］事，未易以人力强塞，此迂儒之曲说，最能偾事者也，濂窃愤之。因备著河源以见河势之深且远，不分其流不可治者如此，倘有以闻于上，则河之患庶几其有瘳乎！虽然，此非濂一人之言也，天下之公言也。
　　按：景濂此议作于至正间，予尝闻前辈云：《禹贡》曰“导河自积石”，未穷其源也。汉张骞云“河有两源，一出于阗，一出葱岭”。唐薛元鼎云“得河源出昆仑”。盖皆传闻耳。迨元起朔漠，太祖征西夏至黄河九渡，盖在昆仑西南。宪宗命加烈征西域，六年拓地四万里，而河源则在域内，所谓星宿（河）［海］，得之目睹也。景濂引援示人详矣。若夫治河多分其流，亦确论也。
　　黄河故道。
　　古自阳武北新乡西南入境，东北经延津、汲、胙城至北直隶浚县大伾山北入海，即《禹贡》导河东过洛汭至于大伾处。《地志》：魏郡邺县有故大河，在东北直达于海，疑即禹之故河也。周定王五年河徙，则非禹之所穿。汉文帝十二年，河决酸枣，东南流经封丘，入北直隶长垣县，至山东东昌府濮州张秋入海。五代至宋，两决郑州及原武东南阳武，南流经封丘于家店、祥符金龙山、陈桥，北经兰阳、仪封入山东曹县境，分为二派：其一东南流至徐州入泗，其一东北流今会通河。国朝洪武七年至十八年、二十四年，阳武、原武、祥符凡四度淹没护城堤，又决阳武西南，东南流经封丘阝歨门、祥符东南草店村，经府城北五里，东过焦桥，南过苏村，至通许西南分九道，名九龙口。又南至扶沟、太康［州］、陈、项城诸州县境，入南直隶太和县合淮。正统十三年河溢，仍循阳武故道直抵张秋入（海）［河］，今皆淤为平地。其自荥阳县筑堤，至千乘海口千余里，名金堤。自河内北至黎阳为石堤，激使东抵东郡平刚，西北抵黎阳观下，东北抵东郡津北，西北抵魏郡昭阳。人自汲县筑堤，东接胙城，抵直隶滑县界，西接新乡获嘉县界，东南接延津县界，名护河堤。在荥阳县东南二十里中牟县东北境，名官渡，即曹操与袁绍分兵相拒处，筑城筑台，皆名官渡。在汲县东南境，名延津，置关亦名延津，又置关名金堤。在新乡南境有□□渡，皆因河徙而废。国朝于祥符县置清河巡检司，清河、大梁、陈桥三驿，陈桥递运所。封丘县置中滦巡检司，中滦、新庄二驿。仪封县置大岗驿、大岗递运所。通许县置双沟驿。太康县置仪安驿、长岭递运所。新沟县置崔桥驿。陈州置宛丘驿、淮阳递运所。项城县置武丘驿。皆因河徙而革。
　　黄陵冈之口塞于弘治乙卯，筑三巨坝而防护之，逼水南行，运道无虞矣。正德癸酉，巨浪横奔，头坝、二坝俱打在河南，止存三坝，暴水涌冲，坝去十分之八。总理副都御史保定刘公斋沐一祭，追去百二十步。事闻朝廷，天子遣刘公谕祭谢焉。
　　元顺帝至正二年正月，左丞相脱脱用言者，于都城西开河置闸，引金口浑河之水东流，达通州，以通舟楫。廷臣多言不可，而脱脱不纳。左丞许有壬言：“浑河之水湍悍易决而足以为害，淤浅易塞而不可行舟。况西山水势高峻，金时在城北流入郊野，纵有冲决，为害亦轻。今则在都城西南，若霖潦涨溢，加以水性湍急，宗社所在，岂容侥幸？设使成功一时，亦不能保其永无冲决之患。”帝不听。河成，果水急泥壅不可行，费用不赀，而卒以无功。金口在都城西三十五里东麻谷，即卢沟东岸。今都城南有三里河，又东南有十里河，城壕水涨，自正阳桥东减水桥下入三里河，经十里河至烟墩港入浑河，或以为即脱脱开金口河之故道。
　　按：《元史》言，至元二十九年，郭守敬开通惠河，舟自通州达都城，免都民陆挽之劳。三十年，漕司言：新开闸河，引榆、浑二河上源之水，故通州河道三十余里浅涩，粮船不通。《史》又言，至正二年，丞相脱脱开金口河，引浑河之水。河成，水急泥壅不可行。以郭守敬事观之，浑河水既可引自通州至都城，河亦可通。以漕司言及脱脱事观之，浑水既不可引自通州至都城，河亦不可通。二者所纪事实相悖。本朝通州至京师自来陆运，虽屡有言者欲开河通舟，而竟不能行。愚意元始开通惠河，导神山泉过双塔榆河，则榆河亦引而西至都城，南又引浑河注之，二水相合，故水盈溢而舟楫行焉。其后值时亢旱，二河之源以及诸泉皆微细，故河浅而不能通舟。漕司言因引浑、榆二河上源之水，故通州河道浅涩，殊不知浑、榆二水虽引入新开闸河，而其下流亦必至于通州，别无走泄，其浅涩不能载重者，乃时旱水涸之故，非引其上源之所至也。至于脱脱开金口河，则因开河之始偶值浑河泛溢而至壅淤耳。若当水势平缓之时引之，而又于分流之处为之节制，未必遽尔泥壅也。使果水性善淤，如是则自卢沟以至通州浑河经流之道至今淤为平地矣，岂理也哉？盖陆运车户得利，而漕卒受害。元时亦多陆运，故接运粮提举司有车户之设，隶都水监。漕司之言，未必不惑于车户之私，因时亢旱而为沮废之计者。今若不惑，群议修复元之旧河，导引西山诸泉尽归一河，以达于城之西，于双塔之开渠引榆河入焉。又于渠口置闸，以待天旱水微。于榆河东流之处筑坝，遏水西出闸口，由渠以达于都城之西。雨潦水涨浃，但令水东由故道以杀其势。又寻金口河故道而开浚之，筑长堤于浑河之东岸，而置闸于分水之口，设官卒以守。水微则开闸以纳水，水涨则闭而筑之。水由一闸口来，势不全注，旁又有堤，正如宁阳置堽城闸坝之法，既不淤塞，亦不为害。如此惟大旱之岁舟不能行，雨若时降，上源有水，舟必可通，使漕军免四十余里陆运之劳，其为利可胜言哉？况近京之地土性坚实，水之所经，遏塞导引，其法易施。若以为此河经历贤哲多矣，果可漕运，必不至今日。是不然，水性有定者，利害易见，其盈涸不常者，不可即一时之事而昧变通之宜。苟遏引有方，未有不可兴利除害，岂可以前人所及为而遂弃不为哉！且元郭守敬始开通惠河，舟至横水浑，舳舻蔽水，则前人固已为之而有验矣。有志于兴水利者，不可不知。
　　巡按直隶监察御史某具奏，其略曰：切惟天生水利，本以为人顺而成之，斯为大智。我朝建都胜地，设漕运以给用，复自真、扬至通州，避海涛之艰险，就里河之便途，闸坝相沿，亭候相望。太宗文皇帝贻燕之谋甚宏远，而尚书宋礼、平江伯陈瑄赞理之功亦岂可诬哉！自通州至都城仅五十里，原有闸河一带，废渠设卒，故闸置官，非无为也，而乃未究其志。漕臣题奏，奉有明旨，而竟莫之举行。京储之陆挽，穷军之受累，非一朝一夕矣。以此五十里之近，一衣带水之河，前元以一人疏凿而有功，今乃累经建议而未就绪，一难一易，夫岂无所自哉！访得前元河道，在于宫墙外边，经过西山诸水，从青龙闸、海子合流于大通桥，水源盛大，水势汹涌。庆丰、平津、通流等七闸略加挑浚，以时启闭，则水易聚而漕艘可行。数世之享其利者，职此故也。今此水从皇城中金水河流出，非复曩时故道。禁庭潴水深广处甚多，则其流之出于外者微细，而其趋于河者缓弱。七闸相去五十里有几，而高低就逾五十尺，势甚直遂。夫水性本趋下者，流既微弱而势又直遂，故易涸而难盈，易泄而难聚。所以永乐年间，曾于此河搬运大木，即今营建木植并竹木杂料，皆从此河而入。积至月余，而后可剥运一次。若粮船一齐涌到，七闸并启，上源下来，下流不接，固有经十余日而一船不得渡一闸者。水行之迟，不如陆挽之速，故宁就车驴之多费，而不图船价之轻省也。所以累经建议，或忽之而不修，或修之而未得其利，视有用之河为无用之水。先朝之志终于未究，贫军之苦终于不甦也。为今之计，合无因七闸之遗址筑五坝之新制。又于其旁各置减水闸一座，晴旱水小则储蓄而不泄，雨涝水大则疏通而不壅，每坝内置剥船一百只，每船可载一百石，鱼贯而行，昼夜不息，一昼一夜，可运数万石。到大通桥京仓之东，通计一百余日而可运完矣。车辆脚价，每两八石。运船一只装三百石，该车脚三十七两五钱。剥船价每两可百石，运船每只三百石，该船价三两。车价用其十而船价用其三。大通桥沿河起盖仓屋数十间收贮，剥到粮米次第挑赴京仓。坝内合用船只，或漕运自备，或张家湾居民车辆之家亦听造船。 □利在河，生理用力少而成功多，亦何嫌何疑而有前隙哉！况各闸土石见存，官吏、闸夫见有不必添设。再照大通桥至阳朝关相隔四里二十九步，旧有河二道，今筑城壕矣。应否开通，取自上裁。若必为固城之计，而不欲改辟此河，则四里之脚价费亦不甚多也。再照自通州南门起至张家湾广利闸一十一里，长一千九百八十丈，系前元旧行闸河。通州西水门外小板桥以西，原有旧城河一道，至西北城角转至北门土坝，止共长三百五十余步。以今年春夏间参将王佐督促运船，由张家湾至通州东城门下搬入通仓，就省脚银一万三千余两。倘蒙差官相度疏通，径达里河，则所省实多，又不止于万余两之脚价而已。
　　总兵官顾仕隆议曰：每年各卫运粮，多至六七月内到京，彼时农务正忙，大雨不时，车辆数少，泥淖难行，须用厚价雇车，方肯装载，往往脚价使用不敷，揭债上纳，展转迟误。臣等思得京城大通桥至张家湾一带河道，乃元时转运通渠，国朝永乐间设立漕运，循其故道，船得抵京交纳。自后张家湾水旱，剥船人户与夫包揽光棍之徒要得窃取漕利，巧生奸计，妄言摇动，遂将此河废坠不行。正德元年，有建议者复举兴修，题奉钦依，工部差官会同漕运参将梁玺，用银二万余两，雇倩夫匠，重加挑浚，粮运又曾抵京上纳。未几，复被前项积年奸徒设计阻滞，仍前不行。近年营造大木，悉由此河拽运到京。即此度之粮船，纵曰难行，剥船必有可行之理。或者以为地峻水急，不能由闸而上。臣等愚见，若将此河原设五闸少加修理，每闸下板六七块，水大听其漫流，水小任其积聚。每闸审度河道宽窄，各造大小剥船五十只，共船二百五十只。每只用军四名，共一千名。候北直隶总下官军运粮到湾之时，借用驾使，恐不能济，一听参将王佐委官雇人撑驾。本总把总并该运官交粮米盘上剥船，连军协力挽拽。参将王佐总为提调，催督逐闸盘运，虽遇阴晴泥泞，亦可达京，大意相同浙江各坝盘船之法。若或天晴，亦听分雇车脚，水陆并进，庶获济益。臣等每见漕运日困，使用日繁，若专守旧法，恐难拯救。此河行亦可少杀车脚之费矣。如蒙乞敕该部从长计议，臣等于淮扬地方动支漕运官银，雇募夫匠，打造剥船、置办口袋，完日，送参将王佐处，听其委拨官军管领。船行之日，省出脚银以备下年添造剥船，并各闸及近城地方盖造厂房，堆放粮米，以防阴雨。（謄）［腾］卸剥船，毋使停滞。若有假势要名色包揽口袋，及车户光棍人等，敢为倡率妄言沮坏，或别生奸计，盗决河防，听科道官参劾，并行参将王佐督问，通州分守等官访拿问拟，重罪枷号，仍发边卫充军，庶奸徒知警，浮议自息，而漕运可行矣。

　　●漕运通志 卷之十　漕文略

　　卷之十　漕文略

　　制物以利用，用有大小，有始终，有兴革，非文无以载也。漕亘南北数千里，裁成之功非一，於是碑记乃作。夫考文可以知世，德政之所由见也。辑《漕文略》。
　　敕建弘仁桥碑［记］，李文达贤撰，其略曰：
　　都城之南一水，横流于巽方，其源由兑而离，四泉沮洳，会而为河，至巽乃大。有一津焉，在南苑之左，去城四十里。凡外郡畿内之人，自南而来者，东西二途胥由此渡。有功者岁为架木桥，奈何不能坚固。而寒沍之际不免涉水，夏秋水涨，既有覆溺艰阻之虞，人之病涉，莫此为甚。天顺癸未春，皇上命创建石桥，桥长二十五丈，广三丈，为洞有九，以醒木为栏于两旁以障，田者增岸于南北，以防冲突。为寺为庙，以资维护。经始于岁四月十五日，讫功于十一月初一日。赐名曰“弘仁桥”，乃命臣贤为记，用示永久。
　　改修庆丰石闸记，宋聚撰，其略曰：
　　世祖皇帝至元二十有二年，前昭文馆大学士之大夫院领都水监事臣郭守敬图水利，奏昌平之白浮村导神山泉，盖西山水合马眼泉诸水为渠，曰“通惠河”，贯京城，迤逦出南水门，过通州抵高丽庄之闸，为里二百，视地形创为闸，附岸壁及底皆用木，凡二十四，庆丰其一也。后二十年，当至大四年，诸闸（寝）［寖］腐，幸相请以石易，为万世利□□□□□□□作□□举。准有司以□□□天顺元年□□□□□□□□□高□□广□丈二尺。经始于三月之望，于六月十五日告成。
　　敕建永通桥碑［记］，据李时勉《古廉文集》卷二“敕建永通桥记”校。李忠文时勉撰，其略曰：
　　通州在京城之东，潞河之上。凡四方万（里）［国］贡赋由水道以达京师者，必萃于此，实国家之要冲也。由州城西行八里许有河，盖京都诸水之会流而（下）［东］者。河虽不广，而水潦沮洳，每夏秋之交，雨水泛（溢）［涨］，尝架木为桥，或比舟为梁，以通道往来，数易而速坏，舆马多致覆溺，而运输者尤为艰阻，劳费烦扰，不胜其患。内官监太监臣李德等以其事闻上，欲于其地建石桥，乃命司礼监太监臣王振往经度之，《文集》下有“（振）还奏云：‘此陆运……然欲坚久而不坏，在委任得人。上闻，即’”。命总督漕运都督臣武兴［等］发（漕卒）［军夫］，都指挥佥事臣陈信领之，工部尚书臣王卺等会计经费，侍郎臣王永和提督之，又命内官监太监臣阮安总理之。安谓众曰：朝廷迁都北京，建万（万）世不拔之丕基，其要在于漕运实军国所资。而此桥乃陆道之通衢，非细故也，宜各尽乃心，以成盛美。众咸曰：然。于是庀群材，辑众工，诹吉兴役，万夫齐奋，并手偕作，未及三月，而功已就绪。桥东西（文集作“南北”）五十尺，为水道三圈（文集作“券”），与平底石皆交互通贯，锢以铁，分（文集作 “券”）水石护铁柱，当其冲。桥南北（文集作“东西”）二百尺，旁皆以石为栏（杆）［槛］。作一牌楼，题曰“永通桥”，盖上所赐名也。又立庙祀河神，而以玄帝镇之。坚壮完固，宏伟盛丽。经始于正统十一年八月二十七日，告成于十一月十有九日。昔文王作台于苑囿，固无预于民事，而民欢乐之，谓其台曰“灵台”。诗人又被之歌咏，传诵无穷。今皇上命建此桥，实所以惠利于人，而人心踊跃欢欣以趋其事者，诚无异乎文王之时，亦何其盛哉！
　　直沽接运官德政碑记，贡师道撰，其略曰：
　　世祖皇帝定都于燕，使由江河转运，以馈饷，顾岂不可，然而圣朝包六合为一，建丕基于无穷。以中吴水所聚也，稻米出焉。故郎中吴太平禹卿以建漕府，漕府官贵重，当岁春夏运，复于江浙行省奏选宰臣董饷吴下，阖东南郡国粮给京师者，万艘如云，毕集海濒之刘家港。于是省臣漕臣悉斋戒蠲洁，以卜吉于天妃灵慈宫。卜既协吉，乃命漕臣持章秘符，俾率其属纵金鼓以统民，建纛置牙，无敢后先，舟师（梢）［艄］工露趾文身，恋布帕首。共散布于各艘者，每舟不下数十百人，蛮语夷歌，犷心牧牛面，调驯慑伏，本之以恩，齐之以法，龙骧万斛，崔巍如山，纔远海壖，仅比一叶，崩腾大浪，天回地棹，鳌吐鲸吸，出没变怪，谓天下之至险，顾不信哉？国家以其事重且难，故于每岁春夏运粮。舟将抵直沽口，即分都漕运官出接运，中书省复遣才干重臣从至海坝，一一交卸，石以万计，其多至数百万。故接运官稍立崖异，辄足为害，矧或从名以较实，鹜外以微誉，民将若之何？盖雇募之令出无涯而诛求之责方未已。于是漕民有或剥舟匍匐而归者，有或借贷狼狈而归者。数年之间，漕运倾疲，而国家之粮饷非可暂息。至正六年夏，接运官、奉政大夫、中书、户部员外郎吴太平禹卿皆以宽简布政，于是漕民相与论列其所以敷惠于漕民者，勒金石。
　　直沽接运［官］王公董古鲁公去思碑［记］，该文柳贯《待制集》未载。柳贯撰，其略曰：
　　后至元庚辰冬，海运之民倪实等介其府令史王元珪以书来，言曰：世祖皇帝既混一区夏，爰始取道辽海，运米南土，给饷京师。内置漕运使司暨万户府于京畿，外立都漕运万户府于吴会，募民籍名数具舟航以任其事。凡运米以石计，岁三百五十万有奇。每春若夏再运，万户分命僚属，吴会太仓帆恃风径绝洋海运，北抵直沽。漕运万户之在内者亦部置其官，数往翼舟航交受所运，达之京仓。当其归纳授受之际，或失其当，分拿轇輵，狼狈折阅，则海运之民倾资破产以补不足，其患有不能胜者。故朝廷必选官直沽，按临监护，名曰“接运”，监其隐微，辨其枉直，权其授受，砥其平以去其弊。后至元再元之六年，万户何里中宪职春运抵直沽，时兵部郎中济宁王公维干君锡、礼部员外郎董古鲁公元善，又奉命朝省主接运事。米凡至者百七十万石，有司举元所进样以比类，其色泽有不同者，弗受，告于公，二公曰：“郡所进米为样袋二三合耳。使者昼夜驰驿数千里抵京师，风日振薄，无所壅蔽，故能致明洁。若是分运之法，六千石载一舟，气含溟波，蒸盒历暑，色又何能相同？凡以样进者，惧其杂灰糠耳。兹既无是也，色虽不同，苟能饭焉，以充吾饥，受之庸何伤？”或又有以米样蒸热，弗受。公愀然曰：“噫，檐储峙者尚尔，况万斛之舟之所积乎？且民捐躯涉万里不测之渊，出入蛟蜗爪牙间，幸至此，汝弗受，将安往归之？邪徒久逗漫淫，蚕食侵牟，民益困。”有司乃不敢有所言。先是接运官廨毁于延燎，有司僦民居之宏敞者以馆于公，公度其费无从出，乃辞焉。即临清万户府听事以居，殊湫隘。二公曰：“是虽隘，然庶无僦屋费以厉民。”或霖潦骄阳，则手编苇自蔽，处之泰然，无一毫勉强意。直沽素无嘉醖，海舟有货东阳之名酒者，有司给传食市以进，公弗受。曰：“若虽酬其直，宁能无所嫌也？”官属吏民小过者必谆切教戒而宽容之，虽蒲鞭未始示辱于人，而人亦服其威信，罔敢怠逸。下车以五月三日，甫再越月集事，七月四日归报于朝。我民思之，去之愈远且久而不能忘，愿有以识之。贯辞不获命，谨述其辞，以识如右。
　　沧州导水记，王大本撰，其略［曰］：
　　黄河既南徙，九河故道遂以堙，漳渎不与同归，独行□千里，会于今北海之涯，其流滔滔汩汩，视黄河伯仲间耳。垠岸高于平地，亦犹黄河之水下成皋虎牢而东也。皇元定都于燕，漳河为运漕之渠，控引东南居货，千樯万艘上供军国经用。故老相传，在国初时，波流犹未宏达，自江南内附而其势日增。至元五年秋八月大雨决河，八里塘之湾为口者三，湍悍喷激，如万马奔突，长驱而前。南皮清池之境东西二十余里，南北三十余里，潴泽汇渊，灶蜗圃鱼。荡析离居之民相与言曰：“沧州古雄藩，其濠深广，又距海孔迩，水行故地，第有屯府、小左卫曲防之，无由径达。泰定间，乡民吕叔范抗疏陈情，奉旨开掘以便民，又为大渠以泄水。继有方命，圮族乘时射利，遂以复塞。有能贾勇以倡，吾徒当负锸从之，水入濠注海，则还我壤地，而修我墙屋矣。”脱因不花者，故参政庄武公之孙、今江西宪副景仁公之子也，以国学上舍生取置宣文阁。其人知学知义，又一乡之望，即以为己任。闻者壮其谋，从之如云，各执其物立于两堧，破筑去壅。义民所趋，水亦随赴。始屯军先率其徒数百人盛气以待，我众直而壮，彼自度非敌，逡巡而去。夫水之为民害也久矣，备御之道存乎其人，使南皮清池之民奋于事功而潦不为灾，首义之力也。其人又相与言曰：“河决可塞，而来者未可卜也。曲防可溃，而人力其可复也。事可以稽旧典，而义可以激流俗也。丐文刻石以遗后来，固斯民百世之福也。”
　　南皮县浚川记，刘沂撰，其略曰：
　　皇元以水利遂民生，都水司官于是乎设，岁以御河漕民间粟供京畿，至亿万计。今之御河，源通漳水，东迤北流经景、陵、沧等州地而入于海。南皮，沧之属邑也，与景之吴桥东尤接境，河水至是势益大。夏秋霖雨，堤岸决啮，其害愈剧。不决于陵则决于景，无岁无之。邑东北去四十五里，有郎儿口，遇河水泛涨，实受所冲。口之北率皆长芦万户府军屯地。泰定初，彼欲专其利，以力塞之，随遗邑民垫溺之患尔。掌邑政者上陈利害，奉都省移檄部属，遂命疏通，使各安其业，典册具载可考。迄至元五年，经涉十有六载，未尝有易。是岁季夏，河水决陵之界，直趋河口。军屯田者谓：岁月远而无稽，县邑不御复塞之。时怀来王公君美适尹是邑，极言其弊，奉省檄体前议以行，民始不被其害。公既解篆，继任是邑者政暇兴念及此，佥曰：河口水之所经，或塞或决，终无一定之规，簿书谨存，恐不经久，异日复为民害，何若勒之贞珉，以示无穷，使后欲壅水害民者凛然知畏，不亦善乎！
　　通济河碑［记］，杨文贞士奇撰，其略曰：
　　南去通州二百里，杨村驿之北，河屡决。河仰受北河、汤河、潞河诸水，下合直沽南来之水入海。凡齐、鲁、汴、蜀、湘、汉、江、广、闽、浙之赋运及海内、海外朝觐贡献之上于北京者，皆道此以达，所系之重也。其水之失性也，自洪武之季至今，四五十年之间，屡决屡筑，筑已复决，智殚力疲，公私患之。皇上嗣大统之明年秋，有司以决闻，请如故事，可之。三年春复决。上以命太监阮安，安受命行，还奏，水当顺其势道之，今逆之使□屈，势不得达，故决。宜取径道改凿，使其顺下。臣视河西务径行二十里许，可凿引，用万五千人，一月庶几可以免决，遂以图进。上遂以命武进伯朱冕发卒，少保、工部尚书吴中发民，如所计之数，诹日兴役，以安董之，如期（峻）［竣］事，遂因其故道河下趣焉。安行夹河筑防，既崇且厚，伐木以捍之，植树以固之，革险为夷。事闻，赐名“通济河”。少保吴公属记是役之成。古者治水，自京师始先所重也。斯河之重，固以京师然。昔者作之难而今之易，何也？非奉命之臣其用心之诚与公者有异乎斯役也，实本于皇上之善用人，知之明，任之专，此功之所由成也。自古英君明主所以克兴事功，未有不由斯道。谨因纪是，复遂惟本，作诗以颂圣天子仁明之功。
　　开会通河功成之碑［记］，杨文郁撰，其略曰：
　　皇帝在位之十七年，江南平薄，海内外罔不臣顺。汶合泗分流以达东阿，乃置汶泗都漕运使司，控引江、淮、岭、海以供京师。自东阿至临清三百里，舍舟而陆，车输至御河，徒民一万三千二百七十六户，除租庸调，道经（荏）［茌］平，其间苦地势卑下，遇夏秋霖潦，牛偾輹脱，难阻万状。或使驿旁午，贡献相望，负戴底滞，晦暝呼警，行居骚然，公私为病，为日久矣。皇帝方图收太平之功，士有出意见论利害者，咸得自效。寿张县尹韩仲晖、前太史边源朱国盛《南河全考》：边源为太医院令史。相继建言：汶水属之御河，比陆运利相十百。时诏廷臣求其策，未得要，便以仲晖、源言为然，遂以都漕运副使马之贞同源按视之。贞等至则循行地形，商度功用，参之众议，图上曲折，备言可开之状。于是丞相相哥合同僚敷奏，且以图进。上谕允，赐中统楮币一百五十万缗、米四万石、盐五万斤，以给傭直备器用。征傍近郡丁夫三万，驿遣断事官忙（达）［速］儿、礼部尚书张礼孙、兵部郎中李处巽洎之贞、源同主其役。二十六年正月己亥首事，起须城安山之西南，寿张西北行，过东昌又西北至临清达御河，共长二百五十余里。以六月辛亥决没流以趣之。仍起堰闸以节蓄泄，完堤防以备荡激。滨渠之民喜见泛舟之役，于是须城、聊城两县耆寿各诣所治致辞：宜纪成绩。治渠使者以为请序。时大驾临幸上都，驿置以闻，上诏翰林院为运河命曰：且文其碑。臣等乞赐名“会通”。
　　安平镇治水之碑［记］，本文徐溥《谦斋文集》未载。徐文靖溥撰，其略曰：
　　安平镇，旧名张秋，实运河要地也。景泰间，黄河支流决镇之沙湾，坏运河。朝廷命都察院右佥都御史徐有贞塞而堤之。弘治六年，复决于下流十里许，汶水从之，由东阿旧盐河以入于海。厥后霖涝大溢，广至九十余丈，运河自东昌而下，卒多淤涸，舟楫不通。今上以为忧，既敕右副都御史刘大夏往治之，又特敕内官监太监臣李兴、平江伯臣陈锐总督山东，兵民夫役与之共事。时夏且半，漕舟已集，一经决口，挽力数倍，稍失手辄覆溺不可救。佥谓宜急先务，乃于西岸稍南凿月河，长三里许，引舟由之，次第皆济，及冬水落，乃为塞决。计规仿古法，酌以时宜，筑东西二台。植木为表，多施大索，用船杂置土石，凿而沈之，压以巨埽，囊土以实其罅。役夫番代，阅三昼夜弗息，而决始塞，其外则甃石树杙，累筑而固之。又于其南为石坝，以备宣节。于上流为黄陵冈，黄陵未塞，则安平之功亦不易保，故二役并兴。而湍势悍急，再塞再决，群喙口凶口凶，莫知所定。迄八年之二月，皆以成告，易镇名曰“安平”。又敕建神祠以祈冥佑，名曰“显惠”，命有司春秋修祀事。是役也，凡用夫四万余，薪刍以束计者八十四万五，竹木以根计者三万七千，麻铁以斤计者六十万四千有奇。而黄陵之役不与焉。比复命于朝，上若曰：河决既塞，越惟尔二三臣之劳尔。兴赐岁禄二十四石尔；锐加太保兼太子太傅、岁增禄二百石尔；大夏升左副都御史、佐院事。分董其役者，山东左参政张缙擢通政司右通政，仍治河防；按察佥事廖中为副使；都指挥佥事丁全为署都指挥同知，暨文武官进秩加俸者百数十人，各有差。既又敕臣溥为文纪功绩岁月以诏来世。臣谨按：运河之利，固国计所赖，而贡赋商旅皆必由之，所系甚大。一坏于洪涛，再坏于霖雨，其为患甚剧。不二载间，变波涛为平地，化嗟怨为欢欣。昔之所难，若甚易然，亦独何哉？圣天子致和达顺之功，中外臣竭忠宣力之效，天道应祥而地灵效职，有不期而合者也。然防患固难，保功亦难，继是后修坏补敝之责，则有司存。今官有特置，责有专任，方汲汲为久远计。前日之功，其可以勿坏矣乎！臣故叙事纪日，俾刻金石，如宋灵平埽故事。□□明命且儆于有职者。弘治十年十月初三日记。
　　安平镇减水坝记，李东阳《安平镇减水坝记》，原文缺字太多，据《明经世文编》卷五十四《李西涯文集》校。李少师东阳撰，其略曰：
　　弘治初，河徙汴北，分为二支，其一东下张秋镇，入漕河，与汶水合而北行。六年，霖雨大溢，决其东岸，截流径趋，夺汶以入于海，而漕河中竭，南北道阻。上既命都察院右副都御史臣刘大夏治厥事，复特命内官监太监臣李兴、平江伯臣陈锐，总督兵民夫往共治之。佥议胥协疏塞并举，乃于上流西岸，疏为月河三里许，塞决口九十余丈，而漕始复通。又上则疏贾鲁河、孙家渡，塞荆隆口、黄陵冈，筑两长堤，蹙水南下，由淮徐故道。又议以为两堤绵亘甚远，河或失守，必复至张秋，为漕河忧，乃相地于旧决之南一里，用近世减水坝之制，植木为杙，中实砖石，上为衡木，着以厚板，又上墁以巨石屈铁以键之，液糯以埴之。坝成，广袤皆十五丈。又其上甃石为窦，五梁而涂之，梁可引缆，窦可通水，俾水溢则稍杀冲啮，水涸则漕河获存，庶几役不重费而功可保。工既告毕，上更命镇名为“安平”，赐兴岁禄二十四石，加锐太保兼太子太傅，增岁禄二百石，迁大夏为左副都御史，佐院事。又命工部伐石，敕内阁臣为文，各纪功蹟。臣东阳当记兹坝之成。［臣］窃考之，治水之法，疏与塞而已矣。塞之说不见于经，中古以降，堤堰议起，往往亦以为利。利与害相（植）［值］，必较多寡以为重轻。若驱役土石当水之怒，费多而利寡，此古人所深戒。惟水势未迫，后患尚未形，周思预制以为之备，则障之利亦不可诬。况兹坝者势若为障而实疏之，去水之患以成其利，暂劳而永逸，费虽不能无，而用则博矣。揆之善沟者水（欠）［漱］之，善防者水淫之，（二）［云］者不亦兼而有之乎？《易》象财成，《书》陈修和，君出其令，臣宣其力，虽小大劳逸不同，同是道也。今圣天子勤民思理，重馈饷，悯流垫，宵衣而南顾者累岁，非二三臣之贤，其孰克副［之］？当决之未塞也，水势冲激，深莫可测，每一舟至百夫弗能胜，则人船俱没。捲埽筑堰，垂成辄败，千金之费，累日之功，卒然失之，若未始有者。群议喧哄，皆欲弃而（费）［弗］终，改而他图，盖方御患不暇，而何预备之有？及臣职就工而地灵顺轨，不逆性以制物，不后天以违时，而又从容优裕以图可久之利，销未然之患，诚事会之不可失者也。然则鉴往辙之覆，而思成功之艰，修废补罅以期不坠，庸讵非有司者之责哉？乌乎！天下之事莫患［乎］可以为而不为，彼宦成之（大）［怠］，交承之诿，遗智余力而莫为尽，未有不贻后日之悔者，独水也哉？人无于水监当于民监，斯言也，亦可以喻大矣。唐韦丹筑捍江堤，窦以疏涨，诏刻碑纪功，著在国史。臣不文，谨书此，为明命复。工始于乙卯春二月，毕于夏四月，凡用夫万六千，巨石一万有奇，粝者倍之，巨木三千，小者倍十而五，铁为斤万一千，他物称之。弘治十年十月初三日记。
　　兖州金口堰记，刘文和珝撰，其略曰：
　　堰距兖城东五里许，以其障沂、泗。二水入金口闸，西达济宁会通河，因号今名。考之后魏及隋元以来皆尝修筑，以通粮运。都之建不一，堰之兴废亦不一。我太宗文皇帝驻跸北京，复通漕运。前此堰筑以土，每夏秋之交，波涛汹涌，即圮无余。自永乐迄于成化，虽数命官修固，卒能底定。岁庚寅，都水主事宜兴张盛克谦祗承是任，毅然期必于成。适冬官亚卿乔公志弘催督漕运，克谦举以白之，志弘遂疏以闻上，下公卿议可。而秋官亚卿王公宗贯继至，复注意提督奖劝。又得山东少参尹公朴之、佥宪王公廷言相与维持其事。克谦结草庐堰侧，晨夕坐卧其中，凡百区画有方。兴于成化七年九月，讫于次年六月。计堰东西长五十丈，阔三丈六尺，上阔二丈八尺，湫口三尺，视水之消长时其启闭。横巨石为桥，以便往来。堰北复作分水二，雁翅以杀水势。堰南北跌水石，直五尺，横四十丈。
　　兖州重修金口闸记，刘德智撰，其略曰：
　　元膺天命，抚方夏，东南去万里，贡视四方，尤繁重车挽陆运，民甚苦之。至元中，穿会通河，引泗、汶会漳以达于幽，由是天下利于转输。泗之源会云于兖之东门，其东多大山，水潦暴至，漫为民患。职水者访其利，堤土以防其溢，束石以泄其流。其一洞岁久石摧，有学者曰：“一洞不足以吞吐，今近北改作二洞，以闸启闭，庶不害。”乃上闻天子，可其议。命下之日，当延祐四年，都水太监阔阔分治山东。经始于四年闰正月，成于三月。
　　建都水分监记，［揭傒斯撰，其略曰］：
　　会通河成之四年，始建都水分监于东阿之景德镇，掌充河渠坝闸之政令以通朝贡，漕天下实京师。地高平则水疾泄，故为堨以蓄之，水积则立机引绳以挽其舟之下上，谓之坝。地下迤则水疾涸，故防以节之，水溢则缒起悬版，以通其舟之往来，谓之闸。皆置官，以司其飞挽启闭之节，而听其狱讼焉。雨潦将降，则命积土壤，具畚锸以备奔轶冲射。水将涸则发徒以导淤塞崩溃。时而巡行周视，以察其用命不用命而赏罚之，故监之责重以烦。延祐六年秋九月，河南张侯仲仁以历佐詹事、翰林、太医三院皆能其官且周知河渠事，选任都水丞。冬十有一月，分司东阿。诏：凡河渠之政，毋袭故狙私，毋怛势怛威，惟宜适从。敢有挠法乱政，虽天子使五品以上以名闻其下，随以轻重论刑，毋有所贷。侯北自永济渠，南至河东，拯汶水之源，滞疏决防，凡千九百余所，咸底于理。退即所署，治文书，库穴险陋，吏侧立无所，爰告于众曰：余承命来此，惟恪恭是图，顽以亟丈之室，制千里之政。役徒百工何所受职？下官群吏何所听令？乡遂之老、州邑之长何所禀政？荆、扬、益、兖、豫数千里供遣之吏何所视禁？山戎鸟夷遐徼绝域朝贡之使何所为礼？朝廷重使何所止舍？乃会财于库，协谋于吏，攻石伐材，为堂于故署之西偏。隅隩廓深，周阿崇穹，藻绘之丽文不胜质，几席之美物不逾轨，左庖右库，整密峻完，前列吏舍于两厢，次树洺魏曹濮三役之肆于重门之内。后置使客之馆，皆环拱内向，有翼有严。外临方池，长堤隐虹。又折而西达于大逵，高柳布阴，周垣缭城，遐迩纵观，仰愕俯叹，其言曰：惟侯明慎周敏，惟公罔私，故役大而民弗知，功成而监益尊，监益尊而政益行，斯河渠之利，永世攸赖。爰稽在昔，自丞相忠武王建议于江表初平之日，少监马之贞奏功于海内一家之时，自时厥后分治于兹者，鲜不著勤焯劳，载于简书，而公署之役乃以待侯。侯非乐侈其居，荣其名以夸其民，所以正官守，肃上下，崇本而立政也，诚宜为而不敢后。惟国家一日不可去河渠之利，河渠之政一日不可授非其人，若侯者其人矣。是役也，首事于侯至之明年某月日，卒事于至治元年某月日。合内外之屋余八十楹。是岁九月朔，揭傒斯记。
　　按：此记曲尽今日建闸、设官、治河之法，见《续文韦正宗》内，但《通志》、《图志》俱未收，故载之，以见元人开设之本意乃如此云。
　　重修济宁月河闸记，廖恭敏庄撰，其略曰：
　　天顺改元丁丑，贵池孙公任由进士拜冬官主事，奉命治水于济宁。济宁天（津）［井］、在城二闸旧有。月河，距州治南三里许，上口东密迩天井闸，北对会通河。一水纵横，若“卜”字照建。天雨潦溢，潺湲南注，其势尤倾。舟由闸河而西者，或至流覆。溯月河而上者，艰于逆挽。下口去在城闸尤迩，有闸濒于西岸。启而舟下，又有冲激之虑。先是冬官主事永丰陈公律、蕲阳陈公凑继议以下口旧闸移入百余尺，改上口于迤西余七百武弃会通河，不对置两口而梁于其上，置闸于两口之下，时水盈缩而闭纵之，庶免前患。议定以闻，诏许之。工未举，孙公来代。在官之料，储库之积，始事于己卯冬，讫工于庚辰春。学正陶君鼎辈咸愿刻石纪成。夫以天井、在城二闸，前人为之备矣。月河上下二口则未备，自前迄今皆知其不便。今二陈启之，孙公成之。欧阳子有云：作者未始不欲长存，而继者常至于怠废。使其继者恒如作者之心，则天下后世岂有遗利哉！
　　堽城堰记，据乾隆《兖州府志》卷二十七“商辂〈堽城堰记〉”校。商学士辂撰。
　　汶、泗二水，齐鲁名川。汶出济南莱芜县，泗出兖州泗水县。二水分流，南北不相通，自古舟楫浮于汶者、自兖北而止，浮于泗者自兖南而止。元时南方贡赋之来至济宁，舍舟陆行数百里，由卫水入都。至元二十年，始自济宁开渠抵安民山，引舟入济宁，陆行二百里抵临清入卫。二十六年，复自安民山开渠至临清，乃于兖东筑金口堰，障泗水西南流，由济河注济宁，兖北筑堽城堰，障汶水南流，由洸河注济宁。汶［之］下流又筑戴村堰，障之西南流，南抵济宁，北抵临清，而汶、泗二水悉归漕渠。于是舟楫往来无阻，因名之曰“会通河”。我太祖高皇帝定鼎金陵，无事漕运，向之河堰废损殆尽。太宗文皇帝迁都于北，爰命大臣相视旧规，筑堰疏渠，漕运复通。第堰皆土筑，每遇淋潦冲决，水（尽）［流］泄［溢］，漕渠尽涸，随筑随决，岁以为常，民甚苦之。成化庚寅，工部（尚书）［员外］郎张君克谦奉命治河，历观旧迹，叹曰：“浚泉源，疏漕渠，此岁不可废。至若坝堰，以石易土，可一劳永逸，何乃因修费为经久计乎！”于是督夫采石，首修金口堰，不数月告成。凡应用之需，以一岁桩木等费折纳，沛然有余。曰：“斯堰既修，堽城堰亦不可已。”方度材举事，遽以言者召还。已而巡抚都御史牟公睹其成绩，极加叹赏，腾章奏保，用毕前功。至则以堽城旧址河阔沙深，艰于用力，乃相西南八里许，其地两岸屹立，根连河中，坚石萦络，比旧址隘三之一。乃谓于此置堰，事半于古，功必倍之。遂择癸巳九月望日兴事，委兖州府同知徐福、阴阳正术杨逵、耆民张纶、许鉴分领其役，储材聚料，百需咸备。明年春三月，命工淘沙，凿底石如掌平，底之上甃石七级，每级上缩八寸，高十有一尺，中置巨细石，煮秫米为糜，加灰以固之。底广二十五尺，面用石板甃二层，广一十七尺，袤一千二百尺。开（秋）［甃］口七，各广十尺，高十一尺。置木板启闭，遇山水泛涨，启板听从故道西流，水退闭板，障水南流，以灌运河。两端为逆水雁翅二，各长四十二尺。顺水雁翅二，各长三十五尺。中为分水五，各广二十三尺，袤一百二（府志作“三”）十尺。两石际连，以铁锭石，上下护以铁栓。甃口上横巨石或三或四，各长十余尺。河旧无（渠）［梁］，民病涉，堰成，遂通车舆。有元旧闸引沙入洸，洸淤，汶水不能入。兹堰东置闸，为二洞，皆广九尺，高十一尺。中为分水一，旁为雁翅二，亦用板启闭以候水之消涨，涨则闭板以障黄潦，消则启板以注清流。洞上覆以石，石之两旁仍甃石，高一十有八尺，中实以土，与地平，俾水患不致南侵，洸河免于沙淤。闸之南新开河九里，引汶水通洸河，口逼崖，自颠至麓皆坚，凿石两闸始通。肇工于九年九月，讫工于十年十一月。是役所费，较之金口不啻数倍，而民劳扰者似前折纳之外，所增无几，盖处置得宜，区画有方，所以开漕运无穷之利者，实在于此。都宪嘉其功之成，命兖郡守钱源征予以记。往岁克谦还自东鲁，语及修堰之役，予心善之。及克谦再行，予实从吏。及今绩用有成，可（靳）［勒］于石邪！昔白公穿渠，民得其利，歌曰：衣食京师亿万口。若克谦斯堰之筑，漕河允赖，公私兼济，视白渠之利，不亦尤大矣乎！予故备书其事为记。克谦，名盛，常之宜兴人也，天顺庚辰进士，都水员外郎，功名事业，此其发轫云。［成化十一年记］。
　　堽城坝记，万学士安撰。
　　元至元末，以江南贡赋未达于都，始从郭都水议，自济宁逾安山至临清开渠数百里，引水入御河，直抵通州。时既即兖东堰金口，障泗水西南由济河至济宁，以济漕渠；复即兖北堰堽城，障汶水俾南由洸河至济宁，合泗水以济漕渠。又于汶下流堰戴村，障水俾西南流汇为南旺湖，分济漕渠：一注临清，一注济宁。终元之世，公私漕贩往来南北无阻者，障二水济之故也。国朝建都金陵，漕运事寝，所谓堰筑崩坏，淤塞殆尽。永乐初徙都于燕，贡赋悉由海运，粮艘往往沦没风涛，特命平江伯恭襄陈公按视旧规修浚之，漕运复通。第诸堰以土为之，岁每随筑随坏，公私困弊。迄今七十余年，未有能图经久者。成化庚寅，今山东布政司参议宜兴张公盛以都水主事，来莅厥事，下车即遍访故老，历泉源堰坝，悉得旧迹，叹曰：“疏浚事不可缓，至如修筑何可苟也？”遂首复金口，方谋以石易土，为经久计。而众辄纷纷（沮）［阻］挠，甚至构祸于公，公力持为之。数月工就，众论顿息，且服公有定见。继欲复堽城，冬官已檄公旋矣，识者太息。壬辰，山东大饥，都宪右渝牟公俸受命镇抚兹土，睹公成绩，叹赏不已，且廉公为人，力荐于朝，俾仍莅厥事。明年公至，首视堽城，众口沮挠之尤甚于金口之复。公闻曰：“兹事奈何有不可为？第往往为之者无术或胶陈迹故耳。”于是度旧堰西南八里许，见其两岸屹立，根连坚石，横亘河中，比旧址隘三之一。公奇之曰：“此实天造地设以贻今曰者，宜改置于此。”遂卜日，旋告贮财计工，以明年春兴作。至期淘沙凿石抵平，自下而上甃石凡七级，级每缩八寸，高九尺，下广二丈五尺，上缩一寻，面用板石甃二层，中置细石，煮秫米和灰固之。袤百有二十丈。开秋口七，各广丈许，用板启闭（水）以候水，水涨启以听从故道流，退则闭以障之南济漕渠。两端顺逆各雁翅一。中分水五，各广二丈三尺，袤十有三丈。两石际联以铁锭石，上下贯以铁栓。横巨石于河口上，各长丈许，两首与面甃石接为舆梁，人无病涉。堰之南新开河十余里，随地形深广之，引水东入洸河，其河口逼崖自颠至麓皆坚石，凿之，凡两越月始通。旧闸水流多沙，沙入洸，（洸）汶不能入。公于堰东南仍置闸，为二洞，各广九尺，高丈余，中分水一，傍雁翅二，亦用板启闭，水涨则闭以障其潦，退则启以注清流。洞上覆以石，两旁甃石，高丈余，中实以土，与地平衍，遏水不得南侵，洸河免致沙淤矣。是役也，自始事至讫工，凡期岁又三越月，其完固比金口加数倍焉。远近官民来观者莫不争羡曰：前此未有能为永久计若是者，非惟省兖齐每岁劳费，实能开国家漕运无穷利益。然非牟公笃于任人，张公长于经画，曷克臻此？兖州守蓟丘钱君源乃状始末，来征予记。予以牟公明于知人可书，张公建此伟绩可书，而钱君不没人善可书，遂次第书为《堽城堰记》。若夫工匠、役丁、粮饷、木石、铁灰、秫米，凡应于需费，具悉碑阴，兹不复赘云。成化十三年秋七月吉日，兖州府宁阳县知县沭阳王瑀立石。
　　东泉亭记，李主事承祖撰，［其略曰］：
　　都水主事江夏王君公大奉上命总治泉源于东方，凡在鲁齐之境有泉水与漕河通可以济舟楫者，则丽之。岁中，自东平、济宁北达于卫，南达于淮，导汶、泗诸泉而会焉，分水济淮皆其力也。兖之宁阳，旧为分司，间出而归则于是居焉。公大乃即厅事东（徧）［偏］结茅为亭，为燕休之所，而名之曰“东泉”，盖不忘其所有事也。公大始至，据簿书，考图志，周行案视，得泉源通塞之故，亲率属吏而程其劳，壅者以浚，淤者以涤，芜秽不治，剪薙而爬剔焉。或种树以固其址，或凿石以补其阙，而又裁去其无益而徒劳人者。环数百里之地，役夫几万人，时其作息而收成功，如是者二阅岁及代，而还朝有日矣。承祖适过宁阳，访公大，共坐亭中。时甚暑，久之，清风入竹，飒然拂几席，顾野花的的含芳舒秀，与小山间列于亭外。于是公大出家酿，洗觞对酌，酒酣乐甚，因谓公大：“君之莅兹土也，以有事于东泉而遂以东泉名兹亭。亭去泉颇远，初未尝相接，混混之势不经于目，泠泠之声不入于耳，就亭而索泉无有也，而强以虚名委之，无乃未可乎？”公大笑曰：“子谓吾亭之远东泉邪？抑东泉之不远吾亭邪？吾自蚤岁从事于学，得之身而思见乎时。今受明天子之宠命，有事于泉，夙夜在公，惟不称任使是惧，固尝用其心于斯矣。而怠心或乘焉，则食其食而不事其事，君子之所耻也。故以东泉名吾亭，不敢须臾忘也。漕事方殷，而吾东泉沛然趣之，同流共济，使国用有赖。而明天子少纾左顾之忧，吾怡然在吾亭，然后敢安耳！水落泉竭，汇众而下，一勺之益，甚于千金，则吾视吾亭蹴然不能安，虽欲一日于是乎处不可得已，然则寄东（亭）［泉］于吾亭，固吾志也，而奚较乎？吾亭之远东泉否邪？”承祖闻其言而趋之曰：公大可谓尽心于其所有事矣，苟持是以往，则他日所立可量也哉！作《东泉亭记》，以告后之君子。
　　疏凿泉林寺泉源记，汤参将节撰，其略曰：
　　距泗水邑东五十里许，陪尾山之阳有庙曰“仁济”，庙之西有寺曰“泉林”，傍有泉曰“珍珠”，曰“趵突”，曰“掬米”、“洗钵”，曰“响水”，曰“红石”，曰“清泉”，曰“涌珠”，其源皆出于山，其流环绕映带寺之左右。而西南经卞桥，桥之西复有泉数十，曰“大王沟”、“小王沟”、“潘波”、“黄阴”、“赵家庄”、“石泉”、“珍珠”、“东岩”、“石缝”、“西石缝”、“二角湾”等泉，合流于泗，会于曲阜之沂河，转于天井闸、会通河，沿 □达海。永乐己亥，漕运前总兵、平江伯陈公瑄言于朝，受命工部主事顾大奇等遍历山川，疏浚泉源，以通水利，以济漕运。后以右通政王孜、郎中史鉴、主事侯晖等继之。正统己未，所司请罢是举，上下泉源因以淤塞。今以泉源利济所资，不可无官典其事，乃请上，可其奏。于是主事熊鍊转弱等领命来兹，仍疏导之。迩来亢旱不雨，河道将涸，余亲诣泰安州等处疏通大小泉源，逾泗水，见乎泉林之泉利人者广，由是逆流不便者改之，乱石者去之，不通者浚之。又博访耆耋，言是泉皆从石窦中出，清激无比，汪洋不穷，余闻而益喜。泉之旧有名者勒珉纪之，无名者立石表之。复访于邑之少长，所得石河等泉一十三道，无巨细皆为开凿，以济不通。兹惟泉林乃众山之精脉，合细流以利长洪，恐岁久泯于闻，遂书以识之。时正统九年八月。
　　新建耐牢坡石闸记，刘大昕撰，其略曰：
　　济宁州城西三十里许耐劳坡口者，实西北分路之会。坡有堤，绵数十里以防河决，时尝开通焉。倘失启闭，水势散泄，漕度愆期，深为职守忧。洪武二年，申请于山东行省（注）［驻］官分任其事，南疏北导，靡所宁处。冬十一月，省檄下委昕相宜置闸，以为岁久计。十二月朔，同寅知府余芳、通判胡处谦集议，率任城主□簿周允暨提领郭祥至于河上，视其旧口，则上崩流悍，不可即功。行视口之北几一里许，平衍水汇，可立基焉。乃伐石转木，度工改作，时水冻暂止。三年二月二日，集众材，合役丁夫，土堤平水降八尺以为基，树以枣栗，密如星布，实以瓦甓，迥若砥平。然后铺张水枋，敷嵌石板，爰琢爰甃，犬牙相入。复固以灰胶，关以铁锭，（混）［浑］然天成。闸门东西广十六尺有五寸，崇十尺一寸。西北比东西广加一尺焉。闸之北，东向有墉纵二十二尺，西向墉纵一十五尺有奇。闸之南称是，翼如也，所以（悍）［捍］水之洄状冲薄也。两门之中凿渠五十（此处疑缺一字），下贯万年枋以立悬板。复于闸之南北决去壅土，以杀悍湍，且济（州）［舟］以转折入闸。自兹启闭有常，舟行如索。三月二十日告成讫功，计兴工至休役凡五十七日。以工计，石工二十九人，木工四人，金工二人，徒四百五十人。以材计，木一千三百有三，枋五十，甓大小七百八十有四，铁锭一百，每锭重六斤四两，铁斤重二百五十五，木炭斤重一千五百四十二，石灰斤重六千三百四十。工之食粟八石零七升。若铁、粟则取给于官，余悉因沂、兖二州、任城、滕、郓诸县地土所有规指给用，虽少劳于民，而民乐于趋事，不费于官，而官亦易以成功，此大较也。大昕虽董是役，而主簿周允晨夕陈力，勤敏不怠，其功其劳，不可尽述也。遂具载本末于石，以垂永久焉。重修洸河之记
　　洸河乃今汶水支流也，名不载于传记，其源则出于泰山郡莱芜县原山之阳，折而之南达于会（同）［通］，漕运南北，其利无穷。会通之源，洸也。洸之源，汝也。时霖雨作，泰岱万壑沟渎之间合注而之汶，洪涛汹涌，泥沙混奔，径入于洸，此洸所以淤填也。至元六年，监丞宋公浚自闸口至石剌。洸之源虽通，（面）［而］其流犹梗。公谓不疏其流，源将安之？又恐前功徒费，后患复萌，使会通之津从而堙也。度自石剌至吴桥南王家道口，浅涩者延袤五十六里百八十步，呈准，中书符下，东平、济宁兼赞。厥役自至正二年二月十八日，落成于三月十四日。
　　会通河黄栋林新闸记，楚惟善撰，其略曰：
　　会通河导汶、泗，北绝济合漳，南复泗水故道入于河。自漳抵河，不千里分流，地峻散涣，不能负舟，前后置闸若沙河若谷亭者十三。新店至师氏庄尤浅涩，每漕船至此，上下毕力，终日叫号，进寸退尺，必资车于陆运始达。议立闸，久不决。都水监丞也先不华分治东平之明年，躬相地宜，黄栋林适居二闸间，遂即其地建之。经始至正改元春二月己丑，讫工于夏五月辛酉。又于东岸创河神祠，西岸创公署。署南为台，榜曰“遐观”。其上构亭，以东与邹峄山对，扁曰“瞻峄”。先是民役于河，凡大兴作，率有既廪为常制。是役将兴，时适荐饥。公因预期遣壕（二）［贰］官李献赴都禀命，冀得请俾贫窭者得窜其身，藉以有养。及久（来）［未］获命，不忍坐视斯民饥且殍，遂出公帑，人贷钱二千缗，约来春入役还官。无何粮亦至，民争趋。令其轸民瘼如此。
　　都水监厅事记，宋本撰，其略曰：
　　都水监丞张君子元致其长飒八耳君之言曰：吾职右为泽衡，元制秩三品，所以列朝著者有典掌，有属，有事功，而废置有沿革。然设官四十一年，常莅是者无虑百余人。曹署老吏日以亡，簿书岁□掌故日以蠹烂，有所征考，则茫然昧所向，敢撮其事于牍。监始以至元二十八年，丞相完泽奏置于京师，监少、监丞各二员，岁以官一、令史二、奏差二。壕寨官二，分监于汴，理决河。又分监寿张，领会通河官属如汴。监皆岁满吏易。泰定二年改汴监为行监，设官于内监等。天历二年罢，以事归有司。岸河郡邑守令结御知河防事，而寿张监至今不废。此其沿革。大都河道提举司官三，幕官一。通惠河闸官二十又八，会通河闸官三十又三。此其属。通惠、金水、卢沟、白沟、御沟、会通之诸河，李海、周店、七级、阿城之诸闸以及都城外内百五十六桥、皇城西之（稽）［积］水潭咸隶焉。凡河若坝填淤涨（测）［则］以平而浚之，闸桥之木朽甃裂则加理，水至则启闭以治其涸溢，潭之水共向食。金水入大内，敢有浴者、浣衣者、弃土石瓴甋其中、驱马牛往饮者，皆执而笞之。或集水垫民田庐，则受命往视而决其议，御其患。大率南至河，东至淮，西洎北尽，燕晋、朔漠，水之政皆归之。此其典掌。至元二十九年，凿通（会）［惠］河，（县）［自］京师东北昌平之白浮村，导神山泉以西转而南会一亩、马眼二泉，绕出瓮山后汇为七里泺，东入西水门，贯积水潭，又东至月桥，环大内之左与金水合，南出东水门，又东至潞阳南，会沽水入海，几二百里。盖京师桥闸旧皆木，宰相谓不可以久常，奏命监渐易以石。今闸之石者以九，桥之石者六十又九，余将次第及之。泰定元年七月，积水潭之南岸以石，袤千二百五十尺，缫以亦阑。风雨湍浪，不崩不淖，以利往来。至治元年七月，大霖雨，卢口决，金口势倾。王城补筑堤百七十步，崇四十尺，水以不及天邑。此其事功。呜呼！明典掌建事功，在位者事也。若曹署之废置，僚属之众寡，则亦当究知。继官是监者能惓惓于此，则无负数君子意矣。
　　重修会源闸记，据乾隆《兖州府志》卷二十七“揭傒斯〈济州会源闸记〉”校。揭傒斯撰，其略曰：
　　皇帝元年夏六月，都水丞张侯改作济州会源闸成。明年春，具功状遣其属至京师，请文勒石。惟我元受命定鼎幽蓟，穿河渠以定漕度，乃改任城县为济州，以临齐、鲁之交，据燕、吴之冲。导泗、汶以会其源，置闸以分其流。西北至安民山入于新河，埭于临清，地降九十尺，为闸十六，以达于漳。南至沽头，地降百十有六尺，为闸十，又南入于河。北至奉符，为闸一，以节汶水。东至北兖州，为闸一，以节泗水。而会源之闸制于其中。岁久政弛，漕度用费。时延祐六年冬，诏以侯分治东阿，始修复旧政。明年冬，行视济闸，峻怒狠悍，岁数坏舟楫，土崩石泐，岌不可恃。乃伐石转木，大改作焉。明年，皇帝建元至治三月甲戌朔，侯朝至于河上，率徒相宜导水东行，堨其上下而竭其中，以储众材。撤故闸，徙其南二十尺，降七尺以为基，其下植巨栗如列星，贯以长松，实以白石。概觑其地，无有所罅漏。衡五十尺，纵百六十尺。八分其纵，四为门。纵孙（兖州府志作 “逊”，通假）其南之三、北之一，以敌水之奔突震荡。五分其衡，二为门容，折其三以为两墉。四分其容，去其一以为门崇，廉其中而翼其外，以附于防。三分门，纵门于北之二以为门，中夹树石凿以纳悬板。五分门崇，去其一以为凿，崇翼之外更为石防，以御水之洄洑，衡薄纵，皆二百三十尺，爰琢爰甃，犬牙相入，苴以白麻，固以石胶，磨砻剷磢，关以劲铁，崖削砥平，（混）［浑］如天成，冠以飞梁，偃如卧虹。下有一段用工、用物记载，原编者删节。越六月十有三日乙卯讫功。初，侯至之明年，凡河之隘者辟之，壅者涤之，决者塞之，拔其藻荇，使舟无所碍禁，其刍牧使防有所固，隆其防而广其址，修其石之岩阤穿漏者，筑其壤之疏恶者，延袤赢七百里。防之外增为长堤，以阏暴涨，而河以安流。潜为石窦以纳积潦，而濒河三郡之民田皆得耕种。又募民采马兰之实，种之新河两涯，以锢其渍沙。北自临清，南至彭城，东至于（倍）［陪］尾，绝者通之，郁者澌之。为杠九十有八，为梁五十有八，而挽舟之道无不夷矣。乃建分司及会源、石佛、师庄三闸之署，以严官守。树河伯龙君祠八，故都水少监马之贞、兵部尚书李粤鲁赤、中书断事官忙速儿□祠三，以迎休报劳。凡河之所经，命藏（水）［冰］以待渴者，种树以待休者，遇流殍则男女异瘗之，饿者为粥以食之，死而藏、饥而活者，岁数千人。是以上知其忠，下信其令，用克果于兹役。方世祖皇帝时，群贤满朝，少监马公之徒得以陈力载劳，垂功无穷。惟兹闸地最要，役最大，马氏之后，侯之功为最显。侯名仲人，河南人。以下有大段文字，为编者所删。
　　重浚会通河记，赵元进撰，其略曰：
　　至元二十六年，前政开挑会通河道，南自乎徐，中由于济，北抵临清，远及千里。各处修置闸坝，积水行舟，漕运诸货，官站民船，皆得通济。此河殊无上源，必须疏瀹。汶水来注于洸，决引泗源，西逾于兖，南入于济，达于任城，合新河而流。迩者山水泛涨，上自堽城闸口，下至石剌之碛，蔓延一十八里，河身反高于汶，是以水来浅涩，几不能接于漕运。至元五年冬十月，都水监丞宋公韩、伯颜不花奉命分治会通河道，巡行间，睹河水浅小，曰： “上源壅塞之病也。”越明年春，挑洸各处河身之浅，五旬而工毕，汶、泗、洸、济之水源源而来，凑乎会通，舟无浅涩之患。公又见济州会源石闸二座，中尖天井广袤里余，停泊舟航相次上下。内常储水满溢，方许放灌余闸。近年渐以淤淀，浍水甚少，今复淘浚已深，水常潋滟以宽拢舣。夏四月，公又巡视会源闸。北原有济河旧迹，河身填平，水已绝流。挑去泥沙，行三百余步，广二丈五尺，东连米市，西接草桥，水势分流，舟航无碍，百姓大悦称便。
　　重修济州任城东闸题名记，俞时中撰，其略曰：
　　至元二十年，朝廷以淮海水运不通，乃命前兵部尚书李粤鲁赤等调丁夫，给庸粮，自济州任城委曲开穿河渠，导洸、汶、泗水由安民山至东阿三百余里，以通转漕。然地势有高下，水流有缓急，故不能无阻艰之患。二十一年，有司创为石闸者八，各置守卒，春秋观水之涨落，以时启闭，虽岁或亢阳，而利足以济舟楫。惟是任城闸东距师家庄袤六十里，土壤疏恶，霖潦灌注，承乏岁月，至是始坏。时都水少监分都水监事石抹奉议闻之中书省，易而新之，不数月厥功告成。仍于其地之西偏修饰厅事，以为使者往来休憩之所。公退，因录其同事者职役姓氏，俾刻诸石，以告后之来者。
　　改作东大闸记，据乾隆《兖州府志》卷二十七“李惟明〈改作东大闸记〉”校。［李惟明撰，其略曰］：
　　泗别于滋阳，（通）［兖道］之汶，支于奉符之堽城。洸［引之西南］，会于任城，会通河受之。昔汶不通洸。国初岁丁巳，［济倅奉符毕辅国请于］严东平，始于汶水之阴、堽城之左作一斗门，堨汶水入洸至任城，益泗漕以饷宿蘄戍边之众，且以溉济、兖间田。汶由是有南入泗、淮之派。至元二十年，朝议以转漕弗便，乃自任城开河，分汶水西北流，至须城之安民山以入清济故渎，通江淮漕至东阿，由东阿陆转，仅二百里抵临清，下漳、御，输京师。二十六年，又自安民山穿渠，且至临清，引汶绝济，直属漳、御。由是江、淮之漕浮汶、泗径达临清，而商旅懋迁、浮宦往来暨闽粤交广邛僰川蜀航海诸番，凡贡篚之入，莫不由是而达，因赐河名曰“会通”。于是汶之利被南北矣！始，辅国直堽城西北隅，作石斗门一。后都水少监马之贞又于其东作双虹悬门，闸、虹相连属，分受汶水。既又以虹石水易圯，乃改其西虹为今闸制，通谓之东闸，谓辅国所作斗门为西闸。后改作，址高水不能入，独东闸受水。汶水盈缩不常，岁常以秋分役丁夫采薪积沙，于二闸左绝汶作堰，约汶水三之二入洸，至春全堨余波以入。霖潦时至，虑其冲突，则坚闭二闸，不听其入。水至径坏堰，而西循故道入海，故汶之堰岁修。延祐五年，改作石堰，五月堰成，六月为水所坏。水退，乱石龃龉壅沙，河底增高，自是水岁溢为害。至元四年秋七月，大水溃东闸，突入洸河，两河罢其害，而洸亦为沙所塞，非复旧河矣。初，之贞为沙堰也，有言作石堰可岁省劳民。之贞曰：“汉曹参作兴原山河石朋，常为涨水所坏，时复修之。汶，鲁之大川，底沙深阔，若修石堰，须高水平五尺，方可行水，少涨于平，与无堰同，河底填高，必益为害，竭力作成，涨（踌）［涛］悬注，倾败可待。晋杜预作沙堰于宛阳，堨白水溉田，阙则补之，虽屡劳民，终无水害，固知川之不可塞也。”且曰“后人勿听，浮议妄兴，石堰重困民，壅塞涨水，大为民害”。重修堽城闸，因自作记勒石，至是果如其言。是年九月，都水监马元公来治会通河，行视至堽城，曰：“洸、汶之交，会通之喉襟，闸坏沙塞，上源要害，复有先于此者乎？”于是用前监丞沈温公辟为一大闸之议，以状上中书，即从其请。明年二月，乃亲为经营揆度，画图指示，命［濠寨官王］守（公）［恭］令役于众，以旧址弊于屡作，改卜地于其东，掘地友泉，降汶河底四尺，顺水性也。袤其南北为尺百，广其东西为尺八十，下于平地为尺二十有二，土木之工又入其下八尺，上为石基以承闸。闸之崇于地平，自基以上缩握地之深一尺。两壁直南北为身，皆长五十尺。其南张两翼为（历）［雁］翅，皆长四十五尺。其北渠（府志作“短”）折以东、西各附于（其）旁，亦长四十五尺，不为两翼敛其前，隘涨水也。前尽基肩岸受水欲其前也，后逊基八之一，叠石为岸承之，出基之南五尺，长为尺二十有五。五分基之广，辟其中之一为明，入明三分深（府志作“身”）之一为金口，广尺深咫。板十有三，方盈金口之广，长亘明入金口两端，各尽其深（府志作“身”），上下以启闭者十二，其一不动，（为）阈其大石，为两（泉）［臬］夹制其前郤。新、旧石长短厚薄各用有宜，无尺（才）［寸］［之］枉。缔构之工，扣砌之密，众谓会通诸闸所未（齐）［有］。始，又议浚洸河，自堽城闸南下一十八里有奇，塞尤甚，浚皆深五尺，阔十尺，其深又倍之。既得请，以非时，须后先闸役焉，从宜也。夫若撤坏堰之石，以下汶河涨沙，疏附洸诸潨以济汶水不及。浚洸至任城，皆涤源急务，尽议已竟而未他遑者。闸既成，众请识其事于石，属笔于予，予复之曰：“汶，古名川，昔毕公、马公用之则为转漕之益，为溉灌之利，后人用之则有横溃之忧，有垫溺之患。本性非异今昔，盖用之善不善也。马公既善用之，又碑其言以示来者，其虑后也深矣。不用兹役，曷彰马公之言乎？”既不获辞，遂为叙导汶始末、会通源委，以见堽城闸水利喉襟，且表出马公之言以为鉴。公字仲彬，唐古氏。
　　浚洸河记，李惟明撰，略曰：
　　洸河阅祀久，渐堙乎汶沙，底平相较，反崇汶三尺许，山水涨，浚其流，消涓几不接会通。汶岁筑沙堰，堨水如洸，堰寻决，而洸自若，所在浅涩，漕事不遄。至元四年戊寅秋七月，涨溃东闸，闸司并上之分监遣（壕）［濠］寨［官］李让相度截斗，除雪山麓石刺余十有八里，堙淤为尤。监丞马兀承德为覆实备关，内监禀中书，发奉符、汶上二县夫六千余浚之。五年春，创闸未遑，冬，监丞宋公、伯颜不花文林分治会通，役先上源，乃棆（豪）［濠］寨官岳聚统监夫千，合二县权，兴于六年仲春望日，底阔五步，上倍之，深五尺，浚如式，未阅月工毕。论者谓堰壅沙致堙洸河，是得其一，未知其二也。近年，泰山、徂徕等处故所谓山坡杂木怪草盘根之固土者，今皆垦为熟地，由霖雨时降，山水涨逸冲突，□土卒灌汶河，年复若是，以致汶沙其浩浩若彼，而洸因以淤淀也。设无堽城堰，洸自尔奚独尤彼也。闸司不知虞，且直以水之盈缩、民之利害为节而开闭之，非知所先务矣。要之，洸河既浚，宜令闸司严饰闸板，谨杜闸口，绝塞沙源，勿令流沙上漫入洸。复（撒）［撤］堰石放沙底流，又闸口涨落扒去淤沙，不使少停，闸水益深，俾洸常受清水，以输注南北。役闸似繁，浚洸实简，此源洁清而水益也。不然，以岁益无穷之汶沙，注新浚有限之洸河，数年之中，余恐淤淀有甚于今日矣。
　　黄良泉记，顿举撰，其略曰：
　　东平景德镇行司监承奉议大夫刘公来官之始，凡所辖去处躬亲阅视。岁春，首以巷里颇卑，恐致堙塞，虑濒河水地有可以排决而入之者。溯流寻源，自北而南，过古任国，历今鲁桥，涉泗、汶合流之次，里几一舍，而抵黄山之麓，觉其土肥膏□，复进而前，得泉沮洳而出可以滥觞者数穴，泓澄于泥沙间。命役夫凿为沟港，注之于□□流甚顺。询所称呼，莫有知者。以是泉也出乎黄山，其性甚良，宜目之曰“黄良泉”。时皇庆元年壬子。
　　创建鱼台孟阳泊石闸记，赵文昌撰，其略曰：
　　元定天下，遐迩率职，江淮漕运、商旅、仕宦往来，非舟楫无以济，此会通河之所以作也。比岁河功告成，于今岁二十年。岁月滋久，霖潦浸滛，岸移谷迁，不无堙塞。都水监上下巡视，求其利病。以沛县之金沟沽头、鱼台之孟阳泊，沙深水浅，地形峻急，皆不能舟，舟中之人翱翔乎河上。积涂泥截河如堰埭之状既成，而为水荡去，官物往来必驱率（频）［濒］河之民推之挽之者，不下千余，妨农动众，民恒苦之。遂上其事，都省右司都事王潜临视于其所讫，合议立堰以积水，立闸以通舟。堰横长一十二丈，中为闸门，外石内甓，高一丈四尺，基纵广八丈，闸下广五丈，杀之如壇级以及于上。起于大德八年正月，讫于五月。
　　都水监创建榖亭石闸记，周汝霖撰，其略曰：
　　至顺二年季夏，会通河榖亭石闸成。汝霖为之词曰：元定鼎幽蓟，航海泛江，浮淮入河，职贡粮运，供给京师。自东阿抵临清二百余里，舍舟载，从陆车挽以进御河。每值夏秋霖雨泥淖，马瘏车偾，公私病之。至元二十六年，朝廷用令史边君、同知马公言开会通漕河，自安民山引汶、泗、洸等水属之御河，度其地势穹下，前后建石闸三十余座，以制蓄泄。四十年于兹，惟枣林至孟阳泊七十余里，湍激迅澓，沙土瀢氵陁，闸再启钥，舟方一游。嘉议大夫、都水卢公因壕寨杨温等议，宜于榖亭北、邮传西创建石闸，汇黄良、艾河等泉，以厚水势，上之省堂，允其议。始岁二月，讫功六月。
　　敕修河道（功）［工］完之碑［记］，徐有贞《敕修河道工完之碑》，据《明经世文编》卷三十七《徐武功文集》校。徐武功有贞撰，其略曰：
　　惟景泰四年冬十月十有一日，天子以河决沙湾，久弗克治，集左右丞弼暨百执事之臣于文渊阁，议举可以治水者。佥以臣有贞应诏，乃锡玺书命之行。天子若曰：“咨尔有贞，惟河之决，于今七年，东方之民，厄于昏垫，劳于堙筑，靡有宁居。既屡遣治，而弗即功，转漕道阻，国计是虞，朕甚忧之。兹以命尔，尔其往治，钦哉！”臣有贞祗承惟谨。既至，乃奉扬明命，戒吏饬工，抚用士众，咨询群策，率兴厥事。已乃周□巡行，自北东徂南西，逾湾汶，沿卫及沁，循大河，道濮、洸以还。既究厥源，因度地行水，乃上陈于天子曰：“臣闻凡平水土，其要在得天时、地利、人事而已，天时既经，地利既纬，而人事于是乎尽，且夫水之为性可顺焉以导，不可逆焉以堙。禹之行水，行所无事，用此道也。今或反是，治所以难。盖河自雍而豫，出险隘而之夷旷。其势既肆，又由豫而兖，土益疏水益肆，而沙湾之东，所谓大洪之口者，适当其冲，于是决焉，而夺济、汶入海之路以去，诸水从之而泄，堤以溃，渠以淤，涝则溢，旱则涸，此漕途所为阻者。然欲骤而堙焉则不可。今欲救之，请先疏其水势，平乃治其决，决止乃浚其淤，困为之方，以时节宣，俾无溢涸之患，必如是而后有成。”制曰：“可！”臣有贞乃经营焉。作治水之闸，疏水之渠，起张秋今堤之首，（四）［西］南行九里而至于濮阳之泺，又九里而至于博陵之（坡）［陂］，又六里而至于寿张之沙河，又八里而至于东西影塘，又十有五里而至于白岭之湾，又三里而至于李堆之涯，由李堆而上又二十里，而至于竹口莲花之池，又三十里而至于大（潴）［伾］之潭，乃逾范暨濮，又上而西，凡数百里，经澶渊以接河、沁。河、沁之水过则害，微则利，故遏其过而导其微，用平水势。既成，名其渠曰“广济”，闸曰“通源”。渠有分合，而闸有上下。凡河流之旁出而不顺则堰，［堰］有九，长袤皆至（万）丈。九堰既设，其水遂不东冲沙湾，乃更北出，以济漕渠之涸。阿西、鄄东、曹南、郓北沮洳而资灌溉者，为顷百数十万。行旅既便，居民既安，有贞知事可集，乃参综古法，择其善而为之，加神用焉。爰作大堰，其上建以水门，其下缭以虹堤，堰之架涛截流，栅木络竹，实之石，键之铁，盖合土木火金而一之，用平水性。既乃导汶泗之源而出诸山，汇澶濮之流而纳诸泽，遂浚漕渠，由沙湾而北至于临清，凡二百四十里，南至于济宁，凡二百一十里。复作放水之闸于东昌之龙湾、魏湾，凡八，为水之度，其盈过丈，则放而（浅）［泄］之。皆通古河以入于海，上制其源，下放其流，既有所节，且有所宣，用平水道，由是水害以除，水利以兴。初，议者多难其事，至欲弃渠弗治，而由河、沁及海以漕，然卒不可行也。时又有发京军疏河之议，有贞因奏蠲濒河州县之民马役庸役，而专事河防，以省军费，（经）［便］民力，天子从之。是役也，凡用人工聚而间役者四万五千有奇，分而常役者万三千有奇。用木大小之材九万六千有奇，用竹以竿计倍木之数，用铁为斤十有二万，铤三千，絙百八，釜二千八百有奇，用麻百万，荆倍之，藁秸又倍之，而用石若土则不计其算。然其用粮于官以石计，仅五万而止。自始告祭兴工至于工毕，凡五百五十有五日。于是治水官佐咸以为兹地当两京之中，天下之转输贡赋所由以达，使终弗治，其为患孰大焉？夫白之渠以溉不以漕，郑之渠以漕不以贡，而工皆累年，费者钜亿。若武之瓠子不以溉，不以漕，又不以贡，而役久弗成，兵民俱敝，至躬劳万乘投璧马籲神祗而后已。乃今役不再期，费不重科，以溉焉，以漕焉，无弗可者，是以军国之计、生民之资大矣厚矣。其可以无纪述于来世。臣有贞曰：凡［此］成功，惟我圣天子之致，所以俾臣之克效，不夺浮议，非天子之至明，孰恃［焉］？所以俾民之克宁，不苦重役，非天子之至仁，孰赖焉？有贞之于臣职，惟弗称是惧，矧敢贪天之功，惟夫至明至仁之德不可以弗纪也。臣有贞尝备员翰林，国史身亲承之，不可以嫌辍，乃拜手稽首而为之文曰：皇奠九有，历年维久，延天之佑，既豫而丰。有部以蒙，见沫日中，阳九百六，数丁厥鞠。龙地起陆，水失其行，河决东平，漕渠以倾。否泰相乘，运维中兴，殷忧乃凝，天子曰吁！是任在予，予可弗图？图之孔亟，岁行七易。曾靡底绩，王会在兹，国赋在兹，民便在兹。孰其干济，其为予治，去害而利，惟汝有贞。勉为朕行，便宜是经，臣拜受命，朝严夕儆。将事惟敬，载驱载询，载谋载度，以为乃分厥势，乃堤厥渍，乃疏厥滞。分者既顺，堤者既定，疏者既浚，乃作水门，键制其根，河防永存。有埽如龙，有堰如虹，护之重重，水性斯从，水利斯通，水道斯同，以漕以贡，以莫不用。邦计维重，惟天子明，浮议弗行，功是用成。惟天子仁，加惠东民，民用是宁。臣拜稽首，天子万寿，仁明是懋。爰纪厥实，勒兹贞石，昭示无极。
　　治水功成题名记，徐武功有贞撰，（有）［其］略曰：
　　有贞之治水于山东，而作沙湾等处之河防也。承命于景泰癸酉之冬，经始于甲戌之春，施功于乙亥之夏，而告成之秋。上诏见奉天门嘉劳焉，因命之居京管台事。丙子春，有贞请敕载，至乃扩前功，益为大水之备。时方旱干，众莫喻其意，颇以为过防。及秋而大水荐至，泗汶淇卫河沁一时俱溢，环东、兖之间，若海之浸者三月，逮冬始平。运河南北千余里故堤高岸之缺而不完者，无虑百数十所。而沙湾之正堤大堰独岿然而存，嶷然而安，其旁近之城郭田畴皆恃焉而免垫没之患。以水之来有所捍，而去有所泄也。于是东兖之军民耆老合辞以请：“今兹之水盖洪武以来所未尝有，而耄耋之人所未尝见也。今堤与堰为之保障，非闸与渠为之排解，吾田吾产其池潢矣，吾耋吾倪其鱼鳖矣。然水之变不测，今兹之溢，以龙湾六闸泄之而犹未尽也。以故感应祠之缺堤，又须公为之救筑焉，而益为之防焉。”有贞曰“唯唯”。月中既筑感应祠之缺，而作堰月之堤，鳌甲之堰，比沙湾水门大堰差小，而埽法略等。复行度东昌龙湾六闸之上、官窑之口置闸一，穿新渠而属之东平。戴庙之津置闸一，疏古河而属之大清。并前六闸为八，而皆注之海焉。乃探禹之遗秘，本星土经纬之理，铸玄金而作法象之器，建之堤表大河感应二祠之中，以为悠久之镇。盖尽人事、符天、造制、物宜、群神其道并行也。既讫工，有贞将归奏于庙，而从事诸贤亦合辞请题其名，有贞乃言曰：“於乎！是惟吾君之德与诸大夫士之力耳，有贞其何敢当此。且夫治水，固圣人事也，次则贤者能之，如有贞又何足以与此？虽然有贞闻之，士以天下为心，则天下事皆吾分内事也。矧臣干君事，视子干父事而加重，吾徒而弗尽其心。乌乎！可大禹圣者也，而于治水必胼手而胝足，吾徒而弗尽其力。乌乎！可夫水之大而为中国患者，莫如河。自禹而下世之治河者非一，然可法者少而可戒者多也。其不能成事者不必道，就其成事者而论之，如战国之白圭，汉之王延世、王景，元之贾鲁。圭之治河无所考见，然观其以邻国为壑，则悖甚矣。延世之治河无所节宣，而徒亟塞其决，虽以此取侯封而不足善也。至如鲁之治河，见于欧阳玄之记者，亦皆塞之，（之）且初无得手行水之法，矧其当世季民穷之时，而兴十七万众之役，又无抚用之仁，卒之为元召乱，是又可以为戒者。惟景之（坞）［墕］流分水，颇得古法，而孝明之治，有惠于民，故能保其成功，而终汉世无河患，方之于此彼其特善乎！有贞虽不敏也，乃所愿则上法大禹下取仲章而为之，不敢不尽其心力。洪惟圣明，听纳臣言，而大赉濒河之民，与之休息，此吾与二三子之幸以有成功也，是不可不知。”皆应曰：“然！”遂题诸从事及诸大夫士之名于石而记之，将俾后世之当治河之任者知所法戒云尔。
　　沛县新设飞云闸记，张晔撰，其略曰：
  </div>
  <div class="pagination">
   <a href="漕运通志_page26.html">
    上一页
   </a>
   <span>
    ...
   </span>
   <a href="漕运通志_page22.html">
    22
   </a>
   <a href="漕运通志_page23.html">
    23
   </a>
   <a href="漕运通志_page24.html">
    24
   </a>
   <a href="漕运通志_page25.html">
    25
   </a>
   <a href="漕运通志_page26.html">
    26
   </a>
   <span class="current-page">
    27
   </span>
   <a href="漕运通志_page28.html">
    28
   </a>
   <a href="漕运通志_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
