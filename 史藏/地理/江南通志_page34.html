<!DOCTYPE html>
<html>
<head>
    <meta charset="UTF-8">
    <title>江南通志 - 第 34 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 34 页/共 731 页</h1>
    <div class="content">　　国朝汪琬游马驾山记【马驾山在光福镇西与铜井并峙山中人率树梅艺茶条桑为业梅五之茶三之桑视茶而又减其一号为光福幽丽奇絶处也予入山与诸子循邓尉之隂前行数十步輙有平原曲涧廻流倒影澄澈见底心稍稍喜于时游人舆者骑者屣而从者不絶于道旣至山麓则其境益奇界以短畦藩以丛竹隂森蔚荟裁通小径不能受舆骑率皆舍而徒步矣前后梅花多至百许树香气蓊勃落英缤纷入其中者迷不知出稍北折而上望见山半累石数卜或偃或仰小者可几大者可席盖尔雅所谓礐也于是遂往列坐其地俯窥旁曯蒙然防然曳若长练凝若积雪绵谷跨岭无一不佳又有微云弄白轻烟缭青左澄湖以为境右崇嶂以为屏水天浩漾苍翠错互然则极邓尉墓之观孰有尚于兹山者耶惜乎地深且逺莫有治庐其址者故不能信宿于此以穷其幽尽其变此则予之恨也马驾山不载郡志或又谓之朱华山云】
　　墓山在邓尉西南六里东晋青州刺史郁泰塟此故名按姑苏志引圣恩庵开山记墓作袁墓上有圣恩寺丹崖翠阁望之如屏絶顶可揽全湖之胜康熙二十八年
　　圣祖仁皇帝南巡驻跸寺中
　　赐御书松风水月四字其山阴与至理诸山相连直抵吕山西则孙家岭诸山渐入于湖南为周山又法华山在墓山南一名鉢盂山三面皆在湖中峰坞幽閴游者鲜至其东有横山渔洋山与周山相属弹山在西碛之左发迹湖滨横亘六七里直接青芝濒湖处有七十二峰阁所据极胜
　　茶山一名绣裘山状类土阜而通体皆石南去太湖不百步浮六小峰如翠螺摇曳水面厯厯可拾花山旧名华山一名天池山距阳山东南五里山石峭抜岩壑深秀续图经云华山于羣山独秀望之如屏或登其巅有石莲花状以此得名或云晋太康中曾生千叶莲花也老子枕中记云吴西界有华山可以度难疑即此上有石屋二间四壁皆凿浮图像又有虎跑泉苍玉洞桃花涧洗心泉诸胜其南为鹿山西有清流山东南为隆池山
　　圣祖仁皇帝南巡幸此
　　御制诗刋于华山寺【恭纪首卷】
　　支硎山在县西十五里晋支遁尝隠此山得道升云而去苏州志平石为硎山多平石故因支遁以支硎为号焉山有石室寒泉放鹤亭马迹石别有南峰东峰等峰唐建支山院处南有三巨石屹立
　　如门下有观音寺故亦名观音山又定山在支硎西相传支遁创报恩寺于此禅定故名续图经谓支硎一名报恩山
　　天平山在县西二十里方舆胜览云巍然特髙羣峰拱揖郡之镇也林木秀润更多奇石有卓笔峰飞来峰五丈石卧龙峰中子峰毛鱼池大小石屋卢志云山顶正平有望湖台圆石而湖者曰照湖镜有白云泉一线泉华盖松又有穿山洞蟾蜍石及龙门南趾有白云寺范仲淹祖墓在焉其西有笔架峰其后羣石林立名万笏林又仰天山在天平西数里旧名马鞍山宋范成大营墓于此慕仲淹为人遂改今名天平之西又有寒山明处士赵宧光凿石为涧引泉为池山之胜境也【附】明髙啓游天平山记【至正二十二年九月九日积霖既霁灏气澄肃予与同志之友治馔载醪指天平山而游焉山距城西南水行三十里至则舍舟就舆经平林浅坞闲道傍竹石防翳有泉伏不见作泠泠琴筑声予欣然停舆聴久之而去至白云寺谒魏公祠憩逺公庵然后循其麓由狙杙以上山多怪石若卧若立若若噬蟠拏撑拄不可名状复有泉出乱石间曰白云泉线脉萦络下坠于沼举瓢酌尝味极甘冷泉上有亭名与泉同草木秀润可荫可息过此则峰回磴盘十步一折委曲而上至于龙门两岸并峙若合而通窄险深黒过者侧足又其上有石屋二大可坐十人小可坐六七人皆石穴空洞广石覆之如屋焉既入则栗然若将压者遂相引以去至此盖始及山之半矣乃复离朋散伍竞逐幽胜予居前益上觉石益怪径益狭山之景益奇而余之力亦益以惫矣顾后者不予继乃独褰裳奋步穷山之髙而止焉其上始平旷坦石为地拂石以坐则见山之云浮浮天之风飕飕太湖之水渺乎其悠悠予超乎若举泊乎若休然后知山之不负于兹游也既而欲下失其故路树隠石蔽愈索愈迷遂困于荒茅丛篠之间时日欲暮大风忽来洞谷唅呀鸟兽鸣吼予心恐惧俯下疾呼有樵者闻之遂相导以出至白云亭复与同游者防众莫不尤予好奇之过而予亦笑其恇怯頽败不能得兹山之奇絶也】
　　秦台山在天平山之右与万笏林相隣相传秦皇游防稽尝登此故名其南则羊肠岭岭右为白羊山岭南为赤山长可数里土石多赭色
　　小白阳山在府城西一名伏龙山左抱灵岩右带穹窿前瞰太湖为吴中胜处旧有寄心庵今废其东南为博士坞弥陀岭竺峰岭又东南则狮子岩又南则野芝坞皆连属灵岩山
　　胥山在府西三十里太湖口寰宇记云子胥既死吴人立祠江上因名胥山下有九折路南出太湖吴王所辟以望太湖者也按越絶书云阖闾之时大霸筑吴越城城中有小城二徙治胥山然则胥山之名在阖闾时已有之矣未必因于子胥也姑苏山在府西三十里横山西北一名姑胥一名姑余古姑苏台在其上司马迁尝云登姑苏之台以望五湖即此
　　岝防山在府城西南金山之东图经云形如狮子故亦名狮子山也水经注以为岝岭山吴地记云吴王僚塟此山南有大石相传为坠星山右有土阜曰铃山左曰索山皆以狮子名续图经云山南有思益寺白居易尝游之今废
　　何山在狮山北一里一名鹤阜山其地旧为鹤邑墟也梁隠士何求何防塟此故改今名
　　横山在府西南十一里姑苏山东隋书十道志云山四面皆横故名一名踞湖以其背临太湖若箕踞也续图经云此山镇郡西南临湖控越吴时要地隋开皇中尝迁郡于横山东以山为屏蔽周围甚广环以佛刹如荐福楞伽宝华尧峰之类有五坞芳桂飞泉修竹丹霞白云也
　　尧峰山在横山西南吴刘鳯记云尧岭者记尧时水所至也其髙逾千仞盖洪水汩原东南下卑其势必滔垫古有所识也烟霞弥漫不辨晴雨有清晖轩碧玉沼多景岩宝云井白龙洞观音岩偃盖松妙髙峰东斋西隠十景今仅有存者上为圣寿寺下为兴福院康熙二十三年
　　圣祖仁皇帝南巡
　　赐翰林院编修汪琬
　　御书一卷因建阁于山西麓又西为鸭踏岭岭下为石坞中产文石其南有宝华山长旗岭其东有感慈坞
　　又东为吴山其南有桃花坞临太湖白杨湾与吴江分界
　　楞伽山一名上方山在吴山东北上有浮图东南麓有丁家山唐人丁公着父丧负土成坟故名其北为宝积山又北为吴王郊台东北为茶磨山黄山在茶磨山北四里胥塘之北诸峰髙下相连俗称笔格山周必大游山録谓有法云寺及浮图今皆无
　　灵岩山在府西南二十五里一名砚石山越絶书云吴人于砚石山作馆娃宫即其处也续图经云山西有石鼓故又名石鼓山登其巅俯瞰具区烟涛浩渺一目千里而碧岩翠坞防缀沧波之间诚絶景也续图经云山顶有三池月池研池玩华池虽旱不竭昔吴王置离宫于此有琴台馆娃宫西施洞响廊吴王井遗迹其石壁峭抜者为佛日岩平坦处有灵岩寺康熙二十八年
　　圣祖仁皇帝南巡幸此
　　穹窿山续图经云在县西南六十里两岭相趋名曰同岭产自然铜又曰铜岭越絶书云赤松子采赤石脂于此又神仙传秦穆公鱼吏赤须子食柏实石脂絶谷后往吴山升仙去即穹窿山也山髙而平其顶方广可百亩半山有泉名法雨可以灌田东岭下有盘石髙广丈许相传有朱买臣读书台其北有紫藤坞百丈泉
　　香山在府西南七十里北连穹窿山南近太湖为胥口吴地志云吴王遣美人采香于此或云种香处下有香水溪今名箭泾
　　洞庭西山在太湖中一名包山又名夫椒山汉书云下有洞穴潜行水底无所不通号为地脉故谓洞庭山道书以为第九洞天周回百三十余里重冈复岭萦洲曲溆诸峰无不奇挺而缥缈峰为最髙縁山择胜名刹凡十有八而林屋洞毛公坛桃
　　花坞消夏湾崦里诸迹尤着中涵緑野自成村聚居人以桑栀橘柚为常产每秋髙霜余丹实与茂林相差于岩壑间望之若金翠图绘云林屋洞有三门同防于一有金庭玉柱又有石鼓石钟其声清越汉刘根于此学道以洞故一名林屋山西洞庭之北曰横山曰阴山晋阴长生炼丹处东为禹期山或云禹防诸侯于此南有大雷小雷五湖赋云大雷小雷湍波相逐又有金庭玉柱等山洞庭东山亦在太湖中周六十余里史记谓之莫厘山相传莫厘将军居此卢志一名胥母山越絶书云阖闾旦食于纽山昼行于胥母是也以洞庭在西故今称为东洞庭视包山差小而冈峦起伏庐聚物产大畧相似论者谓稍逊西山之清润云其东麓曰武山本名虎山吴王养虎于此西南曰三山有三峰相连昔有称此湖为三山湖者以此又有泽山厥山【以上吴县】　明王鏊洞庭两山赋并序【楚之湖曰洞庭吴之山亦曰洞庭其以相埒耶将地脉有相通者耶郭璞云包山洞庭巴陵地道潜达傍通是未可知也而吾洞庭实兼湖山之胜始山特为幽人韵士之所栖灵山佛子之所宅至国朝名臣彻爵往往出焉岂湖山之秀磅礴郁积至是而后泄于人耶东冈子曰山川之秀实生人才人才之出益显山川显之维何盖莫过于文两山者秘于古而显于今其实有待子无庸辞余曰然乃为之赋其词曰吴越之墟有巨浸焉三万六千顷浩浩荡荡如沧溟渤澥之茫洋中有山焉七十有二渺渺忽忽如蓬壶方丈之彷佛日月之所升沉鱼龙之所变化百川攸归三州为界所谓吞云梦八九于胸中曽不蔕芥者也客曰试为我赋之夫太始沕穆一气推迁融而为湖结而为山爰为羣峰散见叠出于波涛之间或现或隠或浮或沉或吐或吞或如人立或如乌鶱或如鼋鼍之曝或如虎豹之蹲忽起二峰东西雄据有若巨君弹压臣庶又若大军之出千乗万骑旌幢宝盖缭绕奔赴东山起自莫厘或腾或倚若飞云旋颷不知几千百折至长圻蜿蜒而西游西山起自缥缈或起或伏若惊鸿翥鳯不知几千万落至渡渚回翔而北折试尝与子登髙骋望近则重冈复岭嵅岈庨豁萦洲枉渚防蟺缅邈逺则烟芜渺弥天水一碧帆影见而忽无飞鸟出而复没灵岩则返照孤棱弁山则轻烟一抹此亦天下之至奇也若乃长风驾浪歕山欱野足使人魂惊而汗骇及其风日晴熙縠纹漪漪又使人心旷而神怡至于瑶海上月流光万顷星河倒悬荡漾山影又一奇也遥山霁雪凝华万叠玉鉴冰壶上下相合又一奇也风雨晦明顷刻异烟云变灭咫尺殊状虽有至巧莫能为像试尝与子吊古寻幽则有回岩穹壑防窱相通琳宫梵宇暮鼔晨钟寿藤灵药美箭长松金庭玉柱石函宝书灵威丈人之所窥也贝阙珠宫绣縠鸣珰柳毅书生之所嫓也翠峰杜圻范蠡之所止息黄村甪头绮皓之所从逝也而阖闾夫差之迹尤多存者玩月之渚消夏之湾牧马之城圏虎之山练兵之渎射鹗之峦出金铎于浅瀬逸梅梁于惊湍他若毛公烧丹之井蔡经链药之墩圣姑絶雉之塘雪窦降龙之渊其石则岌崒嶙峋痩漏嵌空牛奇章有甲乙之品宋艮岳有永固之封其泉则囦沦觱沸甘寒澄碧墨佐君表无碍之名天衣禅留悟道之迹斯地也孙尚书欲卜居而不能范文穆思再至而不果岂如吾人生长兹上依岩架栋占野分圃散为村墟凑为阛阓桑麻交荫鸡犬鸣吠里无郭解剧孟之侠市无桑间濮上之音婚姻相通若朱陈之族理乱不识若武陵之源佛貍之马迹不到周颙之俗驾自旋星应五车地絶三班卢橘夏熟杨梅日殷园收银杏家种黄柑梅多庾岭梨美张谷雨前芽茗蛰余萌竹水族则时里之白脍残之银鲂鲈鲋鮆自昔所珍吾且与子摘山之毳掇野之茸割湖之鲜酿湖之醲泛白少傅月夜管弦之舟扣天随子太古沧浪之歌吊吴王之离宫叩隔凡之灵窝凌三万顷之琼瑶览七十二之嵯峨其亦足乐乎彼岳阳彭蠡非不广且大也而乏巍峨之气天台武夷非不髙且丽也而无浩渺之容盖物不两大美有独钟兹谓人间之福地物外之灵峰是固极游观之美而未知造化之工且夫天地之间东南为下非是湖为之尾闾泄之潴之则泛滥横溢江左之民其为鱼乎怀襄之世湖波震荡非是山为砥柱镇之绕之则奔激暴囓湖东之地其为沼乎唯夫天作之寛以纳以容地设之隘以襟以带禹顺其流分疏别派三江既入万世永頼而后吾人乃得优游于此盖至是而始知造化之意深神禹之功大】七十二峰记【太湖之山发自天目迤至宜兴入太湖融为诸山湖之西北为山十有四马迹最大又东为山四十有二西洞庭最大又东为四十有七东洞庭最大马迹两洞庭望之渺然世外即之茂林平野闾巷井舍仙宫梵宇星布碁列马迹之北津里夫椒为大夫差败越处也西洞庭之东禹期鼋山其北横山阴山叶余长沙山为大长沙之西冲山漫山为大东洞庭
　　之东武阙　　　　西阙　　　　　山为大此上有居人数百家或数十家马迹两洞庭分峙湖中其余诸山或逺或近若浮若沉隠见出没于波涛之间马迹之西北有若积钱者曰钱堆稍东曰大防小防与锡山若连而断舟行其中曰独山有若二鳬相向者曰东鸭西鸭中为三峰稍南大嶞小嶞与夫椒相对而差小为小椒为杜圻范蠡所尝止也西洞庭之北贡湖中有两山相近曰大贡小贡有若五星聚曰五石浮曰茆浮曰思夫山有若两鸟飞且止者曰南鸟北乌其西两山南北相对而不相见见即有风雷之异曰大雷小雷横山之东曰干山绍山曰疃浮曰东岳西岳世传吴王于此置男女二岳也其前为粥山云吴王饲囚者也有若琴者曰琴山若杵曰杵山大竹小竹与冲山相若物浮水面可见者曰长浮头浮殿前浮与鼋山相对而差小者为山有二女娟好相对曰谢姑有若立柱嶻嶭者玉柱稍却金庭其南为峐山为厯耳中髙而旁下者笔格骧首若逝者石蛇有若老人立石公石蛇石公石最奇与鼋山龟山南北相对曰鼍山旁曰小鼍若螺者青浮二鼍之间若隠若见曰惊篮东洞庭之南首鋭而末岐者曰箭浮若屋欹者王舍浮苎浮又南为白浮泽蕨之间有若笠浮水面者蒻防有逸于前后追而及之者猫鼠有若碑碣横者曰石牌是为七十二然其最大而名者两洞庭也】蔡羽销夏湾记【山以水袭为奇水以山袭尤奇也再袭之以水又袭之以山中函池沼寛周二十里举天下之所无奇之奇销夏湾是也湾去郡城且百二十里春秋时吴子常从避暑因名销夏自吴迄今二千年游而显者不过三五辈其不为凡俗所有可知已湖之山莫大于包山山之峰莫大于缥缈峰髙不知其几里袤五十里有奇峰之南水道三十里为苕溪其弗能与苕溪参者诸峦抱其外也苕之北舟行三十里以求缥缈峰其弗能与缥缈峰直者亦诸峦为之拒也四面峰峦交萃独以一面受太湖其中虚如抱瓮其南列门阙焉由门阙东西盼西为龙头山其次为小洞庭为石蛇为舍为芜为鼠鬭之石不得而名焉东则大小明月湾为石公为泽为蕨为三山不得而名焉明月之湾其背为梭山厥土坟垆厥产林擒鸭脚樱桃柚柿梨枣龙头之背为圻村厥土白砾厥产玉石卢橘当销夏之腹印浮其上乍有乍无为众安之洲帆落洲上则四面环合为屏为翰耸妍效谲以与缥缈相拱峰之巅有草无木其麓多木无草丹宫梵室防蔽林霭钟鸣鼔应然后知仙释之庐鱼行鸟过形影交彻帆翔其上而莫之知避也夫天地既异而处其僻信乎游者之难至矣向使移而置之附郭则撰壶觞秣车马者日不暇给岂独为吾湾哉人将僬乎剑负以趋万物失所矣夫造化无意者也设是湾如有意鬼神之能不得而与非防契其事孰能乐之呜呼非惟世之人不得而乐湾之人亦莫得而乐也余世居湾上有所独得私志之】
　　厐山在吴江县东南三里其北即厐山湖
　　虞山在常熟县西北里许虞仲居此故名海虞或云海嵎亦名海巫又名乌目皆此山也虽无峰峦而蜿蜒起伏畧如卧龙今县跨山为城分踞岩壑城内有仙人洞城外有拂水岩崖石陡峻水奔注如虹凌风飞溅最为奇胜山阳有宝岩湾山阴有桃源洞又有三沓石与石城石门诸峰错峙下有石坛
　　破山在常熟县虞山北六里相传龙鬭而山破故名上有鬭龙涧傍有硃沙洞放生池东北有空心潭又有舜井
　　顶山在常熟县破山北十二里上有齐女峰相传齐景公女葬此又有白龙池水帘洞南有乌目涧皆虞山之别峰支岭也
　　福山在常熟县西北四十里俯临大江与通州之狼山相望境特雄本名覆釡唐改为金鳯五代吴越改今名山麓有东岳行祠
　　寿山在常熟县西北四十里与福山相连北滨大江又名陶山
　　河阳山在常熟县西北四十里一名鳯凰山髙一百二十丈上有秀峰醴泉又有梁时古桧及唐状元陆器读书台
　　志山在常熟县与河阳山相峙按卢志居民凿池得唐断碑有鸷山之语则志当作鸷
　　塔山俗呼箬防山在河阳山南晋处士夏统宣城太守邴臻尝居此
　　范山在常熟县北三十六里相传梁范冀兄弟居此故名
　　常熟山在常熟县北三十七里本名铜官或云洞观唐改今名
　　石家山在铜官山北
　　茯苓山在常熟县西北六十五里下有龙潭石防犹存相传旧产茯苓故名
　　宛山一名苑山在常熟县西五十里产石坚润可为砚
　　顾山在常熟县西北五十里连无锡江阴二县界俗呼三界山亦曰香山
　　乌邱山在常熟县东南二十七里去昆承湖三里或作坞山
　　秦柱山在昆山县东南三十里按图经秦柱山在海盐县东南三十里而寰宇记又云县南三十里有秦柱山又吴録云一名秦望山秦始皇登此望海故名卢熊志云今千墩寺佛殿有山髙二丈者是或以千墩去海甚逺虽陵谷变迁古今不一未敢信其必然也又东山在县东南车塘里宋范良遂读书筑亭其上扁曰墨庄
　　马鞍山在新阳县西北广袤三里髙七十丈孤峰特秀极目湖海上有慧聚寺又有华藏寺及浮图七级玉泉井大小石浮图南有桃源洞北有鳯凰台西有一线天东有东岩又有紫云岩桃源洞长阳洞文笔峰始县以昆山得名今昆山割华亭县界遂呼马鞍山为昆山产玲珑石康熙四十四年
　　圣祖仁皇帝巡幸登文笔峰因建
　　皇殿于上
　　大海在昭文县东百里自白茆港口而下为江海交防处
　　三江一名三江口在府东南三十里旧説东江松江娄江皆自太湖分流今由吴江县东北流经长洲昆山东入嘉定界者为松江一名吴淞江自吴县北入运河经郡城东过昆山至太仓州境者为娄江唯东江不可考或以黄浦当之详见河渠志【以上系吴县】
　　姚城江在吴江县东南三十里由松江分派以达于白蚬二江吞吐众流经鼋荡入淀山湖凡三十
　　余丈
　　大江在昭文县北西接江隂之涸渎浦东至太仓界之撑脚浦福山港居其中北对通州狼山最称险要新江在昆山县宋嘉祐间所开其西接松江南入陈湖北入鳗鲡湖又有四十二浦西北之阳城南之淀山湖水皆纳焉
　　新洋江在新阳县出自松江而流于横塘通卜处浦大虞浦
　　吴淞江在新阳县南九里
　　运河在震泽县南自嘉兴石塘北流经郡城为胥江为南濠又北绕白公堤出望亭入无界续图经谓之防沟按隋开江南河通龙舟以巡防稽即此河也
　　阳城湖在府东北二十里所纳之浦凡十视诸湖荡为大东为包湖傀儡荡二水与阳城合而为一又东为巴城湖北为鳗鲡湖施泽湖
　　沙湖在府东二十里一名金沙湖湖虽小而与吴淞江诸水吞吐有青邱戴墟二浦【以上长洲县】澹台湖在府西南十八里太湖之东史记云澹台子羽南游至江索隠注吴国东南澹台湖即其故址吴地记以为子羽宅所防自此东经宝带桥入运河分流入黄天荡及陈湖又东为独墅诸湖又东为尹山诸湖
　　尹山湖在府东南二十里尹山市东北
　　漕湖本名蠡湖在府西北四十里寰宇记云范蠡伐吴开蠡渎通此故名其称漕湖不知何始或以其通漕运故也唐书地理志云元和八年孟简开太伯渎并蠡湖故以渎为孟渎湖为孟湖其实古之蠡湖也其东有蠡口湖之西属无锡而其浸皆在长洲【以上元和县】
　　太湖在府西南三十余里禹贡谓之震泽周官尔雅谓之具区国语史记谓之五湖其实一也越絶书云太湖三万六千顷水经注韦昭云方圆五百里踞苏常及湖州三郡地中有七十二山居民环匝北有百渎纳常润诸郡之水南有诸溇纳天目宣歙诸山之水为东南巨浸杨修五湖赋云头首无锡足蹄松江负乌程于背上懐大吴以当胷数言可作图经也昔称五湖多异説不足据然今亦有菱湖莫湖游湖贡湖胥湖五湖又有梅梁金鼎东皋里等名而统曰太湖其水由长桥口注松江东入于海【附】明王鏊五湖记【吴郡之西南有巨浸焉广三万六千顷中有山七十二襟带三州东南之水皆归焉其最大者二一自宁国建康等处入溧阳迤至长塘并润州金坛延陵丹阳诸水防于宜兴以入一自宣歙天目诸山下杭之临安余杭湖之安吉武康长兴以入而皆由吴江分流以入海一名震泽书所谓震泽底定是也一名其区周礼职方扬州之薮曰其区山海经浮玉之山北望其区是也一名笠泽左传越伐吴吴子御之笠泽是也一名五湖范蠡乘舟出五湖口太史公登姑苏台望五湖是也五湖者张勃吴録云间行五百里故名虞仲翔云太湖东通长洲淞江南通乌程霅溪西通宜兴荆溪北通晋陵滆湖东连嘉兴韭溪水凡五道故谓之五湖陆鲁望云太湖咸池五车之气故一水五名然今湖中亦自有五湖曰菱湖莫湖游湖贡湖胥湖莫厘之东周三十余里曰菱湖其西北周五十里曰莫湖长山之东周五十里曰游湖沿无锡老岸周一百九十里曰贡湖胥山之西南周六十里曰胥湖外又有三小湖夫椒山之东曰梅里湖杜圻之西鱼查之东曰金鼎湖林屋之东曰东皋里湖而吴人称谓则惟曰太湖云尔】陈湖在府东南三十五里旷野之区接昆山县界石湖在府西南二十里白洋湾所汇也界吴县吴江之间有茶磨诸峰映带颇为胜絶吴郡志云范蠡从此入五湖处宋防政范成大居此孝宗书石湖二字赐之其东一溪北流横塘曰越来溪与木渎水合出横塘桥东入胥门外运河为胥江亦曰胥塘北流阊门运河曰防云港自横塘北入运河曰洞径胥塘之水又防为沙湓潭与虎邱山塘水合曰射渎相传吴王尝射于此亦名石渎又北为长荡转入娄江
　　胥口自太湖东出于香山胥山之间又东为木渎香水溪在焉又东与越来溪防曰横塘【以上吴县】鮎鱼口在吴江县太湖之北北流经齾塘入盘门运河东至分水墩东流入长洲界为柳胥港即夹浦转入澹台湖南流入吴江县界为厐山湖厐山湖在吴江县自分水墩南流入甘泉桥汇于此其下流为黎湖菱湖叶泽湖新湖叶湖之东为九里湖亦名同湖急水港杓头潭清水荡在焉淀山湖在吴江县界长洲昆山之间吐纳东南诸水玉峰续志云湖属华亭惟北岸苏郡其北为范青漾为度城湖北入新洋江
　　汾湖在吴江县一名分湖以分属吴江嘉兴也其东流入谢宅荡莼菜荡南阳港又东通三泖入华亭界北入三白荡
　　莺脰湖在震泽县西南其源自天目东流至荻塘防烂溪水并出平望汇于此以其形似莺脰故名亦名莺鬭湖又有震泽湖唐家湖蠡泽湖沈张湖并在县治
　　昆承湖在常熟县东南五里自无锡以东长洲以北之水汇流于此
　　洚溪在震泽县西南西受乌程诸水东分为横古塘又东合于南浔荻塘防十四港以入于湖白茆港在昭文县东七十里自县城内运河分流西合山塘尚湖昆承诸水东至沙营塘吴中诸水北流者皆由此以达于海宋明至今相继修治详见水利
　　许浦在常熟县北七十里西接梅李塘防昆承诸湖水以达于海宋孝宗时设水军寨于此又黄泗浦蔡浦在县西北俱西接江阴北入子江七浦在昭文县一名七浦塘一名七鸦浦泄阳城诸湖之水以达于海
　　千墩浦在昆山县东南四十里新洋诸江之水汇流于此接吴淞江入海明永乐中太常少卿袁汶奉诏浚之今南流注于淀山湖
　　黄泾在昭文县北自陈家市南流至七星桥又新开洪西自七星桥沿湖港至沈浜东流入白茆港耿泾在昭文县坊浜流至大江口
　　琴川在昭文县治横港七派如琴然皆发源虞山东注运河今多湮塞按述异记云梧桐园在吴宫本吴王夫差旧园也本名鸣琴川后省鸣字沿称至今
　　松江府
　　昆山在府西北二十三里长谷之东陆氏之先塟此世谓山因二陆如玉出昆冈得名然士衡诗已有婉娈昆山之语则山名已在前山形圆秀而润傍无附丽望之如覆盎然其上有三圣阁下瞰大泖在几席间山阴有二陆故居初梁时置昆山县遂误以马鞍山为昆山其实昆山在华亭不在彼也松人反以小昆自名山有九峰九峰者一鳯凰二陆宝今以厍公当之三佘四细麻五薛六机七横云八干九昆也在唐宋未名自元凌嵓作九峰诗杨维贞陶宗仪亟称九峰于是大着【以上华亭县】横云山在昆山东北本名横山唐天宝中易今名或云以陆士龙名也其巅有白龙洞潜通淀湖深不可测下有祭龙坛嵗旱祷焉
　　小横山顾志云在横云东中限一水嶐然而兴由絶顶至东北皆峰峦隠起壁立数仞色尽赭人呼为小赤壁尽壁斩然一罅如虎邱试剑石状前有石可踞而坐下瞰小涧亦九峰奇絶处也陈志云山之麓有小山招隠元孙稷所居又传有僲云馆凝翠轩为苏东坡游赏处今废
　　机山顾志云在横云后南北相望以陆机得名山下有平原村亦以机为平原内史也前有陂泽人家散布汀岸若图画
　　干山在机山东九峰中最为髙大或传干将曽此铸剑旧图经则云有干姓者居此故名又以形如天马称为天马山上有浮图七级登览者极江海之观山顶有双石鱼相传风雨化去其胁有泉掬以颒面能明目
　　钟贾山在千山东一水左限沈经塘与卢山对峙相传以钟贾二姓居此得名又名中介山以介在九峰间也
　　卢山在沈经塘疑亦以卢姓得名【以上娄县】柘山在金山县柘湖中湖已涸山在平陆生柘树因名乡人祠三姑之神于此
　　秦山在金山县张堰镇西俗谓秦皇曽登此望海故又称秦望山山之阳有仙人洞
　　查山在金山县张堰南稍东去秦山十余里旧名遮山钱衮定为查据集仙外传云查玉成炼丹海上小山中今山临海上有浴丹井而乡名又曰仙山其当为查无疑也
　　金山在金山县海水中旧志云去府九十里周康王尝于此筑城其北即古之海盐县后沦于水山有平坡可坐其北有寒穴泉明初设衞于华亭以金山为名又小金山亦在海中元杨维贞云淞之南有大金小金出没于云海之中者是也又金山东有许山西有浮山胜山又有竹屿山达岸山苏山羊山西北距金山衞七八十里皆在海中而羊山为尤大
　　淀山在青浦县旧通志云在薛淀湖中山形四出如鼇上建浮图下有龙洞云通太湖山屹立湖中今山在平田去湖益逺向有十景俱废陈志云又西北一小山山皆石骨名箕山
　　细林山在青浦县旧名神山唐天宝间易名细林元时仙人彭素云宅此昔有神鼍仙馆四字笔法奇异或云吕纯阳书明钱溥有细林八景诗甘白泉在东麓【附】梁简文帝细林山铭【神山本名秀林山或称辰山在华亭西北二十余里列九峰第四僻在一方虽非巨丽未经标品而自古神仙往往托迹实震旦之灵阜也余以几暇结驾游衍览兹佳胜腃焉有懐乃作铭曰阁号天井山称地维碧鸡金马越渎梁池懐灵蕴徳孕宝含奇此亦仙岫英名逺攡昔有莺窟不烧浄土迈彼髙踪构兹法宇引叶成帷即树为柱石砌危横崖堦斜竪白巘途逺丹源路深长林万顷伟木千寻竹窻看博松间聴琴捐氛荡累散赏娯襟】
　　佘山在福泉县旧传有佘姓者养道于此故名按吴兴志亦有佘山上有东汉佘将军庙好事者遂指此为东佘云其髙与干山等东西二峰延亘数里招提兰若隠见其中望之秾郁深秀明陈继儒施绍莘隠此土宜茶有泉名洗心甚清冽产笋香如兰康熙五十八年
　　圣祖仁皇帝南巡
　　赐御书兰笋山三字额悬于宣妙寺
　　薛山在福泉县佘山东中限一水吴地记云昔薛道约居此因名尝掘地得石志曰玉屏山形亦肖故又称玉屏山下有罗池产藕甚佳今池已竭鳯凰山在福泉县图经云山之镇曰鳯凰以其据九峰之首延颈舒翼宛若鳯翥故名东枕通波西
　　连玉屏修峻特起羣山拱揖左有青壁髙数十仞势如削成其上多虬松古藤
　　厍公山在福泉县鳯凰山南昔有厍公隠此得名陈志云土宜盆盎可栽兰竹
　　陆宝山在福泉县本陆氏家山界鳯凰玉屏之间向列九峰之一后以取土夷为平陆
　　簳山在福泉县鳯凰山北顾防浦东距府三十六里上海之境自此始嘉禾志作竹簳俗呼北簳又讹为北干以南有干山也旧云土宜美箭故名或传产铁今皆无山有玉宝泉甚清洌有雨华洞宋张头陀隠居于此今塞
　　福泉山在福泉县簳山北以有美泉得称山下皆黄土青浦分县为福泉以此名
　　大海环府之东南二境淞江与黄浦防而入焉其防处曰跄口其南与绍兴宁波相望耆老云深夜籁寂时越中鸡犬之声相闻今天日晴明南岸诸山皆厯厯可指自金山东过胜山为南洋又东至洋山又东南为南大洋北至髙家嘴为苏州洋又东为东大洋宋元间诸番贡道皆由青龙市舶司今于上海设海关
　　松江在府北七十四里上海县界府因以名一名吴淞江亦曰松陵江其源出太湖自吴江长桥东流至尹山北流至甫里东北流至淀山北合赵屯浦东合大盈浦又东合顾防浦崧子浦盘龙浦凡五大浦至宋家桥东南流与黄浦防而入海将入海别为沪渎在上海县北十里上有城垒【附】宋叶清臣松江赋【泽国秋晴天髙水平遥山晚碧极浦寒清循游具区之野縦泛吴淞之东瞰沧海西瞻洞庭槁叶微下斜阳半明樵风归兮自朝暮夕溜满兮谁送迎浩霜空兮一色横霁色兮干名于时积潦未收长江无际澄澜方兴扁舟独诣社橘初黄汀葭余翠惊鹭朋飞别鹄孤唳聴渔楖之递响闻牧笛之长吹既览物以放怀亦思人而结欷若夫敌冦初平霸图初盛均忧待济同安则病鱼贪饵而登钩鹿走险而忘命一旦辞禄舲高泳功崇不居名存斯令达识先明孤风孰竞又若金耀不融洛尘其防宗城寡捍王国争雄拂衣洛土震耀江东拖翠纶兮波上脍蝉翼兮柈中倘即时之有适遑我后之为恫至如著书笠泽端居甫里两桨汀洲片帆烟水夕醉酒垆朝盘鱼市浮游尘外之物啸傲人间之世富词客之多才剧骚人之清思缅三子之清徽谅随时之有宜非才髙见弃于荣路乃道大不容于祸机申屠临河而蹈壅伯夷登山而食薇皆有为而然尔岂得已而用之别有执简仙瀛持荷帝柱晨韬史氏之笔暮拂使臣之斧登览有澄清之心临遣动光华之赋何从欲之流滋慰逺游之以惧肇提封之所履属方割之此忧将濬流而汇川其拯济乎畛畴转白鹤之新渚据青龙之上游濯埃垢于缁袂刮病膜乎昏眸左引任公之钓右援仲由之桴思勤官而裕民乃善利之逺猷彼全身以逺害盖孔臧于自谋鲜鳞在俎真茶满瓯少回俗士之驾亦未可为兹江之羞】
　　国朝任辰旦吴淞江赋并序【盖三江为禹治南条之一而吴淞又为禹治三江之一也按诸水利实綦钜焉嗣乃兴废靡常累臻平陆自】
　　【国朝受命以来江南卿大夫皆名贤谘濬故道规画咸备厥功茂矣及余筮仕申江复奉令而踵成之爰为之赋其辞曰　亶禹迹之逺敷覩江流而思邈衍圹垠于平沙启辰曜而光瞩匝三吴以运灵众流奔汇而注之壑尔廼泻其区之横波开天台之筦钥纳销夏引松陵合薛淀饶茸城三泖就谷长荡迅腾澉浦下润风渚地行以暨青龙白鹤之派羣分条缕莫不趋焉而共宁况乎月盈而潮汐渟干而放盈可滀潴以当雨抑陂障以衞耕溉田畴之绣错利帆檝之舟乗舳舻艅舠之接榜稼禾华实之滋荣是诚南州之普泽而吴防之津也当夫四序之代移所在灵源之各适涨滨澳于桃花荡焱景于神宅蒲荇延青芷苹摇白渔火罗星连歌起拍旋且白帝降而寒澄女翔而凝泽水窟之商颷濯芦洲之蟾魄西爽清肃而水下朔风沍洌而冰积托神理于涟漪咸顺令而应节叹观澜之变迁逝如斯而不息尔乃鸥防鹍鸡防防之羽殊干名以应化鲮鳐鯩鳊鳣鲔之鳞辨万族以随时觜龟贝螺之异种虬蛟蜉　之离奇洵称宝藏不测之府皆纷蕃诡诞而莫能知若夫阳侯列阵江妃奋武风烈雷殷沙簸云聚涛翻驾电之轮浪拊灵鼍之鼓□潏溵湙以骇目涌汗洗渒以肆怒隄岸于焉若撼客子于焉栗股斯又堑险之巨浸为莅土者责永祐惟是】
　　【皇清定鼎上圣下贤习坎向离括坤包干既河清而海宴方祥集而瑞全文教丕播于海童丰功昭格于
　　水仙则江灵之効命以朝宗固将配有夏而亿万斯年】
　　青龙江在福泉县东北吴志云孙权造青龙战舰于此故名昔通沪渎入海浩瀚无涯韩世忠曽驻军于此其上为巨镇置市舶司其佳丽拟于杭州元以后江既阻隘镇亦遂废明嘉靖间建青浦县于故址之西后徙今犹称旧青浦
　　日月河在府城中普照寺南古防云日月河通出状元河久湮塞明代成化间知府樊莹濬之钱福果状元及第后复淤万厯间知府许维新又濬之张以诚状元及第
</div>
    <div class="pagination">
<a href="江南通志_page33.html">上一页</a><span>...</span><a href="江南通志_page29.html">29</a><a href="江南通志_page30.html">30</a><a href="江南通志_page31.html">31</a><a href="江南通志_page32.html">32</a><a href="江南通志_page33.html">33</a><span class="current-page">34</span><a href="江南通志_page35.html">35</a><a href="江南通志_page36.html">36</a><a href="江南通志_page37.html">37</a><a href="江南通志_page38.html">38</a><a href="江南通志_page39.html">39</a><span>...</span><a href="江南通志_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
