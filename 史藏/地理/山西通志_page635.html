<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 635 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 635 页/共 700 页
  </h1>
  <div class="content">
   山西通志巻二百十三
&lt;史部,地理类,都会郡县之属,山西通志&gt;
　　钦定四库全书
　　山西通志巻二百十四
　　艺文【三十　序三三】
　　明
　　秋崖诗序　　　　　　　　　　孔天
　　代北之山有曰五台者名山也比于首山莱山为隐僻焉太史公曰天下之名山八三在蛮夷而五在中国岂以此为在夷者耶其山大五百里昔文殊观世栖托此中歴代寳之渐致缉宇连冈花宫被谷至今为法界之丛林人天之兰若焉然地高气寒不植嘉生之物虽有松栢生之其土不肥槁壤所蒸间出芝菌概不足以养生而僧亦罕有其人吾闻山之钜者其神必灵神之灵者其产必异故不挺异人或呈异物据今几两失之吾何以观之哉闻此中时有金银气或寳镜摄光于云岚之阻或金灯放彩于雨雪之宵或见弱翁牵狗老妪抱儿转眼又复不见台盘石上约可建五丈旗及其登也聚之千人不为多散之百人不为少凡此亦甚竒矣然所谓慌兮忽兮其中有物杳兮防兮其中有精不可得而测也不可得而测乃所以为山之灵乎鸠摩罗什曰财有五备福戒博闻辨才深识亦惟仁者能其事嗟夫五不必备茍有一端亦足以表山之灵矣铜殿僧祖印号秋崖着诗二巻言句之半颇阐宗风乃优鉢之花开来几叶菩提之树秀出一枝言理事之双彰则地灵人杰可无据乎持是诗而来者湛空也空上人卓锡此山能以法力募化十方修危刹大启长廊备百千珍品供养金像施饱满香饭令住山贫子游方大众皆得如意用以修赡济欢喜一大因缘亦此山之竒士也余读秋崖诗兼有感于斯人因缀是语于巻石以贻其弟子庶永镇山门焉
　　赠鸿斋乔君令洪洞序　　　　　顾宪成
　　同门思仪乔子成进士之三月天曹以为洪洞尹乔子端思黙念惟恐其不得当也问政于心唐沈子沈子曰为政在得民得民在因俗非吾所能遥度也子至境而议之太来徐子曰信其征在穉明胡子之令荆溪文见刘子之令昆峰向卿苑子之令阳曲荆溪好以舒其民固昆好以慤其民浮阳曲好以整其民旷夫固其不齐也介卿刘子曰善哉予从司理氏后得从持斧使者谛观诸邑吏治愿以此为程仁甫笪子曰洪洞何如忠甫陈子曰吾闻诸志矣其君子忧深而思逺其小人啬而能勤良邑也乔子之徃也仍是而已无庸震矣振甫张子曰不宁惟是是其为邑也迤以黄河倚以太行天下之大观辐辏耳目乔子故负才喜为诗于是乎高览遐眺宣其昭旷吾知其翩翩有进也京甫杨子笑曰害于政及卿陈子曰若是则典谟风雅水火矣时克苍李子观户曹政乔子过而语之李子不答与之言钱谷之事乔子曰井井乎进于养矣他日又以语太常懋权魏子魏子不答与之言俎豆之事乔子曰奕奕乎进于敎矣于是廷征史子为惟凝钱子诵之钱子善防泰来子善证介卿子善取忠甫子能用实振甫子能用虚京甫子正而婉及卿子婉而辨李魏二子防而彰仁甫子引其端廷征子悉其説灼乎其为人牧者之蓍蔡也衡卿金子曰惜不令益夫林子孔昭杜子闻之因谓乔子其无忘诸同好之言叔时顾子申之曰其无忘钱子之言乔子曰诺即日单车之洪洞一年而齐二年而变三年而有成四方闻之以吾二三兄弟之相劘于谊为已悉矣
　　司农奏草序　　　　　　　　　王家屏
　　司农奏草今太宰疎庵王公为大司徒时所上牍也牍草留尚书省者诸大夫业勒梓署中相与画一守之矣乃者督府郑公按台黄公谓兹财赋令甲也宜副在有司则属宪副许君铨次其篇刻之幕府刻成某窃有感于大臣经国之猷云昔马迁读管氏牧民山高乘马轻重九府及晏子春秋至愿执鞭欣慕之夫管晏傅霸主以显其操术置防卑卑无他竒而马迁心独善其言岂非以其能调适利权导主于节俭为足多耶然称为富国则可耳乌睹经国之大计哉周公之理泉法也敛之以九赋节之以九式又有职内职岁掌其出入之防品式既具上下率循而不渝若周公者乃所谓经国者也踈庵公领大司徒职四载所上计无虑数百牍自宫府内外百司以及军国之大费敛散出入犂然有程丝髪不得增损其谋谟规设非即周公之用心耶顾周公创制未有其经始难而公救法于已之后持论尤不易也夫法常始乎振卒乎弛财常始乎裕卒乎匮以嘉隆帑藏较出入于国初不啻昔裕而今匮已公承其深惟赢缩之原乃取祖宗朝故实日检覈之则喟然叹曰嘻今天下岂诚乏财耶顾不以赡国而以惠奸奈何欲财无诎也夫租课积负则豪贵人宿猾为之蠧也故议督逋征之而不集则有司漫令也故议责成集而不登于公廪则奏留者多而蠲贷数也故议蠲赈登而不及于额则侵牟冒没者众也故议输挽额既具矣而用犹诎则宣索不时请乞非望诸冗饟冗费靡之也故议上供议浮滥凡此皆下不丽于民上不领于度支所谓出入非其额者耳公摉擿其端而次第条覈之夺百数十年上下已向之利悉归之国进而告犹无隐衷退而率其属无贰命豪强之气阻羣小之窦塞譬之导水然遏其狂奔横决之患而故道乃可复也其持议不亦难乎然自公议行而经制遂定异时权宜一切补苴目前之计并格不行故赋不必益而国用饶利孔不开而庾廥有陈陈之积然后乃知大臣经国之猷其操术精而收效博固如此也第令马迁生当其世聆公议论视管晏所称讵足比述而亦岂止于执鞭欣慕之哉葢公既以归省故还大司徒政不岁余而天子重其望特起公太宰公方持衡以佐上进退贤不肖诸惰窳病官骚屑病法者咸摈而不得受事是公始为国立法而今为法择人夫得人而公之法乃益饬国家太平之业乃益宏也是用书之以告有位
　　王文端尺牍叙　　　　　　　　韩　爌
　　王文端公尺牍凡八巻既成刻矣先是嗣人两中书君裒彚全帙次第授梓奏疏诗文各为题辞而至是以尺牍征叙言爌得以受而卒业焉此于公集中一体也而未始不可以闚公夫尺牍之为用也广矣交知徃来缄题酬答如第骈聮以绚丽藻纎妙以袭清裁施之于庆颂谢请契濶寒暄间即十吏递供百函竞发可骋才人之致为之而至事闗要重机判危安质问疑衷禀仰成画窽言靡得而与焉故夫书记辞命之流也粹兼长以应对而后幸无失辞而欲以操觚之顷得算于心而奏成于手庸防乎公之书牍其启状俪体非不采溢琼玑响谐宫征而情以纬物质有其文其它书奏揆事抒衷端言覈论□悰毕露而文辞烂然而又有异焉者公自官史局蚤负物望四方之士延慕声光书题殷凑每得一赫蹏奉为驷璧比跻揆席迨秉政机诸方隅握重之臣时以军国大计取决庙谟而公晨趋宻阁拟涣汗之丝言夕发邮筒授机宜之石画诸如封疆备御之坚瑕夷虏情形之劲弱战欵声实之先后以至漕河疏塞之急缓水田开垦之拂顺盐防鼓铸之壅通莫不烛照防先符合事后黙持一是而潜醳纷疑铢分不失也公为文不属藁其启奏报章据案占答斤削不加而辞防具足非识畧裕于中藏而仓皇以之批导能乎哉昔人论文贵切世用公之制作其鸿篇伟搆用以飏谟润猷者固自有在乃至经国之先筹救时之秘畧不出尺幅而绪余概见则是编也不必次集中即以之孤行于世可也爌以乡邦后进未得望见门墙而于公立朝大节仪世高徽慕向之私不能独后里居每得公文辄肃衣冠读之诸笺答名言亦时得之胪闻如其自叙有云入告退言一心一口又云内不敢求知于宦官宫妾外不敢得罪于贤士大夫又如以虚心观理专而有渐为諌诤之宜以功可相成不必自我为柄事之宜以进身安静门径逺迹为始仕之宜尝意斯言定能埀世而兹以参之全牍非经济之绪言即褆修之箴诲不以竿牍视而以典训求无之而非可诵可法者也有志之士旷代得师而况邦之哲人典刑非逺象贤竞爽诏我师摹读其文想见其人末赞一辞仰止而已抑晋之先大夫不有望九原而知所与归者乎睠三立之前修闚一斑而自淑固上愿也托姓字于简端附声施以永世则犹其次焉者矣万厯丁巳嵗孟春谷旦
　　荡平倭冦序　　　　　　　　　皇甫冲
　　夫天下变生于仓卒乱起于湏臾制变定乱之君子非有忠贞之节义礼之勇机权之智鲜克能济吴浙东边于海日本诸倭宾贡所途有无贸迁巨猾干没以徼一旦而亡命于刑徒科谪于盐防者咸徃归之沿习之久漳鄞之间日多故矣有司不能治尝设廵台以兵镇肃之晏安无何废罢旋及壬子之春台宁肇乱不即剪薙酿以张大今年秋冦渠饬励徒党挟以倭奴狃于黄岩之胜蔑视我苏松乘风漂泊直犯太仓火其郛残之破新城入上海围嘉定不克大蹂臯落袭金山而穴于四团久安之世兵火勃兴我民不戒死者万计村社为墟抚臣按臣择将于守臣林公举郡丞任公焉三公曰俞佥谋咸协乃专檄授之时冦兵甚劲诸路之师云集而无横草之功人咸为公危之公不避其难慷慨受命马首遂东乃以书戒其子曰吾仗国威灵行当殄冦事有不然臣死忠子死孝妻死节尽斯可矣母吾忧也率师三百直趋太仓公以民不知兵士非素抚率之以诚结之以恩激之以义作之以勇敎之以挑搏击刺之法偏伍距覆之方人人感奋不日而练饥渴与俱劳佚与并至于四引兵尝之公恐失士而先登士惧失公而争进斩首数级为拒而还冦踵而追之矢丽公衣刄及马尾义士遮公挺鬬而死公气愈厉手射二酋夺其尸而归设檖具木身临哭之此士之所以奋义以捐生懐恩而忘死者也明日再战公曰吾知其所为矣易兵而进遂走之追之金山解其围败于合墩破于竹寨俘于新塲战于黄浦公为覆以待之冦至遇覆乃奔蹂于碧华桥溺死者无算公亦堕焉踊跃而登衣血淋漓犹鼔兵乘之于是倭冦相戒母犯任公望旗旄而倒戈闻唾欬而廽挠矣军于吴淞江上冦犹狡聮三舶而进见公垒惊曰此任公兵也不战而走公追之隂沙焚其三舶获其一冦失舟行淖是以大败我师箕张翼舒夹川陆而驱之海若效灵飞亷奉顺助我大攻断其归路时公病疽裹疮而进焉于是矢无虚发戈不空挥残冦无归再至再殪师徒奋怒擒其酋刳其肌而哺之后有冦者芟夷之余不复能孽徒授首耳虽未解甲而师动凯歌之欢民复有生之乐全赋郡于方中扬天声于徼外公之功大矣伟矣然公之所以成其功者戒子之书忠贞之节也不避于难礼义之勇也训战之畧机权之智也节以立志勇以行之智以成之虽定天下安社稷可也葢公小试于兹乎海道既清三城咸奠公师将班苏之人士扶老携幼篚元黄榼食悉徃迎之懽忻鼓舞不介而孚夫论功考徳维帝念之爰锡五等维民报之厥祀百世于公何忝哉冲等既不及陈图借筯为公赞画又不能荷戈负弩从公周旋得安迹于毫管之间游心于编集之内食公之赐侈矣乃相率而谋曰述丰功着不二纪成事昭无穷冲等之执事也废而不举恶用其为士耶于是效吉甫作诗之防窃班生铭石之私聊叙芜谈用伸快覩云尔
　　送曽铣廵抚山西序　　　　　　杨　博
　　山西旧晋魏地太行环其左黄河滙其右称雄镇焉迤北虽隣冦止在偏保河曲之间宁武鴈门以有云中外屏燧罕至太原之人至有埀白未见冦骑者其他可知矣嵗癸巳云中逆卒搆变以贿结冦冦始有轻我之心己亥八月遂入兴岚辛丑七月入交城壬寅六月入泽潞入灵石戎马之迹防于践太行薄中州矣晋之氓嵗嵗输力给边边人不惟不为之所反嫁祸焉可叹哉可叹哉廼甲辰正月山西抚台澶渊李公以病归天子若曰冀方毒荼朕心靡宁昨嵗虽晏然武不可弛抚臣朕之所倚其慎择其人以徃于是朝议共举我山东抚台维扬曽公天子见其名曰是尝平辽乱者朕知其人遂报曰可山东诸大夫闻之赍咨不宁诸父老闻涕洟相告真有东人无归我公无悲我心之意提学副使蒲坂杨博时方至歴下廼谓诸大夫曰公等何以大夫曰自公莅止持大体敷大信且首以虚心延纳为务故吾侪得以毕力罄愚不忝厥职公今行将如之何博曰频年冦入山西山东大震公等理戎马之务日不暇给公今至山西冦气必夺公等从此得以燕息受公之赐多矣岂直公等将天下受其赐焉又谓诸父老曰若等何以父老曰我公莅止崇墉抡材练卒蓄饷靡思不到比年以来冦虽凭陵山西我等小人恃有公得以无恐公今行其将畴依博曰今天下之事莫重于边防边防之患莫重于山西山西安则山东安山东安则天下安公虽去山东若等犹在公帡幪若等固不知也于是大夫父老咸欣然相庆曰休矣哉圣天子知人之哲也大矣哉我公之克壮其猷也博廼言曰今夫吏于其土者怠若事残若民民惟恐其去之不速公令长乐则闾阎安业按辽左则大难削平抚山东则列郡宁谧是故闽人戴之而不忘辽人思之而不得东人留之而不释晋人望之如大旱之于时雨此岂声音笑貎所能为哉公将行大廵莆田郑公首歌出车之诗藩臬诸君从而和之公闻之曰诸公之言过矣过矣虽然予敢不对扬天子之休命
　　白云巢集序　　　　　　　　　张　铨
　　余丙午之秋与客游霍山广胜寺寺在顶万松中其下一泉清冷沁人可鉴髪泉外有亭翼然修竹防映蔓草防茸内遗文断碣防盈四壁总之发抒性灵曲尽山川之致惟西隅一石更属赏心询之为少鹤山人诗山人家姑射山读书谭道隐采弗仕遂同客物色之戒期相晤则一痀瘘丈人也见其首与几齐足不及地俛仰颇不常人客不觉胡卢而笑余解之曰昔子高见齐王王问谁可临淄宰称管穆焉王曰穆短陋民不敬答曰王闻晏子赵文子乎晏子长不过三尺齐国上下莫不宗焉赵文子其身如不胜衣其言如不出口其相晋国晋国以宁诸侯敬服臣尝行临淄见屠商焉身修八尺髯如防市之男女未有敬之者有徳无徳故也王于是以管穆为临淄宰且自昔帝尧长帝舜短文王长周公短仲尼长子贡短叶公子高微小短瘠然白公之乱也子高入据楚诛白公定楚国如反手耳以山人之抱竒蕴藻讽咏先王捜罗坟典倘绾尺一之符必有可见者山人掉臂不顾也尝观广延国人长二尺陀移国人长三尺僬侥国人长一尺六寸迎风则偃背风则伏蝼蛄国人如蝼蛄手撮之满手得二十枚海鹄国人长七寸行如飞百物不敢犯惟遇鹄吞之在鹄腹中不死寿三百嵗今以山人方之不魁然一大物哉坐客为之鼓掌因出其笥中之秘纵观之大都近情而离深僻经雅而脱凡庸朗逸而渺闲逺飞动而刬轻浮防景写神自成局韵骎骎乎大雅矣不然徒以皮相则九尺四寸之曹交果优于晏赵诸子否也祗贻卖柑者之诮耳
　　条麓堂稿序　　　　　　　　　冯　琦
　　易曰观乎天文以察时变观乎人文以化成天下夫日月辰象灿焉中天而昼夜相禅玑衡相错以播四气以齐七政以成嵗功天下毕仰焉然一元之摩荡二气之絪缊固无意乎为文而文者也无为而无不为布之成象运之成化文章孰大乎是吾师鳯磐先生由词林践揆席埀竹素光旂常业已不朽廼余今而获窥先生之大也先生有集曰条麓堂稿大都以抚世酬物而作然先生所以化成天下此可观也余上下载籍自古名公钜贤经大猷铺鸿业其弥纶黼黻之槩未尝不炳灵于文采是故披洪范知经世之噐综九术睹治国之畧览牧民山高见拨乱之干省治安天人占王霸之具根柢槃深枝叶峻茂苻采相映不可诬也先生结绶而陞文陛其遐捜极讨则天禄石渠典籍之府也其槖笔起草则承明金马著作之庭也其蔚发而为文虽飞沉殊体商角异操而防事切理引绳执矱一切各极其致岂非意司契而为匠词程才以効伎不期文而文者哉盖先生先后入防政本宇宙在手山龙火彝资其斧藻品流伦资其错综六府三事八风七律资其秩序而节宣泰阶玉符山陬海澨资其揭昏旦而耀光明先生之化成天下殆所谓文明以止者欤其他铺张润色可畧而言也嗟乎立功立言两者分途而文章政事岐也久矣姑以唐诸公征焉燕许之丰蔚韩柳之竒古其于文艺号称大方然皆以文为文耳宣公以奏议流声卫公以防昌表录试与前诸公征较品流则吾不知孰胜然言之而行行之而效成于其身笔于其手八纮驰骤于思绪万防出没于毫端庶防以政事为文章者欤以方先生斯其合矣在贲之象曰山下有火君子以明庶政而终之以上九曰白贲无咎夫火文之炎也山下文之含也明庶政文之成也而白贲文之质也昔孔子筮卦得贲而愀然易容曰吾思夫质素焉夫贲于事者伐贲于言者华质有余者不受饰也先生以内闇之菁华发挥皇王之道而时以绪余彚成一家言故其文朴茂而不竞粉泽隐约而不绣鞶帨投节赴响较然足明其志而披文相质又泊然各止其域观其用心亦有追浑噩而挽浮靡之思焉夫五采相纰不离太素百家腾跃终入环中然则先生之化成天下殆未可涯涘量也是集也夫非坟索之苑囿而制作之骊渊欤余于是而窥先生之大也
　　山海经序　　　　　　　　　　蒋一葵
　　山海经系宇内穷荒图籍景纯语怪专信物徳征语常专信理嘉靖丁酉刻于河汾嵗久漫泐防今万厯丁酉董谊翁座师税吴闗间出旧编命订鲁亥重付剞劂括其大凡并言信而有征匪它稗官野史埒也
　　汉前将军闗公祠志序　　　　　焦　竑
　　古之舍生取义歾为神明者多矣而汉前将军闗公最着公庙祀徧天下山陬海澨罔不庀饬而在解梁最着祠自元胡琦志之先后凡防修矣今大京兆赵公与公同郡人少即严事公宦辙所至必以志自随每有见闻应时改定其用意甚勤顷涖金陵一见出此本令相参较并属余为序余固辞弗获廼稍稍増损而绪正之分为九巻已定可缮写汉末羣雄奋争惟利是视士不幸生其间能以义自立者鲜矣公独能识帝胄于草茅之中委身事之颠跌撼顿如水之崎岖委曲歴万折而未尝不东也呜呼难已当是时曹操以鬼域之奸亦信公大节有凛然不可夺者权与公为仇虽智能害公而于其歾不难以侯礼葬之此非精忠血诚有以深服两人之心而折其气不能也尝窃谓公之一死稍明大义者或可勉为至于自始至终不以死生利害为秋毫顾虑则公葢笃于道者而史臣但称公以万人敌为世虎臣浅之乎知公矣公少出入兵间性嗜左氏春秋故其勇烈忠信即能挺然自树动轨于义公之言曰日在天之上心在人之内日在天以照万方心在人以表丹诚丹诚者信义也公之晰义如此五代王彦章尝称豹死留皮人死留名其言较公何啻土苴而持此犹能为世忠臣况如公者其较然与日月争光复何疑哉公之赫赫不系志之有无葢人之向徃不足者非志无以寄也拜公祠而识其面目无不勃勃感动况读是编而详公之本末与世所以尊事之者即奸邪媢嫉之夫有不踧然泚颡而易虑吾不信也夫世之知慕公者众京兆公独能追其遗烈严而志之以风示来世京兆公于是不可及已
　　潞州贞烈倡和序　　　　　　　王云鳯
　　我国家百四五十年矣治化浃洽民物繁富海宇熙熙干戈不用然文骄武惰上慢下頺罔念人穷惟事贪黩闾阎之下怨咨相闻于是枭黠之徒呼羣啸朋窃弄弓矢自知釡鱼延喘糜烂必至大肆淫凶以快目前所过之地公私一空而犹以掳掠妇女为急庸将怯卒迓途避之凡再逾年厥势益炽正徳六年五月六日自青兖彰徳西上太行至潞州之西火镇居民走匿山林贼散兵捜索驱妇女数百人有赵氏女贼拥致上马女曰我良家子死则死誓不受辱则投地如是者三贼见其美不肯杀胁之刄女举止自若骂贼求死贼怒矢落其一目骂愈厉断其左臂而死程氏者焦相妻贼牵之曰从我则生否则死程曰吾有夫宁就死不汝从也遂仆地不起贼强拽之程仰面臂着地曳半里许肤肉绽裂血流满道骂贼不从贼杀之袁氏女年十六嵗与程同为贼获见程氏死亦不肯行贼好言慰诱之骂而不从被杀平氏者王川妻贼廹之行见路傍一井谓同行妇女曰吾志得以遂矣抱幼女投井而死嗟乎近世士大夫习于阿谀软熟以诡随汚合为通才一遇秉正守介之士指为怪异不祥之物靡焉成风莫或自振亏闲爽操亷耻衰防岂意穷乡下邑闺阁弱质乃有知节义为美而挺然各行其志不与众同若四女者哉是时贼中从来妇女不啻四五百人皆金珠错落罗绮荧煌扬鞭笑语畧无腼顔所驱数百人者亦俛首莫敢出一语四女平日非有姆傅敎训之素世家薫染之风一旦事起仓卒独能却足于羣趋共赴之时塞耳于饴言甘语之诱闭目于腥刀血锷之威必求一死之为安非其天资高洁确有定守安能偶尔而为之或以慷慨从容之难易为议而不察所遇之事势缓急不同则若王蠋稽绍诸贤卒然捐生者皆将可贬必如豫让之屡求杀襄文山之三载留燕然后为贵凡史传所载拒贼遇害妇女皆不得与年老守节之嫠比矣岂理也哉贼自西火南抵赵城北旋至辽州歴州县十余自五月初六日至六月四日出境未及一月四女之外不从贼而死者尚有二十八人自贼起山东已二年徃来三四千里之地全节妇女耳中寥寥何三晋妇女之多贤也西火百家之乡乃有四女之死何潞州妇女之多贤四女之死皆卓卓可书而赵女程氏其事犹伟袁女年幼亦能处于死生之际嗟乎虽大丈夫临难又何以加之初贼既去州人致仕宿州吏目仇时济书其事以授其弟沈藩仪賔时茂商于仪賔牛廷瑞宿以徳栗廷佩郗宗鲁白于部使者而疏闻焉吾观今戚畹之家惟以撞钟伐鼓沉酣歌舞为务而时茂五君者乃留意于扶名教励风俗之事其志防髙逺矣时济去官家居实倡首焉潞之士风如此则其多贤妇女岂无自哉旌命既下五君作诗咏其事闻者和之积为巨帙将捐俸刻以传而徴序于予嗟乎四女之死有闗于纲常之大五君之举实为国家风化之助故为书之以待他日史氏之采録时茂名森廷瑞名麟以徳名政廷佩名瑢宗鲁名贤时济名楫
　　八分存古书序
　　古书之存于今惟篆颇具六书法惟八分颇具篆法古以竹木书篆故其画钩圎劲直至束毛为笔则有防画波法之势矣以笔书而篆意多者为八分言去篆画二分存八分也八分又变而篆意冺焉不存则其字最简且易矣今之真书是也葢古者列国分治或紊旧章天子考文之典稍废则字体之纷更日趋省防势所必至子思以书同文为当时之盛则书文之不同古有之矣秦并天下一文字以字画之最简易者书于徒簿书以取防疾故谓之以其辅助篆书而行故又谓之佐至魏钟繇始为楷法一防一画皆有法式故又谓之楷又谓之真其曰真书则对行草而言也大抵鸟迹蝌蚪既莫可考则书莫古于篆而八分去篆不逺久乃趋于然皆以渐而成非一人所能为也或因汉石经八分为蔡邕所书乃以八分为邕作秦狱吏程邈掌徒之事乃以为邈作葢邕善八分邈善耳若邕一人自为八分而书之石经人之覩之必茫然莫辨邈自为而当秦多事之际遂以用之天下秦虽强暴安能使有司奉行者骤识之皆瞽説也郦道元水经曰临淄有人发古塜棺前隐起为字云齐太公六代孙胡公之棺唯三字是古余同今字此先程邈四百余年则果非始于邈矣然宋初以前八分之为八分之为真未尝误故李昉等作大平御览书部八分之下继以之下继以草书而无真书以即真也至中叶始以八分为娄机遂以汉碑三百九韵其字附以魏碑名曰汉字源洪适又作释续二书至今传讹罔克是正唐六典校书郎正字所掌字体有五一古文二大篆皆不用三小篆印玺旗旛所用四曰八分石经碑碣所用五曰典籍表奏公私文疏所用今观汉魏碑碣徃徃皆八分唐亦有之则石经碑碣所用为八分而非明矣以为典籍文疏所用则之为真而非指八分为亦明矣且钟王欧顔皆善真书而史传及诸家之论皆称其善唐张廷珪韩择木所书正如今所谓者而廷珪传则曰善八分书杜甫李潮歌于择木亦以八分称之则八分之为八分之为真亦明矣八分本谓篆画八分真画二分若淳于长夏承碑懿其据善等字是也唐以来书者颇施棱角异于真书而不能具篆之八分则失其名义矣近世好古之士徃徃学篆学八分然古之宫室噐皿衣服饮食之制皆不宜于今居今之世而独用古字亦有不必然者但今之真书承二王之后又俗媚于汉魏人所书朱子厌之乃学曹操表篆也八分也亦好古者所不废而篆非用力之久不能通余以为学者颇学八分亦足免俗提学陜西遂令诸生集古碑刻以韵之名曰八分存古其不备者则附以己意然必考之古人之迹不敢杜撰也
　　贺晋溪王公玺书奬劳序　　　　刘　龙
　　少傅晋溪王公日自司徒拜司马于时四方多事警报日闻朝廷务以神武戡定征戍转输之劳未息也命下朝野胥庆曰休哉其见边境宁谧生民息肩相与优游于太平域乎公自歴郎署即有盛名囘翔中外余三十年天下延颈思朝夕柄用立见功业之成其惬于舆论固有自哉既被简用即毅然以天下为己任凡事闗机要决防发谋不遗余力山川险易戎敌出没之情诸镇强弱虚实状一一如指诸掌文臣自总制至兵备武臣自节至偏裨率因材受寄度地处人悉惟其当移符调度遥授方畧动中肯綮又以赏罚鼓舞之功罪毋或僭差故夫发纵指示及爪牙宣力之臣奔走效用无敢后先虽蛮獠为冦自逺时发旋就扑灭防报旁午皇上深用宠嘉晋官録廕加以优赉为未已玺书奬励两至其第若曰朕惟本兵之地奉行天讨扫除乱畧以正邦国厥任非轻惟其人乃克有济国家承平日久武备寖弛冦盗窃发顾以姑息养患滋深顷者闽广诸省用兵屡防罪人既得边境晏然惟卿干运枢机算无遗策申严戒令一扫近时玩愒之用能成功以康四海允副眷懐卿其益笃忠贞式邦正升斯世于大猷予一人永有攸頼于是士大夫荣之贺者相踵公瞿然谢曰是惟宗社之灵皇上懋昭圣武暨诸臣图报之力吾庸乎哉龙以为天之眷人国家必生卓伟不羣之才遗之用人君必峻礼殊遇特示优崇非私之也正以其世不易得所頼股肱王室翊鸿业于无疆有足重耳自古称治者未有不由乎此纪传所载铿鍧震荡至于今不冺其可一二数哉公遭际圣明职司九伐精神折冲风驱雷动妖孽荡平易于振落古之名臣殆无以专美待之异数固其所也自今观之公年方耳顺筋力之强福履之厚夐出常格天实生之天实相之为我宗社计尤为较然是知公之事业建于将来者其可以涯涘窥耶将编之乎史册勒之乎鼎彝播之乎管流芳振响永永无极与天下后世共之不止一时奬谕而已是乃闗气运之隆系征祥之应生民庆幸实在于此岂直吾晋阳人物光哉乡人称贺觞公乃放古作者为诗俾歌而侑之诗曰皇帝受命抚有方夏帷幄运机仰成司马太行降神是生伟人典邦之政式绥兆民遐方逆徒蠢尔为孽自絶于天在在草窃摇我边陲攻我城邑酿患有年惟事姑息帝怒赫然爰宿儒曽是弗问吾民何辜公曰天讨职兹梗化厥罪既盈法不可赦督彼诸臣允文允武谋深如渊勇劲如虎师徒所指烝烝皇皇太山之卵车辙之螳殱厥渠魁胁从罔治蔡人吾人曽是忍弃男归而耕女归而织讴歌载涂再见天日防书屡至帝欣曰都畴哉尸此司马之谟公拜稽首天子神圣武功告成边臣用命既懋其赏亦懋其官玺书示奬两至弥难公佐我皇维徳与威内则天保外则采四方既同维民之福櫜我干戈武不可黩嗟嗟我乡唐虞之墟不有臯防纪于诗书公生其后千载一辙愿保终始追我前哲
　　贞烈倡和诗后序
　　贞烈倡和者何咏潞女之贤也何贤乎潞女女之徳莫大于贞且烈焉否则虽容华之丽制纫之工不可以为女潞女贞烈故为时所贤贤之斯咏之也潞女之贞烈者何遇大盗之逼仗节死义不使辱及其身所谓宁为玉碎不为瓦全也非贞且烈者能如是乎潞女死于大盗者为谁辛未之嵗盗起齐鲁皷行而西无虑数千直抵潞境西火镇刼掠财物搜猎妇女莫敢谁何四女杰然出乎其间投马大骂剔目断臂而死者赵氏女也仆地被拽肤裂血流道路朱殷骂而被杀者焦相妻程氏也不受甘言之诱怒目大骂与程同杀者袁氏女也被驱遇井自谓得死所抱幼女投死者王川妻平氏也死为人所甚恶四女就戮如饴所恶有甚于死者以见则定以守则坚其贞烈诚可嘉已潞女所以有是徳者何闗乎地也太行雄亘千古与天为党峻防竒伟有俯瞰海宇之势人生其间者尚气节重名检不为依阿委靡态而帷薄之严无间贵贱其风俗之厚旧矣四女之贞烈不亦宜乎呜呼为臣死忠为女死烈古今之大闲也当是时潞之士有王佐者尹西平抗贼守城力尽被执愤骂不屈甘受分裂天下闻而壮之有士为忠臣有女为烈女潞产之良一至此哉西平为王臣事易上逹赠官录廕恤典亦既腆矣四女民家之防其得与西平并著者何潞多良也若致仕吏目仇君时济仪賔仇君时茂牛君廷瑞栗君廷佩郗君宗鲁皆郡之良质美好学行义相尚一扫戚畹富贵之习谓四女之节卓卓与史传所纪者无愧不可使遂冺也白于抚按宪臣而上其事于是有贞烈之旌而四女为不死矣五君雅能诗复诗以咏之和者彚至帙成付梓示节义当奬出于秉彝之同者有不能已也其为风化之助岂浅浅哉益以见潞之士习之美而山川秀气钟于人者果不诬也予固郡人于诸君之举有契焉者以是书于末简
　　四书説意序　　　　　　　　　曹于汴
　　圣贤之书圣贤之言也圣贤之言发于圣贤之意圣贤之意动于圣贤之心有其心则知其意有其意则知其言知其言则能説之説之者説其意也説其意者以意逆之也不以意逆而徒揣摸其言而已终不可肖今天下士人其于四书葢童而説之矣然至白首或不逹其意吾无其意安窥其意吾无其心意从何来李放桃花其可得乎稷竹东任先生着四书説意非孔孟曽思之意洞然详尽何以臻此余未睹其人而闻其行清贞端谨年且望九而不倦于勤跬歩必绳诸义可以识其心矣不失其无意之初也不失其同圣贤之初也以圣贤之心説圣贤之意与自説其意何殊乌得不了了读是説者勿徒以説视之亦以意逆之吾之意与先生之意投乃与圣贤之意投而先生説圣贤之意者吾亦可了了然在能有其心有其心斯能有其意李放桃花之谓何心水也意波也江海波池沼波洪纎悬异有固然者吁嗟心学可不讲哉正心尽心养心存心四书顾不谆谆哉
　　常评事集序　　　　　　　　　南大吉
　　夫物有至寿而不朽焉者其道乎文者道之华也道不朽故文亦不朽是故道者天地之始羣物之祖也天地其阖辟乎羣物其生死乎而道则常运而不息是故海水之为沤也有聚散而海惟悠悠焉尔矣故曰昼夜者死生之道也是故人受天命之中以生也其道同唯夫气之萃也有清浊物之蔽也有浅深譬如水之清而秽诸涂譬如镜之明而蚀诸垢圣人者洞然而至清廓然而至明与道为一者也故其文与日月明与天地并焉众之去圣虽殊也茍反于道则其归也一而已矣是故伊傅顔孟之徒奋乎千世之上而神采精英至今绎然其弗灭也唯夫人生也弗知夫同蔽也弗知夫反是故刚柔判善恶出矣刚善者气多豪迈柔善者气多肃雍而恶者始相逺也是故其气豪者其志慷以慨故其词多洋洋焉其气迈者其志壮以烈故其词多恍恍焉其气肃者其志狷以介故其词多泠泠焉其气雍者其志冲以纡故其词多沨沨焉夫此也视圣人之文弗如也然皆可以丽世而埀耀不朽也已矣是故晋产如常楼居子者彼所谓豪迈之士也是故其幼也逹能文而好古其出而为评事也方在弱冠而独超然俯视一世故其所为郁若层宫殷若神钟而莫可窥也是故贾防楼居子则乃托意朋酒既又放形洞灵之墟以自凂焉故其所为穆若元穹洞若幽壑而莫可穷也是故征毁楼居子则又就移寿判御冦而报期捐躯故其所为奋若震霆矫若翔龙而莫可攀也是故取媢楼居子则又归卧榼山之阳养晦以自适焉故其所为穆若钧天悠若云门而莫可挹也是故起怜楼居子则又飘飘如也嚣嚣如也得年才三十又四而乃又遽尔已矣噫天何夺我楼居子之速也孔子曰四十五十而无闻焉斯亦不足畏也已夫以楼居子之才而又方在壮年使其不死反身而求道以蹈焉则其所就当继六经而传奚翅凌骚驾选已乎噫天何夺我楼居子之速也楼居子既没之三年防稽太守南瑞泉子者北游而南放于平阳太守王玉溪子者迟而与之游乃出所收楼居子之集而示之瑞泉子览而叹曰惜哉其可悼也已矣哉吾不复见楼居子清庙遗音黄钟颓响犹幸得见是集焉则是亦可传也于是校而归之玉溪子玉溪子乃遂刻之而楼居子之没也始不朽矣楼居子名伦字明卿沁人玉溪子名溱字公济开人瑞泉子名大吉字元善渭人三子者同举辛未进士而瑞泉子之与楼居子者友也又自夫龆幼者也玉溪子初亦为沁水令故知楼居子者莫二子若也使其不死岂止是邪孔子曰朝闻道夕死可矣呜呼其真可惜也其真可悼也已矣瑞泉子曰予校楼居子诗得古诗四言三首五言二十首七言十又九首律诗五言十又四首七言十又一首排律五言七首絶句五言十又二首七言十又五首凡百又二首夫所谓楼居者托仙人好楼居之意以自况也故集中有仙人好楼居篇楼居子之出也初为大理评事故曰常评事集云嘉靖戊子夏六月癸亥日
　　送郡太守潞南李公考最序　　　茅　坤
　　近代以来二千石之治以最闻者大较出于材指者多而由于学问者少何者古之士务学问学问明而其出而入官者特深厚泽之根乎其心顺时适俗之逹乎其政而其所以怛然入乎民之深易世而不解者以此也后之学问既散逸而其绾印绶从吏也不三四年辄迁徙以去非急于材指相高不得以自表见众用耳则饰声众用目则饰色故两汉而下其最著者若东郡颖川南阳渤海之属徃徃以其材指之所及而埀之竹帛或以溉田书或以种树书或以击盗治狱书斯固吏治之班班可考者乃若孔氏之徒单父者流间尝按之絶无他可表见以自遗乎世而其风流文物歴千数百年而爼豆之不衰特弹琴不下堂焉耳嗟乎以此推之则圣门之所务者固在此而未始在彼也抑可见矣湖郡太守李公晋人也晋之士多慷慨自喜而公之至也方其始下车而使民相与望之温然有君子之容葢以学问而移乎风土也及其临政也他郡之以海上羽檄书驰而骚然兵革者众矣公一切摈去之独以恺悌乐只之徳与郡之吏民相搔抚而摩切殆未尝如彼南阳颍川之属求所谓可惊可愕之政者以吏民之耳与目而吏民之入而听政于公也亦若醉醇醴而神解以去而亦无所谓可惊可愕以播之于口指画之于里巷者然而无问识与不识相与呼之曰子产者众人之母也郡之学士大夫以及舆厮优之贱甚且戴白之老杖几山谷数十年不识郡庭者皆是也呜呼公非向之所谓怛然入于民之深或易数世而爼豆之不置者乎岂今之吏大都彼各务以其材指相矜而公独采孔门单父之遗以揖让其间者乎公且满三载以考最行予闻汉二千石以最闻则天子为之赐玺书黄金而表为列卿今国家故事亦间有行之者不知今之执政所上者其能不以彼而以此如予所论否而执政者其又能以予之言移而闻之天子否乎二漳氏曰李公名敏徳嘉靖庚子十鳯之一也与栗公永禄任公环皆以苏州别驾署昆山悉着循况见归震川文集三公同榜同乡其厚自树立如此岂与名鳯而实鸮者等哉呜呼盛矣
　　赠栗佥宪序
　　圣王之治天下譬如医者之治疾也茍可以治人则虽溪壑之毛蛮海之螺产于穷山絶徼鸟言卉服之域犹采而煮之而况钟乳乌喙出于中土与闾里之间者乎未闻以误医者尝杀人而概阻遗之者也予览观太祖采三代之谊错封同姓之国自临淄辽代以西涉太行云中南出汝汉长沙豫章以接蜀徼叔伯昆弟冠带之国半天下又监汉诸侯王为世世子孙患故名川大陂租赋之壤不以封不得与政事列朝请或颇疑舜为天子封象有庳使吏治其国者为象不仁也殷之防子比干周之虢叔周公旦与夫毛衞之事上古近姑不论即汉刘徳歆向父子唐李徳裕宋赵鼎汝愚之徒其出入将相书之史册者厯厯可覩予故间读魏陈思王所为求自试表每于今累欷而泣也然按国家以来深惩博谋世世无恙中叶以后则又稍变诸王辅导官属亦不许转徙妃嫔以下暨县主之子系支庶并不得通籍朝署窃谓同姓骨肉至亲之臣也假令诸辅导官属与戚畹之子系支庶有如汉周昌贾谊董仲舒邹阳枚叔王吉张敞及冯野王父子兄弟之徒出乎其间而茍以法废之何异产之中土闾里间者活人之材卒因误医者尝杀人而槩阻遗之也乎且自古以来记籍所载同姓之国为患者唯汉为甚汉之患在诸侯强大擅山煮海得自置官属治租赋为孽非由辅导官属得转徙与戚畹子系支庶入奉朝请然也又孰意迩来诸王国间以骄不奉法有司不能制或由诸官属与戚畹之家左右无状使变今之制中外一体令如谊吉邹枚之属为参乘舆出入苑其间安知不如向时涕泣而诤且死于其职者予故数发愤思欲效万一之议于主上特未会便今予观上党栗公慷慨多大畧有古豪儁者风每自许使遭际汉武皇帝当举茂才异等可为将相使絶国者予壮而察之似亦无异斯非世之所慕钟乳乌喙之材乎顾由母夫人为桂平县主举进士第坐国家故事出守城州已而累二十年今始疏为陜西佥事人士或幸公迟而获用而予独怜公之才异等恐犹不及尽用于时也虽然西北频多虏冦吾乡总督曽公方草河套之议公脱能展素所蓄抱为拓土河朔圣天子方防士如转圜集议如流水安知无讼功者出而建议于时务増损故事于以尽公之才者乎其有与无不可必惟公慎自朂以俟吾知钟乳乌喙之必不遗于世也
　　送乔太常序　　　　　　　　　李梦阳
　　元年春天子肇祀天地既合羣神于南郊乃复遣使祠天下名山大川暨古帝王宗室王墓告始也书曰望于山川徧于羣神是也自山以西其镇曰霍渎曰河海曰西海帝曰娲曰汤宗室王曰晋曰代曰沈则吾友太常少卿乔君徃侍祠建节行葢道井陉泝太行南并蒲坂反于太原北抵鴈门云中歴数月乃还徃反葢数十千里按祀典王祀四望天子始践位祀之廵狩至其方则又祀之故公羊曰天子有方望之事至汉宣帝令使者持节侍祠于是近臣始摄天子祀事而匦帛载御祝与百神抗礼矣祀之义有三一曰尊神二曰尚贤三曰展亲夫晋代沈所谓文之昭也娲汤古之神圣人也河海霍望也于是时将天子精意能靡所弗享非太常所有事邪太常掌百神之祀素行无丑于神明又晋之山川所生也夫三者备矣非太常享而孰享邪是故孔子曰我祭则受福言有本也山西连年凶赤野千里黍稷不植牲牢羵百神之典将有所不给今天子践始遣俊臣徃修禋事如是而复雨晹愆期甘泽弗降神曰失职贤曰助慝亲曰悖徳夫山川鬼神岂若是极乎子行矣予于是望之矣
　　国朝
　　张子潜诗序　　　　　　　　　陈廷敬
　　余年弱冠在翰林是时故司冦东谷白公在位以耆儒长徳賔接后进研鑚文学余抠衣捧手侍公相见促数公每称吾邦邑之贤以相淬砺余葢始知阳城有诗人张子潜其人云公尝语佘子潜初困阨鬻豆腐于市中无书籍笔扎从邻人借得书流观掩巻不更寻诵若夙生所记手画心温精魂奔防当其得意茅店孤灯蚁轮马磨蹢躅行吟瓮牗堵墙歌声出金石市儿俗子莫不烘笑已而又言老人爱其门前芝草鹿麋田之句故别字之曰麋田后五年余休沐而归求观其诗如登海估之舶如入五都之市珠玑犀贝无有不具姑以其所为业推而喻之如玉和之露而澹防圆洁也如兰肴珍馔齐和华错而气馨色腴昆山之脯圃之葅让其濡润丰美也迨求其人而迢乎辽乎不可即也后二十年余余倦游而归子潜担簦负笈见余于樊川之上而诗愈益工葢不以余之离流世故思杂风尘而犹谓其可比于知言之数也乃子潜归而经渉旬月袖其新诗盈巻自名曰喜见吟者过以眎余余受简疾读分隂移晷膝席絮语叹其法备味永芳外惠中有如曩昔至所云喜见者非他人则余也夫余也何足以当之徃者曹郎郑君见黄公棃洲而悦之名其集曰寒村见黄藁自叙陈后山年三十有一见黄豫州尽弃其学而学焉寒村子见梨洲亦年三十有一遂以见黄自名其集黄公遗老宿儒唱道于浙东寒村子之以名其文也非直以其文之谓也余白首废学而子潜亦华颠穷老方负其隽辞丽句以见余为喜诚出而交游天下之士如黄公其人者见其所未见其所为喜当益有进焉虽然余嘉其志不以为媿而乐道之为喜见吟序
　　五经稿第一集自序　　　　　　范鄗鼎
　　越千年招雕虫夫説恺北仆呼缮那以过日用旁分许有石一説视张王季庄同予为赤驳之濯贝不亲之载从家严受毛诗安祈有暇对灵威丈人十七日天承之文玉蓝石钟山二通频娑鲜乏先生父征辟公号朱昂裴休并肆予质多耶遂及甲申泽中有火朱利草茁印度晦逸羣修青改计予爱予寳之四淬妃回氐长离丽农其所在之外有平泉七十枝斯三夜之火不变不晏不雅明年乙酉入秋闱或亡天棓大黄参小橹□弧不归手无俚意乌人嘻鬼嘻黄帝之岳斋身焉问子乙而史甲之越犬吠吼黄雀母捉之不律薄蹏心贯行分蜡摧瞑如是七易无条祝余万年君子相载福之资至辛卯秋虑无不重乔注于丁宁得耳呦呦丑臸臸云尔时一日増我三千公而箧中积脍世川气浮光□霵莫豸盱衡树立人县土炭乃缇薃薄遽脂公车铜人鐡距皇克相羊于烟楮之纳被暨金门赋罢自以三箧出之著作郎百乌不常以魏武洛阳乎天下文章跳上狮子头耳我人白衣斯须昭昭畧畧若而出竒当是居尸乡北山千百皆字不能不至吴山此集出比屠苏此海之表宜辨其为酒也草也屋也冠也服匿之蛇愿世眼目墙上幸也
　　唐宋间列国録序　　　　　　　衞　蒿
　　唐宋之间朱子所谓无统之世也国各有史虽梁唐晋汉周为大国然不容特以势言而不折之以义也自宋祖命薛居正作五代史而欧阳公又私为之葢有不满于薛史者乎惟不为韩□眼立传为阙如而侃然论冯道之为人实足系千秋名敎然亦以五代称犹有势之见存焉迨司马公奉命修资治通鉴摘取一国之号以纪年以为便于记事耳然既非大统终难系属纲目出于甲子下分注列国之年义綦精哉而不无可折者朱温贼也当时晋岐淮南西川犹称天祐天复温为友珪所杀此与安史皆见屠于其子者何异况国亦随亡此岂足据诸国之上而接唐统者乎且南唐固非唐裔不得比于汉之昭烈隐帝遇害世祖绍统无正于此者而以郭周继汉挤北汉于刘鋹孟防之间不防晦千古之大义乎纲目凡例谓大国纪年小国纪元未免徒据其一时之势而以宋受周禅为介介耳蒿不敏辄敢以五代之説为有宋作史之误而非百世不易之定论也今但名之曰唐宋间列国而纪年以建国为先后必闽称藩于晋南唐奉周正朔贬号江南然后序晋周于宋下也庶有当乎至于纪事不过録其兴废始末及图其谱系已耳若夫其详则有本史洎通鉴纲目在未敢多赘焉或者谓自唐昭宣遣使奉册寳于温歴唐晋汉周而及乎宋其余虽建国而寳不在焉以是为相传之次第呜呼曹操之簒也而寳在魏然不得不以昭烈为正统晋之南渡也而寳在汉赵至诋晋为白板天子然不得不以正统予东晋若是者何也义也何独于唐宋间列国而淆之耶夫义之所在虽薛欧马朱之编有不可尽信者故敢附孔子窃取之义而为説如此或者又谓继恩继元皆孝和假子以伪乱真不足继汉则将应之曰唐明宗周世宗非乎且以牛易马未闻以是而抑东晋况汉之建国也前乎周及其亡也后乎周者凡再世而威其故臣也夫安得于北汉乎独少之惟其义不惟其势则土地之广人民之众葢有不足较者朱子尝曰如本朝必以并河东为正统至哉言乎而徐氏乃以当时之势度之谓六国不足以敌秦吴陈不足以敌晋隋河东不足以敌宋且引苏氏之説而明朱子语为一时问答云然于春秋之义果有当乎此蒿终不敢信薛欧马朱诸编而窃附孔子之意也
　　张同云先生闲存斋集序
　　振古文章之盛莫先于吾晋曾南丰谓二典三谟亦臯防辈人所作是已而禹贡一篇载锡元圭告成功之事当在帝舜摄政时孔子删定以冠夏书之编圣人复起无以易之矣班孟坚沟洫志备録之未敢増减一字良有以也然则陶唐虞夏之文非吾晋孰与归乎三代而下西汉之文首推史记而太史公龙门人也耕牧河山之阳本纪世家表传诸书为百代作史者楷法吾晋文章可知已先生生于晋之闻喜庭训谆切长公乡防试皆占髙魁由翰苑为部郎出守西粤之平乐迎养郡斋及载赋归来解装出其所着予得之而卒业焉不过先生余技之一痒者耳曾不足以见其才学之大凡而析义精确运笔雄矫葢不离乎吾晋之文也昔闻之以文章著者晋之著作佐郎郭景纯氏洞林苍雅方言至今不刋晋丰二公功烈烂矣而文章不少槩见岂沧桑屡变而遂失其传与抑承学者之亡也先生幼出于明少司马袁袁山先生之门与于直指诬劾之狱由是气益竒文益肆晚而应膺嵗荐自以颁白之老耻为五斗米折腰向乡里小儿辄拂衣去之其含英咀华虽不敢谓上窥姚姒之涯涘而未尝见其絶吟停披于百家六艺之编斯藁也尝我以九鼎之一脔隽永若是使尽出其所弆藏其厌饫人心而果其枵腹也可胜道哉其斯为吾晋之文章也乎






　　山西通志巻二百十四
　　钦定四库全书
　　山西通志巻二百十五
　　艺文【三十　题防　铭　箴　疏引四】
　　唐
　　张中丞传后叙　　　　　　　　韩　愈
　　元和二年四月十三日夜愈与呉郡张籍阅家中旧书得李翰所为张巡传翰以文章自名为传颇详宻然尚恨有阙者不为许逺立传又不载雷万春事首尾逺虽材若不及巡者开门纳巡位本在上授之柄而处其下无所疑忌竟与巡守死成功名城陷而虏与巡死先后异耳两家子弟材智下不能通知二父志以为巡死而逺就虏疑畏死而辞服于贼逺诚畏死何苦守尺寸之地食其所爱之肉以与贼抗而不降乎当其围守时外无蚍蜉蚁子之援所欲忠者国与主耳而贼语以国亡主灭逺见救援不至而贼来益众必以其言为信外无待而犹死守人相食且尽虽愚人亦能数日而知死处矣逺之不畏死亦明矣乌有城壊而其徒俱死独防媿耻求活虽至愚者不忍为呜呼而谓逺之贤而为之耶说者又谓逺与巡分城而守城之陷自逺所分始以此诟逺又与儿童之见无异人之将死其脏腑必有先受其病者引绳而絶之其絶必有处观者见其然从而尤之其亦不达于理矣小人之好议论不乐成人之美如是哉如巡逺之所成就如此卓卓犹不得免其他则又何说当二公之初守也宁能知人之卒不救弃城而逆遁茍此不能守虽避之他处何益及其无救而且穷也将其创残饿羸之余虽欲去必不达二公之贤其讲之精矣守一城捍天下以千百就尽之卒战百万日滋之师蔽遮江淮沮遏其势天下之不亡其谁之功也当是时弃城而图存者不可一二数擅强兵坐而观者相环也不追议此而责二公以死守亦见其自比于逆乱设淫辞而助之攻也愈常从事于汴徐二府屡道于两府间亲祭于其所谓双庙者其老人往往说巡逺时事云南霁云之乞救于贺兰也贺兰嫉巡逺之声威功绩出己上不肯出师救爱霁云之勇且壮不听其语强留之具食与乐延霁云坐霁云慷慨语曰云来时睢阳之人不食月余日矣云虽欲独食义不忍虽食且不下咽因拔所佩刀断一指血淋漓以示贺兰一坐大惊皆感激为云泣下云知贺兰终无为云出师意即驰去将出城抽矢射佛寺浮图矢着其上甎半箭曰吾归破贼必灭贺兰此矢所以志也愈贞元中过泗州船上人犹指以相语城陷贼以刃胁降巡巡不屈即牵去将斩之又降霁云云未应巡呼云曰南八男儿死耳不可为不义屈云笑曰欲将以有为也公有言云敢不死即不屈张籍曰有于嵩者少依于巡及巡起事嵩尝在围中籍大厯中于和州乌江县见嵩嵩年六十余矣以巡初得临涣县尉好学无所不读籍时尚小粗问巡逺事不能细也云巡长七尺余须髥若神尝见嵩读汉书甚久谓嵩曰未熟乎吾于书读不过三遍终身不忘因诵嵩所读书尽巻不错一字嵩惊以为巡偶熟此巻因乱抽他帙以试无不尽然嵩又取架上诸书试以问巡巡应口诵无疑嵩从巡久亦不见巡常读书也为文章操笔立书未尝起草初守睢阳时士卒仅万人城中居人户亦且数万巡因一见问姓名其后无不识者巡怒须髥辄张及城陷贼缚巡等数十人坐且将戮巡起旋其众见巡起或起或泣巡曰汝勿怖死命也众泣不能仰视巡就戮时顔色不乱阳阳如平常逺寛厚长者貌如其心与巡同年生月日后于巡呼巡为兄死时年四十九嵩贞元初死于亳宋间或传嵩有田在亳宋间武人夺而有之嵩将诣州讼理为其所杀嵩无子张籍云
　　题栁栁州集后　　　　　　　　司空图
　　金之精麤攷其声皆可辨也岂清于磬而浑于钟哉然则作者为文为诗才格亦可见岂当善于彼而不善于此耶愚观文人之为诗诗人之为文始皆繋其所尚既专则搜研愈至故能衒其功于不朽亦犹力巨而鬬者所持之器各异而皆能济胜以为勍敌也愚尝览韩吏部歌诗累百首其驱驾气势若掀雷扶电撑抉于天地之垠物状具变不得鼓舞而徇其呼吸也其次皇甫祠部文集外所作亦为遒逸非无意于深宻葢或未遑耳今于华下方得栁诗味其探搜之致亦深逺矣俾其穷而克夀抗精极思则固非琐琐者轻可拟议其优劣又尝覩杜子美祭太尉房公文李太白佛寺碑赞宏拔清厉乃其歌诗也张曲江五言沈郁亦其文笔也岂相伤哉噫后之学者褊浅片词只句不能自辨已侧目相诋訾矣痛哉因题栁集之末庶俾后之诠评者罔惑偏说以盖其全工
　　宋
　　书魏贾逵碑后　　　　　　　　欧阳修
　　右魏贾逵碑魏志逵传云逵为绛邑长为贼郭援所攻绛人与援约不害逵乃降而援欲以逵为将怒逵不肯叩头欲杀之绛人乗城呼曰负要杀我贤君宁俱死援义之遂不杀又按裴松之注引魏畧云援捕得逵怒不肯拜促斩之诸将覆防囚于壶关土窖中守者祝公道释其械而逸之与魏志不同而此碑但云为援所执临以白刃不屈而已不载绛人约援事如传所载不独逵有徳于绛人而绛人临危能与逵生死亦可谓贤矣自古碑碣称述功徳常患过实如逵与绛人徳义碑不应畧而不着颇疑陈夀作传好竒而所得非实也松之又着魏书逵年五十五而碑云五十有四亦当以碑为正嘉祐八年十一月十四日书
　　题方山李长者故居　　　　　　张商英
　　予元祐戊辰奉使河东行太原属县访方山瞻李长者像至则荒茅蔽岭数十里前后无人烟有古破殿屋三间长者堂三间村僧一名丐食于县未尝在山予于破竹经架中得长者修行决疑论四巻十元六相论一巻十二缘生论一巻梵夹如新从此遂顿悟华严宗防邑人以予知其长者也相与劝勉择集贤岭下改建今昭化院予去彼三十年有住持僧宗悟来言方山非昔日方山也松柏林木髙大盛茂不植而生皆应古记又于长者造论处发见龛台以砖石甃砌前建轩阁古迹歴然僧徒粥飰不求于外游人庶士不絶于道相公开基始悟亡先师愿得相公只字以为法门之光予曰汝持戒人也必不妄语可自记其实以传后人政和戊戌十月望日题付宗悟
　　书狄武襄事　　　　　　　　　苏　轼
　　狄武襄公者本农家子年十六时其兄素与里人失其姓名号铁罗汉者鬭于水滨至溺救之保伍方缚素公适饷田见之曰杀罗汉者我也人皆释素而缚公公曰我不逃死待我救罗汉庶几复活若决死缚我未晚也众从之公黙祝曰我若贵罗汉当苏乃举其尸出水数斗而活其后人无知者公薨其子咏谘防丧归葬西河父老为言此元祐元年十二月五日与咏同馆北客夜话及之眉山苏轼记
　　书白乐天集后　　　　　　　　苏　辙
　　元符二年夏六月予自海康再谪龙川冒大暑水陆行数千里至罗浮水益小舟益庳惕然有瘴暍之虑乃留家于山下独与幼子逺葛衫布被乗叶舟秋八月而至既至庐于城东圣夀僧舍闭门索然无以终日欲借书于居人而民家无畜书者独西邻黄氏世为儒粗有简乃得乐天文集阅之乐天少年知读佛书习禅定既涉世履忧患胸中了然照诸幻之空也故其还朝为从官小不合即舍去分司东洛优游终老盖唐世士大夫达者如乐天寡矣予方流转风浪未知所止息观其遗文中甚愧之然乐天举士不幸在牛李党中观其平生端而不倚非有附丽者也盖世有所至而不能已耳防昌之初李文饶用事乐天适已七十遂求致仕不一二年而没嗟夫文饶尚不能置一乐天于分司中耶然乐天每闲冷衰病发于咏叹辄以公卿投荒僇死不获其终者自解予亦鄙之至其闻文饶谪朱崖三絶句刻覈尤甚乐天虽陋盖不至此也且乐天死于防昌之初而文饶之窜在防昌末年此决非乐天之诗岂乐天之徒浅陋不学者附益之耶乐天之贤当为辨之圆觉经云动念息念皆归迷闷世间诸修行人不堕动念中即堕息念中矣欲两不堕必先辨真妄使真不灭则妄不起妄不起而六根之源湛如止水则未尝息念而念自静矣如此乃为真定真定既立则真慧自生定慧圆满而众善自至此诸佛心要也金刚经云应无所住而生其心既不住六尘亦不住静六尘日夜游于六根而两不相染此乐天所谓六根之源湛如止水也六祖尝告大弟子假使坐而不动除得妄起心此法同无情即能障道道须流通何以却住心心不住即流通住即被缚故五祖告牛头亦云妄念既不起真心任遍知皆所谓应无所住而生其心者也佛祖旧说符合如此而乐天八渐偈亦似见此事故书其后寄子瞻兄
　　元
　　梁公祈雨灵应记跋　　　　　　杨天泽
　　仆滥叨恩命来涖兹邑视事之初遍谒境内灵祠至超山应润庙观旧碑刻知其封额所自父老有言今侍御梁公亦尝祷雨获应惜未有纪于是归而访诸耆艾有安文美相里徳者云教谕张君唐臣已为之纪亟命工刋石于以表应润神之灵于以彰侍御公之美而又以励来者于无穷焉至元二十九年五月日
　　元遗山先生超山题名跋　　　　温仁甫
　　大徳六禩壬寅防宾前一日谒讲主摽月老人经留二宿登临覩览竒峯削壁林木丰茂东壁见遗山先生笔迹又源祠有景气清淑平泉逺树之叹先生常作词云一笑青山顶未受二毛侵于此可见贤人之心不以利名拘其身仁智乐其乐也刻诸石以纪其末
　　明
　　题郝伯常帛书后　　　　　　　宋　濂
　　霜落风髙恣所如归期回首是春初上林天子援弓缴穷海累臣有帛书中统十五年九月一日放鴈获者勿杀国信大使郝经书于真州忠勇军营新馆右郝文忠公帛书五十九字博二尺髙五寸背有陵川郝氏印方一寸文透于面可辨识葢中统元年三月辛夘欲告位定和议于宋妙简廷臣惟公最宜四月丁未授公翰林侍读学士佩金虎符充国信使以行宋相贾似道拘留仪徴不遣至元十一年六月庚申下诏伐宋问执行人之罪时公在仪徴已十五载以音问久不通乃以九月甲戌用蜡丸帛书亲繋鴈足祝之北飞十二月丙辰伯顔南征之师竟渡大江十二年二月庚午似道惧命总管段佑送公归国三月虞人始获鴈于汴梁金明池四月公至燕都而七月辛未遂卒年仅五十三尔其书中统十五年即至元十一年南北隔絶但知建元为中统也十二年正月甲申宋亡帛书为安丰教授王时中所得延祐五年春集贤学士郭贯出持淮西使节获见焉遂奏于朝勅中使取之十一月太保库楚集贤大学士李邦宁以其书上仁宗诏装潢成巻翰林集贤文臣各题识之藏诸东观而王约呉澄袁桷祭文渊李源道邓文渊虞集皆有所作矣昔苏武使匈奴匈奴诡称武死汉昭帝使使者谕云天子射上林得鴈足有帛书言武牧羝泽中武因获还此盖一时假托之辞非有事实也今当一介行使不通之际鴈乃逺离缯缴而以公书至汴其天欲显公之忠节耶防公北归故获者不以闻不然则是书之所繋岂细故也哉或谓世祖见书有四十骑留江南曾无一人如鴈之叹遂兴师伐宋皆好事傅防之谈而不知有信史在也濂修元史既录诗入公传今复书歳月先后于巻末以见鴈果传书云
　　跋帝尧碑　　　　　　　　　　归有光
　　右尧帝碑元翰林学士江淮等处宣抚副使充国信使郝经撰世传尧始封于唐即今唐山县亦无所据而汉之唐县又在定之新乐葢古地名称唐者不一而帝王世纪云尧都平阳于诗为唐国则非邢之唐山矣寰宇记云邢州尧山县有宣雾山一曰虚无山城冢记云尧登此山以望洪水而访贤人则初非封国于此寰宇志又云纳于大麓大麓在昭庆即今之钜鹿郦道元水经注尧将禅舜纳之大麓之野烈风雷雨不迷乃致以昭华之玉女县钜鹿取名焉钜鹿唐山今皆在邢州之境因以是名唐而祀尧亦不可知郝伯常独详尧所生与其封之地而此庙之建于邢者未之及岂非阙于所不知也哉伯常文章节义当时比之东坡先友吴纯甫家有陵川集今亦不存矣余爱重其文故特录之云
　　薛文清公行实录纂跋　　　　　曹于汴
　　文清夫子吾明之大儒也产于吾乡若此其甚近也然论其世而师友之者则亦鲜矣夫子学圣人而未尝不欲人之共学不学夫子是自外于圣人之学也圣人人也自外于圣是自外于人也而可乎稷竹东任公纂着夫子之行实成录将授剞劂氏公之人人欲人人学夫子也学夫子者学圣人也学圣人者人其人也志顾不伟哉吁嗟兹录出而吾乡之文清夫子接踵矣是公之大造吾乡以迨天下后世也
　　书知非语
　　绛李子命其所着曰知非语伯玉五十知非渊明亦曰觉今是而昨非顾是非何常之有由赐之所是顔闵之所非由赐之所非顔闵之所是夷惠之所是孔子之所非夷惠之所非孔子之所是君子孜孜进学月有异焉月之是非异也歳不同焉歳之是非不同也日新者日知其非也日日新者日日知非也日日知非者日日知也譬镜之照未磨时一妍媸既磨时一妍媸磨之又磨又一妍媸
　　题薛文清公像
　　文清先生临终题诗云七十六年无一事此心惟觉性天通通字未完而絶先生学问所得在此生平读书为此尚论先王之学者以此学先生者当如此
　　国朝
　　书欧阳文忠论狄青劄子后　　　魏　禧
　　予尝推古今奏议汉贾鼂错宋李忠定明王文成为第一及再读欧阳文忠奏则又未尝不反覆流连而不能已公为人正直和平遇事敢言特其措置之方天下大畧大计不能与四公比而政事之阙失人之贤不肖则知必言言必尽而其言直切而婉至反覆而不穷其移人之性情入人之深为前古奏议所未有吾则所特不满公者在论包拯狄青二事拯劾去二三司使而已居其位于形迹不无嫌疑然拯岂贪美官败人以自成者公亦当出一二言为拯回防何至谓其不知廉耻壊国家之纪法以重诋贤者而推致其罪乎至论狄青则又甚青立大功为当世名将公既多鄙夷不屑之辞而小心谨慎朝野共知公则曰今虽未见显过是隠然以其心为不可问也又曰外人谓青用心有不可知此臣所不敢决是显然以青为叵测也至采身应图防宅有火光无稽之讹言以耸动主上而又引朱泚以为证其后又因水灾并建皇嗣极言噫幸其君为仁庙耳使遇汉景宣唐肃徳则公一言杀青而有余而青灭族之祸固已不旋踵矣而其间则仍为一二防青之语操纵出入之间似乎持平而实深文巧诋以中人于深祸而自脱于小人吾则以为险狠隂猾若古小人害君子之术而又工焉者盖莫甚于此也宋武功最衰当时将帅未有贤于青者借令青功大谤兴主上危疑公为侍从尚当出力曲相保全而顾无端以启君臣之衅哉然则公皆不当言欤曰言之可也所以立言非也然则如何曰言拯也但当曰拯劾去三司使而已居其位虽非出拯初心然拯宜避嫌辞位以　白朝廷亦宜授拯他官以全其名节而已他已甚之言可无言也言青也但当曰青功大而贤甚得军心浮议沸腾虽青万无他志然不宜久掌机宻滋谗慝之口朝廷宜授青外藩以保全其功名而已他已甚之言可无言也呜呼公正直和平之君子如此等岂君子所宜出吾深惜此为公盛徳累而疑公之未必纯出于君子也公为后世所信服未有非之者吾惧夫误后世之为君子不择言而自陷于小人故特表而出之或曰宋乗五代后如郭威艺祖黄袍加身之事庸或有之公忠爱不得不言不知杯酒释兵之后将帅不能为大恶者已百有余年而顾于青之贤将为己甚之言以危之乎或又曰青武人典机宻列为大臣公恶非其故言之狼戾如此噫信斯言也则甚矣
　　跋曹月川先生遗集　　　　　　孙竒逢
  </div>
  <div class="pagination">
   <a href="山西通志_page634.html">
    上一页
   </a>
   <span>
    ...
   </span>
   <a href="山西通志_page630.html">
    630
   </a>
   <a href="山西通志_page631.html">
    631
   </a>
   <a href="山西通志_page632.html">
    632
   </a>
   <a href="山西通志_page633.html">
    633
   </a>
   <a href="山西通志_page634.html">
    634
   </a>
   <span class="current-page">
    635
   </span>
   <a href="山西通志_page636.html">
    636
   </a>
   <a href="山西通志_page637.html">
    637
   </a>
   <a href="山西通志_page638.html">
    638
   </a>
   <a href="山西通志_page639.html">
    639
   </a>
   <a href="山西通志_page640.html">
    640
   </a>
   <span>
    ...
   </span>
   <a href="山西通志_page636.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
