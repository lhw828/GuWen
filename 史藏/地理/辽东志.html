<!DOCTYPE html>
<html>
<head>
    <meta charset="UTF-8">
    <title>辽东志 - 第 1 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辽东志 - 第 1 页/共 72 页</h1>
    <div class="content">辽东志　　（明）任洛等 纂修 

　　●目录 

　　序 
　　凡例 
　　辽东河东地方总图 
　　辽东河西地方总图 
　　辽东都司治卫山川地理图 
　　广寜山川地理图 
　　广寜右屯卫山川地理图 
　　义州山川地理图 
　　广寜左中屯卫山川地理图 
　　寜远卫山川地理图 
　　广寜前屯卫山川地理图 
　　开原山川地理图 
　　开原控带外夷山川图 
　　铁岭卫山川地理图 
　　沈阳中卫山川地理图 
　　海州卫山川地理图 
　　盖州卫山川地理图 
　　复州卫山川地理图 
　　金州卫山川地理图 
　　卷一 
　　卷二 
　　卷三 
　　卷四 
　　卷五 
　　卷六 
　　卷七 
　　卷八 
　　卷九 
　　后序 
　　解题 
　　辽东志校勘记 

　　●序 

　　校印辽东志叙 
　　重刊辽东志书序 
　　辽东志书序 
　　辽东志目录序 

　　○校印辽东志叙 

　　明史艺文志地理类著录毕恭辽东志九卷李辅重修辽东志十二卷按本书卷首正统八年辽东都指挥司佥事毕恭始修辽东志并为之序其后虽经续修而大体未改此即明史著录之九卷本也嘉靖四十四年巡按御史李辅取辽东志重修之厘成六卷改题曰全辽志修明史者考之未核犹用旧名六卷各分上下故谓为十二卷非于全辽志之外别有所谓十二卷本辽东志也清修四库全书不收辽东志存目内亦未著录然清初实有传本康熙二十三年奉天府尹董秉忠初纂盛京通志其凡例有辽东旧志草本舛谬尤多之语奉天府丞提督学政张鼎彝序云旧有辽东志兵燹之余无复蠹简兹检盛京通志于襄平故城下云辽阳城西北隅今定辽左右后三卫治又于辽阳东岳庙下云旧名垂兴寺皆不注所出而辽东志皆有此文其它类此者不下数百事盖董张诸氏修志时本以辽东志为蓝本又取他书增益之复讳所出故一则曰旧志草本一则曰无复蠹简一若世无此书之传本者其用心亦良苦矣高士奇扈从东巡日录谓辽左旧志有古铁岭城在银州东南五百里地接高丽洪武初即彼地为卫寻徙于此兹检辽东志亦有此文所称辽左旧志即辽东志也当修四库全书时范氏天一阁尚藏此书独遗而不采稻叶君山先生谓其所记间涉建州旧事馆臣惧触忌讳而然其说是也天一阁藏书多已散佚明刊之辽东志未必尚存日本大路道三 【玄鉴】 藏有此书后归前田利为侯爵 【字松云】 之尊经阁以余所知并世恐无第二本此当于明末流入者也往余于大连图书馆得见抄本盖自侯爵藏本迻录侯爵又于大正元年用铅活字覆印并倩君山先生为撰解题而本书即据此两本详校付印者也按日本翻刻辽东志例言云本书原本往往纰缪然无异版可校今以二十一史及全辽志反复勘正之又云第一卷第五十七叶缺以无别本可补据全辽志补之盖全辽志即辽东志之重修本凡辽东志之所阙略讹误悉可依据全辽志补正之其中异同颇多孰是孰非必参稽诸书而后定高君韵涛许君逵九为撰校记钩稽颇细又君山先生所撰解题考证精博虽中土之老师宿儒亦不能过皆取以附书后便考览焉辽阳金毓黻识 

　　○重刊辽东志书序 

　　志纪也纪其事以为鉴史之流也天下之有志犹国之有史国有史而褒贬劝惩之法明天下有志而得失鉴戒之义彰其信今而传后一也虽谓志为史可矣邑有邑志卫有卫志郡有郡志省有省志合邑为郡合郡为省合省为天下而卫附焉缺其一则天下无全文矣辽地为京师左臂西拱神州北连胡寇东邻朝鲜统卫二十有五二州介焉甲兵之所聚也夷夏之所交也实畿辅之要防山海之雄服也唐宋以来为辽金之窟穴我皇明抚而有之列军卫置防守屹然为巨镇矣夫夷虏杂处则漫漶不可稽矣军卫分布则涣散不可一矣非稽之于志则孰征而信之况夫山川异制风土异宜民性不同政因俗革天下皆然莫之概也故于疆域形胜之分险要阨塞之处民情风土之宜学校人才之辨政赋物产之差兵革士马之用将欲究其始终察其盛衰验其淳漓审其登耗观其强弱以知其成败得失之故孰从而考之又孰信而传之哉故非志焉莫之可稽也辽地旧有志坏而不修者有年矣巡抚都御史西溪任公谋于巡按御史驼村史君曰辽志之不传久矣以皇朝一统舆图之盛顾使文献不存典故不彰而考证无据得非政之阙者乎盍图以志之论既合以告镇守少监王乐山总兵马恒斋议亦佥同维时东岩徐君北郭刘君初亭程君旅寓于辽乃礼而请之得成稿若干卷属苑马冯子太仆李子吕子分守参议高子分巡佥宪张子参校之踰月而志成俾都司刘大章陈善徐府刻而传之卿时有朝鲜之役适覩其事诸君以序见属予阅之喟然曰嗟夫诸君子之于政可谓能识其大者矣予尝过山海阅边城登医闾至襄平抵于鸭绿纵观千山之胜乃窃叹曰美哉山河之固襟带险阻真四塞之区也非躬历目覩之何以见一统之盛乎谓不出户庭而知天下事者非诚然也将访其故实而考之皆曰鲜有存者夫以密迩京师之地而乃使文献不全可乎今使闾巷都邑之中聚里师乡校而羣之质以数十里之所传闻者已不能得其要况于远者乎其近者且如此苟质以数十年之所传闻已不能得其要况于久者乎至求之童孺小民之所流布学士故老之所诵说十已遗其二三日复一日人复一人承谬袭讹转相传播而欲其不诬乎古不戾于今亦已难矣非志焉其何以托诸久远以永其传哉是故观夫山川其形胜可知也观夫备守其险要可知也观夫人物其盛衰可知也观夫风俗其淳漓可知也观夫户口其登耗可知也观夫兵甲其强弱可知也观夫政迹其是非成败可知也其备诸得失鉴戒之义乎得失鉴戒之义固褒贬劝惩之法也虽谓之史焉可也诸君当政平人和之时而克举斯典其诚能识其大者矣是皆可书而可传也永其传者其尚有赖于后之人乎莅兹土者尚鉴兹哉尚鉴兹哉赐进士及第翰林院修撰校录累朝御制文集诸书同修会典宋史经筵官晋安龚用卿书 

　　辽在今为东北重镇凡历代沿革山川封守贡赋土产风俗人物载于前志者甚详盖国朝永乐中遣使搜辑遗稿前掌都司事左府都督佥事汝南王祥继都指挥毕恭未成版刻也第当时成此非出一手损益不能无望后人分守辽阳副总戎广阳韩公斌久有志未果会监察御史新河陈公宽奉命出按兹土议既克协乃命属草于辽产致政大尹邵君奎校详于吏属自在州守陈君垲准今一统志凡例重加檃括编次繁者删之缺者补之讹者正之如风俗形势旧合为一今析为二人物流寓不着所自今录加详以公署冠分司监苑卫所而关梁递驿在所不遗比科目节义于武弁人材以皆出自军卫外徼如朝鲜女直今虽不内属以昔多辽地亦仍旧附录以传编既成适予以使事道辽二公请序重刊所自惟辽地负山枕海自帝舜以属营州迄今已三千七百余年其间或为郡县或为藩镇因革不同大率多归僭据沦夷狄间能资以控御而皆不若我朝经制为详盖其地虽北邻朔漠而辽海三万沈阳铁岭四卫之统于开原者足遏其冲南枕沧溟而金复海盖旅顺诸军联属海滨者足严守望东西倚鸭绿长城为固而广宁辽阳各屯重兵以镇压之复以锦义宁远前屯五卫西翼广宁增辽阳东山诸堡以扼东建虑事无统理则临以重臣镇以中贵监以御史分以藩臬畜牧供亿各有司存罚当罪而赏当功皆前古所未悉者今烽堠星联首发尾应使西北诸胡不敢纵牧东方琛贽联络道涂民得安稼穑饮食以乐生送死其大者风俗以教化移易人材资学校作成易所谓设险守国书所谓有备无患诗所谓遐不作人在辽皆有之顾纪载之书乃因循简略而莫之改作岂足以昭我国家疆理化成度越千古而传信天下后世哉宜二公于此有不能自已也夫事有实则书史职也庸序以嘉二公之志有成且用以告来者弘治元年戊申冬十月既望赐进士及第奉议大夫右春坊右庶子兼翰林院侍讲经筵官同修国史宁都董越序 

　　○辽东志书序 

　　圣朝肇造区宇抚御万方武以戡祸乱文以兴太平车书一统薄海内外罔不臣服重译来朝者万国粤自开辟以来未有盛于今日也窃尝稽诸方册辽东之地故汉襄平郡也当元季时有元平章刘益高家奴分据是方洪武初上遣使谕以天时人事益等于是奉表来归上复遣使诏谕益等授职有差设卫治于盖州洪武四年以都指挥使马云叶旺率兵渡海自金州而抵辽阳设定辽都卫既而分设定辽左等五卫并东宁卫金复盖海四卫于沿边已而改设都指挥使司而统属之招降纳附开拓疆宇复于辽北分设沈阳铁岭三万辽海四卫于开原等处西抵山海分设广宁及左右中卫义州宁远广宁左右中前后五屯卫于沿边星分棊布塞冲据险且守且耕东踰鸭绿而控朝鲜西接山海而拱京畿南跨溟渤而连青冀北越辽河而亘沙漠又东北至奴儿干涉海有吉列迷诸种部落东邻建州海西野人女直并兀良哈三卫永乐初相率来归入觐太宗文皇帝嘉其向化之诚乃因其地分设卫所若干以其酋长统率之听其种牧飞放畋猎俾各安其生咸属统内是辽东乃东北之雄藩实国家之重镇爰自永乐中上遣使谕本司纂修图志乃即钦承上命以国朝削平叛乱之由创治之制建置沿革分野疆域城池里至山川形胜坊郭屯堡烽堠土产贡赋户口学校军卫廨宇铺舍坛场寺观桥道驿程宦迹人物杂志诗文谨集进呈惟稿是存斯集乃国朝之盛典藩维之伟绩可秘乎哉用寿诸梓以永其传使凡来者皆知皇朝普天率土之广大而因有所采摭云 
　　正统八年龙集癸亥仲夏五月既望昭勇将军辽东都指挥佥事东鲁毕恭书 

　　○辽东志目录序 

　　序曰夫古今沿革不同疆域名称或异法得备书王公设险以守其国故形胜次之广谷大川异势人居其中异俗故山川风俗次之职方氏辨九州岛之国使同贳利故物产次之废兴之迹殷鉴或存故以宫室陵墓古迹终焉志地理 
　　辨方正位是乃建置城池以安之公署以治之学校以教之王政所为次也监苑列乎其中详军政也关梁以济坊以表驿传以通坛壝祠庙以祀幽明之义备矣志建置 
　　建置式备君子攸芋于是饬武备则士马有籍简练有法防守有方于是谨边略其法峻其情通杂用经权威德覃被于是理财赋则征敛有艺出纳有司于是平徭役则劳逸有节贫富有则赡养备矣志兵食 
　　兵食既足教化式崇敬天而重时隆德而上齿始于尊君终于邦好生人之教明矣志典礼 
　　出政令树声教其必由人乎爵命以驭其贵使命以驭其专职官以驭其分名宦也者纪德政扬名实也志官师 
　　德政行人士淑矣以儒术显以将材录以方译用至如济美象贤立功立言殉名殉节又各以其汇表之旁及寓贤细及方伎仙释无遗人矣志人物 
　　文献不足夏商无征故诸睿制鸿篇各附见所指其余有系于兹土者别为类以该之示有征也志艺文 
　　夫本志备矣又为杂志外志何杂志者三志之杂述也辽之先沦于诸胡据于草窃攻击战守或得或失疆域之限代有不同故不能统述之也杂而述之其有足征乎祥异天道亦以杂言者随其时代而杂见焉尔外志者诸夷之边辽者也在夷狄而志之何也安攘之计不可废也志其古今沿革知其险夷也志其卫所居处知其强弱也志其驿传知其向道也志其贡物知其咸宾之诚也王者无外也辽志终矣 

　　●凡例 

　　一今志一以旧志为准惟加增定一统志所载者俱收入尊制书也 
　　一旧志分地各自为类今志分类各载其地综合伦比便稽阅也 
　　一旧志属物比类靡有统纪今提其纲为志九而以其目系之 
　　一今志纲举目列序在其中详见目录序 
　　一辽阳虽都司会治而广宁抚镇弭节士马独盛实与辽阳分东西河而治次则开原控扼北虏独当一面故今志俱表以白书异于诸卫 
　　一地理建置析而为二者疆境风物与凡地之所有为地理其创立规模经画制度则为建置云 
　　一士马赋役事体所系甚大故标总分析独加详云 
　　一辽东操法他处未见如烧荒之类皆边政之大者故今志备录 
　　一典礼教化所系旧阙今增入之其诸未详以俟考求 
　　一官师志志其在官者大者书其名氏爵里小者不能悉纪存其官善者特书别为名宦亦有不必特书者附见其名下世近而方仕者虽善不敢书俟论定也 
　　一人物志志其在乡者仕者以资为次贤者以行为次及封荫荣恩宠也及流寓方伎仙释尽乎人也 
　　一乡贤以行为次名宦不分者以其官次之耳 
　　一凡圣制序记杂述各以其所指附之取其要切其余泛及地方时事者别为艺文志 
　　一杂志外志以其关涉辽事故取之一史有与夺抑扬志不纯用史法故篇中或为论见之 
　　一引用诸书 
　　大明一统志　　文献通考　　五经 
　　大明会典　　　诸司职掌　　史记 
　　大明律　　　　资治通鉴　　周礼 
　　皇明政要　　　氏族大全　　纲目 
　　大明官制　　　列女传　　　汉书 
　　史略　　　　　三国志　　　晋书 
　　左传　　　　　南北史　　　唐书 
　　宋书　　　　　辽史　　　　金志 
　　元志　　　　　图册　　　　武经总要 
　　一修志名氏 
　　正统八年始修 
　　汝南王祥 【左府都督佥事掌都司事】 
　　东鲁毕恭 【辽东都指择佥事掌司事】 
　　弘治元年修定 
</div>
    <div class="pagination">
<span class="current-page">1</span><a href="辽东志_page2.html">2</a><a href="辽东志_page3.html">3</a><a href="辽东志_page4.html">4</a><a href="辽东志_page5.html">5</a><a href="辽东志_page6.html">6</a><span>...</span><a href="辽东志_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
