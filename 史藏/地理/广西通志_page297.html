<!DOCTYPE html>
<html>
 <head>
  <meta charset="utf-8"/>
  <title>
   广西通志 - 第 297 页/共 315 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   广西通志 - 第 297 页/共 315 页
  </h1>
  <div class="content">
   上嘉念之起用巡抚粤西正已率属力清积请汰虚糜之马裁添设之兵预防要害简练精鋭皆切中机宜又请重兵控御交南増梧州防御常萃良将劲卒于省防以资驱防虽充国金城之议伯纪江淮之画无以复过尤加意文治培育人才特疏补行乡试至于遏滇中归师之假道以免供亿民困用苏茍利于国不顾其身茍利于民不屈于势郝公真其人哉卒之日五岭以南莫不痛悼凡所设施至今赖之王公之为广西提学也三藩甫定兵戈余喘士学未修公首倡建桂平梧浔各郡邑学舍又请于巡抚郝公建华掌书院檄取通省髙才生诣院读书给以廪饩而粤西荒僻獞猺杂处公令与民一体就试使知弦诵礼义焉先是甲寅之变三桂煽乱迫胁绅士其守正者多逃窜山谷公防知其人悉给匾额以旌异之抢攘之后文物废缺公力为丕变凡遇祭祀迎送诸生冠带跄济皆如礼法教化以兴猗与美矣若髙公以明经起家当戊申之嵗土寇彭竒破容城潜入藤县古道村袭岑邑公以儒服率众御击贼乃遁三桂叛逆公又建防草檄练兵保境馘斩贼魁岑溪两经蹂躏而晏然安堵公有力焉梧属既被寇掠流离尾公请于巡抚麻公查赎难民皆得完聚筮仕桂林府学教授干戈甫息文事荒芜公多方劝课郝公王公建华掌书院公实赞成之为请月给膏火时时至书院讲课士气益盛其试于布政使之裒然举首者皆公所造士也后歴陞至两浙江南都转运使事具乡贤録中兹特载其荦荦大节与郝王二公相助为理有功粤西者如此呜呼地无逺近时无险易位无大小惟材贤足以济而垂功名于不朽若三公者不其信欤彼踵唐宋之陋见以毒雾烟瘴为畏途以外任卑官为舍诿于一无可为者覩三公之所成就亦可以慨然兴也已粤之人以三公之徳乎我也既时祭之又愿勒于金石以告来者走京师徴文于勷勷熟闻三公之遗烈乃大书以慰其人时方伯李述斋先生复修葺其祠三公之所为不朽者日星之与丽而山岳之与髙继继承承爼豆于粤虽石有时而泐吾知其祀不废也
　　王氏三烈祠记　　　　　　　　程　镳祠建于康熈辛卯春表烈女也庚申夏顿谷王氏遇寇燹避于宴石岩聚族而居凭险以守六月晦盗亟攻之蚁附而登飞矢锥沙利刄抉石势如狂兕突穷山厓上人大临守御者皆哭王氏亥娘竹姑酉娘出诀所亲呼天呼父母相继坠厓有声如雷天酸然雨羣盗趋睨之虩虩然惊于是苐掠其谷帛鸡豚以去顿谷民知其事者至今尚能言之知县程镳闻而嘉之曰是真能取义捐生不畏强御者矣曩者剧盗跳梁探丸走铤官军莫敢谁何三烈女絶裾下投百丈之崖捷如飞鸟使盗之凶锋狂焰一时销铄勇哉生而娟秀殁也流芳直与青陵台黄绢祠比烈己人夀无百年彼偷生瞬息者或凄为冷风或荡为寒烟莫不沙虫并化草木同腐耳孰有如三烈女毅然以死死而不亡须眉其媿矣哉迄于今春烟寒食秋风暮云春秋禋祀行将与山之髙川之深俱永矣爰建祠于南流江濵宴石岩下以为三烈女栖神之所其祠前枕清流后倚翠麓飞泉挂壁石梁卧波朝暮足舟车之游风月据江山之胜登斯岩也谒斯祠也当必有慷慨欷歔徘徊不忍去者
　　緑珠祠记　　　　　　　　　　程　镳铜台既废金谷初开近接兰亭之游逺慕柏梁之宴宛雒衣冠之地孟津歌舞之场当时海上竒珍多归卫尉寰中丽质尽属齐奴緑珠则兰香未嫁碧玊初笄丝布罢缝珍珠待聘美人天上响玊佩之双清少女风前度香尘而无迹如意以瑚作屑步障以锦绣成围已极豪侈何堪销铄袁大受之妆台玊容寂寞苏小鸾之画阁粉黛飘零佳人南国续河女之歌主君东市继夏侯之色青春代谢白首同归逺游万里空啼蜀道之鹃少别千年不返辽城之鹤重访緑杨古渡来寻黄叶孤村问桃叶于江津吊莫愁于湖畔一双鸦髻难寻云雨之踪百尺寒泉永覆铅华之水礼魂兮春兰秋菊荒凉圣女之祠懐古兮白月清风冷落香心之寺石笾瓦豆留彤史之褒罗袖玊钗匪冶容之诲谁言妾媵雅善风流似此防娟允宜禋祀不羡霓羽佳人系罗衣于环上应同色丝少女题锦字于碑前铭曰緑罗之山珠江之水千秋万古山辉川媚
　　平乐府重建三贤祠记　　　　　陈希芳凡物之成而不毁者虽以观游览胜之末犹且爱其名而善继焉矧夫先贤灵宇懐馨袭芬忠义足感人心而风流所示足辉映殊域者乎平乐三贤祠祀宋龙图学士范公祖禹寳文学士邹忠公浩工部侍郎胡忠简公铨祠旧在龙兴观东久废明嘉靖丙戌邹忠公十五世孙輗官右参朱轓行部搜佚剔遗为重建祠于鳯凰山麓左参政祝君銮为记载于平乐旧志矣夫美迹之易湮官其土而阘茸弃者无论即有勤勉为政之心补偏救敝顾往往于兹独后务焉谓非于民有实禆也岂知纲维世宇顽防懦立风教所闗当先务之为急乎嵗壬子希芳承乏守乐川凡于政理之敷施事事秉大中丞公训迪虽惧庸陋弗承而莫敢或后维兹三贤祠宇废不即复斯亦政之阙如也今得奉大中丞公命而修补之爰度吉地于城内分司街构木聚陶选日授工不数月而祠落成继自今有修勿坠庶防春秋禋祀尚贤有典三公之灵实凭矣岂惟髙楹飞甍收一亭一阁之胜哉展也君子徳音不已三贤谅迹直心言出谴从后先一辙而偶然寄躅之地仪型爼豆夫且弗谖休光与昭潭仙岭并峙也若居官而能被徳于兹土则恵心之孚美名不世其泽润而山仰者又当何如耶其亦可以风世也耶用不辞芜鄙而记修举之颠末
　　修节烈卜氏墓记　　　　　　　谢锡侯去城南三里许曰万丈坡节烈卜氏之墓宅于是竹树丛侵樵牧践踏墓倾为坪而将忘其所址孝防厐子骧重为公事也造宰室而告焉乃募工斩伐篑土而封其垄镌石以表之事竣晨往祭拜墓下且与居民约去卜氏之墓傍而樵牧者罚无赦明日厐进而谢曰卜孺人遗事父老犹能言之未防而贞骨芳塜将与荒烟蔓草同尽今君以碑以封墓乃巍然是卜孺人未始有墓墓于是乎始虽然君盍一言以裕诸后予曰世之居显要擅威福气髙趾輙自诩为须眉男子衣冠丈夫一旦临大难决大疑利害横胸是非违心呢呢喁喁若妾妇焉嗟乎衣冠须眉中岂少巾帼哉闻卜氏之慷慨骂贼捐躯全节则亦可愧矣若夫卜氏之墓灭而幸存子之恵也后之君子涖斯土者防而理之则一坏千载岂惟卜氏受赐
　　太平府远景楼记　　　　　　　髙不矜楼即府治大门久为兵火断烂惟基尚存嵗丙午郡守马当时正午当草昧经营之后谋及州县诸属因其基而崇大之于时栋楹既立梁桷板槛瓦砖之属除治亦渐垂成矣忽左迁以去厥工遂罢是冬十月予承乏兹土初困于水土之不习既病于簿书之繁剧越七月余不遑他务而兹楼之工未竟时有风雨飘揺之惧夫前之人能举之而后之人不能终之是非有志者之耻与因复慨然谋诸阖属鸠工庀材者踊跃趋赴倍甚昔时两阅月而楼成自堂上坐而观之初无足异也从旁仰视有若奋起在霄汉间者盖以太郡城垣即山也府治尤居山之极巅楼距城闉仅咫尺叠石层垒其势益峻凭眺其上望甚逺城外江洄江外山绕千峰万壑灿然近列几簟亦足乐矣遂以逺景顔之忽忆及苏文忠公眉州逺景楼记怅然自失为其近于袭也将更之既旬日复恍然曰凡物之有防于心者古今人不相谋也彼之命是名也自眉州得之余之命是名也乃自太平得之各名所见非强为同也亦何必故为异也哉且吾亦正乐其同焉耳夫文忠之记为美其风俗之醇古与其太守之贤良而作也兹郡虽僻逺而俗尚朴茂庶其近之余即迂拙无为倘后之来守斯土者登髙望逺释去国懐乡之悲效先忧后乐之志相率而为贤师帅将与史所载循良之绩辉映后先又何眉州之足云遂仍之因勒石以记
　　八桂堂记　　　　　　　　　　耿鳞竒非有瑰竒幽渺之观俯山川云物之胜势而轩构所垂风流辉映之愈久而不替者岂惟以其名哉名者实之賔也夫亦以其人与其政矣桂林府治八桂堂者考旧志始自宋绍圣时鄱阳程公节安抚来粤政成修隙野治芜原筑圃为堂顔曰八桂时则尚有流桂泉知鱼阁洎熙春台诸景今观李彦弼所纪一时賔从之喧咽人物之丰繁犹可想见其盛云八桂之名实肇于此至明成化中郑阳罗公用诚守桂日因郡署之倾圮而兴筑焉工役既竣植桂树于东西两阶建额于后堂盖八桂之迁徙者屡矣然命名则故袭而弗替也鳞竒自
　　今上御极之四年被
　　命佐郡思恩六年谬膺荐承乏夫桂林为岭西首郡皇上甚重其选鳞竒以何人得忝斯任念
　　君恩之重思报称之难夙夜氷兢勉修职业幸无陨越状庭庑之不治则小葺之而八桂之堂固日憩息于斯矣夫桂于西粤引衡湘而控交广邮所经络绎而不絶峒谿之猺市郭杂处之民殊习而异理守者恒汲汲乎案牍狱讼之繁而承接指使之不暇也以余遭际
　　清时伏覩
　　圣天子宁民求莫之盛心风行草偃无逺不肃大法小防官守无失时和物丰宵小不作抚芳枝之封植揽秋光之献爽凡燕闲于斯堂者诚乐其安而有以鸣其豫矣宁敢玩物丧志而为是惓惓卉木乎夫志称罗公修举政事有古良二千石风彦弼作记亦盛推程公能达夫先忧后乐之诚且以桂比于甘棠之憩则是二公之为此固非流连光景耽玩物华者余亦岂敢冒乎名而遂忘其实欤将饬躬以自励鉴物以垂箴俾夫登是堂者临民出政之余后之视今毋若今之视昔企踵前人而若失也其可哉或曰桂林多桂物土宜而布之顺其性不以违其生乃堂之所以植于桂也是説也亦足通政本焉并记之
　　梧桐书屋记　　　　　　　　　张　钺余至桂林之明年于勤徳堂西偏构屋三楹有梧桐一本髙数十尺防可广亩司署移建于明嘉靖间而树先于署盖二百年物矣桂林太守钱君野堂书其额曰梧桐书屋而主人日坐其中治文书接賔客谘询利因革所宜不遑暇逸事粗毕随手取架上书读之所谓开卷有益直与古人晤对不逺遇晴牕天朗或小雨新凉洒然命简夜则一灯荧荧匣剑囊琴摩挲而已有时露坐桐间静念生平服官中外竭其心力不觉嵗月之既深而六十之年已至矣卜子夏曰百工居肆以成其事君子学以致其道盖耳目心思尝聚于此而后可以责其事与学之成然则余之朝而暮暮而夜周旋于一室之中所以尽吾分而报
　　主知者未敢为外人道也若夫微云河汉心境空明然后可以应万事而无遗古之人借物以相资盖不少也岂独梧桐也哉
　　韩泉记　　　　　　　　　　　髙熊徴文公书舍成将秋尝夕而散步明月在天山空树静四望如画水声防防然而独峻岭悬崖无从取汲久而乐之已而叹曰清溪在望而取汲无从岂非憾乎翼日乃与门人罗印义黄琼杨楚生杨尔恒斩刈蓬蒿将取于前溪狭径陡削及溪而已倦倦少憩始旋步于书舍之左得小溪荆棘芜翳莫见其源予曰辟之尔恒披而取道芟草至泉少焉荆棘开而嘉禾植芜翳去而细流响涤之滮如视之涟如听之潺如濯之清如掬而烹之香如甘如而去书舍无逺也不逮息而及明日遂取以尝佥曰是泉之在此迩矣昔人之处此众且久矣无有得之者今一旦而得之以祭虽无竒然非文公之赐不及此请名之曰韩泉乃为颂曰文公书舍负围面溪水声潺潺取汲惟迟匪伊迟之山陡而峻路絶而﨑溪虽在前至水已疲有溪难得犹之无溪以兹慨叹胡然图之书舍之左细流似瑳荆蓁丛秽莫得其所予曰辟之众皆云可茑萝恶木蚁穴蜾臝刈之修之拔之抽之既涤流之又洁澄之丛秽既尽逝者如斯微公之锡何以获兹清泉洌兮北流括兮嗟前之人胡弗得兮沦漪涟漪美且甘兮当其未治郁然荒兮今惟治之抑若芳兮濯兮湘兮以秋尝兮或烹或煮莫不臧兮颂以纪之俾无疆兮
　　游温泉池记　　　　　　　　　王　权白石之岩有芽峰焉蔚然深秀一渠如练潺潺而下者温泉池也泉奚以温或曰此地脉之蕴隆也或曰山川郁结之气流而溢者也是二説者庶防近之然博物如朱紫阳其于鲁城南犹以为或然而未定也丙申客于青云馆距池八里夏四月诸子请与偕游穉子亦随其后相与登冈脊涉野田逾山麓麓皆石石下四室岩岩齿齿厥乳丁丁厥泉泠泠欲穷其余蝙蝠厯乱不能前也返而登崖班荆列坐俄而声从地出镗镗然而噌吰若函胡清越枹止而响腾焉竦然而听之人曰此击石鼓者也此击石钟者也游于池池草缤纷炎气若烝浮烟欲动试其泉息如殱磺之而热愈则愈热浴之而身心快焉以此知泉温者地为之亦人为之也于时而丝者竹者采透瘦者指顾而谈地理者相对乐甚日之夕矣咏歌而归歌曰池水如沸兮其流汤汤濯缨冠兮胜彼沧浪洗吾心兮洁吾足长啸一声兮暮山緑归去来兮沂泉之浴又奚慕兮绣岭之渎
　　游勾漏洞后记　　　　　　　　安九埏余署北流半载耳食勾漏之胜未暇一往解组后亦未能即办游山事越明年春风日晴和乃约同志四五人驱马出城东北行数里皆平原蔓草忽羣峰峭起环拱合抱逺而望之苍翠欲滴同游者指谓此勾漏山也道傍废祠中塑大士像左伏魔而以葛真人配其右余谓同游者曰兹山以稚川得名葛宜専祠不宜神佛同居令寻山者无所景仰众唯唯由祠右北行半里许石岩髙敞中可坐百余人碑或立或仆诗文亦有苔藓剥落不可辨识者左掖为寳圭洞深杳邃秘秉炬而入石牀丹灶故迹犹存经一小石门鱼贯而入临石崖深丈许凿石仅可承履援手而下地尽平沙水浸浸欲出飞蝠往来钟乳着人衣尽湿前行有水若方塘深莫测无筏不可渡遂返止乎石室之上客曰兹洞大槩睹矣白沙之胜为十洞称首吾子能复游乎余踊跃而起扶笻履乱石丰草间寻径得达洞门髙悬山腰攀蹑而上入洞凡歴数洞每一洞尽有石罅匍伏而过则又一洞天离竒光怪百态万状诚有如十记所云者出洞更询他洞无有知者复返乎石室坐而行酒客因问余曰勾漏之境佳乎曰然曰佳何在曰在山客曰然则吾子何为游洞余曰洞之幽深离竒入而后知之山之氤氲明秀不必入而始知之也且夫入名园观竒葩异卉听鸟语虫声然使秉烛而游孰与夫暖日和风足以畅人雅懐哉故夫知山之佳者知洞矣客唯唯又问抱朴采炼丹砂之事信有之乎余曰此昔人有托之言也少伯遯迹五湖留侯辟谷从赤松逰皆所谓见防而作不俟终日当晋之世中原多故衣冠士夫鲜有能自全者洪故逺求勾漏托为丹砂此亦留侯辟谷之意耳余尝谓晋有陶潜人髙其隠不知洪亦晋之隐君子而非方士丹客之流也客曰然则学仙飞升之説无乃妄耶余曰书固有之他洪求为勾漏令而卒于罗浮此亦足证其诬矣客曰吾子之言甚辩请浮一大白余受而卒饮驱马看山色而返
　　湘山胜境图记　　　　　　　曹云路
　　湘山为楚南胜景寂照祖师禅林也寺中开士命画工备画江山之胜且硎于梓俾游观者览焉余援笔以记之曰环我桂林万峰竒矗千岩崒嵂而独于桂林象郡中郁然森秀者湘山也其荡漾澄清潆洄曲折潋灔抹西子之容涟漪濯素娥之縠者湘江也其渊如镜纡缅如带袅然双鳬之凌烟矫然一龙之披雾者罗江也其波光涌月潭影涵空春夏则緑芜涨岸秋冬则红蓼浮汀者灌水也诸水环绕临江独亘迤而蜿蜒者为湘城距城西二里许别辟一洞天金碧辉映铃铎钟磬声闻十里者即湘寺也寺侧有忠孝碑隂即明御史先伯曽祖心洛公祠前有世大夫坊即先髙曽故第逺眺诸山有三峰对峙倚空卓立晴霭没髻烟黛横眉曰三华山有一巘亭立如僧入定学达磨面壁状曰圣禅山中突一山跏趺而坐如现大光明蔵曰圣佛岭旁耸一冈类鉢鱼相覆时有昙云结盖其顶曰鉢盂山寺左则栁山翠绕如屏罗列如障其突兀处有亭俯瞰湘水如一钩新月倒悬曰寸月亭寺右石如盘峭壁峻削倒影寒潭其奥折处有阁卷舒岚气曰卷烟阁阁外涧水潺湲一清沁有亭临于涧上曰濯缨亭寺中两壁或台或榭或亭或池或筑为桃李谿或创为聨璧馆为诸荐绅家别墅其四围或庵或室或建为大悲阁或敞为罗汉堂或构为天台院净土院雨华林协天宫映水堂选佛场种种名刹为众阇黎兰若其中有大雄殿最上有布金楼后有浮屠峥嵘卓立嵌空玲珑四角碍日七级摩穹曰妙明塔即寂照祖师真身处登临者从磴道入蹑其巅湘源八景尽括目中恍惚此身如在天半俯视河山平如一掌相谓袈裟片地奚羡只树园哉塔畔飞来石嵯峨盘踞孤云往来如窥色相石上岩名转身入岩深数丈中有巨人迹或曰此佛迹也岩上有泉其深防处往往见潜龙焉名龙藏泉又有石髓泉法华泉洗鉢泉味香且冽气冷以清虽曹溪一派不是过矣更有石塔一座题曰古塔乃祖师当年修行旧迹石塔东北循岭而上半里许有云归庵锁白云于翠微随清风而来去再上里余有慈慧庵竹迳排云林隂绕壑更上二三里有狮子岩呀然成谷吐茹烟霞谷口松涛震撼恍闻狮子吼声凡来游者直从大梦呼觉是则湘山之大观也惜乎僻处西陲髙贤名士来游者稀即游者未必为山水知音间有一二知音者赋诗留韵对境留连离境皆成虚幻每取湘山图以归然图能写山水之形不能曲尽山水之奥甚矣有图不可以无记也余是以记之使天下未游者阅之不劳远蹑而湘山胜槩了然心目中即已游者阅之不禁神往犹忆旧曽游处也
　　游覆釡山记　　　　　　　　　曹一湛覆釡山去州城西八十里无量主人修真处也以形似覆釡故名余庄居长乐北望若咫尺间每思登览其胜以时多戒不暇理此丙寅仲秋黄花吐防新雁篆空悠然起鸾鹤之想亟命僮束装偕二三子往西行三里许过岩泉泉出石罅莹晶可爱又数里羣峰对峙中夹小涧渹然有声若雷又如铁骑突出刀鎗戛击响振林谷盖大石磊磊卧涧中水不得直下则跃舞飞鸣与山争胜人行其间如履仄径委蛇盘回曲折仰视白日跳而西东古木苍藤含烟凝雾出门不半日已与尘世悬殊矣十余里至枫木岭同行者有倦色少憩石上对瞰哪咤白云诸峰摩霄插云森如列防覆釡峩然其中宛若老衲面壁俯睨山下邨落稻畦林屋伏倚浅坞馌妇牧子往来绿畴间恍如画图于时颓阳挂林乱蝉噪树落霞与轻霭相薄山中晚景更复快人心目遂从岭西下止山庄宿焉越晨步出定光寺由山麓循小溪以行约六七里曰灵家山过此则岌嶪陡絶伛偻而前寸寸焉如弱夫之挽劲弩山半有水帘数叠挂于石壁垂若越女浣纱霏若良工削玊夫飞泉瀑布春夏间在在有之兹更竒于秋也经数里至苦炼庵四山环障左右两涧瀜滙于前庵后崇防翻青叠翠蜒蜿飞舞如苍虬行天而百灵景从亦胜地也度石桥穿竹径庵僧延客廊下既坐山风飒然而至衣薄不能胜初上山着暑衫尚汗出沾袂相间不十里何寒燠之异乃尔少焉云缕缕生崖下飞布榱楹返观此身如坐海岛中乃不克前遂留于庵晨兴凭牕风竹敲翠烟树含红鸟啼猿啸山籁水潺皆若梵呗意颇冷之饭罢披云而上逺望石磴如梯悬倚山畔空翠滴衣青霭满目每经其处皆竹石清流可坐可濯予与二三子坐幽篁下取石钻火酌泉为茗落叶萧萧金风飚飚秋山之容惨澹而寂寥而予之懐凄然兴怆浩然逍遥然后知兹山之行贵乎秋也于是褰裳奋武屡登屡息凡数十至一天门石镌白云洞天字笔力遒劲复经数盘两石巉峭一径中虚若排闼然为二天门得太守顾璘诗于石壁下读竟庵僧来迎时正午相与登白云庵整衣谒无量主人过未凂僧为导南折百余步夹道古树髙五六尺大仅一围而枝榦屈曲婆娑如盖相佛尝曝袈裟于上予意万物待阳而舒兹山隂寒特甚故若此衲子借以神其説耳路稍下石脊若梁广才盈尺长亘数丈左右皆深壑曰定心桥至此心悸目能定则真神定矣前岩削立如壁举步石不受履微风至摇摇欲坠导者以手垂援乃登立崖下视攀者如猱缘者如鼯伏者如蝙蝠山之嶻防乃至此复臂引杖扶趦趄度圣水岩岩石如屋仅容数人中有台今圯云佛尝演经于此水从岩出注于石盆澄澈如镜予盥颒清寒透骨缘岩斗折而西不百武悬崖万仭不可着足伏而窥之毛发耸然昔东野登阁尚称脚脚踏坠魂今足未蹑而魂已先坠矣僧云此舍身崖予谓昔佛不从此舍身而乃驻锡湘山耶然逾顶必经此险予甚难之乃命儇疾者先度予闭听壹视匍匐而寸进之自笑不复为人态矣凡人能行托于足兹则席石以腹寄力于手而足无容焉嗟乎世无章子厚此崖徒虚千古既登顶观主人趺坐飞锡处石痕俨然尝闻踏石成泥此一证也凡山以草木胜而覆釜童然一山无尺防寸菁环山一石圆若苍璧赤若丹砂云霞烟雨晓夕万变诚湘南之杰出者也袁中郎云华山表里纯骨天水烟雪杂然缀壁为古今伟观惜兹山限于僻壤不获与名山争竒海内亦物之有遇有不遇也或者曰斯造化之秘而不欲彰欤然天下之物体同而显晦异者岂独兹山也哉予纵目四顾渺焉无极苍梧九疑隐隐云际黄华白寳诸山攒簇伏地悉如培塿湘洮罗灌众水萦络引绳曳练合而东流徘徊久之心旷神怡潇然忘返时日落半规朱光返耀西山化碧万峰尽紫二三子促归复下至白云夜宿方丈啓牕玩之大月点空满天皆青火色旷览数百里外第山髙风劲不克久待遂寝晓起看云在絶壑下白净如绵奔腾若浪大地作琉璃海吾辈踞山之巅飘然物外更疑身在青霄上也顾二三子曰兹游岂易获哉吾尝念得志之士上之出入庙廊次亦不失民牧而牵情得失之故奔走利禄之途曽不得一放懐于烟云山水间而烟云之变幻山水之幽奥惟遗逸不偶之人兼而有之故子长之文得山川而益竒是知嶙峋雄伟之处天所以资才人而宕其心胸抒其穷愁者也使予获奉毛檄安能偕二三子优游俛仰于其间哉二三子领此竒峰夹壑之秀归而发为文章异日采风者徴而献之于
　　廷始叹深有得于升髙眺逺之益也二三子曰诺请记之
　　铜鼓记　　　　　　　　　　　金　鉷
　　圣天子御宇之八年春粤西北流县农民获铜鼓一完好无剥蚀翡翠丹砂古色斑驳非人间所宜私寳者敬进
　　阙下防
　　恩加赉耕民懽呼称谢是年秋浔江铜鼓滩之下衔波齧浪有隐隐欲跃者渔人纠众力举之铿然又一铜鼓也舁以来告谛眎审量髙广轻重文理色泽虽皆不逮所献而宏壮之模缜密之文緑沈之色要非秦汉以下物也权之得一千六百五十一两絜之髙一尺六寸而稍缩面径二尺六寸有竒周三其径腰微束仅六尺九寸余底如其面而空面有蟾蜍叠踞大小各六重之为数十二意取律吕相生而应十二月盈虚之象与中边圆纹亦十二道疎密相间内皆细文不一其状旁有两耳如环用以舁通体完整不缺不窳似有呵防之者按旧志载伏波将军南征交阯舟载骆越二铜鼓跃入八桂江中后有得之者旋失去殆神物通灵抑隐见无常将以待有徳也吾尝闻之曰鼓鼙之声讙讙以立动动以进众君子听鼓鼙之声则思将帅之臣铜鼓之制非以作三军之气而慑百蛮之心者乎恭逢
　　圣徳光昌
　　皇威逺播从古不毛之地莫不奉正朔输贡赋铜鼓之出一嵗再见固其宜也爰慎诹度纪大畧位铜鼓于院署之右列旗纛左昭徳宣威柔逺能迩以镇边徼垂奕禩当有式凭之者岂独壮军门观已哉序
　　恭释
　　圣祖御制训饬士子文序　　　　　　　李　绂尝攷教化之行莫盛于唐虞当其时既立之司徒以敷五教又必重之以在寛之训申之以劳来匡直辅翼自得而且振徳之词何其旁皇周浃谆谆乎畧不惮烦至于如是盖教民之道出于圣谟则其理不易加之天语则其势易行也康熈四十二年我
　　圣祖皇帝亲制训饬士子文勒在学宫朔望宣讲士风丕变二十年于兹矣盖圣人继天立极化民成俗之意一见之唐虞者乃再见于今日广西僻壤声教讫暨视内地稍后臣绂奉
　　命来抚是邦首饬师儒勤宣
　　圣训永淳儒学教谕臣唐榦请于学臣恭加注释来请阅
　　定窃惟我
　　皇上善继善述
　　御制
　　圣谕广训颁行天下盖
　　圣以继
　　圣而又圣不自圣欲使天下臣民率由旧章以无忘圣祖之教今教谕唐榦所注虽甚肤浅不足仰窥圣训之髙深要亦
　　圣衷之所许也遂令刻行颁之多士焉
　　恭释
　　圣祖御制训饬士子文序　　　　　　　甘汝来自古神灵首出之圣作君作师所以垂教天下万世者不能无文章之事是故羲有画文有彖及典谟誓诰诸篇皆古大圣人之作书曰皇极之敷言是彝是训者于是乎在焉凡厥庶民所由是训是行以共适于荡平正直之道者恃有此具也然圣人岂能家至户説哉是故于国有学于党有庠于术有序于教有师以时其讲习而董劝之书曰工以纳言时而飏之盖其职也其不率教者乃有郊遂之移寄棘之屏甚则理之于士故又曰明于五刑以弼五教凡以惩其不率使之悉协于中而已是盖刑期无刑一皆圣人之所以教天下之具也我
　　圣祖仁皇帝以神灵首出之圣作君作师六十余年薄海内外道一风同矣犹虑士习未防于古
　　特制训饬士子文颁之学宫严义利之防示劝惩之典大
　　哉
　　王言直与羲画文彖及典谟诸书并炳日星矣广西僻处
　　遐陬古称荒服素沐
　　圣化风气渐开惟是积玩之余或狃于旧习而毁方跃冶者时复不免守土诸臣一心一意董率师儒勤宣
　　圣训不敢怠惰永淳教谕臣唐榦恭加诠释用资日夕讲贯董戒多士书成请阅将授诸梓臣惟
　　圣谟洋洋义蕴宏深章句之儒岂易窥测万一然揆诸古者时飏纳言之义亦不可谓非恪恭率职之工也今以
　　皇极敷言之彝训日往来于诸生心目间使之悚然知惧争自濯磨以求进于有猷有为有守上应家国天下之用下亦不罹于咎不犯于有司以共适于荡平正直之道大化之成其必由此矣臣职司弼教将借手以观厥成焉
　　广西通志旧序　　　　　　　　吴兴祚
　　今天子于武功吿成之后聿修文治念方舆版图周以之职方汉以登之太史若唐若宋莫不郡邑有志以备国史之采至明而裒集两京十三省之成书纂为一志名曰一统歴代既然掌故所存诚不可阙于是
　　诏礼部稽直省有通志未上者其亟以上爰及广西兴祚适忝督广东西两省有督成之责因檄诸司详加采辑而西省自罹逆乱旧志多已残毁徴求散轶实惟藩司是任乃夙夜从事且集思众寮礼聘材儁旁捜博讨由旧益新为工两月得四十卷稿成而来请订正于兴祚披阅卒业慨然而作因思从古疆域广大车书混同诚未有盛于我
　　皇清者夫唐虞至治之世所称中夏者在禹贡不逾兖冀青豫数州之境递及三代虽封建天下为千百国若今世奉文教输税粮之土则咸以荒服置之谓治以不治幅员亦仅仅矣及秦兼并列国建置郡县号能恢廓而所开庸蜀交广之区仅能通达未防复闭闗隘自守其地终不为中朝所有迨汉唐宋以降代寖逺拓然如瓯闽南越六诏金齿诸方时寻干戈久焉后定诸荒徼之域亦未尽朝觐防同置吏贡赋如他郡县终为阙然求其胞与八荒一戎衣而有天下薄海内外即罔不率廸实惟我
　　世祖章皇帝振古及今所未有也载稽明代既得天下至数十年后尚未能偃武修文蛮蜑之乡反侧时起即若广西一省杂处猺獠狑獞诸种驯服不易最后为韩襄毅王文成数公奏戡乱之绩着平成之勲要亦止以文法约束用羁縻之不能禁其絶无稍稍侵轶独我
　　朝定鼎从入版图垂三十年一方晏然迨自叛藩煽惑荼毒郡邑诸蛮不能不为所刦然一经
　　大师入境不特我赤子稽角恐后即大而安南小而至于各属土司皆能不动声色畏威服教如初非由
　　国家徳化渐摩入人至深至逺安能俾驯顽杂糅之地其柔且顺焉若此是又从古治平之神以纯亦未有过于我
　　皇清者此大一统之所以特盛于万禩也今四海秽浊既除永清大定由广西一志以测天下虽若豹窥一斑而
　　朝廷大同长治之规模实于此畧覩矣若夫盛极而有持盈之道化成而图保泰之谟是在
　　圣天子览一统志告成而勤勤于无倦者遐荒之臣庶父老且长跽扶杖而观焉爰志数言简端用附不朽







　　广西通志卷一百十七
&lt;史部,地理类,都会郡县之属,广西通志&gt;
　　钦定四库全书
　　广西通志卷一百十八
　　艺文
　　国朝
　　书
　　上简亲王书　　　　　　　　　熊飞渭康熙十九年十二月十五日敬奉王谕到职敬此敬遵查职县并无阻截河路之事其严禁私贩则奉上通行非职所敢専也职自分卑贱凡地方事宜不敢越分闻于殿下兹敬奉王谕敢畧陈之窃惟千古救荒之法惟常平仓最善者以谷贱时则贵籴谷贵时则贱粜所以杀其甚贵甚贱之势而不至于伤农伤末之患也若贱时而多粜贵时而多籴是助之长而农末交病矣今日之势兵多不得不多籴而又有乘贵势以邀厚利者此其所以益贵而不可遏也融山僻小邑累年米价颇贱今春夏石五六钱秋间倍増今则再倍矣推原其故嵗荒多用米编银既改徴米而一小邑之采买至万有余两自旧年十二月傅将军出师古坭全营食融邑之米至今春三月又自秋七月至九月加抚标左营与永寜营之兵凡七八千之众前后六七月之久皆仰给于融未尝有他邑颗粒之协济也自进师罗城则融邑协济罗城又解济庆逺中间解运栁府米谷所不待言纵在产米地方亦属有尽而况蕞尔山县又值年饥安得不腾踊数倍职前月廿八日亲身押发庆逺粮船至武阳江单骑由永乐墟回县目击墟价米石一两四钱有零获私贩客人马伏隆现米七石每石止给价银一两盖此辈素在地方兴贩每墟擡价贩尽穷民无所得食且所贩之米至府城未必即卖也有居积涌价者职奉发采买银两尚有数千两未发即已发者尚有数千石未收以军糈如此其急而令奸商乘贵势以邀厚利夺小民之食悮军国之需是利末而伤农乃大不便也方今融民大半尚在岩峒无衣无食无居八口嗷嗷无以存活职屡经宣布殿下爱民之徳意勉以大义示以至公仅能勉应目前不知将来何底若有谓融邑米多而知县遏籴者殿下但严查宻访职无所逃罪也职虽至愚不肖然叨与曲江之宴身受
　　圣朝之恩方恨不能捐糜顶踵以报称于万一而敢借采买为名以营私病民欺上罔下罪则不赦縁敬奉王谕不得不据事直陈惟垂意裁察焉谨启
　　拟代道府与安南国王书　　　　髙熊徴窃惟荒服者贡旧制原有定期要君者诛圣经毫无寛假按王之国自秦迄汉迄唐皆为郡县当女子徴侧之反旋即防诛铜柱犹在若姜公辅之贤入为宰相史册炳然五代时中国多故丁部领自称为王宋初其子丁琏入贡太祖就封之此交阯为王之始也琏后为大校黎桓所簒宋太宗曽发兵问罪祗因西北有事以致黎桓逋诛后桓亦遣使贡方物谢罪真宗即位始封为王仅三世大校李公蕴复簒之中国以蛮夷不足责因其奉贡遂用桓故事授之为王十一世子絶婿承陈日照乃有其国元初日照子光昺奉贡世祖封之其后用兵虽中国未尝得志而陈日烜亦遁走不能堪矣明洪武初日烜子日煃进贡援例得封后因黎季犛弑主自立永乐初陈天平走愬京师遣送归国季犛诱杀之中国发兵讨罪季犛伏诛交阯悉为郡县如汉唐时将二十年中间简定陈季扩之反英国公张辅三定安南嫓美伏波赫赫在人耳目茍非中官贪墨将帅寡谋误听讲和战守失策今日之交阯犹中国之郡县也王安得抚有之乎且王之祖黎利实清化府俄乐县土官巡检耳以交民不胜诛求因而首事幸获成功更值宣徳厌兵遂弃安南利随入贡正统元年王祖麟遣臣贡贺始得封王由此观之交阯岂王之故国哉正徳十一年王祖晭虐政暴征国人怨之社堂烧香官陈暠作乱莫登庸攻杀陈暠因以自立王国不入贡者二十年王祖黎寜越在草莽遣使间道入告中国兴师致讨登庸面缚道左故降安南为都统使司授登庸孙福海为使是莫氏之在安南非一日矣
　　本朝定鼎顺治十七年莫元清率先归顺仅授都统康熙二年王祖黎维禧入贡即封为王
　　朝廷之待王祖与莫元清轻重厚薄原有等差康熙六年维禧不请
　　朝命擅自兴兵夺莫元清土地莫元清奔归
　　朝廷云南两广藩王将军督抚提镇咸谓王国擅兵宜加征讨
　　皇上如天之度不忍加兵
　　特遣院臣李仙根部臣杨兆杰谕王还其土地人民王国获安事犹在耳吴三桂之乱王复驱逐元清俾其窜身泗城
　　王师防勦云南頼将军由粤西进元清与泗城土官躬先乡导不为无功苐以曽受伪命夺其原封其子莫敬光家属三百余口
　　令王安插得所敬光缢死敬睈尚在宜加抚恤已奉俞防今据王称二王三王四王之説是王安插未尝得
　　所也二十八年礼部咨问遵
　　防安揷敬睈事是
　　皇上未尝许王之尽诛灭其族属也而王必欲使莫氏无噍类极之于其所往何其量之不广耶况莫党通结人名欵行刦事迹本抚院代王题达已将泗城土官归顺土官革职
　　国家之于王国恩至渥矣今两贡之期既届本道府奉文于冬月已抵思明府原为接贡非为奏事也而王不即遣贡过河照常行事以昭恭顺而乃借言泗城田州容住莫党广南防自侵占峝村假入贡之名为求地之实令人骇异诚不知王是何心也王以为
　　朝廷果利王之贡物乎两贡并进王自计为数防何真不过太仓之一粟耳然贡物不至则有不臣之罪今王乃借贡以求地是有要君之心其为罪又可胜诛哉本道府守土边疆与王国为邻诚不忍王防要君之罪故特以书闻王其恪共臣节忠敬为心速将所贡方物照例入闗以便查騐免致后期至其奏事本章宜俟督抚示下另为申进茍必以贡物为奏事张本是以防求后非道府之所敢知惟王审察而速行之以彰恭顺之节毋自干无上之诛可也贡期已逾立竢回音不戬
　　答齐总兵书　　　　　　　　　金　鉷接教暨文武各禀初十进攻情形虽未勦灭贼巢而我兵军威稍振矣前以标弁回省面禀邓横情形按图筹画为攻围二防或可少补千虑之一兹者邓横东西南三面俱筑围墙此诚令其粮尽自毙之计但闻日落闭营门天明信炮方开夜间任贼狓猖来往此大不可按贼寨北面临河贼若无粮必于此间渡河搬运寨中之粮未尽寨外之粮复来贼何由毙虽围无益若云唇齿相依归罪于别村别寨之私卖独不思重兵压临其地尚敢无忌肆行则别村别寨有不畏之如虎唯命是从者乎此未可専咎之私卖也据仆之愚应于北河一带每夜添设巡兵三百名逐营逐夜轮班更换以均劳逸该兵若干给与号令设遇贼人渡河搬粮者即声号截杀该班营将领兵即刻防应悮者处以军法至于三面围墙之外亦应量地逺近计兵多寡分段拨兵巡了以防排墙搬运之事设有纵逸责有攸归此困围絶粮之防也查得贼寨形如品字名曰三贯外竹内塘今复备御两月益加完固初十之合攻将可谓勇兵可谓鋭抢夺炮台进逼贼寨三四次可称竭力用命矣奈贼徒躱藏墙内暗放鎗标路径窄狭官兵不能成列而进当先者受伤在后者无从措手竭蹷合攻而不能破者当实限于地势之不便耳为今之计其外层竹围须用火攻虽系青箐若多堆干柴火力既大必能焚烧其隔墙土墙虽坚若擡大炮逼近施放自可洞墙彻屋进攻之兵不必过多多实无所用力亦不必合攻合则兵力不继今查现在官兵三千四百余名土兵二千六百余名以官兵三千计算分为三班每一日一千名为一班内拨五百先从四甲尽力进攻盖因四甲寨旁有黄土小坡平衍可窥寨内若夺得此坡鎗炮叠施便于攻取而进攻之法应将制军所发挡牌三十面暨送到之十二面尽行浸湿一人扛牌一人扶把排列先行刀手鎗手错杂跟牌以进只用进步排鎗从牌隙打出然必见贼而后放鎗切不可似平日演习连环随手向空施放使贼躱过我鎗而贼鎗反出我之不意若贼寨有要炮台须将送到之定南炮极为便利専打炮台之贼不得存身则炮台之近者可夺逺者无用矣再将土兵亦分三班拨三百名令擡大炮挑干柴多带撅墙器械跟随在后遇竹便烧遇墙便拆遇栅便斫遇塘濠不能渡者一面令兵或拆墙填濠或砍竹搭桥一面擡驾大炮攻打隔塘之墙屋凡有贼寨墙孔可以放鎗伤及土兵之处官兵即将挡牌救护使土兵得以放胆用力总之不烧其竹不拆其墙不火其屋不填其塘贼有藏身之所兵无立足之地终难成功必须逐步攻打即逐步拆毁逐层攻打即逐层拆毁自然渐次逼入若能攻破四甲官兵即便驻劄其中势如破竹矣此外五百名内拨一百名带土兵一百名向六甲又拨一百名带土兵一百名向九甲遥为牵制以夺其势其余三百名令果敢将帅统率前后应援再令能员居髙瞭望若六甲九甲果可乘虚而入则举动号旗牵制之兵可进取援应之兵亦即协攻夫兵既分作三班三日轮攻一次我兵有休养之期贼徒无喘息之若贼每日如此躱藏官兵每日如此攻击不过旬日破之必矣若贼情极势穷拚命决死官兵更可并力杀贼以洗前耻此攻战寸进尺取之策也至于笔不尽意惟頼宏裁临时调剂布置得宜若止骤然竭力一攻攻不能进进则退出遂撑目以俟迁延时日师老兵疲岂计之得哉仆非泛论攻围之法乃就邓横形势再三筹画恐舍此不能破此寨且二防必须并用围则截其外援粮尽自毙固可计日而待攻则毁其巢穴躱藏无窟更可立絶其命况官兵一日进攻两日歇息贼易破而兵不劳望速用以试其可
　　论
　　山襄毅论　　　　　　　　　　熊飞渭宣徳初都督佥事山云佩征蛮将军印镇守广西帅府一郑牢者老也性鲠直敢言公进之曰世谓为将不忌贪矧广西素尚货利我亦可贪否牢曰公初到如一新洁白袍一沾汚点墨终不可渝也公曰人云土夷馈送之物茍不纳彼必疑且忿奈何牢言居官黩货则朝廷有重法乃不畏朝廷反畏蛮子耶公亦笑纳之公镇广西逾十年亷操始终不渝卒諡襄毅为名臣君子曰异哉襄毅之为此问也夫为将以仁义为本仁不妄杀义不茍取义声先路则人争归之彼多与之金帛以饱其欲者人君御将则然耳岂为将之道哉伐蜀之役王全斌以黩货获罪曹彬沈义伦以清节防褒安在其或茍也且丈夫立志砥行奚择于地粤西贪鄙然酌贪泉不易心处姑臧不能自润者又岂习尚所能移哉民情至吝天下同之闻多取而敛怨者有矣未有不取而民疑且忿者也何独于土夷而顾不然吁为此言者皆小人曲防误人耳襄毅何如人岂有义利不别白于中而待于厮养之贱决取舎哉夫志定于未事之先而政基于始事之日史称襄毅深沈有将畧用兵如神而其亷其政武臣比肩者亦不多见度当日庙堂推毂不独以将畧足以定猺獞之乱而实以亷正有以服土夷之心也夫夷情正以纳货为向背也歴稽在昔如贾琮之清平以定交阯杜暹之埋金以服突厥张奂之却餽以化西羌皆力矫前后之贪风以夺其轻朝廷之志而潜消其怨叛之源襄毅于此其知之审矣其取信于上下也素矣夫君子之嗜义也如归其于利也若将凂焉小人走利如骛见义不为何则其素志不同也矧襄毅遭遇文皇建不世之绩又当宣庙用人求治之初方昭义问以示百蛮而以货利自污吾固知襄毅不为也独是郑牢一天末老而其言断断如此使闻之者足以戒斯亦竒矣虽然世岂乏郑牢其人者茍无襄毅之志即日进百牢于前无益也呜呼此其所以为襄毅与
　　考
　　三江源流考　　　　　　　　　髙　辑粤西百川交错分合经行舎其分派总厥滙流曰漓江曰左江曰右江漓江源出兴安县海阳山九十里至县北天平石为渼潭派分西北北曰湘西曰漓离湘而为渠秦将史禄所凿灵渠也绕县西南行四十余里合鳯源水【俗名清水河】又八十里合大融江下灵川县合甘棠溪至广西省城合相思江【义寜县北七十里有义江至苏桥流分为二一西入永福达防庆一东歴铜鼔墟合南渠作陡过凉风驿合相思江入漓】下阳朔县西合荔浦【出修仁经荔浦】东合乐川【出富川经恭城】并滙于平乐府合思勤江【出富川丹霞洞合白藁江至思勤废县合浊水江至昭平上五里】下昭平县合马江【出贺县经马江废县合招贤河温汤泉】经三郡行九百八十里至梧州府与左右江合自大融江至昭平南界石立波心浪冲船面放滩牵缆下上皆险舟人估客骇目惊心惟灵渠水细苍梧浪平戒慎之心差释号滩之苦亦少息焉由梧州西南溯流三百三十里至浔州而江分城东为左江左江之源有二出安南夷界十万山经上思州流迁隆峒下思明州合交阯河【出髙楼夷州】下寜明州合龙州江【出广渊夷州经上下冻州龙州】下太平府合通利江【出镇逺州笔架山经下暎龙英养利】下新寜州合防排水【经罗阳县】至合江镇与牂牁江合者为交阯江左中之左也出云南由富州入田州境至剥塞市合泗城江下田州奉议州上林土县果化州归徳州隆安县合南流江【出思恩府经武縁】緑瓮江【出永康】至合江镇与交阯江合者为牂牁江左中之右也合流而趋南寜府合八尺江【出交阯过钦州】下永淳县合陈埠江【出钦州经灵山县入横州境】下横州合思武江【出合浦县在贵县西六十里】下贵县合横眉江【出郁林州大容山与桂平界】至浔州府东防右江者统名左江浔州城西为右江源亦有二出清水江经贵州黎平府合古州江下懐逺县合浪溪江【一出永寜州一出义寜县】下融县合带江【融城壕堑】至栁城县合龙江是为右中之右谓之融江也出贵州都匀府合环水【出思恩县】至庆逺府合小江【出天河】至栁城县合融江是为右中之左谓之龙江也合流而趋栁州府环城三面合洛清江【溯雒容永福水由南渠入相思江达漓陆由苏桥达桂林】桂【阙】　　诸水防焉下象州合红水江【源出云南入贵州夏秋红浊难饮冬春清浅难行舟经西隆那地东兰安定司忻城迁江来賔】泗庆西南诸水又防焉下武宣县合断藤水至浔州府防左江者统名右江两江合一浩瀚东倾合大隍江【从弩滩分流经武靖废州】下平南县合白沙江【通容县】防江【源出永安州经五屯所】下藤县合绣江【通岑容北郁】下梧州府合漓江是之谓三江三江既滙尽注于系龙洲出广西界合开建水【出富川经贺县开建】下封川县合罗旁水【入西寜县】下徳庆州合莲滩江【出罗定经东安】下肇庆府出端峡一由墨砚洲至九江下新防县出江门一由清岐口【出懐集经四防县】下思贤合浈江【出南雄府经始兴县韶州府清逺县】下三水县趋佛山至广州府分派入于海自浔州而上左则横州乌蛮滩右则庆逺之里龙三剑武宣之弩碧断藤皆乱石横江兴涛回漩舟师慎之浔州而下无放滩转角之险而多烟波风暴之忧若夫张帆破浪一息千里与漓江之夏潦放舟山飞树走朝辞八桂暮苍梧盖同一江行之乐已
　　辩
　　太平府志人物辩　　　　　　　髙不矜蕞尔边郡人物寥寥岂更设未久玮瑰竒行有待而兴欤夫人才生不择地矧太平髙山大川逶迤重叠所钟人文宜其英迈俊特矣乃逖稽胜国科目中乡试者较之旁郡十无一二捷南宫者歴二百余年仅得一人説者鲜不以为地气使然且今古载籍不备则诵法无资名儒大家既鲜遘止则指引无人余皆以为非确论也蜀苏氏居眉山地之僻逺与粤西同一魁天下文章事业炳烁为古今人所不能及地气不足以限人明甚若夫六经圣人之书百家之精微学者贵精不贵粗茍能使六经之义防深通上足垂世立教下可体国经野为大儒为名臣端必归之矣凡在逺方絶域百家诸编记或者有得有不得至六经如人之日用饮食有不家户诵者乎而犹以为诵法无资何异临水呼渴守粟啼饥也我
　　国家取士之法皆本前代规模诚令诸生各精研体认防趣贯彻之后取前辈大家程墨与当代名家新制或效其体裁或用其华藻理明机畅起止咸宜将见小试小利大试大利况新科如麦如滕两孝亷试墨何尝不典则秀动郡虽僻精于文者未尝无即贤师良友亦未尝无也所患者心不虚功不纯驰骛支离汩没既久而日月云迈悔之何及此科目寥寥之故也如専咎地气之薄典籍之缺与师友之无人岂不谬哉再稽名宦乡贤厥典甚重礼法施于民则祀之以死勤事则祀之以劳定国则祀之能御大灾捍大患则祀之如日月星辰人所瞻仰也如山林川谷邱陵人所取材用也非此族也不在祀典是人臣居官而入名宦在籍而入乡贤必徳着功孚民懐士爱歌咏者有同声闻者无异辞然后荐之宪司达之
　　朝廷或合食配享永千秋之爼豆在官为名宦始能在家入乡贤两者相兼而实不得离故桐乡啬夫子孙不敢迁其墓南阳信臣后代犹为立其祀至今书美之我太郡二百七十余年间抚治者不为不多而者无防盖当鼎革后典章焚燬故老无存即有功徳在民者事实无凭考稽如郡邑之邦佐何公端敏胡公左之前后两李公周公养利之叶罗王三公使非天祐善类碑碣或至断烂则姓字湮没谁得而闻之其为寥寥者一也又郡属在粤之西南接壤交夷地偏且逺其风土即较之寜浔梧栁亦甚殊别故官者皆不欲久居往往舟车未行輙屈指计归日及见其岚烟瘴雨寒暑无时日惟性命是虞药饵为縁遂弭其忧且勤之心故不克抚循其民奋兴政务其为寥寥者二也夫由中州而至越水陆之道皆安行非若闽溪峡江蜀栈之不测风土虽异倘起居不违其节未常有疾苏端明曰京都之人五日不汗皆足以殒其命安必海外瘴疠能杀人哉惟恐忧惧之心先存于中则念虑动揺或寒热骤临饮水卸衣取一时之快而不能静气以御之则为其中者必多强者弱弱者愈弱而心志衰事业生于心志者也心志衰而欲功徳着于民生荣名垂之异域得乎茍自今以往官者去其不欲久居之心起居有时饮食有节神必闲而气必定以闾阎之盛衰为吾身之盛衰将见人登上治之书必事出千年之表此何胡两公之碑所以至今凛凛也如使上负朝廷下负百姓纵得久延视息亦乡党朋友所不齿而尚欲忝然居乡贤之列吾不知其人贤不肖为何如耶虽然以此例太郡乡贤则又失之歴考郡属搢绅先生出仕者皆乡科又多未得久任迁转致显达居要路即有善政而前明自成后党援既分资格遂限观其显达者少则谁为用力以入名宦既名宦不得入则乡贤寥寥无足怪然官无大小人无贵贱当时岂无徳惠品行为乡评所脍炙上宪所荐闻者况乡贤之祠基犹存想亦歴歴有人奈兵燹以来人属隔代祠埋荒草其子孙或存或亡而有司又不能访求表彰之亦足悲矣至于节烈亦闗天地之正气纲常頼以振名教頼以扶者也自昔干戈兴学校废礼衰俗壊凡在君臣父子兄弟夫妇人伦之际有不忍言者矣况在万里遥边兼诸土之悍轶乎及观何埕之孝程氏刘氏之节踵实相继据彼坚苦贞静不必充类至尽足以振頺风激流俗而有余夫谁叹其寥落乎第忠臣义士多出于乱离髙节竒行或伏在草莽倘司教化者从而宻访潜搜得一人则坊表立于百千万人表一处则声名驰于天下后世一人不为少数人不为多要使流土重节烈其所以培植者岂浅鲜哉
  </div>
  <div class="pagination">
   <a href="广西通志_page296.html">
    上一页
   </a>
   <span>
    ...
   </span>
   <a href="广西通志_page292.html">
    292
   </a>
   <a href="广西通志_page293.html">
    293
   </a>
   <a href="广西通志_page294.html">
    294
   </a>
   <a href="广西通志_page295.html">
    295
   </a>
   <a href="广西通志_page296.html">
    296
   </a>
   <span class="current-page">
    297
   </span>
   <a href="广西通志_page298.html">
    298
   </a>
   <a href="广西通志_page299.html">
    299
   </a>
   <a href="广西通志_page300.html">
    300
   </a>
   <a href="广西通志_page301.html">
    301
   </a>
   <a href="广西通志_page302.html">
    302
   </a>
   <span>
    ...
   </span>
   <a href="广西通志_page298.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
