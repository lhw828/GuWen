<!DOCTYPE html>
<html>
<head>
    <meta charset="UTF-8">
    <title>湖广通志 - 第 365 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 365 页/共 373 页</h1>
    <div class="content">　　忠愍莱国寇公障蔽于防谪死瘴乡丧归次于公安野祭揷竹既乃芽茁竟成修林后人即其所祠之今余三百年西洛薛君友谅来令兹邑伏谒祠下顾瞻遗像与家藏本不相似命工改作竝神宇更新焉垂成而代至乃属邑士徐森成之既成将伐石为记伻图授简则相与言曰竹植物也于人为君子当其雪霜寒击万物尽凋独挺然不改其操春雷发荣迸地而出蛰焉故也今是竹出于芟夷之余非有宿植而生意勃不可遏谓造物者表公之节非邪公出在朝无所阿附小人噂必欲置之死地不知公之处死也素矣百世之下闻风起兴凛凛犹有生气彼丁谓王钦若軰虽衣寇广庭视之如泉下人终与草木俱腐而巳薛君景行先哲揭防而委灵恐其貌弗克肖其徳必有与之肖者矣夫貌表于外者也徳蕴于内者也临大节而夺遇外患而怵朝夕身亲炙之如隔宇宙尸而祝焉其颡顾不有泚哉祠成之后甲午四月竹生于楹一夲两岐瑞应图牒夫竹也植萌于肇祀之元骈产于新庙之变谓以是表公之节千万世不易吾言矣其在后之人善封植之庶无媿于公亦无负于人之望云
　　潭州大成殿记　　　　　　　　眞德秀
　　资政殿学士清源曾公以庙廊之旧作牧于星沙厚重镇俗如岳之弗摇清明鉴物如湘之不波岁及期而百度修众志服环九郡五十城帖然无事思所以驱其人于礼义之域顾瞻舎先师之位在焉撤其蔀厦敞为新宫凡二十有六楹昔之闇鬰倐焉亢爽列防之门学匾揭焉眡礼弗恊别为大门匾其上于是宫墙外内巍然焕然应图合法既又斥其赢财甓旧路复射圃起寳庆三年冬明年夏月告成州学正廸功郎钟景仁等来谂曰自侯之莅吾上也尝一新其学矣而斯独未知其意者其有待乎愿有以识之徳秀于是窃有感焉而又以自媿也故不复辞而书其事斯举也徒以儒者之官而杂浮屠之制犹思所以正之况今之世儒名而墨习者滔滔皆是其可熟视而莫之救乎推公之意使一日尽行其学于天下必将息邪距诐而杨墨贼仁义无君父之教不得骋也将必尊王黜覇而管商申韩私权智骛功利之説不得施也儒者之功必致于是而后有以为天常人纪之重非公其孰任之若夫学于斯学者亦曰审其所趋之涂谨其所择之术使粹然一出于正而巳于戏屏翳撤而虚明出岂徒斯学为然哉人之一心广大如天地清明如日月者其本体也而或弗然者物有以障之也去其障则本者复矣夫问铸金得铸人扬雄氏所善啓发也因善修之事而告之以修身之法非余所望于学者乎内外一源也精粗一致也善学者虚其心以体天下之物何往非吾进徳之地又岂独是乎哉诸君幸以为然则愿告于公而刻之公以庆元抡魁尝倍辅先帝大政令名淑徳荐绅宗之其治潭之政多可书今皆不书独书所以幸乎潭之士者
　　武冈军学奎文阁记　　　　　　文天祥
　　臣恭惟国家自龙图天章而下十有一阁是为西清防密之宇祖宗焕乎文章经纬天地圣子神孙受书藏之冈敢失坠以作镇于上都自州县及士大夫家有御书得建其所以严人心而尊君亲所系大矣都梁书阁旧在军学明伦堂后景定甲子大府寺丞臣杨巽来牧兹土相夫子庙门狭隘弗称视其阁地方丈不足改为乃议撤门为阁五间严大其事广用积余学軄臣唐日宣纲纪鸠工斩木陶埴不二市价经始于明年仲春五阅月而成民不知役湖南提刑臣王亚夫书奎文阁三字表其额金碧丹艧俨然宸章七十二峯烟云变化与轮奂相直而都梁称伟观矣自仁宗皇帝制书州县立学而泮宫遍天下时都梁犹邵阳崇宁建为军昉有学高宗皇帝宣昭文化常亲御翰墨布之方国黔山巫水衣被润色而阁附焉顾百年间因陋就简迄今始克大彰规模焜燿耳目传曰茍非其人道不虚行有所待也耶始臣巽陛辞再疏言郡风土虽民猺襍处而好礼尚义尊朝廷则一先皇亹亹开布玉音卿为朕布寛大之徳臣巽顿首奉命自莅事彰善瘅恶植之风声申以孝弟式和民则然后劝学兴礼革正道本对扬王休庶答轩墀丁宁之意若所以铺张圣使人观感动悟敬君尊上油然天性固孝忠之道而奉若临遣之一事也都梁在禹贡为荒服外至唐中世犹烦天子下铜兽符诞告威命惟我有国渗漉天泽逾三百年今则习气质厚文物兴起投牒赴岁贡寖增广虽洞窟林鹿人去其陋遣子就学咸知趋向彬彬儒风进侔中州然后知圣宋以仁化成天下大哉洋洋尽掩古昔方今主上大兴尧舜孔子之道奠丽陈教风励四方诗云倬彼云汉为章于天周王寿考遐不作人今生为宋民车同轨书同文天飞渊跃无间逺迩都梁之士必有感道懐和自奋拔于方明之世者矣臣巽以郡博士臣饶庚龙等状来愿纪厥成臣尝尚书笺奏使臣执笔扬励天朝风化之懿其奚宜辞矧是阁巍然炳然与宋无极臣附名其间万有斯年俾勿壊臣之荣也
　　遗爱亭记　　　　　　　　　　巢　谷
　　何武所至无赫赫名去而人思之此之谓遗爱夫君子循理而动理穷而止应物而作物去而复夫何赫赫名之有哉东海徐君猷以朝散郎为黄州未尝怒也而民不犯未尝察也而吏不欺终日无事啸咏而巳每岁之春与睂阳子瞻游于安国寺饮酒于竹间亭撷亭下之茶烹而食之公既去郡寺僧纪连请名子瞻名之曰遗爱时谷自蜀来客于子瞻因子瞻以见公公命谷记之谷愚朴羇旅人也何足以知公采道路之言质之于子瞻以为之记










　　湖广通志巻一百六
　　钦定四库全书
　　湖广通志巻一百七
　　艺文志
　　记
　　元
　　监利县学重建大成殿记　　　　孔思明
　　夫道之大源本乎天道统之传本乎圣人圣人设教本乎学学也者有国之大典也明人伦美教化移风俗治隆平皆道也由学以行之洪惟皇元混一海宇爰自国都迨夫郡邑靡不建学以行其道是道不可须臾离学不可一日而废也中兴属邑曰监利者古汉南华容地也旧有学与邑俱毁于宋端平之丙申复兴于圣朝至元之丙子然而殿宇卑隘不足以揭防妥灵泰定丙寅曹南进士巴延特穆尔来监是邑见而叹之遂革故以新辟隘以广礼殿翚飞堂庑翼如邦人敬服厥后物换星移雨凌风震榱頽角朽岌哉殆哉元统丙戊荆岑文应祥軄教是庠始至谒庙顾瞻惕然以为巳任咨诸监利曰政有似缓而实急者学校是也今若此将何安监利曰举百废非一日可成非一人之力可就也乃毅然捐巳俸以倡之邑之义士裒金以助之于是鸠工抡材扶颠持危监利乃朝夕躬亲督视斧斤方殷令尹李侯适至下车之始恊力賛成经之营之不逾月间殿宇鼎新黝垩丹漆状观殊胜邦人以为盛事噫天生圣人所以行道也建学立师所以阐其教也教隆道亨洋溢四海则君君臣臣父父子子岂非格致诚正以至于修齐治平也哉然学不可废功不可忘勒诸贞石以劝将来罔俾僖公专美于鲁游是门者可不勉诸监县名阿噜达斡氏文学政事二美兼故能成其事权典史杨桂与有劳焉
　　汉阳府文庙大成乐记　　　　　余　阙
　　礼乐出于天而备于人卑高以陈者礼也絪缊而化者乐也故礼者天地之大节乐者天地之大和其体极乎天蟠乎地其用行乎阴阳而通乎鬼神夫人者天地阴阳鬼神之会而礼乐者观会通以得其道者也其君臣上下宾主之有其方升降揖譲缀兆清浊之有其度礼以着节乐以为和节以别同和以合异是皆天之所畀而非人之所为也然道心天命也欲心人生也欲炽而无以治之则心牿亡矣礼乐者先王用之以迪民心而定天命者也是故朝觐会同礼乐以节郊庙享祀礼乐以成军旅宾客礼乐以治用之于天而天神格用之于人而人鬼享用之于民而民事治故习俗美而侵侮荡淫之心无自而生天下之大政岂有出于此者哉洪荒之道邈矣尧舜以还歴夏商周礼乐之用始僃而天下称为极治成康之后寖以就地至春秋而壊乱极矣汉之时礼虽略其于经而散亡者亦巳甚乐之道荡然雅颂所存具文而巳矣是故其礼大者其俗污其乐滥者其教衰天下之治所以不及三代者礼乐不足之故也皇元之兴诸事未遑即定着孔子庙祀之礼既又合天下庙祀用大成乐令虽着而吏亦鲜能应谄制春秋奠荐以鼓吹行事夫礼乐者先王以之习民使饱闻而饫见之然后入人深而成功大孔子庙者乡大夫属民敷教之地而民幸有礼可以略见先王之道而乐又不僃由吏之为政不知本末先后也汉阳府孔子庙旧亦循用俗乐河东谭君知府事乃率其同官相与出俸金作雅乐器教授余时献以其事来请宰臣是之为遣一封传作之平江数月而乐至琴瑟笛埙箎各二特钟特磬柷□鞉鼓各一箫八编钟磬一十六择诸生肄习之八月丁丑有事于学宫人声在上乐奏于下翕如纯如疾徐以度礼仪既举观者咸作而叹曰礼乐之用大哉若夫子监于四代乐取韶舞其治所先在放郑声钦若常教以迪民性夫礼乐之存有如饩羊荐于明灵永永是享是州之士相与乐谭君之政而喜民复见先王之乐也咸愿刻石祠之庙廷余为之书而使归刻焉
　　恩波桥记　　　　　　　　　　余　阙
　　湘水出零陵北至湘阴入洞庭而湘阴合山谷之水则会于城南为湖以入湘方春夏时水潦降而洞庭涨则湘水不能入湖因以汗漫为大浸州为湖南北孔道凡行者之陆出与夫乡民之有事于州者每涉湖则有风涛之虞否则又为舟人要阻之患宋之时州有邓氏妪率其田人作大堤絶湖以属之州为二木桥以跨湖水行者徳之谓之邓婆桥当徳祐末桥毁官复之迨元初旋敝州人黄仲规乃以私财命其子惟敬率众为石桥南北建石为崖中垒石为高柱布木面石其上为屋九楹覆之以与民为防易其名曰镇湘桥歴四十余年至元间覆木又敝屋且壊惟敬之弟惟贤惟徳发其币得钱万贯以告州人将卒其先之功州人乐为相之又得二万五千贯乃撤覆木施石梁更作大屋中为道左右为市肆桥广若于袤若于尺上可以任大车下可以通万斛舟饰以防绘逺而望之熌若长虹之饮湖中行者之往来与舟人之市于此者若繇康庄而覆堂奥不知有湖之阻焉夫水天下至险圣人为之舟楫以济民而舟楫须人之力人力有限而涉者之无穷也不须人而能济有无穷之利者惟桥为然夫桥之利大故其费亦大非若一舟楫之可易具非有司与大家之力不能为黄氏非有大作业大廪藏而为有司大家之事力有不足至父子相承乃克成此夫亦难能也惟徳之子天僖有才藻通经术屡领乡荐子较艺部省时得其文以置前列其擢第也抑易尔黄氏有子如此多益于人如是桥也故为记之
　　大禹庙记　　　　　　　　　　林　元
　　大徳八年冬十有一月中书省奏湖广行省言昔禹治水有功立庙于大江滨久废重建乞赐庙碑以崇明祀制曰可命翰林述其事钦惟圣朝混一海宇天下名山大川古先帝王有功德于民者莫不秩祀稽诸祭法能御大菑则祀之能捍大患则祀之书载禹能修鲧之功其治洪水非捍御菑患也欤故舜称之曰地平天成六府三事允治万世永赖时乃功则庙祀之宜也荆州之域江汉为重汉鄂之山大别为表禹乗四载随山刋木导水至于大别西则岷蜀襄沔之众流聚焉南则衡山洞庭之巨浸滙焉疎凿排决亦曰劳矣至今江浒两矶对峙顺流东注朝贡舟航浮入于淮逾于河逹于帝都此其故也曩岁世祖皇帝六龙南巡渡江次鄂驻跸于黄鹄山时大别形胜正当睿览常问诸父老曰山头石矶何名吕公对曰闻唐时有道人吕姓吹笛其上故名又问曰唐以前何名皆不能对再三问之有一对者闻诸古语云是禹功矶后人因讹传大称圣意嘉奬久之盖以拯溺平水之功黙契拯民水火之心也今上皇帝嗣承丕绪孝思祖武以鹄山乃黄屋临御之地大别夹江屏蔽为鄂汉唇齿重势皆世亲见而畱念者汉阳常拨属江北奏请仍湖广就大别庙旧基经营缔构以寄禹贡之思今告落成非常祀所可同语钦想先帝神游风马云车之所至一统阜康百神受軄足以慰在天之灵也然则公朝许树豊碑者岂徒侈金石之观而巳哉思昔先王使刘定公劳赵孟于雒汭刘子曰美哉禹功明徳逺矣微禹吾其鱼乎吾与子弁冕端委以治民临诸侯禹之力也盍亦逺续禹功而大庇禹乎今之江汉犹河洛也岳牧可无缵绪之思乎禹亦有言徳惟善政政在养民水火金木土谷惟修正徳利用厚生惟和九功惟叙九叙惟歌劝之勿壊意谓水土既平之后天下国家之治常修和而勿至于壊俾政得其叙徳可以歌而人知所劝则善也尽力千载之上垂念万世之下其用心果何如哉是心也即世祖燕翼贻谋之心也与是作迎神颂功降福之章使典礼者岁时歌而祀之以扬圣天子之嘉命
　　石首重开古穴记　　　　　　　林　元
　　皇帝即位之初元诏开江陵路三县古六穴口从本路请府邑官吏即日奉行之其应役者不集而至扶老携幼逺近聚观欢呼舞忭祝赞皇元万年无疆之休猗欤盛哉江陵荆一大郡西巫峡东洞庭北汉沔南鼎澧由江陵而下皆水乡按郡国古有九穴十三口沿江之南北以导荆水之流夏秋泛溢分杀水怒民赖以安宋以江南之力抗中原之师荆湖之费日广兵食常苦不足于是有兴事功者出而画荆南畱屯之防保民田而入官筑江隄以防水塞南北诸古穴阴寓固圉之术射小利害大谋急近功遗逺患防何善邪畚锄既兴工以万计屯田之夫不足供中役则取之民二邑之民不足则取之他邑甚而他郡皆徴焉集夫之名岁以冬十月迄春三月筑隄以夏五月迄秋八月防水终岁勤动良农废业归附以来其取几何纵令捍御有僃无虞官入之数偿民出之什一堂堂大朝梯航云集岂与此水争夫咫尺之利哉今之故址或摧而江或决而渊或潴而湖七十年间土木之工皆生民之膏血始作俑者其白丹之徒与萨题勒黙色以忠翊授石首县大徳七年五月视事六月陡决县东之陈瓮港本官急筑内之开口再筑黄金白杨之两隄隣境岌岌又增筑内院之新兴隄方完公安竹林港大溃新兴无恙保全数村自是本官究心于隄必欲脱斯民于鱼鳖之区未几委运淮饷不果明年上司合数郡大兴工役不一再岁陈瓮再决被及数邑民堕流亡官费赈给皆隄祸之九年八月本官借尹王承事集邑耆儒乡老里长经事之人于庭询其利病皆曰开穴为便塞穴为不便遂定不筑陈瓮港之请以騐其説是岁夏涝不减于常年独陈瓮导下流之浸注之洞庭而无常岁冲溃之患农亩稍収乃大合士民讲究之训力陈古穴必合疏导之利以告于府时通议大夫赵公记符江陵严明正大见义勇为下车问疾苦甚悉遂以牍上于行中书省参知政事行荆湘湖北道宣慰使司托巴拜山南山北道肃政廉访副使多尔济与二公之意尤合壁立行决私意不得投于其间是以请愈坚讲防愈熟其利害愈白受水之患地两省河南省则委江陵路治中嘉山哈雅参政湖广省则委澧州路治中李公奉政皆详明廉干通逹今昔故其申述穷极源委议论毕合请于省台闻于朝廷遂下合开六穴之令邻穴则江陵赤剥则监利石首则杨林宋穴调弦小岳与焉元年秋大熟网罟之地转而犂锄菰蒲之乡化为禾黍虽竭江汉之汤浮不足以形容惠民之圣政真太平盛观也盖尝论水之利莫详汉志治水之迹莫神禹功隄防壅塞失利致害非古意也迁史沟洫之笔有取贾谊兴利除害之説以诏来世今夫诸穴通则为利塞则为害较然明甚曩问塞穴之初未尝无陈其不利者前乎此时非陈公言之时人无主公言之人不惟不主且以巳之私挠人之公宜其有言畧见举行施闻寝罢期民有幸诸公一心同主公论利民之事逹乎上害民之革于下学道爱人承流宣化其善亦尽矣洚水天数也酸枣金隄宣房瓠子人力也疏通之论不可磨灭邀功生事毋以适然之水籍口或谓开穴之利今巳见之复民田之利谁与领此后来者愿广数公之志
　　重建岳麓书院记　　　　　　　吴　澄
　　天下四大书院二在南二在北在北者嵩阳睢阳也在南者岳鹿白鹿洞也其初聚徒授业不仰给于公养然嵩阳睢阳白鹿洞皆民间所为惟岳麓乃宋开寳之季潭守朱洞所建其议倡自彭城刘嶅而潭守成之也时则陆川主簿孙迈为之记绍兴燬于兵乾道之初郡守建安刘珙重建时则有广汉张子敬夫为之记徳祐再燬于兵大元至元二十三年学正郡人刘必大重建时则有泰训大夫朱渤为之记逮延祐甲寅垂三十年矣璅陵刘安仁来为郡别驾董儒学事睹其敝圯慨然整治木之朽者易壁之漫者圬上瓦下壁更撤而新前礼殿旁四斋左诸贤祠右百泉轩后讲堂堂之后阁曰尊经阁之后亭曰极高明悉如其旧门庑庖馆宫墙四周靡不修完善化主簿潘必大董其役朱某张厚相继为长具始末请纪岁月余谓书院之肇创重兴与今之增饰前后四刘氏道同志合岂偶然哉开寳之肇创也盖惟五代乱离之余学政不修而湖南遐逺之郡儒风未振故俾学者于是焉而读书乾道之重兴也盖惟州县庠序之教沈迷俗学而科举利诱之习鼓惑土心故俾学者于是焉而讲道是其所愿望于来学之人虽浅深不侔然皆不为无意也考于二记可见呜呼孟子以来圣学无传旷数百年之久衡岳之灵钟为异人而有周子生于湖广之道州亚孔竝顔而接曾子子思孟子不传之绪其源既开其流遂衍又百余年而有广汉张子家于潭新安朱子官于潭当张子无恙时朱子自闽来潭畱止両月相与讲论阐明千古之秘聚游岳麓同跻岳顶而后去自此之后岳麓之为书院非前之岳麓矣地以人而重也然则至元之复建也岂不以先正经始之功不可以废而莫之举也乎其不以眞儒过化之乡不可以絶而莫之续也乎别驾君之拳拳加意者亦岂徒掠美名为是哉其所愿望于诸生盖甚深也且张子之记尝言当时郡侯所愿望矣欲成就人才以传道济民也而其要曰仁呜呼仁之道本先圣之所罕言轻言之则学者或以自高自广而卒无得论语一书大示学者求仁之方而未尝直指仁之全体盖仁体之大如天之无穷而其用之行于事物无不在迩之事亲事长微而一言一动皆是也饮食居处一不谨焉非仁也步趋唯诺一不谨焉非仁也温凊定省一不谨焉非仁也应接酬酢一不谨焉非仁也凡此至近小甚易不难而明敏俊伟之士往往忽以为不足为仁不可几矣呜呼仁人心也失此则无以为人曾是熟于记诵工于辞章优于进取而足以为人乎学于书院者其尚审问于人愼思于巳明辨而笃行之哉
　　重修百泉轩记　　　　　　　　吴　澄
　　昔孟子之言道也曰若泉始逹曰源泉混混泉乎泉乎何取于泉也泉者水之初出也易八卦之中坎为水六十四卦之中有坎者十五水之在天为云为雨而在地则为泉故坎十五卦象水者十一象云者二象雨者一独下坎上艮之防水出山下其象为泉而以拟果行育徳之君子岳麓之泉山下之泉也岳麓书院在潭城之南湘水之西衡山之北固为山水絶佳之处书院之右有泉不一如雪如氷如练如鹤自西而来趋而北折而东还绕而南潴为清池四时澄澄无毫髪滓万古涓涓无须臾息屋于其间名百泉轩乂为书院絶佳之境朱子元晦张子敬夫聚众同游岳麓也昼而燕坐夜而栖宿必于是也二先生之酷爱是泉也盖非止于玩物适情而巳逝者如斯夫不舎昼夜惟知道者能言之呜呼岂凡儒俗士之所得闻哉中经兵火轩与书院俱燬至元丁亥始复旧观上距乾道丁亥二先生游处之时百二十一年矣延祐甲寅潭治中璅陵刘侯又重修之侯与余相好也余亦知侯之为人故其修是轩也余为之记
　　孝子墓记　　　　　　　　　　田　译
　　事有关于伦纪无间古今要可以兴教化励风俗则长民者尤宜究心焉此民彞所由以立也湘潭陈孝子道周之母墓着之经图旧矣按长沙志道周少孤事母至孝常日进盥及馈必拜礼无违者家贫竭力奉甘防侍膳未彻不敢退非有他故终日不离侧母亡旦暮哀毁骨立酸感葬县郭西北庐墓所常自作甃墓砖胼胝涂没日成五甓籍以仕号泣进之巳拜而退以是为常也邑人往观者日以百数无不陨涕如是歴四年而塜乃成高三丈墓成而道周继亡予尝读斯志叹其能为人所难但恨不一登其塜后除广西宪佥道经湘潭过而求之则巳为侧近豪民攘夺侵毁墓砖零落鞠为荆棘无复古迹抚之慨然曰夫孰无父母乎彼其有仁心者宜不至此噫是长民者之责也近因使道复过墓下则墓门华表扁揭巍然缭以周垣严固深无复向时樵牧踯躅于其上矣因询父老咸曰乃者知州王奉议下车之初首敦教化登御览古怜伤孝子之心亟命夺故地而复其旧禁止侵犯捐巳俸而封树表着之若是至哉使君之用心也呜呼圯废以来不知几何年今也举废典于久坠之余一新斯民之耳目不惟有以慰山壤贞孝之念即观感之间必将有油然动其良心者岂曰小补之哉
　　儒林书院记　　　　　　　　　赵长翁
　　皇元一统区宇列圣相承颂玉音下明诏崇重学校教养人材惠至渥也武冈郡僻在万山一郡三邑庙学皆称儒林乡地名城步砦自古屯兵控制嵠峒其地八十四团盘错联络延袤千里东邻荆湘南通广桂西接古徽北界大水其俗居民知书尚义皇庆二年县尹延公承直因公委经其地目击山川秀丽民俗质朴叹曰胜概若是惜未有申孝弟明教化以淑人心者言未既绥寜真良赤水图杨再成者自陈愿捐巳财创建书室招集团峝子弟立师帅之助化民成俗之万一公嘉其志申于府官敦勉劝谕克竟其事再成幼知书长好义见善明用心刚信道笃不谋利刻意儒风确乎不可拔爰筮爰卜乃经乃营正殿讲堂门壁斋庑墙垣厨甓内外完其先圣先师十哲从祀塑绘森严庙貌相称耆宿杨景清普和长老江正顺紫阳向善者张荗卿等向道慕义亦恊力焉此建学之大概也伻来请记且致词曰殿前一峰高矗云表四山如屏层环叠拱一水涟漪横练映带堂右古杏合抱数围真天造地设素王之居也而今而后儒道文风骎骎昌盛皆建学之功也呜呼昔为要荒鳞辏之地今为申天燕居之堂子矜子佩游息脩藏寇带如云歌盈耳化其民为君子士夫易其俗为礼仪廉耻乃教成之效也其可忘县尹延公承直之建立与杨再成等创制之徳乎长翁科録郡庠适逢盛举乐助嘉美敢不拜手作记因摭儒林乡名扁曰儒林书院若夫芹藻生香台莱增色樲棘化为梧槚荆榛易为杞梓雨露所润日夜所息栋梁榱桷皆为大用称儒林命名之意不无望于后之来者
　　南平楼记　　　　　　　　　　虞　集
　　昔我国家之经营四方也尝以里兵戌襄樊临制东南既围襄六年而克之遂以取宋南薄岭海莫不率服区宇旣定撤兵以息民其防镇襄阳者两万户之兵也于是其帅杨侯珪以至元五年即故山东南道节度之牙门作新楼于其上戎幕治焉姚文公名曰南平而为之记落成之日作楚人之歌以相之至于今六十有余年矣其为楼也屹然中郡而高起风雨旋薄岁久不支今万户明威将军旺扎勒图懐逺大将军杨克忠武略将军额森特穆尔葺而新之则乃改至元之六年庚辰之岁也既成以书抵江南求余记之呜呼襄在荆豫之交水陆之会自古形胜之国也世祖皇帝神武制胜之迹在焉非文公之雄文震荡悲歌慷慨殆不足以当其山川而集何足以言之哉今夫襄之为城頟頟千里北出方城渡沔水逹乎周郑晋卫之郊东出平臯彷徨乎陈蔡齐宋之野大车之彭彭驷马之洋洋攘攘纷纷为利禄而往来者尘相及而袂相接则昔者戈甲之所趋刍饷之所输也汤汤江汉之流布缕漆革木麻菽麦衣被乎东南湖海之间者则又皆昔日竭其民赋疲于奔命以自救之徒也原田畮畮十千其耦林树邑屋叅伍鳞次比隣防姻饱食以嬉燕息而歌者则皆前日深池高墉昼战夕僃不能一朝居之地也嗟夫天下之治平久矣海内一家偏方下国恃险阻以自固者悉以刬削消磨而无复遗迹况乎襄之为郡蔚为内地涵昭圣化作养生息之深厚者哉士大夫鞅掌王事之余驰驱之暇乐其风俗之淳美土力之完复于是有逸居安食之思而四方游士宾客以相先后他郡盖莫之及也而为之民者幼而壮壮而老老者以尽矣徒知其长子老孙养生送死之乐岂复知有祖宗经理艰难之功师武臣力之故哉想夫元戎当岁时之丰乐军士之休寜与其守臣宾佐吏士饮酒作乐于斯楼也凭高望逺徘佪四顾观夫人民城郭山川草木于烟云晻蔼之间道先世之功烈以诏其子孙使无忘警戒于无虞而世世保兹乐土以奉国家盛徳于无穷则自三将军始也岘山之崇檀溪之深视彼异代之士槩尽瘁于一时使遗名于后世而自托于兹者则可以一概也矣
　　清烈公庙记　　　　　　　　　黄清元
　　盖归州清烈公庙记者记庙之新作也按軄方屈原名平与楚同姓秭归人佐懐及襄以防故自沈汨罗有离骚二十五篇凡五巻传于世旧宅在今州治西偏十里江之北唐元和十五年刺史王茂元始创卜祠宋元丰三年封清烈公邦人为立庙迨至泰定初间州尹王图古勒巴哈尝修之久而挠无以妥灵将至湮废至正壬午郡长穆尔哈玛奉议始议新之出廪禄以倡助者云合既撤江忽暴涨巨章蔽中流而下募善水者致之得柏木数十大者以为梁栋小者以为榱桷门堂寝室咸资其用坚贞雄壮文理芳洁于神居甚宜民欢呼曰我侯兴土木财不伤民不扰神输鬼运阴或相之荪壁紫坛桂栋兰橑无以加也方成适湖北道佥宪耶律塔齐尔公按部闻而嘉之俾予书其事愚观屈公事君尽忠死而不二卓然立于穹壤如三仁夷齐千百载仅一二见其所述作托物以寓讽谏修词以明仁义当风雅三变之余增纲常万钧之重世所不可少也虽无上公之命祝典其可缺乎是邦山川草木储精挺秀隂阳物变发为昭明屋而主之以为凭依之所固求神之道也人臣受命天子司牧有土四境之内孰非一气所通修祀以交神明诚非异人任第昧者弗察或惠及鳏寡而于神不复致力或不务民义而邀求非望之福胥曰失之今三峡居民生理鲜少催科日有不给他宜弗恤而侯于是邦乃能不役一民百废具举可为难矣于法应书既载其年月终始复为迎送神辞各一章以遗其乡人俾歌以祀焉迎神之词曰峡之山兮虎豹藏峡之水兮蛟龙骧神陟降兮在帝傍芰荷衣兮芙蓉裳龙为宫兮贝为阙珠树白兮上明月桂醑陈兮蕙肴设怅夫君兮久离别江雨过兮生苍苔防芜香兮杜蘅开叹逝者兮无息忽秋去兮春来送神之词曰云悠悠兮下微风苹花开兮雨蒙蒙苍崖中裂兮岷江通灵之来兮如龙庖何为兮击鼓鱼何为兮在戸世湛浊兮不可语我将之兮帝所秋水上兮阶间琼筵散兮落花闲鳯凰忽兮高举芳緑树兮空山
　　马侯修学记　　　　　　　　　许善胜
　　武昌县即宋寿昌军也军籍有学燬于兵皇元混一六合始设府知府事孔遵创礼殿王侯利真仍立堂宅齐屋厥后革为县今县学即寿昌府学也无何頽敝级栋扶梁讲堂尤多剥甚大徳八年夏县令马君天敏至乃谂之逹噜噶齐马主簿孟徳成佥曰伟哉遂昉斯役文学椽宋克寛躬率其徒罔敢或怠剔蠧起旧饰圯绘新昔挠今隆昔庳今崇赤白炳明乃严乃翼经始于大徳八年冬十月大徳九年春三月落成请记于余余叨董湖广学事不敢以芜陋辞尝谓学有讲堂尊道也道莫急于人之大伦虞氏设司徒敷教周官命司徒敷典皆是物也岂借此骋枝叶之技务口説之腾为贾奇泄私之地哉嗟夫自三代以还令不知以学为政自孔孟既没师不知以道为教武昌异时为水陆争战之衡其民疲于戈矛不得一于学也方今天下泰然文治猬兴田夫野老亦驱其子弟就社师而教焉先进礼乐之风霭然场圃之间为令为师者啓其秉彞好徳之天使知有君臣父子夫妇长幼朋友之大伦而一趋于先王之正道则斯堂之立名与实副矣紫阳朱子立白鹿洞学规首以兹五者揭之堂炳如也余故因以啓其邑之人





　　湖广通志巻一百七
　　钦定四库全书
　　湖广通志巻一百八
　　艺文志
　　记
　　明
　　游东山记　　　　　　　　　杨士奇
　　洪武乙亥余客武昌隠溪蒋君始吾庐陵人年巳八十余好道家其子立恭兼治儒术能诗皆意度濶畧然深自晦匿不妄交游独与余相得也是歳三月朔余三人者携童子四五人载酒殽出游隠溪乗小肩舆予与立恭徒步天未明东行过洪山寺二里许折北穿小径可数里度松林沙涧涧水澄澈深处可浮小舟旁有盘石容坐十数人松柏竹树之隂森布蒙密时风日和畅草木之葩烂然香气拂拂袭衣禽鸟之声不一遂扫石而坐久闻鸡犬声余招立恭起东行数十步过小冈田畴平衍弥望有茅屋十数家遂造焉一叟可七十余歳素发如雪被两肩顔色腴泽饮酒者手一巻坐庭中盖齐丘化书延予两人坐一媪捧茶盌饮客牖下有书数帙立恭探得列子予得白虎通皆欲取而难于言叟识其意曰老夫无用也各懐之而出还坐石上指顾童子摘芋叶为盘载肉立恭举匏壶注酒传觞数行立恭赋七言近体诗一章予和之酒半有骑而过者余故人武昌左护衞李千戸也骇而笑不下马径驰去须臾具盛馔及一道士偕来道士岳州人刘氏遂共酌道士出太乙真人图求诗予赋古体五言一章书之立恭不作但酌酒饮道士不巳道士不能胜降跽谢过众皆大笑李出琵琶弹数曲立恭折竹窍而吹之作洞箫声隠溪歌费无隠苏武幔道士起舞蹁跹两童子拍手跳跃随其后巳而道士复揖立恭曰奈何不与道士诗立恭援笔赋数絶句语益奇遂复酌予与立恭饮多皆醉起缘涧观鱼大者三四寸小者如指余操饼饵投之翕然聚巳而往来相忘也立恭戏以小石掷之辄尽散不复出因共慨叹海鸥之事各赋七言絶诗一首道士出茶一饼众拆而嚼之余半饼遣童子遗余两人巳而夕阳距西峯仅丈许隠溪趣余还曰乐其无巳乎遂与李及道士别李以卒从二骑送立恭及余时恐晚不能入城度渊折北而西取捷径望草埠门以归中道隠溪指道旁冈麓顾予曰是吾所营乐丘处也又指道旁桃花语予曰明年防花时索我于此既归立恭曰是游宜有记属未暇也是冬隠溪卒予哭之明年寒食与立恭豫约诣墓下及期予病不果行未几予归庐陵过立恭宿别始命笔追记之未毕立恭取读恸哭予亦泣下遂罢然念蒋氏父子交好之厚具在武昌山水之游屡矣而乐无加乎此故勉而终记之手録一通遗立恭呜呼人生聚散靡常异时或相望千里之外一展读此文存没离合之感其能巳于中耶既游之明年八月戊子记
　　沔阳州重修隄防记　　　　　童承叙
　　按禹贡江出岷漾出嶓为汉汉东南流为沔皆潴于荆沔之阳荆州域也桑钦水经称沔出武都沮县东郎谷中流注汉则汉沔又异源而同流沔迳江夏云杜县夏水注之今竟陵有云杜城蔡传亦云夏出江入沔故沔江汉之沱潜云梦之沮泽也然西南皆濒江江至荆实滙众流如沅澧潇湘每溢则横溃漫衍颇清而后落其浸沔又不啻岷出者汉则歳常六七至最浊而落早故沔库湿下卤大泽重湖民出则为环堤曰垸垸且百有余区江溢则害西南汉溢则害东北合则寖及四境重以剽风剧雨之所剥长鲸巨鼍之所囓故荐饥焉自正徳丙子之戹堘埒崩阤民至今艰食乃嘉靖甲申前知州储君洵请为堤上游障之明年巡抚都御史黄公子和自滇移镇于楚问民病痏知沔歳苦浸即首举斯役而下按察副使刘公伯儒所覈于布政使徐公子积副使程公时言佥议龙渊而下凡九区为要冲请先图之命给司藏千金于沔而中分于竟陵遣断事艾君洪董其事君至复上状附以沧浪而下凡五区时知州陈君颐判官王君淳协力祗承乃遴敦事之官募执役之夫持畚挶之器储餽给之需而同知姜君玉洁至自京亦克襄焉于是指挥使洪君恩偕其僚佐亦各事事其地经画既审捄度咸作决者陻凹者坟瘠者培凡龙渊化坟牛阜竹林西流下放埠水洪玉沙濒江者为隄统万有千丈大小朱子冈子沧浪南池濒汉者为隄几万丈髙广咸视其地而诸垸之废缺民不劝而葺者又统数十区娄中而肇事翼中而告成蜿蜒隆崇如陵如阜原隰畇畇疆埸龂龂崛然诚足以捍矣明年丙戌民既举趾嘉苗盈畴夏四月江溢至于六月五月汉溢六月连溢加盈焉秋七月复溢如初沔赖以完而百谷用登老黎胥悦获者歌之担者和之嬉嬉如也融融如也诸吏民因伐石请纪以昭公徳于弗朽史氏叙曰传称以佚道使民盖以其利利之尔巳夫水土演而民用也茍滥于沴矣古者不防川以丰物也然民昏垫则乗载治之矧功约而利博劳近而施逖又所谓惠而不费者即廪人告竭征日至长民者不为之所而徒咎其慢是絶胫而驱之前难巳是役也可不谓崇本乎在诗粒我蒸民中丞有焉爰始爰谋宪副有焉周爰执事诸君有焉某不佞敢敬识之既考其成因以騐夫来者
　　三游洞记　　　　　　　　　林　俊
　　山自巫峡而东多奇势云崟烟龛雪崖而风窍如笋茁乳垂门阖而指防悬练张幄而流苏下缀如猿防攫挐神楼戸豺虎蛟鼍之穴竞妍争媚相怪险目左右接不暇黄牛五峯雄峙崖影若黄牛陵庙在焉又东峡东水益隘两石夹拱人立名捎公峡又东水渐平山亦渐乏奇胜洞隠然山隂循鸟径曲折数百武及山之颠下仄径厓险以甚偪俯瞰无底左掖一人一人扶右皆帖石侧行修绳前引后者缀捍予于巾犹足局心颤目以息不时贯歴数曲地稍平腰折百武出石下地又平穹然一洞上如覆蓬髙六余丈广优其半奇石墙立中擎三柱非圆非方上广而锐直下洞爽以旷如堂可布三十席柱之旁三空如戸聨以三奥室中右室可布四席左室可布十席上空若悬扣之钟名天钟捶其下音如鼓所谓地鼓者也旁横一石击之音若磬正徳庚午余征蓝贼道经游焉从者考击以待予疑僧候迎意防之皆繇虚发繇上皆石悬者大以圆故如钟突者方以小故如磬下杂以土故逢逢然鼓音室之背有石如牀可卧十许人西如厨东如座凡洞之石如凿如镂如穴以出水如陶室如复道如缀珠悬旒如蟠螭如刻画云鸟藻火波涛之状巧雕不能举丹青者无得而摹写彷佛之也下横一溪名下牢仅闻水声泠泠然地底又外一山如台台中如立笏繇他亦乏奇胜洞夺之矣予玩适久之留诗三章而去然其意未尝不在洞也又明年壬申东归再游坐良久室中钟鼓杂鸣入听之二仆携酒一壶肝若笋二豆而至予酌酒三啖肝嚼笋余均二吏与从而游者既去未忍别去夷彪者防佪种故野不知余犹在也手桑弓挟矢跃洞戸而出曰好妙好妙从者目之微笑余亦笑既还从者曰置之都防何如余曰夫方外而有车辙马迹之尘人知之失其性矣天秘而地私之有所谓哉先是游者白乐天兄弟元微之后是老泉三父子故号三游今惟余在焉
　　长沙府修学记　　　　　　　李　贤
　　夫兴废举坠君子为政之先务也矧学校为育贤之所贤才胥此焉出岂有后不顾前忍其废坠而不加意焉长沙湖南望郡学首风化诸邑为宪佐郡守者得不相继而成之乎吾闻是学创于元歳久不能无倾圯者有司间尝修葺然亦因陋就简而巳国朝天顺改元之六年知府钱澍以重新为已任佥宪王骥乃倡举之继而宪副卢秩巡视综理营度其间大肆改作辟地崇址增建斋房号房馔堂神库尊经阁先贤祠厨廪廨宇之堂殿门垣僵者以立腐者以坚费广而民不知工就而力不疲盖数君者俱有猷有为公而忘私汲汲期在成事初无彼此之分也即此观之则凡百废坠次第而兴举之可知矣无何是学主师席者王庄氏以干至京持简谒予求文以记一新之故予惟我朝法古为治制度周密故天下学校之广过于三代之隆然久而不替者由作兴之有其人也茍视学校之废坠畧不关心焉尚何以受一方一郡之寄乎今而数君笃意如斯可谓知所当务不负朝廷之委托矣
　　忠节祠记　　　　　　　　　罗洪先
　　论事理常诎而势常胜君子处事未尝夺于所胜而病于所诎夫君子岂不欲成天下之事哉天之废兴不可取必时之得失不可强违以其不可强违而取必者积于中则顾虑观望之衅渐生而真固迫切之诚日少固有执虽死无益之言以文其过而逃其讥皆失之于利害之较太深而是非之辨不早易素履而蹈大讳其职此也是故君子宁过于愚毋宁过于知宁正以败毋宁违以成宁决性命于万一不测之虞毋宁腼靣目以取偿于歳月不可希冀之防非昧时变也吾之是非其理固然不容解于心也不逆利钝故能成武侯之忠不必祸福故能大魏公之量然其时犹可言也屈平殒身于楚王疎斥之余令女矢志于曹氏尽絶之后生不足以图存没不足以蠲愤虽比于自经沟渎可也彼岂计夫成与败益与否哉然而君子至今诵之不辍者则又何也宋之徳祐譬之垂絶不可救药之人四方土崩非有同盟敌忾之运也万里孤臣非有殊知深结之恩也海岭播迁朝命不通非有重购严宪之诱迫也逺近送款靡沸成风非有单辞微言之谴谪也而寳庆以弹丸之地在楚徼西南之偏泰和曾公通判摄事守孤悬无援之垒当乗胜得志之敌毕命遂志与城俱亡其视国家创造之始臣主两得之秋果可同日语哉先儒之言曰死天下事易成天下事难此为不善处死者之言也虽然死而不足以成事者有矣未有能成天下之事而其身不能死者也故求成于事之可为者非难求成于事之不可为者为难死于事之必可成者非难而死于事之必不可成者为甚难也公非其人欤公名如骥字徳称举淳祐十年进士歴宜春大冶两县簿寿昌军判官转教授知进贤县改镇东制置江东安抚二司机宜文字所在俱有善政不为赫赫之名最后用吕文徳等荐擢寳庆其死事之状郡史与家之志铭稍异按朱陈黄裳所为志铭元兵将薄寳庆也公遣弟如骏归曰吾既以身许国不得顾先人宗祀矣汝其图之弟泣与别复取考功印纸题其上曰谨将节义二字结果身命一宗了却神游何处澄江明月清风澄江指泰和故里也事亟矣书舎生取义字张于壁以明其志城将陷左右请迎降公叱之登城投澬江死郡人义而殓厝之明年建炎改元太学生上书叙公功超五官赠敷文阁待制諡忠愍而郡志所云驱家口七人同死澬江铭乃不载又二年弟如龙归榇与夫人钟葬而遗其死地岂志铭亦少畧耶公死宋故元不为祠治丁巳巡抚御史曾公昻檄郡守马公自然具奏下巡抚都御史沈公晖议戊午合祀参政贺公祠中春秋行事着为令而分守杨公逢春署之曰忠节昭其实也嘉靖甲申邑人刘公魁判寳庆増祭田若干亩戊午抚苗参政游公震徳问俗敦典谓无记无以垂逺而郡守郭公学书政先风教彰徳劝来将事恐后复请于分守李公万实谓洪先为公郡人宜知其详使来请记余考公家传九世祖安强以进士提举湖南因直谏坐废终身而七世孙望宏歴守常雄两郡尝为刑部谳囚执奏下诏狱得论救不死子汴为给事中有声于时数论事下狱坐废于湖南九世孙翀竟以劾冢宰死杖下公之风教亦何逺哉宜郭公汲汲于兹祀也祠故在郡东门外洪武初特祀贺公贺名兴隆长沙人曽从总制胡海克寳庆擒元将唐隆以功授寳庆指挥同知防元左丞周文贵复寳庆贺与力战死中乡髙皇闻而悼之赠行省参知政事而褒死之词拟之巡逺荣光昭囘堂庑有秩独公死异代莫详其故爰次第始末用补郡史之阙予尝悲夫规计后利者多忽持身之正谊而髙谈达节者轻决维纪之大闲因为记而寓私慨焉呜呼后之馈奠祠下者闻二公死事低囘向慕必且得其不容解于心者而无复感于时势之变将于是非利害之际其亦尚有辨焉
　　迁复宁逺县儒学记　　　　　罗洪先
　　宁逺学旧在县治前稍西自国初至嘉靖未之有徙徙郭之东自前令周谅始周用术者言文事不振气有隆替徙之十年卒不騐佥以为过计愿复其旧请之兵宪陈君仕贤暨判府周君子恭王君宗尹力赞甚决而令未有任之者丁未秋八月永新刘孔愚来为令闻而叹曰政有大于是者乎遂捐俸若干倡之而富民与诸生有力者相率助役凡四阅月功告成自礼殿讲堂斋庐庖寝棹楔之制位序书器奠献之具莫不完好歳时祭飨法饮聚诵视旧有加而公帑不病于是教谕张竹训导赵豪等颂令之功以为能厚望于诸生也则遣学生姚世南走千里请记于余并问其所以为学者余惟自古建国辨方正位测景騐时而后即事盖慎之也矧学校出贤才司政教以布泽于天下而可忽哉虽其说或近于形家而所谓趋吉避凶者稍有可信固古之所不废矣虽然学复其旧诸君子之用心得矣诸生处于是学也其惟记诵词章资进取以振文事乎抑进于是而亦有所当复者乎姑以学舎譬当其东徙至劳且费矣其屡谋而不决者盖亦有所惜而不忍弃也幸而复于今矣其始也亦必博咨询审废举较利害辨从违而后决乎其继也亦必从之以垣墉大之以基本通之以戸牖深之以堂奥华之以丹雘而后足乎其后也亦必程其课业行其礼度厚其廪饩纵其游息而后安乎若是者岂不惜其劳与费哉真知旧之不可不复则亦为之而巳矣由是观之不有所弃者必不能有所为不有所入者必不能有所乐此一事为然也而况吾之一心备万物而通四海孟子所谓广居正位大道是也独不思其旧而复之乎今之居学校者可知矣问其记诵则曰此古诵之旧而书则三代之遗训也问其词章亦曰此古敷奏之旧而言则羣圣之折衷也问其进取亦曰此古登庸之旧而位则九徳之咸事也问其心之所惜则近世之所歆羡而驰逐者呜呼天之所以与我与国家所以养士者果何谓而止于是乎惟其所惜者止于近世之所歆羡而驰逐也故其夙夜矻矻苦其思而疾其力者祗不过计佣直耳持佣直以仰于人其尚有广居正位大道之可乐乎此不有翻然舎置而决裂于从违之间必欲与圣贤同归而不忍戕伐其身者则亦莫能自拔而复其旧也巳吾心之广居正位大道者何也以太极为垣墉以立诚为基本以知几为戸牖以神应为堂奥以笃实光辉为丹雘患不得其门而入耳诚得之矣发而为视听言动之则感而为君臣父子夫妇长幼朋友之伦遇而为富贵贫贱患难之节推而为天地日月四时神之变着而为易诗春秋礼乐之教是吾与圣贤之所同也人道毕矣故不必黜记诵也而凡书之所载皆可闻吾之所未闻不必削辞章也而凡言之所及皆可发吾之所未发不必絶进取也而凡位之所在皆可行吾之所欲行穷而在下学即其政也达而在上政即其学也是岂特弃东徙而复旧学之安也乎是学也不假人力而自足不待歳月而有成不离常行而即在亦曰为之而巳矣此非余之狂言也濓溪之常言也其言曰圣可学乎曰无欲此求复之门也其始入也必于世之歆羡而驰逐者大有所弃而后能乎不弃于彼必不能入于此此其所以为要也得其门无不至矣濓溪固舂陵之产而宁逺之国故也文献足矣足则征征则信诸生尚何让乎安知今之复旧学者非其兆也余取益于周王两君方以无欲自励而刘君又余乡人之有志者故因诸生请记而即以是论他日有言舂陵之士以濓溪之学鸣者则诸君子用心其效矣乎
　　武昌府学重修记　　　　　　李东阳
　　武昌旧有学在府治东南北直布政司盖自宋庆厯建学时巳有之而重建于国朝正统间久寖頽敝今天子嗣位之初湖广左布政使张公公实莅政于兹间以月朔偕藩臬诸公谒庙至学感而言曰夫学舎至此吾辈之责也谋于巡抚都御史郑公巡按御史史公请新之乃发官帑得赢赀若干两曰此足吾用借民之有力者若干辈曰此任吾役又简其官属之贤者数人曰此办吾事刻日就役撤明伦堂之旧而新之为间五其崇三丈直前为棹楔题曰礼义其后建小台名曰望鲁台后为一堂名曰仰髙堂左右四斋为间皆三而两翼各增其一东斋之后广学官之廨曰履素西斋之后为斋沐之所曰清白又西为会馔之堂又西为号房房八聨以间计者百四十惟孔子庙规制宏伟不敢轻议兴革乃饰其垣楹增堂之髙数寸前有池楯其四旁又前有防门为扉六其东为神厨西为神库又于大门之外为堂曰聚徳又南为方桥三中为神道左右为通衢经始于治已酉之冬暨庚戌之秋而成其始则林石山积工徒鱼贯旁午交错莫知所定既其成也金碧髹垩崝嵘绚烂离立交防蔚为巨观者殆不知其繇致也昔者圣人作宫室以为民用其利甚溥有阙庭而后可以朝防有宗庙而后可以祭飨有廨署而后可以行政令有学校而后可以为教诲肄习之地是故道法兼用本末具举茍二者不得兼焉与其藻饰以为重慿借以为华而不得其实曽不如茅茨土阶者固足以朝诸侯除壤扫地者固可以奉神棠隂之茇可以听讼绵蕞之区可以议礼而奚必以宫室为哉学之为政实兼庙祀廨舎而有之所系甚重而政之废亦莫此若者盖非特业习之荒落乃并其居而忽焉以为政不在是呜呼是岂知政者哉湖广大藩武昌首郡国家渐涵教育之泽余百斯年轨文章绂之盛不待北学于中国而孔子之道明是其学政所系不亦有征而可使弗继乎哉张公以春秋举进士绩学翰林歴着声迹今日之事足征所尚而吾藩诸贤大夫实左右之良有司又奉而成之其于圣天子维新之化不为无助矣凡学之为师为弟子者居其室盖思尽其业暏人之功盖亦思所以称其志哉始是役者江夏知县魏宏武昌府指挥刘能义官李寅而终之者知府冒君政也训导梅某辈及其诸生致书京师请予言以纪其成故书之
　　祁阳县重修儒学记　　　　　李东阳
　　古之论学者有三其上为道徳其次则为事功又其次则为文章凡以为世道计者挟此以往虽其所施不同然皆足以泽天下及后世其弊也则専事进取不知其所以仕乃或因而假之若刍狗然既有所得则委置不复顾而古之所谓学者荡乎无有矣论学之政者亦三其大则正伦理厚风俗其次或试其政事或课其辞艺皆有所成就然必居之以馆舎养之以廪禄齐之以号令条格使有所系而悦其心有所据而致其力有所警动感发而成其业然后为可其弊也则修节目而弃本根或又茫然无所为坐视其委靡頽壊而莫之捄则其为教亦蔑矣人必圣贤然后不待劝而为善不待惩而不为恶今学校遍天下而圣贤不时出则学之不修岂非为政者之责哉泰和萧公自南京主事为湖广按察司佥事慨然以风纪为任成化甲午至永之祁阳观其学舎敝陋集县官师儒而问焉兹学也肇宋歴元复于国朝之初盖歴百年于今矣公曰吾与二三子实任其事其无所与让乃命知县吴君谦董其役训导熊君威佐之始于十一月初七日终于十二月二十五日日月一匝而成萧公乃临而观之则告于郡属曰学之政有废有兴政有本末施有先后顺理者为善治具举者为全功尔诸君其黾勉倡励使尔政与学俱新也众皆曰敢不夙夜惟公之命则又告于诸生曰士不患无名患学之不成不患不能学患不知所以学耳诸生归而求洗濯磨淬入圣贤之域庶几尔业与兹学其俱新也众皆曰敢不夙夜惟公之命退则相与议曰惟公之嘉志伟绩不可以无记于是教谕王君冕具书牍训导杨君正考绩上京师以请于予惟吾宪侯之盛举邻君之美政与诸君之有志于教与学皆可书也遂为记之俾刻于学宫以诏后人萧公名正字彦祥余同年进士也
　　府学尊经阁记　　　　　　　李东阳
　　长沙守金坛钱公自给事中擢长沙数年政修而人悦乃作尊经阁于明伦堂之后其制宏逺壮丽广槩而疏节牖楹相冲甍楹交辉巨岳当其前湘江泻其旁登兹阁而吾郡之形胜可坐而见也吾郡故无藏书公购书数千巻其中六经为先国家所颁定者次之子史百家又次之居兹阁而天下之图籍可坐而尽也成化壬辰予归至长沙实与教授梁君恒暨其群寮诸生登之相与窃叹钱公之功越翼日梁君率诸生造予馆请曰惟兹阁不可无述今成盖二年于兹兹固有待敢以请予曰敬诺乃谂于众曰观治者必于其所尚而治效从之秦用刑罚国用亡汉习法律其民杂霸两晋尚黄老卒以清净败梁武氏好佛饿而死唐工辞赋而士寡实行有宋富儒术而未尽用其治亦不克古惟我国家敦道崇徳以经治天下于兹百年教化淳厚人文宣着视今较昔其效甚明岂惟有国家以至于郡县皆然钱公之治巍乎其所尚巳今年祠贾谊明年祠李芾又明年祠长沙诸先贤修先师庙庭以及儒学兹阁之成盖多于前功及是时政事闲暇合师儒招俊髦或眺以登或息以游俯仰左右盖有感乎其中者是故南瞻庙庭思先圣之遗训若严师在前惴焉而不敢肆西望岳麓慨考亭之故趾懐髙山之仰悚焉若有所不及北拱宫阙则抱江湖之忧思仰荅圣天子作养教育之盛意而东望府治则念我公之功曰惟无负以能有成功无愧于天下后世则兹阁也岂直游乐为观美而已请与吾乡之善士共朂之众皆曰敬诺遂刻石于阁中阁始于成化已丑秋八月落成于庚寅冬十月
　　茶陵州迁学记　　　　　　　李东阳
　　茶陵在宋元为州州有学燬于兵燹洪武间始降州为县建学于县西郭外成化间复升县为州知州余君荩迁学于州治西偏治间李君永珍复迁郭外学屡迁而科目士愈疏濶弗继丙辰之歳董君豫来知州事考诸图籍知宋元旧学在城西南二里其地曰狮子口与茶陵衞指挥王侯廷爵往相遗迹半没于民家于是白其事于长沙府知府王君瑫又白之湖广布政参议夏公昻按察副使汤公全又白之巡抚都御史沈公晖阎公仲宇巡按御史曾君昂王君恩皆报许且檄府通判李君锡暨董其事则以隙地易诸旧主又募州衞义民多効财力籍诸佃作得千数百人而役之除其旧基果得防阶败础于下盖其冈脉自云阳山而来汹涌奔放结为是区左右山水交拱环抱不见其际信吾州胜地也顾旧学堂殿皆狭隘移其故材拓而新之规制宏敞轮奂辉丽亦加于昔经始于丁巳十二月迨戊午七月告成自入国朝百有余年而州始复其名又二十余年而学始复其地殆亦非偶然者矣予闻而叹曰人禀天地之性以生其善同也或为气质所限又移于习俗之偏则不能以不异惟学者能变其气质愚可使明柔可使强茍明而强则其性无弗复者矣及得位以行政教则能变其习俗齐可以至鲁鲁可以至道茍至于道则人之性无弗复者矣若不克变而徒致力于事物土地之间以求之奚益哉吾州文献之地其在前朝登巍科跻膴仕树功立业者相望也既久而不振岂非学与教之责哉今复而州名复而学地亦振起作励之机而明彝伦正风化之义固于是乎在士之学于是者必澡志洁虑择善而力行使徳崇业广足以济一世利万物则非独为一时一乡之士虽称为天下之英才千古之豪杰可也彼徒仗名邦夸胜地而不知所以学非徒无益又适以损之固非贤有司教士之心亦岂吾士之所以自处者哉
　　重建岳麓书院记　　　　　　李东阳
　　东阳昔省墓长沙尝渡湘江登岳麓访宋人所谓书院者得防碑遗址于榛莽间慨晦翁南轩二先生之余风遗泽未有以复也顾有寺存焉耳越二十余年则闻通判陈君捐俸治材为中门为左右庑甃石数级上为讲堂又上为崇道祠以祀二先生复名之曰岳麓书院未几陈君以内艰去且卒通判李君锡与推官彭君琢构亭其巅名之曰极髙明又买田若干亩以成陈志比王君来知府事帅寮属师生行释菜礼诸所未及如辟道路备器用广旁舎储置经史延师领教皆次第举行而同知杨君实佐其事盖兹院自宋初郡守朱洞始建真宗时李允则请藏书国子监簿周式教授其间乃请赐额遂与应天白鹿石鼓并称为四大书院及南渡燬于兵安抚刘公珙复建孝宗时二先生实防讲焉光宗时晦翁为安抚更建于兹地学者多至千人田至五千顷庙舎至百余间今殿基故在遗址废田为僧倅势家所据歴三百余年而兹院始复其旧于是王君遣使属记于予亦陈君昔所尝请也唯古者学校遍天下其教与学者皆圣贤之道故能以一徳同俗及世衰政弛道晦不明上择官以教下择师以学穷什一之力而罔得世之少治而多乱奚惑哉今学有恒制师有定员第玩常愒久不能无望乎什一之外如书院者故事或起于乡塾则于此为培养之地或籍于郡学则借游息以广见闻使斯道之在天下体用一源显微无间者随厥穷达皆可为成已成物之用乃可以言学不然虽学于此犹学于彼无益也且南轩得衡山胡氏言仁之旨观其为书院记亦惓惓以是为辞晦翁之学固有大于彼然亦资而有之后之学者曾不逮其万一而不百倍其功乌可哉由南轩以企晦翁又等而上之以希所谓古之人者庶几为兹院之重以为山川光若其程格条绪则存乎教与学吾于吾乡大夫士望之矣院建工于治甲寅七月落成于丙辰十月陈君讳纲起乡贡士王君名瑫杨君茂元举进士皆四明人吾郡之贤大夫也助建祠屋者布政参议罗君鍳都阃杨君铨府学生陈大用辈助置田者国子生李经皆郡人寺僧法印实董其役盖亦有慕乎吾教者不欲冺其名亦附书之
　　湘水记　　　　　　　　　　易三接
　　湘与漓分一逺来待潇而注可以生烟可以涌月可以乱雨可以流云盖潇合其清衡助其苍洞庭收其浩浩者矣杜陵云虚无只少对潇湘虚无二字是潇湘一丸淡墨更传湘妃帝子泪痕竹斑事殊觉幽异可想
　　潇水记　　　　　　　　　　易三接
　　或言源自九疑又言出于舂陵城下当知九疑为源伏流出舂陵城下耳度泷而下为丹崖嵛峯澹山崖袁家渴朝阳岩愚溪白苹洲诸处或循古岸或走白沙或防崩滩或激怒水或聚澂潭即所经处而景生焉载九疑诸翠影投之湘流而溔然奔千里以去恨郦道元不收入水经注耳
　　镇郧楼记　　　　　　　　　吕　枏
　　邢台人王君震太守郧阳四年矣胥吏奉法百姓安盗寝无事正徳甲戌春正月以郧中谯楼先火乃筑基如阇甃以瓴甓洞门横达门涂方轨基广七筵正分筵之三深以五筵崇二仞旋楹其上二十有八个崇四寻三分防之二复檐连甍重栭累节丹牖朱槛髙轩翚栋爰处钟鼓以告人晨昏夏六月落成初抚治郧阳都御史刘公琬肇举斯楼也名以镇郧后合肥人张公淳东平人王公宪相绍抚治咸符刘志抚民宪副张公琮分守少参张公翰二公提督其上太守克成其下斯楼乃考乃使介者千里取记史氏髙陵人吕枏曰夫斯楼木石积也恶能镇郧哉诸公托言耳往年赵燧诸冦刦剠竹山鸨丑西侵竹溪房县也郧虽东有方城黎子矾石南有龙门天马西有石门九室黄竹之险亦尔揺不镇矧兹楼耶当是时也微太守守于下诸公续来抚于上郧几不有矣镇郧其在诸大夫乎楼何居故以慈惠镇郧则郧如子弟之戴父兄以纲纪镇郧则郧理而不乱以忠信镇郧则郧慤以礼俗镇郧则郧雍睦以什伍镇郧则郧有勇内不虞变外不怵防斯郧人瞻诸大夫若楼之巍巍矣不然楼百尺髙奚为夫郧昔麋国也昔者楚子商臣灭江灭六庸而横也麋子帅百濮次于选楚人谋徙阪髙以避若麋子亦知镇矣按我明之舆图郧岂惟昔之麋哉其为郡也虽始于近世然南荆东距越西通川陜北达豫四省之交万山之会江汉之津金锡之穴流离之必聚风尘之必争也我宪庙固以其要地而郡矣诸大夫之在斯也其上者则克斯抚其下者则克斯役岂惟镇一郧哉斯皇图之大赖也若是则斯楼也疑镇郧又不足以尽名之不然百姓闻楼钟鼓之声固有蹙额者矣于是介者持以告太守镌诸石又以告嗣治郧者之诸大夫
　　重修孝感董氏墓记　　　　　黄　巩
　　孝感县旧为汉安陆地后置县以孝子董永而命名按图志及杂记小说皆云孝子千乗人少丧母值汉季世奉父避兵来居家贫佣耕为养父亡至以身许人贷钱始克葬后感天降织女为织于人以偿所贷既毕腾空而去今县之董家湖有董父墓盖即孝子贷身所营者墓右稍南为孝子墓与说皆相合其始信然也巩少盖习闻未尝不异其事及来徳安意先由孝感而造其所谓董家湖者顾职务所拘莫因可假而行心每歉焉他日适以事行县乃获躬访求之使一老兵前导自东门出逦迤六七里丘阜隆起林木蔽翳老兵指曰是也至则见其双冢累累鞠为榛莽狐兔走于上防碑残刻苔蚀雨剥殆不可读为之俯仰踌躇者久之遂节缩官之余钱命义民刘福縁俱为重修覆以壤土累土为马鬛树石表题志其上中为飨堂四周为垣前为甬道复使近旁居民汤氏守之呜呼孝子之于亲生而佣耕为养死而贷身为葬可谓纯孝矣而区区织女之有无不与焉至于董父为人虽不经见然观其居贫能使其子安于耕稼身死之日至于无所谋窀穸将不可为固穷守义之君子者欤巩故俱表其墓使此邑之人有所考且有所劝也间以语诸太守李公金二守杨公奎通守徐公注咸以为然又各为诗以纪之君子曰永事汉史失载岂偶遗耶抑以其织女事颇茫弗録耶未可知也以永之孝曽不得列于信史则夫山林寂寞之士徳成而名不闻者亦多矣岂独永哉然亦幸而托小说至今以有传遂大显于世则稗官野史之作又岂可少哉
　　重修黄州府学记　　　　　　王廷陈
　　嘉靖乙酉春二月代巡东莱王公秀按黄首庙谒焉谒既周而视隣之筑犨宫之左右隈是故宫之垣却二隅而隘其前后也加侈焉曰何有于兹而夫子之宫之俭其务广焉今后之当也无乃不可乎或曰民居也恶夺且彼安焉而病以从艰于从从且心怼代巡乃进郡守刘君友仁曰闻郡有隙以易之夫隣也僻隙也市市易僻且倍焉其谁弗从卒如议然费也侈奚办焉将官乎而储无赢矣将民乎而诛无则矣守曰请融之官无出民弛供郡有盗艘可公估取估以充代巡曰善乃登期曰饬有司具徒卒度可不巡丈许陈畚挶坚梗木蕴沙
　　砾隆瓦石弃秽积彝亢崇缮庇葺撤碍塞遂屈曲沟淖溢邃池潴拓锐侧表衢路时饩给数视责董者不威役夫谓平工既歳值大比学之士当选者四八而魁一代巡乃喜进诸生而言曰子知之乎风之壊也非以兢故夫兢也岂惟仕士亦有之夫羣而习也劣者如贤队而选也失者讐获不修之务而妬以讐趋乃壊君子耻之故敦本刋华厚其储也去佻崇真慎其发也观善则摩逢抑则奋务修而巳忌不衷留士之良也士处子也不安于闺而能妇于室者鲜矣且夫治之无良也是无良吏故吏之无良也是无良士故士之无良也是无良师故天下之本也不可不慎也于是诸生唯唯再拜谢而退兹役也以六月已亥始事九月甲子落成云
　　自均州繇玉虚宿紫霞宫记　　王世贞
　　规均州城而半之则皆真武宫也宫曰净乐谓真武尝为净乐国太子也延袤不下帝者居矣真武者武神也自文皇帝尊宠之而道家神其说以为修道于武当之上而宫其顚山之胜既以甲天下而神亦遂赫奕为世所慕趣春三月朢余晨过净乐憩紫云亭少时出南门二里许乃行田间两山翼之平绿被垅时积燠颇困人少女风袭肌为之一快不知其媒雨也巳一舎饭迎恩宫杀净乐之半又数里稍稍入山然渐为驰道山口垂阖棹楔跨之榜曰治世元岳世宗朝所建也山初不以岳名按郦道元水经注云武当山一曰太和一曰防上又曰僊室荆州图副记曰晋咸和中歴阳谢允弃罗令隠遁兹山曰谢罗山而文皇帝为特赐名曰太岳至世宗乃复尊称曰元岳以冠五岳云谓武当者非真武不得当也自是为修真为元和凡二观巳又为遇真宫驰道益辟左右杉松万株大者合抱曰遇真者为三丰道人名也其东庑有道人像道人张姓当髙皇帝时游人间筑净室于兹地曰是不久当显俄弃去而文皇帝数使都给事中濙奉书招之凡十余年弗得则为之像又赠以真人诰今所奉书及诰犹在由遇真五里而为玉虚宫曰玉虚者谓真武为玉虚师相也大可包净乐之二壮丽蓰之巳饭玉虚出取右道逶迤而上稍有涧壑之属微雨时时将风来衣辄单乃稍有峭壁折而龙泉观其阳为大壑绾口相距三丈许为桥桥下水流潺湲不絶怪石愤起若鬬四壁无所不造天杉松衣之吾向所记洞庭资庆包山之胜蔑如也度桥径巳絶前旌破壁而出自是皆行巉岩间而雨益甚舁者强自力前所指问道人掌故气勃窣不暇答山之胜亦若驰而舎我独峯顶苍白云冒之倐忽数十百变乔夭得雨秀蒨扑睂睫以此自愉适忘其湿之侵也度日景巳下舂始抵紫霄宫宫前为池曰禹迹有亭踞其右池合宫之溜而滙焉潺湲竲竑所受滙巳众又暴得雨上奋若有蛰借以起者浮鸭数头绿净可翫既入门雨益急衣湿透袒服顾左右分谢候吏齿击不能句乃入道士室搆火燎衣探案头得黄庭一巻读之命酒三爵时雨声不可耐且为次日道路虞而倦甚目不胜睫也乃就枕
　　繇紫霄登太和絶顶记　　　　王世贞
　　夜潺湲不巳若梦中度三峡也比五鼓醒而絶不闻雨声质明起礼前殿壁其后铁色横上千仞若屏曰展旗峯出憩禹迹池泉声益怒飞流缥碧可爱仰视雨脚下垂而暂若阁者甚畏之然巳决荚则励舆人前池之右为福地古七十二之一也宫其上弗及访俄而渐开霁所入皆陿径两壁直上无尽而三公五老诸峯以次现乃更用濯雨故蒨润葱蔚因咏唐人羣峭碧摩天语叹其指意之妙久之岩忽辟其阳丹碧出没杳霭中稍迫而视宫之额则南岩也舎弗止乃度宫西岭下视大壑若孟诸席以古松长杉之属自是度榔梅祠地益髙壑益雄深仰而睇俯而瞰无非以奇售者所歴宫观羽众以笙管导之出没云气中时亦为风续防或前薄崖而为囘风调穿入洼幽则若瓮呼者度半舍许得一涧舆人来请曰从此陿中穿则故道也常步上三天门此而下趣涧则改径可以舆亡苦乃听其所之以得雨稍走沮洳怪石错道古木偃蹇其右仰而诸峯之髙以为亡逾矣左仰而峯势益峻遂失其右所在久之蛇行争鸟道凡数千级而跻太和之西岭又折而下泥滑益甚舁人足前趾恒蹈空又数失而顾其身乃空悬数千仞悔不若步之小安也巳上太和憩傍室顾视诸道人舍其趾半附岩则重累而度之多者至七层若蜂蛎之为房罡风蓬蓬势欲堕不堕甚危之而竟无恙也改服礼真武遂登絶顶曰天柱峯由太和而望天柱髙仅百尺耳而行若数里者左挽悬而右肩息不能得悬之十一辄喘定乃复上遂礼金殿殿以铜为之而涂以黄金中为真武像者一为列将像者四凡几座供御皆金饰也巳出而顾所谓七十二峯者其香罏最髙然犹之乎榻前物耳荆州图副记云峯首状博山香罏亭亭逺出又郭仲产南雍州记云有三磴道上磴道名香罏峯然则后人易香罏为天柱而以其从峯称香罏耶余峯伙不能胪述而其大都皆罗列四起若趋谒者又若侍衞时乍晴蒙气犹重不能得汉江而三方之山若大海挟银涛层涌叠至使人目不暇接古语云防山轻霄盖其上白云当其前有味乎言哉诸山皆培塿独东南一山最髙意不肯为天柱下者而又外向问其名曰外朝峯乃在房陵官道也凡山所有峯涧岩泉之属不可指数而其名即道流辈剽它志被之又举以传真武为真武称者不可指数而皆无据时分守李君元庄从为饭神库之后院谢去客有言范了髻者居二十余年矣冬夏一衲食一饭亡盐酪所栖止一石窦试迹之则巳至矣貌瘠而神腴双眸炯然即一衲鹑悬歴寒暑亡秽也与之语不能为虚而能为不虚者亦杂用儒家言顾谓得道可以遗身然何渠能外身以求道耶为作白汤饭供尽两瓯而别
　　零陵县题名记　　　　　　　唐顺之
　　名者其起于古之所以励世乎古之所以励世其法莫备于史史之法莫严于春秋史家者将以纪善恶而垂法戒而千百年之善与恶不可胜书也而寄其词于姓名称谓之间春秋之法微者姓名不登于册书其非微者则槩而登之是史家之常法而无所择乎其人焉者也其有不然者或微而名或非微而不名或书其姓而夺乎其名或书其名而又夺乎其姓其靳靳不肯轻予以姓名也如此而后得登名姓于册书足以为重是史家之变例也今夫人望其容貌而问其人之善与恶者有之矣过其室庐而问其人之善与恶者有之矣识其姓名而问其人之善与恶者有之矣故古之图容貌表室庐纪姓名者使善者因之以久其善恶者因之以久其恶其为教一也零陵楚之南徼也邑乎郴桂之间瘴疠之所濡苗獠之所处往往不能得善吏而邑之谱牒亦散佚而无所考自余父有懐公少时则巳闻先伯祖平乐公宰是邑有惠爱其为永州欲按其故迹询其姓与名虽邑之耆老亦无知者考之郡志所载零陵令之姓与名亦无有也巳而更索民间所藏景泰中所撰旧志则稍具其姓名政事歴官大畧而其名亦巳误复为福矣有懐公为之慨然而叹因复思国家二百年之间其邑之善令多亦有如平乐公或仅存其姓名而又误或并其姓名而湮没焉者当不啻几人而其奸囘饕餮乗令作威肆毒吾民者亦幸而逃其名于后世岂非志于惩劝者之所悼欤于是搜辑散佚得陈君而下若干人以为皆是令也则槩登其名于石以着于世虽然后之人过而指其名有不就而问其令之善与恶者乎问焉而知其令之善也虽百世有不爱而慕之如其人之存焉者乎问焉而知其令之恶也虽百世有不唾而噍之如其人之存焉者乎是则其为令也善而名之也甚于旂常之载焉其为令也恶而名之也甚于鼎象之铸焉所谓善恶同词其亦春秋之法也呜呼其善者盖不忍弃乎其民而靳以自尽乎其心初岂有意身后之名也哉其不善者盖亦愉快其意于一时自计以为去官与其身没之后且影响销尽人无复指之者岂知更千百年其姓名并彰著而不掩若此嘻其可惧也巳
　　武攸新筑外城记　　　　　　吕调阳
　　武攸古都梁之地拥湖湘上游万山四寨峒苗薮之尝读栁子厚武冈铭谓巫黔东鄙蛮獠杂扰洞窟林麓啸呼成羣朱熹上疏谓邵州边防全无指画以致猺人侵犯则峒苗之为攸患也非一日矣州旧有城垣为圜五里许仅奠藩封州治而文庙公署商邸民居环列在外涖兹土者每每危之嘉靖丙寅峒苗聚众大冦绥宁返道屯于新寨寨去州四十里耳诸村落关市携挈自奔匿无论也即城守宗室亦皇皇失措谓危且须臾矣防当道檄参将守备与州县官兵协力追之斩首若干人生擒若干人贼始逺遁噫可惧哉事宁诸父老赴州庭泣而诉曰王居州治在内而无民吾民在外而无城即有急民且不保何能为国君为父母守也乞为吾民筑外城以衞之外衞而城益固永无患也州守徐子机守备魏子寅状其事以闻于分巡澄斋张公分守受所张公二公民依也矧密迩于苗是恶可缓然凋疲之民不可以烦惟出其在公者以为之则不劳而举矣遂白于都宪朋石杨公代巡幼溪陈公咸报曰可未几陈公以复命还文川郜公代之乃檄郡侯梦洲陆君议其事陆君诣州相其髙下度其广狭计其匠直征其协济定其员役分董则有州同知陈宾经歴闵珂知事马汉州吏目郭千之所吏目胡以宁而总理则以属之州守湘洲蒋君州民颇稠密筑城不免裂民地析其居者偿以直直视原价倍之民欣欣乐于移徙又谕督工大姓曰吾劳汝身不费汝财工速毕者有旌后期者有法盟不汝爽于是运灰辇石应者如响工日以报完始事于丁夘之秋告成戊辰之春盖速矣哉城内外俱石墁以砖崇若干厚若干每丈计费若干东至关将神祠南抵济川桥西迄土桥延袤凡若干里城门三门各有楼东曰迎恩南曰薫和西曰庆成又为水门二先以帑乏防计颇亷蒋君以俸薪及逐日措处济之故工浩而上不见其费完亟而下不见其扰也蒋君余同乡人也驰书来以记请余谓重门击柝系于易慎重封守着于书而城郎城卞春秋皆书之以示劝城之系于地方大矣近日南北多事圣明宵旰斯城也巫山黔水俨然百雉之雄而湖湘一带益有藩篱之安圣天子庶其无南顾矣乎在当道有保厘之勲在牧伯有区理之劳在庶职有分董之力皆宜勒之石以垂不朽者昔召伯循行南国而有甘棠之咏考志中邵州东南三十里许有甘棠渡召伯祠则武攸亦召伯过化之地也今之人心三代之人心也惟兹新筑都梁有余思矣余史氏也因蒋君之请窃取春秋之义而书也

</div>
    <div class="pagination">
<a href="湖广通志_page364.html">上一页</a><span>...</span><a href="湖广通志_page360.html">360</a><a href="湖广通志_page361.html">361</a><a href="湖广通志_page362.html">362</a><a href="湖广通志_page363.html">363</a><a href="湖广通志_page364.html">364</a><span class="current-page">365</span><a href="湖广通志_page366.html">366</a><a href="湖广通志_page367.html">367</a><a href="湖广通志_page368.html">368</a><a href="湖广通志_page369.html">369</a><a href="湖广通志_page370.html">370</a><span>...</span><a href="湖广通志_page366.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
