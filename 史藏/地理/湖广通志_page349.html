<!DOCTYPE html>
<html>
<head>
    <meta charset="UTF-8">
    <title>湖广通志 - 第 349 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 349 页/共 373 页</h1>
    <div class="content">　　艺文志
　　疏
　　明
　　述移宫始末疏　　　　　　　　杨　涟
　　兵科都给事中臣杨涟谨奏为敬述移宫始末仰质圣明以昭中外以定人心事前月李选侍移宫一节避至尊之宸严还相安之分位此亦宫侍本等事耳但当时所以移宫其始末情形惟防驾诸臣知之外廷未必尽知也外廷未必尽知之中外臣民则尽不知矣夫在中之真情景未着则在外之闲猜度转讹及今不一昭明将醖酿今日之疑端或漫成他时之实録是亦当事诸臣含濡不言之过矣职偶以侍从小臣屡防先帝召见又叨皇上眷顾常入扈从目击当日情形亦且身在事内再四思维何敢噤不一语请与中外直述其光景可乎每忆先帝凭几之言留神国事间亦于选侍钟情而毕竟再四丁宁则曰辅皇上要紧当时选侍忽从门幔中手挽皇上而入复推皇上而出随有要封皇后之言诸臣相顾错愕职更不胜忿激杞忧以我朝家法甚严且召对外臣内廷更宜何如严肃况先帝动念寿宫君臣正相引痛之时而忍于要挟求封作此悍然举动似非知有顾惜忌惮者万一事权到手岂仅仅一名封足了其称制垂帘之意乎哉职是以心口相问忧来无端此八月二十九日之光景也迨九月初一日子夜先帝又急召诸臣职从诸臣甫至宫门而龙驭上宾矣痛哉是时诸臣谓先帝昨日几前殊于诸臣恋恋今兹夜半急宣当有未尽深语而已不可问矣此时主君为重宜急入请见一见即呼万歳以慰人心而守乾清宫内使乃有持梃不容阁部大臣入者职冒死忿詈谓先帝宣召诸臣今已晏驾皇长子少未知安否汝等与宫人闭宫坚阻不容顾命大臣应召请见意欲何为此初一日卯刻入宫之光景也诸臣扳望遗弓呼号毕恭请见皇上于寝门拜呼万歳天语答以不敢当者三诸臣恳捧龙轩至文华殿行嵩呼叩头礼巳而大小臣民共祈皇上即日登极诸大臣以仪注未备表笺未上太平正始不宜草率张皇皇上断以含殓未完祝告未行传谕从容卜吉而中外诸臣皇皇犹以本日不登极为危者葢先帝变出仓卒上无圣母之凭依中无皇后之慰藉而在旁之蟠结窥伺谁为可恃以故中外汹汹共有过虑当时臣实妄言今日之事止在处之安与不安不在极之登与不登此初一日辰刻之光景也是时诸臣又议皇上宜归何宫有谓即当责成选侍托以皇上者职思想先帝要紧语意又思想先日挽入推出景象又习闻其上有深相交结之宠贵下有认为皇亲之党与中心不敢应承但云从来冲龄天子不宜托之素无恩与徳之少年妇人耳且选侍如可托皇上必深知之虽强之离而不得如不可托皇上亦必深知之虽强之就而亦不可得乃圣驾果径就慈庆宫矣此初一日已刻之光景也御极之期既定于初六至初二日九卿科道有移宫之公疏御史左光斗有移宫之专疏葢皇上一正位九五决无避宫人复返青宫之理而断断又不可以同居至初五日犹抗不奉旨而期且迫矣职是以有正名位叅及李进忠等之疏总以宫既不得不移移自不得不速新天子旧宫嫔自有定分亦各有定宫即欲加恩选侍原不在宫之移与不移且避至尊安本分为选侍自处计亦不可不谓逺且深长不然当继述相传之初李进忠等乃敢以包天积蠧得挟旧宫嫔踞天子之宫以抗冲年之新主俾登极之后返青宫非理归乾清未便乗干伊始迟回于托处之安是尚成其为体统正而朝廷尊也乎哉此初五日午刻职从诸臣于慈庆宫前愤争移宫之光景也至本日移宫后职随向诸大臣谓移宫自移宫隆礼自隆礼必两者相济而后二祖列宗之大宝始安先帝在天之灵始妥大臣于此当密有调停即本日缉获罪珰亦只宜殱厥渠魁无过深求株引此又以令反侧子各相安也大抵皇上冲龄方其宸居未净先帝社稷之付托为重则平时之宠爱为轻及其宸居已安既尽臣子防危之忠即当体皇上如天之度今诸大臣言犹在耳也职之所以议移宫者始终如此嗟夫保防圣躬肃清宫禁三公大老饶有主持且亦臣子寻常事职又不过从旁与闻末议俱不足言不欲言亦不必言乃再拾陈语言之岂得已哉岂得已哉移宫之欲速臣等一时之过计私忧止见皇上之当尊乾清宫之当静絶不见宫嫔之有可狥亦絶不见移宫之有甚苦乃移宫之后不知何来蜚语有揑倡选侍徒跣踉跄絶食自裁并捏称皇八妹失所至入井者或传处罪珰过甚甚至有谓内外交通作成此事者使风闻忧时之士误取为一时感慨叹惜之资而傅影传声之余或伏此日不明不白之案事有关系不但在臣臣安敢无言夫初一出宫之议事在呼吸之间初五移宫之争事在公卿疏请之后惩前虑后迫自臣心九庙神灵监此热血若夫缉拏罪珰等人譬如人家主人谢世羣仆相与窃其帑藏主人之子偶尔究问创惩此亦清蠧破丛之一道只在法司酌情法之平耳且亦于选侍恩礼何与乃至今日有以此过为选侍惜者职谓宁可使人今日惜选侍无宁使移宫不速不幸而成女后兠览文书称制垂帘之事彼三十余年凭依蟠结之羣邪又或得以因缘多事于以保惜先年之宠爱则得矣而辅皇上要紧之深意在天之灵果反以此为愉快也与哉况两奉圣谕选侍居食恩礼有加近以哕鸾宫火复奉有选侍皇八妹俱无恙之旨乃知皇上虽念及于孝和皇太后当年之哽咽仍念及于光宗先皇帝前日之欷歔海涵天盖义尽仁昭已是善处宫闱恩礼之间矣臣区区一念之愚愿与中外昭示者如此今当一阳来复之期又是天心泰转之会倘防圣明察臣之愚赦臣之罪再采臣之言更于皇四弟皇六妹皇七妹皇八妹时勤召见谕安而优念其弟妹或不妨曲及其母若李选侍者请自上裁再酌加恩数是葢尊爱先帝之爱子爱女耳当亦圣母之所共喜者并祈传知阁部以服中外之心以崇尧舜之美以杜傅影传讹之口臣愚万幸天下万幸
　　慎操威福疏　　　　　　　　　杨　涟
　　窃惟生杀予夺帝王御世之大权也是非可否士君子持身之大义也权之所在人主可以行令义之所在匹夫可以行意是故书曰有言逆于心必求诸道有言逊于志必求诸非道记曰爵人于朝与众共之刑人于市与众弃之言帝王不可以意为喜怒也况乎喜怒不出于一人之意而在旁在廷各以其意自为喜怒哉东厰太监魏忠贤怙势作威朋奸乱政四年于兹先是满朝大小臣工交章请剑皇上不即震怒贷以不死且为之杖御史林汝翥矣且为之杀屯郎万燝矣廷臣方欲赴阙叩阍以求圣心转悟伏念齿马投鼠事不可矶隠忍包含俟其悔祸数月以来寂然静听而忠贤亦稍稍敛戢阁中传宣渐稀方幸其洗肠涤胃嘉与自新讵意包藏祸心乗间报复借覆山西巡抚一事大发难端降吏科都给事魏大中矣文选员外夏嘉遇矣吏部尚书赵南星左都御史髙攀龙上疏自列勒令回籍矣并降申救科臣沈惟炳矣又降申救科臣许誉卿矣数日之间内降斜封层见叠出问之阁臣阁臣不知也甚至旨下而阁臣犹然不知也且公然大言于众曰不知何妨也是何忠贤大胆如此极哉彼不过托言圣怒云耳夫天下者祖宗之天下法度者祖宗之法度也皇上亦在祖宗法度之中即欲私喜一人私怒一人不可得奈何皇上不自为喜怒以忠贤之喜怒为喜怒忠贤又不自为喜怒以外廷之恩怨为喜怒哉从此丝纶不必设阁臣黜陟不必设部曹是非不必设台谏止凭忠贤一手躬定太平而附忠贤者不得志于清议日借助于忠贤暗进百官之图明注党人之籍又为之激怒曰某某将不利于伊也此辈好名多舍不得官更舍不得死不降不怕不杖不止来一个处一个再打几个管取无人敢一开口忠贤认以为真遂宝其言以为圣书不问世间何者为善但与我善者即是善人不问世间何者为恶但与我恶者即是恶人朝取一人焉逐之暮取一人焉逐之始犹小臣渐及大臣矣始犹斥逐渐及杀戮矣祗知快私人之忿怒不顾损皇上之盛名祗知恣一已之凶横不顾剥宗社之元气臣恐祖宗二百余年培养之人材不堪忠贤一朝之芟刈祖宗栉风沐雨之天下不当忠贤一朝之断送也忠贤又动称皇上法世庙初政以恐吓士大夫夫世庙躬揽乾纲首定大礼其所议之礼政宗庙朝廷之礼也羣臣争执圣心仁孝具在明伦大典一书而当年尽罢各镇守终世庙之朝絶无内官干预政事而严氏父子专擅终不能保其身皇上若梦寐肃皇帝则忠贤之头正不知安顿何地乃欲皇上以嗜杀为法祖是何敢于欺皇上并诬肃皇帝也此非忠贤之言也从来小人误人家国必先比附中官中官专权乱政必先驱逐言官摈除大臣驱除摈逐必先借径内批借径内批必先挑激圣怒挑激圣怒必曰朋谋结党及天下公论不服人主往往代为分过曰亲裁曰独揽又援引前代之异事而同名者以箝制天下人之口自古及今如出一辙葢用忠贤者误忠贤而忠贤误皇上也即如本朝王振汪直刘瑾辈其所口衔者何尝不曰圣怒不曰结党而坏英宗武宗令名者即此三逆防也而宋之司马光范仲淹程颐朱熹等岂非当时皆诬以党人者哉后世公论何如也当神宗时攻张居正者指为党其后攻王锡爵申时行者亦指为党先臣魏允贞亦其一也甚而先帝在东朝且有以争册立为党者夫不党先帝将党何人乎今之致位公卿者非其本身即其子孙大抵皆当日号为党人者也若使当日无忠义诸臣党防先帝于心危患深之时但畏祸占风比同三王并封之奸相陛下安得有今日乎然则党人之名亦何负于国惟奸人借之以欺主空善类耳朱熹有言宰相当以分别贤否忠奸为已任合天下之人以成天下之事不惟不疾君子之党而不惮以身为之党不惟不惮以身为之党又将引其君以为党而不惮臣读书至此未尝不叹息而流涕也今之善党者不党权阉则党权相耳彼其嘘气成雷举足撼岳触必碎而犯必焦故人乐党之若夫从宗社立心从君父起见痴愚冷落迂腐拘挛人皆指为怪物曽无蚍蜉蚁子之援可用立于根本之地未启口而先陷胷逐秋风而卷败叶此固天下至孤而可怜人也而横以党目之乎然则必举朝尽党忠贤而后谓之不党乎今日之事在南星幸不为尹旻攀龙幸不为王越大中等幸不为戴缙独惜当汪直时除商文毅外刘珝独能面斥王越曰汪直行事若公道朝廷署公卿大夫欲何为珝非其人也犹能为此言由今观之珝亦不可及也嗟乎直道难容清修不免宪臣不许持宪礼官不敢言礼兵垣不敢言兵职方不许言将忠谏谓之渎扰深计谓之疑猜公正发愤谓之朋党此自叔季所不宜有之事而叠见之圣明之世臣实痛之臣备员九列待罪风纪附意顺旨陷主不义辱职负官莫此为甚谨冒死上言伏乞皇上留神省览法祖宗之懿美全尧舜之令名以票拟还内阁以黜陟还部曹以是非还台諌即贷忠贤以不死乞严加戒谕令其小心谨慎保全恩宠长守富贵毋代人操刃擅作威福自取罪殃并戒附忠贤者倚冰易败铸错不成弃灰之罚将自及崖州之路勿自开臣虽以愚戅获罪亦所以忠皇上而报二祖十宗之职分也
　　参魏忠贤二十四大罪疏　　　　杨　涟
　　职惟太祖高皇帝首定律令内官不许干预外事其在内廷祗供使令洒扫之役违者法无赦故在内官惟以循谨奉法为贤圣子神孙相守未敢有改虽骄横恣纵如王振刘瑾其人旋即诛戮故国祚灵长至今岂意圣明在上乃敢有肆无忌惮浊乱朝常罔上行私倾害善类损皇上尧舜之令名酿宗社无穷之隠祸如东厰太监魏忠贤其人者举朝尽为威刼无敢指名紏参职实痛之职前以兵科给事中亲承先帝之命辅皇上为尧舜之君言犹在耳今若亦畏祸不言是职自负忠直初心并负风纪职掌负皇上起职田间特恩他日何面目以见先帝于在天谨撮其大罪之著者二十四欵为我皇上陈之忠贤原一市井无赖人耳中年净身夤入内地非能通文理自文书司礼起家者也皇上念其服役微劳拔之幽贱宠以恩礼原名进忠命改今名岂非欲其顾名思义忠不敢为奸贤不敢为恶哉乃初犹谬为小忠小佞以幸恩既乃敢为大奸大恶以乱政祖宗之制以票拟托重阁臣非但令其尽心参酌权无旁分正使其一力担承责无他卸自忠贤专权旨意多出传奉传奉而真一字抑扬之间判若天渊传奉而伪谁为辨之近乃公然三五成羣勒逼讲嚷政事之堂几成閙市甚至有径自内批不相照会者假若夜半出片纸杀人皇上不得知阁臣不及问害岂眇小以致阁臣郁郁叹闷有坚意求去者坏祖宗二百余年之政体大罪一也旧阁臣刘一燝冢臣周嘉谟同受顾命之大臣也一燝亲捧御手首定大计嘉谟倡率百官于松棚下义斥郑养性立寝后封以清宫禁皇上岂遂忘之忠贤交通孙论去急于翦已之忌不容皇上不改父之臣大罪二也先帝彊年登极一月宾天进御进药之间普天实有隠憾执春秋讨贼之义者礼臣孙慎行也明万古纲常之重者宪臣邹元标也忠贤一则逼之告病去一则嗾言官论劾去至今求南部片席不可得顾于防党气殴圣母者之人曲意绸缪终加蟒玉以赠其行是何亲于乱贼何讐于忠义偏不容先朝有痛念弓鼎之老臣大罪三也王纪钟羽正先年功在国本及纪为司冦执法如山羽正为司空清修如鹤忠贤一则使人喧嚷于堂辱而迫之去一则与沈防交搆陷之削籍去至今请一复职起用不可得顾于柔媚善附之人破格防出骤加一品以归是正与我善者为善人与我恶者为恶人必不容盛时有正色立朝之直臣大罪四也国家最重无如枚卜忠贤一手握定力阻前推之孙慎行盛以更为他词以锢其出岂正欲门生宰相乎妄预金瓯之覆字窃作貂座之私情大罪五也爵人于朝莫重廷推去歳南太宰北少宰推皆防陪一以盖枚卜防陪之案一以伏借用为逐之奸致一时名贤不安俱去颠倒有常之铨政掉弄不测之机权大罪六也圣政初新正资忠直乃满朝荐文震孟郑鄤熊徳阳江秉谦徐大相毛士龙侯震旸贾继春等九人抗论稍忤忠贤传奉尽令降斥屡经恩典竟阻赐环长安谓皇上之怒易解忠贤之怒难饶大罪七也然犹曰外廷之臣子也上年皇上南郊之日传闻宫中有一贵人以徳性贞静荷上宠注忠贤恐其露已骄横状谋之私比托言急病立刻掩杀是皇上且不能保其贵幸矣大罪八也犹曰无名封也裕妃以有喜传封中外欣欣相告矣忠贤以抗不附已属其私比捏倡无喜矫旨勒令自尽不令一见皇上之面昔尧以十四月而生假令当日裕妃幸存安知不为尧母是皇上又不能保其妃嫔矣大罪九也犹曰在妃嫔也中宫有庆已经成男凡在内廷当如何保防乃绕电流虹之祥忽化为飞星堕月之惨传闻忠贤与奉圣夫人实有谋焉以皇上麟趾开祥何妨斯男则百而忠贤包藏祸心若此是皇上亦不能自保其第一子矣大罪十也至于先帝之在青宫四十年操心虑患所与防持孤危威刼之不动利诱之不变者仅王安一人耳登极一月致君尧舜安不可谓无微功皇上仓卒受命拥衞防防安亦不可谓无微忠即使有罪亦当听皇上明正其罪与天下共见之而忠贤以私忿矫旨掩杀于南海子身首异处肉饱狗彘是不但讐王安而实敢讐先帝之老奴与皇上之老犬马而畧无顾忌也此后内臣谁复肯为忠义者其余大小内臣无罪而擅杀擅逐者又不知其数千百也大罪十一也因而欲广愿奢今日讨奬赏明日封祠额要挟无穷王言屡防近又于河间府毁人居室起建牌坊镂鳯雕龙干云插汉筑愁筑怨饮憾吞声又不止于茔地擅用朝官规制僭拟陵寝而已大罪十二也今日廕锦衣明日廕中书金吾之堂口皆乳臭诰勅之馆目不识丁如魏良弼魏良材魏良卿魏希孔及外甥野子傅应星等五侯七贵何以加兹不知忠贤有何军功有何相业亦甚防朝廷之名器矣大罪十三也因而手滑胆粗用立枷之法以示威前歳枷死皇亲家人数命矣其枷号家人者欲扳陷皇亲也其扳陷皇亲者欲动摇三宫也当时若非阁臣力为防持言官极为紏正椒房之戚久兴大狱矣大罪十四也犹借曰禁平人开税也良乡生员章士魁即有他罪自有提学乃以争煤窰伤其坟脉托言开矿而死矣假令盗长陵一抔土何以处之赵高鹿可为马忠贤煤可为矿大罪十五也王思敬胡遵道侵占牧地果真小则付之有司大则付之抚按学院足矣而径拏黑狱三次拷掠身无完肤以皇上右文重道昧爽幸学而忠贤草菅士命使青燐赤碧之气先结于璧宫泮藻之间孔子之神将无怨恫大罪十六也未也而且明悬监谤之令于台省矣科臣周士朴执紏织监一事原是在工言工忠贤径停其陞迁使吏部不得守其铨除言官不敢司其封驳险邪因之以偷换手眼那移陞叙致士朴卒困顿以去于以成中官之尊大得矣而圣朝则何可有此名色大罪十七也未也而且将开罗织之毒于冠绅矣北镇抚臣刘侨不肯杀人媚人自是在刑慎刑忠贤以其不善鍜链竟命削籍明示大明之律令可以不守而忠贤之意旨不可不遵将使罗钳吉网然后快心于以彰忠贤之威焰得矣而国脉则何可崇此蕴毒大罪十八也未也而且示移天翳日之手于丝纶矣科臣魏大中到任已奉明旨鸿胪报单忽传诘责及科臣回话台省交论又再防王言几成解训无论玩弄言官于股掌而皇皇天语提起放倒信手任心令天下后世视皇上为何如主大罪十九也最可异者东厰原以察奸细缉非常非扰平民也自忠贤受事鸡犬不宁而且直以快恩讐行倾陷野子傅应星为之招摇引纳陈居恭为之鼓舌摇唇傅继教为之投匦打网片语违懽则驾帖立下如近日之拏中书汪文言不从阁票不会阁知不理阁救而应星等造谋告密犹日夜未已势不至兴同文之狱刋党锢之碑不已者当年西厰汪直之横恐未足语此大罪二十也尤可骇者东厰访缉何事而行藏诡秘如韩宗功者多往来忠贤司房之家其发银七万两更创肃宁县新城诚可作郿坞深藏矣不知九门内外生灵安顿何地大罪二十一也更可憾者王者守在四方祖制不蓄内兵即四卫之设备而不操原有深意忠贤谋同奸相沈防创立内操不但使亲戚羽党交互盘踞其中且安知其无大盗刺客东南西北之人寄居内相家丁倘或伺隙谋乱发于肘腋智者不及谋勇者不及拒识者每为寒心忠贤复倾财厚与之交结昔刘瑾招纳亡命曹吉祥弟侄倾结将官忠贤葢已兼之不知意欲何为大罪二十二也且皇上亦见近日忠贤进香涿州之景象乎铁骑之拥簇如云蟒玉之追随耀日警跸传呼清尘垫道人人以为驾幸涿州及其归也以舆夫为迟改驾四马羽幢青盖夹防双遮则已俨然乗舆矣其间入幕密谋叩马献防实繁有徒忠贤此时自视为何如人想只憾在一人下耳不知更作何转念恐泰山之神必隂殛之矣大罪二十三也皇上更不记前日忠贤走马大内之气象乎宠极则骄恩多成怨今春忠贤驰马御前皇上曾射杀其马贷忠贤以不死圣恩已厚忠贤不自伏罪请死且闻进有傲色退有怨言朝夕隄防介介不释心腹之人时时打防从来乱臣贼子只争一念放肆遂至收拾不住皇上若果有此事奈何养虎兕于肘腋间乎此又寸脔忠贤不足尽其辜者大罪二十四也凡此逆迹皆得之邸报招案长安之共传共见非出于风影意度者忠贤负此二十四大罪惧内廷之发其奸杀者杀换者换左右既畏而不敢言惧外廷之发其奸逐者逐锢者锢外廷又皆观望而不敢言更有一种无识无骨茍图富贵之徒或扳附枝叶或依托门墙或密结居停或投诚门客逢其所喜挑其所怒无所不至内有授而外发之外有呼而内应之面背忽移祸福立见间或内廷奸状败露又有奉圣客氏为之弥缝其罪戾而遮饰其囬衺故掖庭之内知有忠贤不知有皇上都城之内知有忠贤不知有皇上即大小臣工积重之所移积势之所趋亦不觉其不知有皇上而只知有忠贤每见中外有紧切当做之事当起用之人曰要与内边说说或人不得用事不得行亦只说内边不肯宫中府中大事小事无一不是忠贤专擅即章奏之上反觉皇上为名忠贤为实且如前日忠贤巳往涿州矣一切事情必星夜驰请一切票拟必忠贤既到始敢批发嗟嗟天顔咫尺之间不请圣裁而驰忠贤旨意于百里之外事势至此尚知有皇上耶无皇上耶有天日耶无天日耶天祚圣明屡行谴告去年以荧惑守斗告今年以长日风霾告又以一日三地震告而乾清之震尤甚皆忠贤积隂蔽阳之象圣明偶不及觉察反加之恩而忠贤益愍不畏死更甚之恶羽翼已成骑虎难下太阿倒授主势益孤及今不为早治职不知皇上宗社何所托圣躬之安危何所托三宫九嫔之安危何所托而如此毒心辣手胆横已不能为下意棘必不肯容人即普天共戴之皇子元良托重之贵妃能保时得其懽心而不犯其所忌职又不知贵妃皇子之安危何所托万一少有差池职即欲死报皇上亦复何及伏念皇上天纵聪明春秋鼎盛生杀予夺岂不可以自主何为受制么麽小防令内外大小俱坐鍼氊之上而惴惴莫必其命耶职在兵科时曽参及进忠名在御前葢实有见于忠贤狼子野心不可向迩不意圣明断之不早养成今日倘复优游姑息再念其随侍旧人客氏又从旁巧为营解即不加处治小不忍则乱大谋臣不能为皇上防矣高皇帝洪武十年有内侍以久侍内庭从容言及政事上即日斥遣随谕羣臣曰汉唐之祸虽宦官之罪亦人主信爱之过使然向使宦者不得典兵预政虽欲为乱其可得乎今此宦者虽事朕日久不可姑息决然去之所以惩将来也洋洋圣谟中官言及政事且惩将来况忠贤欺君无上恶积罪盈岂容当断不断伏乞皇上大奋雷霆将忠贤面缚至九庙之前集大小文武勲戚勅法司逐欵严讯考歴朝中官交通内外擅作威福违祖宗法坏朝廷事失天下心欺君负恩事例正法以快神人公愤其奉圣夫人客氏亦并勅令居外以全恩宠无复令其厚毒宫中其傅应星陈君恭傅继教并下法司责问然后布告天下暴其罪状示君侧之恶巳除交结之径巳塞如此而天意弗回人心弗悦内治外安不新开太平气象者请斩职以谢忠贤职知此言一出忠贤之党断不能容职然职不惧也但得去一忠贤以不悮皇上尧舜之令名即可以报命先帝可以见二祖十宗之灵一生忠义之心事两朝特达之恩知于愿少酬死且不憾惟皇上鉴职一防血诚即赐施行
　　请诛魏党许显纯等七锦衣疏　　李若愚
　　为罪状久明而罪律未协故国法屈而不伸杀运已过而杀机尚留故戾气郁而弗宣伏望皇上大奋乾纲以答天意以谢忠魂事臣刑官也在刑言刑窃以法者天下之平也八辟八议五禁五戒实昉于虞周易之噬嗑先王以明罚勅法法者人主所受于天虽天子不得以意出入也臣尝为理官六年矣每断死狱輙抚案流涕笔欲下而止者三今亦何忍以过求于人然法之所在聴者不得蔽也今日之刑孰有大于许显纯等一案而自冬洎夏何久不决也夫冦贼奸宄四者诸犯备有之五辞之未陈欤五聴之未丽欤五疑之未释欤五疵之未捐欤悲夫悲夫逆珰之睥睨神器也路人知之羽翼成矣盗帑藏擅封爵皆其小者也初发难实自杨涟二十四罪疏始崔呈秀一辈奸党为之谋主劝其以威刼士大夫而箝其口封豕长蛇布满朝市罗钳吉网搜及山林而许显纯田尔耕张体干崔应元髙守谦孙云鹤杨寰诸刽子手鼓屠刀而进一落其手立见头足异处肢体寸解除炮烙锯剉外杨涟左光斗等以割舌凿齿死魏大中缪昌期周宗建周朝瑞以拔肋剖脇死黄尊素李应升袁化中顾大章王之寀等以剔肠溃凥死诸如此刑具臣不知出自何例造自何代见者腐心闻者酸骨至今念之犹令人泣尽而继以血也皇上在潜邸或亦闻其一二矣臣读史周兴来俊臣辈杀人如草菅李林甫起大狱诬陷韦坚李邕等皆一时名臣天下寃之今日之事将无同与而何不亦令若辈入瓮中也嗟乎诸臣不死后世必谓某年某时大珰谋逆朝士无一死节者祖宗三百年养士之报安在涟等因死而传其名者忠贤为之也然忠贤止自领其大逆无道律涟等之死忠贤为主使人而显纯等实为下手人重僇主使而寛假下手谁氏例也谨按大明律一欵一人杀三命者凌防不待时今许显纯一手杀忠义士十五人矣如杀杨涟左光斗周起元王之寀四大臣比杀常人更加一等而髙攀龙以逮死赵南星以戍死苏继欧以缢死刘铎以西市死吴裕中万燝以杖死又不与焉臣意此诸凶者既下法司当照杀三命以上例凌防立刻寸磔于市以谢天下犹恨其晚止若含糊奏报以图结局臣恐梧丘有夜哭之也前番拟许显纯决不待时举朝閧然正谓其与律不协也昨河南司防审止许显纯拟决犹然前案未改也如明旨何其可偿诸忠臣命乎若张体干杀刘铎一事斩于西市者六人则体干亦自应与许显纯等同科他尚有优游原籍久不解究者更可异也杀人如此而犹聴其失出人之称斯辟也者其谓之何又奚惑乎蕴隆虫虫而沴郁不散也汉臣有言烹羊天乃雨若朝磔显纯辈而甘霖不夕沛者请治臣罪以谢苍生臣窃见皇上忧劳百姓勤勤恳恳所以为闾阎请命甚切而天泽不霈天意不应举国疑之佥以为其咎在此故敢据职掌极切言之又知诸权奸之将剸刃于臣腹矣臣为法司义当死官何疑何惧抑臣犹有忧也闻诸道路诸逆党实繁有徒即金吾一堂半属魏忠贤家仆迄今虎而冠者尚不下十百辈也可不为寒心乎嗟乎得臣犹在忧犹未歇萧墙肘腋间皇上未见其形须察其影臣言及此五内如裂矣所谓杀运已过而杀机尚留者或亦有不能尽载于书者欤臣恐诸大臣之未得安枕卧也易之蛊先甲三日后甲三日君子以思患预防之说在张柬之之诛乱可鉴也敢为诸大臣一诵之易之防先庚三日后庚三日君子以申命行事其说在晋文公之返国可鉴也敢为我皇上一诵之
　　请补楚中三忠贞諡典疏　　　　李若愚
　　为易名一代大典褒徳千秋盛事谨据防典特举幽贞事臣窃惟世运剥复全系人心人心邪正只赖名教人心者匡复宇宙之具諡法者春秋义也大夫没则请所以易其名者其制昉于周公而定于沈约杜预苏洵诸名臣或以全徳名或以一事名贞褊惠谬正不妨褒刺并见夫法有赏罚一时之荣辱也諡有贞丑万世之荣辱也一时之荣辱甚轻万世之荣辱甚重我国家郑重其议五年一举行綦严矣然议者多拘挛守文不从名教起念髙贤湮没不传者比比而是往徐师鲁建议止覈人品髙下不拘官品泉壤始稍稍生色矣大明防典一欵实云官品未髙勤事死义例得特諡臣考本朝以四品諡者鲁文恪是也以知县諡者邓文简是也钟同以御史赠大理丞諡矣杨继盛以员外赠太常卿諡矣何遵以主事赠尚宝卿諡矣陈选以布政赠光禄卿諡矣沈链以经歴赠光禄少卿諡矣近议邹智以州吏目补諡矣杨源以五官监补諡矣何得以官品髙下而废劝惩大典也近奉明旨咨访諡册发单防议臣楚人也例得言其郷先正顷如杨涟首发逆谋精忠大节已防皇上鉴録先是给事中李沂抗疏击大珰杖阙下给事中孟养浩抗疏请册立杖阙下一叚义烈俱载万厯实録中秉礼诸臣能任之惟据臣所耳而目之可表可传者楚有三大贤公论久定只以官爵未显议者阙焉臣敢摅赤以闻故户部员外郎汉川张绪清操苦节胡威刘涣一流人而风节不减薛仁辅惠政不减陆九渊绪夙与张居正友及柄政不少逊始终以忠告相匡其力拒故人巡抚一语至今在海内名人口居然孙觉钱顗矣林居二十年孜孜以讲明正学成就人才为急逺近谓程明道再见晚节上疏乞代师李材死中外义之迹其一二正足亷顽立懦史臣焦竑传之以告四方而幽芳徒抱嘉名未锡识者恨之故昆山县知县黄冈樊玉冲为诸生便有徐穉非力不食梁鸿不肯因人热风节起家两剧邑家无石储身无完衣苦节孤诣一肖其师张绪九年满以吏礼兵启事皆不报父病乞身归竟以孝死学臣董其昌表曰孝介先生铨臣王士骐志其墓礼臣郭正域纪其传至今两邑尸祝之种种芳猷邹志完陈莹中不是过也公议已佥同矣而以官卑不为请不有知县邓文简例欤故长兴县知县赠太仆少卿黄梅石有恒清操卓识有胆有骨为令发奸摘伏澡身砺节治平为两浙最壬戌侦知叶朗生谋逆闻于抚臣得先发一日擒其魁请于朝立磔之不尔则吴越半壁皆震矣逆党乗元旦拜万寿礼突执有恒以报前愤欲因而起兵且逼夺其城印有恒曰有断头将军无降将军杀即杀耳朝廷仓库城池不是我买命物也遂遇害中外咸谓张巡许逺后身今世何得有此社稷臣防上赠且防矣而易名大典方在防议臣有恒友也应为之请自反此心可对君父臣不愧矣皇上若以臣为讆言请征诸左验张绪仕留都日久大节清风今留都人仕中朝者余大成方孔炤等可访而证也樊玉冲歴中州三吴治迹最着今三吴中州京朝官多矣刘可法顾锡畴等可访而证也石有恒死节始末大司马王洽抚浙时尝列其状以闻现在朝端可访而证也其可令此三臣者姓氏不一耀于春秋也哉伏望皇上下该部一照防典从公咨议簮笔之臣速定所以易其名者勿以官阶不髙而格之世教人心所补裨大矣
　　请复建文庙諡并録诸死节臣疏　李若愚
　　为补旷世之逸典以慰髙皇帝在天之灵事昔周孝王之承统也以叔而继其侄也汉宣帝之承统也以孙而祢其祖也若一切取忌讳勿动为大而已昭帝不乃戾太子仇欤而宣帝帝之者何居此固帝大公无私之举动也髙皇帝洪武四年立厯代帝王庙择厯代名臣三十五人从祀异代之主且祀之天潢嫡子不忍独斩其血食可知也矣异代之臣且祀之本朝名臣不忍久湮其忠节可知也矣臣窃谓建文年号必不可不复也当议也建文庙諡必不可不补也当议也逊国诸死节臣必不可不録也当议也然非遇我皇上至仁至孝度越今古臣亦不敢议也建文在位四年敬天爱民崇儒纳谏无一失徳事只因误用汉削七国计以及于难悲夫不有废也其何以兴文皇帝既定鼎问朝臣葬建文礼学士王景言宜用天子礼文皇帝特从其议葢长陵碑文犹书其没曰崩称建文云今夫建文于髙皇帝则懿孙也于仁宗则从兄也于宣宗则叔父也于列宗暨皇上皆族祖也比异代主亲疎悬矣若之何并其年号削之也往者神庙俞修建文实録诏复其年号并祀逊国诸臣一时忠臣义士莫不举手加额至今阙下久不行何也髙皇帝在天之灵恫乎有余怆矣不宁唯是庙諡亦当议焉不有周懿王汉昭帝例在欤今大内即不便设庙宜于留都太庙寝殿后别建一庙如祧庙制世供其祀不亦情礼两安欤伏惟皇上力主其裁颁告天下使后世知皇上尊祖敬宗之意史册且传为絶代佳事臣为诸生时每读逊国死节诸臣状喟然叹曰髙皇帝数十年造士作人培此一叚忠义为后来用何其盛也永乐元年陈瑛请治诸臣罪文皇帝曰彼食其禄自尽其心勿问上又语杨荣曰练子宁在朕固当用之则诸臣精忠已久在文皇帝鉴宥中矣治时给事吴世忠请祠方孝孺诸臣事虽未行朝议韪之嘉靖中科臣杨僎复以为言上特下礼部议几奉行矣夏言阻之议遂中格臣尝私辑阐幽录一书请为皇上缕列其名文臣则方孝孺齐泰铁陈廸暴昭黄观卓敬练子宁王叔英王良周是修黄钺杨福龚泰曽鳯韶程本立姚善陈彦囘刘璟顔伯玮胡先晏璧顔珏顔有为郑恕储福黄子澄张昺汤宗葛诚余逢辰张紞侯太毛太卢廻郭任黄魁陈植徐垕胡子昭景清茅大芳陈性善胡闰卢原质廖升邹瑾刘端王髙戴徳彝彭与明程济陈继之韩永董镛叶希贤魏冕王度甘霖髙翔王彬韩郁髙巍郑公智钱芹巨敬黄彦清王艮宋征刘伯完郑居贞郑叔贞胡子义林嘉猷王璡叶仲惠黄希范孙镇程通蔡运刘亨衞健陈思贤伍性原陈应宗林珏邹君黙曽廷瑞吕贤王省王贞唐子清郑华周缙黄谦卢振牛景元周璿谢景朱宁龚翊刘政髙贤宁梁田玉梁良玉何申宋和郭节梁良用梁中节何洲郭良王绅王稌唐愚士魏泽王宾韩奕俞贞木史侍书俱有爵里事迹载在史乗可考也又有松江同知雪庵和尚河西佣磨镜者老补锅冯翁东湖樵夫诸君子史只载其不屈遁迹梗概并姓名不传矣又岂非千古一沉痛欤武臣除徐辉祖已世受国恩外则廖镛谢贵彭二马宣朱鉴卜万瞿能宋忠余瑱彭聚孙泰庄得陈质楚智孙岳张皂旗刚宋瑄张伦鲁濬杨本王资赵谅倪谅周珙元梅殷耿璿耿瓛亦俱有爵里事迹载在史乗可考也余发防振落不足齿矣考其年诸将死节者视方铁辈稍稍逊焉岂武人不读圣贤书忠义血性独少欤抑天固啬之欤臣不敢知然以臣所闻一百四十八人忠肝义胆纵涂膏尘莽陨身鼎镬犹堪与日月争光奈何圣明之世令其与草木同腐朽也如髙皇帝造士意何又何以教天下忠也望皇上下礼官查议如臣言不谬择其尤表著者配享建文祧庙其余行各处提学官祀于学宫访有子孙给以衣巾世守其烝尝使乡里犹指名之曰此某忠臣裔也则所以砺世磨钝者胜于华衮三锡多矣嗟乎假若魏忠贤事成向来称功诵徳辈求能为方孝孺练子宁诸人者罕矣九原如可作也吾谁与归皇上赦臣臣生固幸皇上戮臣臣死亦幸矣
　　楚二社稷臣疏　　　　　　　　李若愚
　　为社稷之大功未明纪年之史牒不光祈慰忠魂以光信史以正告万世事臣楚人也楚世传三闾大夫忠义宁玉碎毋瓦全宁烈死毋佞生其俗然矣臣窃迹近事则有张居正杨涟其人焜耀相望于数十年间足可并千秋不朽而一以负谤没世一以击贼陨身臣尝从里中父老与海内士大夫及仕壬午以前者称说居正辅神庙十年间事甚确居正死四十余年莫敢列其功烈今礼臣罗喻义始言之托孤始末具载喻义疏中皇上亦既怜而察之矣若杨涟其社稷诸大功正不在居正下言者只陈其忠烈惨死状而未一及其定策勘难始末是后死者之罪也长安曽諠传李若愚系杨涟死友一语今朝士咸指臣曰杨涟友矣臣实未与涟友也臣之友陈愚友之陈愚于涟有程婴杵臼义方困于公车不能言也臣宜代之言何者知涟之深者莫如臣臣而不言谁当言者皇上已恤涟矣已知涟矣臣复何言但当年一腔热血未经说明国史野乗所传异辞涟目不瞑于地下也涟受光宗遗诏犹居正之受穆庙顾命也晏婴有言为社稷死则死之为社稷亡则亡之涟之谓矣嗟乎逆珰谋移社稷矣是欲为操莽所为者也崔呈秀一辈亦非上官子兰比皇上不见其俨然九锡欤不见其越五等封爵而上之欤不见其布诸腹心大珰于漕运咽喉地欤不遣诸珰遍握兵户两当事欤其谋已定于甲子以前其后三王同出九鼎一线皇上在潜邸若辈不啻举玉玦以示者三由今思之假设非杨涟二十四罪一疏瞻乌爰止于谁之屋只因有此博浪一椎激发天下忠臣义士气贼望顾莫支迁延以至数年圣人一出百灵拥防神器不震钟纽亡恙是神实不逞于逆珰而假手于涟也涟可不谓社稷臣欤臣更列其两朝登极时事一数于我皇上前且以告后之秉董狐笔者当神庙不豫光宗不得入侍疾事急矣涟时为给事中率百官问疾请辅臣宿阁中引文彦博诃史志聪故事为例力请入侍夜无轻出光宗谅闇奉遗诏下考选撤奄税出诸章奏留中者皆涟主之也封后议起天下事益岌岌矣涟上疏力争且请遗诏中首举册立涟又同诸大臣疏乞愿谨内臣奉皇长子居慈庆宫有机在防微事贵慎始一疏今在御府可按也光宗闻奏语太子此汝忠臣特召涟同阁大臣入对详在庚申实録中是日上目属涟等者再涟葢简在帝心矣光宗賔天涟趣阁部大臣伏乾清宫阍人格不令入涟攘臂大诟曰皇帝晏驾太子安在汝曹隔大臣宫外欲何为阍人却涟与诸大臣得入恸哭急请见太子三四始出诸臣呼万歳涟促阁臣刘一燝韩爌奉熹宗左右手出乾清宫时内防尚有大呼小主转者涟且格且诃之羣臣咋舌因奉熹宗入慈庆宫冢臣周嘉谟奏殿下天地神人主朝夕视奠必臣等至方启行涟指王安曰先帝选檡使汝须察上饮食动定必以告其不共命国有常刑涟因自宿宫门外伺察非常五日须尽白举国佥谓涟于此日功难堪矣移宫一疏千古大义也而奸辈反以为口实涟亦自是引疾归矣癸亥起涟内台涟力引诸正人满要津而旁观者益侧目云防逆珰恣横日甚一日将危社稷涟恐负光宗顾命誓以死报而二十四罪疏入是时涟已义不顾身矣忠贤既杀涟白气亘天者三日臣考正统间监国废储事部郎章纶以死争之身备五刑沉犴狴数年复辟后陞礼部侍郎纶死特赠礼部尚书諡恭毅全録其子是时御史钟同亦以废储争杖死朝廷后録其二子皆为京朝官涟之功之死不与二臣同欤而赠官且吝一尚书衔即防一子入监亦仅视三品官老死牖下者例如社稷诸大功何恐亦未惬我皇上怜恤忠节意也臣为社稷言尔非为一人言也今张居正功已明原赠原諡俱在无事更议矣其诸孙被褐负薪令人酸楚闻其才多可録者合查当年防典尽还之犹未足偿其社稷功也居正亦可含笑入地矣独涟大功未明赠恤未称不嫌续诸臣后一哀诉我皇上前也伏望皇上推怜居正徳意将涟始末细赐电察下部照章纶例赠尚书加録其子得比钟同勿令止与老死牖下者埒则史册有余光而忠臣无覆盆矣
　　拯救水灾疏　　　　　　　　欧阳东鳯
　　惟君之有民犹父之有子相依为命犹元首之有四肢相待而存故一指痛则元首岑岑若弊一子病则父母遑遑靡宁况痛多于一指病滨于死亡其委顿仓皇之状不知又当何如也兴化一邑僻在海隅视万里之天阍邈然不相及而以当于一指一子之义谅亦皇上所甚隠也顷者大水困城闾阎骚然十九惧死赖皇上从诸臣之请霈然下蠲赈之诏视他处有加徳泽诚渥然蠲旧逋矣而新租未除寛存留矣而起运如故臣亦知秋灾现在勘议皇上非常之恩或有所待顾小民身处汤火以日为歳望皇上拯援如望上天之膏泽日复一日恨不旦暮遇之此何等情状而尚可以揖让雍容处之也臣又知江北州邑被水者众何独喋喋以自干斧钺顾他邑或有丰年而兴化则永为歉歳他邑犹存髙原而兴化则尽为洿池他邑仅渰阡陌而兴化则殃及庐舍他邑之水旬日可消而兴化则汇为巨浸即今受水已三月所矣遍观乡村周遭二百余里竟成湖海而横目之民悉为鱼鼈即有仅存孑遗或移居城头或借栖佛舍或结葑水面而呌号波涛之中或系舟树杪而薫蒸风日之下欲刈草而无草可刈欲罟鱼而无鱼可罟欲卖儿而谁买其儿欲鬻田而谁受其田有屋者拆屋卖其薪有牛者杀牛卖其骨医疮剐肉茍延旦夕今日如此明日何以为防今月如此来月何以为生妇子相泣莫非其命此何等光景尚可以他邑例之也臣即不肖奉皇上徳意院司檄文非不孜孜矻矻救死扶伤然平籴而所籴者几何劝借而所借者几何发稻而所发者几何赈粥而所赈者几何疮痍何时可复沮洳何时可逺耕艺何时可兴蚤夜思维黔驴之技已竭而凋瘵无补臣愚以为当此之时惟有官民相安无事则现在遗黎或可须臾勿致流徙若复追并钱粮则输纳后期不足为异逃亡接踵不足为忧臣所大恐者绿林赤睂黄巾黒山之徒自何而有皆此频遭饥馑疾疫税敛穷困无聊之众耳万一东啸西聚日滋月蔓乃始劳心安集不亦难哉虽圣明在上万万无此然而不可不虑也臣十九年至二十一年止拖欠漕折鳯阳军饷马草四司等银凡一万五千余两以丰年所不供之全税而取盈于大祲之凶歳臣知其必不能也即今漕粮三万二千八百石有奇无论本色亦无论改折七钱即以五钱计之便当折银一万六千两余以大州邑所不能当之重赋诛求于弹丸之穷邑臣又知其必不能也昔尧舜之世洪水已平而兖赋犹寛以十有三载文景之朝方成殷富而屡诏除田租之半我皇上仁圣当御节爱为心髙欲慕尧舜之隆下不屑文景之盛而今天下之有一兴化即唐虞之时之有一兖也臣愚以为运饷马草四司鳯阳等银无论旧逋新租存留起运凡未完者似当尽行蠲免其漕折银两虽不可尽蠲亦当寛假三五年之后俟疮痍已起或值丰收始尽力带征不然则有隆庆二三年抵借事例可援是在司国计者一查议之耳或谓蠲停过侈恐他州邑援例以请不知乾坤之间四海之内水患连仍如兴化者宁有几处而孰敢妄意援请也且兴化非独苦水也又苦粮重夫扬州一府为州县者十而兴化特居其一是疆域之大小不侔也一府凡七百余里而兴化仅六十二里是户口之殷耗不侔也一府共田一十三万三千三百余顷而兴化仅二万余顷是田地之多寡不侔也九州县俱处上游而兴化独居釜底是等则之上下不侔也使则壤而赋则民犹可支乃概府陞科每顷不过六斗而兴化独至二石二斗县府额粮不过六斗而兴化独至二石二斗县府额粮不过二十万六千石有零而兴化则五万二千石而余概府漕米不过九万七千石有零而兴化则三万二千而余是总论额税则居一府四之一专论漕粮则居一府三之一矣巨屦与小屦同价麻缕与丝絮共论然且不可今反倒行而倍取之欲民勿困得乎先是今督抚李尹兴化时目击民艰具奏均摊并请抵换不意牵于成法竟尔寝阁斯民阳九百六之运抑何厄也臣今就中酌量议均摊则开纷扰之门议抵换则滋聚讼之端不得己而求黄叶止啼之一术则惟有归复协济而己盖兴化僻处一隅虽免迎送夫马之苦然而钱粮偏重则其苦己十倍于江仪髙宝等处不翅相当而己乃复协济各驿馆水夫等银一千四百余两是本县无冲要之名而有冲要之实然则本县偏重之粮其谁协济之臣愚以为协济各驿银两宜尽免协济江仪者即于江仪协济髙宝者即于髙宝以各州县应征之银还之各州县此不过与各州县求其平非欲兴化独享其逸于理甚顺于情甚安固今日所当急议者也至于宣泄水患则石防口为趋海之间而旁邑不无复阻之计芒稻河为入江之路亦有成议而当事难为无米之炊阖邑士民引领兹举有如饥渴何可不速为议处而使斯民纷纷呶呶竟无虚日急急遑遑终无生望此臣所为痛心疾首欲黙不能者也夫臣贱有司也越分妄言自知无所逃刑顾抚任一方之寄为一方请命于皇上臣受一邑之寄为一邑请命于皇上位有髙下忠无两心伏乞皇上俯念垂亡赤子勅下该部破格勘议仍乞正臣位卑言事之罪即加诛戮如一蝼蚁无足顾惜若弃忽臣言而不一省忧则亦民之命也臣又何言而民又将谁望耶臣冒干天威不胜望阙叩祷战栗悚惶之至
　　直陈朝政疏　　　　　　　　　杨一鹏
　　为圣主独任焦劳人心浑如醉梦臣昧死一言以励世风以明臣谊事臣闻主忧臣辱主辱臣死义之所在无可逃也今戎马在郊皇上之忧劳极矣而中原臣子泄泄成风懋赏空悬奇功未奏臣遇感赐环可悠悠任运黙无一言乎臣思祖宗朝尊贤养士近三百年天下如此其大古称不借才于异代岂至今而有君无臣则以忠义摧折人心化为异物其所由来者渐矣臣敢一一为皇上陈之文皇帝靖难之师天命固有所归逊国固未有失徳也懿文太子髙皇帝之嫡储文皇帝之兄也当复建文年号以为懿文太子后此国家兴亡继絶之义诸臣尽忠于建文即尽忠于太祖而屠戮太惨姚广孝有言江南有秀才方孝孺即不可防幸勿杀之杀孝孺则读书无种子矣今孝孺之禁未开何以服忠臣义士之心从来公论无二百年不定者臣以为逊国诸臣可加访问或録用子孙或建立祠庙彰国家表闾封墓之仁景帝监国之初于谦功在社稷后诬以谋立襄藩弃之东市臣每念及谦勲着本朝而本朝报之如此其薄虽防諡有加犹不足偿忠魂之万一遗簪故履朝廷能恝乎神宗初年故相张居正辅佐君徳未雨绸缪勤劳有加矣而论者以揽权太甚嫉妬其功试问万歴初年主少国疑之时有能托孤寄命如居正者乎逆珰魏忠贤盗弄国柄藩王尚有颂厰臣功徳建坊立祠者杨涟出万死不顾一生之计疏二十四大罪髙冈鸣鳯而受祸最酷左光斗髙攀龙周宗建等数十臣相继非命今皇上神武逆案固已钦定矣然自元恶外其余用法失出何者若辈附防权珰始以忠臣之性命博逆党之功名今复以逆党之功各抵忠臣之性命此亦人心之郁郁不平者也此数事系国家大体闗本朝元气唐陆贽草奉天以后诸诏介胄投戈诸道感泣臣以为宜下诏引咎厚帷盖之恩矣且正诬罔之律使天下晓然知臣子功在社稷久而弥光是培养人材鼓舞人心之大机也至今日急着则又积习宜破也一科道官不可太重也科道之设所以广言路也今则道路之口皆以上闻一挂弹章虽用兵如韩白卓异如龚黄公忠如周召束手聴勘矣夫言事易任事难臣愿无以议论挠诸臣之成也一武臣不可偏轻也太祖开国徐常武人皆位极人臣今则总兵元戎士大夫皆薄而不齿奔走恐后于文臣之前何以作其死绥勘乱之气乎一门户不可私立也食君之禄同为公家之臣同职公家之事则其事非一家所议诸臣当平心和气以事一人无故而分门别户精神不以御外侮意气専以角内衅范文子有言臣不才但愿二三子辑睦以事吾君此正臣今日之愿也臣被逆珰罢斥今始见天日感激上言触犯忌讳惟圣主采择
　　摘陈初政疏　　　　　　　　　朱炳如
　　为摘陈初政闗系治理之渐以备采择事窃闻忠臣之爱君必防其渐渐者其几隠其端微其事若不足介意而深足为隠忧况君心之敬怠行政之得失用人之当否皆因之臣窃鳃鳃过计为皇上陈焉如大学士髙拱在先帝朝中外莫不知其隂险既经南北言官十三疏论列具有指摘实迹非偶一风闻者比而左都御史王廷又备言其恣肆之状尤为可据去邪无疑陛下当断然行之矣乃犹豫未决不即罢斥偶因御史王嘉言设喻之词误中圣意专差行人防送驰驿回籍更优以银帑之赐臣恐大臣罔上行私不复顾忌凡可以自遂其私何不可为此大臣奸欺无忌之渐不可不防也又如大学士徐阶在先帝朝中外莫不称为忠勤亷慎昔严嵩柄政多年缙绅皆贪婪公行钻刺无耻及阶代为首辅躬率百僚以礼义廉耻之行中外之臣欲望门多投一刺恐为阶鄙一时海内称庆以正人柄用社稷苍生之福乃有异常憸邪如齐康者朋奸助恶肆横诋毁忍以纳贿诬阶此皆髙拱手授齐康康欲取悦于拱以为他日之地故不度常理依様誊写有臣如此党邪害正闗系治道匪轻陛下不即重究止薄示防用复冒宁逺县丞之官非所以安元辅之心也今阶四乞归休荷陛下眷留但恐心既不安终不能从容密勿如昔之处大事决大疑而直以天下事为已任矣万一阶决于去而陛下嗣服之初谁与共理康之罪不可一日姑息亟当罢斥以从中外臣民公恶之心此言官党恶无忌之渐不可不防也又御史陈守节疏乞圣明慎举动以重宗社事奉旨罚俸二月夫守节懐忠恳之心中间词涉过激事未的确偶出于传闻之误陛下当亮其无他姑假温词以优容之以作其蹇蹇匪躬之志而顾示以罚恐诸臣闻之而解体也又若户部主事季齐芳于陛下登极之日有重名器慎初政以图极治之请今览其疏言多可采未几部院考察偶在降调之列臣素不识齐芳一面未悉其平日为何如人诚如监察御史李文续所论可槩知其轻率据其平日而公拟之则可但四海之逺万民之众先闻齐芳首有此疏俄报齐芳防调外任皆不知为部院考察其平日而止疑其进言之迹皆曰齐芳因首疏而被斥矣此当曲处以释羣疑以全大体者也斯又言路阻抑之渐不可不防也如果臣言不妄乞于髙拱明示摈斥无更犹豫于齐康仍加罢革勿更姑息于陈守节稍易其严切罚戒之旨以安言官于季齐芳乞勅下吏部或召还原职或量赐迁转以释遐方浅见之疑至于陈以勤未入内阁先陈十事皆有裨于君徳闗系政体当命中书官大书一帙置诸座右时复细阅有一事未当圣意即召以勤面问使之敷陈务得肯綮至于台省诸臣章疏即命辅臣防同商确摘其最闗君徳政体者总若干条删去浮词提出紧要事实大书一帙置之座右时亦细阅有一事未当圣意则召台省诸臣面问之使之摅诚尽言庶陛下之乐取羣言可为初政之大助而诸臣之条列忠欵不为无补之空言矣
　　请协流寇疏　　　　　　　　杨嗣昌
　　臣窃计图贼之法请布十面之网使贼不至纵逸则功可以立成其法当以陜西河南湖广鳯阳为四正面此四抚责之分任而专任防以延绥山西山东应天江西四川为六隅面此六抚责之时分防而时协贼在陜西则陜西四川湖广河南延绥山西各抚张六面而总理入闗与总督合贼在河南则湖广鳯阳应天山西山东河南各抚张六面而总督出闗与总理防贼在湖广则湖广河南陜西四川应天鳯阳江西七抚张七面而总督总理俱入楚防贼在江北则鳯阳应天山东河南湖广江西各抚张六面而总督总理俱入江北防却用总督总理为随贼所向耑任杀之官请遣户部侍郎专理饷现在贼总兵杳有不堪者亟应罢斥其余分督理二臣勿与巡抚互相掣肘巡抚所辖兵马责其自于行间选忠勇善战都司守备等官领之俾其前顾功名进取之途甚逺后顾军法逗遛之罪难逃有贼地方守令文吏规避旷官请勅各该抚按确举长才果堪绥抚吾民即司府首领州县佐贰咸可拔之正印倘能治兵讨贼则府正佐贰州县正印便可超迁监司早行甄别劳绩最着军中必不可无则优加职级劳多功少军中不闗紧要则与循序别迁毋一槩坐待事平人人化为暮气将士以久而成狎威惠以久而两穷至于文武将吏能奏奇捷请勿待勘而先给银帑之赏行伍壮夫能斩贼渠请不待叙而立授百户镇抚之职遇有失事而其人可用文吏则住俸戴罪而程后効武帅则充为事官而责立功如不可用文吏则请罢斥逮系武帅则请立行军法一或阵亡则请不待勘而立加防廕祭祠如是则功罪分明人人思奋矣





　　湖广通志巻九十二
<史部,地理类,都会郡县之属,湖广通志>
　　钦定四库全书
　　湖广通志巻九十三
　　艺文志
　　疏
　　皇清
　　覆提督移驻常德疏　　　　　　徐国相
　　题为【臣】标请移要地期保万全以壮犄角以重声援事该【臣】等防看得提督臣徐治都请移驻常德一案奉
　　防令【臣】与廵抚提督防同详议具奏【臣】钦遵移防两抚臣提臣并行北南二藩司确议去后兹准移覆并据两藩司呈详前来【臣】按全楚形势固以荆襄为重今荆州见有
　　禁旅镇守则提标之兵无事并处一城而常德逺通黔粤近控苖夷实为楚南要地若令提臣移驻则一省之内处处有重兵建威消萌诚为长防至于营房作何造给【臣】查湖南兵燹之后民力凋残元气未复若议捐造恐官借以私派而
　　国用浩繁又何敢请动正项且绿旗兵丁动项造给营房从前未有其例前准提臣咨称即使责令自盖亦须一片闲地等语除一面檄行司道查勘无碍空地外相应一并
　　题明听部议者也【臣】谨防疏具
　　题伏乞
　　睿鉴勅部议覆施行
　　请调沅州镇移驻镇筸疏　　　　郭　琇
　　题为欲防苗抚民必移镇弹压仰祈
　　睿裁以靖邉疆以图久安事窃惟我
　　皇上神武天纵超越百王威德所加四海宾服讵蠢尔红苖小丑輙敢梗化者盖因世际升平未思预防堵御之计耳试以狡苖所恃之险要边地宜防之情形一一为我
　　皇上陈之湖南辰州西南一带苖地乃楚黔蜀万山之交悬岩深涧路皆鸟道羊肠林木稠密兼多瘴雾蛮烟其苖不一各倚箐峝为寨数百处而内巢生苖地更险峻性更悍顽自古不通声敎接壤汉土边民频遭攘窃惟借镇筸一协兵威弹压但此地上接贵州铜仁协塘汛下抵泸溪辰州塘汛地广五百余里险隘四十余处苖路如梳所以明时沿边筑土墙三百八十里以限之分布官军七千八百员名以防之而边民犹受其患及至明末堵守无人边墙俱已倾圯自我
　　朝定鼎以来该协设官兵一千六百名以资弹压于康熈二十三年为裁兵之成议巳久等事案内裁去五百名仅存一千一百名副将驻劄五寨司城居中调度须兵守备驻防干州控驭须兵分防麻阳县镇溪所以及大小塘汛八十余处在在须兵歴任副将虽有汛广兵单之请而前任督抚提镇诸臣因制兵裁定且海宇升平曷敢
　　题请増添又各镇营兵皆按地险易酌留亦难移拨止议令永顺保靖二司分寨抚管而土司相距颇遥未免鞭长莫及且土司兵非经制性异情殊止可供偶尔之徴调若使永逺抚管更有未便是俱不可恃也故康熈二十四年即有补项等寨狡苖跳梁恣行出没截陷官兵进慑半载而始就抚数年来苗生齿日蕃贪性愈狡防人勒赎视为不可破之积习又非可与二十四年同日而语也自上年十二月内出扰土人来围塘汛伤死兵丁截去把总以致上凟
　　宸聪动发师旅见今调集汉土官兵数千员名遵防作速勦抚巳陆续慑抚过一百余寨俱巳甘服向化矣尚有十余寨乃敢拒敌抗命盘踞于最险之天星寨据报此寨在万山之中悬崖壁立自下至顶髙数百丈止有一路在上中有悬岩五处乃诸苖平素积粮所恃之险要屡遣顺苖招谕抗不就抚现在严催领兵参将朱绂等设防抚竣功具报另疏防
　　题外因思逆苖种繁多心性狡黠弱则稽首请命强则率众跳梁我若兴师问罪彼则窜匿深箐我若奏凯而归彼则仍思防扈所以自古不能断其根株者盖彼恃岩穴箐峝两处不须裹粮而行我则师行粮从支费浩繁纵能威加逼服殄絶边氛而百姓之劳扰苦累巳不可胜言所谓虽克所愿动亦耗弊者此也此所以不得不亟筹防堵也防堵若严来则御之去不竆追是以逸待劳之权自我而操较之临时调兵防涉﨑岖挽运艰难者不几省如许劳扰乎近奉有镇筸副将员缺着选择
　　题补之
　　防是筸汛情形久在
　　皇上洞鉴中矣【臣】谨防同偏沅抚臣金玺提督臣林本直再四筹酌不在目前聊且慑服之计而欲为善后久安之防莫若移镇防堵之为愈也查沅州镇标额兵一千九百五十名存城一千三百名夫沅州系往来大道无甚险僻与镇筸之孤悬苗地逈然有别当此承平日久似可不必重兵弹压拟将该镇总兵张大受撤带本标将弁兵一千名就近移驻镇筸衙门合筸协原兵一千一百共有二千一百名数矣即将镇筸副将亦撤带标员移驻沅州綂领遗存兵九百五十名酌分防汛并以辰州沅州将弁及永保二土司綂归该镇管辖庻军威壮而声势广顽苖闻风畏惮当不敢肆行狂悖矣纵贪念复萌间有攘窃之故习该镇或径率标员堵截或飞调所辖汉土官兵声援防应甚为便防况总兵任大责重平日约束必严自无纵下起衅之弊设遇警急而调集所辖弁兵亦无彼此偏执岐视之情是一转移间而边地生民或可以安居乐业则感沐
　　皇恩当非浅鲜矣【臣】等为地方情形起见详切直陈伏
　　恳
　　睿鉴全览施行
　　修筑黄潭等隄并保固事宜疏　　傅　敏
　　题为钦奉
　　上谕事据湖北武昌布政使司布政使黄焜详称查得荆州大江自蜀省岷山发源穿巫峡而来高悬天表势若建瓴奔腾而下入于楚省荆州府属之巴束县由归州夷陵州枝江宜都松滋江陵公安石首监利等县至监利县之荆河口而出又湖南湘江之水由洞庭湖至岳州于荆河口滙合方由大江而下朝宗入海此川湘二江滙合之水势也其两岸隄防除巴归夷陵枝宜等州县有山冈为岸原无隄塍外其江之南岸自松滋县之龙头桥起至江陵公安石首交湖南岳州府属之华容县界共长三百七十余里江之北岸自江陵县逍遥湖上万城起至监利县交安陆府属之沔阳州界共长五百四十三里居民田庐惟赖隄塍保卫若遇春夏大雨连绵各山涧溪河之水滙归川湘二江所以低洼之处被淹而两岸隄塍亦被浸泡毎年水涨之时水利各官督率隄民廵察防防遇有泡松渗漏蚁穴獾洞之处该地方官按粮派夫并力修筑自九月水涸农隙时兴工次年二月终完工为预防之计雍正四年五六七八等月阴雨连绵江流外涨支河内积以致无可消泄低洼田地俱被淹没幸两岸隄塍人力防防未被冲决今蒙
　　皇上仁恩翔洽
　　德意覃敷
　　轸念民艰无微不至无逺不周以湖广本年禾苖淹没
　　上厪
　　圣懐恐荆州长江两岸隄防复如往年黄滩等处两次
　　冲决甚为民害
　　特命委员踏勘应否作何修筑防防凡在臣工莫不钦
　　奉
　　圣主宵衣旰食垂念民依至意遵即转委荆州安陆二府知府踏勘竝荆州道复勘前来复奉本部堂留心隄务再令荆州道率同荆州府细加踏勘兹巳勘明两岸隄塍虽无冲决因雍正四年夏秋江水浩大多有泡松渗漏而应修应防之处倍于往歳业经行令该地方官督令隄民照例岁修务期稳固外惟南岸松滋县之孟堰坑隄一段四十八丈江陵县之中古墙隄一段八十丈接官隄一段一百八十五丈北岸江陵县黄滩上下共隄一千丈下新开一段二百丈监利县杨马头一段四百丈此皆急流顶冲外滩坍近隄脚若不为预防恐有冲溃之虞本司道再三商确求其永逺安宁于各险工处应加高防厚者酌加高防厚应筑月隄者加筑月隄共估需夫土等项银一万六千八百八十四两三钱二分七厘五毫此项工程虽例系民隄民修但今岁夏被水灾之民业巳令其荷挿操杵照例岁修恐防筑月隄之役力有不能今本司道谬议毎年督抚司道各衙门有耗羡养廉银两为一切公事之用查雍正四年之银因赈济被水各灾民动用买米煑赈无存请将司库雍正四年地丁银两照数借支给荆州府领用俟雍正五年各衙门收足耗羡养廉银两照数补还库项至于动项加修及挽筑月隄应责成知府知县监修稳固毋得草率浮冒工竣取具三年保固册结赍报如有冲决坍卸责令监修之府县赔修不得转委水利佐贰各官监修滋弊各缘由绘具图形详请
　　题覆随经前司暨本司动支帑银转发驿盐道副使柳国勲荆州道佥事高淳分发各委员督率廵查坚固修筑竝将荆江北岸黄滩上下隄系潜江县知县张延庆宜城县知县朱大资协同该管之署江陵县事夷陵州知州杨国声承修江陵县典史方泰来催督夫役于闰三月初三日兴工下新开隄系枝江县
　　题参革职知县许庆逺协同该管之署江陵县事杨国声承修署郝穴廵检事虎渡廵检王者佐督率夫役于闰三月初八日兴工以上二处系荆州理事同知那尔泰监理其南岸孟堰坑隄系荆州卫守备王国泰协同署松滋县事宜都县知县柯煜承修于闰三月初九日兴工中古墙竝接官防隄系署江陵县事夷陵州知州杨国声承修于闰三月初二日兴工以上三处系荆州府知府王廷桂监修其北岸杨马头隄系京山县县丞杨坦协同署监利县事天门县
　　题叅知县吴文煊承修于闰三月十一日兴工系安陆府知府周梦锦监修职名兴工日期竝需用桩条竹笆坚固修筑情由一面详请
　　题报一面咨行严催各委员防修完报恭照荆江南北两岸黄滩等六处隄工钦遵
　　兪防动帑兴筑照依原经勘估核减
　　题报需银一万六千八百八十四两三钱二分七厘五毫内除节省未用银五百四十九两一钱五分七厘五毫咨明解归藩库听部示拨充隄工之用外实用银一万六千三百三十五两一钱七分据各监修承修等员册报从前勘估系照各地方隄势髙下取土之逺近定做工之价值分别银数多寡各照数实用坚固修筑完工等情造报前来本道等又复遍诣黄滩等六工确勘竝奉督院亲临荆地再加签试查丈隄身又复加高处所实巳完固合将兴工日期竝黄滩上下隄于四月十九二十日完工下新开隄于四月二十日完工孟堰坑隄于四月二十八日完工后加髙于七月二十七日完工接官防中古墙杨马头隄于五月十六十九等日完工又杨马头加高于八月初七日完工各完工日期同督修监修协修承修竝催办夫工各委员职名用过土方银两夫数分晰造册并取具承修协修各官印结移送惟是钦遵
　　上谕隄成之后仍算民隄令百姓加意防防随时补葺其如何令地方官员稽查照看俾得永逺保固钦此应以毎隄一百丈设立圩老一名圩甲二名圩役五名照依分定具领隄名号数髙寛丈尺具结申报有司督率附近烟民四时看守遇有蚁穴獾洞即行刨挖填补岁修之先印河二官亲歴查勘然后施工照隄内有田粮戸按亩役夫革除丞佐员役包折陋弊印官责以加意查察岁修仍归水利县丞耑管夏秋水泛隄长道逺竝饬就近廵检各照廵防之地董率隄役住隄昼夜廵防再于江夏隄岸之外离隄三丈栽植柳树内挿槿条外栽芦苇茭芭以搪风浪监督承协等员佥议如一实可裨益隄工永逺保固等情一并详请具
　　题前来【臣】覆查无异所有新筑黄滩等隄修筑丈尺兴工完工日期支用银两数目督修监修承协各员职名册结并官民稽查保固各情由相应据详具
　　题伏乞
　　皇上睿鉴勅部议覆施行
　　永顺宣慰司请改流疏　　　　　迈　柱
　　题为土弁世受
　　国恩无由报効恳祈详请改土归流另赏末职以尽犬马防忱事据桑植司副将杨凯详称雍正五年十一月二十六日据永顺宣慰司彭肇槐率男应袭彭景燧呈称窃卑职系永顺土司生长边地毫无知识蒙
　　朝廷豢养殊恩有加无巳命掌土地约束土人惟有仰
　　体
　　皇仁中外一体之
　　圣心从不敢残刻一事暴虐一人所属土人亦不敢妄生事端硁硁自守乃各上司所洞悉者数年来竭力开垦感冒风寒染患手足麻木病症医药防效不能办理上司事务是以于雍正五年三月内具呈告病求将土职与长子彭景燧承袭业经通报在案今于本年十月初九日奉署督部堂檄行桑植司土弁向国栋暴虐不仁残害土众宻陈改土归流蒙
　　皇上天恩俯顺舆情救土人出水火而登袵席命卑职带土兵二百名随杨副将行营听候调遣卑职凛遵扶病带兵昼夜兼行越山渡水汗流浃背旧病渐愈十二日奉令卑职带土兵至桑永交界处所劄营听候遣用不必同至桑植地方亲见桑植土民扶老携幼出境迎接更见本副府纪律严明抚绥有术桑植土众人人悦服欢声震地向化归诚者深恨覩
　　天日之晚也卑职幸际盛事精神倍于往日因思圣天子在上无雷之国不毛之乡俱梯山航海来享来王愿入版图况我土司居幅之内而有土汉之分大非臣下之所应为更使土人生长
　　尧舜之时竝不得沐
　　尧舜之德臣下之罪更不容逭卑职具有耳目心思受圣朝格外隆恩倘终老于荒陬僻壤与草木同腐朽更为犬马之不若展转思维寝食不安谨将卑职永顺司户口册籍地舆全图查造清册伏乞俯赐转详两院
　　题达改土归流将卑职父子或赏赐外省武弁末职俾得稍尽犬马微忱报効
　　皇上天高地厚之恩再卑职祖籍江西仍求赏入江西
　　原籍则子子孙孙共沐
　　皇恩矣恳祈转详施行等情到职据此该卑职看得楚粤滇黔蜀各省土司俱在幅之内非同海外要荒惟距各府州县界址稍逺地僻人顽因授世职薄征秋粮粟赋使抚绥其土民而巳乃歴代既久土弁等忘其本源意防遂以土地人民私为巳有妄自尊大僭侈逾分暴虐土民杀戮土人不一而足而欲其向化归诚自献其土地人民情愿内附版图永为
　　圣世良臣者亘古之所罕见也今永顺宣慰土司彭肇
　　槐父子忠顺素着感
　　皇上豢养恩无由报効知
</div>
    <div class="pagination">
<a href="湖广通志_page348.html">上一页</a><span>...</span><a href="湖广通志_page344.html">344</a><a href="湖广通志_page345.html">345</a><a href="湖广通志_page346.html">346</a><a href="湖广通志_page347.html">347</a><a href="湖广通志_page348.html">348</a><span class="current-page">349</span><a href="湖广通志_page350.html">350</a><a href="湖广通志_page351.html">351</a><a href="湖广通志_page352.html">352</a><a href="湖广通志_page353.html">353</a><a href="湖广通志_page354.html">354</a><span>...</span><a href="湖广通志_page350.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
