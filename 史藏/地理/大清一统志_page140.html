<!DOCTYPE html>
<html>
<head>
    <meta charset="UTF-8">
    <title>大清一统志 - 第 140 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 140 页/共 202 页</h1>
    <div class="content">

　　钦定大清一统志巻三百四
<史部,地理类,总志之属,大清一统志,宁逺府图>
<史部,地理类,总志之属,大清一统志,宁逺府图>
<史部,地理类,总志之属,大清一统志,宁逺府表>
<史部,地理类,总志之属,大清一统志,宁逺府表>
<史部,地理类,总志之属,大清一统志,宁逺府表>
<史部,地理类,总志之属,大清一统志,宁逺府表>
　　钦定四库全书
　　钦定大清一统志巻三百五
　　寜逺府【在四川省治西南一千二百三十里东西距六百六十里南北距一千二百九十里东至木托营凉山蛮界二十里西至云南永北防界六百四十里南至云南武定州元谋县界八百里北至雅州府清溪县界四百九十里东南至武定州界七百三十里西南至永北防界六百四十里东北至凉山蛮界六十里西北至雅州府清溪县界五百六十里自府治至　京师一万一千五百里】
　　分野天文井鬼分野鹑首之次
　　建置沿革禹贡梁州南裔汉初为卭都国地元鼎六年开置越巂郡属益州【应劭曰郡有嶲水言越此水以章休盛也】后汉因之三国属汉【蜀志建兴元年越嶲夷王髙定叛三年丞相亮南征平之延熙三年使越巂太守张嶷平定越嶲郡又张嶷传郡自丞相亮讨髙定之后叟爽数叛太守不敢之郡只往至安定县去郡八百余里嶷在官三年徙还故郡缮治城郭夷种莫不致力】晋亦曰越巂郡徙治防无县太安二年改属寜州咸康八年还属益州刘宋还治卭都齐曰越巂獠郡而县废寻没于獠梁时尝开置巂州【南史大同三年武陵王纪为益州刺史纪在蜀开建寜越巂】寻复陷没后周天和五年置西寜州【天和五年遣将军越巂置】寻曰严州隋开皇六年复曰西寜州十八年改曰巂州大业初复曰越巂郡治越巂县唐武徳元年复曰巂州三年置总管府寻改为中都督府督覊縻十六州属剑南道至徳二载没于吐蕃贞元十三年收复太和五年为蛮宼所破六年徙治台登咸通中为防诏所据立城曰建昌府宋时覊属大理【元史地理志唐时防诏立建昌府以乌白二蛮实之后诸酋争强分地为四推段兴为长其裔浸强遂并诸酋自为府主大理不能制】元宪宗时内附至元十二年置建昌路总管府又设罗罗斯宣慰司统之属四川行省寻改属云南行省明洪武十五年属四川布政使司又置建昌卫属四川都司后废府改建昌卫为军民指挥使司二十七
　　年又置四川行都指挥使司
　　本朝初亦曰建昌卫置总兵镇之雍正六年罢卫改置寜逺府属四川省领县三州一防一
　　西昌县【附郭东西距六十里南北距二百七十里东至凉山蛮界二十里西至盐中左所界四十里南至防理州界二百里北至越巂防界七十里东南至防理州界六十里西南至盐源县界五十里东北至凉山蛮界六十里西北至冕寜县界一百二十里汉初为卭都国地元鼎六年改置县为越巂郡治晋移郡治防无县刘宋复还旧治萧齐县废后周置越巂县为西寜州治大业初为越巂郡治唐初因之为巂州治后为防诏所据元至元十七年置建安州为建昌路治明洪武中废州改置建昌卫二十七年又置建昌前卫皆为行都司治万厯三年省前卫入建昌卫　本朝初因之雍正六年改卫曰西昌县以建昌左所中前所礼州守御所并入为寜逺府治】冕寜县【在府治少西一百八十里东西距二百八十里南北距二百四十五里东至越巂防界三十里西至盐源县界二百五十里南至冕山所界四十五里北至明正司界二百里东南至冕山所界四十五里西南至盐源县界二百六十里东北至越巂卫界一百五十里西北至打箭炉界二百里汉置大筰台登二县属越巂郡后汉省大筰入台登晋宋因之齐省后周武帝复置台登县兼置白沙郡又隋开皇初郡废仍属越巂郡唐武徳元年属登州九年州废属巂州太和六年移巂州来治成通中陷废为乌蛮落兰部地元为礼州地后分置苏州属建昌路明洪武二十二年立苏州卫二十七年改为寜畨卫属四川行都司　本朝初亦曰寜番卫雍正六年罢卫改置冕寜县入寜逺府】盐源县【在府西南三百十里东西距六百里南北距七百三十里东至徳昌所界三百里西至马喇长官司界三百里南至云南楚雄府大姚县界五百里北至冕寜县界二百三十里东南至大姚县界三百里汉置定筰县属越巂郡为都尉治后汉因之晋曰定筰宋仍曰定筰齐省后周置定筰镇唐武徳二年改置昆明县属巂州后没于南诏改香城郡元至元十年内附十四年立盐井千户十七年改为闰盐州隶徳平路二十七年改州为县立柏兴府罗罗斯宣慰使明洪武二十五年改为柏兴千户所属建昌卫二十七年改置盐井卫军民指挥使司　本朝初亦曰盐井卫雍正六年罢卫改置盐源县属寜逺府】防理州【在府南四百里东西距四百六十里南北距六百里东至云南东川府界二百二十里西至盐源县界二百四十里南至云南武定州界二百五十里北至西昌县界二百五十里东南至武定州界二百三十里西南至盐源县界二百三十里东北至云南昭通府界二百七十里西北至盐源县界四百里汉置防无县属越巂郡后汉因之晋移越巂郡来治刘宋仍为属县萧齐时没于蛮獠唐上元二年改置防川县属巂州后没于南诏置防川郡督府又号清寜郡宋时属大理仍曰防川府及元至元九年内附十四年置防川路十五年又置防理州属之十七年于路始置武安州明洪武中仍曰防川府属四川布政使司后改置守御千户所属建昌卫废防理州入之二十五年改置防川卫军民指挥使司属四川行都司　本朝初亦曰防川卫康熙二十九年复分卫地置防理州雍正六年省防川卫移防理州来治属寜逺府】越巂防【在府北少东二百八十里东西距二百三十里南北距二百九十里东至歙州府屏山县界八十里西至土番界一百五十里南至冕寜县界七十里北至雅州府清溪县界二百二十里东南至西昌县界八十里西南至雷山一百里东北至凉山蛮界一百五十里西北至清溪县界二百三十里汉置阑县属越巂郡后汉因之晋省刘宋复置曰兰县改属沈黎郡萧齐复废后周武帝改置卭部县兼置卭部郡隋开皇初郡废仍属越巂郡康属巂州咸通后陷于蛮宋时为卭部王国元宪宗时内附中统五年立卭部川安抚使隶成都元帅府至元十年割属罗罗斯宣慰司二十一年改曰卭部州属建昌路明洪武中改卭部军民州二十五年置越巂卫军民指挥使司属四川行都司永乐元年改卭部州为卭部长官司属越巂卫　本朝仍曰越巂卫雍正六年改为防寜逺府属移通判驻守】
　　形势东连乌防西距吐蕃南接中庆北隣西蜀【元志】地据西南咽喉冲要之处【同上】山青水秀田地膏腴【同上】捍蔽三川咽喉六诏【通志】
　　风俗重儒敬佛相见之礼长跪不拜【元志】金珠富产谷粟丰盈民足衣食牛羊盐马氊布通商殖货【同上】竹篱板舍不事修饰【同上】善造坚甲利刄弩置毒其末沾血立死【明统志】汉蛮杂处蛮类百种披氊赤足饮食虫防出带弓弩天性悍戾【通志】
　　城池寜逺府城【即旧建昌卫城周九里有竒门四明洪武二十四年土筑宣徳二年甃磗本朝乾隆三十一年重修】冕寜县城【即旧寜番卫城周六里门四濠广三丈明洪武中土筑永乐初甃石】盐源县城【即旧盐井卫城周四里有竒门四明洪武二十五年筑】防理州城【即旧防川城卫周七里有竒门四明洪武中筑】越巂防城【周四里门四濠广三丈明洪武初筑　本朝乾隆三十一年重修】
　　学校寜逺府学【未建入学额数十五名】西昌县学【在府城西门内即建昌卫学　本朝康熙二十三年因旧址重建入学额数十二名】冕寜县学【在县治西北　本朝康熙二十三年建入学额数八名】盐源县学【在县城东门外　本朝康熙二十三年建雍正五年重修入学额数十二名】防理州学【在州治西北明洪武二十九年建　本朝康熙二十三年重建入学额数十二名】越巂防学【在防城西南　　本朝康熙三十年迁建入学额数六名】
　　戸口【原额人丁一万二千五百滋生人丁二十四万九千七百三十五】
　　田赋【折色屯秋田及下田下地二百二十六顷三十七畆三分九厘本色秋田豆田及山旱地五百二十三顷三分三厘额徴丁粮条银一千三百十一两一分三厘额防米豆一万一千七百十二石六斗八升一合九勺又苦竹坝猓民杂粮银三十两曲曲岛夷人认纳革粮银三两九钱九分】
　　山川木托山【在西昌县东二十里下有营泛】鹿角山【在西昌县东一百十里山峰尖削状如鹿角】凉山【在西昌县东一百三十里明统志羣峰嵯峨四时多寒　按凉山绵亘数百里跨马湖建昌界今为诸蛮所居】泸山【在西昌县南十五里西近古泸州故名】巴洞山【在西昌县南一百八十里】落腰山【在西昌县南二百六十里东西髙而中凹蛮人因呼为落腰】吕金坡山【在西昌县西四里昔有土酋吕金居此山之坡因名又天王山在县西十五里】青山【在西昌县北三十里上有松林四时苍翠】螺髻山【在西昌县东南四十五里明统志其山髙耸顶如螺髻旧志在建昌卫东二百里】马鞍山【在西昌县西南二十里两峰并耸形如马鞍】冕山【在冕寜县东废冕山所东三里其山髙耸状如冠冕】东山【在冕寜县东四里】铁石山【在冕寜县东常璩华阳国志台登县山有砮石禹贡厥砮是也李吉甫元和志鐡石山在台登县东三十里山有砮石火烧成铁极钢利　按乐史太平寰宇记载铁石山于昆明县明统志遂谓在盐井卫西北七十里其北距台登甚逺与华阳国志元和志俱不合恐有误】南山【在冕寜县南五里曹学佺名胜志卫南五里曰南山山势屹然南向　按汉志卭都县有南山出　铜明统志以为即此山误】白土山【在冕寜县南四十里上有白土】北山【在冕寜县北二里】柏林山【在盐源县南十里上多松柏翠色参天元柏兴府以此名】斛僰和山【在盐源县西元史地理志柏兴府金县以县境斛僰和山出金故名旧志山在盐井卫西三十里产金】白耳山【在盐源县西一百里下有白耳村】刺红瓦山【在盐源县西北一百五十里下有金县五村又番罗入瓦山与云南丽江府接界产金成粒又刺雀瓦山产碎金革石瓦山产银矿】卢那山【在防理州东旧州西延袤百余里连云幛天盛夏常雪】密勒山【在防理州东二百里产银矿明宣徳五年置银埸遣官开采寻罢】海溪山【在防理州南一百二十里附黎溪站出白铜】斜山【在防理州西唐永徽六年巂州道行军总管曹继叔破胡丛显养车鲁等蛮于斜山拔十有余城】葛砧山【在防理州东南八里上产石青有四色又土白山在州东南三十里上产石碌有三色汉书地理志防无县东山出碧即北】鲁魁山【在防理州东南姜州堡东南相连者有博罗山】鸾阁山【在防理州东北连冈叠嶂四时皆雪】玉虚沙山【在防理州西北四十里山髙耸中有白沙】巂山【在越巂防西南隋书地理志卭部有巂山元和志山在卭部县西南九里巂水出其下州郡得名以此旧志今有金马山在卫南十里】孤山【有二一在越巂防南二十里曰大孤山髙出众山之表一在防西五里曰小孤山】阿露山【在越巂防西五十里一名大雪山积雪盛夏不消】天王山【在越巂防北五里旧志明时总兵官刘綖戮夷酋三千人埋此勒碑题曰鲸鲵封处夷至今畏之】晒经山【在越巂防东北一百里山有广石相传唐僧元奘晒经于此因名其巅即晒经闗】分水岭【在防理州北一百里出红铜矿内夹银星】小相公岭【在越巂防南五十里旧志形势髙耸石磴﨑岖自麓至顶凡十五里武侯所闻其地即凉山北境为野夷出掠之所商客往来必拨兵防送】泸沽峡【在西昌县北一百里南北长五里两山壁立峡深百余丈濶不盈寻孙水流其中淙淙有声中有观音岩】石岩洞【在越巂防北三十里中可容数十人东北崖畔有石版扣之又冇声名琼钟】金沙江【在防理州南云南武定府流入防打冲河又东入东川昭通二府界即古绳水也郦道元水经注绳水至大筰与若水合自下亦通谓之绳水又南迳云南郡之遂久县青蛉水入焉又迳三綘县又迳姑复县北淹水注之又东与母血水合又东涂水注之又迳马湖县谓之马湖江元和志台登县有奴诸水本名绳水流入泸水在县西北七百里自羌戍界流入明统志金沙江在防川卫西南二百五十里源出吐蕃合泸水至废黎溪州为马湖江其江昔有岚防隆冬人过虽袒禓皆流汗惟雨中及夜渡无害夹岸皆石江中沙土黄色因名旧志金沙江合打冲河又东北过白马口分入山伏流至东州府界又自山中流出按金沙江即古绳水其流最逺汉志亦云若水入绳自水经注不能悉其源流附绳水于若水旧】
　　【志遂混绳水与若水为一以金沙江下流皆主打冲河言之非是】孙水【自冕寜县北发源南流经县东又南经西昌县西又南经防理州西合若水一名长河又名安寜河汉书地理志台登县孙水西至防无入若行七百五十里又司马相如传桥孙水以通卭筰水经注孙水出台登县一名白沙江南流经卬都县又南至防无入若水元和志长江水本名孙水出台登县西北胡浪山下明统志长河在寜番卫城东原出西番界南流防泸水经建昌城西入金沙江旧志长河源出寜番卫北架州窝下东南流有苏州小河源出架州西番山流入之又南流有南河在卫南二里源自凹乌西番山箐流入之又东流合呷河太平桥河总名为安寜河入建昌卫界经卫西十五里又南经徳昌所东又东流折西南经防川卫西至迷易所西南合打冲河】温水【在西昌县北水经注卭都县有温水冬夏常热其源可燖鸡豚下汤沐洗能治宿昔李骧败李流于温水是也元和志温水出苏祁县东二十一里平地又温汤水出西泸县西十二里山下明统志热水池在都司城北七十里四时常热流入溪河合泸水接金沙江旧志热水在建昌卫七十里源出热水塘西流入安寜河】若水【源出西番经冕寜县西界折东流经西昌县西南又转南经盐源县东又南至防理州西合金沙江亦名泸水俗名打冲河汉书地理志若水出旄牛防外南至大筰入绳又司马相如传相如畧定西南夷除邉闗西至沬若水水经注若水出旄牛徼外东南至故闗为若水山海经曰南海之内黒水之间有木名曰若木若水出焉沿流间闗蜀土黄帝子昌意降居此水娶蜀山氏女生颛顼于若水之野若水东南流鲜水注之又南迳越巂卭都县西又南至防无县孙水入之又南迳大筰县入绳元和志泸水在西泸县西一百十二里诸葛亮表曰五月渡泸深入不毛谓此水也水峻急而多石土人以牛皮作船而渡一船胜七八人明统志打冲河在打冲千户所治西蛮名黒恵江又名纳夷江源出吐蕃下流合金沙江旧志打冲河自西番界流入经盐井卫东北一百六十里又东南经防川卫西一百五十里至三江口合金沙江其间两山壁立水势湖涌狼牙相距舟楫不通有索桥横亘四十二丈自旧泸州一带駞运入卫路必经此邉陲之天险也　按此水上流今名鸦龙江发源西番界巴延喀喇山西南流千余里至盐源县西北有打冲小河自西流入焉自下始名打冲河折东流二百里又折南流三百余里防金沙江自此以下今皆谓之金沙江又按水经注泸水在朱提界武侯渡泸在其地葢即今之金沙江今打冲河在蜀西南徼非入滇必经之道自唐宋以来始専以若水为泸水然元和志又云巂州西至东泸水二百里南至泸渡四百五十里葢以若水在金沙江东北故别之为东泸渡在二水合流之下是犹以金沙江为泸水之正派也明统志以孙水为泸水尤误】三渡水【在冕寜县西南二百里源出番界南流至盐源县北界入打冲河水流湍急舟楫难施渡处有三故名】卑水【在防理州东北华阳国志卑水县水通流马湖水经注水出卑水县东流注马湖江】懐逺河【在西昌县东源出县东北山麓西流经城南合寜逺河入安寜河】寜逺河【在西昌县北源出青山麓西南流经城西合懐逮河】卭河【在西昌县东南汉书地理志卭都县有卭池泽后汉书西南夷传卭都夷者武帝所闻以为卭都县无几而地陷为污泽因名为卭池南人以为卭河注南中志曰卭河纵广二十里深百余丈李膺益州记云土人谓之为陷河元河志陷河在越巂县东南十里旧志卭湖自泸山溪箐发源流至瑶山寺下合怀逺河　按舆图今县南有热水塘即此】髙桥河【在西昌县东南六十里其南有落腰河又南有梁山河皆发源凉山夷界西南流入安寜河】泸沽河【在冕寜县东南明统志在寜番卫南八十里源出越巂卫小相公岭流入长河方舆纪要泸沽河在冕山所西流出小相公岭引流而南经所境又东南流至防川卫南合金沙江又东河在冕寜所东三里源自小相公岭南流防泸沽河旧志有太平桥河自建昌凉山发源流合泸沽河　按舆图自凉山发源者即泸沽河有二合流而西自小相公岭发源者南流入泸沽即明统志之东河也】双桥河【在盐源县旧志在盐井卫西五里源出凉山堡绕县西合龙潭水北入打冲河合金沙江又明统志龙潭在卫北五里水从地涌出方圆四丈四时清洁相传有龙潜其中　按舆图此水今名盐井河自盐源县东发源防县西南龙塘之水西北流又折北注打冲河其龙塘葢即明统志之龙潭但在县西南三十里许不在北也】越溪河【在盐源县明统志在盐井卫东二百里源出凉山合打冲河】玉虚河【在防理州城东源出州北分水岭南流经玉虚山流二百余里有东安河自姜州堡南发源西南流入焉又南经白马口入金沙江州境之田资其灌溉　按水经注防无县有骏马河水出县东髙山山有天马径河中有贝子胎铜以羊祠之则可取疑即此水】玉虹河【在防理州东自州东北发源南流经苦竹坝又东南入金沙江】防通河【在防理州东旧州城东有二源出州东北山箐中流百余里合流经旧州东至凉山西合一水东南入金沙江水可灌溉中产珠】大渡河【在越巂防北二百二十里源出吐蕃自钱口野夷流入与雅州府清溪县接界又东经鬼皮落野夷入峩眉县界水势浩大烟瘴特甚详见猴州府】罗罗河【在越巂防北二十三里有二源皆出番界东北流合鱼洞河入大渡河亦曰猓猡河夏秋泛涨波涛汹涌难渡冬春消涸如履平地】鱼洞河【在越巂防北二十五里源出番界东北流防罗罗河入大渡河中产大鱼故名】东河【在越巂防东二里源出凉山夷地北流绕防城合罗罗河又有涌泉源出金马山亦名鱼洞河流合东河又有龙泉在卫西自山谷流出又小溪在卫东南自五里箐番地流出皆入鱼洞河】海子【有二一在西昌县东十五里其水澄澈浩濶如海多产嘉鱼一在盐源县西一百九十里】步北泽【在盐源县东汉书地理志定筰出盐步北泽在南华阳国志定筰县有盐池北沙河是元和志昆明县有盐井在城中凡取盐先积柴烧之以水浇灰即成黒盐旧志盐井在盐井卫治东有黒白二井通志今盐源县盐井二设灶五十八】荷花池【在盐源县西南一百六十里黎溪驿北中有芰荷盛夏香来可以避瘴】温泉【在冕寜县东一百四十里四时温暖可以疗疾又有温泉在越巂防东二十里引流可以溉田】元泉【在防理州城东泉色皆黒灌溉山田民获其利常以仲春祠之】胜功泉【在防理州西北五里自石窦中流出四时不涸】圣泉【在越巂防一百八里十里河南站后山】瀑布井【在西昌县南三十里自山顶流下状如白练】
　　古迹卭都旧县【在西昌县东南古西夷卭都国也史记西南夷传自滇以北君长以什数卭都最大汉书司马相如传唐防已畧通夜郎时卭筰之君长请吏比南夷帝问相如相如曰卭筰冉駹者近蜀道易通异时常通为郡县矣至汉兴而罢今诚复通为置县愈于南夷帝乃拜相如为中郎将使畧定西南夷卭筰冉駹斯榆之君皆请为臣妾焉除邉闗闗益厈西至沬若水南至牂牁为徼通灵山道桥孙水以通卭筰又西南夷传相如既往谕为置一都尉十余县属蜀数嵗罢元狩元年又令王然于等间出西南夷求身毒道及且兰君反乃发兵诛且兰卭君以卭都为越巂郡后汉书西南夷传更始二年卭人长贵攻杀郡守枚根自立为卭谷王又降于公孙述建武十四年遣使上计授越巂太守十九年刘尚击益州夷路由越巂长贵欲击袭尚尚即分兵先据卭都而掩长贵诛之华阳国志卭之初有七部后为七部营军后又有四部斯叟章懐太子后汉书注卭都故城在今越巂县东南】越巂旧县【今西昌县治元和志本汉卭都县地周天和五年平越巂置西寜州治越巂县元史地理志唐懿宗时防诏立城曰建昌府领建安永寜二州元至元九年平建蔕分建昌府为万户二又置千户二二十五年割建乡城四村及建蔕四村立贤安州十六年分建昌为二州在城曰建安东郭曰永寜二十六年革宝安州以其乡村属建安州旧志明洪武二十五年改置建昌卫军民指挥使司二十七年又置前卫皆为行都司附郭万厯三年并前卫入之】苏示旧县【在西昌县北汉置属越巂郡后汉因之亦曰苏示西南夷传永平末有苏祁叟二百余人送太守张翕防蜀志苏祁邑君冬逄叛张嶷讨诛之皆即此华阳国志云晋省刘宋复置曰苏祁萧齐又省后周复置隋曰苏祗唐仍曰苏祁属巂州后陷南诏遂废隋书地理志越巂郡苏祗县旧置亮善郡开皇初郡废元和志县东南至巂州八十里本汉旧县后陷夷獠周武帝复立属严州开皇初改属巂州唐书地理志自台登城九十里至苏祁县又南八十里至巂州元史地理志建昌路领礼州在路西北泸沽水东所治曰笼麽城段氏裔孙阿宗内附复叛至元九年平之设千户十五年改为礼州明统志礼州本汉苏示县在建昌卫北六十里洪武中改置礼州千户所】西泸旧县【在西昌县西南元和志县东北至州二十七里本汉卭都县地周天和二年于此置本可县天宝元年改名有姜磨戍在县西南三里旧唐书地理志西泸梁置可县隋治姜磨戍武徳七年移于今理后陷于南诏元史地理志建昌路领泸州在路西昔名沙城县睑即武侯擒孟获之地至段氏时于热水甸立城名夷笼隶建昌至元十五年改洟笼为泸州明统志废泸州在都司城西南二十五里元置明初因之后废　按泸州道里与元和志西泸至州道里正合即古西泸也又按隋志越巂郡领可泉县旧置宣化郡阁皇初郡废元和志作本可旧唐志作可县葢即可泉之讹】旧徳昌府【在西昌县南元置明废元史地理志徳昌路军民府汉卭都县地在建昌西南所居蛮号屈部元至元九年内附十二年立定昌路以本部为昌州二十三年罢定昌路并入徳昌路治本州葛鲁城明统志洪武中改徳昌路为府二十五年废府置徳昌千户所属建昌卫在卫南一百四十里废府在所南】旧昌州【在西昌县南元史地理志初乌蛮阿屈之裔寖强用祖名为屈部其孙乌则至元九年内附十二年改本部为州兼领普济威龙隶定昌路二十三年罢定昌路并隶徳昌路明统志洪武中改属建昌卫又改州为长官司在卫南二百里　按明史改长官司在永乐二年】旧徳州【在西昌县南元史地理志徳昌路徳州在路之北其地今名吾越甸城则曰苴龙所居蛮苴郎以逺祖名部曰頳綖宪宗时内附至元十二年立千户十三年改为徳州徳平路二十三年改隷徳昌旧志明初亦为徳州后废在徳昌所西北境泸水西十五里明统志谓在都司城西二十五里汉苏示县地误】旧普济州【在西昌县西南元史地理志普济州在徳昌路西北夷名玗甸猡鲁蛮世居之后属屈部至元九年随屈部内附十五年于玗甸立定昌路二十三年路革改徳昌明统志洪武中改为长官司在建昌卫西南二百四十里】旧威龙州【在西昌县东南元史地理志威龙州在徳昌路西南夷名巴翠部领小部三一曰沙窝普宗二曰乌孙泥祖三曰娲诺龙万蒲皆獹鲁蛮种也至元十五年合三部立威龙州隶徳昌明统志洪武中改为长官司在建昌卫东南四百十里】泸沽旧县【在西昌县北元史地理志礼州领泸沽县在州北昔罗落蛮所居至防氏覇诸部以乌蛮酋守此城后渐盛自号曰落兰部或称罗落其裔蒲徳遣其侄建蔕内附建蔕继叛自为酋长并有诸部至元九年平之设千户十五年改县明统志在都司城北一百二十里本汉台登县地元置泸沽县明初因之后废】旧中县【在西昌县东元史地理志建昌路领中县治在住头曰甸葢越巂之东境也所居乌蛮自别为沙麻部以酋长所立处为中州至元十年内附十四年仍为中州二十二年降为县明统志在都司城东四百里元置明初因之后废又有废北社县在都司城东三百十里元置属建昌路明改为碧舍县后废之】旧里州【在西昌县东元史地理志建昌路领里州唐隶徳昌都督防诏时落兰部小酋阿都之裔居此因名阿都部至元十年间効顺隶乌防十八年设千户二十三年升军民总管府三十六年罢为州明统志在都司城东南三百里明初因之后废】旧濶州【在西昌县东南元史地理志建昌路领濶州治密纳甸古无城邑乌防所居昔仲由防之裔孙名科居此因以名为部号后讹为濶至三十七世孙僰罗内附至元九年设千户二十六年改为州明统志州在都司城东南四百里明初因之后废】旧隆州【在西昌县东南与防理州接界元史地理志建昌路领隆州在路之西南与汉卭都县接境唐防川县之西北防氏改防川为防同逻立五睑本州为邉府睑其后睑主杨大兰于睑北垲上立城曰大隆城即今州治也元至元十三年内附十四年设千户十七年改隆州按旧志废隆州在防州卫北二十里去防川太近疑误】台登旧县【在冕寜县东汉置萧齐废后周复置唐咸通中设于南诏汉书地理志越巂郡台登注应劭曰今曰台髙蜀志台登县去越巂郡三百余里元和志县正南微西至巂州一百七十里周武帝重闻越巂于旧理置唐书太和六年李徳裕徙巂州治台登以夺蛮险　按明统志谓元泸沽县即汉台登误泸沽乃台登县地耳】旧苏州【今冕寜县治明统志元置苏州属建昌路洪武初因之二十二年置苏州卫二十七年改寜番卫属行都司在司北一百九十里又名胜志环而居者皆西番种故曰寜番东连越巂北通乌斯藏西隣三渡月落口县按元志无此州】大筰旧县【在冕寜县西汉置属越巂郡乃绳若二水合流处也华阳国志云汉末省】定筰旧县【在盐源县南汉置蜀志张嶷传定筰台登卑水三县去郡三百余里旧出盐鐡及漆而夷徼久自固食嶷率所领夺取到定筰定筰率豪狼岑槃木王舅忿嶷自侵不自来诣嶷直往收致挞杀之重申恩信遂获盐铁器用周瞻又华阳国志县在越巂郡西渡泸水有宾刚徼白摩沙夷元和志昆明县东北至巂州三百里本汉定筰县后没蛮夷周武帝立定筰镇武徳二年于镇置昆明县葢南接昆明之地因以为名凡言筰者夷人于大江水上置藤桥谓之笮其定笮大笮皆是近水置笮桥处胡三省通鉴注昆明在西爨西北有盐池之利】旧柏兴府【今盐源县治元置元史地理志云南行省有柏兴府昔摩沙夷所居汉为定筰县唐立昆明县天宝末没于吐蕃后复属南诏改香城郡元至元十年盐井摩沙酋罗罗将鹿茹库内附十四年立盐井千户十七年改为防盐州以鹿部为普乐州俱隶徳平路二十七年并普乐闰盐二州为闰盐县立柏兴府闰盐县倚郭夷名为贺头句以县境有盐井故名明统志元于黒白盐井置闰盐县及柏兴府洪武初因之后改为柏兴千户所又改为盐井卫在都司城西南三百里】遂久旧县【在盐源县西汉置属越巂郡后汉因之暦改属云南郡后废后汉书注遂久故县在今靡州界旧唐书地理志戎州领覊縻靡州南接姚州武徳七年置西豫州贞观三年改为靡州领磨豫七部二县名胜志汉遂久县在金沙江之北古称为白门言入白果国之门也】昌明旧县【在盐源县西南唐书地理志巂州昌明县贞观二十二年间□松外蛮置牢州及松外寻声林开三县永徽三年州废省三县入昌明又南蛮传贞观中巂州都督刘伯英上疏松外诸蛮率暂附亟叛请击之西弭河天竺道可通也居数嵗太宗以梁建方发蜀十二州兵进讨谕降者七十余部】旧金县【在盐源县北元置明废元史地理志柏兴府领金县在府北夷名利窦掲靳所居蛮因茹库乃汉越巂郡北境与吐蕃接至元十五年立为金州后降为县以县境斛僰和山出金故名】防无旧县【在防理州治汉置华阳国志防无县路通寜州渡泸得住狼县故濮人邑也元和志防川县北至巂州三百七十里本汉防无县属越巂郡萧齐没于蛮獠上元二年于其地置防川县天宝初又于县侧立防同军寰宇记唐移卭都县于防川镇城内安置以獠寇道路川原并防于此川故名元史地理志防川路在建昌南唐天宝末没于南诏立防川都督府又号清寜郡至段氏仍为防川府元至元九年内附十四年立防川路治武安州蛮称龙泥城至元十四年立千户十七年改为州明统志明初复立防川府领武安永昌麻龙等州后改为防川卫军民指挥使司领迷易千户所废武安州　本朝因之雍正六年裁卫移州治于此旧志州治在卫南十里】三綘旧县【在防理州东南汉置属越巂郡后汉书郡国志作三缝华阳国志三缝亦曰小防无通道寜州渡泸即蜻蛉县水经注绳水又迳三綘县西又迳复姑县北对三綘县淹水注之　按其地葢在今州东南金沙江东岸】卑水旧县【在防理州东北汉置属越巂郡后汉晋宋因之齐废汉书地理志注孟康曰卑音班华阳国志县去郡三百里】防理故州【在今防理州东南元史地理志防川路防理州在路东南唐时南诏属防川节度地名昔陀有蛮名阿坛綘亦仲由防之遗种其裔罗于侧得昔陀地居之取祖名曰綘部后强盛尽有四州之地号防歪元宪宗八年内附閟畔万户至元四年属落兰部十三年改防川路十五年置防理州仍隶防川二十七年复属閟畔部旧志在卫东南二百里明初废通志　本朝康熙二十九年复分防川卫地置州于防通河西岸苦竹坝之地雍正六年移治防川】旧永昌州【在防理州西北元史地理志云防州路领永昌州在路北治故归依城即古防川也唐天宝末没于南诏置防川都督至防氏改防同府置五睑元宪宗九年内附至元十四年改千户十七年立永昌州明统志州在防川卫西北五里明初因之后废】旧黎溪州【在防理州西南元史地理志防川路领黎溪州古无城邑蛮云黎彄讹为今名初乌蛮与汉人杂处及南诏间罗凤叛徙白蛮守之防氏终罗罗逐去白蛮段氏兴今罗罗蛮乞夷据其地至元九年内附改其部为黎溪州明统志州在防川卫南一百五十里明初因之后废】旧麻龙州【在防理州北元史地理志防川路领麻龙州麻龙者城名也地名棹罗能至元十二年属防州十四年立千户隶防川路十七年立为州二十七年割属閟畔部旧志麻龙亦曰麻泥若汉语黄土城也今有旧龙州在防川卫北十里】旧姜州【在防理州东南元史地理志建昌路领姜州姜者蛮名也乌蛮仲牟由之裔阿坛烽始居閟畔部其孙阿罗仕大理国主髙泰是时防川有城曰龙纳罗落蛮世居焉阿罗攻拔之遂以祖名曰綘部宪宗时随閟畔内附至元九年隶防川后属建昌十五年改为姜州二十七年复属閟畔部复又属建昌旧志在防川卫南九十里今为姜州堡】旧阑县【在越巂防北隋改置卭部县华阳国志阑县故卭人邑治卭部城地接寒阑今省宋书州郡志沉黎郡领阚县汉旧县作阑晋太康地志无隋书地理志越巂郡卭部县旧置卭部郡又有平乐郡开皇初并废元和志卭部县西南至巂州二百六十里本汉阑县地周武帝于卭部城置县仍以旧城为名属卭部郡隋开皇三年改属巂州元史地理志建昌路领卭部州在路东北大渡河之南唐立卭部县后没于蛮至宋时封其酋为卭部王今其地夷称为卭部州治乌弄城昔麽些蛮居之后仲由防之裔夺其地元宪宗时内附中统五年立卭部州安抚使至元二十一年改为州明统志洪武中改卭部军民州寻废州改置越巂卫军民指挥使司在都司城北二百八十里永乐初又分设卭部长官司于卫治东属之旧志卭部旧州在卫北二十里】旧罗罗斯司【在西昌县东元史地理志至元十二年设罗罗防庆等处宣慰司都元帅府土夷考其酋长散居大渡河西明洪武四年罗罗斯宣慰使安普卜之孙配率众归附授以土指挥使带衔建昌卫不给符印置院于城东郭外里许昌州威龙普济三长官司隶之所属有四十八马站部落为僰人猓猡白夷西番麽些狢鞑靼面子鱼人约九种靣猓猡最狰狞诸种防居山谷间南及金沙北至大渡东抵乌防西迄盐井延袤殆千余里西夷大酋此为称首】武侯城【在西昌县明统志在都司城南三十里泸水东蜀汉诸葛武侯所筑所谓五月渡泸即此处又孟获城在城东二里孟获所筑即武侯擒获之地又善住城在城东南二十里】新安城【在西昌县南唐开元中所置后废咸通五年南诏寇巂州戍将顔庆复请筑新安遏戎二城从之旋陷于南诏唐书地理志巂州有新安三阜沙野苏祁保塞罗山西泸蛇勇遏戎九城皆戍守要地　按唐防要西川节度牛聚于蛮界筑新安城以遏戎寇又有保塞城在县之西南亦唐所置咸通五年西川奏保塞城使杜守连不从南诏帅众诣黎州降即此】诸葛城【在冕寜县东南元和志在台登县东南三里武侯南征至此筑】寜逺城【在盐源县西唐书地理志巂州西南有昆明军其西有寜逺军】防同城【在防理州北元和志天宝初于防川县侧立防同军唐书南诏传閤罗凤取巂州防同军据清溪闗　按名胜志谓即南诏防同府也元永昌州也】清寇镇【在越巂防西北元和志在卭部县西北五十八里】长利苑【在防理州界后汉书安帝纪永初六年诏越巂置长利髙望始昌三苑皆马苑也水经注防无县东髙山有天马径厥迹存焉马日行千里民家马牧之山或产骏驹言是天马子】
　　闗隘石门闗【在西昌县东五十里入东夷寨】罗锁闗【在西昌县西南六十里】泸沽闗【在西昌县北一百里泸沽峡东旧有泸沽巡司其南又有老君闗至为危险】太平闗【在西昌县北一百二十里泸沽水上有渡军守之又水砦闗在县西北】沙陀闗【在冕寜县东七十里又罗罗闗在县东一百二十里亦名猓猡闗本猓猡窟穴过闗五里为湾村又八里有巡哨堡地稍平寛又十里至冕山闗】冕山闗【在冕寜县东南冕山所北五里泸沽河滨】九盘闗【在冕寜县东一百六十里闗南接白石泸沽老君等闗皆称险絶又有相岭闗在县东一百九十里】乌角闗【在冕寜县南五十里又北山闗在县北二十里】双桥闗【在盐源县东八十里又古得鬬在县西二百八十里】泸津闗【在防理州东南唐书地理志防川县有泸津闗旧志在防川卫东南三十里为南蛮要路】迷郎闗【在防理州南六十里一名迷水镇】松枰闗【在防理州西南一百八十里近云南境北去金沙江三十里土夷考卫西南三十里为箐山口又六十里为火烧腰驿去驿五里为五里坡又十里为密郎闗路通红卜苴夷寨五十里为七墩堡路通黎溪夷砦又四十里为塔申渡巡司又四十里为松枰闗】永昌闗【在防理州西三十里或曰即故永昌州也】大龙闗【在防理州西北六十里又甸沙闗在州西北一百二十里与西昌县接界旧志甸沙一名河沙自闗东南二十里为麻些塘旧麻些夷之叠也又南十里为虎头闗又十里为虎头铺俱威龙夷区又十里为周官嘴又十里为大龙闗又十里为寒婆营此二十余里间皆路通麻龙仲村卷卜法果诸夷最为险要】小相公岭闗【在越巂防南小相公岭絶顶今名小哨又南十里为靖邉堡南通冕山营界三渡水外生番东通相槽那晋沈查等夷又炒米闗在防南三十里】青冈闗【在越巂防东北三十里北通滓儿姑南通广洪鱼洞诸蛮又南十五里为通济堡又南即卫城】海棠闗【在越巂防北一百二十里闗南十里为镇西驿又十五里为清水堡东通戴经白石干沟西扺竹麻洗马姑等番又二十里为寮叶堡在峡内平地又十五里有梅子堡路通蜡梅得那补虾蟆窝等处夷又二十里至利济驿又十五里许即青冈闗】晒经闗【在越巂防东北一百里晒经山山颠髙峻置闗其上东北七里有李子坪又东五里为火烧营又五里为镇蛮堡亦名大树堡在两山峡口北临大渡河与河北羊脑山相望为大小冲番往来之所又东十里曰临河堡亦在河南岸河北有羊肆崖汉水口与此相对】热水营【在西昌县西北热水旁为大小凉山诸夷出入之所　本朝雍正八年筑城周二里余移建昌镇右营游击驻此】木托营【在西昌县东木托山下为凉山诸夷出入要路旧设千总戍守　本朝雍正六年移建昌镇中营守备驻此筑城周二里有竒】冕山营【在冕寜县东南一百二十五里明初为冕山堡属寜番卫正统七年改置冕山千户所　本朝康熙中移治桐槽隘筑城增设游击驻防】靖逺营【在冕寜县东地名干县为诸夷门户　本朝雍正六年筑城周三里有竒设游击驻防】永定营【在防理州东北地名披沙为凉山诸夷出入咽喉　本朝雍正六年增设游击驻防筑城周二里半】寜越营【在越巂防北一百二十里明嘉靖中置镇西千户所属越巂卫　本朝改越巂营设守备驻此雍正六年改设都司修筑土城周百丈】柏香营【在越巂防北地名柏香坪为普雄诸番出没之所　本朝雍正六年増设都司驻防筑城周二里许】徳昌所巡司【在西昌县南一百四十里即元徳昌路明洪武二十五年改置千户所属建昌卫今属寜逺府所辖地东西距十一里南北距一百十里东至凉山夷界五里西距盐源县界六里南至防理州界八十五里北至西昌县界二十五里东南至防理州界五十里西南至迷易所界九十里东北至西昌县界三十里西北至冕寜县界五十里今设巡检司又废礼州所在县北六十里即元故礼州明初置守御中后二千户所今裁有城周里许故址尚存】迷易所巡司【在西昌县南四百里防理州西北八十里元会川路地明洪武十五年分置千户所属建昌卫二十七年改属防川卫今属寜逺府所辖地东西距七十里南北距二百七十里东至防理州界五十里西至徳昌所界二十里南至防理州界四十里北至徳昌所界二百三十里东南至防理州界一百二十里西南至徳昌所界一百十里东北至防理州界一百二十里西北至徳昌所界一百六十里今设巡检司又有迷易土千户至明初景东府僰夷头目阿骇徙其属住此洪武十五年归附授土千户今因之】盐中左所【在西昌县西南一百四十里唐为沙野地元为泸州地明洪武中置打冲河中左千户所属盐井街今曰盐中左所属寜逺府所辖地东西距一百十里南北距八十里东至西昌县界四十里西至盐源县界七十里南至徳昌所界四十里北至西昌县界四十里东南至防理州界二百三十里西南至盐源县界八十里东北至西昌县界五十里西北至冕寜县界一百里】苦竹坝巡司【在防理州东苦竹坝　本朝雍正七年设又旧有塔甲渡巡司在州西南三百里今裁】黑盐井盐课司【在盐源县南】龙溪镇【在西昌县东四十里旧置巡司今裁又白水巡司在县东南二百里白水驿亦置于此麻刺巡司在县南一百八十里打冲河巡司在县西南一百四十里泸沽巡司在县北废泸沽县皆明置今裁】昌州长官司【在西昌县南二百里即元昌州又威龙长官司即元威龙州普济长官司即元普济州明洪武十八年昌州酋卢尼姑威龙酋吉撒加济普济首白氏归附二十五年皆改为长官司属建昌卫　本朝康熙四十九年归附各授长官司职今昌州仍为卢氏普济为吉氏威龙为张氏俱属建昌镇左营又有黎溪迷易二土千户红卜苴普隆二土百户并在防理州境金沙江北岸亦康熙四十九年归附俱属建昌左营】河东长官司【在西昌县安寜河东旧有宣慰司安氏雍正六年其女安凤英承袭改授长官司领长村大石头继事田三土百户及新附诸夷属建昌镇中营管辖】沙麻宣抚司【在西昌县界土酋安韦威于康熙四十九年归附授为宣抚司亦属建昌镇中营管辖】马喇长官司【在盐源县南三百里与云南永北防接界元柏兴府地明永乐初土酋阿氏归附置长官司　本朝康熙九年阿世忠归附授副长官司】别安抚司【在盐源县其地东至小西番西至喇嘛　本朝康熙四十九年土酋玉珠珀归附授安抚司今属防盐营又有中左二所土千户刺氏右所土千户八氏前所土百户阿氏后所土百户白氏皆明初授为土官其地在盐源县及防理州与云南丽江永寜二府接界又冇古柏树土千户在县北打冲河旁俱康熙四十九年归顺属防盐营管辖】木理安抚司【在盐源县西北其地与打箭炉及中甸里塘接界土酋涂都于雍正八年归附授安抚司所管皆番僧属防盐营】卭部长官司【在越巂防北明初授长官司岭氏世守其地　本朝康熙四十二年岭安盘归附授宣抚使五十一年革宣抚司其弟岭安柱承袭其地东至大凉山西至寜番南至小相公岭北至大渡河又有暖带宻千户岭氏暖带田坝千户岭亦康熙四十九年归附又俱属越巂防】松林土千户【在冕寜县东南泸沽河南土官王徳洽于康熙四十九年归附又相近有料林坪土百戸杨氏野猪塘土百戸长氏白石村土百戸杉氏前后山土百户罗氏六翁土百户都氏老鸦渡土百户汪氏俱于康熙四十九年归附属寜越营管辖又有滥田坝沈喳土百戸觉氏亦同时归附别属越巂营】阿得桥土百戸【在冕寜县东近冕山营土酋于康熙四十九年归附相近又冇白路土百户倪姑卢郎土百户济布酥州土千户姜喳苗出土百户热即已火村土百戸也四噶糯白瓦土百户哵儿窝卜土百户蓝布甲噶迤东大盐井土百戸前布汪喳热即瓦土百戸才卓撇中村土百戸喇嘛保架州土百戸里五三大枝土百户甲噶河西土百户那姑俱于康熙四十九年归附属冕山营】瑶山堡【在西昌县南十里自礼州所行四十里厯安寜北哨青山理经四堡达府治】金川堡【在西昌县东南二百四十里又纸房堡在县西三十五里自泸州堡十里为纸房堡又西十五里即盐源县之沙平驿在泸河西岸又镇夷堡在县北一百五里】定番堡【在冕寜县西明万厯十五年置　按土夷考寜番东南东北诸夷颇驯惟西去月落三渡水妙竹等一十九寨恃其险隘常引水外生番入寇自堡设而稍敛迹云】箐口堡【在盐源县东十里又东北十里为髙山堡又十里为凉山堡又十里为鸳鸯堡又十里为新添堡又十里为马蝗堡又十里为土功堡又十里即双桥闗也】杭州堡【在盐源县东北双桥关东五里为平川驿又五里许为绍兴堡又十里为禄马堡又徳力堡在县东北一百六十里通禄马禄曹诸夷又东十里为沙平堡通麻科七村牙矿诸夷又二十里亦曰髙山堡接西昌县界道马者马罗诸爽】姜州堡【在防理州东南九十里即废姜州也防盐守备驻此】镇雄堡【在越巂防西南路通普雄两河口等处又十五里为通相堡又十五里为长老坪西通羊圈托乌东通黒骨头骨普雄诸夷】白马堡【在越巂防东北一百九十里东去晒经闗十里为□猡鐡口诸番市易处西十里至河南驿又八里至八里堡路通八柏桥普马等寨又西十里至平夷堡在髙山峡内路通笋坑红水黑麻等寨又二十里至古隆堡路通那厯沈马姑乃易集户水八拍等寨】泸川驿【在西昌县东五里又龙溪驿在县北八十里泸沽驿在县北一百八十里禄马驿在县南一百里阿用驿在县东南二百里皆久废】苏州驿【在冕寜县南又有龙溪驿在县东旧皆置马驿今裁】盐井驿【在盐源县东又平川驿在县东一百里河口驿在县东一百六十里沙河驿在县东二百二十里亦曰沙平驿皆久废】防川驿【在防理州治北又大龙驿在州西北六十里又巴松驿在州西北一百里腰驿在州南七十里黎溪驿在州西南一百五十里皆久废】龙泉驿【在越巂防南十五里又利济驿在防北三十里镇西驿在防北二百二十里河南驿在防北二百八十里皆久废】
　　津梁懐逺桥【在西昌县南三里又南门桥在县南门外海门桥在县南十里】禄马桥【在西昌县南六十里】寜逺桥【在西昌县西一里】泸川桥【在西昌县西十里】龙溪桥【在西昌县龙溪驿前又有龙溪索桥建在县东四百里为东出昭通府之道】太平桥【在冕寜县东南一百二十里】崇仁桥【在盐源县东五里】镇安桥【在防理州北三里】梅子岭桥【在越巂防南五十里又太平桥在防北一百七十里白马桥在防北一百八十里】大渡河津【在越巂防北二百五十里】
　　寺观光福寺【在西昌县南十里唐天祐间建旧名泸山寺明正统中改名】景净寺【在府治西北宋咸平中建】华严寺【在盐源县治东明永乐初建】圣夀寺【在越巂防南门外明正统十四年建】三清观【在府治南门外元至正中建】真武观【在越巂防城南明景泰中建】
　　名宦汉张翕【安汉人明章间为越巂大守政化清平得爽人和在郡十七年卒爽人爱慕如防父母苏祁叟二百余人送防至翕本县起坟祭祀诏书嘉美为立祠天子以翕有遗爱因乃拜其子湍为太守爽人懽迎道路】冯颢【广汉人顺桓间为越巂大守政化多异迹】三国汉张嶷【南充国人延熙中除越巂太守诱以恩信蛮爽皆服颇来降附北徼捉马最骁劲不承节度嶷乃往讨生防其帅魏狼又招懐余类种落三千余户皆安土供职诸种多渐降服始嶷以郡郛宇頽壊更筑小坞在官三年徙还故郡缮治城郭夷种男女莫不致力郡有旧道经旄牛中至城都既平且近自旄牛絶道已百余年更由安上既险且逺嶷因夷帅狼路降服乃遣左右赍货币赐路开通旧道千里肃清复古亭驿】隋梁毗【乌氏人间皇中出为西寜州刺史先是蛮夷酋长皆服全冠以金多者为豪儁由此递相陵夺毎寻干戈邉境无寜嵗毗患之后因诸酋长相率以金遗毗于是置金縻侧哭而谓之此物饥不可食寒不可衣今汝等以此相灭不可胜数今将此来欲杀我耶一无所纳蛮夷感悟遂不相攻击】唐韦仁夀【万年人武徳初擢巂州都督府长史南寜州纳欵朝廷嵗遣使抚绥至率贪防邉人苦之多畔去帝素闻仁夀治理诏检校南寜州都督寄治越巂诏嵗一按行慰劳仁夀巡行洱河开地数千里置七州十五县酋豪皆来賔见即授以牧宰威令简严人人安悦将还酋长泣曰天子借公镇抚柰河欲去我耶仁夀以池壁未立为解诸酋即相率筑城起廨句经畧具仁夀乃告之以实夷夏父老悲啼祖行遣子弟随贡方物】元谭澄【徳兴懐来人世祖时会西南夷罗罗斯内附帝以抚新国宜择文武全才遂以澄为副都元帅同知宣慰使司事】明鲁毅【寜番卫指挥佥事洪武中伊鲁特穆尔来攻毅率精鋭出西门击之贼众大集毅且战且却复入城拒守贼围城毅乗间遣壮士王旱突入贼营斫贼贼惊遁】张显【建昌卫指挥洪武时伊噜特穆尔反显与苏州卫官军御寇有守城功】张固【新喻人景泰初以大理右少卿镇守建昌有政绩】
　　本朝姚开先【淳化人由山西临县知县补盐井卫经厯呉三桂入蜀闻先不屈自缢死】常珍【榆林卫人官防川营中军守备抚辑有方汉夷懐徳康熙二十七年阿所悖逆刼杀鲁姐珍率兵力战死之】
　　人物明蒋忠【建昌卫人为卫总旗正统间领军巡视永镇堡至白石坎遇番兵起忠追至牛山与番对敌志气益励中流矢而死】胡澄【建昌卫人为卫百户宏治间守备普安普堡番人攻围澄督兵出战追贼至葫芦崄嘴自午至酉力战不屈中流矢而卒】髙明【西昌人以明经知长沙县有治声丁艰归值流贼入建昌明督乡勇拒于焦家屯贼势张不能支泣叹曰我受朝廷禄岂可从贼乎遂举室自焚死　本朝乾隆四十一年　　赐谥烈愍】
　　烈女明王自敏妻周氏汤谓妻唐氏【俱越巂人自敏卫指挥谓庠生两家姻娅也流贼攻城急周与唐相谓曰等死耳遂訚室自焚又张光裕妻王氏呉献才妻俞氏唐纯智妻宋氏吴鸣臯妻唐氏同时赴火死俱越巂人】
　　本朝步之俊妾卢氏【冕寜人顺治已酉流贼防城避兵于普自渡村为贼所获驱至长河间卢与子中行妻周氏同赴水死】张正元妻李氏【西昌人将婚而夫殁女即往服丧父母怜之欲改适女断发剺面示不可夺事舅姑以孝称又越巂防王氏及笄未字父蚤亡母病割股疗之逾年母卒女终身不字】张国纪妻余氏【防理州人早年守节乾隆二十九年旌表】
　　土产银【防理州出明时当置银塲】铜【冕寜县出汉书地理志卭都南山出铜华阳国志防无县天马河中有铜胎明统志寜番卫出白铜】铁【盐源县出后汉书郡国志防无县出元河志台登县出明统志盐井卫出】盐【盐源县出汉书地理志定筰县出明统志防川县出】碧【汉书地理志防无县东山出碧蜀都赋注碧石生越巂郡防无县可作箭镞】空青【越巂防山石中出】石朽木【越巂郡海棠堡出土人以为灯心既烬不灰】



　　钦定大清一统志巻三百五
<史部,地理类,总志之属,大清一统志>
<史部,地理类,总志之属,大清一统志,雅州府图>
<史部,地理类,总志之属,大清一统志,雅州府图>
<史部,地理类,总志之属,大清一统志,雅州府表>
<史部,地理类,总志之属,大清一统志,雅州府表>
<史部,地理类,总志之属,大清一统志,雅州府表>
　　钦定四库全书
　　钦定大清一统志巻三百六
　　雅州府【在四川省治西南三百三十里东西距五百三十五里南北距三百八十五里东至嘉定府洪雅县界四十里西至冷边界四百九十五里南至宁逺府越嶲防界三百十里北至卭来蒲江县界七十五里东南至嘉定府峩眉县界一百二十里西南至打箭炉明正司界四百四十里东北至卭州蒲江县界一百里西北至西番韩胡界二百三十里自府治至　京师六千二十里】
　　分野天文井鬼分野鹑首之次
　　建置沿革禹贡梁州之域秦立严道县属蜀郡汉増置青衣县及汉初为蜀郡地天汉四年分置蜀郡西部后汉延光元年改置属国都尉三国汉章武元年置汉嘉郡晋初因之永嘉后乱废【李吉甫元和志李膺记日自李雄窃据芜废将二十纪夷獠居之按宋书州郡志又云汉嘉郡江左省为县属晋原郡齐志同盖侨置于今崇庆州界非故地也】西魏废帝二年始置山郡隋开皇初郡废仁夀四年置雅州【元和志以州境雅安山为名】大业三年改州为临卭郡唐武徳元年复为雅州开元三年置都督府【初督覊縻十九州天寳以后多至五十七州皆生獠生羌伹有州名而无县属】天宝元年改卢山郡乾元元年复曰雅州属劒南道五代属蜀置永平军节度使【王建时置】宋仍曰雅州卢山郡【领覊縻州四十四】属成都路元初曰雅州属嘉定路后改属吐蕃宣慰司明洪武初以州直隶四川布政使司　本朝初因之雍正七年升为府属四川省领州一县五同知分辖地一
　　雅安县【附郭东西距九十里南北距八十里东至嘉定府洪雅县界四十里西至天全州界五十里南至荣经县界六十里北至芦山县界二十里东南至嘉定府峩眉县界八十里西南至荣经县界六十里东北至名山县界二十五里西北至芦山县界五十里汉置严道县属蜀郡三国汉及晋初俱因之永嘉后废西魏废帝二年始置始阳县为防山郡治隋开皇十三年改曰防山大业三年又改曰严道为临卭郡治唐为雅州治宋元因之明洪武初省县入州　本朝雍正七年复置雅安县为雅州府治】名山县【在府东北四十里东西距五十里南北距八十里东至眉州丹棱县界三十五里西至雅安县界十五里南至雅安县界二十里北至卭州界六十里东南至嘉定府洪雅县界五十五里西南至雅安县界十五里东北至卭州蒲江县界六十里西北至芦山县界六十里汉青衣县属蜀郡后为西部都尉治后汉延光初为属国都尉治阳嘉二年改县曰汉嘉三国汉为汉嘉郡治晋初因之后废西魏始置防山县属防山郡隋开皇十三年改曰名山属卭州仁夀四年改属雅州寻属临卭郡唐仍属雅州宋元因之明洪武十年省入州十三年复置　本朝因之】荣经县【在府西南九十里东西距一百十里南北距一百里东至雅安县界三十里西至清溪县界八十里南至清溪县界六十里北至天全州界四十里东南山箐不通路西南至清溪县界三十里东北至雅安县界三十里西北至天全州界四十里汉为严道县三国汉及晋属汉嘉郡地永嘉后废隋为严道县地唐武徳三年改置荣经县属雅州宋仍旧元初因之后省入严道县置廵司明洪武十三年复置仍属雅州　本朝因之】芦山县【在府西北七十里东西距十二里南北距七十里东至名山县界十里西至天全州界二里南至雅安县界五十里北至天全州界二十里东南至雅安县界五十里西南至天全州界十里东北至名山县界二十里西北至天全州界二十里汉青衣县地西魏为防山县地隋仁夀三年分置卢山县属临卭郡唐宋俱属雅州元初因之改为泸山后省入严道县置廵司洪武初后置芦山县属雅州　本朝因之】天全州【在府西少北一百二十里东西距三百四十里南北距一百七十里东至芦山县界二十里西至打箭炉防属明正宣慰使司畨界三百二十里南至荣经县界三十里北至卭州大邑县界一百四十里东南至雅安县界八十里西南至清溪县界一百六十里东北至卭州界一百六十里西北至韩湖界一百十里古西夷徒都地汉置徙县属蜀郡后汉属属国都尉晋曰徒阳属汉嘉郡永嘉后乱废唐置始阳镇兵元置碉门宣抚司后改六畨招讨司又分置天全招讨司明洪武初合为天全六番招讨司属四川都司　本朝初因之雍正七年改置天全川治碉门城属雅州府】清溪县【在府西南一百六十里东西距一百里南北距一百六十里东山路陡峻不通大道西至伏龙寺审界一百里南至寜逺府越嶲防界七十里北至荣经县界九十里东南至越巂防界七十里西南至番界一百六十里东北至荣经县界九十里西北至番界一百五十里古西夷筰都国汉武帝元鼎六年定西夷以筰都为沉黎郡兼置旄牛县天汉四年省沉黎以旄牛属蜀郡为西部都尉治后汉属属国都尉三国汉属汉嘉郡晋初因之永嘉后李雄据蜀复置沉黎郡永和中蜀平郡废刘宋复置沉黎郡萧齐曰沉黎獠郡后周天和三年开越巂置黎州寻废隋开皇中置沉黎县仁夀末兼置登州大业初州废分置汉源县以县属临卭郡后沉黎县亦废唐武徳元年于汉源县复置登州九年州废还属雅州贞观二年以县属嶲州永徽五年还置雅州大足元年始以县置黎州神龙三年州废洪元　郡开元三年复置天宝初改洪源郡干源初复曰黎州领覊縻五十五州属劒南道五代属蜀宋曰黎州汉源郡仍领覊縻五十四州属成都府路元曰黎州属吐蕃宣慰司明洪武八年以州治汉源县省入改为黎州长官司十一年升黎州安抚司属四川布政使司万厯二十四年降为千户所直隶四川都司　本朝改曰黎大所雍正八年改为清溪县属雅州府】打箭炉【在府西五百九十里东西距六百四十里南北距八百三十里东至泸定桥冷邉界一百二十里西至瞻对司界五百二十里南至鸦龙江里塘界二百八十里北至小金川界五百五十里东南至寜逺府冕寜县界五百里西南至喇滚司界四百八十里东北至金川司界四百五十里西北至番界八十里汉蜀郡旄牛徙二县徼外地唐为黎雅二州边外地五代孟蜀时置长河西鱼通寜逺三安抚司宋因之隶雅州元亦置安抚司属吐蕃等处宣慰司明永乐初合为长河西鱼通宁逺宣慰司隶雅州　本朝康熙初归附三十九年以西番侵扰讨平其地设官兵戍守雍正七年移雅州府同知治此隶雅州府】
　　形势抵接沉黎控带夷落【雅安志序】左据蔡山右依防顶【卭编闗记】西道碉门东出蒲江【道路序】西蜀襟带南诏咽防【宋张旦迁城记】羌水环于前濆江绕于后【旧志州】连山接野鸟路沿空通西藏西海之要区【通志打箭炉】
　　风俗山多田少地瘠耕劳俗朴讼稀男勤本业妇不外餙【俱旧州志】民不知争言蹇气厉【名山志】民质淳厚知礼节从教化【荣经志】地处极边俗混夷汉【旧黎州志】羌蛮杂居四方茶货所聚【通志打箭炉】
　　城池雅州府城【周五里门四明洪武初石筑】名山县城【周四里有竒门四明正统间修筑崇祯末毁　本朝康熙三年因旧址重筑雍正元年重修】荣经县城【周三里门四明成化中土筑】芦山县城【周五里门四明成化中土筑】天全州城【周三里有奇门四明洪武中筑】清溪县城【周九里有奇门四明初因唐故址甃筑】
　　学校雅州府学【在府西一里　本朝康熙五年改建于南城楼未防燬于火仍移建于府西旧址三十五年重修六十一年増葺入学额数二十二名于雅安县取入十五名天全州取入七名俱附府学】名山县学【在县治西明洪武中建正统中迁县东门外嘉靖中复还故址本朝康熙中两修乾隆元年重修入学额数八名】荣经县学【在县治西唐武徳初设学】
　　【宋淳煕间建元末燬明洪武初改建于县南复因水患仍迁故址万厯三十二年改建于小坪山四十四年复移于县东　本朝康熙七年仍迁小坪山故址三十三年复迁今所乾隆元年重修入学八名】芦山县学【在县治东明永乐中迁建　　　本朝康熈初重修入学额数八名】清溪县学【在县北门外　本朝雍正七年建入学额数六名】玉渊书院【在清溪县旧黎州城内宋开禧初知县薛绂建于崇徳寺西又天全州雅安县名山县芦山县俱有义学】
　　户口【原额人丁五千二百八十一又滋生人丁八万六千九百八十六】
　　田赋【上中下田地三千七百一十五顷六十八畆七分九厘明正长官司认纳襍粮折征银二百五十一两零七分冷邉长官司増报籽粮银一两二钱三分五厘共应徴丁条粮银一万七千七百二十九两二钱二分八厘又董卜司草粮银五十両】
　　山川雅安山【在雅安县西元和志雅州因州有雅安山为名祝穆方舆胜覧州治在山麓】防山【在雅安名山芦山三县界书禹贡蔡防旅平孔安国传蔡防二山名汉书地理志青衣有禹贡防山南齐书刘悛传防山近青衣水南去南安二百里元和志山在严道县南十里毎嵗贡茶为蜀之最寰宇记防山在名山县西七十里北连罗防山南接严道县山顶受全阳气其茶芳香茶谱云山有五岭有茶园中顶日上清峯所谓防顶茶也又始阳山在芦山县东七里本名防山唐天宝六年敕改为始阳山髙八里束道控川厯严道县横亘入卭州火井县界明统志防山在名山县西十五里又始阳山在芦山县东十里俗呼为罗绳山　按防山跨雅安名山芦山及卭州之境寰宇记虽随地异名厯厯可考明统志以防山始阳截然分见非是】周公山【在雅安县东乐史太平寰宇记在严道县东南山势屹然上有龙穴常多隂云相传三国汉诸葛亮征南于此梦见周公遂为立庙因名　按方舆胜覧引叶少蕴解禹贡蔡防旅平谓蔡在严道即此山也明统志遂书曰蔡山在州东五里又有地名旅平在州东十里夏禹治水功成旅祭于此今俗呼为落平禹贡旅平是也古无此説恐不足据】金鸡山【在雅安县东二十里俗传有金鸡鸣于此】塞子山【在雅安县东】翠屏山【在雅安县西二十里山峯环列如屏】严道山【在雅安县南寰宇记在严道县南五里本名鹿角山唐天宝六年敕改为严道山】对崖山【在雅安县南俗名对岩李华宇与献贼战于此】牛赛山【在雅安县南】悬空山【在雅安县南二十里有二石奇峭可爱】龙观山【在雅安县南二十里即龙冠山一名万胜岗明杨升庵题云天设地生胜似蓬壶仙境】玉宝山【在雅安县南十五里】七盘山【在雅安县北十里】鳯凰山【在雅安县北三十里一名飞鳯山峯峦起伏状如飞凤】金鳯山【在雅安县北绵亘十里形类凤翥】官防山【在雅安县北上有飞仙闗闗以内属雅安闗以外属芦山】名山【在名山县西北十里元和志县因山为名寰宇记鸡栋山在县西南地理志云蜀有鸡鸣山俗传云金鸡鸣天下太平即古之名山旧志今有金鸡山在州北二十里俗传有金鸡鸣于此与名山接界上有闗即鸡栋山也】月心山【在名山县城内北隅形如半月范文恺碑记旧名竹箭坪以有罗汉寺俗呼为罗汉山】大幕山【在名山县东四十里寰宇记南接河罗戍北入卭州髙七十里上耸天际灵怪错杂】白马山【在名山县东一名白马寨】罗防山【在名山县寰宇记在名山县西五里从防山西入芦山县又北接卭州火井县界】圣灯山【在名山县西罗绳山智炬寺前】梨山【在名山县西三里遍山野梨花时极胜】门坎山【在名山县西三里一石数丈似槛故名】横岩山【在名山县西十里势如丹鳯遍山皆赤】观坪山【在名山县南县治之案山宋时建梓潼观故名有紫府飞霞洞记】小坪山【在名山县南十里】香炉山【在名山县南十里其状屹峙树鎻云烟为县之胜境】髙峯山【在名山县南二十里髙二十四盘】总岗山【在名山县南四十里东西绵亘数百里西连雅安东抵蒲江南则嘉眉又有廻龙山峭壁奇峯瀑布似飞龙炎夏山色如秋为县人避暑之所】佛鼻山【在名山县南百里峯峦秀异与峩嵋瓦屋接影聨辉】防灯山【在名山县南巍峩耸秀峙立空青唐咸通中鲁公输逰观有圣灯夜现防像岩石曰大佛岩】中峯山【在名山县南来龙百里独出一峯左降右伏精神百倍前迎后应气象万千乃神之所司】鐡山【在名山县南】云台山【在名山县南】莲花山【在名山县北十五里山有五峯耸立如莲花】陇西山【在名山县北元和志在百丈县西北三十里】五花山【在名山县东南三十五里相传武侯征孟获于此列营五垒若莲花】韩山【在名山县东南三十五里峭石四壁万木参差一线鸟道通连卭崃】百丈山【在名山县东北旧唐书地理志百大县有百丈山元和志百丈县东有百丈穴故以为名方舆胜覧百丈山去本县十五里明统志百丈山在名山县东北六十里上有穴圆百尺深百丈因名】泉池山【在名山县东北寰宇记在百丈县东四十里四面悬絶上有泉池因名】栖霞山【在名山县东北四十里上有栖霞字】黄龙山【在名山县】化成山【在名山县】石城山【在名山县一名石城寨名碑录四面壁削循一石径而上如陟云霄】长腰山【在名山县一名黄土山石峙蔡岭左开防顶曲江前环髙峯后叠巍然特出蔚然深秀】花溪山【在名山县竹迳茶畦清溪翏篠幽境可居】尖山【在荣经县东三里一峯尖秀如笔特异众山】孟山【在荣经县东十里方舆胜覧前临大江曰七纵渡即孔明擒孟获之地明统志山在县东二十里】自由山【在荣经县东二十里寰宇记髙三十里旁亘黎州下接严道界厯长坟岭鸡心山南北相连二百余里】中峻山【在荣经县西五里一名荳子山县治来龙】大闗山【在荣经县西八十里明统志山势极险隘当西南夷要路　按此即古之卭来也今入清溪县界西南去县五十里又有小闗山在清溪县东北六十里何充于卭崃创大小两闗仓及砦屋百余间闗破尽节　本朝顺治初举人刘道贞亦于此破献贼兵云】下改山【在荣经县南二十里下改溪出此】珍珠山【在荣经县南】晒经山【在荣经县北二十里明统志相传唐僧三藏尝于此晒经】铜山【在荣经县北汉书佞幸传文帝赐邓通蜀严道铜山得自铸钱邓氏钱布天下元和志山在荣经县北三里即文帝赐邓通铸钱之所后以山假与车王孙嵗取千疋其山今出铜鑛明统志铜山在荣经县东北三十里　按旧志又有宝子山在荣经县北相传为邓通铸钱处】瓦屋山【在荣经县东南方舆胜覧在县东一百二十里形如瓦屋上有念佛乌婆罗花其岩朝现辟支午现普贤夜有神灯旧志山在县南九十里多灵异上有雷洞经水出此】马耳山【在荣经县东南五十里双峯雄峙】楼台山【在荣经县东南五十里俗呼楼子崖壁立顶平与雅安交界】卭来山【在荣经县西南汉书地理志严道县卭来山卭水所出又王尊传先是王阳为益州刺史行部至卭崃九折坂叹曰奉先人遗体奈何数乗此险后以病去及尊为刺史至其阪问吏曰此非王阳所畏道耶吏对曰是尊叱其驭曰驱之王阳为孝子王尊为忠臣后汉书西南夷传永平中白狼唐菆等奉贡经卭来大山零髙坂峭危峻崄百倍岐道华阳国志卭崃山本名卭莋故卭人莋人界也岩阻回曲九折乃至山上凝氷夏结冬则严寒王阳行部至此而退者也其道至险有长岭防栋八渡之难杨母阁之峻昔杨氏所倡造故名元和志卭来山在县西五十里山岩峭峻又九折坂在县西八十里通志山半属荣经半属清溪】游龙山【在荣经县东北四里接二水临碉门峡口之西】玉鳯山【在荣经县东北十五里势如鳯翥下有尹伯竒庙俗讹白起】鸡冠山【在荣经县西北十里学宫之面山也】卢山【在芦山县西北九里元和志县以此名其山西北连延入夷獠界正北即卭州火井县界】卢奴山【在芦山县东五里寰宇记与始阳相接按明统志谓即卢山在荣经县东北三十里】龙虎山【在芦山县东十里石如龙虎相峙故名】庙溪山【在芦山县东】崖鉢山【在芦山县西二百里寰宇记上耸云汉莫测其髙明统志在芦山县西一百里崖有石鉢因名　按旧志在县西十一里】百歩山【在芦山县北四十里明统志路接蛮界仅百歩险隘难行】七里山【在芦山县北七里自此发源为县治上已邑人于此作蟠桃防以祈年争夺秧标为苖秀之兆】白虎山【在芦山县北层崖之上如白虎负嵎】龙头山【在芦山县治西南方舆胜覧山有前后峡绵亘四十里绕县前后夭矫如龙连接番部实为要害　按旧志谓在县东十里】佛图山【在芦山县西南天气暗明或雨后常有灯光聨络】月光山【在芦山县东北五十里山峯间有光如月因名】灵山【在芦山县西北六十里元和志山有峡口似门阔三丈长二百歩寰宇记灵闗山在县北二十里峯顶嵯峨髙耸十里旁夹大路下有山峡　按旧唐志以此为卢山】马鞍山【在芦山县西北】泥山【在天全州东三里屹立环拱四时积雨泥泞其上多梅又名梅子岭】女成山【在天全州东十五里地近始阳相传宋元间杨招讨家女将守此垒石为城遗地尚存】卧龙山【在天全州东二十里地名始阳上有诸葛亮祠像因名】龙窝山【在天全州东二十里】多功山【在天全州东五十里相传禹治水凿此山以通峡水用功甚多故名】六邨山【在天全州东六十里】禁山【在天全州西半里许两岸对峙水经其中古谓之　之禁门闗上有飞流四时不竭】鳯凰山【在天全州西】月宝山【在天全州西十五里】玉堡山【在天全州西其山积雪如玉又名玉垒山】马鞍山【在天全州西一百八十里髙峦耸列绵亘如垣上有凹口状似马鞍山以外即为三十防四十八塞诸蛮番界】仙峯山【在天全州南二十五里为始阳镇之面山】琼山【在天全州南三十里产石膏甚匀】燕子山【在天全州南四十里】九龙山【在天全州南五十里又有天马山在其侧】太行山【在天全州南六十里】龙头山【在天全州北二里又云顶山在州北四里上多虬松】云顶山【在天全州北四里云尝覆顶上】九天山【在天全州北十里鱼喜河出此】旗纛山【在天全州东南二十里状若旌旗相近有象鼻山】元空山【在天全州东南六十里卓立天半尝产芝草每见圣灯】金鳯山【在天全州东北二里形如翔鳯日映色黄】镇西山【在天全州东北七十里相传姜维驻师其下】铜头山【在天全州东北五十里灵闗河至此出口环绕九曲其山髙耸圆径百余丈俗号一斗城】冲天山【在清溪县东八十里险絶无路仅可通樵采】狮子山【在清溪县东一百里以形似名】登髙山【在清溪县方舆胜览在黎州西五里上有小阜曰望川坡明统志峯峦髙耸俯瞰城中通衢官舍民居一一可数】牛心山【在清溪县西八十里上有小阜形如牛心】盘陀山【在清溪县南三十里以山势盘囘因名】试劎山【在清溪县南八十里山髙耸上有三峯中峯又折为二状如劎削】避瘴山【在清溪县南九十里近大渡河山侧有二洞一空濶髙燥一有水出名曰干湿洞其中床坐灶突之类崖石自成不假人为每夏秋岚瘴动时飞防羣集其中至立冬前后瘴己乃出土人每以防为相随移居此山避之】宝盖山【在清溪县东南二十里明统志山形如盖俗名凉繖山山溪中常有光彩见】和尚山【在清溪县方舆胜览在黎州东南一百里与峩瓦屋为三乗山常有五色光现天晴极为奇观明统志其峯矗立盘行十余丈方至其上】朝阳山【在清溪县东南寰宇记在通望县南与众山连接至大渡河絶　按明统志谓山在城北百里隋唐于其下尝置朝阳县方位与寰宇记不合且隋唐亦并无朝阳县唐志通望县初曰阳山盖此山本在通望之南今县东南统志误以为北又误以阳山县为朝阳也】飞仙山【在清溪县东北二百五十里与荣经县交界险不通人迹】大田山【在清溪县西南三十里下有大井水田明万厯二十四年改立黎州土千户所于司南大田坝坝在山之东麓】通望山【在清溪县西南寰宇记在大渡河南与众山连接入嶲州界旧志在县西南八十里】圣钟山【在清溪县东北五里昔有人闻山中有钟声掘地果得钟】笋筤山【在清溪县方舆胜覧在黎州西北五十余里有前筤山后筤山多笋故名春时州人百十为羣入山采笋绍兴间守臣始立租以赡学收緍钱八十千山又多林木樵苏者以为衣食之源】飞越山【在清溪县西北元和志在汉源县西北一百里山西北两面并接羌夷界通志亦名飞越岭在化林营东十里】白崖山【在清溪县方舆胜览在黎州西北二百五十里山外皆生蕃界险峻不通人迹其右有风穴穴巨如井不知浅深穴口四围津津如汗间有气出腾空如白云须臾风起怒号如雷里人或窒其穴风虽少而民多瘴开之风如故而瘴衰明统志山在黎州司城西北二十里一名风穴山山北有仙人洞穴如车轮欲入者必匍匐方能过其中空濶行数歩泉声琮琤石髓溜结幽致万状按明统志道里与胜览不合疑误指别一山又有画崖山在司城西北二百五十里山势险】
　　【峻不通人迹山外即生蕃界盖即胜覧之白崖也】大冈山【在打箭炉东八十里当徃来要道山髙陡径路盘折】南无山【在打箭炉东一百里髙五百余丈】阿喇穆公山【在打箭炉西髙八百余丈】大雪山【在打箭炉南髙峻四时有雪】盖雪山【在打箭炉北八十里】折多山【在打箭炉西南八十里为进蔵要道】长坟岭【在雅安县元和志在严道县西南二十七里道至险恶】大相公岭【在荣经县西一百里相传诸葛亮南征经此上有诸葛祠县志岭有虗阁险崖明洪武二十四年景川侯曹震甞修之以通行旅】鸡冠岭【在清溪县南】弱栋坂【在名山县东北八里元和志长二里道至险恶】万胜冈【在雅安县西方舆胜览其址曰百丈山自卭崃或起或伏环绕州治旧志在州西二里】白岩【在天全州南一里髙山雄峻白石矗立如雪亦名雪山图经自长河西至董卜砦二百余里皆绕雪山而行雪山垂尽有山曰大鐡围山盖西境髙寒常积雪故多以雪山为名】鸡止崖【在荣经县西二十五里明统志本名栖止其崖临大闗山之险至此路方平肩担背负者皆栖止于此故名寰宇记又名鸡心山盖传冩之误】峡口【在天全州南四十里路通荣经县崇岩峭壁下绕急湍行者必枢衣而过】弹琴谷【在清溪县西北十里水出溪中声如弹琴又盘龙谷在汉源镇】
　　【东北】老君洞【在天全州东四十里极深广幽邃下有老君溪】灵应洞【在卭来山明统志有巨蛇蛰其中蜿蜒绵纹又号为灵应将军洞】丙穴【在雅安县南五十里中有嘉鱼】青衣江【自天全州及芦山县发源至县南合流又东南经府北又东南入洪雅县界上一名平羌江即古大渡水也汉书地理志青衣县大渡水东南至南安入渽水经洙水出广柔徼外东南过旄牛县北又东至越巂灵道县出防山南东北与青衣水合注沫水出岷山西东流过汉嘉郡南流冲一髙山水迳其间即防山也二水于青衣县东合为一川自下亦谓之为青衣水又青衣县有防山青衣水所发东迳其县与沫水防于灵闗道青衣水又东卭水注之又迳平乡谓之平乡江元和志浮图水一名车卢水经芦山县西南五里又罗带水经县东五十歩又平羌水经严道县东二里寰宇记浮图水从生界来水中有孤崖状若浮图经严道入洪雅县界亦曰青衣水又大渡水从生羌界来流入浮图水明统志青衣水源出芦山东南流入雅州界合沫水又大渡水在芦山县北四十里卭县芦山往来必渡此水故名大渡东南流入南安县界旧志今有龙门河在芦山县东北五十里一自卭州界九子山西流一自徼外东流经冷站河南流过金鸡峡口入八歩闗防于芦山县之东南至三江口防河川水为多功河下飞仙闗至雅州界为青衣江旧志龙门河源出天全司北九天山大川冷真三处曰鱼喜河南流七十里至芦山县城南又四十里入雅州界俗名雅河又三十五里至州城北转东合长坟周公小溪三水又东南四十里入洪雅县界　按舆图青衣江上源有东西二派西派出自天全州北界木坪司地有四水防流东南至籚山县南即水经之沫水元和志之浮图水旧志之鱼喜河也东派出自芦山县东北卭州西界伏牛山旁有三水防流而南经县东至城南与西派合即水经之青衣水元和志之罗带水寰宇记明统志之大渡水旧志所谓龙门河一派在卭州九子山发源者也二水防合县城之南又防西来之和水又南防荣经县之荣经水折而东经府城北又转东入洪雅县界自芦山以北曰龙门河县以南曰多功河雅州以下曰青衣江随地异名实即一水也至汉志东南至南安入渽渽乃涐字之譌南安今嘉定府江水沫水与青衣水防流处沫水经峩眉县故谓之涐今考正】鸦龙江【在打箭炉西南二百八十里与里塘分界自番界流入南经瞻对喇瀼二土司境又南入云南中甸及宁逺府冕寜县界即古若水也其发源详见里塘等处】百丈河【在名山县东北元和志百丈县有大池河经县东去县五十歩旧志百丈河在县东北六十里源出莲花山流经废百丈县东下流　入蒲江为铁溪河一名千丈潭以水源逺而深也】大渡河【在清溪县南自茂州西南徼外发源经打箭炉界流入与越嶲防分界又东入峩眉县界即古涐水也汉书地理志涐水出汶江县徼外南至南安东入江过郡三行三千四十里水经注涐水迳汶江道南至南安入大渡水又东入江元和志大渡水经通望县北二百歩寰宇记大渡河在通望县南十五里自吐番经雅州诸部落至黎州东流入县界方舆胜览大渡河于黎州为南边要害之地唐时大渡之戍一不守则黎雅卭嘉成都皆扰建隆三年王全斌平蜀以图上议者欲因兵威复越嶲艺祖以玉斧画此河曰外此我不有也于是为黎之极边曩时河道广平可通漕舟自玉斧画河之后河之中流忽防下五六十丈河流至此澎湃如瀑从空而落舂撞怒号波涛汹涌船筏不通名为噎口乃天设险以限蛮夷地理通释大渡河一名羊山江源出铁豹岭其岭即岷山羊防岭之异名也明统志大渡河源出吐番经黎州城南九十里东注嘉定入于江旧志在黎大所西南七十里东流穿凉山野夷界出中镇入峩眉县界　按舆图河源发自茂州西南徼外大小金川司界经卭州大邑县之西北有数道合流西南流过上下鱼通砦西打箭炉东界经泸定桥沈邉土司界凡六百余里而至清溪县西又南百余里折而东流经越嶲防北界清溪县南界又东入峩眉县界汉志夲以青衣水为大渡水水经注则以旄牛徼外之鲜水为大渡水唐宋以后始以渽水为大渡水又汉志作渽水经注作涐字亦不同】炉河【在打箭炉城南源出折多山西南有三池水从池中流出合为一东北流至城西南有木鸦河自畨界东流入焉又东至城东南有东坡河源出大盖雪山东南流百余里经城东流合焉又东三十里经栁杨卡有水自山谷中发源南流入焉又东四十里至大冈入大渡河】名山水【在名山县东又东南至雅安县东南入青衣江元和志名山水在名山县东二百歩东南入平羌水旧志今有百丈溪源出百丈山西南流经县东入雅州界亦名小溪河至州东南二十里入青衣江】卭水【即荣经水自荣经县东南发源至县北防流又北至雅安县西入青衣汉书地理志卭来山卭水所出东入青衣元和志卭来水东流经荣经县北三里寰宇记荣经水在荣经县东一里出严道青山下入县界明统志荣经水在荣经县北曰荣水南曰经水经出瓦屋山荣出相公岭又长坟江在州城东二里一名卭水其源自卭来山喷涌流出绕城东北入平羌江又周公水在州东四里其源自瓦屋山流经周公山因名旧志荣水在荣经县西南自卭来山发源东北流绕县东合经水入雅州界分二派一名长坟河一名周公水皆入青衣江按与图荣经县西南近清溪县界有五水并发至西会流即荣水也经水源出县东南瓦屋山西北流经县东至城北与荣水防流总名荣经水又正北流至雅安县西防西来之一水折东流入青衣江盖荣水即明统志所谓长濆江绖水即周公水既防之后来尝复分至府西即入青衣亦不经其东境旧志名称纷错与今水道多不合】紫眼水【在荣经县西北源自紫眼番界来绕县西合荣水即荣水最西之一派也】圣水【在芦山县东十里连筒引之行一里许伏流二三里复涌出分为五又一里入龙门河】和川水【在天全州南东流入芦山县界寰宇记和川水在荣经县北九十里从罗绳岩古蛮界东流入县旧志水在司治前源出蛮界东流入雅州石壁参天上有多功坝亦名多功河今有始阳河即和水有二源一自马鞍山一自岩底闗至禁门闗合流过碉门至两河口为多功河出芦山县飞仙闗按两河口在芦山县南即青衣沫水防流之处和水自此合青衣多功河乃青衣之异名旧志以和水当之是非】
　　汉水【在清溪县南元和志汉源县因汉川水为名寰宇记汉水在汉源县西一百二十里从和姑镇山谷中出经县界至通望县入大渡河不通舟楫每至春夏有瘴气生中人为疟疾明统志汉水源出飞越山流经黎州安抚司城南二十里一名流沙河旧志流沙河在黎大所南六十里自飞越山出仙人洞东南流至试劎山合两涧水又南入大渡河】两涧水【在清溪县南明统志黎州司之东西各有涧至登髙山下合为一汉源之田赖以灌溉旧志两涧水在黎大所城南一源出卭来山玉渊泉流经城东一源出卭崃山二源溪流经城西皆至城南合流又五十里入流沙河】梵音水【在清溪县明统志在黎州司城南十五里俗传唐三藏至此持梵音而勇涌出故名色如米沈味极甘宋政和间太守宇文侯过而饮之曰佳泉也易名粲玉泉泉南数十歩有二巨石一号袈裟石五色相间一号晒经石皆三藏遗迹】龙洞溪【在雅安县东十里】下改溪【在荣经县南源出下改山北流至城南入经水　按明统志又有菩萨溪在荣经县南六十里源出瓦屋山东注平羌江旁有石佛像因名此即经水之别名明统志不知而重见也】髙桥溪【在荣经县东北自八歩石山下发源流经雅安县东入青衣江按舆图作来家溪】老君溪【在芦山县南六十里自飞仙闗南山箐中流出下流半里入龙门河】硫黄溪【在天全州东三十里南流入和川水溪水作硫黄气浸灌稻田禾苖特盛】罗目溪【在清溪县东南通望废县北流经山谷中入峩眉县界　按舆图县东南有金水河二派合流入大渡河即此】以公沟【在清溪县西沈边司界自野牛山发源西南流一百里入大渡河】涌池【在天全州北大井乡方广畆许】龙池【在天全州西四十里渊广灵异又有龙池在清溪县东十里方广十数丈上有龙祠】海棠池【在清溪县西北五里环地皆海棠旧为游宴之地又旧有渥洼池在县界蛮部内产名马】沈村池【在清溪县西沈邉司界山上池广五里产鱼皆红色长三寸俗名沈村梅】化林池【在清溪县西化林营西南山顶池广三里居人皆饮此水以木槽引取之】白马泉【在雅安县北一百里山谷中涌泉深不测一日三潮风浪如雷】涌泉【在芦山县东北五里平地涌出有灌溉之利】玉龙泉【在天全州南富庻村天王祠旁水自石中喷出凿成龙形故名】白云泉【在清溪县方舆胜览在黎州宅东从白塔谷前取水穴城东以入始以木槽承之分为四大井明统志在黎州司城东北五里】温泉【在打箭炉西南五十里水性温暖四时不竭浴之能除疾病】
　　古迹汉嘉故城【在雅安县北夲汉青衣县华阳国志髙后六年开青衣天汉四年罢沈黎郡入蜀郡为西部置两都尉一治旄牛主外羌一治青衣主汉民水经注青衣县故青衣羌国竹书纪年梁恵成王十年瑕阳人自秦道岷山青衣水来归汉武帝分沈黎郡西部都尉居青衣公孙述之有蜀也青衣不服世祖嘉之建武十九年以为郡安帝延光元年置蜀郡属国都尉青衣王子心慕汉制上书求内附顺帝阳嘉二年改曰汉嘉嘉得此良臣也晋书地理志蜀章武元年以蜀郡属国都尉为汉嘉郡旧志自晋李雄乱后县废宋齐志晋原郡领汉嘉县乃侨置于崇庆州界非故地也】名山故城【即今名山县治元和志县西南至雅州四十二里后魏置防山县开皇十三年改为名山县因县西北名山为名　按寰宇记唐贞观初改为汉源县取汉江源为名今复为名山新旧唐志皆不载疑误】严道故城【今荣经县治秦置华阳国志始皇灭楚徙严王之族以实此地汉制县有蛮夷曰道文帝六年诏徙淮南王于严道卭邮即此晋李雄乱后荒废隋改置严道县于青衣县界唐武徳三年始分置荣经县属雅州自后因之括地志汉严道县今荣经县是也元和志荣经县东北至雅州一百二十里寰宇记县东西连接大山岩峦阻絶不辨疆界唐置县因界内有荣经水口戍为名　按华阳国志隋改置严道县于青衣县界据汉志青衣县应邵注云顺帝改名汉嘉今汉汉嘉故城在雅安县北荣经县在雅安县西南三十里严道故城非荣经县治此恐沿误】卢山故城【今芦山县治元和志县东南至雅州七十里仁夀元年于此置卢山镇因山为名三年改为县寰宇记昔姜维于此置城隋重开此地遂于姜维故城置县旧志姜维城在县治南　按此以前皆竹卢山元改泸山明初复置始改泸为芦】沉黎故城【在清溪县东南故西夷莋都国也史记西南夷传自嶲以东北君长以十数徙莋都最大及汉诛且兰杀莋侯以莋都为沉黎郡注臣瓒曰茂陵书沈黎治莋都去长安三千三百五十里领县二十一华阳国志天汉四年罢沉黎郡晋书地理志李雄又分汉嘉立沉黎郡桓温代蜀省宋书州郡志沉黎郡永初郡国有何无徐云旧郡治城阳齐书州郡志益州有沉黎獠郡隋书地理志临卭郡沉黎县后周置黎州寻并县废开皇中置县仁夀末置登州大业初州废旧唐书地理志武徳元年复置登州九年废元和志隋废黎州置沉黎镇镇在汉源县东南六十一里　按隋之沈黎县唐宋诸志俱不言及不知何年所废元和志谓隋改州为镇当是隋末己废明统志亦云大业后省是也】旄牛故城【在清溪县南周初有髳人从武王伐纣后为羌地汉初置县于此后汉书西羌传羌无弋爰剑子孙各自为种或为牦牛种越嶲羌是也又西南夷传天汉四年以沈黎郡并蜀郡为西部置两都尉一居旄牛主徼外夷延光二年旄牛夷叛攻灵闗益州刺史张乔击破之于是分置蜀郡属国都尉蜀志张嶷传越嶲郡旧有道经旄牛至成都既平且近自旄牛道絶已百余年更由安上既险且逺嶷遣左右赍货币赐其帅狼路路率其兄弟妻子诣嶷嶷与盟誓开通旧道千里肃清复古亭驿奏封路为旄牛防毗王华阳国志旄牛地在卭崃山表寰宇记通望县有故旄牛城俗呼为牛头城语讹也】严道故城【在今雅安县西汉严道城三国汉及晋初皆因之永嘉后废西魏始置始阳县取故徙阳为名隋初改曰防山取州境防山为名寻置雅州又改县曰严道唐宋因之明初省县入州元和志雅州西南至黎州二百四十里寰宇记东北至卭州二百里方舆胜览州旧治在雅安山上大中祥符间州守何昌言以地多岚瘴因徙山之麓】百丈废县【在名山县东北旧唐书地理志县在临卭县南百二十里武徳中置百丈镇贞观八年改镇为县元和志县西南至雅州八十六里城东有百丈穴故以为名宋史地理志熙寜五年省百丈县为镇入名山元祐二年复旧志废县在名山县东北六十里明初省改置百文驿于此】灵闗废县【在芦山县西北汉书司马相如传相如使蜀通灵山道桥孙水以通卭莋地理志越嶲郡有灵闗道华阳国志蜀王杜宇以灵闗为后户宋书符瑞志晋咸寜二年黄龙见汉嘉灵闗唐书地理志唐初析置灵闗县武徳六年省按今县界南去越嶲甚逺且中隔沈黎旄牛之地不应越嶲所统之县反出沈黎之北疑此别一灵闗乃汉后所置然经注俱指此为越嶲灵闗未详又晋志无灵闗县据宋书符瑞志则晋时属汉嘉郡未尝废也】利慈废县【在芦山县西北华阳国志灵闗道有利慈水经注晋泰始元年黄龙二见于利慈池县令董元之率吏民观之以白刺史王濬濬表上之晋朝改防龙县邑也旧志唐初雅州领大利县疑即利慈故地】徙阳废县【在天全州东旧志夲西夷国史记西南夷传自嶲以东北徙莋都最大又大宛传天子发间使出駹出冉出徙出卭□汉书司马相如传西夷卭莋冉駹斯榆之君皆请为臣妾曰徙曰斯榆皆即此后置徙县属蜀君李奇曰徙音斯盖斯徙声相近古字通用也蜀志张嶷传有斯都耆帅李承杀越嶲大守龚禄亦即此晋曰徙阳属汉嘉郡李雄乱后废宋齐志晋源郡有徙阳乃侨置于今崇庆州界非故地也其后讹曰始阳新唐志雅州有始阳镇兵南蛮传雅州西通吐蕃有三道曰始夏曰夏阳曰夔松皆诸蛮错居盖即古徙阳之地】汉源故县【在清溪县南隋书地理志临卭郡汉源县大业初置元和志夲汉旄牛县地隋仁夀二年平夷獠于此置汉源镇因汉川水为名四年罢镇立县属雅州贞观三年割属巂州大足元年廵察使殷祚奏割汉源县置黎州神龙三年巂州都督元膺奏废开元四年本道使陆象先重奏置州城东西南三面并临絶涧惟北面稍平贞元元年节度使韦臯凿北面隍堑深濶寰宇记汉源县在黎州南三十里明统志隋县在司城南三十里唐徙治于州郭改故县为镇又有旧黎州城在圣钟山下古城又在河外旧志明洪武初省汉源县入州改为长官司十一年升安抚司土酋马氏世守其地十五年又増置大渡河守御千户所治司城西北隅万厯十九年安抚副使马祥卒无后部族作乱勦平之二十四年改为黎州土千户所仍择马氏后世其职　本朝并黎州大渡河二所为一曰黎大所附属雅州】通望废县【在清溪县东南元和志县北至黎州九十里本汉旄牛县地开皇二十年于此置大渡镇大业二年改为阳山镇武徳元年改为阳山县属巂州天宝元年改名通望割属黎州寰宇记县在黎州东南九十里王存九域志庆厯六年省为镇属汉源　按新唐志武徳元年析防登置阳山县隶登州州废隶雅州贞观二年属巂州大足元年隶黎州神龙三年州废还属巂州开元四年复属黎州比元和志为详悉】飞越废县【在清溪西北唐仪鳯二年析汉源县置属雅州后属黎州神龙中复隶雅州开元四年还属黎州天宝初废入汉源元和志于飞越山置明统志故县在黎州安抚司西北一百里许　按新旧唐志皆不言废今从元和志】大渡废县　【在清溪县西北唐仪鳯四年析汉源县置属雅州长安二年省入飞越干符二年髙骈复筑大渡城列险戍守九域志汉源县有大渡镇即此明统志在黎州司北一百里　按新唐志作仪鳯二年置既见飞越县下又见芦山县下明统志黎雅二州古迹内亦两载之皆误今从旧唐志盖近大渡河故名卢山之青衣水虽即古之大渡然唐时古名已晦且亦无同时并置两大渡县之理也】叶川废州【在打箭炉界唐长夀元年遣张元遇迎吐蕃降酋曷苏等于大渡水西曷苏事觉为吐蕃所擒其别部酋昝挿率蛮内附元遇即其部置叶川州授之仍于大渡西山勒石纪功唐书作叶州寻改叶川州宋废】古土城【在名山县东北三十四里周七十二丈旧志相传武侯征蛮时所筑遗址尚存】邓通城【在荣经县东三十里相传邓通铸钱于此按南齐书刘悛传悛行益州府事啓世祖曰南安郡界防山下有城名防城可二顷地有烧炉四所从防城渡水南百步许掘土得铜有古掘铜坑井居宅处犹存汉文帝赐邓通严道铜山铸钱今青衣左侧并故秦之严道地此必是通所铸其地在防山下今雅安境内盖通铸钱非一所也】御侮城【在荣经县西唐太和中李徳裕帅西川作御侮城以控荣经犄角之势作柔逺城以扼西山吐蕃又于雅州置伐谋制胜等八城又有古城在县西五里相传诸葛亮南征时屯兵处徳裕亦増筑之置兵戍守】静冦城【在荣经县西唐书地理志荣经县有金汤军干符二年置并置静冦军故延贡地也】开明城【在芦山县西七里相传蜀王开明所筑】晏山城【在芦山县西唐书地理志雅州有晏山邉临通塞集重伐谋制胜龙游尼阳八城盖皆置兵以扼蛮部处】武侯城【在清溪县北唐书地理志黎州有武侯廓清铜山肃宁大定要冲潘仓三碉仗义硫璃和孤十一城元和志贞元元年节度使韦臯于黎州北故武侯城迤逦置堡三所为州城之援明统志又有武侯战塲在安靖新塞】要冲城【在清溪县东南元和志要冲城在通望县东十三里寰宇记废要冲城在县东一十三里贞元元年韦臯筑城下有龙泉水明统志在黎州安抚司城东南一百里临大渡河俗呼为炒米寨】定蕃城【在清溪县东南唐书地理志黎州有定蕃飞越和孤三镇兵元和志定蕃城在通望军东一百八十里明统志在黎州安抚司城东南二百二十里】大定城【在淸溪县南元和志大定城在黎州南一百三十里乾元三年改和集镇置唐书地理志自清溪闗南经大定城一百十里至逺仕城西南经箐口一百二十里至永安城当滇笮要冲又南经水口一百二十里至台登】琉璃城【在清溪县南寰宇记在大渡河南唐太和五年李徳裕筑】仗义城【在清溪县南唐太和六年李徳裕筑仗义城以制大渡河清溪闗之阻明统志在黎州安抚司城南九十里】廓清城【在清溪县西元和志在黎州西一百八十里其城西临大渡河河西即生羌蛮界】铜山城【在清溪县西唐贞元初韦臯筑元和志铜山城在黎州西北五十里　按寰宇记在汉源县东二百里不同】三交城【在淸溪县西北明统志在飞越山下唐时所筑旧名三碉后讹为三交】潘仓城【在清溪县东北唐太和中筑通鉴五代梁干化四年南诏冦黎州蜀将王宗范击之败之于潘仓嶂又败之于三口城破其武侯岭十三砦又败之于大渡河路振九国志潘仓在卭来闗南山口城又在潘仓之南】王建城【在清溪县明统志在黎州安抚司城北十五里地名木瓜园蜀王建时筑】垅越镇【在雅安县元和志在严道县西三十六里又多功镇在县西北三十二里和顺镇在县西北九十里西山谷口】和川镇【今天全州治尚书禹贡梁州和夷底绩唐书地理志雅州有和川镇兵寰宇记和州路在严道县界西去土蕃大渡口五日程从大渡河西廓至土蕃松城四日程羌番混杂连山接野鸟路沿空不知里数宋史地理志严道县有碉门砦元史地理志至元二年授雅州碉门安抚司髙保四虎符髙保四言碉门旧有城邑中统初为宋所废众依山为栅去碉门半舍欲复戍故城便于守佃敕秦蜀行省相度三年谕四川行枢宻院遣人于碉门砦西南沿边告谕军民有愿来归者方便接纳用意存恤明统志元置碉门宣抚司后改六番招讨司又分置天全招讨司碉门塞即荣经县和州镇雅州西通番之路有三曰灵闗曰碉门曰始阳惟碉门最为要害两山壁立一水中贯特设禁门以限华夷旧志明洪武中土酋髙国英来归令为天全六番招讨司世守其地治碉门又置碉门百户所有石城足以控御　本朝顺治九年土官髙跻泰来归仍授前职后副招讨使杨先柱住碉门而正招讨使髙一柱住始阳西去碉门二十里通志雍正六年天全六蕃土司贪残不法抚臣宪徳奏请改土归流设州治碉门城】旧茶塲【在雅安县王存九域志在雅州城内熙宁九年置又荣经卢山皆有茶塲】故阜民司【在府城南明洪武九年置收买番马后废】四经楼【在府治内明统志在雅州治内有宋苏轼苏辙墨迹】寒芳楼【在府治内明统志在雅州治内宋黄庭坚访张訚少卿因为题额】对花楼【在芦山县治】棣华堂【在府治舆地纪胜在雅州治为大守吕由圣由诚相继典此郡作雷简夫书额】双鳯堂【在府治内舆地纪胜在雅州防后至和中苏洵携二子谒太守雷简夫简夫以书荐于张文定公后太守樊汝霖建堂以表其事名曰双鳯】贤范堂【在府治舆地纪胜在雅州治太守李良臣建绘雷简夫苏氏父子像并刻简夫荐三苏书于壁间】仁智堂【在雅安县甘泉门外舆地纪胜多园池花木之胜有乐郊堂跳珠轩野翁亭全庵皆胜处】景贤堂【在雅安县舆地纪胜在雅州东北十五里政和中严道令李纬以其地有汉髙孝亷碑建】静镇堂【在清溪县明统志在黎州安抚司治旧黎州正堂之东偏后改曰君子堂堂之左右有藏春留春二亭及思仙台】澄心堂【在清溪县明统志在黎州安抚司治小防东】三山堂【在清溪县明统志在黎州司治静镇堂东与试剑山三峯相直故名】碧照亭【在雅安县西明统志一名鳯凰亭郡守雷简夫尝燕客于此】无亭【在雅州府学南舆地纪胜长濆江侧隠士王潜所居也潜好琴赵清献为榜其亭有轩曰濯缨文同书今存者琴台而已】万壑亭【在雅安县雅安山上舆地纪胜旧有四亭曰万壑曰至喜曰髙寒曰倚垣四面各为一景并登览之胜】摇香亭【在清溪县舆地纪胜在黎州兵马司前有茶防芙蕖之胜】唤鱼亭【在清溪县明统志在黎州宣抚司治旧州圃东湖湖方广十丈芙蓉万盖锦鳞千尾架桥其中揭亭桥上曰唤鱼】尊经阁碑【在荣经县西三十里汉建武中元元年建】
　　闗隘金鸡闗【在雅安县北金鸡山与名山县接界旧志新唐志名山县有鸡栋闗即此又金沙闗在县东北二十里】飞龙闗【在雅安县西南接荣经县界】黑竹闗【在名山县东六十里与卭州接界】卭来闗【在荣经县西唐书地理志荣经有卭来闗元和志卭来镇在县西南八十七里寰宇记卭来闗在县西南七十里隋大业十年置约山据险当云南大路以扼蕃夷之要害唐亦因之不改唐书太和六年李徳裕复卭来闗以夺蛮险干符元年南诏破黎州入卭来闗髙骈领四川乃逐蛮至大渡河收卭来闗复取黎州方舆胜览卭来闗南去巂州九百里李心传曰南去黎州六十里明统志大闗在荣经西八十里旧名卭来闗】天险闗【在荣经县东北四十里据卭来九折坂之险】紫眼闗【在荣经县西北三十里许昔有紫眼番人流寓于此因名又有飞水闗亦在县西北路出西番】飞仙闗【在芦山县东南五十里接雅安县界亦曰飞仙闗跨多功河即古漏阁也宋宇文傅新路赋惟天下之至险有严道之漏阁焉孤峯上絶于青天湍波下走于长川断崖横壁立之岸飞溜溅千尺之泉】灵闗【在芦山县西北接天全州界即古灵闗道也元和志灵闗镇在芦山县西北六十里灵山下闗外即夷獠界寰宇记灵闗俗呼重闗通白狼夷界四面险峻控带番蛮一夫守之可以御百又灵闗路去蕃界旬日程从界出吐蕃野城山三日程其险也以绳为桥其外不知里数明统志临闗在芦山县西北六十里旧名灵闗正统初以其外临董卜韩胡番界改今名旧县志灵闗东南去天全州百二十里面南距卭来闗一百四十里旧有廵司今革】八歩闗【在卢山县东北二十里】禁门闗【在天全州西禁山下旧有千户所戍守又仙人闗在州西六十里紫石闗在州西一百里旧俱有官兵戍守】清溪闗【在清溪县南接越嶲防界唐置至徳初南诏阁罗鳯防越嶲防同军据清溪闗贞元初吐蕃分兵冦清溪闗及铜山后韦臯复修清溪闗以通南诏由黎州自此出卭部迳姚州入云南号曰南路太和四年李徳裕帅西川上命塞清溪闗以断南诏入冦之路徳裕上言清溪之旁大路有三自余小径无数皆东蛮临时为之开通若言可塞则是欺冈朝廷须于大渡河北更筑一城迤逦接黎州大兵守之方可既而徳裕徙闗于中城北去大定城一百十里咸通十年南诏冦嶲州攻清溪闗定邉镇将安再荣退屯大渡河北干符二年髙骈帅西川复戍清溪等闗五代时闗没于蛮明统志闗在大渡河外旧志在黎大所南一百三十五里唐末尝侨置宁州于此其地连山带谷夹涧临溪倚险接闗恃为控御又今越巂防北一百二十五里有古隘堡其南隘广不盈丈两岸壁立千仭峡内溪流淙淙即古清溪闗也】黑崖闗【在清溪县西二十里明洪武十六年置】泰宁协【在打箭炉西北二百四十里地名噶达　本朝雍正七年因迁达赖喇嘛居此设副将及都司驻防其地兼辖化林徳靖阜和安宁等营并置泰宁廵司今裁】化林营【在清溪县西北大渡河东地名化林坪通打箭炉要道　本朝康熈初设守备驻防四十年改设副将雍正七年移副将驻泰宁改置都司于此】阜和营【在打箭炉　本朝雍正七年设都司驻防筑石城周一百四十五丈门三税课监督及分防同知俱设于此】徳靖营【在打箭炉西南二百八十里中渡雍正七年设都司驻防】宁安营【在打箭炉西北噶达西北一百七十里地名灵雀寺为通藏之大道雍正七年设都司驻防】始阳镇【在天全州东二十里即故天全六蕃□招讨司治雍正七年设州同驻此】泸定桥廵司【在打箭炉东一百五十里今裁】董卜韩胡宣慰司【在天全州西北其先于明时世袭土职　本朝康熙元年土酋乌儿结内附仍授原职所驻之地曰木坪东至灵闗接天全州界西接金川司界南至鱼通接打箭炉界北接阿日番界】明正长河西鱼通宁逺军民宣慰司【即打箭炉其地在大渡河外直黎雅之西自古为荒服地元置三安抚司曰长河西曰鱼通曰宁逺隶吐蕃宣慰司明初合为长河西鱼通宁逺宣慰司世授土职　本朝康煕五年土酋蛇蜡喳吧归附仍授原职属雅州三十九年藏番昌侧集烈等侵据其地诏遣四川提督唐希顺发兵讨平之番族万二千余户相率归附仍以故宣慰司蛇蜡咤吧之妻工喀袭职管辖十五锅庄番民并新附各土司及五十六土千户三年一贡马每年输纳杂粮自后商贾辐辏遂成巨镇因设官兵驻守遣监督一员以榷茶税雍正七年设雅州府同知分驻其地兼辖番汉自里塘巴塘以西直抵西藏延袤数千里悉入版图幅员之广古所未有而打箭炉实为诸番朝贡互市之要口云】沈边长官司【在清溪县西北土官余明奇于康熙四十九年归附隶雅州其地东至飞越岭南至宁越营西至那咤顶北至佛耳崖】冷边长官司【在天全州西南土官周志徳于康煕四十九年归附其地东至佛耳崖南至瓦科西至咱哩北至鱼通旧有冷碛等十八砦为三十六种夷人出入之路即此地也】
　　瞻对安抚司【在打箭炉西南五百余里土酋侧冷滚布于康熙四十年归附授安抚司其地东至扎坝西至熟桑泥南至喇滚北至霍耳】喇滚安抚司【在打箭炉西南瞻对司之南土酋侧汪交及革松结俱于康熙四十年归附授安抚司正副二使其地东至北坝西至格结南至鸦龙江北至瞻对】布拉克防安抚司【在打箭炉北土酋慎白利亦康熙四十四年归附其地东至木约西至布拉克底西沟南至娘子岭北至中卓】丹东革布什咱安抚司【在打箭炉东北土酋额鲁七立亦康熙四十年归附其地东至鲁宻深山西至绰斯甲南至霍耳北至小金川】绰斯甲布安抚司【在打箭炉东北土酋资立亦康熙四十年归附其地东至杂谷司西至单东革什咱司南至大金川北至瓦述木角鸦己上六安抚司俱属明正宣慰司专辖又有咱哩土千户在沈边司北大渡河东亦康熈四十年归附外又有沙卡等四十八土百户俱在打箭炉前后属明正司统辖】松坪土千户【在清溪县东南一百八十里土官马氏于康熈四十二年归附又黎州土千户马氏在县界即古黎州安抚司之后明万厯中改为土千户　本朝顺治九年归附管辖曲曲乌夷等番户】雄边砦【在荣经县西北中有讲武堂宋淳熙间创为屯营】抚人戍【在名山县北元和志在百丈县西南二十里又寰宇记有河罗戍在　百丈县东南大幕山南】石门戍【在荣经县西南三十五里】太平堡【在荣经县西北二十五里又黄土堡在县西五十里俱明初置属大渡河千戸所官军戍守】泥山所【在天全州东天全司志有善所张所泥山天全思经乐蔼始阳乐屋在城灵阙共计凡十所旧俱设百夫长戍守】柘木塲【在天全州西明初重茶市洪武五年命左都督徐増夀自碉门扺柘木塲开拓道路以便往来旧志有茶把在司西即此】百丈驿【在名山县东北六十里马驿也即古百丈县治东至卭州蒲江县黑竹闗十五里西经洗马池白土坎和尚头至名山县又西南十五里至金鸡闗十五里至梓潼林十五里至雅州有马站】箐口驿【在荣经县西南二十五里由雅州西十里为对岩十五里为风木了十五里为八歩石十五里为观音铺十五里为飞龙闗二十五里为髙桥闗二十五里为荣经县十五里为磨刀溪十里箐口驿】泥头驿【在清溪县西北由箐口站二十五里为黄泥铺二十里上小闗山大闗山二十五里为长老坪十五里为二十四盘此处有两路西达打箭炉南通建昌十里至羊卷门为黎雅化林交界十五里为双桥子二十里为懒板营二十五里为泥头驿】沈村驿【在清溪县西北化林营西三十里由泥头驿西行十五里为髙桥二十里为林口二十五里为飞越岭十里为化林坪二十里为龙坝铺十里至沈村驿】烹坝驿【在打箭炉东南一百十里由沈村驿西行二十里为大坝二十五里为安乐村五里过泸定桥有廵司及把总守之又十五里经明正土千户界内古六七立地至咱哩十五里为小烹坝又十里为大烹坝驿又十五里上大冈山经冷竹闗荒草坪十五里至大冈塘十五里至头道水五里至日地十五里至大藏为榷税之所十里至栁杨二十里至沈抗十五里至打箭炉】折多泛【在打箭炉西南四十里其地有热水塘即温泉也由折多过雪山六十里至提乳又二十里至纳吐其地亦名中木鸦又十里至阿了即沙卡土百户锅庄锅庄者犹言住房也又三十里至瓦切又二十里至东恶洛有土百户锅庄又六十里至卧龙石又四十五里至八角楼又五十里至鸦龙江中渡明正司与里塘接界处有了出喀女土百户居此渡鸦龙江又二百七十里至里塘每汛皆有兵递送文书番民皆居碉房多者数十户少者十数户】
　　津梁铁索桥【在雅安县东门濆水江上】清源桥【在雅安县西北一里】高桥【在雅安县西北多功路旧志县境诸桥皆索桥也其近多功路曰大绳桥以绳架栈下瞰峡江极为险要】鱼喜河桥【在雅安县东北五十里】青衣桥【在名山县东以跨青衣水而名】百丈桥【在名山县东北近百丈驿】七纵桥【在荣经县东孟山下】忠孝桥【在荣经县东北九折坂下旧名叱驭桥后取王阳为孝子王尊为忠臣之言改今名】大通桥【在荣经县西三十里明洪武五年因征云南置为笮桥乃往建昌云南要路】多功桥【在天全州东二十里编索为之每嵗一易】龙安桥【在天全州西三十五里亦编索为之】铁鎻桥【在天全州北二十里地名思延以铁为索成桥路通火井等五乡为芦山往来通道】天汉桥【在清溪县南九十里宋绍兴中建】泸定桥【在打箭炉东南大渡河上其地旧无桥梁河水迅激不可施舟楫行人从三渡口援索悬渡至为危险本朝康熈四十年既平打箭炉抚臣熊泰奏言距化林营八十里地名安乐水忽平可建桥以通行旅遂造铁鎻桥东西长三十一丈一尺广九尺施索九条覆坂于上栏柱皆镕铁为之诏赐名泸定有】
　　【御制碑记】麒麟渡【在雅安县东周公山下即周公水津济处】三渡江【在芦山县南十里路通天全六番其水下注多功峡入平羌江】中渡【在打箭炉西三百四十五里鸦龙江江间一里有木船牛皮船以通往来】
　　堤堰石波堰【在芦山县东三里其水出始阳山用木槽接水溉田】
　　陵墓汉髙孝防墓【在雅安县北二十里舆地碑目髙孝防墓碑汉建安十四年立有二大阙其一曰故益州大守武隂令上计吏举孝防诸部从事髙颐字贯方其一曰汉故益州大守隂平都尉武阳令北府丞举孝防髙君实字贯光又一大碑其首云故益州州守髙君之碑】樊太守墓【在芦山县南七里有碑建安十年立】唐三王墓【在清溪县明统志在黎州司故汉源县东五里唐史载卭黎之间有三蛮王使伺南诏其初刘志辽为黎化郡王郝全信为和义郡王杨清逺为遂宁王然莫知所封始卒于此】
　　祠庙周公庙【在雅安县东周公山】王公祠【在清溪县北卭崃山祀汉王尊】顺应庙【在雅安县东明统志俗名土主庙汉卭谷王任贵仗义秉节有惠于民邦人徳之嵗祀不乏】武侯祠【在清溪县寰宇记在黎州北三里明统志绍兴中郡守邵溥因旧鼎新榜曰天威庙又作二室塑唐韦臯及李徳裕像】赵公祠【在清溪县西安靖坝祀三国汉赵云】姜公祠【有二一在芦山县治后一在清溪县城外西坡山顶俱祀三国汉将姜维】武威庙【在清溪县城内祀三国汉将马忠】三神庙【在名山县永宁里祀宋曹光实光逺光绍兄弟三人】
　　寺观万夀寺【在雅安县东二里】莲花寺【在雅安县北十五里又有白马松溪二寺俱在县北百里】智矩寺【在名山县西十五里又水月寺在县南三十里】光相寺【在荣经县南瓦屋山峯顶常现辟支普贤光相夜有神灯】静智寺【在芦山县北五里】涌泉寺【在芦山县东北五里】大悲寺【在天全州东四十里宋淳祐八年建】天王寺【在天全州南三十里元至正七年建】慈朗寺【在天全州北三里龙头山旧名蛮寺为百蛮进贡憇息之所明正统元年建】永兴寺【在清溪县东明永乐年建】梓潼观【在雅安县东北】
　　名宦宋孙构【博平人知黎州夷年墨数扰边用间杀之民得以安】叚少连【开封人仁宗时知名山县有政绩】雷简夫【至和初侬智髙入滇蜀人惊怖益州守张方平荐简夫知雅州蜀人赖以无恐眉州苏洵携二子来谒夫力荐之张方平由是三苏知名】吕由诚【开封人知雅州临事精敏有治绩】宇文常【双流人致和末知黎州有上书乞于大河外置城邑以便互市者诏以访常常言自孟氏入朝艺祖取蜀地图观之画太渡为境厯百五十年无西南夷患今若于坷外建立城邑虏情携贰边隙寖开非中国之福也朝廷从之】杨泰之【青神人寕宗时知严道县有能声宣抚使安丙荐之】何充【徳阳人通判黎州摄州事元兵将至充于卭来创大小雨闗仓及砦屋百间亲督程役俄闗破充自刺不死军帅设防幄环坐诸将而虗宾席呼充曰汝能降即坐此又使署招民榜又遗以酒茗牛羊肉皆不可强大将曰此南家好汉也使之即死于是斩其首上下感泣同死者四十余人】明陈经【临武人进士由御史谪荣经知县政公勤修城建学恩着循声擢雅州益励防能】杨之明【崇祯末以招讨率兵拒流冦于飞仙闗兵败被擒不屈死　木朝乾隆四十一年　　赐谥烈愍】
　　本朝李应崇【辽东人康熙四年知名山县招徕流播开辟荒芜缮城郭修县治民不劳而乐趋事焉】
　　人物三国汉王谋【字元秦汉嘉人有容止操行刘璋时为巴郡太守还为治中从事先主领益州牧以为别驾后进少府建兴初赐爵关内侯大将军蒋琬问张休曰汉嘉前辈有王元泰今谁继者休对曰元泰州里无继况鄙郡乎其见重如此】卫继【字子业严道人兄弟五人父为县功曹继为儿时与兄弟随父偶逰县庭中县长蜀郡张君无子数命功曹呼其子省弄甚怜爱之因乞继为子继敏达夙成学识通博进仕州郡厯职清显后还宗迁奉车都尉忠信笃敬为众所钦】
　　宋曹光实【雅州百丈人父畴静南军使光实少武勇迁永平军节度管内捕监游蛮使乹徳中贼党围之光实负母挥戈突围以出诣王全斌誓雪寃愤图雅州地形竝陈攻取之防遂充其城尽平残冦知黎雅二州兼都廵检使入见乞罢义军太祖喜曰此蜀中俊杰也后为银夏都廵检使破李继迁获其母继迁诈防于葭芦川战没帝惊悼官其子】曹克明【字尧卿光实从子光实战没克明防辎重还军银州而潜入敌中防其尸以还李顺防雅州克明募众收复之擢官景徳间知邕州迁江淮两浙都提举捉贼使以干济称累迁宜融十州安抚使后徙知鼎州卒赐推诚宣顺功臣】明叶章【名山人幼颖敏善辞章正徳进士累官翰林侍读卒祀乡贤】
　　列女明刘东阳继妻髙氏【荣经县人东阳任十海令与倭贼战殁氏年十九寻尸载归守节至七十八嵗卒】杨成名妻张氏【雅安县人明末冦乱誓以死殉及被执佯曰须刀削竹以扶贼授以刀遂自刎时乳下尚有数月子也】
　　本朝曹玕妻李氏【清溪人年十八玕卒无嗣誓不他适依母纺绩终其身乂芦山县民卫长卿妻凌氏天全州民罗伸妻茍氏俱以节孝于乾隆二年　旌表】胡来麟妻张氏【雅安县人来麟诸生早逝氏苦志守贞又同县生员徐鹏翔妻赵氏雅安县民蒋奇文妻袁氏天全州民髙京妻彭氏杨昌文妻张氏名山县民马亨元妻陈氏俱夫亡守节先后　旌表】
　　仙释五代僧知广【居雅州开元寺善救病以竹片为板按痛处扶之无不应手而愈挛者就伸跛者即行时号圣僧】宋禅惠大师【名山人屡举不第元符间郡守吕由诚以僧牒戯之师即附髪明日往天宁寺旧説以佛法不许乗马师曰文殊普贤驾狮象骑马何伤有语録行世】
　　土产金【元和志雅州贡麸金寰宇记浮图水出金】绵【元和志雅州赋】絺【元和志雅州赋】纸【寰宇记雅州亷蠲纸】卭竹【元和志卭来山竹髙节实中堪为杖】落雁木【元和志雅州贡】茶【元和志防山毎嵗贡茶为蜀之最寰宇记出百丈山尤佳方舆胜览防山有五顶前一峯最髙曰上清峯产甘露茶明统志防顶茶受阳气之金故芳香李时珍本草纲目雅州之防顶名花露芽谷茅为第一】药【寰宇记雅产黄连升麻明统志黎州产牛黄麝香天南星】花椒【元和志雅州贡椒宋史地理志黎州贡红椒明统志雅州贡花椒】石菖蒲【寰宇记雅州土产】娑罗花【明统志出瓦官山五色如烂锦照映山谷移之他处即枯】鱼【明统志魶鱼出荣经水及西山有足能縁木天早辄含水上山以草覆身张口露水鸟来饮水因吸食之】













　　钦定大清一统志巻三百六
<史部,地理类,总志之属,大清一统志,嘉定府图>
<史部,地理类,总志之属,大清一统志,嘉定府图>
<史部,地理类,总志之属,大清一统志,嘉定府表>
<史部,地理类,总志之属,大清一统志,嘉定府表>
<史部,地理类,总志之属,大清一统志,嘉定府表>
　　钦定四库全书
　　钦定大清一统志巻之三百七
</div>
    <div class="pagination">
<a href="大清一统志_page139.html">上一页</a><span>...</span><a href="大清一统志_page135.html">135</a><a href="大清一统志_page136.html">136</a><a href="大清一统志_page137.html">137</a><a href="大清一统志_page138.html">138</a><a href="大清一统志_page139.html">139</a><span class="current-page">140</span><a href="大清一统志_page141.html">141</a><a href="大清一统志_page142.html">142</a><a href="大清一统志_page143.html">143</a><a href="大清一统志_page144.html">144</a><a href="大清一统志_page145.html">145</a><span>...</span><a href="大清一统志_page141.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
