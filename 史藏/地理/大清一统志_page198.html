<!DOCTYPE html>
<html>
<head>
    <meta charset="UTF-8">
    <title>大清一统志 - 第 198 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 198 页/共 202 页</h1>
    <div class="content">　　朝鲜【在　盛京东一千八百里东西距二千里南北距四千里东至海七百七十里南至海一千三百里西南至海八百里西北至鸭渌江七百五十里北至九连城一千一百十五里其贡道自凤凰城至　京师三千九十六里】
　　分野天文箕星分野析津之次
　　建置沿革古营州外域周封箕子于此战国时属燕秦为辽东外徼汉初仍属燕国燕王卢绾叛入匈奴燕人卫满亡命聚此逐箕准自王都王险【唐司马贞史记索隠辽东有险凟县即朝鲜王旧都】恵帝时兼有濊貊与髙句骊沃沮地凡数千里传子及孙右渠武帝元封三年遣楼船将军杨仆等击灭之因分置乐浪临屯元菟真畨四部昭帝时省临屯真畨二部入元莬徙居髙句骊西北其沃沮濊貊分七县置乐浪东部都尉辖之光武建武六年省都尉弃七县地顺帝阳嘉元年置元菟郡屯田六部汉末有扶余人髙姓者据其地改国号曰髙骊又曰髙句骊【杜佑通典髙句骊本出于夫余先祖朱蒙朱防母河伯女为夫余王妻日所照遂有孕而生及长名曰朱蒙俗言善射也国人欲杀之朱蒙弃夫余东南走渡普述水至纥升国城遂居焉号曰句骊以髙为氏】三国魏正始五年幽州刺史毋邱险讨破之寻复据其地晋咸康八年其王髙钊为慕容皝所破至曽孙琏益强并有朝鲜诸地都平壤城即朝鲜国王险城也国内分八道【中曰京畿东曰江源本濊貊地西曰黄海古朝鲜马韩旧地南曰全罗本弁韩地东南曰庆尚乃辰韩地西南忠清皆古马韩域东北曰咸镜镜本髙句骊西北曰平安本朝鲜故地】康熙九年遣使表献以琏为使持节都督营州诸军事征东将军髙句骊王乐浪公宋初加琏征东大将军都督平州诸军事元嘉十二年琏遣使入贡于魏魏封髙句骊王齐永明九年琏卒子云嗣请命于魏明年魏主宏册云督辽海诸军事辽东公髙句骊王梁天监十八年云卒子安立遣使入贡于梁梁以安为宁东将军髙句骊王后亦臣附于东魏髙齐齐亡益并有辽东地隋开皇中髙骊王元帅靺鞨之众寇辽西隋遣汉王谅总兵讨之次辽水元遣使谢罪乃罢兵大业中屡出师征髙丽俱不能克唐武徳四年髙句骊王建武遣使入贡【建武即元之弟】七年册为辽东郡王贞观十六年髙丽东部大人泉葢苏文弑其王建武改立其弟子臧十八年伐髙丽明年亲征诸军分道并进克辽东等数城而还自是数遣军伐髙丽髙宗永徽六年灭百济以其地置熊津马韩东明金湕徳安五都督府总章元年李勣征髙丽拔平壤置安东都防府由此髙氏遂灭仪凤初新罗据其地开元以后并于渤海大氏【五代史渤海本号靺鞨高丽之别种也唐髙宗灭髙丽徙其人散处中国置安东都防府于平壤以统治之武后时契丹攻北边髙丽别种大乞乞仲象与靺鞨酋长乞四比羽走□东分王髙丽故地武后遣将击杀乞四比羽而乞乞仲象亦病死仲象子祚荣立因并有比羽之众其众四十万人据挹娄臣于唐中宗时置忽汗州以祚荣为都督封渤海郡王其后世遂号渤海马端临文献通考初渤海王数遣诸生诣京师太学习议古今制度至为海东盛国地有五京十五府六十二州以肃慎故地为上京曰龙泉府领龙湖渤三州其南为中京曰显徳府领卢显鐡汤祭兴六州灭貊故地为东京曰龙原府亦曰栅城府领庆盐穆贺四州沃沮故地为南京曰南海府领沃晴椒三州髙丽故地为西京曰鸭渌府领神恒丰正四州曰长领府领瑕河二州夫余故地为夫余府常屯劲兵捍契丹领扶仙二州鄚颉府领鄚髙二州挹妻故地为定潘府领定潘二州安邉府领安琼二州率賔故地为率宾府领华益建三州拂揑故地为东平府领伊防沱黒比五州鐡利故地为铁利府领广汾蒲海义归六州越喜故地为怀逺府领达越怀纪富美福邪芝九州安逺府领宁郿慕常四州又郢铜□三州为独奏州涑州以其近涑沫江葢所谓粟末水也龙原东南濵海日本道也南海新罗道也鸭渌朝鲜道也长领营州道也夫余契丹道也】天祐初大氏衰有眇僧躬乂者聚众据开州称王号大封国遂有髙丽故地五代梁龙徳二年髙丽人王建者起兵为海军统帅袭杀躬乂自称髙丽王唐清泰末建引兵击破新罗百济而并其地于是东夷之地皆附之地益拓【其国北邻契丹西则女真南曰日本建都于松岳即开州也谓之东京而以平壤为西京又置六府九节度百二十郡以理其地】晋开运二年建卒子武代立自后子孙遣使贡于宋亦朝于辽金宋嘉定十二年髙丽王暾附于蒙古既而中絶绍定五年防古主谔格台【谔格台旧作窝濶台今改正】遣兵伐髙丽其王暾复请降因置京府县达噜噶齐【达噜噶齐旧作达鲁花赤今改正】七十二人监其国端平初悉为髙丽所杀自是四遣兵攻之拔其城十有四大抵旋复旋叛元至元中其西京内属因置东宁路总管府画慈悲岭为界大徳三年又置征东等处行中书寻罢至治三年复置命其王为左丞相至正之季始贰于元明洪武二年髙丽王颛表贺贡方物且请封诏封为髙丽国王五年颛为权相李仁人所弑颛无子以宠臣辛肫之子禑为子于是仁人立禑二十一年禑逊位于子昌二十二年其门下侍中李成桂废昌而复立王氏裔定昌国君瑶二十五年成桂徙瑶出居原州而自立更名旦遣使请改国号帝命仍古号曰朝鲜自是王氏始絶万厯二十年为日本闗白平秀吉所侵掠朝鲜王李昖奔平壤已复走义州八道几尽没遣使求援中国乃以宋应昌为经畧李如松为提督分布诸将攻战终莫能胜至二十六年平秀吉死诸倭撤兵归自是朝鲜之祸始息
　　本朝天聪元年
　　太宗文皇帝命大贝勒阿敏贝勒济尔哈朗等征朝鲜屡战皆捷遂克义州分兵捣铁山又克安州至平壤城朝鲜国王李倧惧携妻子遁江华岛遣其弟李觉来贡献求和许之以李觉还寻遣归七年朝鲜复背盟遣英俄尔代等赍书往责之崇徳元年复遣朝鲜使臣罗徳宪李廓归国遗书国王不报是年
　　上亲率和硕礼亲王代善睿亲王多尔衮等征髙丽渡镇江至郭山城及定州安州进围朝鲜王都李倧遣妻子入岛而自遁入南汉山城就围之分兵败其诸道援师李倧哀词求和始许其出城归命然倧犹疑惧不敢出未几睿亲王多尔衮破江华岛获倧妻子及羣臣妻子令其内侍防至军并遗以书倧乃率其长子及羣臣朝服出降伏地请罪
　　上慰谕赐坐宴之还其妻子及羣臣眷属封其国主为朝鲜国王赐龟钮金印给诰命封王妻为妃王子为世子赐裘帽貂皮鞍马遣人送入王都自是朝鲜遂服庆贺大典俱行贡献礼于
　　太宗文皇帝驻军之地竪立石碑备书其事云【碑文曰大清崇徳元年冬十有二月寛温仁圣皇帝以败和自我始赫然怒以武临之直而东莫敢有抗者时我寡君栖于南汉凛凛若履春氷而待白日者殆五旬东南诸道兵相继而溃西北师逗挠峡内不能进一步城中食且尽当此之时以大兵薄城如霜风之卷秋箨炉火之燎鸿毛而皇帝以不杀为武惟布徳是先乃降勅谕之曰来朕全尔否则屠之有若英马诸大将承皇命相属于道于是我寡君集文武诸臣谓曰予托和好于大邦十年于兹矣由予惽惑自速天讨万姓鱼肉罪在予一人】
　　【皇帝犹不忍屠戮谕之如此予何敢不钦承以上全我宗社下保我生灵乎大臣协賛之遂从数十骑诣军前请罪皇帝乃优之以恩一见而推心腹锡赉之恩遍及从臣礼罢即还我寡君于都城立招兵之南下者振旅而西抚民劝农逺近之雉举鸟散者咸复厥居讵非天幸欤小邦之获罪上国久矣已未之役都元帅姜宏立助兵明朝兵败被擒】
　　【太祖武皇帝止留宏立等数人余悉放回恩莫大焉而小邦迷不知悟丁夘嵗今皇帝命将东征本国君臣避入海岛遣使请成皇帝允之视为兄弟国疆土复完宏立亦还矣自兹以往礼遇不替冠葢交迹不幸浮议煽动搆成乱梯小邦申饬邉臣言涉不逊而其文为使臣所得】
　　【皇帝犹寛贷之不即加兵乃先降明防谕以师期丁宁反覆不翅耳提面命而终未免焉则小邦羣臣之罪益无所逃矣皇帝既以大兵围南汉而又命偏帅先陷江都宫嫔皇子暨卿士眷属俱被俘获皇帝诫诸将不得扰害令从官及内侍看防既而大沛恩典小邦君臣及被获眷属复归于旧霜雪变为阳春枯旱转而为时雨区宇既亾而复存宗社已絶而还续东土数千里咸囿于生成之泽此实古昔简册所希觏也于戯盛哉汉水上防三田渡之南即皇帝驻跸之所也坛场在焉我寡君爰命水部就其所増而髙大之又伐石以碑之垂诸永久以彰夫皇帝之功之徳直与造化而同流也岂特我小邦世世永赖抑亦大朝之仁声武谊无逺不服者未始不基于兹也顾摹天地之大日月之明不足以彷佛于万一谨载其大畧铭曰天降霜露载肃载育惟帝则之并布威徳】
　　【皇帝东征十万其师殷殷轰轰如虎如西番穷髪暨夫北貉执殳前驱厥灵赫濯皇帝孔仁诞降恩言十行昭回既严且温始迷不知伊慼自贻帝有明命如寐觉之我后只服相率而归匪惟惮威惟徳之依皇帝嘉之泽洽礼优载色载笑爰东千矛何以锡之骏马轻裘都人士女乃歌乃讴我后言旋皇帝之赐皇帝班师活我赤子哀我荡析劝我穑事金瓯依旧翠坛维新枯骨再肉寒荄复春有石巍然大江之头万载三韩】
　　【皇帝之休】自后每年定例恭进
　　万夀圣节冬至元旦年贡等四贡俱于年底彚进遣正副使各一员以该国吏曹户曹礼曹等判书或以该国判中书府事等官充当书状官一员大通官三员押物官二十四员得赏从人三十名无赏从人二百数十名不等乾隆八年
　　皇上诣　盛京遣陪臣接
　　驾
　　御书式表东藩匾额赐之十九年四十三年四十八年皇上诣　盛京俱遣官接
　　驾其国八道分统郡凡四十一府凡三十三州凡三十
　　八县凡七十
　　京畿道【治国城朝鲜都也亦曰汉城明初髙丽王旦自开州徙此居七道之中称为四塞领郡三曰杨根丰徳水城府三曰汉城开城长湍州七曰杨州广州润州骊州果州谷州波州县三曰】
　　【交河三登土山】江原道【治江陵府在国城东面本濊貊地汉为临屯境领郡七曰忤城平海通川宁越松岳旌善髙城府五曰江陵淮阳山陟襄阳鐡原州四曰原州江州槐州防州县十曰平康安昌烈山麒麟洒泉丹城蹄麟蔚珍瑞和歙各】黄海道【治黄州在国城西面古髙丽马韩旧地领郡三曰遂安延平平府三曰平山瑞典承天州五曰黄州白州海州爱州仁州县八曰安岳三和龙冈咸从江西牛峯文化长渊】全罗道【治全州在国城南面本弁韩地后为百济国唐显庆五年苏定方伐百济擒其王置熊津等五都督府后并于新罗五代时髙丽兼有其地图经朝鲜地界正北从长白山发脉南跨全罗界西南尽于海日本对马诸岛偏在朝鲜海洋之东南与庆尚之釡山相对倭船止抵釡山不能越全罗至西海故八道之中惟全罗一道直北正南其迤西则于连东对峙日本所以隔絶辽蓟不通海道者恃有朝鲜而朝鲜所以保固边陲控御诸岛者恃有全罗也志云全罗之地南滨大海东接庆尚为朝鲜门户倭犯朝鲜此其必由之道也领郡三曰灵岩古阜珍岛府二曰全州南原州四曰罗州济州光州昂州县二十三曰万顷茂长镇安扶安全渠康津兴徳黄成乐安昌平济南防宁大江临波古臯南阳富顺扶宁麻仁绪城海南神灵移安】庆尚道【治庆州在国城东南面本辰韩地后为新罗国滨海与日本相对为朝鲜之屏蔽领郡七曰蔚山咸阳熊川陜川永州梁山清道府六曰金海善山宁海密阳安东昌原州五曰庆州泗州尚州晋州蔚州县十二曰东莱清河义兴闻庆巨济昌宁三嘉安隂义城山隂髙灵守城】忠清道【治忠州在国城西南面本马韩旧地王京居八道之中东隘为乌岭忠州西隘为南原全州志云王居为朝鲜都防咸镜忠清为犄角并称天险领郡四曰清风温阳天安临川州九曰忠州清州公州矜州靖州幸州兴州礼州洪州县七曰水春报恩连山扶余石城燕岐保宁】咸镜道【□咸兴府在国城东北面本髙句骊地领郡三曰端州蜀莫寕逺府五曰咸兴镜城防宁永兴安邉州八曰延州徳州开州恵州苏州合州燕州隋州县一曰利城】平安道【治平壤府朝鲜西境也东南去国城五百余里汉曰乐浪郡后为髙句骊王所都亦曰长安城一名王险城唐平髙丽置安东都防府于此后没于渤海五代时髙丽复取之为西京元至元六年其臣李延龄等以西京府州县六十余城来属因改西京为东宁府升东宁路割静州义州麟州威逺镇属婆娑府余俱领于东宁其城治类皆废燬仅存空名耳元末复归于朝鲜领郡十一曰嘉山价川郭山云兴熙川宣川江东慈山龙川顺川抟川府九曰平壤成川定逺昌城合兰广利见仁宁邉江界州十六曰安州定州平州义州钢州鐡州灵州朔州抚州宿州滑州买州青州升州常州银州县六曰土山徳川阳徳江东中和泰州】含资城【在国城南境汉乐浪郡属县也后汉因之晋改属带方郡汉志注县有水西至带方入海隋大业中伐髙丽分军出含资道葢以汉县为名耳】丰徳城【在国城南朝鲜置丰徳郡于此明万厯二十年倭自釡山潜渡临津分兵陷丰徳诸郡朝鲜王李昖仓卒弃国城奔平壤即此】孟州城【在国城西唐置孟州领三登一县椒岛椵岛宁徳三镇今州废县存】吞列城【在国城东南汉县属乐浪郡后汉省汉志注列水出分黎山西至黏蝉入海行八百二十里又有列口城亦在国城西南汉县属乐浪郡后汉省晋复置属带方郡胡三省曰冽水入海之口也汉元封二年杨仆击朝鲜先至冽口张宴曰朝鲜有湿水冽水汕水三水合流为冽口是也】丸都城【在国城东北晋时髙句骊依险为城谓之丸都旁多大山深谷通典汉建安中髙丽王伊夷模更作新都于丸都山下在沸流水之东魏正始七年幽州刺史毋邱险以髙句骊数侵叛督诸军出元菟讨之髙句骊王位宫败走俭追至頳砚悬车束马以上丸都屠其城既而复都于此晋咸康八年髙句骊与慕容皝接境皝谋击之髙丽以重兵备北道皝潜将劲兵四万趣南道出其不意髙丽王钊败遁遂入丸都毁其城大掠而还唐志自鸭渌江口舟行百余里以小舫泝流东北行凡五百二十里而至丸都城】临屯城【在国城西南汉元封二年置临屯郡治东暆县去长安六千一百三十八里领十五县昭帝时郡废汉志东暆县属乐浪郡是也后汉并废县又真番城在国城西北汉元封二年置真番郡治霅去长安六千六百四十里领十五县昭帝时亦并入乐浪郡按霅县汉志不载徐广曰辽东郡有畨汗县疑即真畨】开州城【在国城西南二百里髙丽所置州也左溪右山称为险固亦曰松岳唐天祐初眇僧躬又据此朱梁贞明五年入贡于淮南杨隆演后唐清泰末王建杀躬又而代之仍都于此谓之东京亦曰开京宋大中祥符三年髙丽臣康肇戕其主诵立诵兄询而相之辽主隆绪讨髙丽渡鸭渌江康肇战败退保钢州辽人进擒肇等追亡数十里钢霍贵宁等州皆降进攻开京询弃城走平州辽人遂焚开京宫室府库民庐俱尽兵还询复葺开京而居之诸城亦复归髙丽今曰开城府】平山城【在黄州东北百里或曰旧名甑山府西接黄州东连平壤其相近者有琼山今为平山府】海州城【在黄州西南二百余里以滨海而名又东北即安岳县也志云境内有安岳三和龙冈成从江西五县长命一镇今俱属黄州皆唐置元因而不改】南原城【在全州东南与全州相犄角为国城要隘明万厯中倭陷南原遂犯全罗进逼国城李如松谓全罗饶沃南原尤其咽喉是也其相近者有云峯城亦为冲要】济州城【在南原府南海岛中亦曰济州岛朝鲜置州于此志云朝鲜之济州犹中国之琼州或曰即故躭罗也元大徳五年置躭罗军总管府又沿海立水驿自躭至鸭渌江并杨村梅口凡三十所今仍曰济州又珍岛城在济州西海中岛上亦曰珍岛郡宋咸淳六年髙丽叛人裴仲孙立髙丽王植庶族子承化侯为王窜入珍岛蒙古讨平之】大江城【在南原府东南朝鲜所置县也又东接庆尚之晋州万厯中倭屯釡浦李如松分遣诸将屯大江忠州以扼之既而倭从釡山移西生浦刘綎留镇朝鲜分屯庆尚及大江葢扼要处也】南阳城【在南原府西北朝鲜之南阳县也明万厯二十三年李如松命将守南原分兵屯御于此】俱拔城【在全州南北史百济都俱拔城亦曰固麻城其外更有五方中方曰古沙城东方曰得安城南方曰久知下城西方曰刀光城北方曰熊津城是也唐显庆五年苏定方下百济留刘仁愿守百济府城即俱拔城也】处仁城【在全州西宋绍定六年蒙古主鄂格台遣将萨里台攻髙丽至国城南攻其处仁城即此又党项城在全州东北唐贞观十二年百济与髙丽连和伐新罗取四十余城又谋取党项城絶其贡道云　谔格台旧作窝濶台萨里台旧作撒礼塔今俱改正】任存城【在全州西古百济所置城池唐龙朔初百济余众叛刘仁轨破之于熊津江口其众释百济府城之围退保任存城任存百济西部也依任存山而名三年仁遣兵攻任存城拔之又真岘城在全州北唐龙朔二年刘仁轨既解百济府城之围还军熊津城有诏班师仁轨曰今以一城之地居敌中央动足辄为擒掳正宜坚守观变乗便取之不可动也于是出兵掩其支罗城拔之并拔其尹城大山沙井等栅时敌以真岘险要加兵守之仁轨复伺其懈引兵袭据之遂通新罗运粮之路唐书支罗真岘诸城俱在熊津之东】周留城【在全州西又西北有加林城唐龙朔三年百济故将福信等据周留城刘仁轨既拔真岘诸将以加林水陆之冲欲先攻之仁轨曰加林险固攻之不易周留虏之巢穴宜先取之遂定计自熊津进破百济之众于白江口趋周留城拔之】熊津城【在全州西北即熊津江口百济之险要也唐显庆五年苏定方讨百济自成山济海百济据守熊津江口定方击破之直趋其都城遂克之置熊津都督府以守其地龙朔初年百济复叛圉百济府城诏刘仁轨赴援仁轨转□而前所向皆下百济立两栅于熊津江口仁轨击破之府城之围遂解仁轨因驻守于此既而再破百济余众于熊津之东复平百济或曰今汉江口即古置城处云】蔚山城【在庆州西北即蔚山郡也南有岛山不甚髙而城皆依山险中有江通釡山寨陆路则由彦阳监通釡山明万厯二十五年倭屯蔚山大师麻贵攻之不克既而倭益筑城寨据守于此谓之东路麻贵遂进师逼之据险收其禾稼倭诡却以诱之贵为所败】顺天城【在庆州西南明万厯二十六年倭酋据此为之西路朝鲜纪事倭酋行长据粟林臾桥建寨数重慿顺天城与南海营相望负山水最为扼隘太师刘綎攻之不能克】泗州城【在庆州西或曰即古泗城也唐龙朔初百济复叛与刘仁愿等相持诏新罗应援新罗将金钦将兵至古泗为百济所邀败自葛岭遁还今泗州相近有葛岭道云明万厯中倭据泗州谓之中路北倚晋江南通大海为东西声援大帅董一元克之寻复败还】晋州城【在庆州西南明万厯二十六年大帅董一元击泗州倭进取晋州乗胜渡江南燬永春昆阳二寨侫退保泗州老营一元夺其城进逼新寨寨三面临江一面逼陆引海为濠海艘泊砦下千计又筑金海固城二砦为左右翼中通海阳仓一元攻之不克败还晋州又有咸阳城在晋州西北朝鲜之咸阳县也万厯中倭犯咸阳晋州即此】梁山城【在蔚山城东南朝鲜之梁山郡也明万厯中麻贵攻蔚山遣别将屯此以絶釡山彦杨之援又有永川郡在梁山东南又东与庆州接界】昌宁城【在晋州东朝鲜所置县也南滨晋江江之南为固城县县南有唐浦为海滨津要处】安东城【在庆州西朝鲜之安东府也志云府当马岭之南为东出庆州之道又义城在安东城西朝鲜之义城县也亦曰宜城明万厯二十五年督臣邢玠等议攻倭酋青正于庆州分兵屯义城东接庆尚西阨全罗云】七重城【在庆州北境内又有买肖城唐上元二年新罗拒命遣刘仁讨之大破之于七重城诏以李谨行为安东镇抚大使屯新罗之买肖城以经畧之新罗屡败乃遣使入贡且谢得罪】陜川城【在庆州东北朝鲜之陜川郡也明万厯二十二年李如松复王京分兵屯御于此又东南曰熊川郡东滨大海】公州城【在忠州西南境其东近全罗□之南原府明万厯二十五年倭入南原麻贵发兵屯公州以拒之即此又清州城在忠州西其东接天安郡郡西南接公州界】开州城【在咸兴府西北辽志本濊貊地髙丽置庆州渤海为东京龙原府都督庆盐穆和四州叠石为城周二十里辽主阿保机平渤海城废隆绪伐新罗还复加完葺置开封府开逺军又改为开州镇国军逺末入于髙丽或谓之蜀莫郡图经郡在开州之东又开逺废县故开州治也辽志云本栅城地髙丽为龙原县庆州治焉渤海因之辽初废后后置】熊山城【在开州西辽志唐薛仁贵征髙丽与其大将温沙门战熊山擒善射者于石城石城即开州城也渤海时龙原府统县六曰龙原永安乌山壁谷熊山白杨辽初皆废】盐州城【在开州西北辽志州去开州百四十里本渤海置亦曰龙河郡统海阳接海格川龙河四县辽初皆废而盐州仍旧又穆州城在开州西南一百二十里渤海置亦曰防农郡领防农水岐顺化美县四县辽仍曰穆州治防农县又贺州城亦渤海置亦曰吉礼郡领洪贺送诚吉理石山四县辽皆废亦曰贺州与穆盐二州俱于开州后没于髙丽】不耐城【在咸兴府北汉县属乐浪郡东部都尉治此后汉废魏正始中幽州刺史毌邱俭击髙句骊刋丸都山铭不耐城而还即此陈夀曰汉武置乐浪郡自单大岭以西为乐浪自岭以东七县都尉主之皆以濊为氏即所谓不耐濊也】髙句骊城【在咸兴府东北汉县为元菟郡治后汉因之志云县本髙句骊国地汉灭朝鲜以髙句骊为县仍封其种人为高句骊侯和帝元兴以后屡犯辽东元莬寨延光中稍辑服曹魏时髙句骊王位宫强盛寇西安平正始七年幽州刺史毋邱俭破走之后复炽晋初髙句骊亦曰句骊陈夀曰元菟郡初治沃沮后为貊所侵徙郡句骊西北公孙氏据辽东置元菟郡于辽东东北二百里葢因旧名非复故治也晋元菟郡仍置髙句骊县葢因公孙度所置耳】徳州城【在咸兴府西北唐置后因之元仍置徳州领江东永清通海顺化四县宁逺柔逺安戎三镇后没于髙丽仍曰徳州又延州城在咸兴府西北亦唐置今仍旧】大行城【在咸兴府西南境唐干封三年李勣等败髙丽于薛贺水进拔大行城于是诸军皆防又进至鸭渌栅云】王险城【即平壤城应劭曰箕子故都也薛瓉曰王险在乐浪郡浿水之东汉初燕人卫满渡浿水居上下障都王险武帝元封元年其孙右渠拒命遣楼船将军杨仆自齐浮渤海左将军荀彘出辽东诛之取其地改置朝鲜县乐浪郡治焉晋永嘉以后没于髙丽义熙末其主髙琏居平壌城亦曰长安城隋大业八年伐髙丽分兵出朝鲜道即此隋书平壤城东西六里随山屈曲南临浿水开皇十八年伐髙丽命周罗防将水军自东莱泛海趋平壤不能达而还大业八年诏左右各十二军分道伐髙丽总集平壤明年复遣宇文述等趋平壤述不克至唐书贞观十八年伐髙丽命张亮以舟师自海道趋平壤明年拔辽东诸城攻安市未下江夏王道宗请以精卒乗虚取平壤既而降将髙延夀亦请自乌骨城直取平壤不果龙朔初命苏定方等讨髙丽进围平壤不能拔总章三年李勣征髙丽拔其平壤而髙丽亡杜右平壤即王险城也五代时王建据髙丽始谓之西京云有潼闗堡在平壤西境亦朝鲜所置戌守处也】成州城【在平壤东唐置元因之领树徳一镇今曰成川府又北曰顺川郡顺川之西曰价川今曰价川郡皆唐旧名元因之】江东城【在平壤东髙丽所置今曰江东郡志云郡逼临大同江东岸渡江而南即中和县宋嘉定九年契丹部长六哥窜入髙丽据江东城金主阿固达遣兵攻灭之又理道记自黄海道之黄州凤州至中和去国城不过三百六十里自中和县而东即土山县也二县亦唐所置元因之属东宁路今仍旧　阿固达旧作阿骨打今改正】渌州城【在平壤西境辽志髙丽故道也渤海置为西京鸭渌府城髙三丈广轮二十里领神恒丰正四州神鹿神化剑门三县辽改置渌州鸭渌军统宏闻神乡二县后废又桓州城在渌州西南二百里髙丽谓之中都城领桓都神乡浿水三县辽废县存州仍渌州辽志晋时髙丽创立宫阙于此国人谓之新国五世孙钊当晋康帝建元初为慕容皝所败公室焚荡葢此处云辽末州废】定逺城【在平壤北唐置属安东都防府其后废置不一元仍曰定逺府今因之其南曰慈州城亦唐置元因之今为慈山郡】朔州城【在平壤北境唐置元因之今亦曰朔州又东北有昌州城亦唐时故名也元因之今曰昌城府】宣州城【在平壤东北二百余里唐置属安东都防府辽仍曰宣州亦曰定逺军辽志开泰三年置治保州葢渤海废辽复置也元亦曰宣州属东宁路领宁朔羣岛二镇即今之宣州郡】宿州城【在平壤东北百余里又东北曰殷州城皆唐置元因之今仍旧】云州城【在平壤东北唐置元因之今曰云兴郡又东北有博川城髙丽所置也今仍曰博川郡西南与慈山郡接界东与价川郡接界志云郡城西有大定江或谓之大宁江江之西岸有凌汉山】郭州城【在平壤西北唐置渤海因之后属于辽载记初契丹以鸭渌江北予髙丽髙丽筑兴鐡通龙龟郭等州凡六城宋大中祥符五年契丹怒髙丽擅弑立又不入朝议复取六州地或谓自开京东马行七日有大砦广若开京凡旁邑所贡珍异皆在焉其胜罗等州之南亦有二砦所积如之若大军自鸭渌江并大河而上至郭州与大路防髙丽可取也七年契丹遣耶律世良萧屈列与髙丽战于郭州破之元亦置郭州于此今曰郭山府】钢州城【在平壤西北宋祥符中契丹击髙丽其将康肇败保钢州为契丹所擒即此其相近又有费贵等州或曰费州今买州之讹也贵州今渭州之讹也又嘉州城亦在平壤西北唐置元因之今曰嘉山郡西接义州境东接安州境】保州城【在平壤西北百余里辽志开泰三年以髙丽王询擅立问罪不服取其保定二州仍置保州治来逺县亦曰宣义军金初以髙丽臣附割保州与之即今安州也其相近者有懐化军亦辽开泰三年置保州金初亦入于髙丽】定州城【在平壤西北三百余里髙丽置治定东县辽取之亦曰定州亦曰保宁军后入于髙丽今仍为定州西南与义州接界】义州城【在平壤西北四百二十里其西南为龙川郡皆滨鸭渌江明万厯二十年朝鲜王李昖以闗白乱走义州请内属即此又有晏家闗在义州西南当鸭渌水东岸旧为津要又鐡州城亦在平壤西北唐所置州也元亦置铁州领定戎一镇今仍曰铁州又西北曰灵州亦唐置元因之今仍旧又熙州城在铁州东北唐置元因之今曰熙川郡又东曰抚州亦唐置元因之今仍旧】嘉州城【在今安州之西唐置元仍曰嘉州今为嘉山郡又有泰州城在定逺府西亦唐置元因之今曰泰山县】慕州城【在渌州西二百里本渤海安逺府地领慕化崇平二县辽改置慕州属渌州后废】丰州城【旧志在渌州东北二百一十里渤海置亦曰盘安郡领安丰勃恪隰壤硖石四县辽废县存州仍渌州后废】正州城【旧志在渌州西北三百八十里本沸流国故地为公孙康所并渤海置正州于此亦曰沸流郡以沸流水而名辽因之仍渌州后废又东那郡在正州西七十里渤海置辽因之仍属正州后废】带方城【在平壤南汉县属乐浪郡公孙康置带方郡于此晋因之后没于髙丽杜佑曰后汉建安中公孙康分临屯昭明二县以南荒地置带方郡汉志注乐浪郡南部都尉治昭明是也隋大业中伐髙丽分兵出带方郡即此又増地废县亦在平壤南境汉县属乐浪郡后汉因之晋省隋伐髙丽分军出増地道即此】积利城【在平壤西境唐贞观二十一年遣牛进达自海道入髙丽拔其石城进至积利城下败其兵其相近者又有泊灼城贞观二十二年薛万彻等伐髙丽围泊灼城而还志云自鸭渌江口舟行百余里又小舫泝流东北三十里至泊灼口即泊灼城矣石城见定逺卫】黏蝉城【在平壤西南汉县属乐浪郡后汉曰占蝉晋省隋大业八年伐髙丽分军出黏蝉道葢以汉县名也又遂成废县在平壤南境汉置属乐浪郡后汉魏晋皆因之隋大业八年伐髙丽分军出遂成道即此杜佑曰碣石山在汉遂成县秦筑长城起于碣石今遗址东截辽木而入髙丽葢本太康地志之説其实误也】加尸城【在平壤西南髙丽置唐贞观十八年伐髙丽葢苏文遣加尸城七百人戌葢牟城是也】辱彛城【在平壤西北唐总章元年李勣败髙丽丽于鸭渌栅追奔二百余里拔辱彛城遂进围平壤是也又伐奴城亦在平壤西北唐咸亨二年行军总管李谨行破髙丽于瓠芦河西其妻刘氏屯伐奴城髙丽引靺鞨来攻刘氏拒却之或曰城在营州境内】
　　风俗俗知文字喜读书【五代史髙丽传俗知文字喜读书周世宗时髙昭进别叙孝经一卷越王新义八卷皇灵孝经一卷孝经雌围一卷别叙叙孔子所生及弟子事迹越王新义以越王为问目若今正义皇灵述延年辟谷雌□载日食星变皆不经之説】饮食以笾豆官吏闲威仪【宋徐兢图经饮食用俎豆文字合楷上而朝列官吏闲威仪而足辞采下而闾胥陋巷经馆书社三两相望子弟未婚者则羣聚从师稍长则择友讲习】喜饮酒歌舞或冠弁衣锦【乐史太平寰宇记】修宫室祀灵星【后汉书髙句骊传俗节于饮食而好修宫室又云好祀鬼神社稷灵星以十月祭天大防名曰东盟其国东有大穴号禭神亦以十月迎而祭之东盟亦作东明灵亦作零】戴折风巾服大袖衫【北史髙句骊传人戴折风巾形如弁士加揷二羽贵者紫罗为服大袖衫大口袴素皮带黄革履妇人裙襦加襈公防衣服皆锦绣金银为饰】柔仁恶杀崇释信鬼【马端临文献通考堂上设席升必脱履性柔仁恶杀崇释教信鬼拘阴阳病不服药惟呪咀厌胜至亲有病不相视殓俗不知医后中国有往者始通其术】俸皆给田刑无惨酷【文献通考三嵗一试有进士诸科士尚声律百官以米为俸皆给田国无私田计口授业兵器疎简刑无惨酷之科惟元恶及骂父母者斩余皆杖肋死罪贷流诸岛累赦视轻重原之】京畿江源地本濊貊其人谨愿少嗜欲有防耻同姓不婚多所忌讳【寰宇记其人性谨愿少嗜欲有防耻男女衣皆着曲领男子系银花广数寸以为饰知种麻养蚕绵布又颇晓星宿先知年嵗丰约不以珠玉为寳】忠清黄海地本马韩其人知田蚕作绵布少纲纪不知骑乗不贵金寳大率皆魁头露髻布袍草履信鬼神聚歌舞【寰宇记马韩人知田蚕作绵布出大粟如梨有细尾鸡尾长五尺邑落杂居亦无城郭作土室形如冡开戸在上不知跪拜无长幼男女之别少纲纪国邑虽有主帅不能相制御其有棺无椁不知骑乘牛马不贵金寳锦罽惟重缨珠以缀衣为饰及悬颈垂耳大率皆魁头露髻布袍草履其人勇壮少年有筑室作力者辄以防贯脊皮以杖垂绳欢呼为健终日力作不以为痛善用弓楯矛橹虽有鬬争攻战而贵相屈服俗信鬼神以五月耕种毕祭鬼神昼夜酒防羣聚歌舞舞辄数十人相随踏地为节十月农工毕亦复如之诸国邑各以一人为主祭天地号天君又立苏涂建大木以悬铃鼓事鬼神】全罗地本弁韩【亦作卞韩】言语风俗与辰韩相似【寰宇记】庆尚地本辰韩人皆扁头男女近倭【寰宇记】安平咸镜俗尚弓马【咸镜地本髙丽黄海安平地本朝鲜】忠清庆尚全罗地广物众最为富广俗尚诗书人才之出倍于诸道【王圻续文献通考】
　　山川北岳山【在国城北明初朝鲜国王李旦依此为都万厯中倭据王城背岳山面汉水为营即此明统志在汉城府境】丸都山【在国城东北明统志汉时髙句骊王伊夷模都此晋为慕容皝所据】天寳山【在国城西境明万厯中李如松遣将屯寳山以拒倭即此】龙山【在国城汉江东南明万厯中倭败于平壤遁还龙山即此】神嵩山【在开城府北五代时王建依此山为都因名其城为松岳志云朝鲜有三都谓平壤汉城及松岳也又有平山岭在开城府西一里其土色皆赤】金堂山【在黄州三和县之西北州属东宁路领安岳三和龙冈咸从江西五县志云三和在黄州西南一百里又州境有政方山】白山【在全州南海中或以为即白水山唐咸亨三年髙侃击髙丽于众于白水山是也又有黑山在白山东南势甚髙峻其下有澳可以藏舟】岛山【在蔚山郡南明万厯十五年麻贵等攻蔚山倭倭悉走岛山于山前连筑三寨拒守岛山视蔚山城髙倭又于上新筑石城坚甚官军攻之不克寻溃还】釡山【在朝鲜东莱县南二十一里西北去□城千四百里濵大海与日本对马岛相望扬帆半日可至其东有东来机张西生林琅五浦为左臂西有安骨安窟嘉徳熊川森浦巨济间山徳桥金海竹岛龙堂为右臂聨络犄角可攻可守明万厯二十年倭酋平秀吉遣其党行长等拥舟师逼釡山镇陷庆尚道寻入王京既而弃王京还屯据釡山増筑西生机张等处分兵拒守而以釡山为根本官兵攻之不能克久之始解去续文献通考釡山地方去日本对马岛仅一日程相传旧属日本为大海限隔弃于朝鲜先是日本以嵗祲借朝鲜谷万斛朝鲜令人往索日本乃以釡山地为言朝鲜使臣不许万厯辛夘日本闗白平秀吉遣将行长清正率师至朝鲜未及至京王昖遁去一国为墟遂遣人上表请援上命重臣提兵往救逾年相持不退兵部尚书石星聴流人沈惟敬言加游击衔往谕日本罢兵惟敬阴许议和且许复宁波贡道事泄下惟敬狱与星偕拟重典愈益调兵増饷费至百万彼此互相胜负敌众共处釡山葢屋治田为久留计戊戌七月平秀吉病卒始撤归图经釡山去南原府七百里】稷山【在忠州西稷山监明万厯二十五年倭陷全罗引而北麻贵发兵守稷山以遏其锋又有青山与稷山相近志曰稷山之南即天安郡城南下全州要道也】洪州山【在忠州西南境海中明统志洪州建于山下稍东有东源山产金】富用山【在洪州海中上有仓谷故名俗譌为芙蓉山】九头山【在广州海中山有九峯林木甚茂】兰秀山【在开州西明洪武五年髙丽国王请征兰秀山逋冦诏止之】葢马大山【在平壤城西汉志元菟郡有西葢马县因山以名】鲁阳山【在平壤城东北上有鲁城】马邑山【在平壤西南唐显庆五年苏定方破髙丽军于浿江夺马邑山遂围平壤即此】苇山【在平壤城西南二十里南临浿水】观门山【在土山县北元属东宁路】花山【在土山县东南皆县境之大山也】屈岩山【在定逺府城东以岩岫屈曲而名又云山在朔州西南】马头山【在灵州之东又长花山在鐡州西南】天圣山【在殷州东北】灵山【在宣州西南】熊花山【在郭州郡东北又育灵山在宣州郡东南龙骨山在龙川郡城东又小鐡山在鸭渌江东岸义州境渡江处也又西南为辽东境内之僧福岛及皮岛云】青邱【在髙丽境子虚赋秋猎于青邱葢谓此服防曰青邱国在海东三百里晋天文志有青邱七星在轸东南蛮夷之国也唐讨髙丽置青邱道行军总管云】江华岛【在开州城南海中元时髙丽王植庶族承化侯居此图经今有江华府葢以岛名】紫燕岛【在广州海中上有客馆曰庆源亭居民甚众以屿多飞燕故名】和尚岛【在广州海中山势重叠林壑深茂上有叶老寺】大青岛【在广州海中名青屿元文宗徙其兄子托欢特穆尔于髙丽使居大青岛寻徙于广西静江是也其相近又有小青屿　托欢特穆尔旧作妥欢帖木儿今改正】排岛【在全州南海中逺望三山并列中一山如垜亦曰排垜山】羣山岛【在全州南海中逺望十二峯连络如城其南有官屿亦谓之案苫】白衣岛【在全州南海中前有小焦附之偃桧积苏苍润可爱】天仙岛【在全州南海中又名阑山岛】平湖岛【在庆州南海中元至元十八年遣范文虎帅兵击日本道出髙丽航海至平湖岛风败舟遂还】竹岛【在庆州境西南明海明万厯二十五年倭泊于釡山往来竹岛渐逼梁山熊川既而夺梁山遂入庆州又巨济岛在竹岛东滨海朝鲜置巨济县兼置水军营于此冲险次于釡山】闲山岛【在庆州西南境朝鲜西海水口也右障全罗道之南原府为全罗外藩一失守则沿海无备天津登莱皆可扬帆而至其相近者又有防山岛明万厯二十五年倭入庆州侵闲山夜袭防山岛官军溃走遂失闲山倭进围南原陷之】唐人岛【在青州海中与九头山相近又有马岛亦在青州海中国中牧马地也旧有客馆曰安兴亭】牛心屿【在青州海中一峯特起状类覆盂而中稍鋭其相近又有鸡心屿】大月屿【在全州南海中回抱如月其后又有小月屿对峙如门可以通舟】菩萨苫【在全州南海中图经小于屿而有草木曰苫其相近者为紫云苫春草苫苦苫跪苫又有槟榔焦亦在全州南海中图经如苫屿而其质纯石者曰焦】轧子苫【在清州南海中丽人谓笠为轧其山如之故名】双女焦【在清州海中】蛤窟【在广州海中山不甚髙而民居甚众山之脊有龙祠海中往来者皆祀之】乌岭【在庆州西北境西接尚州界广亘七十余里悬崖巉削中通一道如线灌木丛杂骑不得成列朝鲜指为南道雄闗明万厯二十一年倭弃王京遁别将刘綎自尚州追至乌岭倭方拒险别将查大受自忠州逾槐山监出乌岭后倭大惊前移釡山浦为久驻计】竹岭【在忠州东羊肠绕曲颇为险峻明万厯中倭弃王京逾竹岭走庆尚即此】摩天岭【在咸兴府东北朝鲜谓之东北雄闗】慈悲岭【在平壤东一百六十里宋淳熙二年髙丽西京留守赵位宠以慈悲岭至鸭渌江四十余城附金金人不纳位宠伏诛元至元六年髙丽臣李延龄等以西京以下六十城来归元因改置东宁路以慈悲岭为界云】嘉山岭【在嘉山郡西郡以此名图经朔州西北有狄逾岭朝鲜谓之西北雄闗】大海【明统志朝鲜之境东西南三面皆濒海其东水澹清彻下视十丈余又旧志西大海在黄州长命镇东入大通江又白州海州之西皆逼近海滨　本朝康熙五十年以朝鲜国岛梦金鼎足岛沙乜叱九味等处俱与奉天府金州复州葢州海州相近移咨奉天府将军及府尹严禁沿海居民不许往朝鲜近洋渔采】汉江【又名熊津江在国城南十里源出金刚五台二山合流入海王城恃以为险江之南即古百济国地也明万厯中李如松拔髙丽倭弃王城遁如松入城以兵临汉江尾倭后欲乗其惰归击之不果】白江【在熊津东南亦接大海达全州西界唐龙朔三年刘仁轨引舟师自熊津趣周留城时百济请援于倭至白江口遇倭兵仁轨四战皆捷焚其舟四百余进拔周留遂平百济是也】三浪江【在梁山郡南旧志梁山西北有峻岭上容双马路险絶南有三浪大江直通金海竹岛万厯中倭夺梁山三浪遂入庆州】晋江【在庆州西南四州城北或谓之西江东南注于海明万厯中麻贵攻蔚山遣兵屯西江口防倭水路援兵即此】白马江【在清州南图经矜州南有白江江南流入清州界折而东又东北经天安郡界折而北其下流合于汉江】大通江【在平壤城东亦曰大同江旧名浿水史记秦穆辽东故塞至浿水为界汉初燕人卫满亡命东走出塞渡浿水居秦故空地上下障稍役属其真畨朝鲜蛮夷及燕亡命者王之元封三年荀彘自辽东击朝鲜破其浿水上军乃至王险城下汉志乐浪郡有浿水县浿水西至増地县入海王险城葢在浿水之南桑钦水经浿水出乐浪镂方县东南过临浿县东入海误矣隋大业八年伐髙丽来防儿率江淮水军自东莱浮海先进入自浿水去平壤六十里寻为髙丽所败还屯海浦唐龙朔元年苏定方伐髙丽败其兵于浿水江遂趋平壤明万厯二十一年李如松】
　　【援朝鲜至平壤倭悉力拒守如松度地形东南并临江西枕山陡立惟迤北牡丹峯髙耸最要害如松乃遣将攻牡丹峯督兵四面登城遂克之既而如松驻开城别将杨元军平壤扼大同江以通饷馈是也】清川江【在安州城东西南流入海亦名萨水隋大业八年宇文述等击髙丽渡鸭渌水追击其大臣乙支文徳东济萨水去平壤城三十里因山为营平壤险固不能猝拔引还至萨水军半济为髙丽所击诸军皆溃将士奔还一日夜至鸭渌水行四百五十里今亦谓之大宁江旧志平壤黄州西隔大宁江东阻大通江所谓两江之中也　本朝康熙三十七年朝鲜嵗饥表请中
　　江□市奉　　　　　　　　　　　　　防许以积贮米谷水陆共运四万石至中江平粜云】沸流
　　江【在江东郡南自汉江分流西合于大同江明统志灵州东有大同江西北入于大通江】鸭渌江【在国东北界源发长白山西麓西南流入海杜佑曰在平壤西北四百五十里汉志所谓马砦水也髙丽每恃为天险今详　盛京奉天府】土门江【在国西北界源发长白山东南麓东南流入海　本朝康熈五十四年以浑春之库尔喀齐等处与朝鲜止隔土门江恐居人往来生事令将安都立他木弩房屋窝铺即行折毁与宁古塔那去官兵之屯庄俱令离江稍逺居住嗣后沿江近处葢屋种地俱严行禁止云】月不唐江【在黄州安岳县东其水西流入海旧志安岳在黄州南一百五十里是也】发卢河【在庆州西界旧志在髙丽南界新罗七重城之北唐咸亨四年李谨行破髙丽于匏芦河之西咸亨五年刘仁东伐新罗率兵絶匏芦河攻其大镇七重城破之即此】西生浦【在蔚山郡南五十三里其相近者曰机张监又有开云浦在蔚山郡南五十二里】甘浦【在庆州东二十里图经甘浦相近者有长鬐浦】安骨浦【在熊州郡南二十里其相近者又有天成浦】金浦【图经在晋州南即晋江南入大海处也元至正二十二年议征日本勅漕江淮米数百万石贮于髙丽之金浦仍令东京及髙丽各贮米万石备征日本期明年八月悉防金浦不果行元史作月浦误也】萨贺水【在开州西南一作薛贺水唐干封三年李勣等伐髙丽别将薛仁贵克扶余城髙丽趋救与李勣遇于薛贺水合战勣大破之追拔大行城是也旧志薛贺水出北山中东南流入鸭渌江】虵水【在平壤西境唐龙朔初厐孝恭等击髙丽以岭南兵壁于虵水为葢苏文所攻一军尽没又一水为之陀水宋天禧二年契丹伐髙丽战于蛇陀二水败还旧志二水俱在平壤西北】杨花渡【在国城西南汉江之滨朝鲜各道餽饷皆聚于此或曰即临津渡也明万厯中倭渡临津掠开城既如松驻开城遣别将查大受据临津为东西防应即此】礼成港【在开城府南下流入于海又有急水门明统志在开城府南海中宛如巫峡又有哈窟亦在开城南海中山顶有龙祠】
　　古迹箕子故都【即平壤今王险城是也汉书地理志乐浪郡朝鲜应劭曰武王封箕子于朝鲜按天文箕子都朝鲜于分野为箕星在析津之次故以氏国云晋张华曰朝鲜有泉水冽水汕水三水合为冽水疑乐浪朝鲜取名于此也昔武王释箕子之囚箕子不忍周之释走之朝鲜武王闻之因以朝鲜封之箕子教以礼义田蚕作八条之教无门户之闭而人不为盗其后四十余代至战国时属于燕为置吏作障塞其后燕王卢绾反入匈奴燕人卫满亡命聚党千余人椎结蛮服东走出塞渡浿水击破朝鲜王准居秦故空地上下障稍役属真畨朝鲜诸彛及故燕齐亡命者王之都王险在浿水东防孝恵髙后时天下初定辽东太守即约满为外臣保塞外蛮彛是故满得以威力侵其傍小邑真番临屯皆来服属地方数千里传子至孙右渠诱汉亡人滋多武帝元封二年遣楼船将军杨仆从齐浮渤海左将军荀彘出辽东讨之三年朝鲜人杀右渠来降遂定其地因立为真番临屯乐浪元菟四郡昭帝时罢临屯真番以并乐浪元菟云】古沃沮地【今朝鲜之东北境文献通考沃沮在髙句丽葢马大山之东滨大海而居可千里北与挹娄扶余南与濊貊接户五千无大君王邑落各有长帅其言语与句骊小异卫满王朝鲜时沃沮皆属焉汉武帝元封三年以沃沮城为四郡后为夷貊所侵徙郡句丽西北今所谓元菟故府是也沃沮还属乐浪汉以土地广逺在单单大岭之东分置东部都尉治不耐城别主岭东七县时沃沮亦皆为县汉光武六年省邉郡都尉由此罢其后皆以为县中渠帅皆自称三老则故县国之制也魏毋邱俭讨句骊句骊王宫走沃沮遂进师击之沃沮邑落皆破宫走北沃沮北沃沮一名置隔娄去南沃沮八百余百其俗南北皆同与挹娄接挹娄喜乘船侵掠北沃沮畏之夏月恒在山岩深穴中为守备冬月氷冻船道不通乃下居村落王颀别遣追讨宫尽其东界问其耆老海东复有人否耆老言国人尝乗船捕鱼遭风见吹数十日得一岛上有人言语不通其俗常以七月取童女沈海又言有一国亦在海中纯女无男又説得一布衣从海中浮出其身如中国人衣其两袖长三尺其域在沃沮大海中】古扶余国【今朝鲜东北境通典扶余国后汉通焉初橐离国王有子曰东明长而善射王忌其猛而欲杀之东明奔走南渡掩防水因之扶余而王之顺帝永和初其王始来朝至晋太康六年为慕容廆所袭破其王依虑自杀子弟走保沃沮自后扶余国名不列史传】古髙句骊国【今咸兴府东北之髙句骊城　按古朝鲜与髙句骊为二朝鲜乃箕子所封汉志乐浪郡朝鲜是也髙句骊亦曰髙丽汉志元兔郡髙句骊是也后汉书髙句骊在辽东之东千里南与朝鲜濊貊东与沃沮北与扶余接地方二千里多大山深谷人随而为居相以为夫余别种后始并为一云】古三韩地【今朝鲜之黄海道忠清道本古马韩旧地全罗道本弁韩地庆尚道本辰韩地书序成王既伐东彝传云海东诸国句骊扶余豻貊之属正义曰汉书有髙句骊扶余韩无此豻豻即韩也音同而字异耳后汉书韩有三种一曰马韩二曰辰韩三曰弁韩马韩在西五十有四国其北与乐浪接南与倭接辰韩在东十有二国其北与濊貊接弁辰在辰韩之南亦有十二国其南与倭接凡七十八国或云百济是其一国焉大者万余戸小者数千家各主山海间地方四千余里东西以海为限皆古之辰国也马韩最大共主其种为辰王都目支国尽王三韩之地寰宇记辰韩耆老自言秦之亡人避苦役来适韩国马韩割其东界地与之有城栅其言类有类秦人由是或谓之秦韩其王常用马韩人作之代相系袭辰韩不得自立为王明其为流移之人故也其俗名国为邦弓为弧贼为冦行酒为行觞相呼皆为徒诸小邑各有渠帅大者名臣智次有险侧次有樊濊次有杀奚次有邑借皆其官名其人皆文身便步战兵仗与马韩同弁韩与辰韩杂居言语风俗亦相似惟祠祭鬼神有异施灶皆在戸西初朝鲜王准为卫满所破乃将其余种数千人入海攻马韩破之自立为韩王准后灭絶马韩人复自立为辰王后汉光武时马韩防斯人苏马諟等诣乐浪贡献帝封苏马諟为漠广斯邑君使属乐浪郡灵帝时韩濊并盛郡县不能制百姓苦乱多流亡入韩者建安中公孙康以南荒郡为带方郡因收遗民伐韩濊旧民稍出是后倭韩遂属带方郡魏明帝初遣带方太守刘晰乐浪太守鲜于嗣越海定二郡以乐浪本统韩国分割辰韩八国以属乐浪晋武帝咸宁中马韩王来朝自后无闻　按三韩寻为百济新罗所并】古百济国【今朝鲜之全罗道三国志三韩凡七十八国百济其一也后渐强大兼诸小国与髙句骊相匹俱在辽东之东千余里北史百济都俱拔城亦曰固麻城是也通典百齐即后汉末夫余王尉仇台之后初以百家济海因号百济唐武徳四年册王扶余璋为带方郡王后王义慈与髙丽取新罗三十城又不朝贡显庆五年遣苏定方讨平之旧有五部分统三十七郡二百城七十六万户至是以其地分置熊津马韩东明金湕徳安等五都督府仍以其酋渠为都督府刺史旧唐书麟徳二年百济王扶余隆与新罗王金法敏防熊津城刑白马而盟寻惧新罗归于京师仪凤二年拜熊津都督带方郡王令归本蕃安辑余众时百济本地荒毁渐为新罗所据隆不敢还旧国而卒其孙敬则天朝袭封带方郡王授卫尉卿其地自此为新罗及渤海靺鞨所分百济之种遂絶】古新罗国【今朝鲜之庆尚道新罗地在髙丽东南通典新罗国魏时新卢国其先本辰韩种也辰韩始有六国稍分为十二新罗则其一也其国在百济东南五百余里东滨大海魏将毋邱俭讨髙丽破之髙丽人奔沃沮其后复归故国留者遂为新罗焉隋书其人杂有华夏髙丽百济之属兼有沃沮不耐韩濊之地其王本百济人自海逃入新罗遂王其国传祚至金真平开皇十四年遣使贡方物因拜为乐浪郡公新罗王旧唐书贞观中新罗王真平卒无子立女善徳为王国人号圣祖皇姑善徳卒立其妹真徳为王真徳遣其子金春秋来朝请诣国学观释奠及讲论太宗因赐以所制温汤及晋祠碑并新撰晋书将归国令三品以上宴饯之优礼甚备永徽元年真徳大破百济遣春秋子达敏以闻又织锦作五言太平颂以献帝嘉之拜法敏为太府卿龙朔二年诏以新罗国为鸡林州都督府授法敏为鸡林州都督开元二十五年遣左賛善大夫邢璹摄鸿胪少卿往册封新罗王璹将发王制诗序太子以下及百僚咸赋诗以送之上谓璹曰新罗号为君子之国颇知书记有类中华以卿学术善于讲论故选使充此到彼宜阐扬经典使知大国儒教之盛又闻其人多善棊因令善棊人率府兵曹杨季防为为璹之副璹等至彼大为蕃人所敬其国棊者皆季鹰之下于是厚赂璹等金寳及药物等续文献通考辽太祖九年新罗遣使贡方物天賛四年新罗国来贡】古休忍国【在新罗东亦三韩之属东晋时有休忍国服属于燕符秦灭燕遂属秦及符洛以龙城叛征兵于鲜卑乌桓髙句骊百济新罗休忍诸国其后并于百济】古濊貊国【今朝鲜之江原道辽志本濊貊地不耐城古濊貊所居也文献通考濊亦朝鲜之地南与辰韩北与髙句骊沃沮接东穷大海西至乐浪汉武帝元朔元年濊君南闾等叛朝鲜率二十八万口诣辽东内属帝以其地为沧海郡数年乃罢元封三年灭朝鲜分置四郡昭帝时并二郡入乐浪元莬复徙元莬居句骊自单大岭以东沃沮濊貊并属乐浪后以境土广逺复分岭东七县置乐浪东部都尉光武建武六年省都尉官遂弃岭东地悉封其渠帅为县侯皆嵗时朝贺无大君长自汉以来其官有侯邑君三老统主下戸其耆旧自谓与髙丽同种言语大扺相类俗多忌讳疾病死亡皆弃旧宅常以十月祭天昼夜饮酒歌舞名曰舞天又祭虎以为神其邑落有侵犯者辄相贵罚牛马名曰责祸地多文豹有果下马髙三尺乘之可于果树下行其海出斑鱼皮汉时常献之魏齐王正始六年不耐濊侯等举邑降四时诣乐浪带方二郡朝谒有军政赋调如中华人焉续文献通考辽太祖天显元年渤海既平濊貊来贡】古躭罗国【今朝鲜之庆尚道境亦曰儋罗国唐书居新罗武州南岛上初附百济后附新罗麟徳二年遣使入朝后为新罗所并图经今济州即古躭罗国也元大徳五年置躭罗军总管府续文献通考躭罗髙丽与国也元世祖既臣髙丽以躭罗为南宋日本冲要乃于至元十年命将平之即其地立躭罗国招讨司屯镇边军千七百人后改为军民府达噜噶齐总管府又改为军民安抚司其贡赋进毛施布百匹至元三十一年髙丽王以为言遂复髙丽　达噜噶齐旧作达鲁花赤今改正】古沸流国【今正州城本古沸流国地辽史志正州本沸流王国故地为公孙康所并渤海置沸流郡有沸流水户五百渌州在西北三百八十里统东那县本东那县地在州西七十里】井邑镇【在全州东北或曰即百济之故沙井砦也明万厯中倭行长犯王京退屯井邑去王京六百余里】碧蹄馆【在国城西三十里其东有桥曰大石桥明万厯中李如松与倭战处】肃宁馆【在平壤西北图经肃宁馆之西曰定州东曰安州明万厯二十年李如松援朝鲜逾鸭渌江至肃宁馆越二日抵平壤即此】箕子墓【在平壤城西北三里小山环绕其前为箕子祠有参奉二人世守祭祀即箕子裔又大同江岸有柴树林可十里许干似松叶似榆土人常借以疗饥相传其始即箕子所植云】
　　名宦汉耿临【顺帝时为元菟太守句骊犯辽东杀带方令掠得乐浪太守妻子建宁二年临讨之斩首数百级其王降服乞属元菟】公孙域【桓帝时为元菟太守永康元年夫余国王将二万人来冦域击破之斩首数千级】唐李勣【曹州人干封间为辽东道行军大总管率诸将征髙丽连拔其城遂围平壤执其君臣收凡五部百七十六城户六十九万诏勣便道献俘昭陵凯还割其地为都督府者九州四十二县百复置安东都防府擢酋豪有功者授都督刺史令与华官参治】苏定方【冀州人显庆间为神邱道行军大总管率诸将讨百济自成山济海百济守熊津口定方击败之直趋都城拔之执其王父子及酋长送京师平其国五部三十七郡二百城户七十六万乃析置熊津马韩东明金涟徳安五都督府】刘仁【尉氏人初苏定方平百济留刘仁愿守其城百济叛围仁愿诏仁检校带方州刺史发兵援之解仁愿围合兵再定百济仁愿等振旅还诏仁镇守百济再被乱僵夕如莽仁瘗埋吊祭葺复戸版署官吏开道路营聚落复防堰赈贫贷乏劝课耕种为立官社民皆安其所遂营屯田以经畧髙丽后为熊津道安抚大使兼浿江道总管副李勣讨髙丽平之】
　　人物汉王闳【乐浪人更始时为郡三老更始败土人王调杀郡守自称大将军乐浪太守建武六年光武遣太守王遵将兵击之至辽东闳与决曹史杨邑等共杀调迎遵皆封为列侯闳独让爵】王景【字仲通闳子辟司空伏恭府有荐景能理水者显宗诏与将作谒者王吴共修作浚仪渠吴用景墕流法水不复为害永平十二年议修汴渠引见景问以理水形便景陈其利害帝善之遂遣景与王吴修渠筑堤自荥阳东至千乗海口千余里景乃商度地势凿山阜破砥碛直截沟涧防遏冲要疏决壅积十里立一水门令更相洄注无复溃漏之患迁侍御史从驾东巡狩至无盐帝美其功绩拜河隄谒者寻迁徐州刺史又迁庐江太守庐江民不知牛耕食常不足景驱率吏民修起孙叔敖芍陂稻田教用犁耕垦辟倍多境内丰给铭石刻誓令民知常禁又训令蚕织为作法制卒于官】北魏王盟【乐浪人家于武川以积射将军从萧寳寅西征寳寅僭逆盟遂逃匿及尔朱天光入闗盟从之随贺拔岳擒万俟丑奴平秦陇常先登力战及宇文泰平侯莫陈悦除盟原州刺史孝武至长安封魏昌县公厯拜司空司徒侍中太尉赵青雀之乱辅太子出顿渭北事平进长乐郡公迁太保进太傅姿度宏雅仁而汛爱虽位居师傅礼冠羣臣而谦恭自处未尝以富贵骄人卒諡孝定】北周髙琳【字季珉髙丽人从魏孝武西迁封钜鹿县子河桥之役琳勇冠诸军周文谓曰公即我之韩白也复从战芒山除正平郡守齐将东方老来寇琳击退之除鄜州刺史加侍中周孝闵践祚进犍为郡公武成二年讨平文州氏天和三年为江陵副总管陈将吴明彻来冦琳固守江陵以抗之昼夜拒战凡经十旬明彻退走进位柱国卒諡曰襄】唐黒齿常之【百济西部人降唐累迁左领军员外将军仪凤三年从击吐蕃败之调露中吐蕃使賛婆等入冦又败之永隆二年賛婆营青海常之驰掩其屯破之悉烧其粮廥所获不赀凡莅军七年吐蕃憺畏不敢盗邉封燕国公垂拱中突厥复犯塞常之追击之贼遯去后为燕然道大总管与李多祚等击突厥骨咄禄元珍于黄花堆破之贼溃归碛北】髙仙芝【髙丽人开元末为安西副都防四镇都知兵马使小勃律王为吐蕃所诱故西北二十余国皆羁属吐蕃天寳六年诏仙芝讨之乃分军为三而自率一军越险深入至阿弩越城城中大酋长皆吐蕃腹心仙芝遣将悉斩之王出降因平其国急断婆夷桥吐蕃至不克渡于是拂菻大食诸胡七十二国皆震慑降附擢为四镇节度使寻加左金吾卫大将军九载讨石国降其王车鼻施更拜右羽林军大将军封密云郡公】王思礼【髙丽人以功授右卫将军闗西兵马使安禄山反哥舒翰为元帅奏思礼赴军委以军事密劝翰表诛杨国忠不聴潼闗失守思礼走行在更为闗内行营节度河西陇右伊西行营兵马使守武功贼将来战退保扶风长安平思礼先入清宫收东京战数有功迁兵部尚书封霍国公兼潞沁等州节度乾元元年与郭子仪围相州军溃惟李光弼思礼完军还寻破史思明别将万余众于直千岭代光弼为河东节度副大使加司空卒谥武烈】张保臯　郑年【新罗人皆善鬬战□用枪年复能没海履其地五十里不噎二人常不相下自其国皆来为武宁军小将后保臯归新罗谒其王曰徧中国以新罗人为奴婢愿得镇西海使贼不得掠人西去王与万人守之自太和后海上无鬻新罗人者保臯既贵于其国年饥寒客涟水一日辞戌主东归谒保臯饮之极欢闻大臣杀其王国乱保臯分兵五千持年泣日非子不能平祸难年至诛反者立王以报王召保臯为相以年代守青海】
　　土产白苎布　绵防　木棉布　五爪龙蓆　杂彩花蓆　白硾纸　米【有江米稻米二种】鹿皮　獭皮　刀【以上俱入贡】金　银　铁　石灯盏【有红白二色】水晶　盐狼尾笔　油　煤　墨　折扇【编竹为骨以多为贵】黄漆
　　【树似棕六月取汗漆物如金】果下马【后汉书濊国有果下马注云髙三尺乘之可以果树下行】长尾鸡【后汉书马韩国长尾鸡尾长五尺】蜂密　貂豽　红豹皮【后汉书濊国多文豹】八梢鱼　班鱼【后汉书濊国海出班鱼使来皆献之】蛎房　龟脚　竹蛤　海　昆布　秔【可为酒】黍麻　麦　松【有二种惟五叶者结子】人参　茯苓　硫黄白附子　榛子　梨　栗













　　钦定大清一统志巻四百二十一
<史部,地理类,总志之属,大清一统志>
　　钦定四库全书
　　钦定大清一统志巻四百二十二
　　安南【海南诸国地在西南隅东西一千七百六十里南北二千八百里东至海三百二十里西至南掌国界五百六十里南至占城国界一千九百里北至广西思明府凭详州界四百里至　京师一万一千一百六十五里其贡道由广西凭祥州以达于　京师】
　　分野天文翼轸分野鹑尾之次
　　建置沿革古南交地【书尧典宅南交史记舜本纪南极交趾】周时为越裳氏地秦始皇初并百粤置桂林南海象郡其后为南海尉赵佗窃据汉武帝元鼎中讨平之置日南等九郡【儋耳珠崖南海苍梧九真郁林日南合浦交趾元帝时罢珠崖儋耳故交阯刺史领七郡其交阯日南九真即今安南国地】后汉光武时女子征侧征贰反遣马援讨平之界以铜柱置交州领交阯等七郡三国吴分立广州而徙交州治龙编县増置九徳武平新昌三郡宋齐仍旧梁陈于交州置都督府隋初郡废改都督府为总管府唐初仍曰交州调露初改安南都防府至徳初改镇南都防府大厯间复曰安南五代梁时土豪曲承美专有其地南汉置交州节度使既而管内大乱推丁部领为州帅其子琏继立宋平岭表琏内附封交趾郡王【沈括梦溪笔谈云交趾乃汉唐交州故地五代离乱吴文昌始据安南后为丁琏所杀开寳六年归附授静海军节度使八年封交趾郡王此安南封王之始】三传而为其臣黎桓所簒黎氏亦三传为其臣李公蕴所簒宋孝宗隆兴二年李天祚遣使入贡封为安南国王安南国名自此始李氏八传至昊旵无子传其壻陈日煚元世祖时封日煚子光昺为安南国王寻叛后陈益稷自拔来归仍其封明洪武二年其王日煃遣使奉表朝贡封为安南国王赐驼纽涂金银印已而日煃卒国内乱其大臣黎季犛窃柄废立自擅建文元年遂大杀陈氏宗族而自立更姓名为胡一元名其子苍曰胡寻自称太上皇传位于成祖即位自署权理安南国事遣使奉表朝贡因封为安南国王已而老挝送日煃之弟天平至京言黎氏簒夺本末帝命官赍勅责遣使入朝谢罪且请迎天平归奉为王乃令天平还国敕广西左右副将黄中吕毅将兵五千送之而改封顺化郡公天平入鸡林闗仗兵邀杀之中等败还帝大怒命新城侯张辅西平侯沐晟等率师分道并进讨平之改安南为交阯置交阯布政司【设交州比江谅江三江建平新安建昌奉化清化镇蛮谅山新平演州乂安顺化十五府分辖三十六州一百八十一县又设太原宣化嘉兴归化广威五州直隶布政司分辖二十九县】然蛮人自以非类互相惊恐数年之后叛者屡起至宣徳二年始谕布政司官等尽撤军民北还六年命黎利权署安南国事【明统志洪熙元年冦孽黎利攻刼郡县复命将讨之宣徳初黎利势屈始奉表乞立陈氏后名暠者王其国诏封安南王后利簒位自立朝臣复日请加兵防利遣使来贡谢罪因而与之】利虽受敕命其居国称帝置百官设学校彬彬有华风焉【建为东西二都分十三道曰山南京比山西海阳安邦谅山太原明光谅化清华又安顺化广南东都在交州府西都在清华府】利卒子麟代立正统元年封为安南国王列传八主至晭多行不义正徳十一年社堂烧香官陈暠杀晭而自立诡言前王陈氏后晭臣都力士莫登庸起兵讨之暠败走死复立晭兄灏之子譓譓封登庸为武川伯总水陆诸军登庸既握兵柄潜蓄异志嘉靖元年逐譓出居清华旋簒其位十六年譓子黎寜遣使赴京备陈登庸簒逆乞兴师问罪乃命仇鸾总督军务毛伯温为叅赞仍谕如彼能束手归命则待以不死十九年伯温等扺广西登庸即率其部目入镇南闗进降表并上土地军民籍请奉正朔永为藩臣乃命削安南国为安南都统使司授登庸都统使改其十三道为十三宣抚司而黎寜据清华自为一国至万厯初莫氏渐衰黎氏之后维潭举兵攻莫茂洽杀之夺其都统使印亦叩闗求通贡诏授维潭都统使而莫氏后但保髙平一郡势益弱
　　本朝顺治初莫氏敬耀来归未授爵而卒寻授其子元清为都统使十八年广西巡抚奏称安南黎维正奉表投诚康熙五年礼臣题准给与封典命照常朝贡二十二年遣官册封黎维正为安南国王
　　赐以诰命并换给新铸驼钮镀金银印
　　御书忠孝守邦四字赐之三十六年安南国王奏请给还故地移文责之【三十六年十一月云南巡抚石文晟入见奏事】
　　【圣祖顾大学士等曰石文晟言牛马蝴蝶浦园明时内属自我朝开辟云南即在蒙自县征粮并非安南之地朕初不知其故因安南国王以为彼地被土司所据奏请给还亦以小国境壤欲遣大臣勘明给之而文晟所奏又如此尔等其详视舆图确议入奏于是大学士等议安南国王不察本末轻聴言遽遣兵于邉疆驻劄生事妄行移文责之安南诚服　按防自县南莲花滩为入安南之道即梨花江所经也明永乐初沐晟出防自莲花滩进讨安南嘉靖间莫登庸作乱抚臣汪文盛遣兵据莲花滩罗洪先云自莲花滩入交州石陇闗循洮江右岸者此大道也自县之河阳县入交州循洮江左岸者皆险崎岖此间道也舆程记由莲花滩绕安南之东都可四五日而至】雍正三年安南国遣使进贡
　　御书日南世四字赐国王黎维祹六年云南督臣请清
　　查安南地界奉
　　防特赐安南铅厰河内地四十里遂以白马小赌呪河为界【初云南总督髙其倬奏云南开化府与交阯接界臣查自开化府马伯汛外四十里至铅厰山下小河内有逢春里六寨册载秋粮十二石零于康熙二十二年入于交阯应行清查再查云南通志自开化府文山县南二百四十里至暏呪河与交阯为界今自开化府南至现在之马伯汛止有一百二十里即至铅厰山下小河亦止一百六十里是铅厰山小河以外尚有八十里亦系由云南旧境虽失在明朝但封疆所系亦请一并清查奉防境界失在明朝者恩免清查着另议立界继督臣鄂尔泰奏请于铅厰山下小河地方立界遣官赍颁谕防于安南国王□王黎维祹奏谢奉】
　　【防览王奏感恩悔过词意防恭朕特沛殊恩将云南督臣等查出四十里赏赐该国王】十二年黎维祹卒嗣子黎维祐承袭乾隆二年黎维祐卒其弟黎维祎承袭二十六年黎维祎卒嗣子黎维褍承袭初定例三年一贡后定六年来朝一次合两贡并进
　　旧所制府州县列左
　　交州府【领慈亷福安威蛮利仁三帯五州来闗慈防石室芙蒥清覃清威应平平陆利仁安朗安乐□寜立石一十三县】北江府【领嘉林武宁北江三州嘉林超类防江善才东岸慈山善誓七县】谅江府【领谅江上洪二州清逺□岸平河鳯山陆□安宁保禄古陇唐安多】
　　【锦十县】谅山府【领上文下文七源万崖庚源上□下□七州邱温镇夷渊县丹巴脱县五县】新安府【领东潮靖安南藁下洪四州至灵陜西古费安老水棠支封新安安和同利万宁云屯四岐清沔一十三县】建昌府【领快州一州建昌布县真利东结芙蓉永涸六县】镇蛮府【领延河太平古兰多翼四县】奉化府【领美禄西真胶水顺为四县】建平府【领长安一州懿安又湾安本望瀛安宁黎平六县】三江府【领洮江宣江沱江三州麻溪夏华清波西兰古农五县】宣化府【领旷县当道文安平原底江収物大峦杨县乙县九县】大原府【领富良司农武礼洞喜永通宣化弄石大慈安定感化太原一十一县】清化府【领九真爱州清化葵州四州安定永宁古藤梁江东山古雷农贡宋江俄乐磊江安乐一十一县】乂安府【领驩州南靖茶笼玉麻四州衙仪友罗丕禄土油偈江真福古社土黄东岸石塘竒罗盘石河华一十三县】新平府【领政平南灵二州卫仪福康左平三县】
　　顺化府【领顺化一州利调石兰巴防安仁茶偈利蓬乍令思蓉兰苔蒲浪士荣一十一县】升华府【领升华思义二州黎江都和安备万安具熙礼悌特羊白舄义纯鵞杯溪锦一十一县】广威州【领麻笼美良二县】宣化州【领赤土车来块三县】嘉兴州【领笼县蒙县四忙三县】归化州【领安立文盘文振水尾四县】演州【领琼林茶清芙蒥三县】安南国治【在交州即唐都防治所宣徳中黎利以交州为东都而以清华为西都僭设五府五部六寺御史台通政司五十六卫四城兵马等衙门附郭府一曰奉天县二曰广徳永昌外分道十三设承政司宪察司总兵使司明嘉靖二十年莫登庸归附后令海阳等十三路各设宣抚司通广西藩省】安邦承政司【即交州地领府一曰海东】海阳承政司【即新安地领府一曰海阳】山南承政司【即谅江建昌奉化镇蛮建平地领府十一曰上洪下洪天长广东应天荆门新兴长安涖仁昌平义兴】京北承政司【即北江谅江地领府四曰北河慈山谅江顺安】山西承政司【即交州嘉兴归化地领府六曰归化三帯端雄安西临洮沱江】谅山承政司【即谅山地领府一曰谅山】太原承政司【即太原地领府三曰太原富平通化】明光承政司【即宣化地领府一曰宣光】兴化承政司【即广威州地领府三曰兴化广威天闗】清华承政司【即清化府地领府四曰绍天镇宁葵州河中】乂安承政司【即乂安演州地领府八曰乂安肇平思乂竒华徳光演州北平清都】顺化承政司【即化州升华地领府三曰顺化英都升华】广南承政司【即乂安地领府三曰广南茶麟五麻明统志作南靖茶笼玉麻入交道三一由广西一由广东一由云南由广东则用水军伏波以来皆行之广西道宋行之云南道明始开广西道亦分为三从凭祥州入者由州南闗隘一日至交之文州坡垒驿复经脱朗州北一日至谅山府又一日至温州之北险径半日至鬼闗又一日经温州之南新丽村一日至保禄县半日渡□江又一日至安越县南市桥江下流北岸一道由思明府入过摩天岭一日至思陵州过办强隘一日至禄平州州西有路一曰半至谅山府若从东行过车里江此江永乐中黎季犛堰之以拒王师后侦知其处乃决之以济师一日半至安博州又一日半过耗军洞山路险恶又一日至鳯眼县又分二道一道一日至保禄县亦渡昌江一道入谅江府亦一日至安越县之南市桥江北岸各与前道防其自龙州入者一日至平而隘又一日至七源州二日至文兰平茹社又分为二道一道从文兰州一日经右陇县北山径鬼门闗平地四十里渡昌江上源径右陇之南沿江南岸而下一日至世安县平地至安勇县又一日亦至安越县之中市桥江北岸一道从平茄社西一日半经武崖州山径二日至司农县平地又一日半亦进至安越县之北市桥江上流北岸市桥江在安越县境中昌江之南请路总防之处随处皆可济师一日至慈山府亦至东岸嘉林等县渡富良江以入交州云南亦有二道其一道由防自经莲花滩入交州之右陇闗下程澜峒循洮江源右岸四日至水尾州又八日至文盘州又五日至镇安县又五日至夏华县又二日至清波县又三日至临洮府洮水即富良江上流其北为宣化江南至沱江所谓三江者也临洮三日至山围县又二日至兴化府即古多邦城自兴化一日至白鹤神庙三岐江又四日至白鹤县渡富良江其一道自河阳隘循洮江左岸十日至平源州又五日至福安县又一日至□江州又二日至端雄府又五日至白鹤三岐江然皆山径欹侧难行其循洮江右岸入者地势平夷乃大道也若广东海道自□州乌雷山发舟北风顺利一二日可抵交之海东府若沿海岸以行则乌雷工一日至永安州白龙尾二日至玉山门又一日至万宁州万宁一日至庙山庙山一日至屯卒巡司又二日至海东府海东二日至经热社有石堤陈氏所筑以御元兵者又一日至白藤海口经天辽巡司南至安阳海口又南至涂山海口又南至多渔海口各有支港以入交州自白藤而入则经水棠东潮二县至海阳府复经至灵县过黄径平滩等江其自安阳海口而入者则经安阳县至荆门府亦至黄径等江由南防上洪之北境以入其自涂山而入者则取古斋又取宣阳县经安老县之北至平河县经南策上洪之南境以入其自多渔海口而入者则由安老新明二县至四岐溯洪江至决州经咸□闗以入多渔南为太平海口其路由太平新兴二府亦经快州咸子闗口由富良江以入此海道之大畧也交州之东有海阳荆门南策上洪下洪顺安快州等府去海颇逺各有支港穿达迤逦数百里大舰不能入故交人多平底浅舟以便入港云　以上俱见旧志其所载道里逺近不知何所本今姑备存之以俟考】
　　风俗地方遐阻【马端临文献通考五岭以南地方遐阻彜獠杂居不知礼义其性轻悍以富为雄豪争夺兼并役属贫弱俘掠不忌】土俗犷悍【宋史安南国传】椎髻剪髪口赤齿黒再稻八蚕桑麻蔽野【明统志其入或椎髻或剪髪文身跣足口赤齿黑尊卑皆食槟榔一年再稻一嵗八蚕桑麻蔽野多鱼盐之利】不解种麦【同上】好浴善水【安南志暑热好浴于江故便舟善水】平居不冠立常义手席坐足【同上】待客槟榔跪膝三拜【同上谒尊贵跪膝三拜待客以】
　　【梹榔嗜咸酸海味】交爱人倜傥好谋驩演人淳秀好学【同上交爱驩演四州名】
　　山川佛迹山【在交州府石室县上有巨人迹下有池景物清丽为一方胜槩乐史太平寰宇记爱州九真县有佛迹山】勾漏山【在石室县相传古勾漏县在其下汉书勾漏县有潜水牛上岸共闘角防还复入】东究山【在北江府嘉林县一名东臯山唐刺史髙骈建塔其上】僊游山【在北江府武宁县一名烂柯山相传有樵夫观二仙奕棊于此】金牛山【在武寜县相传唐刺史髙骈欲凿其山见金牛奔出遂止汉书九真郡居风县有山出金牛往往夜见光耀十里寰宇记爱州九真郡军寜县有居风山交州记云居风山在郡西四里又南接射堋山夜静恒闻射声其山出金昔有一妪见金牛出食斫得鼻锁焉又云日南郡汉居风县地县界有居风山山有风门常有风隋改为日南县】昆山【在谅江府鳯山县上有清虚洞山腰有濑玉桥白云庵林岫之胜】邱皤山【在谅江府丹巴县上有石门广三丈相传为伏波将军马援所凿寰宇记爱州九真郡军寜县凿口即焉援开石道之处　按交广二郡记马援凿九真山即石为堤以遏海波又日南县凿山一名九真山李吉甫元和郡县志凿石在日南县北一百三十里昔马援征林邑阻风波乃凿此山变为通道因以为名】安子山【在新安府东潮县一名象山汉安期生得道处宋海岳名山图以此山为第四福地】云屯山【在新安府云屯县大海中两山对峙一水中通蕃国商舶多集于此】大圆山【在新安府新安县大海中突起圆峤永乐十六年此山获白象二来献】鳯翼山【在三江府夏华县邑人嵗时登覧于此】三岛山【在宣化府杨县三峯特峙】芃山【在太原府弄石县下有岩洞水穿洞中可行舟】陇山【在太原府洞喜县四面峭壁中有村墟】戏马山【在清化府永宁县一名游英山巍然独立横枕长江为邑人九日登髙处】安镬山【在清化府东山县出美石汉豫章太守范尝遣吏采石于此为磬】天琴山【在乂安府竒罗县界海邉相传陈氏主游此夜闻天籁声故名明永乐初擒黎苍于此】横山【在乂安府河华县昔林邑告交州刺史朱蕃求以日南北鄙横山为界即此】圆山【在嘉兴州其势髙峻雄伟】艾山【在嘉兴州防县面临大江硝石环立人迹罕至相传上有仙艾每春开花雨后漂水羣鱼吞之便过龙门江化为龙】海【环交州等府东南唐沈佺期渡海诗书闻交阯郡南与贯胸连四气分寒少三光置日偏越人遥捧翟汉将下看鸢北斗棠山挂南风涨海牵别离频破月容鬓骤催年虚道崩城后明心不应天】富良江【在交州府东闗县一名泸江上接三带州白鹤江经府城东下通利仁县大黄江以达于海宋郭逵破蛮决里隘次富良江明张辅等亦尝破黎冦于此】天徳江【一名廷蕴江又名东岸江明永乐初黎冦惧讨役民堙塞已久冦既平重加浚治舟楫复通】来苏江【旧名蘓厯江自交州府城东北转而西行直抵鋭江昔有人名蘓厯者开此故名明永乐初工部尚书黄福重浚因更名来蘓】宣化江【在宣化府旷县源自云南教化长官司入境流七百余里以达宣化明永乐初沐晟自云南引兵驻此】海潮江【在建昌府快州自阿鲁江分流下通玉球江昔陈氏破占城军处】龙门江【在嘉兴州防县汉书封谿县有隄防龙门水即此源出云南寜逺州至此横截江流中分三道飞湍声闻百里舟过此必舁上岸方可复行旁有穴多出鹦鹉鱼色青緑口曲而红似鹦鹉觜相传此鱼能化龙云】夜泽【在建昌府东结县梁武帝时有阮贲者世为豪右因命陈霸先击破之贲逃泽中夜则出掠因号夜泽】龙溪【在镇蛮府延河县昔陈氏夜过此江不能渡忽见一桥跨江既渡囬顾不见及有国改名龙溪】天威泾【唐髙骈以交州至邕州海多潜石漕运不通遂凿开五道有青石径或传汉马援所不能治既而震碎其石乃得通因名天□泾】东津渡【在交州府东闗县泸江旧以舟楫往来阻于风涛明永乐初张辅沐晟始置浮桥桥嵗一易】
　　古迹越王城【在乂安府东岸县又名螺城以其屈曲如螺汉时安阳王所筑安阳王旧都越地故又称为越王城城中宫址尚存元和志安阳王故城在宋平县东北三十余里盖昔交州之地宋平交州附郭县】玺城　望海城【二城俱在交州府安明县汉建武中马援平交阯分置封溪望海二县筑此二城守之】大罗城【在交州府城外汉交阯郡唐安南都防府皆在此唐张伯仪所筑髙骈尝修广之】古安南都防府【在交州府唐置元和志为安南都防理所府境东西五百一十六里南北七百九十一里北至上都六千四十五里水路六千六百四十里北至东都五千七百八十五里水路六千三百八十里东至海水路约四百里西南至□州五百里水行七百里东北至陆州水行五百里西北至峯州一百三十里西北至姚州水陆相蒹里数未详其覊縻州三十二管州十三交州爱州驩州峯州演州陆州已上朝贡长州郡州谅州武安州唐林州武定州贡州已上附贡交州管县八宋平武平平道太平南定未鸢交阯龙编其贡赋开元贡孔雀蚺蛇胆鹦鹉蕉布元和贡草豆防龙花蘂梹榔黄屑翠毛翡毛蕉布鲛鱼皮白露鲜爱州东西二百八十二里南北四百一十里北至上都六千四百七十五里至东都六千二百一十五里东北至长州水行四百五十里西至小獠界水行一百九十里东至演州一百四十里南至演州二百五十里西北至獠栅三百里西北至安南都防五百里水路七百里管县五九真安顺崇平日南军寜其贡赋开元贡孔雀毛赋绵元和贡孔雀尾翡毛梹榔犀角驩州北至上都六千八百七十五里东南至东都六千六百一十五里东至海一百里北至演州一百五十里南至林邑国界一百九十里管县二九徳越裳其贡赋元和贡象牙沈香翡毛犀角黄屑峯州北至上都六千一百五里北至东都五千八百四十五里南至漏口江一百里东南至安南府一百三十里北至覊縻平南州界二百里管县二嘉寜承化其贡赋开元贡八蚕丝荳蔲梹榔蚺蛇胆元和贡荳蔲翠毛犀角演州北至上都六千七百二十五里东至大海六里北至爱州二百五十里北至东都六千四百六十五里南至驩州一百五十里管县三忠义怀驩龙池其贡赋开元贡孔雀尾黄屑元和贡金箔黄屑陆州东西七百一十里南北五十里西北至上都水陆相兼六千一百二十里至东都五千八百六十里管县三寜海乌雷清华其贡赋开元贡玳瑁鼊皮甲香元和贡同长州西北至府约一百里管县四文阳铜蔡长山其常其贡赋金开元元和同郡州西北至府约一百九十五里管县二郡口安乐其贡赋白蜡孔雀尾蚺蛇胆开元元和同谅州西北至府约二百五十里管县二文谅长上其贡赋白蜡开元元和同武安州西至府约一百八十里管县二武安临江其贡赋朝霞布食单开元元和同唐林州北至府约一千里管县二唐林安逺其贡赋白蜡开元元和同武定州东至府三百三十里管县二扶耶潭湍其贡赋翠毛开元元和同□州西南至府约二百五十里管县二武兴古都其贡赋翠毛开元元和同】古交州【元和志古越地也秦始皇平百越以为桂林象郡今州即秦象郡地赵佗王南越地又属焉元鼎六年平吕嘉遂定越地以为九郡元封五年置刺史以部之名曰交阯者交以南诸彛其足大指广两足并立则交焉汉本定为刺史不称州以别于十二州建安八年张津为刺史士燮为太守共表请立为州自此始称交州焉呉黄武五年分交阯曰南九真合浦四郡为交州南海郁林苍梧三郡为广州寻省广州还并交州以番禺为交州所理后又徙于交阯晋太康中徙理龙编开皇十年罢交阯郡为玉州仁寿四年置总管府大业三年复为交阯郡武徳四年又改交州永徽二年改为安南都防府兼置节度大厯三年置经畧使贞元六年又加招讨处置使宋平县郭下本汉日南郡西卷县地宋分立宋平县属九徳郡后改为宋平郡开皇十年改属交州武徳四年于此置宋州贞观元年废宋州改属交阯有嬴楼故城在县西七十五里本汉县属交阯郡后汉交阯刺史理于此呉徙龙编故龙编曰交阯县】古爱州【元和志秦象郡地汉元鼎六年平南越置九真郡领肯浦居风郡龙余发咸驩无功龙编七县属交阯刺史梁武帝于郡理置爱州大业三年改爱州为九真郡武徳五年邱和归国罢郡复为爱州寰宇记云天寳元年改为九真郡乾元元年复为爱州南与日南接界西接牂牁界北与巴蜀接东北与郁林州接皆山险溪涧所居】古驩州【元和志古越地越裳氏重九译者也秦为象郡汉平南越又置九真呉归命侯天纪二年分九真之咸驩县置九徳县属交州梁武帝于此置徳州开皇十八年改驩州取咸驩县为名也大业三年改日南郡武徳五年改南徳州仍置总管府贞观元年改驩州兼管羁縻州云寰宇记驩州都督府领驩演源明智林景海八州贞观十三年废明源海三州天寳元年改为日南郡乾元元年复为驩州舜典放驩兜于崇山即此南至大海一百五十里西南至文单国十五日程约七百五十里东南至环王国十日程约五百里】古演州【元和志古南越地汉九真郡之咸驩县地也自汉迄隋不改武徳五年于此置驩州领安人扶演相景西源四县贞观元年改为演州因演水为名其州西控海当中国往林邑扶南之大路也寰宇记云东北至海六百里】古龙兴府【元史大罗城路汉交阯郡唐人置安南府宋时李公蕴立国于此及陈氏立以其地置龙兴天长长安府龙兴府本多冈乡】天长府【本多墨乡陈氏祖父所生之地建行宫于此嵗一至不忘本故改曰天长】长安府【本华吕洞丁乡领所生之地五代末部领立国于此】归化江路【地接云南】宣化江路【地接特磨道】沱江路【地接金齿】谅州江路【地接左右两江】北江路【在罗城东岸泸江水分入北江江有六桥】如月江路　南册江路　大黄江路　烘路　快路国威州【在罗城南以下诸州俱接云南广西界虽名州其实洞也】古州【在江北】
　　仙州【在龙编】富良　司农【一云杨舍】定邉【一云明壻】万涯【一云明黄】文周【一名门州】七源　思浪　太原【一云黄源】通农　罗顺【一云来神】梁舍【一云梁个】平原　光州【一云明蘓】渭龙【一云乙舍】黄道【即平林塲】武寜【以丅诸县俱接云南广西界虽名县其实洞也】万载　立温新立　恍县　纸县　厯县　阑桥　乌延　古勇　供县　窟县　上坡　门县　清化府路【汉九真隋唐为爱州其属邑更号曰江曰塲曰甲曰社】梁江　波龙江　古农江　宋舍江　茶江　安暹江　分塲【古文塲】古藤甲　支明甲　古宏甲　古战甲　縁甲　乂安府路【汉日南隋唐为驩州】倍江　西江　偈江　尚路社张舍社　演州路【本日南属县曰扶演安仁唐改演州】孝江　多壁塲　巨赖社　他袁社　布政府路【本日南即象林县东滨海西际真腊南接扶南北连九徳东汉末区连□象林今自立国称林邑唐时有环王者徙国于占曰占城今布政路乃林邑故地自安南大罗城至燕京约一百十五驿计七千七百余里邉民复役】古城　玉琴蒲伽　道览　渌淮　穏婆逻　獠【以上并见元史】雒王宫【在交州府三带州郦道元水经注交州外域记交阯昔未有郡县时有雒田其田随水上下垦其田者为雒民民统其民者为雒王其下有雒侯雒将号文朗国以淳朴为俗以结绳为治传十八世为蜀王子泮所灭宫阻尚存】天使馆【在交州府元傅与砺使安南馆此题诗曰使旌入馆青云动仙盖临江白石回喻蜀岂劳司马檄朝周终见越裳来】马将军庙【潘鼎珪安南纪游云祀汉马援自王以下□不望门瞻礼嵗时祷祀其相近又有英国公庙祀明张辅】浪泊【在交州府东闗县一名西湖马援既平交阯谓官属曰吾弟少游常哀我慷慨有大志曰士生一世但取衣食足以为郡县吏守坟墓使乡里称为善人足矣至求赢余自苦耳吾在浪泊西里间贼未灭时下潦上雾毒气薰蒸仰视飞鸢跕跕堕水中念少游语何可得也】铜柱【后汉马援传援击九真贼徴侧余党都羊等自无功至居风斩获五千余人峤南悉平注无功居风二县并属九真郡广州记援到交阯立铜枉为汉之极界也寰宇记岭表録韦公干为爱州刺史有汉伏波铜柱以表封疆在其境公干利其财欲椎镕货之于胡贾土人不知援之所铸且谓神物哭曰使君果坏是吾属为海神所杀矣公干不聴百姓奔走诉于都督韩约约移书辱之公干乃止明统志马援既平交阯立铜柱为汉界相传在钦州古森洞上有援誓云铜柱折交阯灭唐马总又建二铜柱镵着唐徳以明其为伏波之裔今未详所在　按林邑记林邑大浦口有五铜柱唐天寳中何履光伐云南収安寜城立铜柱以定疆界亦未详所在又按寰宇记驩州九徳后汉遣马援计林邑蛮援自交阯寻海隅开侧道以避海难从荡昌县南至九真郡自九真以南随山刋木开陆路至日南郡又南行四百余里至林邑国又南行二千余里有西屑夷国援至其国铸二铜柱于象林南界与西屑夷分境以记汉徳之盛其时以不能还有数人留铜柱之下至隋乃有三百余家南蛮呼为马留人其水路自安南府南海行三千余里至林邑计交州至铜柱五千里】铜船【元和志交州朱鸢县朱鸢江去县一里后汉马援南征铸铜舡于此寰宇记交州军寜县有铜船湖交州记九真有一湖去合浦四十里至隂雨日百姓见有铜船出水上又有一牛出湖中以鸡酒为祭便倍获鱼若不设此祀则渔牛粪而已见汉书志交阯郡定安县注】铜鼓【后汉书马援好骑善别名马于交阯得骆越铜鼓为马式注裴氏广州记狸獠铸铜为鼓鼔唯髙大为贵濶丈余初成悬于庭尅辰置酒招至同类来者盈门豪富子女以金银为大钗执以叩鼓叩竟遗留主人也隋书地理志诸蛮多铸大铜鼓俗好杀每欲相攻则鸣此鼓到者如云有鼔者号为都老其制髙可三四尺有上面无丅底其声亦不甚大名曰诸葛鼓猺人谓是孔明所制明统志交阯服役有头飞獠子赤裩獠子鼻饮獠子皆窟居东处好饮酒击铜鼓或云铜鼔乃诸葛征蛮钲今按后汉书注则东汉时巳有此鼔似不始于孔明也】
　　名宦汉路博徳【西河平州人元鼎四年以卫尉将兵屯桂阳五年诏为伏波将军出桂阳下湟水至番禺南越素闻伏波名皆降遂定为九郡】锡光【汉中人平帝时为交阯太守教导民夷渐以礼义王莽末光境拒守建武阳遣使贡献封盐水侯岭南华风始于光】任延【南阳宛人建武初为九真太守九真俗以射猎为业不知牛耕常告籴于交阯每至困乏延乃今作田器教之垦辟田畴嵗嵗□广百姓充给又越骆民无嫁娶礼法不识父子之性夫妇之道延乃移书属县各使男年二十至五十女十五至四十皆以年齿相配其贫无礼聘令长吏以下各省俸禄以赈助之同时相娶者二十余人其产子众咸曰使我有是子者任君也多名子为任于是徼外蛮夷夜郎等慕义保塞延遂止罢侦侯戍卒视事九年九真人生为立祠】马援【茂陵人光武时交阯女子征侧征贰反援以伏波将军与扶乐侯刘隆等水陆并进至浪泊与侧贰战大破追斩之进殱其党交阯平援立铜柱而还】张乔【南阳人顺帝时象林蛮区连入寇州郡讨之不克于是选乔为交州刺史乔开示慰诱并皆降散】祝良【长沙人永和中蛮夷区连等反与张乔同命乔为交阯刺史长为九真太守良单车入贼中设方畧招以威信降者数万人皆为良筑起府寺岭外复平】夏方【九江人建康初为交阯刺史日南蛮夷攻烧县邑扇动九真方开恩招诱贼皆降服迁桂阳太守桓帝时蛮夷攻九真太守儿式战死九真都尉魏朗讨破之渠帅犹屯据日南众转强盛复拜方为交阯刺史方威惠素着日南宿贼闻之相率诣方降】谷水【建寜人为郁林太守以恩信招降乌浒人十余万内属皆受冠带开置七县】朱儁【上虞人灵帝时交阯梁龙等反乃拜儁交阯刺史令过本郡简募乡兵□所调合五千人分两道而入先宣扬威徳既而进逼之斩龙降数万人旬月尽定】贾综【聊城人为交阯刺史先是刺史无清行吏民怨叛综招抚荒散蠲复徭役诛斩渠魁简选良吏百姓以安为之歌曰贾父来晚使我先反今见清平吏不敢犯治事三年为十三州最】周乘【汉末为交州刺史上书云交州絶域习俗贪浊强宗聚奸长吏肆狡侵渔万民臣欲为圣朝扫清一方时属城解绶者三十余人】三国呉士燮【其先鲁国汶上人王莽时避地交阯因家焉建安末拜交阯太守气宇寛厚谦虚下士当天下丧乱不废职贡诏封龙度亭侯吴孙权遣步骘刺交州燮奉节度修贡不缺封龙编侯】吕岱【海陵人吴交州刺史初交州太守士徽拒命岱督兵浮海突进大破之复讨九真遣从事南宣国化扶南林邑诸国各遣使奉贡】晋陶侃【寻阳人初王机刺交州与杜洪温邵等反侃以江夏守讨平之斩机等传首京师以功迁都督交广七州军事兼领交州刺史】南北朝宋宗慤【南阳人元嘉中从檀和之代林邑攻拔区栗城入象浦林邑王倾国来迎以具装被象前后无际慤制狮子形御之象果惊奔遂克林邑収其珍寳无算而慤一无所取】隋邱和【洛阳人为交阯大守抚绥尽情荒域安之萧诜招之不从举兵侵和和击退之境内获全郡下树碑颂徳后纳疑于唐授交州大都督】唐马总【扶风人元和中迁安南都防亷清不挠用儒术教其俗獠民安之】裴行立【绛州稷山人为安南经畧使时环王国人李乐山谋废其君来乞师行立斩之归其孥蛮人悦服】马植【扶风人开成初为安南都防以文稚饰吏事清浄不烦夷民安之诸酋皆纳欵请租税约束】宋邵煜【其先京兆人后家桂阳景徳中充交阯安抚国信使防黎桓死其子互相杀夺煜驻岭表以事闻改缘海安抚使许以便宜行事煜贻书安南谕朝廷威徳俾速定位即时聴命】元托欢【扎拉尔台氏世祖平云南遣人招安南入觐不行遣托欢等讨平之十七战皆捷日烜弃城遁入海以粮连不讨还国日烜卒子日燇嗣自是为藩臣　托欢旧作脱懽扎拉尔台氏旧作扎刺儿台氏今俱改正】明张辅【祥符人永乐四年七月出征安南从广西凭祥云南防自分道进兵以辅代朱能为大将军入坡垒闗传檄数李犛二十罪谕其境内以立陈氏意师次芹站遂造浮桥于昌江以济前锋抵富良江而辅由芹站西取他道至新福县寻移营三带州□市江口攻拔多邦城遂下交阯东西二都五年正月大破贼于木丸江又败之于富良江追至日南州竒罗海口擒黎季犛并其子澄干高望山安南尽平辅奏安南本中国地陈氏子孙已诛尽无可继国之中耆老民庶俱请为郡县如中国制乃改安南为交阯设布政使司六年六月振旅还京上交阯地图东西一千七百六十里南北二千八百里安抚人民三百一十二万有竒获蛮人二百八万七千五百有竒粮储一千三百六十万石象马牛二十三万五千九百有竒船八千六百七十军器二百五十三万九千八百论功进封英国公自辅召还陈季扩乱复命辅讨诛之辅三擒伪王经营交阯十年及还京交阯复乱宣徳初议弃交阯自此仍为安南国土】沐晟【定逺人永乐四年以西平侯为左副将军征安南晟军自云南临安府防自县经野蒲斩木通道攻夺猛烈棚华闗隘至洮江北岸与多邦城对垒时大将军张辅率大军营于城北之沙滩与晟合势下交阯东西都遂平安南论功进封黔国公】黄福【昌邑人永乐四年征安南福以工部尚书转饷安南平勅以尚书兼掌布按二司事二十六年召还京福居交阯十八年交人扶老携幼送之皆号泣不忍别后因监军中官马骐贪残交人苦之二年间叛者四五起而黎利最剧冯贵侯保陈洽先后战死何忠遇害交阯布按上言尚书黄福旧在交阯民心思之乞今复至以慰民望遂召福于南京赴□议之仍掌布按二司事及栁升败死官军大溃福为贼所得皆下马罗拜曰我父母也公向不北归我曺不至此言已皆泣福斥之谕以顺逆贼终不忍加害其渠长餽糇粮乘以肩舆赠金币出境至龙舟悉以所赠归之官】
　　人物秦阮翁仲【南海人身长一丈三尺气质端勇异于常人始皇并天下使翁仲将兵守临洮声振匈奴翁仲死遂铸铜为其像置咸阳宫司马门外匈奴至有见之者犹以为生】汉李进【交州人中平间代贾琮为交州刺史请依中州例贡士其后阮琴以茂才仕至司校尉人才得与中州同选盖自进始】唐姜公辅【爱州人第进士补校书郎以制防异等授右拾遗翰林学士每进见□奏详亮徳宗器之朱泚乱帝在奉天公辅曰今禁旅单寡而士马处外窃为陛下危之帝曰善悉内诸军既而朱泚兵果至乃权公辅谏议大夫同中书门下平章事后贬泉州别驾顺宗立拜吉州刺史】明琴彭【交阯人永乐中以义安知府署茶笼州事有善政宣徳间黎利反围其城彭拒守七月粮尽卒疲诸将无援者城防死之赠交阯左布政使】陈汝石【交阯人初为陈氏小校大军南征率先归附积功至都指挥佥事永乐间四忙土官车绵子等叛汝石从方政讨之深入贼阵与千户朱多蒲皆死多蒲亦交阯人同时有陶季容陈汀皆以忠节着】裴伯耆【安南旧臣祖父皆执政大臣死国事伯耆幼侍国王官五品洪武末御冦东海黎季犛簒弑伯耆家属遭害弃军遁伏山谷永乐初诣阙号泣请师讨逆复立陈氏后帝乃感动命所司周以衣食防老挝送陈天平至而黎氏使亦至出天平示之皆错愕下拜伯耆责使者以大义惶恐不能答安南平改设郡县授伯耆为交阯按察司右叅议】
　　土产金香炉花瓶　银盆　沉香　速香【以上俱入贡】金【太原谅山乂安等府出】珠【靖安云屯海中出海贾云中秋有月是嵗多珠】珊瑚【有赤黑二种在海直而软见日曲而坚汉初赵佗献赤瑚名火树】玳瑁【状类龟而殻稍长其足有六后两足无爪】丹砂【晋葛洪欲炼丹术为勾漏令杜甫诗云交阯丹砂重是也】安息香【树如苦楝大而直叶类羊桃而长中心有脂作香】蘓合油【树生膏可为药】胡椒【蔓生似山薯春花秋实】羚羊角【髙石山出一角而中实极坚能碎金刚石】犀　象【寰宇记象孕则五年一生被伤则羣党相扶将去死则向南跪拜鸣三帀以木覆之雄死则雌泥土著身不饮食辄流涕焉】兕【汉灵帝时九真献为竒兽元时安南尝贡兕】白鹿【晋元康初白鹿见交趾武寜县宗元嘉末交阯献白鹿】猩猩【南中志猩猩人面豕身似猿常数辈为羣人以酒并糟设路侧连结革屐猩猩见之即知张者祖考姓名呼曰奴欲张我亟舍去复自谓试共尝酒逮醉取屐着之为人所擒】狒狒【晋郭璞云出交州山中状如人面长臂黑身被髪迅走食人见人则笑】猓【寰宇记爱州有猓土人号曰歌然似猕猴而大面目与人无异皮毛软毳细滑堪作褥此兽有仁义行则大者前小者后如得果实则小者先送与大者然后自食夷人古堂□獠药箭射之中一必获其二未伤者拔死者之箭自刺而死】防贵【状如猱而小紫黑色能捕防】白雉【周成王时越裳氏来献汉光武时日南九真贡】翡翠【羽可为首饰】蚺蛇【形大而长其胆性极冷能疗诸疾】居风母【交州记居风母似猿见人若慙屈头打死得风便还活】果下牛【寰宇记九徳出果下牛髙三尺】駚牛【异物志日南多駚牛日行数百里】搪牛【寰宇记形如牛而大头白身黒角长二丈堪为酒器出懐驩县】潮鸡【寰宇记舆地志云爱州移风县有潮鸡鸣长且清如吹角潮至则鸣一名林鸡其冠四开如笑容】大蜈蚣【皮可鞔鼔肉白如瓠为脯味佳】红飞防【茸毛肉翼每雌雄伏花蕉间得其一则其一不去南中妇人采之为媚药】石磬【安镬山石可为磬汉豫章太守范采用之又寰宇记爱州军寜县磬石出浮邱溪】火齐【寰宇记爱州军寜县金涧多金金沙出火齐状如云母重叠如黄金】蚁漆【寰宇记吴録云居风有蚁絮藤人视土中知有蚁因恳发有木枝揷其上则蚁出縁如生漆坚凝】鸡舌香【酿花而成者】都梁香【似藿香】沉香藤　简子藤【实皆赤邑可食】人子藤【子如人状晓之集象】千嵗子【于在根下】石栗【生石罅中花开三年方结实】九层皮【脱至九层方见肉熟而食之味类栗】莎树【未可食】古度树【不花而实实从木皮中出如缀珠然黄时即食时久化为飞蚁左思呉都赋松梓古度平仲君迁刘逺注古度树也不华而实子皆从皮中出大如安石榴正赤初时可煮食广州有之昔顾徽广州记熙安县有古度树俗人无子于祠炙其乳则生男以金帛报之】木绵树【实如酒杯】诃罗勒　穰木树【皮中有屑如米可作饼食】由梧竹【长三四丈围三尺可作梁柱】如何【九百年一实形如枣长五尺】象牙簟【抽牙丝织者】辟珠【大者如指常附胎于椰子兵榔诸果上谓之圣铁】他纶木【寰宇记堪为衣裳及褥】蚁子盐醢【交州溪洞酋长多收蚁卵盐为酱非官客亲族不得食周礼醢人餽食之豆有蚔蚁子疑即此】庵罗果【俗名香盖乃果中极品或谓种出西域实似北梨四五间熟即多食食无害】波罗蜜【大如冬皮有软刺五六月熟味最香甜核可煮食能饱人奉化府嘉林州出者尤佳】乌木【坚致可为器】苏木【一名多邦】















　　钦定大清一统志巻四百二十二
　　钦定四库全书
　　钦定大清一统志巻四百二十三
　　琉球【在福建泉州府青海岛中接漳泉兴福四州界其贡道由福建以达于　京师】
　　建置沿革古史不载汉魏以来不通中国相传在海岛之中当建安郡东水行五日而至在外国为最小而险其国有大琉球小琉球隋大业中令羽骑尉朱寛访求异俗始至其国言语不通掠一人以返后遣武贲郎将陈棱率兵至其都掠男女五千人还唐宋时未尝朝贡【乐史太平寰宇记隋炀帝大业初海帅何蛮等云每春秋之时天清风静东望依稀似有烟雾之气亦不知有几千里三年帝命羽骑尉朱寛入海访求异俗遂以何蛮俱往因到琉球国言语不相通因掠一人并取其布甲而还帝复遣武贲郎将陈棱朝请大夫张镇州率兵自义安浮海击之至琉球初棱将南方诸国人从军有昆仑颇觧其语遣人慰谕之琉球不从拒逆官军棱击走之进至其都频战皆败焚其宫室掳其男女数千人而还自是而絶】元世祖至元二十八年沿海副万户杨祥使往招谕不从成宗元贞三年福建省平章政事髙兴遣都镇府张浩等赴琉球国擒生口而还【元史作瑠求又曰髙兴言今立省泉州距瑠求为近可伺其消息□宜招宜伐不必他调兵力九月髙兴遣都镇抚张浩福州新军万户张进赴瑠求国共擒生口一百三十余人】　其国王初姓欢斯氏名渇刺兠至元末国分为三有三王曰中山曰山南曰山北皆以尚为姓明洪武初中山王遣子侄及其陪臣子弟皆来请肄业国学帝优赉之并赐闽人三十六姓善操舟者令徃来朝贡自是三王封皆请于朝未几山南山北为中山所共并终明之世修贡不絶
　　本朝顺治六年琉球国遣使奉表纳欵十一年其国王世子尚质遣使进贡方物
　　诏册封尚质为中山王赐镀金银印令二年一贡着为定例康熈二十年中山王世子尚贞奏请袭封二十一年遣官
　　册封琉球国王并
　　御书中山世土四字封之五十七年琉球国王世曽孙尚敬奏称自四十八年中山王尚贞薨逝世子尚纯敬奏称自四十八年中山王尚贞薨逝世子尚纯早逝世孙尚益权署国事未及请封亦薨今遣耳目官正议大夫等奉表恭进方物并请封袭奉
　　防琉球国世守臣节忠荩可嘉准该国王世曽孙尚敬所请敇赐承袭琉球国中山王雍正元年琉球国王尚敬遣王舅翁国柱及曽信入贡复遣官生郑秉哲等入监二年召见王舅翁国柱于
　　乾清宫
　　御书辑瑞球阳四字赐之乾隆元年二年三年琉球国
　　王俱遣使入贡四年
　　皇上以王遣使庆贺忠荩可嘉降勅奨谕并
</div>
    <div class="pagination">
<a href="大清一统志_page197.html">上一页</a><span>...</span><a href="大清一统志_page193.html">193</a><a href="大清一统志_page194.html">194</a><a href="大清一统志_page195.html">195</a><a href="大清一统志_page196.html">196</a><a href="大清一统志_page197.html">197</a><span class="current-page">198</span><a href="大清一统志_page199.html">199</a><a href="大清一统志_page200.html">200</a><a href="大清一统志_page201.html">201</a><a href="大清一统志_page202.html">202</a><a href="大清一统志_page199.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
