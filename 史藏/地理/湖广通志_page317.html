<!DOCTYPE html>
<html>
<head>
    <meta charset="UTF-8">
    <title>湖广通志 - 第 317 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 317 页/共 373 页</h1>
    <div class="content">　　绥宁县
　　旧徽州在县北宋史地理志武冈军临冈县元丰四年以溪峒徽州为县邵州又西南诸蛮传诚徽州唐溪峒州宋初杨氏居之舆地纪胜今溪峒犹收得古徽州印及虎符
　　莲荷坛在县西南莲荷山上
　　风亭在县东五十里蓝溪之中其地崇峦叠岭涧水萦纡往来者多倚岩防树止宿经宵有风雷虎狼之恐明成化中知县毛伦建亭
　　皇华舘在县东宋叶窝倅州建今遗址尚存
　　仙人石距县百里上有巨人迹






　　湖广通志巻七十九
　　钦定四库全书
　　湖广通志巻八十
　　古迹志【寺观】
　　长沙府
　　长沙县
　　泐潭寺在城北新开门内
　　铁佛寺在湘春门外唐法华禅师建寺有三铁佛因名
　　开福寺在湘春门外五代马殷建保宁禅师飞锡处书堂寺在县北唐欧阳询父子读书于此因名云山寺在县北
　　智度寺在县北五十里
　　善化县
　　太乙寺在县西南即古上清宫旧寺在徳润门内唐太乙真君炼丹于此时与僧孤月阐性命之理元至元二十五年改迁今地有泉名太乙池池有金龙长七寸许尝隠不现盛夏偶出置磁盘浴之头角鳞爪毕见
　　岳麓寺在岳麓山晋太始四年法崇禅师创建南北朝至唐并称名刹宋元祐间智海禅师复大兴法席唐李邕碑今存
　　道林寺方舆胜览在岳麓山下距善化县八里寺有四絶堂保大中马氏建岳麓志自碧虚盘纡而下衍为平拓之区者道林也林蔚茂而谷幽清得碧虚之气大江在其襟袖虽桡枻乱流风涛飞雪而深静自如可以体道杜少陵花鸟友于之句非身其妙不知唐马燧作清修精舍名曰道林唐杜甫岳麓道林二寺诗玉泉之南麓山殊道林林壑争盘纡
　　寿星观初在驿步门内后移建通货门内旁有南极殿供奉寿星
　　湘潭县
　　懴心寺在城外西北郊明李腾芳建
　　唐兴寺在县南唐褚遂良贬潭州登陶公山过石塔寺瞻念长安因改名唐兴
　　广林寺在十四都
　　湘隂县
　　双林寺一名南泉寺在县南明王槐记畧邑有寺曰双林世传宋绍兴间有浮屠惠光始排蓬藋创是寺成化丙戌邑僧徳涌又治其故而侈之寺去邑南五里当湘邑之胜其云幻山诡极幽遐竒絶之观南阳寺在南阳渡旧为楚屈平祠
　　白鹤观在县东六十里宋叶时记畧湘隂白鹤山在长沙之下洞庭之上峻拔二十里周匝二百余里陶澹真人之故庐在焉
　　湘乡县
　　慈云寺在儒学左唐大厯间禅僧思大建明洪武巳酉僧惠心重修
　　鳯凰寺在东台山唐景云二年岳麓僧逈登山见恒氏二仙女洗药于井遂手植紫檀香树因建寺焉明永乐庚寅僧以传重修
　　麻鞋寺在二十二都寺前池中有巨石上有仙人鞋履迹及二桃防
　　显真观在县治西唐开元五年建
　　醴陵县
　　小沩山寺在县东二十五里唐大缘禅师建
　　明兰寺在县东七十里唐九峯禅师建
　　靖兴寺在县西世传唐李靖驻兵于此明永乐间重修王守仁靖兴寺诗僧居却在云深处别作人间境界看
　　泗州寺在县西南
　　金华观在县东唐建
　　攸县
　　证果寺在城内三登坊梁天监二年梼树禅师建保宁寺在东江乡唐元和二年勇禅师建长髭旷禅师继阐宗防明洪武三十年僧无瑕重修
　　洞灵观在三登坊下唐开寳间道士尹大初建益阳县
　　白鹿寺在县南唐元和间僧广慧建司马头陀所地
　　延祥寺在县西百里唐元和间定州僧圆和建有龙化为白须翁听讲临去畱献佛牙宋赐额曰龙牙寺迎真观在县治西
　　浏阳县
　　黄昙寺一名投老庵在黄昙洞内四望皆山独其中寛衍百丈临济三十二世主法禅师晓庵昱行脚至浏遂筑于此题曰投老庵
　　道吾寺在二十四都道吾山唐修一禅师建师初覔道塲行至半山路塞忽雷震巨石石裂始得路至石湫上见白衣老人危坐参师曰吾此山龙神黎姓吴人也守是山待师四十余年矣遂立道塲于此号曰道吾
　　升僊观在县东孙隠山下孙思邈炼丹处
　　宁乡县
　　香山寺在县治西宋淳祐间建
　　密印寺在大沩山之隂
　　同庆寺在大沩山麓传灯录沩山禅师大中初观察使裴休请师复至所居连帅李景让奏额曰同庆寺禅防特盛缁侣辐辏师敷扬宗教凡四十余年白鸡观在县西玉几山之阳元至正中有白鸡飞止其地因名
　　安化县
　　报恩寺在治西宋时僧恺禅建
　　启宁寺在县东南宋熈宁间上下梅山各建佛寺以熈宁字分名新化建承熈寺安化建启宁寺
　　广化寺在芙蓉山
　　茶陵州
　　定林寺在州城南对河宋文郁禅师建明张治定林寺诗下马秋山寺云林第几重
　　旌忠寺在州西明张治碑记畧青云庵去城西郭里许宋旌忠祠故址也南渡防曹成比众万人武穆讨焉成走茶陵武穆追至之成遂就俘从战阵而殁者以其骨函之西郊殡焉奏建祠祀之额曰旌忠治癸未王参戎君锡奉武穆主祀焉
　　云阳寺在州西十里云阳山下唐咸通元年建明洪武中重修
　　大善寺在州北宋淳祐间建
　　崇宁寺在州西南梁天监二年建明洪武元年重修青霞观在州城南萧梁时州有饶道亨僊去即其宅为洞真观宋初主观事胡元雅亦有道术香火日盛其季年改赐曰青霞元虞集有记
　　长生观在州西即尹氏明经书院
　　衡州府
　　衡阳县
　　鴈峯寺在城南里许旧名乘云寺唐天寳元年建称活佛道塲以无量寿佛所驻锡也寺前有望岳亭亭东有楼曰望鴈东俯湘流可供唫聎
　　花药寺在城西南旧名报恩寺宋寳祐年建相传晋黄葛二公炼药处蔡汝楠诗药径盘回初入寺禅房行遍又看山
　　太平兴国寺在城南六朝时梁海尊者栖止其地遂为道塲相传寺后为厐居士宅宅左有灵照井唐武宗大中四年始刱能仁寺后改为太平寺元皇庆七年五月五日雷电交作空中如有人声及霁见画圆光于佛像后题曰天神显现圆光像太嵗庚申五月书亦大竒事也宋黄庭坚太平寺慈氏阁诗青玻瓈盆挿千岑湘江水清无古今何处拭目穷表里太平飞阁暂登临
　　西湖寺在城西宋宣和已亥年建绍熙五年勅赐西湖禅寺
　　西禅寺在安西门外杏花山宋仁宗时建释大慧杲常驻锡于此
　　古塔寺在城内雍和坊梁天监初梁海尊者建有浮图七级
　　开福寺在城东江岸为宋丞相赵汝愚祠明初改为寺
　　湘东寺在县东二十里零湖明万厯中建释憨山徳清卓锡于此
　　伊山寺在县政义乡晋桓伊读书于此
　　国清寺在政义都刘宋思大禅师道塲唐一行师尝习定于此明建文时修
　　川口寺在衡阳二都寺右有石洞濶数尺深里许居人莫敢入洞口有泉苍碧澄溉田百余顷有蛟出入其中
　　花光寺在衡阳太平都昔悟禅师尝养白鸡每诵经则登膝而听后鸡死埋于寺侧未几生白莲花花谢泉涌因号白鸡泉后有僧花光居寺善畵梅说郛花光本蜀僧尝冩梅作暗香踈影溪雪春风四图山谷观之曰如嫩寒晓春行孤山水边篱落间但欠香耳靖康间师徙江南柯亭与陈简斋并舍而居简斋诗有移船来近花光住冩得南枝与北枝之句
　　灵寳观在衡阳儒学右宋祥符九年建
　　龙泉观在衡阳新城二都相传有龙潜于井中至今盛暑其地不燠
　　寻真观在城内蓬莱山道士赵素庵于宋淳祐二年游衡筑观于此
　　衡山县
　　上封寺在祝融峯上旧为光天观有司天霍王庙宋张栻登上封寺诗我寻西园路径上上封寺竹舆不畱行及此秋容霁
　　衡岳寺在紫云峯下明正綂初建
　　云封寺在云密峯下旧名功徳寺宋赵葵建有石灶石甑存焉
　　中峯寺在兴乐乡
　　清凉寺在县治北
　　方广寺在莲花峯下梁天建中建宋朱张二子尝游于此
　　福严寺在掷鉢峯旧名般若寺亦曰般若台有唐太宗御书梵经五十巻今无存
　　横龙寺在紫葢乡唐贞元初僧如满赐号佛光大师由洛阳至衡开山建此寺
　　丹霞寺在南天门外
　　南岳观在华葢峯下晋太康八年建梁天建二年修黄庭观在集贤峯下为魏元君修道处
　　铨徳观在紫霄峯顶
　　九真观在岳庙东十里一云即寿宁观梁元帝南岳衡山九真馆碑箫鼓腾空烟霞相接星辰夺采灯烛非明风牖云梁千门万户楼施九柱巳同濑乡之地山带五城复元洲之所玉版之经犹蕴金丹之处存焉上月台而遗爱登景云而忘老欣欣然不知所以而然日晖石瓦东眺灵寿之峯月防玉牀西瞻华葢之岭竹黄金既葳防而防露木似红莲且纷披而拂日杯传九醖隠沦之车晨至堂开四扇楹之钟夜响
　　太平观在岳庙西二十五里瀑布山下齐褚伯玉隠居处齐髙祖勅建此观居之
</div>
    <div class="pagination">
<a href="湖广通志_page316.html">上一页</a><span>...</span><a href="湖广通志_page312.html">312</a><a href="湖广通志_page313.html">313</a><a href="湖广通志_page314.html">314</a><a href="湖广通志_page315.html">315</a><a href="湖广通志_page316.html">316</a><span class="current-page">317</span><a href="湖广通志_page318.html">318</a><a href="湖广通志_page319.html">319</a><a href="湖广通志_page320.html">320</a><a href="湖广通志_page321.html">321</a><a href="湖广通志_page322.html">322</a><span>...</span><a href="湖广通志_page318.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
