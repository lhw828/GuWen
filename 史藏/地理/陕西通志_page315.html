<!DOCTYPE html>
<html>
<head>
    <meta charset="UTF-8">
    <title>陕西通志 - 第 315 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 315 页/共 490 页</h1>
    <div class="content">　　周钦山西长治人监生嘉靖中咸阳知县严而不烦莅咸五年均田丈地甚公民永赖之【贾志】
　　李裔芳字崇徳山西阳城人举人为临潼令天性明达事无留滞一切官廨祠宇多所修葺擢知眉州去任士民思之言政事之善者必曰李南峰【南峰裔芳别号　临潼志】
　　许汝登四川合县人举人嘉靖间临潼知县精明简约政先徳化百姓爱之徃时粮多逋负登设法催征不事鞭朴民争先输纳【贾志】
　　范冈北直邯郸人歳贡嘉靖间临潼知县为政寛猛相济遇歳大祲赈救饥馁招抚流移全活甚众【贾志】
　　李翰字宪夫山西汾州人举人嘉靖间高陵知县存心平易遇事链达关中地震人民死者过半盗贼蜂起翰立法甚严间惩渠魁警众盗息民安【贾志】
　　马呈图四川内江人知鄠县谙于治体调停均节动中机宜申免灞河役夫节省里中冗费民沐其泽陞御史【鄠县志】
　　韩瓒山西绛州人由教谕陞蓝田令勤政爱民清操自励人有以利凂者辄耳颊俱赤凡所行惟恐不便于民祀名宦【贾志】
　　梁一道山西稷山人举人蓝田知县孝以事亲慈以字民尝听民讼置刑间有子愿以身代者遂免之更奬励焉百姓感之皆知行孝且毁淫词崇正谊闻善读书者辄躬诣其所以行嘉赏一时学校大兴当道屡有荐剡后以疾卒民立祠于南关尸祝之【蓝田县志】
　　张洗山东邹县人监生蓝田知县廉介自持虽一蔬不私取于民防审编差徭昼夜计算调停甚均即老胥猾吏莫能售其奸解绶之日琴剑而归【蓝田县志】
　　吕好古山西平定州人嘉靖间以孝廉任蓝田令守如冰蘖悉民利病听讼不事刑威得情则哀矜不已至于惩强抑暴复不少恕去之日百姓肖像尸祝焉【贾志】
　　李春芳字元实山西沁水人由进士任盩厔令资性明爽能发奸摘伏值荒歳劝富人贷贫民种且为之营度计长久行取兵科给事中【盩厔县志】
　　何起鸣字应岐四川内江人由进士为盩厔令作集贤书院录士之才者教之丰其廪饩又发奸摘伏若神境有偷盗株连数十人起鸣尽释之独杖杀盗者余听自新计畆均粮役无轻重歴三年民安盗息【盩厔县志】
　　李希雒字宗程太原人进士倜傥有大畧初令昌黎嘉靖中关中地大震独渭尤烈遂移希雒知渭南至则吊僵仆恤孤茕省刑罚蠲逋负已而葺筑城舍经始有方民不知劳又以田赋太重上记诸司力捐汉中暂借轻折钜万寻拜吏科给事中【渭南县志】
　　梁沂字企南临颍人举人嘉靖间渭南知县有俊逸才政尚平易处事严整好贤下士暇即置酒吟诗若不知有簿书者吏畏民懐然性刚直是非曲直丝毫无所屈挠于是贵介枘凿终以流言罢【贾志】
　　高义叶县人举人嘉靖中为富平令外柔顺内刚明尊礼师儒抚恤疮痍有良吏风【富平县志】
　　刘煦霍州人举人嘉靖间任富平令政尚慈惠听讼得情催科不扰而人亦不敢欺洪水里积年逋赋至是始及额焉【贾志】
　　崔举唐山人举人嘉靖中知富平古朴有道措置一出至诚均田覈地革里甲日支然耻为脂韦卒中萋斐去君子伤之【贾志】
　　武镇华字维山西石州人举人嘉靖中任醴泉令治行有三善易马站断径路通直辖皆不世之利官民至今赖之【醴泉县志】
　　韩弼字良佑蒲城人歳贡嘉靖间任安塞令爱民如子亲课农桑治坛壝修文庙以邑城逼边土基难久遂鸠工改筑砌石十三层垜口砖甃俨然金汤祀名宦【安塞县志】
　　唐理河间人举人知保安遇荒歳民有饥饿逃移者煮粥以救又延医治瘟疫全活甚众有死无棺者捐俸给之建时雨书院民不知学立社以教之卒于官百姓号泣如失慈母【贾志】
　　张伦泽州人知宜川歴任未半载直指荐调蒲城民赴京奏保复留宜川愈加清慎劝课农桑兴利除害政绩卓异为当时最【贾志】
　　张旭阳清源人嘉靖中任延长令恺悌及人忠诚任事延长旧土城歳久倾圮时北边猖獗巡道方逺宜檄令修城旭阳率民修筑易土以石是秋果入冦他方被残延独宴然邑人立碑颂徳【延长县志】
　　王命字将之安邑人嘉靖中知郿县纯厚耿介视民如子捐俸赈饥全活甚众祀名宦【鳯翔府志】
　　周鳯仁寿人嘉靖中以监生知郿县才干自喜不畏彊御时有豪暴为闾里患鳯设方锄治一时警若迅雷大计以罢软论鳯闻之笑曰我岂罢软者其司衡者之瞆且聋乎【贾志】
　　杨守正良乡人监生嘉靖中知城固廉介自矢新学校劝农桑雨旸应祈歳时丰稔【贾志】
　　范时修成都人举人嘉靖中知城固清廉爱民力勤堰务造祭噐于学宫建农亭于郊野【汉中府志】
　　郭嘉文四川大足人嘉靖中乡荐授盩厔教谕以身饬教迁白河知县以徳化民未几告休民泣不忍别【四川志】
　　杨国卿河南考城人知石泉平易近民郡例送茶道路艰阻国卿酌从洋县水路运送民力以纾【贾志】
　　姚润通州人举人知雒南虚心勤政约己惠民凡上有所索皆不与曰吾不忍困民以媚人【贾志】
　　杨应儒山东歴城人举人知雒南单车莅任清操卓然禁止强悍慈惠穷檐又捐俸葺学课士人咸感之【贾志】
　　郜相字立之山西泽州人举人嘉靖间朝邑知县防谨自持政平讼理役均盗息特建忠臣高翔刘烈女祠号知大体【贾志】
　　任希祖字元孝四川苍溪人进士嘉靖中知朝邑慈祥恺悌荡涤烦苛建白塜镇堡城至今为利【贾志】
　　郭三仁字商贤山西蒲州人举人嘉靖时知朝邑朝蒲壤接三仁渡河而西誓不受私谒有道士以县田投献蒲藩者藩宗利之三仁委曲斡旋竟以田还民陞葭州知州【同州志】
　　王纳防山东淄川人选贡任郃阳知县为人果毅事无巨细区画可垂久逺上官有横索者正色以拒遂隂中之去郃邑士民谈辄泣下【贾志】
　　徐效贤字宗义四川江津人举人嘉靖中知澄城勤恤民隠访求利病简催科息鬭讼兴学校修武备有古循吏风时人有今郑宛如古郑后徐又似前徐之谣歴任四年卒于官祀名宦【澄城县志】
　　郑光溥字伯公山东益都人进士嘉靖时以御史左迁澄城令文章政事皆可师法视篆未二年新县治兴学校具有成绩擢知华州士民泣送如失慈母【澄城县志】
　　姒鼎字伯谦山西蒲州人举人嘉靖间韩城知县时吏胥多不检鼎至则约束如湿薪两造听谳人不敢索一钱吏终歳食数斗粟抱文案趋承而已里甲饲马外无别供上官遣胥役至韩则日给三饭饭之外不得窃逞役人转相告后遂絶迹于韩韩人以姒青天呼之【贾志】
　　何祥字子修四川内江人举人华隂知县地狭而壤冲公车络绎歳无虚日小民疲于供亿里胥滋弊祥洞察民瘼裁抑浮冗剔蠧裕民乙卯关中地震华山诸峪水北猪沃野祥冐暑疏渠筑堰逾年工竣民大赖之学宫倾圮捐俸增构民不知费士获肄业华州南为商洛子午道华阳川抵秦岭中二十里属华隂地使节经过供帐烦费檄请两台俾华州洛南分任竟获免役陞襄阳府同知【贾志】
　　杨仲琼字子石洪洞人进士任蒲城令存心诚慤设法完逋负丝毫不染至营学缮城不事笞棰而士民乐其成歴三载陞户部员外【贾志】
　　彭好古夏邑人举人嘉靖四十五年知同官县省事爱民清操絶俗不以家累自随后卒于官囊无余金邑人共治棺办殓立祠祀之【旧志】
　　亢庆鸿山西崞县人贡士嘉靖中知同官建奎光楼修济阳永宁诸寨为县防守计甚宻莅政日久得民甚深【贾志】
　　石叙山西浑源州人歳贡嘉靖间任白水令长厚端方布政和顺歳大饥民多流散叙集父老开诚抚绥民皆感泣复聚为之请赈多所全活【贾志】
　　刘相字元夫河南河内人知武功适均丈地粮相下令首田无敢隠者总括每畆仅得粮二升半邑人感之陞知绥徳州【武功县志】
　　杨永锡山东安东卫人举人嘉靖中三水知县倜傥不羣邑人巨奸大猾重置之法歳余豪右帖服畏如神明【贾志】
　　刘仪字来鳯湖广安陆人举人嘉靖间任三水令处官清约为政安静恩及黎庶威服豪强庙学公署多所建修继杨豫之后一人而已【三水县志】
　　侯臣字世勲山西解州人监生嘉靖间三水知县莅政公勤修举废坠创修石门巡检司并预备仓厫二所调知中部为政务顺民心旧诸税并征臣循次催征不刑一人而税集善恶各有籍记择其尤者榜于门民风丕变以忧去民垂泣攀留至今思之【贾志　按解州志无两侯臣贾志误列二传故合之】
　　郭儒山西祁县人举人嘉靖间淳化知县节省里甲调停徭役修文庙学舍及城堡墩台不伤民财躬自俭约布衣蔬食去之日行李萧然祀名宦【淳化县志】
　　王一贤四川南部人由举人任洛川令催科酌定三限人服其信建二城楼规制宏达朔朢进诸生立程讲学日夕不倦士林咸颂徳化【洛川县志】
　　石孟曜北直宁晋人嘉靖中知中部属年饥后多方抚恤教民崇朴质尚礼让矜宥疑狱保全善类【贾志】
　　张仁覆字子旻邢台人举人任米脂令政治为诸邑最监互市者四总理货物出入稽察严明随机应变处分得体绩奏特防厚赏时期大用未几卒时人惜之【贾志】
　　阮孝湖广麻城人嘉靖中授清涧令甫下车念凋瘵遗民弗克供课加意爱养民感之争先输纳更招抚流移生聚日众官舍仓庾皆为修葺【贾志】
　　岳玉息县人嘉靖中清涧知县初清涧绥徳文移徃来北至州南至府置邮烦苦且稽延时日玉建议改府报可上下便之【旧志】
　　崔士伟山东武安人举人隆庆二年知三水谦冲自牧下车初即以利病访诸绅士得其可者施行之尝以均地粮为己任事将竣以艰去【三水县志】
　　薛纶字汝为天津衞人隆庆戊辰进士长安知县以邑冲民贫为请于上裒邻邑之简僻而力有余者济之民得稍苏防均田纶躬歴丘畆相田高下亲自注记吏莫能上下其手邑称平焉又念狡民匿投势豪夤缘为利乃执投献者数辈罪之无敢复踵故习张良弼等十一人诬陷大辟十余年纶察其寃悉为伸理征兵部主事官至陜西按察司副使【贾志】
　　聂武字仁卿当阳人隆庆丁卯领乡荐除陜西富平县莅政精严发摘如神有僧匿民妇歴年无问者武廉得状置之法立焚其寺一邑称神君焉【湖广志】
　　李梓绵州人举人隆庆六年知南郑县旧因山冦啸聚当道者暂移金宁城洋褒沔之差于南郑冦久平而差不返民甚苦之梓至即酌重役均徭赋民始解倒悬而释重负立有安民碑【贾志】
　　师祥字履卿安邑人进士隆庆中渭南知县文雅英慧防然不滓临民如保赤子会水旱为灾毕力请蠲民获实惠督抚与茶使者争奏茶马事宜不恊直指奉简命檄祥勘验祥平心体察国法民情两得其便三年征为御史【渭南县志】
　　徐旭富顺人贡士隆庆时知雒南好士恤民时白花岭矿徒猖獗躬讨之为贼所围百姓俱弃家奔救其得民心如此【雒南县志】
　　史灿字鹤汀开州人举人隆庆末知富平沈毅有逺畧爱善良以徳制强横以法百姓畏而戴之县有总里日醵金尹措用灿悉除去民甚徳之【贾志】
　　傅好礼北直固安人万厯初以进士任泾阳令爱民礼士有古循吏风更葺官署学宫一时改观延邑人魏恭襄作县志陞工部主事民立祠祀之又萧汝芳字丰源辽东铁岭衞人万厯间以进士任泾阳令刚直有风裁又甯之翰字林阁山西闻喜人万厯间以进士任泾阳令精察勤敏兼有子惠声皆与好礼同祠焉【泾阳县志】
　　杨守川号濬源绛州人举人万厯初富平知县动履谨饬不妄交与县北山产石诸郡县采者令民代运歳费数千金守川申白均民力为苏【贾志】
　　刘兑字景泽新安人举人万厯初知富平倡修邑志广开渠道至今水利永赖【贾志】
　　姚继先字子敬成都人万厯初以西乡谕迁知郿县随俗为治善收人心告谕百姓若家人父子尝夜出微行察民所为诘旦则诵读者继膏纺絍者给絮为非者各以轻重受法民出不意踊跃劝戒在任三年调灵台【贾志】
　　霍文玉武冈人万厯初以明经授清涧令罢不急之务节无益之费与民休息有关政体民生者悉为举行一切废弛皆加修葺崇台门辟道路酌山城扼要处可以避冦者徙民居之且清操有素始终一节【贾志】
　　陈惟芝河南孟津人万厯庚辰进士知洛川户口寥寥惟芝辟蒿莱集流氓均田寛赋裕常平立义学养教渐兴防回冦雒邑严饬武备躬率乡勇御诸境上缉擒十八人回悔罪求解乃释去后又蹂躏旁邑雒卒无患擢御史【贾志】
　　王光祖字孝标南阳人举人万厯十七年授安定令建敬学书院着训士编修县志留心民瘼大有功于安定祀名宦【安定县志】
　　李字县人举人万厯十八年知汉隂持身廉洁嚬笑不茍申罢站役改折站银凡可为民请命者极力行之有去思碑【贾志】
　　刘□字柘山莒州人知鄠县万厯乙巳冬至任是歳鄠自四月至七月不雨长吏遍走祷雨万众嗷嗷□至承施粥之檄自输粟五百为之倡于是义民王辅世等输粟一千二百有竒民得全活先是回回倡乱盩厔之白龙沟鄠之厐家村声势相应窟穴其中前令捕沙仓等十一人寘于法而探囊穿窬之辈尚多□为连环保甲法申严保伍每保壮丁二十人教师一人每月三日教习余日归农复举社学教民间子弟又以社仓一事原额五千六百有竒内谷麦兼备贮谷犹易贮麦为难循行区画常废寝食刋为条例不期年犁然修举又以鄠田沮洳额浮咸阳者一之四浮咸长者一之二欲亟正之而未及莅任五载擢监察御史【贾志】
　　沈琦字仲玉吴江人万歴二十三年乙未进士补高陵令逾月移三原时县民黠猾难治或劝以宜震慑琦曰三尺固甚具也奈何以民命立吾名视事惟教喻风晓以徳意煦濡之境内无事【三原县志】
　　张应征字元聘万厯乙未进士授三原令时县结郭西黠民为奸应征至罪其首恶党即解散未浃旬才望大着寮寀见惮性俭朴治事三载案无累牍农有余积以课最迁南比部去【三原县志】
　　王正志字淑明河南祥符人万厯二十六年戊戌进士授富平令防矿税役兴中使乗传四出为虐闗中中使梁永残暴尤甚富平亡赖子弟及富民怨家多附永煽吓富民强夺财产榜笞剌发屋椎埋百姓至不能保朝夕正志捕部民从永为奸者收治之奸民亦隂持县事以求中永怒正志乃具疏列永贪虐状永亦诬奏正志阻挠矿税有防逮械至京系北寺狱三年卒【祥符县志】
　　戴章甫号以吾铜梁人举人万厯二十七年任韩城令链达明敏不多科赎凡所营建皆可久其催征不扰尤为邑人所徳【贾志】
　　李芳春字元馨山东昌乐人万歴庚子举于乡歴郃阳令以廉惠着声相国韩城薛国观过其地供应甚简畧薛异之及见乃惊曰古貌古心欲擢之防丁外艰遂寝【昌乐县志】
　　杨鹤字修龄武陵人万厯甲辰进士知雒南才猷磊落下车除强暴陈矿病严诡粮善政大行雒人有畏垒之祝歴官总督【贾志】鹤初任雒南令以矿金抗中使除土豪首忤魏珰劾梁永以私陷咸宁令满朝荐之奸【湖广通志】
　　宋时隆咸阳知县万厯三十四年税监梁永檄时隆取羢氊千五百时隆不予遂诬时隆刦税逮下狱阁臣揭沮不报【纪事本末】
　　王邦才万厯三十五年蓝田知县发奸剔蠧与税监梁永相左为永诬逮【纪事本末】
　　满朝荐字汝扬湖广麻阳人万厯中进士授咸宁令下车首询利病扶弱抑强均赋役裁羡余勾摄不扰讼牒纷沓一讯立决有从税使梁永附益者次第擒捕下之狱羣恶弗便以阻挠诬奏调广西布政司都事束装出关两台交章留之诏复职朝荐益厉志除奸是时多有大盗投永为爪牙朝荐捕治甚急盗欲假进贡潜出关朝荐遣人追捕之永使杀盗以灭口诬奏朝荐刦贡杀人上怒命逮赴对诏至士民哭声遍巷市欲剚刃永腹朝荐百方省谕始解临行送者万人有裹粮防送至都门者既返乃相与建生祠祀于东门外长亭之左后歴官太仆寺卿【咸宁县志】万厯三十五年税监梁永诬奏朝荐承御史意伏兵渭南刦贡上怒命逮朝荐廷臣论救不听时缇骑至灞上宗室士民毋虑数万人围永署朝荐间道始就槛车【纪事本末】
　　许兴学山东人举人知咸阳平易近民听讼不以言折必得其情乃止人视之如慈母尊师焉【贾志】
　　王家瑞广平人进士知咸阳恺悌爱民端方持己力阻开矿之害不畏权焰咸民感恩立祀【贾志】
　　马民牧号心棠直南和人举人万厯中知临潼政善拊循御百姓如家人父子有情必尽时采金内使首事临潼声势赫奕牧与抗礼不少折一切开采事宜调剂悉当百姓恃以不扰后以捕禁逃军致激讼于上士民数千控白其寃上官主先入竟论谪去【贾志】杨四教河南磁州人监生万厯中为临潼丞倜傥豁达临政井然歴署诸邑皆有政声刘化国南皮人监生万厯中为临潼主簿不苛不扰与邑令马民牧丞杨四教共事称一时之良去之日士民遮道饯送不絶【临潼县志】
　　刘宪字伯正山东益都人举人万厯间令高陵念县冲疲申请当道掣囘本县恊济咸阳渭水驿马驴牛站四十头匹民少苏焉乡民桑泽民等为防审编驿传碑邑人知府刘自化有记【贾志】
　　袁化中字熙宇山东武定人万厯间以进士任泾阳令恺悌乐易接士民若家人父子古召杜之流也百姓祠祀之【泾阳县志】
　　何朝宗湖广道州人进士万厯间授三原令疏濬三里渠斩木导水劳于民事有循吏风【三原县志】
　　穆甯中字允执进士授三原令甫下车廉知民瘼戚不自安日劝民力农桑尚节俭严学校絶请谒餽送供应之规民咸诵之【三原县志】
　　凃有祐字受伯铜梁人进士任三原令清慎勤敏政事之暇宏览博物登山临水不废赓吟听讼迎刃而解凡所剖断两造咸服至严城守除冦盗修学宫善政不可尽述【贾志】
　　杨之璋字锡之河内人进士万厯间授三原令时歳比不登璋缓征平价民赖以苏【三原县志】之璋詧寃苦抑豪彊清介自持威惠大着比入觐过里贷于族以行【懐庆府志】
　　李栖凤字翀寰山西临晋人进士万厯间任三原令不弛不激按骩法者数人重置之罪奸宂股栗民爱士附五年以荐陞去【三原县志】
　　程训河南郏县人由进士为盩厔令廉平不苛以爱养为心两造庭质多谕令和息各心服去性公正人不得干以私课试生徒终日黙坐士有离席语者辄面斥之吏多予告月以一人更直案牍邑吏民贤不肖及奸邪罪名市集物价俱有籍犯者披籍收取无不凛慑比卒老防悲哀归衬之日号泣拥途至为罢市【盩厔县志】
　　梁克从号壶岭河南鄢陵人进士万厯间知盩厔县寛严相济持政有方士民咸颂其徳【贾志】克顺字篆一即前令克从兄举人知盩厔为政振刷有风望牍无停滞剖决如流每至夜分不倦修废举坠焕然改观擢御史顺治初邑人举祀名宦【盩厔县志】
　　和震字起甫祥符人进士万厯中知渭南明爽无机械为政务在厘奸剔蠧折狱不厌周详得情后已退公庭如止水征给事中【渭南县志】
　　崔邦亮字徳严东明人进士万厯间知渭南豁逹明敏见事风生人莫敢欺至礼贤好士如恐弗及任六年征御史歴顺天府丞【渭南县志】
　　徐斗牛字光墟许州人进士万厯间知渭南赋性浑朴治行端方民不扰而事理会监税内官鱼肉细民斗牛不忍毅然以身捍之珰为所阻不遂辄窘辱之竟以愤卒【贾志】
　　杨所修字脩白商城人进士万厯中知渭南县精明亢爽听讼如神脩六司置器皿剏文昌阁增修万里桥植路傍树行人赖之旌善惩恶兴文敦教居六年歴陞都御史【贾志】
　　周维翰北直阜城人进士知宜川廉洁奉公奏记上官革恊济甘泉之累民防其惠【贾志】
　　赵永禄北直献县人为延长令实政感孚时有虎白昼噬人道无行客永禄祭祝逺徙他所延境赖以无患又值歳旱露体祈祷甘霖立沛【延长县志】
　　陈国柱山西猗氏人举人为延长令甫下车即抑强暴惩贪墨豪猾敛迹振肃纪纲惟务实政学宫仓厫城堞皆为经营修葺延人感之立碑颂徳【延长县志】
　　李棨号景蒲平定州人举人万厯中知凤翔县有惠政兴学校建南门邑人有掘地得金者或讦之棨曰彼自得金何与尔事何与我事居官数载人称其廉陞南京兵部主事【贾志】
　　王敬字苍坪鹿邑人鳯翔县知县与知府沈自彰同心任事创条鞭兴水利开小南门以通风气人文益盛敬有心计能任人时鳯民以户口征盐课敬曰民非商奈何输课于是贷公帑委役贸盐官代民课立法详宻除母钱归帑外余子钱为地方兴作阖邑赖之及敬陞任去盐本折而课仍累民矣【鳯翔府志】
　　朱圻河南固始人举人万厯中自汧阳令调鳯翔明敏善断精察过人凡所见姓名状貌黙识不忘有因事逃匿者忽于门外共语圻于堂上辄辨其音曰此即某也执之果然人以为神【贾志】
　　徐三畏字子敬北直任邱人进士万厯中扶风知县仪宇甚伟意防深逺人莫敢窥境内传舍供帐办具得宜过客尽悦接遇士大夫情谊蔼然自处甚简尤重更张奉诏均田恐滋蠧扰乃为之报罢及歳大祲郡下荒政条例曰救荒无竒予之可为者省事止讼与停征尔与民休息歳不为灾擢工部给事中【贾志】
</div>
    <div class="pagination">
<a href="陕西通志_page314.html">上一页</a><span>...</span><a href="陕西通志_page310.html">310</a><a href="陕西通志_page311.html">311</a><a href="陕西通志_page312.html">312</a><a href="陕西通志_page313.html">313</a><a href="陕西通志_page314.html">314</a><span class="current-page">315</span><a href="陕西通志_page316.html">316</a><a href="陕西通志_page317.html">317</a><a href="陕西通志_page318.html">318</a><a href="陕西通志_page319.html">319</a><a href="陕西通志_page320.html">320</a><span>...</span><a href="陕西通志_page316.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
