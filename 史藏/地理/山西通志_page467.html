<!DOCTYPE html>
<html>
<head>
    <meta charset="UTF-8">
    <title>山西通志 - 第 467 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 467 页/共 700 页</h1>
    <div class="content">　　郑威翼城人性至孝父丧寝苫枕块庐墓三年
　　陈王度太平诸生母病吁天求代及卒庐墓三年张子强爲立碑
　　薛从周与韩登胡志刚胥翼城人捐粟赈饥诏旌异之曰国家施仁养民爲首尔能出谷麦一千五百石用助赈济有司以闻朕用嘉之今特赐尔勅奬劳以羊酒旌爲义民仍免本戸杂役三年尚允蹈忠厚表励乡俗用副朝廷褒嘉之典时正统四年二月十一日又常逺任爱民王士仁焦钦王永吉亦尝输粟赈饥
　　靳驰曲沃人正统间补河南掾闻丧号泣步归庐墓三年
　　张彦直曹义李福荣李兴张林胥临汾人正统间轮赈旌门
　　段世荣洪洞人正统间输米赈荒旌爲义民
　　李德义丁朋益李让韩聚源梁政胥太平人正统间以输赈旌门
　　卢渊王复新孙仲铭胥襄陵人正统间输赈旌爲义民又乔淮隆庆间捐金脩城勅建坊表又髙自修歳荒捐赈题授七品官又髙溱乔栢隆庆间亦捐赀修城云
　　李满库岳阳人事嫠母以孝闻尤好义行冬施粥火夏施茶浆累年不辍
　　马化龙岳阳人事亲极孝亲殁不御酒肉者十余年刘绳阳赵城人事亲孝父殁后哀毁骨立庐墓三年【按赵城县志作纯阳】
　　薛贯郭鳌胥霍州人景泰间蠲赈授七品散官
　　刘琰襄陵人幼丧父哀恸如成人家贫事母谨母老病不能行常负以出入及卒水浆不饮者三日庐于墓次鹊巢庭树又负土筑台建祠其上三载面垢髪结亲识餽者率以与饥贫天顺间旌其门
　　杨辅平阳卫指挥佥事成化中以孝被旌
　　贾焕原敦杨芳张亨卫全胥赵城人成化间以输赈旌门又贾猷贾钺贾鎭贾鸾贾清师麟俱输赈授七品散官又王士通乔友恭贾锜贾淮贾沂贾子豪刘瑄贾思义俱输赈旌门授散官载见邑志
　　刘登第赵城诸生居继母丧庐墓三年兄弟析居田土每取其瘠者乡党称之
　　王淦秋岳阳人生弥歳父亾母李氏抚之七歳即知孝养十二歳肄业郡中闻母病辄奔归隆冬单衣露祷愿以身代日夜不寝母防愈事闻旌其门
　　阎顺霍州人家贫就业临汾幼患足疾拘挛不能伸屈两手托泥镘以尻着地而行每値寒食节必备祭物赴州拜扫忽一日囘至洪洞县拱辰桥遇一人问曰子何往曰之临汾其人曰何不行曰足疾不能行其人用针刺其患处即起行若无疾者人皆以爲孝感所致咸称阎孝子
　　吉昻翼城人家贫甫七歳父鸾卒母梁再适杨氏昻敏慧通隂阳学卖卜得粟馔虽夜半必先奉其母邻里叹服
　　张玺临汾人父益母吉氏俱患疯疾玺百计求愈母殁阻于父命不果庐墓刻像以事如生时治间旌门
　　梁澄襄陵人事亲孝谨奉养备至亲病洒血书表祷神得愈
　　陈俊浮山人节妇郭氏遗腹子痛父死王事母孀居曰慈乌反哺羊羔跪乳矧人不如物乎自是朝夕拜母食必亲供宗党称之卒年九十二孙陈孜官布政
　　齐一本浮山人少孤母栢氏失明力田色养垂四十年族伯思明贫老无子养生送终皆其力
　　杨凤翼城人好书籍聚数千卷通医术尝蓄善药以济人贫不能葬者必助之治中歳饥出银若干赈贫乏又张让陈瀚丁应科亦以修城修桥着义声
　　朱竒浑阳曲府辅国将军事母丁氏甚孝治间郡守张文佐上其事赐书褒美旌其门有天谷子集皆名公卿所题也子表様表防居父丧亦以孝称
　　李晓灵石人事母笃孝母病刲左臂肉进之病寻愈乂刲右臂以愈父亦得无恙云
　　关朝臣灵石人幼能笃孝母病刲左臂肉以愈之父任青州府仓副使未任而故昼扶柩行夜倚柩泣归家以礼终葬乡人称之
　　刘宪灵邑诸生朴实有孝行正德六年母寿八十余负避流贼贼至宪曰宁杀我勿伤我母遂遇害事闻旌表立石并赐金助葬祀乡贤
　　曹自强事亲至孝行已克端丁母忧庐墓三年悲哀如一日灵石令何锦给扁旌之
　　亢良玉临汾庠生事亲孝母殁庐墓侧有朱草丛生枣叶如莲之应正德间旌门
　　张宝灵石人幼有至性事孀母房氏极尽心力家贫贷米供养自甘粗粝母病药石弗效刲股爲羮以愈之官鳯翔训导兰州学正迎养倍至后卒于官旅衬萧然防不能归里
　　阎思义灵石人二歳丧父事母杨氏孝侍疾不离左右尝药割股母卒庐墓三年又刘强母病贫不能供药饵割股愈亲疾以孝闻
　　李大经临汾人少贾于外母老遂跬歩不出父母没庐墓各三年正德间旌门子承芳庠生父疾夜祷求代疾竟愈父卒庐墓有羣鸦夜集白蛇盘冢之异亦得旌表
　　王立贤灵石人天性纯谨母赵氏早亾事继母董氏如生母母病尝药父病祷以身代父殁陨絶数次寻筑庐墓傍哀痛成疾卒
　　张进宝岳阳人事母尽孝母卒庐墓食粥枕苫者三年李明襄陵人家贫事亲尽孝送终庐墓有司贤之延于賔席又陈经庠生六歳丧父事母刘氏曲取欢心母卒庐墓浃年未尝归
　　赵德太平人正德中新野典史诸生徐茂者贫防废学鞠而成之茂登进士官御史授山西防议首诣德家德已故尊德妻以母礼辟德子楚吏职后楚任盩厔典史
　　陈琮翼城人累世积德正德间客河东有符某爲同伙盗三百金忿不欲生琮如数付之盗愧感潜以银还符符返琮赀琮逊谢无德色又尝助诸生王某葬事捐修闻喜东鎭路桥梁焉
　　翟公佑灵石省祭官与弟公忠友爱深至嘉靖壬寅土寇猝至执之兄弟争死遂俱遇害
　　李秉霖父埍乐施霖能继之嘉靖间饿殍盈野多作棺瘗之周贫乏助婚丧利济甚众尝患疯疾手足不能举久而自愈太平人谓隂德所感
　　卢登好义乐施临汾举人杨世正曾贷银若干后夫妇继亾二子孤幼无倚携归育之犹己子嘉靖七年大饥给谷赈贫不责偿人多义之
　　曲沃张君密秦德方马元操李君则太平赵德俨任君义衞开龙梁神义贺见渉张竒异皆数世同居旌表门闾赐粟帛州县存问复赋税有授以官者
　　贾世隆嘉靖间出粟九十石赈饥县达诸部旌其闾曰尚行五世孙佩徴有传载平阳府志
　　王世文汾西人入太学幼孤抚二弟至成立二弟早亾抚侄五人同爨四十载析产分居不少私嘉靖间输赈二百石
　　李梅霍州人嘉靖间率乡民御山东贼被创不屈死又刘文英土寇破堡骂不絶声死子泽芳闻难执刀追之贼爲辟易
　　葢文卿嘉靖间人常拾还遗金又乔登俊歳荒赈贫亦尝拾还遗金
　　常一清翼城诸生乐易孝友尝鬻产以偿弟债或诮其愚清曰负人钱财而不偿不义坐视弟辱不仁不仁不义何以爲人邑人刘志有义士传又张绍孝友好义嘉靖时巡按穆公檄县榜其名于旌善亭
　　樊进学加衔守备贼盘据白素村等处进学奉县命领兵壮冲贼营连战数合死子光裕挺身救父众寡不敌亦同殉
　　段光彩周三光俱邑千总贼屯聚冀氏山中奉县命领乡勇征讨殱于贼
　　周瑞浮山千总父得咯血疾危甚刲股愈之
　　郑琬霍州庠生聘张氏女旣而女患笃疾张自求退亲琬不肯曰古人有娶双瞽者吾虽不及古人岂有背义而别娶耶竟娶之遇待更从厚焉
　　张谔灵石人与弟诏诰胥以孝友称亲小疾必吁天求代父廷芳左股病痈医鍼之血溃兄弟吮咂疮顿愈后亲终泣血茹素三年如一日嘉靖间避兵渡河河无舟惟一木函谔让诏先贼已逼谔遽赴中流遇浅滩得不死人以爲友谊所感
　　王宗玺三鉴父以生员改守备贼势逼近和川堡玺率乡勇迎战连杀二贼死
　　李茂彩梦辰侄贼至辛庄彩上房左右前后贼矢乱射彩掲瓦迎敌打伤二贼相持半日浑身中箭贼爱骁勇不忍加害欲掠同行彩骂口不絶死
　　邢一科贾良荐俱太平县民授县千总贼往来故县里二人督乡勇频截贼尾颇有夺获一日贼设计诱乡民入山二人当前战令众各奔逃遂力战死
　　杨权思孝子爲钱谷使不私羡余僚友服其廉人皆德之
　　王应科岳阳人万厯中以孝被旌
　　李承宠曲沃人庄简之孙孝友谦抑不妄交游万庚辰贡入太学同贡浮山赵某宦河西卒于官柩不能举爲厚其赙而归之
　　杨乙六太平人累世同居万厯中旌义门
　　张瑶翼城人家世贫乏母疾汤药不懈及卒号絶复苏寝苫枕块塑母像于庐朝夕拜奠事父亦笃孝万厯六年旌其门【按山右孝子传作张瑶浍】
　　李寀曲沃人事亲笃孝亲殁哀毁庐墓凡六年尝于墓次拾遗槖发视爲太平某物往送还之着有忠孝録景仰顔曾录觉后五歌人子十二惑等书藏于家
　　郝根曲沃人贫佣于人母年九十余得美食必归奉之妻张氏以不孝见出
　　商麟洪洞监生与同邑李时春并以拾还遗金着义声张修德秦可兴邓希孔卢宣郑荩卿胥襄陵人并以输赈称义
　　韩孕绪字元祚太平生员居家能以礼性乐施予知县王化行旌曰恩覃梓里课三子入泮遂与二三知己陶情诗酒有蛩吟杂著
　　黄景春霍州人幼贫爲酒家佣有客携妻子假宿者次日早行遗匣景春开视胥金饰也追十许里付之客分半谢之景春不受
　　王扶殿贾珍张问政胡澄胥太平人并以拾还遗金称义
　　邢弼教霍州人元飞翰十世孙父卒于扬奔讣水浆不入口者三日扶柩归跣足徒行暑日中三千里瘗葬庐墓已年余其母诣庐劝之归昼侍母侧夜卧灵旁不入私室母病祈天求代梦紫衣人送药二味病果愈又施棺掩骼煮粥济贫修河堤赎难妇人称爲克继父志补郡学生官光禄寺署丞
　　周洪陞霍州庠生父焕任山东新城县丞城陷被执挺身蔽之曰宁杀我乞留父命立地粉身时年二十六妻朱氏年二十余苦节四十年
　　师敬岳阳人父早亾母张失明竭力承欢曲尽孝道周鉴官湖广按察司佥事年四十妻张宜人卒义不再娶历官山东参政二十年家居二十年内无婢妾萧然独处时咸称其义
　　薛福汾西人事亲孝母卒庐墓三年
　　刘志进士官至右防议俞防归养母曹氏同寝食者二十年居身耿介都御史张松榜其门曰孝廉祀乡贤又王三锡事母孝九十三歳如一日
　　钱国用官鳯翔司李事王父母以孝称居丧哀毁逾礼抚弟侄有恩祀乡贤又上官荐上官陞崔允升俱以孝友着声
　　谭继宗翼城人邑中代办他邑差钱甚爲民累继宗诣阙奏请免之
　　张荣魁太平人商秦陇道拾遗金则巩昌杨某物也魁曰掩人之有而有之奚义视人之困而不救奚仁亟追还之王体复有张义士传又衞福家贫拾遗金坚不受谢子孙亦颇繁盛
　　髙榜有义行太平县南惠逺桥爲水冲决榜至鬻宅以修之
　　李即芬太平诸生祖母病愿减已算以增其寿后果如所祷
　　田一照太平人三歳失怙事母笃孝自遇生辰终日不进一水一粒尝刺血告天祈母寿母卒防百歳哀毁不入私室者三年事闻旌其门
　　张宝珍太平廪生亲殁庐墓所有狼守之寇过相谓曰此孝子庐也愼勿惊又杨天职父丧庐墓三年捐谷救荒有碑记子春洽亦有义声
　　周敏洪洞人肄业国学闻母丧奔归径趋墓所结庐三年朝夕悲号闻者痛之
　　宋载唐卿后裔歴官太仆寺寺丞多善政奉使洪都夜梦二亲乞休归
　　石永春洪洞人名医良宝子父卒七年母亦卒每痛贫不能养庐墓三年日夜号泣有白兔驯扰之异
　　晋统洪洞人兄某坐侵官粮病故捐赀以完之抚侄铣锡如己出周贫焚券寿逾八十又刘恭周急焚劵寿至九十八子孙并显
　　范祖文洪洞诸生父正己探亲山东遂病亾文奔赴所在贫至不能具棺贷布抱榇匍匐归里
　　李兰洪洞诸生父侃客岭表兰往省闻殁于江痛哭求之不获时母年已老即就殁处祭毕归养母疾咳尝药尝粪累求身代病寻愈既以母卒不得与父同穴昼夜号泣露宿墓侧且半载友人怜其苦爲凿穴以居之三年盗贼不惊狼虎不犯乡人率相馈问偶得痢疾几死梦吞血竭而愈人谓孝感抚按竞致羊酒以示旌奬云
　　隂禄洪洞人弟彪景辉母商以产辉亾遂鞠于姑禄家渐饶裕姑复生子颇窘禄遂招辉还家彪有难色禄曰若来请以我财分之姑责其婚聘赀讼于官禄倍偿之
　　张满洪洞人天性孝友事亲抚侄人无间言筑城外堤濬副霍渠至今人食其利
　　衞希相洪洞诸生清臣衞太守之裔也少失怙恃事大父母孝及卒哀痛几絶庐墓负蔂燃灯朝夕以致奠
　　郑刚素尚义理友人杨敬曾寄白金若干闻其失火来慰问意所寄并烬矣刚迎谓曰原寄悉救无一失尽还之歳荒民窘多负官租有司以刚德孚众委之催督乃谕以大义争输恐后其尤贫者白令缓之洪洞人感其义号曰郑廉使孙杰进士官知府
　　李弼唐太平人父病饭必亲视及卒痛不欲生竟继殒柴壮国太平人有孝行继母生三子矣父故欲嫁跪泣得留又尝独典身以偿父债继母病澣秽涤溺数月
　　赵禹襄陵人幼孤事嫠母及祖父母备极色养客于淮里人有缧系者倾囊脱之善楷书有义方寿跻九秩
　　郭尚礼襄陵人事嫠母以孝闻抚弟尚智至成立弟死抚侄如己子子守邦举乡荐乃曰生计不必爲子虑矣虑侄耳悉推腴产与之
　　卢阁曲沃进士父世登母王氏襁褓失怙性笃孝祖父母圽亦庐墓所偶游京邸心悸遄归母果病焚香祷天愿以身代病寻愈舅某孤贫且死鬻田殡之异母兄病候侍罔间邻失火及阁宅而熄时谓孝感事闻旌其门
　　李明性字复本曲沃人性厚重有偷儿犯之置勿问偷儿自诎请罪或鬻业僞増价值率偿如其指族子某债息过当召而责之手裂其券妻亾当左窆形家以爲不利明性曰家之昌在德不在窆以子尚贤贵赠右副都御史
　　阎思学灵石人好施予万厯间输谷五百石赈荒旌门明年大旱祷雨术士索银三百急如数付之术士曰世有此人雨将至矣果雨三日又正统间刘英输赈旌门景泰间蔡友福助边饷嘉靖间输赈俱授七品散官梁仪鳯万厯间以输赈旌爲义官又刘英输赈称义
　　葢大绥浮山人家富好施歳晚必出粟麦百石以济贫乏里有寒士常肃礼以餽之万厯丙戌斗粟千钱邑人许龙出粟千石以赈荒大绥亦与杨森陈万年出粟佐之
　　孔江临汾人官陜西安定训导弟泾郡庠生皆有孝行父母继卒扶柩合葬庐墓侧再遇盗刼居庐如故当道目爲双孝
　　西河王朱竒溯晋定王曽孙也生数月父顺简王薨稍长求父不得痛哭刻旃檀像祀之母叶夫人病渇稽颡祷天俄见甘泉涌出夫人饮之病寻愈后母卒哀毁骨立宫墀古栢生竒花两头异香袭人嘉靖时薨寿七十有六諡恭定子表相嗣爵亦有孝行又朱新娃阳曲府辅国中尉事母孝每施茶粥以乞母寿云
　　王汝钟临汾人施粥周急多义行又张志深夜拾五十金请于县榜得其人还之
　　宋永赖儒官孝友尚义兄弟四人亲殁独任丧祭偿父债千金
　　丁放临汾人嘉靖间率焦堡等九村民开樊家河修堰导水灌田六十顷
　　张滋尚书润之弟孝友好义当事委修平水官河疏泉濬渠漑田二万有余郡守王溱有张长公行水记状元吕柟有修平水官河记勒碑龙子祠前
　　张正心临汾人闯贼执其兄索饷五千金力不及半正心倾囊济之以脱兄难家遂淡泊絶无怨言
</div>
    <div class="pagination">
<a href="山西通志_page466.html">上一页</a><span>...</span><a href="山西通志_page462.html">462</a><a href="山西通志_page463.html">463</a><a href="山西通志_page464.html">464</a><a href="山西通志_page465.html">465</a><a href="山西通志_page466.html">466</a><span class="current-page">467</span><a href="山西通志_page468.html">468</a><a href="山西通志_page469.html">469</a><a href="山西通志_page470.html">470</a><a href="山西通志_page471.html">471</a><a href="山西通志_page472.html">472</a><span>...</span><a href="山西通志_page468.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
