<!DOCTYPE html>
<html>
<head>
    <meta charset="UTF-8">
    <title>稀见地方志提要 - 第 39 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稀见地方志提要 - 第 39 页/共 61 页</h1>
    <div class="content">
　　温州府志十八卷明万历三十三年刊本(温州市图书馆藏)

　　明汤日昭修，王光蕴纂。日昭丹阳县人，万历八年进士，二十年任温州知府，升浙江右布政使兼按察司，整饬浙东兵备。光蕴字季宣，温州永嘉县人，事迹未详。按温州汉、晋时名东瓯、永嘉、缙州，至唐置温州，宋改名瑞安，后复为温州，郡名不一；郡志或称永嘉，或称东瓯、温州，自元以后则皆称《温州志》，而无别名。此志为日昭官温州时所创修，后知府林继衡按其成稿，复嘱光蕴等增辑校正。卷前有汤日昭、蒋光彦、林继衡、王光蕴诸序，林序云：“此志以弘治癸亥志而删润之，增以嘉、隆、万百年之事迹，几易裘葛而始脱稿。王光蕴、王继明、董其裁、余承兰、陈大奎、周子恭、戴宗瑶等辅其事。”按此志不取法嘉靖《张志》，而踵弘治《王志》之例；其志稿成于岛夷薄城之后，故所纪海警及倭夷扰境之事甚详。四库全书馆据两浙盐政采进原刻本著录于存目，今海内所存仅此全帙，北京图书馆所藏本已残缺。

　　永嘉县志二十六卷清乾隆三十年刊本(温州市图书馆藏)

　　清崔锡修，齐召南纂。崔锡汉军正黄旗人；拔贡，乾隆十九年任永嘉知县。召南字少宗，天台县人；乾隆元年举博学宏词，官至礼部右侍郎。考永嘉县旧志，据光绪《永嘉县志》凡例云：“自元、明及清凡五修。”考其书今存者，惟日本尊经阁文库藏嘉靖《永嘉县志》九卷最古，康熙时郑廷俊纂县志过简；此志出于召南及钱塘汪沆之手，条目悉依照新定府志例，共列三十八门，体例严整，摭采亦不厌浩繁，搜材丰实，纂成于乾隆二十六年，未付刊，而锡解任去；知县施廷燦继事，始刻成于乾隆三十年。按其书所记物产特详，县以产梅最著；有鸳鸯梅、重叶梅为鉴赏奇品；花头丰，叶重屡，层层盛开，如小白莲然。又有绿萼、玉蜨、檀心、檀香、朱砂、红梅、黄香梅、墨梅、并蒂梅、双鸾梅，皆为名种。梅以外，于砚石颇闻名，产于华严川水中之石，以色黄而斑黑，色紫而有横纹者，为上品。

　　瑞安县志十卷明嘉靖三十四年刊本(江苏省地理研究所藏)

　　明刘畿纂修。畿字子京，南直隶长洲县人；嘉靖二十九年进士，三十年任瑞安知县。按沿革谓：“唐武德五年，析永嘉地置安固县，天复二年以获白乌之瑞，改名瑞安。元元贞元年升州，明洪武二年降为县。”邑乘肇于元至大、延祐间，章熹纂《瑞安州志》，明永乐间重修。此志畿官瑞安时重修，分辑者，为邑人朱绰、欧阳熙、秦激、蔡芳四人。其书体例，分舆地、建置、田赋、职官、祠祀、兵防、选举、人物、艺文、杂志十门，目六十有九，附目二十。人物志首列理学传，纪述永嘉学派，硕学名儒，出于瑞安者最多，林石、许景衡、陈良傅、叶适等传，备详永嘉学派之起源，《林石传》有云：“当宋之时，经新义行天下，学者靡然一肄习；独林石不为新学所及，则讲《春秋》大义，以援后学。与人论古今，心先行，而后文艺；尝曰：本之不立，末于何有。由是道德性命之学，世始有永嘉学派之称。”《陈傅良传》有云：“傅良其初从郑伯熊、薛季宣，继又交张栻、吕祖谦，深于性命之学，而其文章逼西汉。永嘉理学，传至傅良，又得以文学名世。”《叶适传》有云：“适为学，则近以侈谈功利，喜品藻人物。”以此三传所述，以足见永嘉学述之梗概矣。此外又如许景衡、周行己、赵霄、沈躬行、潘子文亦皆立传，此数人者，皆师事程颐。按此志见孙诒让《温州经籍志》注云：“瑞安项氏藏有明刊本。”今温州市图书馆藏有抄本，是孙诒让据项氏藏本传抄并手校。

　　乐清县志七卷明隆庆六年刊本(无锡市图书馆藏)　

　　明侯一元纂。一元字舜举，号二谷，乐清县人；嘉靖十七年进士，历官江西布政使司左布政。考乐清旧有淳熙、大德二志，皆久佚，今存嘉靖、康熙、遭光诸志，视其体裁，皆远不逮一元此志焉。按此志为一元与邑庠生侯一岳、陈蕙芳等，纂成于隆庆初年，时胡用宾官乐清为之刻成。其原本此书外，别有乐清陈氏有藏，民国七年邑人高谊以其原本流传久稀，曾为石印。温州市图书馆藏有抄本，为孙诒让手校，有诒让题记，谓此志曰：“其详确有史裁固矣。或以比康对山之《武功志》，谓其自成一家之书，殊未当也。”兹阅此志，见其志例精，修词古雅。书首有县境、县治、雁山三图，列图亦精简。卷一曰壤地纪，分建置沿革、分野、疆域、城池、形胜、山川、坊里、市镇、街巷、水利、津梁、营堡，附卫所、风俗，共十四门；卷二曰廨宇纪，分公署、铺舍、学校、书院诸门；卷三曰财用纪，分户口、田土、赋税、土贡、物产诸门；卷四曰秩祀纪，分坛壝、祠庙二门；卷五曰官师纪，卷六曰人物纪；卷七曰志余纪，分古迹、丘墓、丛祠、释老、方技、艺文、书目诸门。按其体例，以七纪为大纲，大纲备，而一邑之事物能巨细毕举。而壤地纪，尤为最巨且精，如山川一门，因邑有名山雁荡所在，所纪雁荡之形胜陈迹；征引采访，颇为庞丛。雁荡在乐清县东九十里，岩峦奇怪，凡数百里，谷邃峰叠，行不能遍。分东西谷，列十八寺，自黄岩东来，先双峰、石渠，次谢公岭。入东谷为灵峰、净名、灵岩，入西谷为能仁、罗汉、石门、灵云、宝寇。周山其峰一百有二，奇洞有八，岩三十。自宋太平兴国元年，永嘉僧全了，始至其处，结庐名芙蓉庵；其后僧文吉又居芙蓉之东，曰碧霄庵，由是世遂知雁荡之名。按本志引载沈括《雁荡山记》曰：“雁荡天下奇秀，然自古图谱未尝言，祥符中因造玉清宫伐木取材，方有人见之。按《西域书》阿罗汉诺讵那居震旦东南大海际；有雁荡经行云漠漠，龙湫宴坐雨漾濛之句，相传以为雁荡。谢灵运守永嘉，凡佳山水游历殆遍，独不言此，盖当时未有雁荡之名。”观括此言，雁荡之名于古未有也。括此记又谓：“余观雁荡诸峰，皆峭拔险怪，上耸千尺；穹崖巨谷，不类他山。山皆包在诸谷中，自岭外望之，都无所见，至谷中则森然干霄。原其理当是谷中大水冲激，沙土尽去，惟石岿然挺立耳。如大山龙湫、水簾、初月谷之类，皆是水凿之穴，自下望之，则高崖峭壁，从上观之，适与地平。”按括之理解颇合于科学，雁荡于古是山是湖，欲究厥本源，须待地质学家作勘探决定耳。

　　乐清县志八卷清康熙二十四年刊本(上海图书馆藏)

　　清徐化民纂修。化民江都县人，由举人仕乐清知县。此志为化民官乐清知县时，属邑教谕吴让木、训导刘汉彪、贡生林允楫、鲍易、李栋，据康熙十二年知县出一駽未成志稿重纂而成。其志例，分星野、疆域、山川、建置沿革、城池、公署、学校、祠祀、贡赋、帝王、丘墓、职官、名宦、选举、人物、孝议、列女、隐逸、流寓、翰艺、仙释、寺观、祥异、杂记、艺文、补遗诸门。乐清县治在温州府城东北一百二十里，晋宁康二年始分永宁置乐城县，梁开平二年，以避梁祖讳，改为乐清。明时因海寇躏入内地，设有磐石卫，领蒲岐诸所。

　　蒲岐所志二卷温州遗著会传抄清光绪二年修本(温州市图书缩藏)

　　清倪启辰纂。启辰字子昌，乐清县人，事迹未详。蒲岐为乐清县滨海之地，自南宋时始筑城以防海寇，明初设所，置指挥千百户驻之，隶磐石卫，当时为御倭要地。所志创修于弘治间陈载阳，嘉靖四十一年朱声振继成之，书中仅叙驻军籍贯，城池基址。隆庆间增修，清康熙庚辰胡光仁又增遗迹一篇，道光间再增续。此志为启辰据前志参订，分为四门，一曰舆地，叙置所原始，及起科详文、叙山、叙水、水利、桥梁、义冢诸项。二曰规制，叙城池、公署、坊额、军民、籍贯、兵制、人物诸项。三曰艺文，分文内外、著述二项。四曰杂志，分古迹、寺观、轶事、灾异、寇警、金石诸项。全书为上下二卷，卷前有旧序，凡例、舆图，及邑人高谊序。高序谓：“据考文献不厌详稽，即如所城之筑，得绍熙甲寅之城砖，以证自宋始。”又如人物志，诸传据明代各氏族谱谍参考。按高序所言，此志于考订，可谓详尽矣。此志刻本未见，今仅见此抄本。

　　平阳县志八卷清顺治五年补刻明万历本(朱偰收藏，现藏南京图书馆)

　　清马腾霄修，陈文谟纂。腾霄字汉冲，山东人，贡生，顺治三年任平阳知县。文谟平阳县人，顺治初贡生。此志为隆庆五年知县朱东光原修，万历十八年知县万民华补刊。清顺治辛卯，腾霄仕平阳时复延文谟与杜汝悊、徐有说、孙子词、徐镜等，校雠增纂，逾年始成。其书于山川、人物、世家、年表、政事诸门，补正原志之缺误颇多。按沿革谓：“于晋太康间置阳县，属永嘉郡，五代钱鏐改名平阳；元元贞间曾升为州，明复为县。”考旧志，见《文献通考》引载汪季良《平阳县志》，及《平阳会考》四卷。又《乾隆平阳县志·经籍志》载：元大德丁未判官皮元，及永嘉教谕章嚞、西安教谕陈天祐纂《平阳州志》。又《文渊阁目》及《温州经籍志》著录，明正统间知县章惠，延邑人方燧纂《平阳县志》十卷。《乾隆志》又载：弘治五年，知县王约，延青田包瑜、邑士孔彦雍纂《续平阳县志》十卷，嘉靖间邑人陈彦生，又为《补辑平阳县志》八卷。以上诸志皆佚不传，隆庆、万历二志，亦不易得，是编今亦为海内稀见之书矣。

　　泰顺县志八卷明崇祯六年修，传抄本(温州市图书馆藏)

　　明涂鼎鼐修，包大方纂。鼎鼐江西靖安县人，天启间任泰顺知县。以内艰归，服阕升衢州府同知，调北直隶永平府同知。大方字子义，泰顺县人；泰昌间恩贡生，仕常熟县丞，升宣州经历。泰顺原为瑞安县义翔、罗阳镇地，明景泰间巡抚孙原贞奏请割瑞安十二里、平阳六里，立为县，属温州府。嘉靖间邑人张庆旸纂成县志稿，万历元年知县王克家初成刻本。及鼎鼐官泰顺时，延邑人包大方、王家才、潘士望、郑一宰、林一鹏重为纂修，而成是编。其书分舆地、廨宇、赋役、祀典、官师、人物、杂志、艺文八门。以选举附于人物，风俗附于杂志，殊欠志例。

　　括苍汇记十五卷明万历刊本(上海图书馆藏)

　　明熊子臣修，何镗纂。子臣新昌人，嘉靖四十四年进士，万历间任处州知府。镗字振卿，号宾岩，丽水县人；嘉靖二十六年进士，历官广东按察使、江西提学佥事，后仕滇南，以亲老乞休。镗治身心性命之学，为时推重，著有《游名山记》《翠薇阁集》等书。是编为镗纂成于万历七年，为汇记处州全府之书。其编例，为舆图、沿制、秩统、次舍、官师、选举、封爵、地理、食货、禋祀、保圉、治行、往哲、闺操、艺文、大事、杂事十七门。镗自序云：“分汇为记，邑以汇萃，统之以郡，题曰《括苍汇记》。”但考处州建置，隋开皇九年分松阳之东乡，置括苍县为处州治，领括苍、松阳、永嘉、临海四县，括苍实为处州府丽水一邑之别称，以名冠一郡之记，其义殊若未当。而据《直斋书录解题》，及《宋史·艺文志》载，乾道间曾贲撰《括苍志》，嘉泰初陈百朋撰《括苍续志》。二书久佚，今难考其志之境范，抑或处志称《括苍》者不自镗始。《四库全书提要·存目》叙此志有云：“镗以处州十邑各为一篇，体例不当，又自成化以后记载缺如，因汇为是篇，考隋代始置处州，治括苍县，本以括苍山得名。今为处州全府之志，不应以一县冠一郡，又不应以一山该一境，名实相乖，于义未允。然宋无吴郡，而范成大为《吴郡志》；则讹误相沿，亦不自镗辈始矣。”

　　丽水县志稿四卷清道光十六年刊本(上海图书馆藏)

　　清金学超纂。学超字瑾阶，嘉兴县人，拔贡，乾隆三十年任丽水县教谕。此志为学超于乾隆中官丽水教谕撰成志稿，嘉庆十年屠本仁任教渝，加以增修，至道光十六年知县陈棠重加釐订付刻。丽水为处州府附郭县，往事久载府志，学超综录郡志中所述县事，加以旁征博采，始创志稿。此志编纂审慎，考订甚详，正府志中纪载丽水事谬误者颇多；尤于人物志选择矜严，甄综核实，不滥载，不夸耀，文辞简洁。此志仅四卷，而艺文志居全书半数。

　　青田县续志六卷清乾隆四十二年刊本(故宫博物院图书馆藏)

　　清吴楚椿纂修。楚椿字八千，德州人；乾隆举人，乾隆三十八年任青田知县。青田自唐景云中析括苍地置县，按本志序谓：“明景泰中知县单瑛，延邑人叶仕宁纂成县志四卷，嘉靖中知县李楷延邑人陈中州又成县志四卷，清康熙间知县张皇辅延钱喜选重纂县志十二卷，雍正六年沈渊懿又为续纂。”此志为楚椿官青田时，与属官教谕徐鹤龄、训导董楷、邑贡生董永发、陈开基同纂；继钱喜选《志续》补雍正己酉迄乾隆丁酉。分为六门。其例首阖邑全局，次各都分局，皆有图，各为二卷；次政事、风俗、人部、文部，分为四卷。惟政事门考订沿革，颇为精审，余篇则纪载寥寥无几矣。

　　松阳县志十卷清顺治十一年刊本(南京图书馆藏)

　　清佟庆年修，胡世定纂。庆年号辅萱，辽东人；贡生，顺治间松阳知县。世定荆溪人，事迹未详。松阳志乘，始见《元史·艺文志补》载，元浦江吴莱撰《松阳志略》。又见《文渊阁书目·新志类》著录《松阳县志》，隆庆间邑人潘伯广又重纂，书俱佚，无可考焉。此志为庆年官松阳时延世定所修，其书例，为类十，为目五十有奇，类目烦冗，如以寺观、冢墓悉附于禋祀，于体例殊若未协。其叙沿革，谓县为东汉章安县南乡地，献帝建安八年分置松阳县，属会稽郡；隋属括州，唐改括州为缙云郡，松阳升为松州，武德八年废州复为县；五代钱镠改为长松县，镠子元瓘改为白龙县；宋复名松阳，迄清未更。

　　遂昌县志十卷清康熙五十一年刊本(南京大学图书馆藏)

　　清缪之弼修，程定纂。之弼字勷一，号劻岳，江西抚州崇仁县人；康熙二十九年举人，四十八年任遂昌知县，任满去。乾隆二十六年回任，三十年春，高宗南巡，时年一百七岁，奏对免跪。时人因之为联曰：“上有万年天子，下有百岁小臣。”传为旷世盛典。定遂昌县人，事迹未详。遂昌县志，见于《文渊阁书目·新志类》著录，当创修于明正统以前。其后嘉靖、隆庆、崇祯、顺治，皆有修续，顺治后经三次议修，皆未成议。此志为之弼初任遂昌知县时，延邑人程定等所辑，书凡十纲，六十有六目，定例则繁简得当。纪遂昌形胜，在某山某水，无不毕登，述古迹虽一阁一亭，而无遗漏；至于赋役，则田几何，户口几何，皆悉详载，可谓志乘之详尽者矣。遂昌沿革，三国吴赤乌二年，分方末之南界，置平昌县，以县治东乡十五里，有两山，前后平叠如昌字，因以得名。初属会稽郡，后属东阳郡、临海郡；晋太康元年改为遂昌，属永宁郡；隋属括州，唐省入松阳，景云二年复以松阳以西地，建遂昌县，属处州，历宋、元、明未更。

　　庆元县志十卷清康熙十一年刊本(北京图书馆藏)

　　清程维伊修，吴运光纂。维伊靳水县人；顺治举人，康熙二年任庆元知县，莅任九年去。运光字晖吉，康熙十一年举人，官建阳教谕，政和县丞庆元志书，创修于明正统以前，书久佚，惟见载于《文渊阁书目·新志类》；于万历曾两修，崇祯一修，其书亦佚。此志为维伊官庆元时，仿通志之例，别类分门。为舆地、建置、食货、官师、治行、禋祀、选举、人物、艺文、杂事十类。意在速成，体裁疏于斟酌，如列寺观于禋祀，以释道入人物，于志例不无遗憾焉。庆元周为七闽地，秦汉暨唐，为龙泉县东平乡；五代时王审知据闽，改名松源镇；宋宁宗庆元三年，吏部侍郎胡纮请于朝，以所居松源乡置县治，因以纪年为名曰庆元。明洪武三年曾革县治为巡简司，治棘兰隘，十四年复置县。

　　云和县志五卷清康熙三十一年刊本(上海图书馆藏)

　　清林汪远纂修。汪远号龙浔，福建德化人，康熙五年举人，二十七年任云和知县。云和于明景泰壬申，巡抚孙原贞请割丽水二十一都至二十九都地，置云和县，属处州府，设县治于凤凰山麓元和乡。明末遭兵燹，县市皆墟；其后隔溪之浮云乡，居民稍集，遂移治于此。县仅领二乡，为处属十邑最小。嘉靖间知县胡希铨修县志五卷，久佚。此志继《胡志》重修，纂成于康熙二十九年，三十一年刻成；为教谕顾之训、训导章之芳、贡生柳盛枝、梅夔、庠生柳之元、梅捂等同辑，汪远总核成书。分沿革、分野、疆域、形胜、风俗、山川、城池、职官、县治、学校、坊门、坛祠、水堰、桥渡、养济院、漏泽园、乡都、地产、户口、赋课、徭役、寺观、灾祥、官绩、人物、纪载、诗文诸门，全书仅一册，纪述寥寥。

　　宣平县志四卷明嘉靖二十五年刊本(北京图书馆藏)

　　明萧彦修，郑禧纂。彦字奇士，江西吉水县人，嘉靖举人，任宿松县教谕。彦以文学名时，尝应广东湖广考试官聘为阅试卷，嘉靖二十年升宣平知县。禧缙云县人，以奉训大夫世荫，曾官于信阳。按沿革，宣平旧为丽水县之宣慈乡，明正统戊辰，闽人陈鉴鬍、陶得三尝踞其地；于是议建县以防守，景泰辛未割丽水之宣慈、应和、懿德三乡地置县，名曰宣平。成化二十年教谕舒祥，创修《宣平县志》四卷，此志继《舒志》重纂，其书分三十一门，无大纲，总括邑事皆备，体例简核，纪建县事甚详。

　　景宁县志十卷清雍正十三年刊本(温州市图书馆藏)

　　清李应机纂修。应机字旂山，泰宁县人；雍正九年任景宁知县。景宁为处州府属邑，置县始于明景泰间，析青田县地以设。邑志创修于嘉靖间知县姜师闵，清康熙辛卯知县张琢重修。又二十余年，应机官景宁，得邑人汪特亭删订旧本，嘱教谕张阜、邑贡生江孝绪、林询、潘可藻，以二月之期，厥旧志增补新事，颇具体例。其书分封域、建置、田赋、秩官、官师、选举、人物、武备、艺文、题咏十门，目九十，每门各冠以小序，卷前列舆地官署胜迹图，为潘可藻所绘，版刻极精美。

　　●稀见地方志提要卷八

　　长兴　陈光贻学

　　○安　徽

　　安徽通志稿不分卷稿本(上海图书馆藏)

　　此本为光绪《安徽通志》之职官、名宦、人物、选举诸门稿本，仅存宁国、凤阳、颍州、池州。清康熙六年分江南为江苏、安徽，安徽于道光元年朱云锦纂《皖省志略》四卷，为分省后有志之始。至道光六年修成《安徽通志》二百六十卷。此志为沈葆祯巡抚安徽时创修，至吴坤修任巡抚始成，至光绪四年刊成，凡三百五十卷，补遗十卷，底稿散佚，此本为幸存之底稿也。光绪七年冯焯有校补稿，与此本有异。是后李应珏又纂《皖志便览》六卷，又有民国《安徽通志稿》一百五十七卷，皆为分省后记省事物之书也。

　　安庆府志三十一卷明嘉靖元年刊本(安徽图书馆藏全。天一阁藏存卷七至三十一)

　　明胡缵宗纂修。缵宗字世甫，陕西秦安县人；正德四年进士，授翰林院检讨，历南京吏部郎中，擢安庆府知府，官至河南巡抚。此志纂成于正德辛巳，其书凡三十一卷；余仅见天一阁残帙，安徽所藏全书未得获见。按阮元《天一阁书目》著录此志作十六卷，不计子卷焉。张楷《安庆府志·艺文志》载，桐城齐之鸾题此志序谓：“安庆于明郡志凡再成，此志为胡公缵宗至郡之越岁，始谍六邑诸生之博古者，检故实于载籍旧志而成。以叙一郡之地理风俗物产制器为详，官治人才艺文事迹，亦条无遗漏。”兹阅此志存卷，见其搜采繁浩，惟纂辑点致，殊欠裁剪，又疏于考核。按安庆春秋时为皖国地，汉置庐江郡于此，隋为熙州，大业三年改曰同安郡，治怀宁县。唐时为东安郡，寻改名舒州，天宝三年复名同安。至宋绍兴中置安庆军，名自此始。元时为路，明为府，直隶南京，领怀宁、桐城、灊山、太湖、宿松、望江六县。

　　安庆府志十八卷清康熙二十五年刊本(徐家汇藏书楼藏)

　　清姚琅修，陈焯纂。琅字书岑，浙江石门县人；顺治戊子科贡元，由礼部祠祭司员外郎，升兵部职方司郎中，康熙九年任安庆府知府，十三年引疾去。焯字默公，桐城县人；顺治九年进士，授翰林院撰文中书舍人，调兵部主事，即乞养归。考安庆之有郡志，见载于《宋史·艺文志》者，宋宣和中钱绅撰《同安志》十卷，蔡畤补《续志》一卷。于元无可考，明天顺六年周翔修《安庆郡志》十二卷，嘉靖元年胡缵宗又修之。清顺治间知府李士桢修府志十二卷。此志纂成于康熙癸丑，迄丙寅知府裴国熙为之刻成。其书体例，分图、表、志、传四纲，胪目三十，每篇目有琅题小序。安庆于明时直隶南畿，清初为江南省属郡，后设安徽布政使司于此，康熙时自别为一省，遂为安徽省会矣。此志为建省后首创郡志，安徽省之行政职官、典章制度，首载于此书；道光时创修《安徽通志》，采摭此志者为多。

　　怀宁县志三十六卷清康熙二十五年刊本(北京图书馆藏，存卷一至十九、卷二十一至三十六)

　　清段鼎臣修，吴邦柱纂。鼎臣辽东人；荫生，康熙八年任怀宁知县，任满升安庆府通判。邦柱字公擎，邑人；明崇祯贡生，入清官祁门县训导，升江西乐平县知县。怀宁为安庆府附郭县，旧无县志，邑事统载于郡志。清顺治辛卯，知县贾壮始成邑之专志，志久佚。按本志凡例云：“《贾志》分纂吴邦柱等人，本志亦仍此三人分纂。”三人者为邦柱及吴廷楷、方都秦。凡例又谓：“本志大抵取材于《贾志》，及府志、《灊山县志》。”灊山自晋迄宋，合于怀宁，元以后始分。按此志所稽考二邑之分合，于乡都道里人物物产之分属，虽事久难稽，而旁证引注，颇具法度。此志纂成之后，越十余年，张君弼始为增订付梓。

　　安庆府桐城县志八卷清康熙十二年刊本(徐家汇藏书楼藏)

　　清胡必选修，倪傅纂。必选孝感县人；顺治十六年进士，康熙五年任桐城知县，凡七年。傅事迹未详。按沿革，桐城为周之桐国，春秋属吴，后属楚，秦时属九江郡，汉为枞阳县，亦名桐乡，属庐江郡；唐天宝末取桐乡之义改为桐城县，后遂因之。县志传者，有明弘治三年陈勉修《桐城县志》二卷。此志必选仕桐城时，延倪傅所纂；志凡八卷，卷一图考、建置附沿革、星野附祥异、疆域附形势、山川附津梁塘堰、城池、公署、学校，卷二户口、田赋、风俗附乡宜岁时俗礼、方物、礼制、兵事，卷三职官、选举、貤封、各官，卷四至卷六人物，卷七列女、流寓、仙释、古迹、坊表、逸事，卷八艺文，凡二十有六目，附目七，无纲领目，体裁简核。纪载邑之事迹核实，后之继修县志者，咸谓继之者难也。

　　灊山县志十二卷清康熙十四年刊本(中华书局图书馆藏，现藏上海辞书出版社)

　　清周克友修，陈衷赤纂。克友字公来，公安县人；贡生，康熙三年由镶蓝旗教习，升灊山知县。衷赤字尔靖，灊山县人；廪生，自幼好学，博览群籍，著有《贞胜编》，以叙历代贤否，治乱鉴戒之事。灊之名甚古，春秋、汉、晋称灊县，唐宋省县入舒州。元始名灊山县，属安庆府，明清因之。安庆为皖首郡，其得名，实肇自灊邑，“天柱高峻，儿视诸峰”，此志山川篇纪之。又如汉焦刘烈妇古诗，暨宋王介甫封舒国公谢表，皆有关灊之文献。此志艺文志收之，以知其搜罗汇集之详尽也。考灊志，自陈杲创修以来，万历丙戌邑令王梦旸，延邑进士金燕重纂，万历辛卯邑令周师道，延邑人陈邦符、金廷杰又为重编，万历乙卯邑令衷允元，邑贡生王立吾，三为编纂。明修县志，未见传本，顺治郑遹元之志，亦未付梓。是编为克友任知县时，延衷赤与金承闇、涂远靖重纂，刻成于康熙十四年。其书以纪山浸、赋役、土田、户口、阨塞、物产、谣俗、先贤、遗迹诸门尤详。艺文志，采集历来省郡县旧志所载有关灊之文献，绝少遗漏。灊志今传者，以此书为最古本。

　　安庆府太湖县志二十四卷清康熙二十七年刊本(上海市文物保管委员会藏，现藏上海图书馆)
</div>
    <div class="pagination">
<a href="稀见地方志提要_page38.html">上一页</a><span>...</span><a href="稀见地方志提要_page34.html">34</a><a href="稀见地方志提要_page35.html">35</a><a href="稀见地方志提要_page36.html">36</a><a href="稀见地方志提要_page37.html">37</a><a href="稀见地方志提要_page38.html">38</a><span class="current-page">39</span><a href="稀见地方志提要_page40.html">40</a><a href="稀见地方志提要_page41.html">41</a><a href="稀见地方志提要_page42.html">42</a><a href="稀见地方志提要_page43.html">43</a><a href="稀见地方志提要_page44.html">44</a><span>...</span><a href="稀见地方志提要_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
