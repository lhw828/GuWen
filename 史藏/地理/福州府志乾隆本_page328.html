<!DOCTYPE html>
<html>
 <head>
  <meta charset="utf-8"/>
  <title>
   福州府志乾隆本 - 第 328 页/共 388 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福州府志乾隆本 - 第 328 页/共 388 页
  </h1>
  <div class="content">
   孙　芝　字廷秀，连江人。洪武间，以贡授庆都令，转茂州守，俱有声。永乐间，选植天寿山树，异他植。上悦，勒其名于石，曰“孙芝树”。改督温州、宁波粮运，补守沔阳。先是，太祖诏削孟子配享，废其书，尚书钱唐谏，得不废，犹议节其文。学士刘三吾附和，剽剥八十五条。芝奏云：“先儒谓孟子与人君言，皆所以扩充其善心，而格其非心，不止就事论事。若使人臣论事每如此，岂不能尧舜其君乎？逆臣刘吾所驳，如魏惠王问何以利吾国，孟子答以仁义，所答非所问。不知仁义即利也。《易》曰：‘利者义之和。’程子谓拔本塞源而救其弊者，是也。三吾又谓惠王欲雪耻，非兴兵构怨不可，孟子制梃挞秦、楚之论益迂。不知魏间齐、秦、楚三大国之间，力不足而兴兵构怨，是蹙其灭亡矣。孰若对以仁义，使民乐于效死，夫岂迂哉！三吾欲去《养气》一章，此程子所谓扩前圣所未发，大有功于世教者。又欲课试不以命题，科举不以取士，则谬妄益甚。乞收复全书，使万世知所诵慕！”芝疏甚切，《孟子》书得复全。宣德丙午，擢山西参议。谢恩日，特赐致仕，时芝年六十二，人以为荣，绘图颂芝，曰：“林下一人”。纂《董应举集》
　　林　复　连江人。同知处州，廉能公恕，剖事无滞。去后，士民咸思之。《栝苍汇纪》
　　赵　雍　字景和，连江人。永乐甲辰进士，授户部主事，以亲老疏乞归养。旋丁内艰，服阕，授工部屯田主事，迁南吏部郎中，寻转云南参政。时贵州寇乱，朝廷出师征之，粮饷铠仗之费，尽需于雍。雍悉心为之，日辑和其人民。寇平，滇黔以安，率多雍功。又筑宝泉坝，溉田万顷。以疾致仕。所著有《云庄集》，藏于家。子琰，正统丁卯乡荐，官扬州府同知，亦有惠政。《连江县志》
　　游义生　字伯方，连江人。生有异质，五岁授《毛诗》，能辨大义。十九，领洪武丁卯乡荐，明年，成进士，选翰林庶吉士。二十二年，上简吉士中风采范俗者解缙等二十八人，义生预焉。旋晋山东道御史，帝览《孟子》，至土芥寇仇之论，谓非臣子所宜言，撤亚圣配享，义生与台中十余人入谏，言词愤切，帝怒，并下之理。既而上披谏章，思义生言，召之，犴吏以死告。上曰：“嘻，戆哉！”因尽释同系诸臣，孟子之祀，卒不废。《连江县志》
　　张子初　字善夫，连江人。宣德丙午乡荐。景泰中，历监察御史，内侍单增恃宠骄纵，大臣多附之者，子初同都给事中林聪会劾之，诏下增狱。都督汪全夺民田，子初复同御史朱英会劾之，归田于民。进侍经筵，赐《四书》、《五经》各一部，致仕还家，俸余不满百金。[HT6SS]《分省人物考》
　　赵　恢　字汝弘，连江人。宣德癸丑殿试第二人，授编修，擢侍读，充经筵讲官，晋左庶子，兼侍读，纂修国史。戊辰会试，诏以历科主司录文，有戾经旨，特命恢分闱，厘正文体。黜浮崇实，一时文风咸归于正。癸酉，复典南闱，所拔皆知名士。景泰元年，册封南海神，还朝，以疾告归。《连江县志》
　　林　锦　字彦章，连江人。景泰初由乡贡补合浦训导。猺寇充斥，内外无备。锦条具方略，悉中机宜。巡抚叶盛异之，檄署灵山县事。城毁于贼，锦因形便为栅以守，广设战具，贼不敢迫。满秩去官，民曰：“公去，贼复至，谁御者？”悉逃入山。盛以状闻，诏即以锦为知县，驰驿之官，民复来归。适岁饥，诸徭益剽掠无虚日，锦单骑诣垒，晓以祸福，猺感悟，附县二十五部咸听命，其不服者则讨之。天顺六年，破贼罗禾水，再破之黄姜岭，又大破之新庄，先后斩获千余级，还所掠人口，贼悉平。乃去栅，筑土城，盛及监司屡荐其才。成化改元，会连州为贼所陷，乃以锦为试知府。岁复大饥，贼四出劫掠，锦谕散千余人，诛梗化者，而绥辑其流移，境内悉平。四年，上官交荐，请改授宪职，令专备款廉群盗，乃以为按察使佥事，益勤于政。十年，赐敕旌异，久之，进副使。锦以所部屡有盗警，思为经久计，乃设团河营於西，设新寮营于南，而别设洪崖营，以杜诸寇出没路。易灵山土城，更筑高墉，亘五百丈，卒为岩邑。十四年，兵部上其抚辑功，被赉。锦在兵间，以教化为务。灵山尚鬼，则禁淫祠，修学校，劝农桑，其治廉钦，皆饬学宫，振起文教。为人诚实，洞见肺腑，猺蛮莫不爱信。其行军，与士卒同甘苦，有功辄推以与人，以故士多效死。所在祠祀。[HT6SS]《明史》
　　陈鸿渐　字廷仪，连江人。景泰辛末进士。授刑部主事，察狱明敏，用法平恕。迁广东司郎中，司所隶事，皆锦衣列校讼狱，权贵人挟势庇奸，请托纷至，鸿渐峻拒以法。权贵人怒，欲中伤之，以鸿渐素守慎严,莫能害也。尝与一锦衣奉命谳狱常州，其罪人谋入重贿，遗锦衣并及鸿渐。鸿渐与锦衣同寝处，卒不能通一言而去。天顺末，诏庶僚有年未至，愿致仕者听，鸿渐时年三十九，即以亲老乞归，居家二十余年，不易素守。《福建通志》
　　游　宣　字汝哲，连江人。天顺中恩贡，授博罗训导。成化初，上疏，以宋熊禾阐明儒教，表章经旨，宜随罗、杨诸儒后，从祀庙庭。下廷议，大学士彭时言：禾原籍建阳，立祠致祭为宜，从之。以父老乞归养，礼部言：“宣年力未衰，教职修明，不宜罢。乞赐宣年俸一半，原籍支领，代养其亲，庶臣职子道，两无亏缺。”此特典也，士林荣之。《福建通志》
　　陈　隆　字伯昌，连江人。正统辛酉乡荐，授松江同知。成化间，擢苑马少卿，累以疾丐归。转太仆，致仕。隆所至以清著。居家不殖产业，曰：“无庸为子孙佚游资也。”性好图书，终日静坐，纷华恬如也。万历《府志》
　　翁　宾　字文兴，连江人。景泰庚午乡荐第一，为束鹿训导。学纯行洁，训迪多士，一时彬彬称盛。万历《府志》
　　郑　昈　字景辉，连江人。天顺间，以贡为叙州通判。性廉介，义不入人一钱。同事有绘《一堂和气图》者，其人墨，昈手裂之当道右。富民诬人以戍，昈力白其冤。满九载，罢归，名其室曰：“释锄”。暇则泼墨自遣。其子以故宅湫隘，不可以宾，隔巷构三楹，方上梁，见彩帛悬焉，问何从来，对曰：“往叙州归时，百姓奔送者”昈瞪目曰：“此汝屋也。吾死不入。”其后昈卒，垂绝矣，子妇舁入新室，昈足距于门，不得入，乃殓于旧室。
　　陈元宪　字一章，连江人。弘治己酉乡荐，授崇明令。邑有豪族施氏、纽氏争田斗杀，各聚众千余人。官捕，惧诛，遂航海为盗。元宪至，招令复业。寻升临江判，政尚廉平，催科中存抚字。会大帽山贼掠诸郡县，元宪以兵讨之，俘获甚众。内五十余人，贩商也，太守疑为盗，元宪鞫得其实，纵遣之。寻迁云南提举。子秉诚、秉谟，俱登乡荐。《分省人物考》参《江西通志》
　　游　琏　字世重，连江人。正德辛未进士，授江西新建令。时宸濠暴横，彊夺桃花乡民产，乡人树寨，以死御之，琏极力调护，乃得释。属桃源华林盗起，有言濠阴嗾之者，琏乃率建昌兵剿之，仍诘知其状，白上官，密疏其事，濠惧，为稍戢。升南户部主事，历员外郎中，厘宿弊，裕国储，井井有法。出守登州，招流亡，赈饥馑，疗疾疫，白主簿李若琪疑狱，黜知县王修贪酷。大新学宫，熔铜佛像作礼器，兴士育材，郡称大治。迁海南兵备副使，会有黎酋长佛二者聚众剽掠，久为民害。琏请督府提兵，直捣其穴，擒酋首，余党悉平。民感其德，为立平黎生祠。海南多产珍异，琏独持冰蘖，一无所取。官终江西参政。所著有《东行》、《南行》二稿及《平黎集》。《福建通志》
　　李士文　字在中，连江人。正德丙子乡荐，授高明教谕。寡默宏博，本经义以训诸生，当道荐岭南师范第一。以父丧归，聚徒讲学于九龙山之麓。服满，补嘉鱼教谕。登嘉靖巳丑进士，除南京工科给事中。会星变，疏陈六事，世宗嘉纳之。历都给事中，官终浙江按察使。家居布衣蔬食，徒步里中。按闽使者白贲怜其贫，欲为营室，力辞不受。所著有《易明心》、《学庸正义》。《分省人物考》
　　吴世泽　字宗仁，连江人。嘉靖癸未进士，授庐陵令。以清慎勤自励，擢南礼部主事，升郎中，转吏部，出守严州。兴贤劝学，节用爱人。时遂安矿贼乱，世泽捣其穴擒之。衢、婺大水，预为之备，民赖以安。擢广西副使。《分省人物考》参《严州府志》
　　王德溢　字懋中，连江人。嘉靖丙戌进士，授慈溪令。清介自持，谦恭下士。县有鸣鹤乡，贼充斥，德溢身莅其地，纠察葺薙，旬月间，悉屏迹。择其秀良可向学者，聚而教之。考校奖掖，顽俗一洗。浚杜、白二湖，以广灌溉，民深德之。去任日，老幼泣送于途。擢御史，终广西佥事。《分省人物考》
　　孙　用　字行可，连江人。嘉靖丙午举人，署教丰登。癸丑，成进士，授行人。擢御史，上疏言经国理民之策，南北用兵之宜，深切时务。巡居庸关，课武功，明赏罚，劾抚臣之荐举不公，及守备之因缘请托者，边境肃清。寻按云南，滇国公沐某妻陈氏欲以养子承袭，疏夺其谋。土官妇凤氏争立构兵，曲为区划，以寝其变。土酋阿堂等为乱，官民被诬逮狱者众，奏而释之。以忤中贵，调守荆州，肃政安民，翕然称治。《分省人物考》参《福建通志》
　　吴文华　字子彬，连江人。嘉靖丙辰进士，授南兵部主事。景藩之国，道留都，藩邸人横甚，文华综理按治，无敢哗者。出为湖广督学佥事，端模范，绝请托，所拔士多至公辅者。转四川参议，定叛酋凤继祖之乱。晋广西督学副使，历河南左布政使。万历初，旌天下治行异等者二十五人，文华第一。以副都御史巡抚广西，核田赋，均驿传，饬兵戎，疏设昭平县，建养利州学，割武缘县属思恩，移兵备于郁林，增河池，同知经略，种种有规。平昭平贼黎福庄父子，即其地建营堡二十一。又连破柳州寇七十余巢，抚其余党，得田二万六千余亩。捷上，赐金币，荫一子，迁户部左侍郎。以母老乞终养。时相国张居正方夺情，文华独触忌不讳。再起兵部右侍郎，复抚广西，擢右都御史，总督两广。经三载，征平乐叛兵，讨怀集流寇，歼海上倭奴，擒盗珠贼党，捣府江岑峒罗旁诸蛮。先是，山海诸寇，出没为梗，虽间取捷，得不偿失。文华多方略，悬合机宜，往无不克。筹划军饷，沛若有余。积金十九万，归之有司。晋南京工部尚书，改兵部，参赞军务。南兵骄且诡，不任战，文华极力振刷，稍稍改观。会天巢卫卒以储粮腐浥鼓噪，文华召仓役及点卒六七人立庭下，数诸役曰：“士卒寄命于食，典守不严，尔无所逃罪。”叱杖之，卒以为庇己，匍匐谢，文华乃数卒曰：“彼役诚有罪，尔不白官而遽哗。军令哗者死，尔自图之。”咸股栗哀祈，乃杖而徙戍之，并督其长，事遂定。疏陈六事，练兵，葺械，选锋，修城，重权，严备，皆保障至计。科臣李沂劾中珰张鲸恣暴，有旨下沂镇抚司拷究，鲸引疾乞休，文华疏救沂，请治鲸罪，不报，遂乞归，三疏乃允。起南京工部尚书，力辞，虚位三年以待。居家十载，屏绝干谒，徜徉山水间。买学田百亩，给弟子员，设义田以赈族之贫者。书法得晋人意，所著有《督抚奏议》、《留都疏稿》、《济美堂集》。卒年七十八，赐祭葬，赠太子少保，谥襄惠。《明史》参《福建通志》
　　陈　第　字季立，连江人。为学官弟子，教授清漳，生徒云集。都督俞大猷召致幕下，教以古今兵法、南北战守方略，尽得其旨要，劝以武功自见，曰：“子当为名将，非一书生也。”为言于谭纶，谭一见亦奇之，曰：“俞、戚之流亚也。”起家京营，出守古北，历游击将军，居蓟镇者十年。蓟镇自隆庆初谭、戚为督镇，边尘不耸，十有五年。第慨然有长驱远略之志。巳而俞死，戚罢，边事陨废，督府私人行贾塞下，侵冒互市金钱，第力持之。督府恚，将中以文法，叹曰：“吾投笔从戎，头须尽白，思倾洒一腔热血，为国家定封疆大计，而今不可为，吾仍为老书生耳。”遂拂袖归里，角巾萧寺，遍阅佛藏。入罗浮，游西樵，吊宋故宫于崖山。穷苍梧、桂林诸胜。闻焦竑老而好学，裹粮白门，离经析疑，扣击累年，竑叹服以为弗如。撰著甚富。巳复游嵩山而返，久之，乃卒。第学通五经，尤长于《诗》、《易》，论兵学，论文章，皆凿凿有根据。万历辛亥，年七十有一，汇其古诗，曰《寄心集》。列朝《诗集》
　　王一岳　字镇甫，连江人。嘉靖戊午举人，授襄城教谕。应聘北畿同考，首拔大学士李廷机，大司马郭子章，其余俱登进士，一时推其冰鉴。迁上林宰，民树七碑，记颂功德。历万州知州，广西思明府同知，摄横州篆，剿入寨贼，神宗赐金奖励，都御史海瑞屡疏其贤。后以父殁，未视含殓，哀毁而卒。郭子章表其墓。《福建通志》
　　吴承熙　字汝缉，连江人。万历中，以任子授右督府都事，迁左府经历，刑部郎中，出守思恩府。思恩僻壤，好争杀，承熙以礼教化之。诸土司故事，岁时馈方物，悉谢绝。或有藏金于筐中者，却而还之。嗣以催科不及，夺俸，乃下教吏民曰：“太守抚字，未能遘兹岁凶，不欲重困赤子，薄谴固所甘心。”民感其诚，咸相劝输，不旬日而赋足。后以疾卒于官。[HT6SS]《福建通志》
　　孙一谦　连江人。万历中，为南都司狱，待囚有恩。每曹郎视狱，问囚有苦欲言者，皆对曰：“幸甚，孙君衣食我。”是时琅琊王世贞为少司寇，欲荐拔之，而一谦已转灵山吏目，世贞赠以诗曰：“青衫白马帝城西，祖道无人日欲低。犹有若卢方亩地，赭衣能作数行啼。”一谦乞归，至鄱湖，卒。旧《福建通志》
　　陈继源　连江人。万历中，为大胜关大使，迁温州司狱，两卻例金不受。及满归，至不能具饣亶粥，依老仆以居。旧《福建通志》
　　　　国　朝
　　周懋勋　字锡弓，康熙庚辰进士。里居八年，闭户读书，不改儒素。授广宗知县，廉洁自矢，邑有例金，立革之。会大旱民饥，吁于大府，发常平仓以贷，复额外借谷三千石为粥，以活贫饿。升吏部主事，未行，卒。敝箧萧然，士民为之感泣。《连江县志》
　　邵言纶　字思饬，连江人。康熙己丑进士，知息县。邑多豪族猾吏，言纶绳以法，使不得逞。凡常例所派于民，悉禁革之。培植人才，识拔皆一时之隽。方正严毅，与上官多龃龉，为总督田文镜所劾，安置济宁，萧然自得，无几微坎土禀意见于词色。后卒谪所。


　
卷之五十五
人物七列传罗源

　　　　宋
　　陈　缜　字师文，一字德容，罗源人。淳质有守，少慕伊、洛、考亭学，试礼部对策，以“正心诚意”为说，屡见黜。后以时务对，遂擢第。及廷试，慨然曰：“今对天子之庭，可负所学耶？”复以“诚正”对，终发明伊、洛之旨，孝宗嗟叹，擢特奏名第一，赐同进士出身。正德《府志》
　　黄士特　字仲谊，罗源人。嘉定中，知武进县。强毅有力，废坠兴举，奸吏胆落。终镇江倅。《闽书》
　　陈　逵　字通卿，罗源人。嘉定间，知遂昌县。首询学宫，引试士子，一时士风丕变，囹圄空虚。既去，民绘像祠祀之。《闽书》
　　张　磻　字渭老，罗源人。知临江军，邻郡临川有清江渡，产纸，部牒误为清江县，下郡，日抄会纸三万。磻申省辨之，援坊州求杜若为比，得报罢。后邻郡规避，趣办如初。磻复申前请，得免。累官礼部侍郎，权兵部尚书，兼权吏部尚书。宝祐三年，拜端明殿学士，升同知枢密院事，兼参知政事。五年，拜参知政事，进封长乐郡公。致仕，卒，赠少师。初，史嵩之终丧，图再相，磻率同列言之，词甚切。由是，嵩之谋沮。磻以此直声动天下。兄孙道。《闽书》参正德《府志》
　　道　字周甫。庆元中，为太学生，与同郡杨宏中等六人上书救赵汝愚。韩侂胄怒，俱编管五百里外，世号六君子。侂胄诛，诏褒庆元上书六人，授道泰和令。《闽书》参正德《府志》
　　张斗南　字唐英，罗源人。持身廉洁，官至兵部郎中。《闽书》
　　　　元
　　林兴祖　字宗起，罗源人。至治二年，登进士第，授承事郎，同知黄岩州事，三迁而知铅山州。州素多造伪钞者，豪民吴友文为之魁，远至江、淮、燕、蓟，莫不行使。友文奸黠悍鸷，因伪造致富，乃分遣恶少四五十人，为吏于有司，伺有欲告之者，辄先事戕之。前后杀人甚众，夺人妻女十一人为妾。罹其害衔冤不敢诉者十余年。兴祖至官，曰：“此害不除，何以牧民？”即张榜禁伪造者，且立赏募民首告。俄有告者至，佯以不实斥去，又有告获伪造二人并赃者，乃鞫之。款成，友文自至官，为营救，兴祖命并执之。须臾，来诉友文者百余人，择其重罪一二事鞠之，狱立具。逮捕其党二百余人，悉置之法。民害既去，政声籍甚。江浙行省丞相别儿怯不花荐诸朝，升南阳知府，改建德路同知，俱未任。至正八年，特旨迁为道州路总管，行至城外，贼已迫其后，相去仅二十里。时湖南副使哈剌贴木儿屯兵城外，闻贼至，以乏军需欲退兵。兴祖闻，即夜诣说留之，哈剌贴木儿曰：“明日得钞五千锭，桐盾五百，乃可破贼。”兴祖许之。明日，甫入城视事，即以恩信劝谕盐商，贷钞五千锭，且取郡楼旧桐板为盾，日中皆备。哈剌贴木儿得钞、盾大喜，遂留为御贼计。贼闻新总管至，一日具五百盾，以为大军且至，中夕遁去。永明县洞猺屡窃发为民害，兴祖以手榜谕之，皆曰：“林总管廉而爱民，不可犯也。”三年不入境。春旱，虫食麦，兴祖为文祷之，大雨三日，虫死而麦稔。已而，罢兴作，赈贫乏，轻徭薄敛，郡中大治。宪司考课，以道州为最。以年老致仕，终于家。《元史》
　　　　明
　　陆　引　字惟远，罗源人。性耿直，洪武中，以荐入见，问为政治民之术，引对称旨。授象山县丞，特给以敕，有曰：“往，尽乃心，勤乃事，他日来觐，朕将咨焉，以考尔职，其敬之哉！”引承旨，警惕之官。锄强植弱，民吏怀畏，常俸外，一毫不取。视事三年，计口植蔬，以勤民事，卒。万历《府志》
　　林　高　罗源人。由岁贡，弘治间，任杨山知县，政尚宽和。县自改设以来，诸政草创，高悉心综理，视邑如家。县署学宫，罔不新饬，邑之良吏，以为首称。《连州志》
　　周　澍　罗源人。嘉靖间，任金华府学训导，真诚狷介，馈贽一无所受。署东阳县事，携一仆往，蔬粝自给，遇事执法不阿。时因公获罪，遂鬻所乘马输官。升山东栖霞教谕，去之日，敝衣一笥而已。万历《金华府志》


　
卷之五十六
人物八列传永福
　　

　　　　五　代
　　叶　翘　永福人。博学质直，王延钧擢为继鹏友，官六军判官，命继鹏以师傅礼待之，遇事多所裨益。继鹏嗣位，进翘内宣徽院使，参政事。继鹏渐骄纵，不与翘谋议。一日方视朝，翘衣道士服过庭中，继鹏召还，曰：“军国事殷，久不接对，孤之过也。”翘对曰：“老臣辅导无状，致陛下无一善可称，愿乞骸骨。”继鹏曰：“先帝以孤属公，政令不善，公当极言，奈何弃孤去！”厚赐金帛慰之。元妃梁国夫人者，李勉女也。贤妃李春燕被宠，夫人颇不见答于继鹏。翘谏曰：“夫人，先帝之甥也，陛下聘以礼，奈何因新爱而弃之如遗乎？”继鹏不能从，未几，翘复上书言事，遂署其楮尾曰：“一叶随风落御沟。”放归永福，以寿终。纂《十国春秋》
　　　　宋
　　黄龟年　字德邵，永福人。登崇宁五年进士第，累官河北西路提举学士，入为太常博士。靖康元年，除吏部员外郎，拜监察御史。寻除尚书左司员外郎，中书门下检正诸房公事，充修政局检讨官，迁殿中侍御史。会边报王伦来归，龟年劾秦桧主和议，沮恢复，植党专权。书上，桧罢。并劾桧党王日奂、王昞、王守道，皆罢之。桧乃授观文殿大学士，提举江州太平观，官如故。龟年又奏“桧徇私欺君，合正典刑，投诸裔土，以御魑魅。”又言：“桧厚貌深情，矫言伪行，阳为面从，阴谋沮格，上不畏陛下，中不畏大臣，下不畏天下之议，无忌惮如此。”章三上，遂褫桧职，除太常少卿，累迁起居舍人、中书舍人兼给事中。侍御史常同、司谏詹大方希桧意，劾龟年落职，本贯居住，卒，六十三。龟年微时，永福簿李朝旌奇之，许妻以女。龟年既登第，而朝旌已死，家贫甚，或劝龟年别娶，龟年正色曰：“吾许以诺，死而负之，何以自立？”遂娶之。任子恩，先奏其弟之子，人皆义之。子衡，仕至湖南提举。《宋史》
　　梁岩老　字允济，一名汝霖，永福人。政和五年进士，靖康间金人犯阙，岩老佐帅守城有劳。明年，诏使金，金人欲臣之，不屈。幽之荒寺，月给衣食，食余，辄私晒之，复留余饮，渍其壁。久之，壁坏，乃挟乾糗南奔，昼伏夜行，竟全节而归。高宗嘉之，除直秘阁，知泉州，寻卒。万历《府志》
　　张　渊　字叔潜，永福人。有儒学名，人称张夫子。隆兴元年进士。寿皇爱其才，擢就馆阁，历知数郡，清廉自守，惠政在民。《闽书》
　　萧国梁　字挺之，永福人。乾道二年，擢进士第一，历著作、太子侍讲兼礼部郎官，终朝奉郎，广东运判。初，国梁登第，时第一人本赵汝愚，故事：设科以待草茅，凡豫属籍挂仕版者，法当逊避。唱名之日，升国梁为榜首，有集行于世。《闽书》
　　陈表臣　字正甫，永福人。乾道二年武举，知宜州。经略张玠邀功，诬韦文仲等六十四人寇边，欲置之死。表臣按狱，知其非辜，必欲尽出之，忿争未决，赋诗讽张，遂得活。为政以循良称。《闽书》参正德《府志》
　　卢　沂　字咏道，永福人。榕子，初尉东莞，破剧贼綦和尚。乾道中，判韶州，俄摄英州。剧盗李全抑犯广英，人心惊溃，签判请弃城遁，沂誓死守，竟以获全。进二秩，命遂即真，复与贼战死。高宗悯之，官其子铸。《闽书》
　　郑　侨　字惠政，永福人。初上礼部为举首，与兄万卿同升，及自大学再荐，弟偊亦贡于乡。乾道五年，廷试第一，签书镇南军节度判官。岁洊饥，佐帅守讲求荒政数十事。八年，召对，擢校书郎，用其言，除江右溢税米十万斛，转著作佐郎，兼国史实录院属官，吏部司封。介然静重，不至执政之门，以《左氏春秋》侍讲东宫。拳拳父子、君臣、君子、小人之际。请外，提举江南西路常平茶盐，振纲刬弊，不严而肃。淳熙八年，淮浙岁凶，遴选为常平官，首劝责躬求言。请米四万石以继常平之乏。既入境，宣布上意，令民知有恃，而无转徙之思。倒廪劝分，督课其不如法者。浚治漕渠五百余里。入为礼部郎中，兼太子侍讲。会高宗崩，孝宗欲行终丧之制，与联事者参稽古今，以求至当，时起居在德寿宫，大臣欲表请还内，又表请听政，侨曰：“丧不离次，礼也。上方有志复古，讵可专以此请？”除起居舍人，寻兼给事中。适婉容陈氏父以墨诏迁官，侨封还之。孝宗为寝其命，迁中书舍人。六押制敕，悉由侨手。差充金国贺正使，还至境，光宗已受禅，道除给事中，入见嘉奖。他日，从官同对重华宫，孝宗顾侨曰：“卿死节不屈，举措得宜。”兼侍讲，修撰实录。侨在门下，论驳不遗余力。除命权吏部尚书，兼侍讲。每以畏天、进德、孝敬、问学、亲君子，远小人，开广言路，谨惜名器，修政重令，爱民节用，为光宗言。光宗常向纳之。而侨恳求外任，除显谟阁学士，知建宁府，移知福州。罢义仓和籴之需，减古田偏重之赋，改知建康府。过阙召劳，举时事之大而可忧者，反覆以谏。召还吏部，辞不允。三以祠请，诏复任，进龙图阁学士。宁宗即位，复以尚书趣召，命侍读，寻知实录院修撰，拜同知枢密院事。明年，参知政事。又明年，进知枢密院事，讨军实，谨边备，纪纲法度，以抑侥幸。顷之，复恳求辞位。宁宗数遣使趣入，诏有司毋受章奏，又还所上剳子。犹请不已，宁宗手书牍尾，曰：“忠诚重厚，朕所倚毗，累丐退闲，殊拂眷怀。”甫三月，再上章，除资政殿大学士，知福州，提举洞霄宫。三疏告老，以观文殿学士致仕。卒，赠太师，谥忠惠。侨端重简澹，受知三朝，在二府，不市恩干誉，不立党私好恶，世称之。子寅。《闽书》
　　寅　字子敬，以父任补官，历知吉州。召对，言济邸冤状，指斥权臣，坐罢。端平初，调为左司郎中，兼权枢密院副都承旨，又请为济邸立庙，具言“三边无备，宿患未除，宜正纲纪，抑侥幸，裁滥赏，汰冗兵，以张国势。”出知漳州，除直宝章阁，致仕，卒。寅静重博洽，多识典故，家所藏书，分为七略：曰经、曰史、曰子、曰艺、曰方伎、曰文、曰类。真德秀、李燔、陈宓皆与为友。燔尝疏荐海内名士十二人，寅其一云。《闽书》
　　黄　揆　字端甫，永福人。乾道五年进士。初知尤溪，理财抚民，家给人足。升知琼州，民立生祠于福星堂。后知新州，州米贱钞贵，例以钞折租税之入，揆白减之。秩满，入觐，首以钞租折变之害为言，朝廷嘉纳。民颂不衰，官终安抚使。《闽书》
　　黄　定　字泰之，永福人。乾道八年进士第一。累官知潮州，为政务刬弊苏瘵，潮民德之。官终国子祭酒，直显谟阁，广东提举。有文集行世，今祀于潮州贤守祠。《闽书》
　　林宋伟　字力叟，永福人。在太学时，袁公燮无罪，而与群小同被蘖言去国，士论不平。宋伟送袁诗，有云：“韩非、老子俱同传，乞与时人子细看”之句。诗出，名震辇下。擢嘉定十六年进士，累佐浙幕，平金虏有功。又督兵讨沅溪，削平猺洞三十一所，破贼寨十一所，降贼党千五百余人，草告捷檄，文气甚壮，为时所称。移吉州倅，进守湖北运判，广东提刑。自称橘园居士。《闽书》
　　李若水　永福人。宝祐中，知龙川县，修泮宫，缮仓库，筑城池，宽猛相济，民像祠之。《闽书》
　　　　元
　　林泉生　字清源，永福人。与卢琦、陈旅、林以顺称闽中文学。天历庚午进士，授福清州同知。适山海寇充斥，以计歼之，转泉州经历。民负酒税，系者多瘐死，悉破械出之，令船商私酿者代偿。历漳州推官，畲洞相戒勿犯。擢知福清州，会红巾寇连江，帅府檄泉生御之，乃创保甲，置屯栅，立诛盐丁谋乱者七人，捕杀长乐谋内应者三十余人，先发制之，贼遂惊溃。福清俗好杀孤幼，诬讼求贿，泉生立连逮亲邻法，民不敢犯。累官翰林待制，行省郎中，为翰林直学士，知制诰。卒，谥文敏。泉生邃于《春秋》，工诗文，多权略，有将相才，屡建武功。然以志略自负，不能下人，以此多得谤者。后稍自晦抑，署其斋曰“谦牧”。晚益折节，更号“觉是轩”。为文宏健雅肆，诗豪宕遒逸，所著有《春秋论断》及《觉是集》二十卷。《元史》参《元诗选》
　　　　明
　　张惟康　永福人，由选举，洪武中任武强县。廉能干济，宽厚爱民。后以代去，民颂之不置。万历《府志》
　　方　员　字懋规，永福人。宣德癸丑进士，以行人选御史，历广西参政，官终广东按察使。员严于持已，在广久，精法律，政多便民，而民怀之。万历《府志》
　　黄文焕　字维章，永福人。天启乙丑进士，为文淹博无涯涘。知海阳、番禺、山阳三县，皆有声。崇祯召试，擢编修。时黄道周以论杨嗣昌、陈新甲，得罪逮问，词连文焕，遂同下狱。狱中笺注《楚词听直》八卷，《陶诗析义》二卷。既释狱，乞身归里，别道周诗云：“自闻钩党独行忧，痛哭批鳞泪未休。欲格君心甘溅血，不教汉祚付清流。雷霆怒尽天回友，生死移时我掉头。今日全躯同去国，莫将厨俊傲林邱。”后寓居金陵，著有《四书》、《诗经嫏女瞏》、《毛诗笺》、《易释》、《书绎》、《老庄注》、《陶杜诗注》、《秦汉文评》、《汉诗审索》、《诗经考》。《福建通志》
　　刘　拯　字以仁，永福人。由举人为新淦令。尝因漕蠹侵折，运挽不前，力请民征官解，一时便之。崇祯中，流寇充斥，淦城卑小，拯加高数尺。尤锐意文教，置学田，修敬一亭、文昌阁、勉斋祠，士兴于学。以升任去。《江西通志》


　
卷之五十七
人物九列传福清
　　

　　　　宋
　　林　高　字子羽，福清人。大中祥符八年进士。为钦州推官，念父母春秋高，不肯出，从事漳州、泉州、兴化军，终养。逾二十年，始出知建平县。县多盗，高至，狱无系囚。迁秘书丞，徙蜀县，以疾辞。迁太常博士，除屯田员外郎，监泰州税。至泰，请老。高天性慈惠，毁誉不动，好义薄利。著书数十卷，其言似孟子。子概，孙颜、邵、旦并登第。《闽书》参正德《府志》
　　概　字端父，幼警悟，景祐元年进士。以秘书省校书郎，知长兴县。岁饥，富人闭籴，概出俸粟庭下，诱土豪输数千石，以饲饥者。知连州。康定初，上封事，请复唐府兵之法，四敛一民，部以为军，间耕田里，被甲皆兵，命其家得畜马私乘，官为调习，则人便干戈，马识行列。又请籍土民为兵，栅要冲，购徭人使守御，徙怀安军。程琳尝禁蜀人不得自为渠堰，概奏罢之。官至太常博士，集贤校理，卒。著《史论辩》、《国语》。子旦。《宋史》
　　旦　字次仲，嘉祐二年进士。熙宁中，由著作佐郎，历监察御史里行，居台五月，以论李定事罢。久之，乃签书淮南判官，入为工部考功员外郎。元祐元年，拜殿中侍御史，即上疏曰：“广言路，然后知得失；达民情，然后知利病。窃见去岁五月，诏求谠言，士民争欲自献。及详观诏语，名虽求谏，实欲拒言。约束丁宁，使不得观望迎合，犯令干誉，终之必行黜罚以恐惧之。闻初诏乃蔡确、章忄享造端，其词尽出于忄享。今二人既去，其余党常怀丑正恶直之心，愿深留宸虑，以折邪谋。”遂论吕惠卿，邓绾虽罢扬州，犹莅小郡。小郡之民奚罪焉？乞投散地，以谢天下！”又言“近弹王中正、石得一等，虽已薄责，得一所任肘腋小人如翟京力之徒，亦宜编削。”诏并降支郡营校。又论崔台符、贾种民舞文深酷之罪，皆逐之。出为淮南转运副使，历右司郎中，秘书少监，太仆卿，终河东转运使。子肤，坐元符上书，陷于党籍。《宋史》
　　王伯虎　字炳之，福清人。嘉祐进士，历户部员外郎，与苏、黄唱和。初登第时，授建州司理，州有疑狱，久不决，乃命撤械，伏于庭，帏其厅，而潜听之。囚互相质其是非。明日讯之，众相顾惊服，出其滥罪者四人。从弟伯起。伯起，字圣时，受经于王安石，游曾公亮父子间，学文于曾子固，题所居曰酉室，有诗曰《唱道野集》。卒，赠右宣教郎。《闽书》参《姑苏志》
　　郑　侠　字介夫，福清人。随父官江宁，闭户苦学，王安石每称奖之。治平四年进士高第，调光州司法参军。安石居政府，凡所施行，民间不便。光有疑狱，侠谳传奏，安石悉如其请，侠感为知巳。秩满入都，往见之，问以所闻，曰：“青苗、免役、保甲、市易数事，与边鄙用兵，在侠心不能无区区也。”安石不答，侠退，不复见，但数以书言法之为民害者。久之，监安上门。安石虽不悦，犹使其子雱来语，欲辟为检讨，更命其客黎东美谕意，侠曰：“读书无几，不足以辱检讨。所以来求执经相君门下耳。而相君发言持论，无非以官爵为先，所以待士者亦浅矣。果欲援侠而成就之，取其所献利民便物之事，行其一二，使进而无愧，不亦善乎？”是时，免役法出，民商虽负水拾发，担粥提茶之属，非纳钱者不得贩鬻。税务索市利钱，其末或重于本，商人至以死争。侠因东美列其事。未几，诏小夫裨贩者免征，商之重者十捐其七，他皆无所行。是时，自熙宁六年七月不雨，至于七年三月，东北流民，每风沙霾曀，扶携塞道，羸瘠愁苦，身无完衣，并城民买麻糁麩合米为糜，或茹木实草根，至身被锁械，而负瓦楬木卖以偿官，累累不绝。侠为图奏疏，诸閤门不纳。乃假称密急，发马递上之银台司，其略云：“去年大蝗，秋冬亢旱，麦苗焦枯，五种不入，群情惧死。方春斩伐，竭泽而渔，草木鱼鳖亦莫生遂。灾患之来，莫之或御。愿陛下开仓廪，赈贫乏，取有司掊克不道之政，一切罢去。冀下召和气，上应天心，延万姓垂死之命。今台谏充位，左右辅弼，又皆贪猥近利，使夫抱道怀识之士，皆不欲与之言。陛下以爵禄名器驾驭天下忠贤，而使人如此，甚非宗庙社稷之福也。窃闻南征北伐者，皆以其胜捷之势，山川之形，为图来献，料无一人以天下之民质妻鬻子，斩桑坏舍，流离逃散，遑遑不给之状上闻者。臣谨以逐日所见，绘一图，但经眼目，已可涕泣，而况有甚于此者乎？如陛下行臣之言，十日不雨，即乞斩臣宣德门外，以正欺君之罪。”疏奏，神宗反覆观图，长吁数四，袖以入。是夕，寝不能寐。翌日，命开封体放免行钱，三司察市易，司农发常平仓，三卫具熙河所用兵，诸路上民物流散之故。青苗、免役权息，追呼方田，保甲并罢，凡十有八事，民间欢叫相贺。又下责躬诏求言。越三日，大雨，远近沾洽，辅臣入贺，帝示以侠所进图状，且责之，皆再拜谢。安石上章求去，外间始知所行之由，群奸切齿。遂以侠付御史，治其擅发马递罪。吕惠卿、邓绾相与环泣于帝前，于是新法一切如故。安石去，惠卿执政，侠又上疏论之，仍取唐魏征、姚崇、宋璟、李林甫、卢杞传为两轴，题曰《正直君子，邪曲小人，事业图迹》，在位之臣。暗合林甫辈而反于崇、璟者，各以其类。复为书献之，并言禁中有被甲登殿等事，惠卿奏为谤讪，编管汀州。惠卿嗾御史张琥并劾冯京为党与，侠行至太康，还对狱。狱成，惠卿议置之死，帝曰：“侠忠诚亦可嘉，岂宜深罪！”但徙英州。既至，得僧屋将压者居之，英人皆嘉敬，争遣子弟从学，为筑室以迁。哲宗立，始得归，苏轼、孙觉表为泉州教授。元符七年，再窜于英。征宗立，赦之，仍还故官，又为蔡京所夺。布衣粝食，屏处田野，然一言一语，未尝忘君。宣和元年卒，年七十九。里人揭其闾为郑公坊，州县皆祀之于学。绍圣初，诏赠朝奉郎，官其孙嘉正为山阴尉。《宋史》
　　夏　臻　字几道，福清人。熙宁六年进士。初令仙居，上言青苗之法不便于民。擢权知制诰，直学士院，出知梧州，兼管内劝农事，有惠政。母老告养，以朝请大夫致仕。子之邵、之文，重和元年同榜进士。之邵初为南剑法曹，有平寇功，历江西提刑，进阶通议大夫。之文，累官江西提刑副使，所至有声。《福建通志》
　　林　晟　字美中，福清人。弱冠有文名，为胡瑗弟子。元祐选文学假官副馆阁，较对御前书籍，侍臣荐晟与其选。当晟较对时，子玉胜尚幼，实助之，问辩亹亹，馆中目为济南生。玉胜次子用及孙俊民、朝价，俱以明经闻。用以荐假承事郎甫铨注，蔡攸提举秘书省，荐以校勘，力辞，攸托其戚龙图许份访之，乃佯狂归隐于岩山，与诸子讲业，所著《经济要览》，为左丞叶梦得叹赏。《闽书》
　　林　遹　字述中，福清人。元符三年进士。浮沈十余年，丁母忧，庐墓，甘露再降。宣和间，知南剑州，治尚清简，言“五刑之属三千，一言以蔽，曰‘罪疑惟轻’。”靖康元年，福州兵害其帅，拥众数千，道出南剑。遹遣司录谢如意谕以祸福，缚斩巨魁二十余人。建炎初，诏录熙宁、元祐忠谠后，遹以县人郑侠闻，因追赠，官其孙。苗、刘之变，遹为中书舍人，不失节，高宗嘉之。寻以徽猷阁待制知福州，兼福建路安抚使。未几，奉祠归里，进宝文阁待制，知广州。终龙图阁学士，赠少师。有《妙峰集》四十卷。子土廷以遗恩授监税，为漳浦丞，历福建提举司干办，常守职争是非，不以小官所屈。嗣知潮阳县，秩满，积阶奉直大夫。孙瑰、王彖。《福建通志》
　　瑰　字景温，淳熙十一年进士。为江山簿，仙游丞。端平改元，瑰已居休，召除知宝庆府，辞。除直秘阁，主管崇禧观。淳熙改元，年八十八，进直天章阁，主桃源祠。年九十终。有《通鉴记集》。正德《府志》
　　王彖　字景良，与兄璟、瑰同举淳熙十一年进士。教授鄂州，三为转运干办，秩满，有旨待掌故，执政欲搀授，辞归。久之，除吏部架阁。嘉定初，除国子正，轮对，言“当发内帑，省掖庭，裁戚畹，核貂珰，籍赃吏。”宁宗嘉纳之。改国子博士，请外，知兴化县，改知全州，又改袁州，俱引疾不拜。宝庆初，召，再辞，除宝章阁。予祠。《福建通志》
　　黄祖舜　字继道，福清人。宣和六年进士。累任至军器监丞。入对，言“县令付铨曹，专用资格，曷若委郡守，汰其尤无良者”。上然之。权守尚书，屯田员外郎，徙吏部员外郎，出通判泉州。将行，言“抱道怀德之士，不应读书干禄。乞自科举后，有学行修明，孝友纯笃者，县荐之州，州延之庠序，以表率多士。其卓行尤异者，州以名闻，亦乡举里选之意。”下其奏礼部。遂留为仓部郎中，迁左司郎中，权刑部侍郎，兼详定敕令司，兼侍讲。进《论语讲义》，上命金安节校勘，安节言其书词义明粹，乃令国子监板行。故资政殿学士杨愿家乞遗表恩，祖舜言“愿阴济秦桧，中伤善类。”因寝其命。秦熺卒，赠太傅，祖舜言“熺预其父桧议，今不宜赠帝傅之秩。”追夺之。迁同知枢密院事。金主亮犯淮，刘汜败，王权走，上将诛权，以厉其余。祖舜言“权罪当诛，汜不容贷，刘锜有大功，闻其病已殆，权、汜诛，锜必愧忿以死，是国家一败兵而杀三将，得无快于敌乎？”上嘉纳。薨于官，谥庄定。所著有《易说》、《国风小雅说》、《礼记说》、《历代史义》及遗文十五卷。《宋史》参万历《府志》
　　倪　登　字彦及，福清人。宣和中朝请大夫，以取燕云奉使，没于王事，赠大中大夫。有《论语解》行世。《闽书》
　　林昌言　字俞仲，福清人。令惠安，用日者张仁作漏室，以天地相去凡八万一千三百九十四里，周天凡五十一万三千六百八十七里，日月循环，冥寞难测，皆不逃乎涓滴，为筹三十有八，以验晦、朔、弦、望、迟、疾、出、没，无差毫厘。仕终通判。《闽书》
　　翁熙载　名绩，以字行，福清人。宣和末，诣阙上书，言“夏人无故请和，金人纳款，赵良嗣、董才来降，妄生边隙，乞斩二人，以笃信好。”不报，遂飘然南归，老于沧洲之上。熙河帅刘平死于战场，而朝廷不知，熙载以诗哭之，曰：“千里寒沙迷白骨，一番新鬼泣黄云。偷生同恶终相蔽，安得忠诚达圣君。”时蔡京当国，闻此诗者皆服其直。所著有《天山十议》。正德《府志》
　　林　栗　字黄中，福清人。绍兴十二年进士，累迁屯田员外郎。金人请和，约为叔侄之国，且以归疆为请。栗上封事，言：“自今宜守分界，休息生灵，不烦聘使之往来，各保疆埸之无事，焉用疲敝州县以奉犬羊之使？”孝宗惩创绍兴权臣之弊，躬揽权纲，不以责任臣下。栗言“权在大臣则大臣重，权在迩臣则迩臣重，权在争臣则争臣重。”至有“以鹿为马，以鸡为鸾”之语。方奉对时，读至“人主常患权在臣下，必欲收揽而独持之”，孝宗称善。执政有诉于孝宗，曰：“林栗谓臣等指鹿为马，臣实不愿与之同朝。”乃出知江州。以吏部员外郎召，冬至有事南郊，会庆节有旨，上寿不用乐，迨宴金使，乃有权用乐之命。栗以为不可，致书宰相，不听，乃乞免。充举册官，以状申朝廷，不听。兼皇子庆王府直讲，有旨“二王非时招延讲读官，议论时政，期尽规益。”栗疏言“汉武帝为戾太子开博望苑，卒败太子，唐太宗为魏王泰立文学馆，卒败魏王。古者教世子与吾祖宗之所以辅导太子诸王，惟以讲经读史为事。若使议论时政，是对子议父，谓之无礼，不可不留圣意。”迁太常少卿，知湖州。又知兴化军，移南剑，改知夔州，加直敷文阁。寻镌职，罢归，诏“栗累更事任，清介有闻。”复改知潭州，进集英殿修撰，知隆兴府，召对便殿，奏乞“仿唐制，置补阙，拾遗左右各一员，不以纠弹为责。”从之。除兵部侍郎，朱子以江西提刑召为兵部郎官，既入国门，未就职。栗与相见，论易与西铭不合，栗遂论之，上谓其言过当。太常博士叶适上封事辩之。于是侍御史胡晋臣劾栗，罢之。出知泉州，又改明州奉祠以卒，谥简肃。《宋史》
　　林　颖　字叔嘉，福清人。隆兴间，为博士弟子，愤汤思退唱和议，率同官伏阙攻之。谒吕祖谦，闻孝弟之教，幡然归养，父母没，庐墓终制。淳熙初第进士，廷策以“复境士，斥权倖”为对。由安溪簿录事，累太学博士，切复虏仇，欲“城唐、邓为沔、汉藩篱，屯海、泗为江、淮保障，出师襄、蔡以啖秦楚，分兵商、汝以图陕、洛。”条策十二，未献而卒。其论经、史、骚、传，及杂著十余种。《闽书》
　　高南寿　字景仁，福清人。乾道五年进士。知奉新县，岁旱，白连帅赈粟劝分。朱子守南康，告籴奉新，南寿谢曰：“被发缨冠，方救同室。”朱子怪其遏籴，后乃曰：“吾属皆如高南寿，政复何忧？”《福建通志》
  </div>
  <div class="pagination">
   <a href="福州府志乾隆本_page327.html">
    上一页
   </a>
   <span>
    ...
   </span>
   <a href="福州府志乾隆本_page323.html">
    323
   </a>
   <a href="福州府志乾隆本_page324.html">
    324
   </a>
   <a href="福州府志乾隆本_page325.html">
    325
   </a>
   <a href="福州府志乾隆本_page326.html">
    326
   </a>
   <a href="福州府志乾隆本_page327.html">
    327
   </a>
   <span class="current-page">
    328
   </span>
   <a href="福州府志乾隆本_page329.html">
    329
   </a>
   <a href="福州府志乾隆本_page330.html">
    330
   </a>
   <a href="福州府志乾隆本_page331.html">
    331
   </a>
   <a href="福州府志乾隆本_page332.html">
    332
   </a>
   <a href="福州府志乾隆本_page333.html">
    333
   </a>
   <span>
    ...
   </span>
   <a href="福州府志乾隆本_page329.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
