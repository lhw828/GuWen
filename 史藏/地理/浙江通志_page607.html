<!DOCTYPE html>
<html>
<head>
    <meta charset="UTF-8">
    <title>浙江通志 - 第 607 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 607 页/共 787 页</h1>
    <div class="content">　　东嘉忠靖王庙　旌徳观志王姓温氏讳琼字永清号子玊温之平阳人初封地只主令翊灵昭武将军正佑侯嗣封正福显应威烈忠靖王则宋季之累加也旧庙祀浙之温郡其祀于钱塘则自宋寳庆二年始时灾厉盛行有司迎王禜除患立已杭人徳王将导迎还郡舁夫百像弗为动迁人谓王顾歆斯土府尹袁韶奏请于朝初立观于杭之苏堤后徙建于城之东保安坊南良里额曰旌徳昭王仁也
　　国朝雍正八年重修总督【臣】李衞题梁
　　旌徳先贤祠　旧浙江通志在钱塘保安坊祀唐许由以下百九十九人每岁额支仁和县学租银五两致祭表贞祠在先贤祠右祀汉曹娥以下列女九十七人每嵗额支钱塘县学租银四两致祭【谨按宋袁韶初祀三十四人明夏时正去其不当祀者五人共二十九人唐许由汉严光吴凌统晋范平褚陶孙晷宋卜天与范叔孙褚伯玉顾欢杜京产梁范元琰褚修唐褚无量许远章成宋钱俶郎简林逋谢绛钱彦远钱藻沈遘陆诜钱勰虞奕吴思礼崔贡张九成又増祀一十九人宋吴师仁滕茂实施徳操杨由义李鞉杨璿余古李宗勉俞烈赵汝谈叶时洪咨夔朱清谢翺元吾衍杨载陈斗龙邹世闻明王以上四十八人见万厯志万厯三年又増祀唐褚遂良后梁钱镠明于谦项麒陈镛夏时正孟春施鲁褚鋭李玑衡等十人万厯二十九年又増祀吴伍员唐顔真卿宋唐介李纲岳飞明张翺邹虞胡世宁陈荆献江曜许应元许贯之童汉臣张瀚翁相张椿陈善高仪江沂朱玑钱立钟化民等二十二人俱见马三才宋应昌碑记天启四年李唐又请增祀宋徐应镳明夏诚高暐邹干江玭朱镛吴诚洪钟金洪江澜丁养浩李旻陈珂江晓许相卿陈克昌方九叙张涞姚良弼吴源沈诏茅瓒陈洪蒙杨周邵大章顾言孙本凌立郭孝孙枝郭维垣朱印李逄春许三省严大纪黄裳顾钤宋应昌杨兆坊沈文许子良沈楠江铎陈禹谟冯梦祯凌登名陈洽沈瑞临方可立顾汝学凌登瀛陈植槐张鸣鹗许仲誉钱养廉陈植樟姚文蔚黄克谦翁汝遇林遇春汪有功朱履严子茂沈守正胡引嘉郭金科六十六人又徐子方何琮陈学易张濂马三才孔承祀柴祥林梓潘颐龙黄应奎徐桐王化黄思道高从礼毛伟沈光祚翁常豫十七人】
　　【国朝康熙十二年钱塘令梁允植详请増祀名宦唐李泌白居易骆賔王罗隐宋苏轼朱弁王庶朱跸明王良聂心汤顾咸建国朝范承谟乡贤唐陆贽宋赵抃宗泽王十朋陈禾吕祖谦赵希琯徐复元金履祥许谦明方孝孺郑濂郑湜柴车魏骥夏时倪岳商辂王守仁孙燧王世名陶大临李唐黄汝亨李中华李中楫倪元璐施邦曜凌义渠周鳯翔吴麟征陈良谟吴甘来王道焜陆培陈潜夫刘宗周祁彪佳壬寅国朝王佑贤五十二人俱见杭州府志又增祀姓名有府志未载者宋袁韶明潘翊许应亨诸允修诸燮国朝张存仁王一麟周瞻屺吕兰顾懋樊顾景祚许昭远王法平王修玊谢重轮金世臣等十六人俱见旌徳观志】
　　宗圣曾子祠　钱塘县志在通江桥河下其后裔曾开因宋南迁扈跸至杭遂立祠奉祀
　　栁洲二贤祠　钱塘县志在柳洲亭左旧名子贡使越祠祀先贤端木子
　　国朝康熙二十六年巡抚金鋐督学周清原从先贤仲子后裔之请以旧先贤仲子祠在弼教坊者废合祀于此遂改今名雍正九年杭州府知府秦炌重修
　　英衞公庙　咸淳临安志忠清庙在吴山神伍氏名员字子胥吴王夫差入越句践使大夫种行成于吴王许之子胥谏不听赐之属镂以死吴人怜之为立祠江上名曰胥山唐元和十年刺史卢元辅修【卢元辅胥山祠铭元和十年冬十月朝散大夫使持节杭州诸军事杭州刺史上柱国卢元辅视事三嵗尘天子书上畏羣灵下慙烝人乃启宗祠铭而序曰维唐敷祀典于天下废滛置明资父事君罔有不举寝庙既设我命厥新有周行人伍公字子胥陪吴之职得死直言国人求忠者之尸祷水星之舍将瞰鸱革遂临浙江千五百年庙貌不改汉史迁曰胥山今云青山者谬也吁善父为孝记曰父讐不与共戴天諌君为忠经曰诸侯有诤臣不失国当阨于宋郑絶楚出疆在平为未宦臣在奢为既壮子坎防仗节乞师于吴军鼓丁宁五战至郢鞭墓走昭非逆施也夫差既王宰嚭受赂二十年内越祀又颠泰伯庙血将干阖闾剑光先失公入则谏焉虽言屡出口而车甲巳困于齐矣蟹稻已夺于嵗矣属镂之赐竟及其身鸱夷盛尸投于水濵愤悱鼓怒配涛作神迄今一日再至来也海鸱羣飞阳侯夹从声远而近声近而远奋于吴怫于越汐于楚乃退于是仲秋阙望杭人以旗鼓迓之笳箫和之百城聚观大耀威灵卷沙墨裂地灰截若岸坼城坑迎潮氏格之如吕梁丈人为灵戈威矛防浪百里渚塞不先跳穑掲舷再饭之间絶其音声荡漭千里洪波底平有滑有腯有咸有腥遥实乎下庭山海梯航鸡林扶桑交臂于茆阶金狄在户雷鼓在堂魏罇汉豆六代笙簧可谓奉天爵之馨香获神人之盛礼佐皇震怒驱叱大邪万里永清人观斗气铭曰武王钺纣子胥鞭平为人为父十死一生矫矫伍员执弓挟矢仗其寳剑以谒吴子稽首楚罪皆中纣理蒸报子妻殱鉏直士赫赫王闾实聴竒谋锡之金鼓以号以诛黄旗大举右广皆诛戮墓非赭瞻昭乃乌后王嗣立执书不泣颠越言润宰嚭才辑歩光欲飞姑苏待执吾则切諌抉眼不入投于河上自统波涛昼夜两至懐沙骚洗涤南北簸荡东西夷蛮卉服罔敢不来虽非命祀不譲凟济帝帝王王代代明明表我忠哉】景福二年封广惠侯宋大中祥符五年海潮大溢冲激州城诏本州每嵗春秋醮祭赐忠清庙额封英烈王九年马亮知杭州祷祠下明日潮杀又出横沙数里隄岸乃成政和六年加封威显庙燬于建炎兵火兴于绍兴二十二年至三十年加封忠壮乾道五年周安抚淙重修嘉定十七年累封为忠武英烈威徳显圣王绍定四年再燬赐缗钱重建嘉熙三年赵安抚与懽又易而新之杭州府志俗名伍公庙元改封顺祐忠孝威徳显圣王明正统十四年重修万厯八年重建【罗隐胥山庙诗市箫声咽迹﨑岖雪耻酬恩此丈夫霸主两亡时亦异不知魂魄更归无玉禹偁忠清庙诗朝驱下越坂夕照当吴门停车访古迹霭霭林烟昏青山海上来势若游龙奔星临斗牛域气与东南吞九折排怒涛吐吸天地根落日见海色长风卷浮云山椒戴遗祠兴废今犹存残香吊木客倒树哀清猿我来乆沉抱重此英烈魂吁嗟属镂防尔国士寃峨峨姑苏台棘榛晓露繁深居麋鹿游此事谁能论因之毛髪叶落秋纷纷】
　　国朝雍正三年
　　勅封英衞公其庙宇动正项钱粮修理每嵗春秋二祭忠节祠　嘉靖浙江通志在寳月山下祀吴行人伍员唐仆射褚遂良宋少保岳飞明太傅于谦嵗以八月十五日致祭
　　申将军庙　成化杭州府志在临平斗门桥北三十歩今庙有残碑宋季人撰谓为申包胥乡人于此祈祷多应
　　【谨按咸淳志云父老相将军谓楚申明父白公乱楚王命明伐之白公杀其父后人为立祠二説未知孰是】
　　嘉济庙　钱塘县志一名江东庙在吴山祀秦赣人石固宋累封王爵赐今庙额初在崇福里继徙贡水之东雷岗故又名江东明隆庆三年建
　　萧酂侯祠　西湖游览志在弼教坊奉汉萧何宋时庙在汴京南渡后建庙于此
　　周绛侯庙　咸淳临安志在临平鎭晋建武元年侯裔孙卓卜居临平即其地祠侯宋建炎中金人犯杭居人为栅环庙以守仰视旌旗蔽空书曰汉绛侯周勃皆罗拜而去自是灵异着闻有祷必应
　　显忠庙　西湖游览志在长生老人桥西奉汉大军霍光俗称霍使君庙【叶森忠庙记杭之清湖开元宫西有庙曰显忠土人称霍使君祠汉大将军博陆侯也按旧志云吴孙皓时神降于庭自言汉霍光求立祠于金山之咸场以捍水患宋绍兴初建行庙于钱塘之长生桥嘉泰绍定间两有反风灭火之应纪事传信庙碑具存元统初夏六月火焦土者万有余区民窘急望庙以呼飚风遽转于是杭之士民聚金葺庙以荅明贶】
　　萧王庙　在斯如坊三啚候潮门内祀汉太傅萧望之
　　国朝雍正七年总督【臣】李衞捐修题曰万姓瞻仰【蒋祝闗内侯萧太傅赞乾坤正气萃于兰陵沉浸经义礼服一灯霍氏专政不阿守正遇主累迁极谏靡隐出为守相化洽平原功高冯翊子恵元元输粟赎辜法不小大言炎炎气□京兆和亲非计慑服乌孙北藩客礼柔远弥殷顾命钦承忠贞千古扶进羣英以遏奄竖贤傅孤立众口铄金恭石显虺蜴为心贝锦中伤金吾迫促和药自裁义不受辱鞠躬尽瘁殁为明神御灾捍患庙貌维新遗像式瞻景行仰止敢申赞辞神其鉴此】
　　两浙名贤祠　万厯杭州府志在西湖孤山之阳祀汉严光唐陆防宋林逋赵抃王十朋吕祖谦张九成杨简明宋濂王琦章懋陈选皆浙产也隆庆六年巡按御史谢廷杰即陆宣公旧祠改祀而徙宣公像于祠前之恩纶阁【陈洪蒙两浙名贤祠记自昔两浙名贤以徳以功与春秋祀载在常典者亦畧备矣然皆各崇于乡未有包抉众美撮其英标羣然爼豆于一堂者也隆庆壬申侍御豫章虬峯谢公来按兹壌乃详覈省志尚论先哲于汉得一人焉曰严子陵于唐得一人焉曰陆敬舆于宋得六人焉曰林君复曰赵阅道曰王龟龄曰吕伯恭曰张子韶曰杨敬仲于我明得四人焉曰宋景濂曰王文璡曰章徳懋曰陈仕贤□即西湖之阳宣公旧祠增立几筵等其世次位之不以爵举者示崇徳也标其姓氏仍曰先生者示后学知所宗也祠有山田荡若干有司领之嵗时供祀不以烦民者欲其乆也】
　　诸葛明王庙　旧浙江通志在官园路神为武侯关帝庙　钱塘县志祀汉关壮缪侯宋崇宁元年进封忠惠公大观二年加封武安王南渡建炎淳熙间复累加王号明万厯十八年封三界伏魔大帝杭城庙祀极盛一在孤山名照胆台向贮玉一文曰汉夀亭侯印一在跨虹桥北岳王坟左万厯十五年建一对钱塘门月城内万厯二十六年建清波候潮两门月城内亦皆有庙一在吴山通元观一在布政司前一在城北隅一在佑圣观内一在灵应观侧一在羲和坊相传为神祖庙宋嘉定间建一在千歩廊一在万安桥有东西二庙
　　国朝雍正三年四月
　　勅封关帝三代公爵曾祖光昭公祖裕昌公父成忠公其礼仪俱照先师庙每嵗春秋并五月十三日致祭祠以太牢各府州县俱如制
　　糜相公庙　杭州府志在艮山门南神姓糜讳竺事昭烈为安汉将军
　　崇善庙　杭州府志在城北皋亭山【鲍黉崇善庙记神姓陈氏讳顼字行嵩防稽人也事东晋厯青荆广四州刺史以武功食钱唐海盐盐官三邑见于李宗谔之图经者如此梁大同二年勅封兴善王后改封崇善王而失其时代嵗月其见于桑衍之图经者如此隋僧真观讲于众安寺夜梦神求受净戒仍舍庙屋五间为佛殿见于髙僧传者又如此尔后遂寝血食专供伊蒲塞馔见于白居易之祝词者又如此碑版载神之事为多而怪诞不经适足以诬神今特摭其可书者以传信于天下后世云】
　　葛仙翁祠　旧浙江通志在葛岭相传晋葛洪炼丹之处
　　显祐庙　万厯杭州府志在旧百万仓西祀隋司徒陈果仁果仁晋陵人沈法兴忌其威名召食毒死之忠愤赫奕竟以神矢毙法兴唐武徳初嘉其功封忠烈公后梁封福顺武徳王后周加帝号咸淳临安志嘉泰六年临安以祷雨应乞加封赐行庙额曰显祐【潜説友显祐行庙祝文惟王迹于阳羡而声灵被于隣封立庙于隋唐而祀典迨于我宋説友比以初交奉朝防谒行祠申防祷籖繇响荅预告太平无言不酧厥灵益显説友亦既刋石以昭不朽近常之士民介郡守言王功适印于心乃述颠末亟闻于上于是易帝号以正李代之谬仍王爵以表火神之忠诰纶来下恩光炳如谨已遣吏缄词驰送庙下惟行祠在迩一并荐闻王其益庇郡民只荅上赐则民事王亦永永无斁】
　　汪王庙　杭州府志在吴山大观台之麓王讳华唐髙祖时以保障有功封越国称王使持节歙宣杭睦婺饶六州诸军事明洪武间封广济惠王
　　白马庙　成化杭州府志在鳯山门裹州桥之北宋建炎间建祀磁州都土地崔府君世传渡康王者即此
　　【谨按神姓崔名珏字子玉唐贞观间徴为滏阳令】
　　昭忠祠　万厯杭州府志在仁和县忠清里祀唐右仆射褚遂良里为遂良故居旧有祠乡人嵗祀之成化十三年郡人周璟请于朝诏有司新其庙宇入祀典【朱镛为记】又遂良九世孙名载者行学表于乡殁后屡着显灵立庙曰通圣
　　国朝雍正八年总督【臣】李衞重修昭忠祠
　　东平忠靖王庙　嘉靖浙江通志在南壁秀羲坊祀唐州大都督张巡巡故有庙在汴宋南渡初凡汴之有庙者皆得徙祀于杭因祀巡于此王钝忠靖王庙记明洪武三十年里人吴兴捐资重新
　　千胜将军庙　仁和县志在新桥神为张亚夫【何敬千胜庙记新桥楼千胜将军唐御史中丞张巡子亚夫也神父守睢阳力屈而死诏赠州大都督妻赠申国夫人是时神尚幼拜金吾大将军神将家子故人以千胜称云宋都汴有庙祀巡神实附之南渡后将迁神为别祀以新安桥当阛阓之冲据高爽之地专祀以安神像咸淳十年褒封神亭侯加福徳二字昭灵贶也】
　　陆宣公祠　杭州府志在孤山之阳祀唐忠宣公陆防【西湖游览志祠乃中书舍人洪澄别墅后属陆炳炳自谓系出宣公创祠祀之规制宏敞吞吐湖山台榭之盛为一时冠】
　　国朝雍正九年裔孙陆琨等重修总督【臣】李衞建坊题曰湖山增胜又书额于祠曰以道事君复为撰记
　　嘉泽庙　成化杭州府志俗呼西井寺在涌金门北城下祀唐邺侯李泌宋嘉定中赐庙额嘉泽万厯杭州府志又祠在西壁坊名李邺侯祠
　　四贤祠　万厯杭州府志在孤山之阳祀唐李泌白居易宋林逋苏轼万厯杭州府志初杭人祀白公于竹阁后增林苏二公因名三贤堂绍兴后废府尹周淙徙寄水仙王庙庑后尹袁韶徙建废花坞元廉访使徐琰祀于西湖书院明天顺间知府胡濬复建今处正徳元年知府杨孟瑛増祀李邺侯再易今祠祀以春秋【杨孟瑛四贤祠记孟瑛守杭郡三年于今还往孤山见三贤祠栋挠梁壊惧神之不栖而羞吏之不恭也窃惟逋仙风节山崇湖深名教攸系白文公苏东坡皆杭贤守石函一封时泄时钟葑洲既辟千顷一碧两邑之田残沟防洫莫非遗泽民到于今頼之又唐邺侯李公泌亦尝刺是州穿六井引湖波民始不食盐苦虽功不在湖而以湖为功与白公苏公埓曷作新庙而合祀之更称四贤祠仰惟三公治杭事有美迹人有遗爱率应祭法六井一湖才一事耳然杭人祀文公必于孤山祀邺侯必于涌金北城祀东坡必于湖堤锁澜之桥岂政以时易易则不传爱与泽流流故终不可谖也今孤山之祀与北城湖桥既废故因文公之旧而合祀于是至于推祀逋仙则宋泰定间即有之葢义起也】
　　潮王庙　仁和县志在芳林乡神为唐石瑰【僧本诚潮王庙记按晏殊舆地志古有石姥祠旧碣载石姓瑰名生于唐长庆三年钱塘古称涛江民苦潮害王奋力筑堤以捍水势祁寒剧暑不辍功未就竟死于潮后为神咸通中官为立庙封潮王宋宣和间睦宼犯顺时朝廷以韩世忠御敌阴云四合闻空中叱咤声仰见旗帜书石姥潮王之号军士奋勇大破防兵嘉熙间潮水复作溃堤冲岸漂荡民居人力不能御京尹赵公与躬祷祠下潮复故道有司上其事加封忠惠显徳王皇庆二年主僧宗礼率其徒即寺剏毘卢阁庙之】
　　广惠庙　万厯杭州府志在钱塘门外霍山宋乾道中建祀唐仆射张渤【赵师白广恵庙记霍山庙者广徳张王之别祠也王以休功显徳敷祐生民厯代防不优礼褒崇暨我朝庆厯追锡之命増加王号极其荣美粤自开迹祠山肇兴庙食有祷于王防于响荅光灵之迹旁加横被于是离宫行庙金碧丹雘连城跨郡岧嶤相望焉仰惟帝城四方之极百神受职是翼是衞矧王之神游所止密拱京甸众大之区并防祉福顾独未有掲防妥灵之地不其阙欤乾道庚寅始卜地于霍山裒金鸠工营建栋宇规模位置焕然鼎新庙成于绍兴甲寅正月二日为费钱十万而判院张宗况施助独多焉】
　　钱王祠　嘉靖浙江通志在涌金门外祀吴越钱武肃王镠宋时名表忠观在妙因山嵗乆湮废咸淳临安志表忠观在钱湖门外方家峪宝蔵寺左钱氏五王皆祠焉【苏轼表忠观碑熙宁十年十月戊子资政殿大学士右谏议大夫知杭州军州事臣抃言故吴越国王钱氏坟庙及其祖父妃夫人子孙之坟在钱塘者二十有六在临安者十有一皆芜废不治父老过之有流涕者谨按故武肃王镠始以乡兵破走黄巢名闻江淮复以八都兵讨刘汉宏并越州以奉董昌而自居于杭及昌以越叛则诛昌而并越尽有浙东西之地其子文穆王元瓘至其孙忠献王仁佐遂破李景兵取福州而仁佐之弟忠懿王俶又大　出兵攻景以迎周世宗之师其后卒以其国入觐三世四王与五代相终始天下大乱豪杰起方是时以数州之地盗名字者不可胜数既覆其族延及于无辜之民罔有孑遗而吴越地方千里带甲十万铸山煮海象犀珠玊之富甲于天下然终不失臣节贡献相望于道是以其民至于老死不识兵革四时嬉游歌舞之声相闻至于今不废其有徳于斯民甚厚皇宋受命四方僭乱以次削平西蜀江南负其险逺兵至城下力屈势穷然后束手而河东刘氏百战守死以抗王师积骸为城洒血为池竭天下之力仅乃克之独吴越不待告命封府库籍郡县请吏于朝视去其国如去传舍其有功于朝廷甚大昔窦融以河西归汉光武诏右扶风修理其父祖坟茔祠以太牢今钱氏功徳殆过于融而未及百年坟庙不治行道伤嗟甚非所以劝奨忠臣慰荅民心之义也臣愿以龙山废佛祠曰妙因院者为观使钱氏之孙为道士曰自然者居之凡坟庙之在钱塘者以付自然其在临安者以付其县之浄土寺僧道防各度其徒一人使世掌之籍其地之所入以时修其祠宇封植其草木有不治者县令丞察之甚者易其人庶几永终不坠以称朝廷优恤钱氏之意臣抃昧死以闻制曰可其妙因院改赐名曰表忠观铭曰天目之山苕水出焉龙飞鳯舞萃于临安笃生异人绝离羣奋梃大呼从者如云仰天视江月星晦曚强弩射潮江海为东杀宏诛昌奄有吴越金劵玉册虎符龙节大城其居包络山川左江右湖控引岛蛮嵗时归休以燕父老曅如神人玊带裘马四十一年寅畏小心厥篚相望大贝南金五朝昏乱罔堪托国三王相承以待有徳既获所归弗谋弗咨先王之志我维行之天祚忠孝世有爵邑允文允武子孙千亿帝谓守臣治其祠坟毋俾樵牧愧其后昆龙山之阳岿焉新宫匪私于钱维以劝忠非忠无君非孝无亲凡百有位视此刻文】万厯杭州府志嘉靖三十九年以灵芝寺改建【陈柯改建钱王祠碑记予少读苏子瞻表忠碑记慨然念钱王于吴越之民其徳厚矣予缪守兹土督抚梅林胡公等改祠于灵芝寺寺葢王故苑也幸襄厥成予又病东坡手碑残剥也为易石摹刻之以置诸新祠使谒王祠者读兹文以思王徳庶几斯祠斯文相与传千百世于无穷也】
　　国朝康熙四十四年
　　圣祖仁皇帝南巡
　　御书保障江山四字额敬摹勒石祠内雍正三年勅封诚应武肃王五年总督【臣】李衞重建委经厯张彦珩监修【李卫重修钱王祠碑记士君子茍有介节孤芳振防流俗即可以叨祠祀况生平功】
　　【业实能仰荅一人俯防万姓则春秋殷荐虽千百载犹当世享之浙有武肃王封自梁唐相沿奕叶其功与徳在史册乗志既详哉言之矣厥后褒嘉忠悃爰建祠于东阳又建表忠观于西湖之濵凡武林士民且祈且报累累勿絶亦足以见惠泽所被果深且远也雍正丁未嵗我】
　　【皇上嘉其灵爽勅封诚应而旧观倾圮殊不足以肃瞻仰因令克期修建以底厥成夫事之废兴成毁相寻无穷宋以妙因院佛寺改奉为观而兴在熙宁者旋又废诸明代嘉靖中再卜地于钱王故苑而是观复立遂塑王像并子文穆孙忠献忠逊忠懿诸王俱祔之迨嘉靖迄今又数百年而故址頽垣几于再废矣自有此建庶几望其门其灵斯在谒其像其神乃依是又足以廓宋元明之宇而旧典聿新也是役也始于丁未十一月迄戊申八月竣事观傍西湖由湖而上则有阶厯阶而进则有坊有亭以奉御碑有桥以驾碧沼有门二重有殿有楼殿供王像楼供王得姓之祖商贤大夫循旧制也前后有墙东西有廊其间鱼鳞鳯集藻井绮疏无不照灼而选材坚固则又足以为乆远之计从此宰兹土者加意保防俾尔军民勿轻亵越则是祠庙貌其与钱王之徳而俱永欤】
　　钱文穆王祠　呉越备史天福七年十二月以龙山武功堂为文穆王庙
　　履泰将军庙杭州府志在西湖金沙港祀吴越时孙显忠武林旧事将军钱塘人仕吴越嘉熙中赵与懽尹京祷雨有验奏闻封天泽侯额曰勅赐孚应之庙【喻均重建天泽庙记履泰将军庙钱塘之金沙港去郭十五里许地故僻不属通衢而庙隘仅数椽頽垣败瓦隐约桑柘间罔有过而礼者万厯癸未夏太守张公振之始撤而新之前为庙门中为殿后为寝殿之左为井井之前为台寝之后为池窅然幽以深将军故以天泽侯封池所以象泽从阴气也】
　　金华将军庙　万厯杭州府志在涌金门内十国春秋曹杲真定人文穆王时官婺州刺史忠懿王朝宋杲鎭抚国中即城隅浚三池引湖水入城以通舟楫王归嘉其功赐池名曰涌金立石池上卒后见神于丰豫门有反风防火之异土人立祠肖像迄今嵗祀不絶
　　昭节庙　万厯杭州府志在保安坊后周时有乔亢陆轨者仕为殿侍东第三班宋太祖受禅二人守宣祐门拒弗纳既乃自他门入二人死之太祖以为忠听本班庙祀南渡后立庙吴山寳祐三年赐额景定中凡三封侯爵
　　灵惠庙　成化杭州府志在孝女北管下墟神姓谢讳逹字明远殁而显灵宋建炎初金人犯境忽闻空中金鼓声旌旗振耀显露谢公神号金人遂遁乡民赖焉隣境屡有虎豹不入其境咸淳庚子元夕乡人梦神云今嵗当大旱宜先开井濬源夏秋果旱赖井灌田成熟自后旱潦祈祷辄应事闻赐额
　　昭贶庙　咸淳临安志在候潮门内浑水闸东故司封郎官张夏祠四朝闻见録杭州江岸率多薪土潮水冲击不过三嵗辄壊夏令作石堤一十二里以防江潮既成杭人徳之庆厯中立庙于堤上嘉祐十年又因功赠太常少卿政和二年八月封宁江侯改封安济公并赐额曰昭贶【七修藁张司封宋太宗朝进士仁宗景祐中出为两浙运司名夏字伯起正史作兵部郎由前为兵部郎也旧碑作张太常由后嘉祐又有功而赠为太常少卿也宋祀典作工部夏员外讹也俗呼司封以其有功授司封郎中也其称谓不同如此】
　　国朝雍正三年
　　勅封静安公春秋致祭
　　安济庙　钱塘县志在马坡街俗名祖庙祀宋安济公张夏初夏治潮患筑石塘自六和墖至东青门人徳之立祠堤上今庙址正宋东青门外元始拓入城内按宋东青门俗呼菜市门今名太平门与清泰门相距里许今马坡街在清泰门傍则是庙或即旧时堤上所立后入城奉为土谷者也
　　范府君庙　仁和县志在梅东高桥东相沿祀文正公范仲淹
　　显庆庙　钱塘县志在风篁岭祀宋郡守胡则当宋仁宗朝再牧杭州有惠政退老西湖卒于此数见灵异遂立庙祀
　　国朝雍正九年总督【臣】李衞重修
　　三忠庙　成化杭州府志在丰乐桥俗名三圣庙始庙食于鳯翔府和尚原宣和间方腊宼睦讨捕者祷于神凯还奏闻始封为侯中兴初屡以阴功助顺因建庙赐额曰旌忠【黄由旌忠观记旌忠观者为宋元丰三忠臣作也三神世系以国史详之高讳永能绥州人景讳思谊晋州人程讳博古河南人元丰五年有事于银州三君同出战死事闻朝韪其节赉防休洽寻庙祀之初观之立也实在清泠桥北隆兴受禅上欲斥庙垣之地广养亲之宫乃撤浮图觉苑寺易之嘉泰辛酉春省城不戒于火一夕宫馆荡为浮埃主观陈元直慨悼成绩先斥厥储初得太师韩王请于朝赐内帑钱五百万已而循和二王复与巨室之所向慕者益以金帑佐其役始事于是年之夏厯三嵗而克成规模视前益侈】
　　周元公祠　钱塘县志在清波门外钱家湾祀宋濓溪先生周惇颐【王光蕴谒濓溪先生祠诗先哲遗芳躅斯文得嗣音池莲还在目庭草亦知心四壁流文藻千结翠阴渚苹秋可撷仰止意何深】
　　国朝雍正九年总督【臣】李衞重建
　　二程夫子祠　杭州府志在呉山之麓祀先儒二程子
　　协顺庙　西湖游览志在石塜其神陆圭昭庆军人宋宣和中引兵攻方腊败之殁而为神绍兴间海涛冲激江岸神檄阴兵却潮潮势遂平淳祐间江潮冲激尤甚随筑随圯神与三女旗空中浮石江靣以显其灵岸赖以成浙西帅臣徐防以闻于朝赐庙额曰协顺封神为广陵侯三女为显济通济永济夫人傍有小庙祀十二潮神各主一时【朱彞尊谒广陵侯庙诗并序钱塘江干有广陵侯庙乙未三月展谒祠下按枚乗七观涛于广陵之曲江世疑广陵国为今州府治然元季钱思复试罗刹江赋证曲江即浙江杨廉夫韪之时号曲江处士而曽子固撰越郡赵公救灾记中有广陵斗门合之伍子之山胥母之场疑义可析因赋絶句纪之昔闻江月松风客赋证钱塘是曲江不见郊关广陵庙灵风长拂旧旛幢】
　　惠应庙　钱塘县志在吴山至徳观右祀宋东京皮场鎭土神张森神素事神农凡疹疾疮痬有祷辄应宋政和间赐庙额封王爵南渡初移像至杭立庙咸淳间加号明灵昭惠慈祐王
　　撒沙防国夫人庙　仁和县志在臯亭山【胡世宁防国夫人庙记神世居仁和裔出倪氏时值金兵充斥神尚属闺女避乱郊野饥寒迫切狼狈而殒里人怜其捐躯守志瘗于臯亭之半山金人长驱南逐显灵助阵狂风大作向北沙金人目尽瞀宋兵鼓勇前击俘斩无算高宗即位首崇祀典勅封沙防国显应半山娘娘立庙塑像】
　　忠烈庙　成化杭州府志在西湖北山栖霞岭王姓岳名飞初諡武穆寳庆二年改諡忠武元至正中加諡保义明洪武四年称宋少保鄂国武穆王万厯杭州府志景泰间请于朝赐春秋祀及忠烈额【宋史岳飞传绍兴七年秦桧主和飞言金人不可信和好不可恃相臣谋国不臧桧衔之十年金人攻巩亳命飞驰援飞轻骑驻郾城乌珠兵逼飞奋击大破之进军朱仙镇自燕以南金号令不行飞喜谓其部下曰直抵黄龙府与诸君痛饮耳方指日渡河而桧欲割淮以北弃之乃先召张俊杨沂中归而后言飞孤军不可乆留乞令班师一日奉十二金字牌飞愤惋泣下东向再拜曰十年之力废于一旦既归十一年和议既决授枢密副使诏同张俊措置韩世忠军俊欲与飞分其背嵬军飞义不肯会桧捕世忠军吏景着以诬世忠飞驰书告以桧意俊密以告桧桧大怒风万俟卨劾飞罢枢柄又谕张俊刼王贵诱王俊诬告张宪谋还飞兵柄捕飞父子飞笑曰皇天后土可表此心令何铸鞠之阅实无左验改命万俟卨卨诬飞与宪书令虗声探报以动朝廷云与宪书令措置使还飞军言其书已焚飞坐系两月嵗暮狱不成桧手书小纸付狱即报飞死云弃市籍家资徙家岭南孝宗复飞官以礼改求其后悉官之建庙于鄂号忠烈】名胜志庙貌恢特葢斥智果院为之两庑刻其所制满江红词并送张紫岩北伐诗西偏有流芳亭石刻王像存焉【郑元祐重建精忠庙记故宋赠太师忠武岳鄂王起卒伍至将相其谋审战胜规模施设虽古名将不过是而竟毙于权奸之手孝宗嗣位礼葬王父子于西湖之北山旧废智果观音院赐额曰褒忠衍福寺锡之田土命僧甲乙流主之宋亡寺废不惟王坟墓洒埽废缺至于庙貌一切委地会陇西李君全初以承事郎来为杭州路总管府经厯过王墓道每赡望徘徊时褒忠寺住持僧可观等亦合辞累请于君君遂以兴复为己任市材鸠工前为庙门翼以两庑正寝中像王右像王之子左武大夫忠州防御使左像王之将龙神衞四厢都指挥使阆州观察使燕寝中像王父母众王夫人咸在焉王故五子忠州君既以侑食于正寝次任忠训郎閤门只候赠武畧郎次任朝请大夫敷文阁待制赠中奉大夫次任朝奉大夫提举江南东路常平事又其次任修武郎閤门只候以及王之女号银瓶娘子并阆州君之夫人与夫王诸孙名位通显者皆肖像以祀焉王部曲诸将张宪烈文侯徐庆昌文侯董先焕文侯牛臯辅文侯李寳崇文侯王贵尚文侯李君惧庙祀之或缺有田一百余畆归之庙为祊田庙既落成杭守土官一再致祭乃为叙述其事胡铨吊岳太尉诗疋马吴江谁着鞭惟公攘臂独争先张皇貔虎三千士搘柱乾坤十六年堪恨临淄功未就不知钟室事何縁石头城下聴舆议万姓颦眉亦可怜林景熙吊岳忠武诗寥落一抔在英雄万古寃孤忠悬白日遗恨寄中原树老残霞淡尘深防碣皆东南天半壁往事泣寒猿于谦忠烈庙诗疋马南来渡浙河汴城宫阙远差峩中兴诸将谁降敌负国奸臣主议和黄叶古祠寒雨积青山荒塜白云多如何一别朱仙镇不见将军奏凯歌】
　　国朝顺治八年巡抚范承谟重修康熙二十一年两淮运使罗文瑜重建三十四年杭州知府李铎重修雍正九年盐驿副使道江承炌重葺
　　忠烈二侯祠　万厯杭州府志在众安桥南枣木巷祀宋封继忠侯岳云烈文侯张宪云武穆之子宪武穆部将武穆死于狱二侯就戮此地里人怜其寃立祠祀之
　　忠祐庙　嘉靖浙江通志在岳武穆王故宅今按察司治之左宋绍兴三十年建王卒时有女尚幼抱银瓶赴井死附祭于此俗称银瓶娘子庙井在庙东北明正徳间按察使梁材筑亭覆之榜曰孝娥井【杨维桢银瓶怨乐府岳家父国之桢秦家贼城之倾皇天弗灵嗟我父与兄生不赎父死不如无生千尺井一尺瓶瓶中之水精衞鸣王逄银瓶娘子祠诗碧梧月落乌号霜寒泉幽凝金井牀绮疏光流大星坠梦惊万里长城亡女郎报父収囹圄匍匐将身赎无所官家圣明如汉主妾心愧死缇萦女井临交衢下通海海枮衢迁井不改银瓶同沉意有在万嵗千秋露伸彩魂今归来风飒然思陵无树容啼鹃阿爷墓木西湖边】
　　张烈文侯庙　嘉靖浙江通志在东山衖口墓所祀宋张宪景定二年追封烈文侯【唐皋张烈文侯祠记侯蜀之阆州人武穆爱将或曰其壻也以功授阆州观察使御前军统制宣抚司副都统贼桧与张俊谋防武穆执宪于镇江榜掠无完肤卒无可证者遂遇害墓与祠俱在栖霞岭西去武穆不逺百歩许地曰东山衖口正徳丁丑创庙宇树石坊于通衢榜曰宋张烈文侯祠】
　　国朝康熙十年巡抚范承谟重建
　　资福庙　钱塘县志在江干祀宋烈文侯张宪景定二年建于忠壮乡地方以侯得名
　　翊忠祠　杭州府志在忠烈祠神宇之西【名胜志以祀刘允升施全者允升建州布衣闻岳飞被建上疏讼其寃秦桧大怒下棘寺论死全殿前司小校也愤桧防忠误国懐刃刺之不中磔于市云】
　　灵衞庙　嘉靖浙江通志在钱塘门外祀宋钱塘令朱跸及尉曹将金胜祝威钱塘县志皆建炎时死完顔宗弼难者乡人立祠署曰金祝二太尉庙【郑子文金祝二太尉庙记神姓金讳胜祝讳威同为钱塘尉曹总目建炎己酉乌珠闯兵于杭民避宼赭山城无御备钱塘宰朱跸鸠乡丁仅二千赴余杭邀击防阵而没两太尉集凋兵还据葛岭编竹覆泥为涂以御翼日防骑飚至蹄踺而踣仆者鳞叠军声大振乌珠辟易数舍退赤山执居民为郷导得由南壁而入两太尉犹力防西隅以寡制众竟殁王事郷民其马革骈阳云洞之右因立祠于死节之所今钱塘门侧是也血食一境已逾百禩四时赛祭居者防其祐病者祷而痊无疫疠无嵗灾无横虣神所赐也】十年赐庙额曰灵衞景定二年安抚洪焘以神号请封金曰忠佐侯祝曰忠佑侯咸淳四年士民请增跸附庙封显忠侯元末燬明洪武七年重建宣徳成化再经修葺治十二年镇守太监麦秀巡按御史邓璋钱塘令吴道等重建万厯初县令姜召增建后殿
　　显功庙　咸淳临安志在钱塘门外保叔塔下神姓岳名琚家于霍山为临安府吏建炎初金人犯境神输家资募勇士三百人推钱唐尉曹将金祝二人为首领迎敌死战里人懐其功即四圣延祥观祠事之号保稷山王嘉定初建庙今处【咸淳四年制词朕惟六飞南渡举百二山河无一人敌王所忾每念为之怃然尔神克奋孤忠输财募死士得二将率众三百卒夺金人南下之盛气一境赖以安存今经百有余年二将已都显号而神独无以旌其灵可乎哉进赐通侯宜在以劳定国之典】
　　广福庙　万厯杭州府志在盐桥上祀宋崇仁【西湖游览志崇仁仗义乐施仿常平法以家资籴谷贱粜以救贫者其弟崇义崇信亦承兄志行之六七十年里人立祠祀之咸淳初京尹潜説友请于朝赐庙额曰广福封崇仁孚顺侯崇义孚恵侯崇信孚佑侯】
　　灵应庙　成化杭州府志在小麦岭下饮马桥边【西湖游览志其神蒋通质直孝亲宋绍兴十一年七月坐化桐木下时腾曦炽烈七日如生累见灵异境内赖之事闻诏为立庙崇祀】
　　忠勇庙　咸淳临安志在九里松神系统制张玘绍兴三十二年解海州围用命战殁赠容州观察使建庙海州其后又诏别建庙于临安府行春桥之侧
　　洪忠宣公祠　钱塘县志在葛岭祀宋太师洪皓建炎初使金不屈覊冷山十五年放归赐第西湖葛岭遂建祠焉乆圯
　　国朝雍正九年总督【臣】李衞重建
　　朱行人祠　钱塘县志在九里松祀宋行人朱弁【孙谷通问副使朱公祠记宋秘阁朱公讳弁字子章婺源人副王伦使金留十七年频死者屡矣送徽庙大行哀辞有曰叹马角之未生魂消雪窖攀龙髯而莫逮泪洒冰天高宗读之感泣时以和议成与洪皓张邵俱归卒钱塘九里松仙芝岭下浮梁陈公大授来督两浙学表彰忠义卜地普福寺北天医院左构祠】
　　杨和大王庙　旧浙江通志在方兴神为杨沂中绍兴间赐名存中大小二百余战屡立竒功有坟在焉【杭州府志存中祖宗闵父震皆死难存中既显请于朝宗闵諡忠介震諡忠毅赐庙曰显宗曰报忠】
　　朱文公祠　杭州府志在孤山之阳明嘉靖四十四年建祠锦坞山题额紫阳书院【张安茂为记并颂】
　　国朝顺治丁酉公裔孙以锦坞山峻嵗乆倾圯白于督抚陈应泰巡按王元曦督学谷应泰移建今处
　　张宣公祠　杭州府志在清波门外方家峪祀宋张宣公南轩先生栻【吴太冲张宣公祠后记先生祠向在尉司下扇里其移方家峪则万厯甲辰始也太冲妇翁天与先生实先生二十世孙其犹子恐斋沆惕庵淳又重新之聂心汤张宣公祠记南轩先生入侍经帏出临藩臬忠诚格心巍然公辅之望蜀之緜竹厥有专祠从忠献公家武林而钱塘之祠则英庙初年礼垣具疏得防建祠世庙时昌江曺学宪为之竪碑撰文十九世裔孙应选具牒郡邑移祠清波门外】
　　忠节祠　嘉靖浙江通志在笔架山方家峪祀宋太学生徐应镳【吕本忠节祠记钱塘忠节祠祀宋太学生赠秘阁修撰諡忠节江山徐公应镳及其子崧女元娘者也公墓在方家峪向未有祠之者建祠赐额有司春秋致祭则自明治乙丑始正徳丙子梁公材聿建祠宇迨今万厯丙子又六十年钱唐令姜君召亟图葺治中为堂三间祀忠节两庑各三间子若女祔追惟元兵压境三宫北辕公太学生耳无一命之荣无专城之寄乃毅然不辱率其子女俱死井中是诚得死所矣】
　　周宣灵王庙　仁和县志在禇家堂广丰仓侧神姓周名雄字仲伟杭之新城渌渚人以屡显灵进封王爵【钱养廉周宣灵王像赞并序王生于宋季鋭志恢复抑郁以殁其忠诚激烈固宜与日月争光矣碑载幻蛙事尤竒每嵗三月四日王降生之辰蛙于时倐来倐去光彩特异予所亲睹岂望帝之魂千载未冺耶至捍灾御患数着灵应里人香火甚防与褚仆射岳武穆相鼎峙余感其事并系以赞髯如防兮目如炬矫矫如龙兮桓桓如虎大业未酬兮壮心独苦宁死为厉兮毋生而为鼠英风漠漠兮香云楚楚享爼豆于千秋兮永为我生灵恤灾而御侮】
　　【谨按周宣灵王周姓讳雄字仲伟杭之新城县大平乡渌渚人浙省是处立庙其在杭城者钱养廉序称生于宋季锐志恢复抑鬱以殁其在新城者方回庙记止载殁后灵爽不言神生前事徐士晋碑记称神贾于衢闻母病破浪而行为水所没显神于衢勅为江神其在衢州者志载肉身敛布加漆现今植立庙中余与徐记同至钱广居建徳县神庙记则云初名雄后改名缪宣少授仙指失足堕水溯波而上香闻数十里因而建庙塑像于衢城之西详观诸记或称孝或称忠或称仙显不相侔又方回记钱广居记封爵年代亦各不符然现祀为江神其肉身又现在衢府庙中则为孝子无疑自应以徐记及衢志为正至称忠称仙或另一神讳雄讳缪宣或傅防牵令俱无确据今仍旧志备载各记于各府县神庙之下以俟博考】
　　马塍庙钱塘县志在溜水桥祀宋马雄马武世二人东西居共为田园之塍故名【屠隆马塍庙记城北隅有曰马塍句曲外史称为防花滩处后为刦灰仅存雄武二王祠概而名之曰马塍庙以防土谷香火考二王为马公雄马公武有忠谋于宋而七尺同沉里氓妇竖无不称説二王云】
　　金龙四大王庙　杭州府志在孝女北管下墟祀宋谢绪【陈继儒金龙四大王神姓谢讳绪以谢太后戚畹絶意仕进建望云亭于祖茔金龙山之巅而隐焉甲戌八月大霖雨天目山崩绪泣曰天目主山也而灾若此宋其亡矣徳祐二年正月帝遣杨应奎上传国玺降表削去位号三月巴延趣帝及太后入觐独太皇太后谢氏以病留临安忽元人从宫中舁其牀以岀侍卫七十余人同赴燕绪大恸题诗二律书毕赴水死时苕水汹涌高丈许状若龙鬭绪尸逆流而上经旬不仆靣目如生远近骇以为神祔于祖茔金龙山之麓元末乡落皆梦绪为神曰黄河北流明年当有吕梁之战吾且提甲骑助之丙午春黄河果徙而北二月元库库特穆尔遣骑将左丞相李二来寇时傅有徳守徐州将歩骑二千余泝舟吕梁含舟陆战战陈中见金甲神行空横槊刺副将韩一于马下此神预梦助战之验也其俊往来拥防漕河猝呼猝应或舟胶抜之淤泥壅塞之下或舟覆脱之风涛巇险之中挽卒贩商南北往来于祠门者惟神是恃合手称金龙四大王焉】
　　国朝顺治二年
　　勅封显佑通济金龙四大王之神
　　淮安忠武王祠　成化杭州府志在前洋街祀元丞相巴延元贞元年建【刘敏中淮安忠武王庙碑世祖恢崇丕绪一时心腹爪牙之寄宣劳戮力皆极其选至于出入将帅动协庙谟趠长江掇全宋致有元之盛而成不世之功者曰惟忠武王尔上之居储闱也韪王功烈俾庙于杭始嗣位勅以公帑十万緍成之且勒碑焉而以其辞命臣敏中撰述】
　　【谨按王讳巴延朔方人至元初以宗王命入奏世祖一与语异之辄留置左右弗遣未几拜光禄大夫中书左丞相七年同知枢密院事十一年再为左丞相建议以宋恃险拘我信使资我叛臣诏王昔曺彬以不杀平江南今以大师畀汝汝为曹彬可也王拜命启行不至其家是年十二月渡江明年五月被召入见具陈始终规画七月拜中书右丞相八月还南明年正月宋降拜金紫光禄大夫知枢密院事进开府仪同三司太傅录军国重事春秋五十有九以疾薨于京师进封淮安王諡曰忠武】
　　晏公庙　万厯杭州府志在武林门北夹城巷内祀元晏戌仔戌仔江西清江镇人元初输文锦于上都因而尸解人以为神立祠祀之后显灵江湖间洪武初封平浪侯二十三年浙江都指挥储杰以督漕获庇捐建今祠
　　总管庙　在清波门流福沟祀金元七总管之神神为水神庙始建不可考
　　国朝雍正七年里人王森等感其灵异改向重建严指挥祠　成化杭州府志在最乐坊神姓严名徳字君辅当涂采石人洪武元年统军取台州力战死追赠骠骑上将军副大都督府事上防军天水郡公勅有司建祠俾其子孙崇祀焉
　　褒忠祠　万厯杭州府志在钱塘学宫之东改清军公馆为之祀明建文间死事诸臣【吕本褒忠祠记侍御萧君廪按浙檄所司覈实祠祀在宁海则有文学博士方孝孺太常少卿卢原质在瑞安则有户部侍郎卓敬在奉化则有左拾遗戴徳彞在仙居则有户部侍郎卢逈萧县知县郑恕在山阴则有都御史陈性善在黄岩则有翰林修撰王叔英在青田则有谷府长史刘璟在桐乡则有江西副使程本立在义乌则有都给事中龚泰在临海则有东平州吏目郑华此十二人者俱所谓忠于所事有死无二者至如翊忠翊义则宁海御史郑公智佥事林嘉猷斯皆两浙之产正气攸钟侍御疏请建祠防城春秋秩祀额曰褒忠若夫王叔英郑恕之妻死其夫子死其父一门全节世所尤难附祀祠中亦足以树阃内之风声矣】
　　国朝康熙五十八年举人潘兆新廪生范玉鉁等因鹾使差满常假馆其中木主防失吁请整饬旧祠爼豆勿替
　　忠节祠　万厯杭州府志在按察司署内左偏祀浙江按察使王良【详名宦刘瑞忠节祠记嵗壬午浙江按察使王公良阖室自焚实太宗纉绪之年葢百二十载矣西蜀刘瑞董学于浙知公死事梗概白于今按察使梁材设主祠公榜曰忠节正徳戊寅秋九月十一日也】
　　茶槽庙　仁和县志在防城东当钱塘尽界沿江七十里北至臯亭山屡受潮患明永乐间茶商陈旭出槖金筑塘不成遂跃身入潮沙随尸而涨塘乃成勅封茶槽土地兴福明王迄今乆无潮患士民戴徳争奉其神有上新中新下新等祠
</div>
    <div class="pagination">
<a href="浙江通志_page606.html">上一页</a><span>...</span><a href="浙江通志_page602.html">602</a><a href="浙江通志_page603.html">603</a><a href="浙江通志_page604.html">604</a><a href="浙江通志_page605.html">605</a><a href="浙江通志_page606.html">606</a><span class="current-page">607</span><a href="浙江通志_page608.html">608</a><a href="浙江通志_page609.html">609</a><a href="浙江通志_page610.html">610</a><a href="浙江通志_page611.html">611</a><a href="浙江通志_page612.html">612</a><span>...</span><a href="浙江通志_page608.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
