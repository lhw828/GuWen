<!DOCTYPE html>
<html>
<head>
    <meta charset="UTF-8">
    <title>元和郡县图志 - 第 61 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县图志 - 第 61 页/共 68 页</h1>
    <div class="content">陇城县，中。西南至州一百二十里。本汉略阳道，属天水郡。初，隗嚣之据冀城也，来歙从上道袭得略阳城，嚣仍使王元拒陇坻，牛邯军瓦亭，嚣自率众攻略阳道。隋开皇〔三〕年罢郡，河阳县徙理焉，六年改为陇城县。
大陇山，在县东一百里。
略阳川水，北去县三十步。
瓦亭山，在县东北二百余里。隗嚣使将牛邯守处。其山亦入原州界。又有街泉亭，蜀将马谡为魏将张所败。
清水县，中下。西南至州一百二十五里。本汉旧县也，属天水郡。后魏分略阳置清水郡，隋开皇三年罢郡，县属秦州。
少陇山，一名陇坻，又名分水岭。隗嚣时，来歙袭得略阳，嚣使王元拒之。
陇坂九回，不知高几里，每山东人西役，升此瞻望，莫不悲思。陇上有水，东西分流，因号驿为分水驿，竽人歌曰：“陇头流水，鸣声幽咽，遥望秦川，肝肠断绝。”东去大震关五十里。上多鹦鹉。
成纪县，中。东南至州一百里。本汉旧县，属天水。伏羲氏母曰华胥，履大人迹，生伏羲于成纪，即此丘也。周成纪县，属略阳郡，隋开皇三年罢郡，县属秦州。皇朝因之。
瓦亭川水，东去县一十五里。
渭州，陇西。下。开元户五千二百三十二。乡一十四。
禹贡雍州之域。古西戎地。战国时羌、戎杂居其地，秦昭王伐得义渠戎，始置陇西郡。按天水有大坂名曰陇坻，郡处坻西，故曰陇西。有锨官、盐官。汉末隗嚣窃据，建武十年嚣降，陇右平，仍旧为郡。灵帝分立南安郡，魏于此置镇守，邓艾曰：“蜀师来而为一，我分为四以御之。”谓狄道、陇西、南安、岐山西处。
齐王嘉平五年，蜀将姜维围南安、襄武，皆不克。后魏庄帝永安三年，于郡置渭州，因渭水为名。禹贡“导谓自鸟鼠同穴”，山在州西一百二十九里渭源界。隋大业三年罢州，复置陇西郡。隋乱陷贼，武德元年，西土底平，复置渭州。宝应二年陷于西蕃。
州境：东西三百六十六里。南北三百八十六里。
八到：东至上都一千一百里。东至东都一千九百六十里。东南至秦州三百里。
西南至岷州二百二十六里。东北至原州五百五十里。西北至临洮军一百九十里。
贡、赋：开元贡：秦艽，麝香。赋：布，麻。
管县四：襄武，渭源，陇西，鄣。
襄武县，上。郭下。本汉旧县也，属陇西郡。隋开皇三年罢郡，县属渭州，大业三年复属陇西郡。武德元年，改属渭州。
渭水，北自渭源县界流入。
六泉水，在县东北原上。泉源有六，因以为名。
渭源县，上。正东微南至州九十里。本汉首阳县，属陇西郡。西魏文帝分陇西置渭源郡，因渭水为名也。隋开皇三年罢郡，县属渭州。
鸟鼠山，今名青雀山，在县西七十六里。渭水所出，凡有三源并下。其同穴鸟如家雀，色小青；其鼠如家鼠，色小黄。近穴溲溺气甚辛辣，使人变逆呕吐，牛马得此气，多疲卧不起而大汗。
陇西县，上。西至州五十里。本汉<豕原>道县也。音桓。属天水郡。后汉末于此置南安郡，隋开皇元年废郡，移武阳县名于郡理，属渭州，八年改武阳为陇西。
安都山，在县西四十九里。
落门水，出县东南落门谷。后汉建武十年，来歙大破隗嚣于落门，即此。渭水，经县南。
鄣县，上。东北至州六十里。本汉鄣县也，属陇西郡，永元元年封耿秉为鄣侯是也。永嘉南渡，县遂废焉。后魏宣武帝复置，属略阳，隋开皇三年罢郡，县属渭州。
龙马山，在县西四十里。
鄣水，南去县一里。
盐井，在县南二里。远近百姓仰给焉。
武州，武都。下。开元户三千四百五十三。乡十二。
禹贡梁州之域。古西戎地也。战国时，白马氐居焉，氐即西戎之别种也。元鼎六年，开白马氐，以其地为武都郡。魏太祖以杨阜为武都太守。及刘备取汉中，魏文帝徙武都于美阳，即今好县界也。后诸葛亮使将攻武都、阴平，遂克定二郡，其地始入于蜀。蜀平后，晋复以为郡。及永嘉南迁，中原背叛，武都又为氐杨茂搜所据，群氐推以为王。其后杨难当为宋所破，其苗裔复拥众据武都之仇池山，在今成州界。后魏平仇池，于仙陵山东置武都镇，宣武帝于镇城复置武都郡，废帝改置武州。隋大业三年又改为武都郡，武德元年复为武州。
州境：东西二百五十六里。南北二百九十里。
八到：东北至上都一千三百里。东北至东都二千六百里。东至兴州三百五十一里。西北至宕州二百五十里。南至文州二百五十里。北至成州三百八十里。
贡、赋：开元贡：蜡烛，椒。赋：布。
管县三：将利，福津，盘是。
将利县，中下。郭下。本汉羌道县地，后魏于此置石门县。周闵帝改为将利县，属武都郡。隋开皇三年罢郡，县属武州，皇朝因之。
仙陵山，在县西六里。
武都有紫水，泥亦紫，汉朝封玺书用紫泥，即此水之泥也。又出上品雄黄，色如鸡冠。
羌水，一名陵水，经州城南二里。
福津县，中下。西北至州六十六里。本后魏之武阶郡也，属南秦州。文帝又置福津县，属武阶郡。隋开皇三年罢郡，移福津县于郡置焉，属武州。皇朝因之。
陇东山，在县北四十五里。
盘是县，中下。西北至州一百五十里。本汉河池县地也，后魏废帝于此置武阳郡，领盘是县。隋开皇三年罢郡，县属武州。皇朝因之。
盘是山，在县东南七十三里。
县城，魏邓艾与蜀将姜维相持，于此筑城，置茄芦戍，后于此置县。
兰州，金城。下。开元户四千。乡一十五。
禹贡雍州之域。古西羌地也。秦并天下，是为陇西郡。汉武帝降匈奴，以其地置武威、酒泉、张掖、郭煌四郡，又分陇西置天水郡。昭帝六年，分陇西、张扒以为金城郡，今州即金城郡之旧地也。初筑时得金，故曰金城。又言金取其坚固。领县十三。宣帝又置金城属国，以处降羌。平帝元始四年，金城塞外羌献鱼盐之地内属，汉遂得西王母石室，以为西海郡，理龙夷城，即今河源军西一百八十里威戎城是也。后汉建武十三年，省金城入陇西郡，明帝永平元年复立。永嘉末，前凉张轨分立晋兴郡，张徙金城县，即今州理是也。西秦乞伏朝归都苑川，南凉秃乌孤都广武，皆此地也。苑川在今五泉县，至乞伏慕末为赫连定所灭。
广武，至秃亻辱檀，为乞伏炽所灭。隋开皇元年立为兰州，置总管府，取皋兰山以为名。大业三年罢州，为金城郡。武德二年讨平薛举，复置兰州，八年置都督府，显庆元年罢，复为州。宝应元年陷于西蕃。
州境：东西二百一十七里。南北六百一十里。
八到：东南至上都一千四百六十里。东南至东都二千三百二十里。东至临州一百九十里。东北至会州三百八十里。西北至鄯州四百里。西南至河州是三百里。
贡、赋：开元贡：褐，野马皮。赋：麻。
管县二：五泉，广武。
五泉县，中下。郭下。本汉金城县地，属金城郡。前凉张徙金城郡理焉。
隋开皇三年罢郡，县属兰州。皇朝因之。
康狼山，京名热薄汗山，在县南一百四十里。西秦乞伏乾归太子炽磐，招结诸部二万七千，筑城于康狼山以据之，即此山也。
黄河，流经县北，去县二十里。
金城关，在州城西。周武帝置金城津，隋开皇十八年改津为关。
广武县，中下。南至州二百二十五里。本汉枝阳县地，前凉张骏三年分晋兴置广武郡，隋开皇三年罢郡置广武县，属兰州。大业二年改为允吾音铅牙。县，取汉旧名也，六年改为会宁县。武德三年，重置广武县。
琵琶山，在县西北一百五十里。北凉沮渠蒙逊恃其强，阴谋图周，周乃拥众南保琵琶山，即此也。
乌逆水，在县西南二十许里。水西有马蹄谷，汉武帝使李广利伐天宛，得天马，胡马感北风之思，遂顿绝羁绊而驰，晨发京城，食时至敦煌塞下，今谷中石上犹存蹄迹。
允吾故城，在县西南一百六十里。本汉县，属金城郡。
浩故城，在县西南一百三十里。汉县也，属金城郡。者，水流峡岸深若门也。河州，安乐，上。开元户五千二百八十三。乡一十四。
禹贡雍州之城。古西羌地也。汉昭帝分陇西、天水、张掖三郡立金城郡，今州即金城郡之χ罕县也。χ音浮。灵帝时，陇西宋建自称河平王，聚众χ罕，改元，置百官。献帝建安末，夏侯妙才讨平之。晋惠帝立χ罕护军。前凉张辄保据凉州，立为晋兴郡。张骏二十一年，以州界辽远，分置河州，以禹贡“导河积石，至于龙门”，积石州界，故曰河州。后乞伏炽磐，又自金城郡都于此。后魏平定秦陇西，改置χ罕镇。孝文帝太和十六年，改镇复为河州。隋大业三年罢州，改为χ罕郡。武德二年讨平李轨，改置河州。宝应元年陷于西番。
州境：东西二百二十八里。南北三百七里。
八到：东至上都一千四百六十里。东至东都二千三百二十里。东北至兰州三百里。西至廊州三百九十里。（东）南至洮州三百里。西北至鄯州三百里。
贡、赋：开元贡：麝香，麸金。赋：布，麻。
管县三：χ罕，凤林，大夏。
χ罕县，中下，郭下。本汉旧县，属金城郡。故罕羌侯邑，秦灭为县，后遂因之。
积石山，一名唐述山，今名小积石山，在县西北七十里。按河出积石山，在西南羌中，注于蒲昌海，潜行地下，出于积石，为中国河。故今人目彼山为大积石，此山为小积石。
凤林山，在县北三十五里。
河水，在县北五十里。河，下也。按四渎之中，河源最高，从高注下，故其流峻急。禹贡“导河积石，至于龙门”。又曰“导洛自熊耳”。按洛水出上洛西山，经熊耳之北，所言导者，皆谓纪所施功，不必自其源也。
凤林县，中下。东南至州八十里。本汉白石县地，后魏大统十二年，刺史杨宽于河南凤林川置凤林县，因以为名。仪凤元年，于河州西移安乡县理此，又名安乡，天宝元年改名凤林。
石门山，在县东北二十八里。山高险绝，对岸若门，即皋兰山门也。汉武帝元狩二年，霍去病出陇西，至皋兰，即此也。
离水，西去县二百步。
大夏县，中下。西北至州七十里。本汉旧县，属陇西郡。前凉张骏置大夏郡，县属焉。周改属χ罕郡。隋开皇三年罢郡，县属河州。
金剑山，在县西二十里。
大夏山水，经县南，去县十步。
镇西军，在州西一百八十里。开元三年，哥舒翰于索恭川置。
振威军，在天成军西一百余里。天宝十三年，哥舒翰攻吐蕃雕窠城置。
鄯州，西平。下府。开元户六千四百四十六。乡一十五。
禹贡雍州之域。古西戎地。春秋及秦、汉为羌胡所居。昭帝元始元年置金城郡，按今州界即金城郡地也。后汉献帝分置西平郡，属凉州。前凉张轨分西平置晋兴郡。张天锡以晋兴、西平二郡辽远，分为广源郡。后凉吕光改西平为西河郡，南凉秃乌孤自称武威王，徙都于此。弟亻辱檀迁于姑臧，后复徙理于此，为乞伏炽磐所并。后魏以西平郡为鄯镇，孝昌二年改镇立鄯州。隋大业三年罢州，复为西平郡。隋乱陷贼，武德二年讨平薛举，关、陇平定，改置鄯州。仪凤二年置都督府，后复为州，开元二十一年置陇右节度使，都管兵七万五千人，马一万六百匹。衣赐二百五十一万匹段。备西戎。统临洮军，开元中移就节度衙置。管兵五万五千人，马八千四百匹。河源军，州西一百二十里。仪凤二年中郎将李乙支置。管兵一万四千人，马六百五十三匹。白水军，州西北三十里。开元五年郭知运置。管兵四千人，马五百匹。安人军，河源军西一百二十里星宿川。开元七年郭知运置。管兵万人，马三百五十匹。振威军，州西三百里。开元中信安王置。
管兵千人。威戎军，州西三百五十里。开元二十六年杜希望置。管兵千人，马五十匹。绥和守捉，州西南二百五十里。开元二年郭知运置。管兵千人，今分为五百人。合川郡守捉，州南一百八十里。贞观中侯君集置。管兵千人。合川郡，今叠州。莫门军，洮州城内。仪凤二年置。管兵五千五百人，马二百匹。宁塞军，郭州城内。管兵五百人，马五十匹。积石军，廓州西一百八十里。仪凤二年置。
管兵七千人，马一百匹。镇西军，河州城内。开元二十六年杜希望置。管兵一万二千人，马三百匹。平夷守捉，河州城西南四十余里。开元二年郭知远置。管兵三千人。宝应元年没于西蕃。
州境：东西三百五里。南北二百一十五里。
八到：东南至上都一千九百六十里。东南至东都二千七百六十里。东南至兰州本百里。西至青海三百七十里。西南至廓州二百四十里。东北至凉州五百里。
贡、赋：开元贡：褐十匹，羚羊角两只。赋：布，麻。
管县三：湟水，鄯城，龙支。
湟水县，中。郭下。本汉破羌县地，属金城郡。魏分置西都县，属西平郡。
隋开皇三年罢郡，县属鄯州。十八年改为湟水县。皇朝因之。
土楼山，在县西一百三十里。下有土楼神祠。
湟水，名泊河，亦谓之乐都水，出青海东北乱山中，东南流至兰州西南入黄河。浩水，今谓之阖门水，经县东，去县五十五里。汉宣帝神爵元年，遣后将军赵充国击先零羌，充国欲罢骑兵，屯田以待其弊。计度临羌东至浩，羌虏故田，人所未垦，可二千顷已上。又理湟ɑ以西道桥七十所，令可至鲜水左右留步士万人屯田，为必禽之具。诏从之。充国竟以屯田之利，支解先零。
鄯城县，中。东至州一百二十里。仪凤二年分湟水县置。北枕湟水，西即土楼山。
龙支县，中。北至州一百三十五里。本汉充吾县也，属金城郡。后魏初于此置金城县，废帝二年改名龙支县，西南有龙支谷，因取为名。
积石山，在县西九十八里。南与河州χ罕县分界。
黄河，在县西南六十里。
廓州，宁塞。下。开元户三千九百六十四。乡禹贡雍州之域。古西羌地。汉宣帝时，西羌数背叛，后将军赵充国屯陇西，诸羌不敢后汉烧当等八种羌为寇，段击破之，诸羌弭定。献帝建安中，分金城置西平郡。南凉秃乌孤又以河南地为浇河郡。周建德五年于今州理西南达化县界浇河故城置廓州，盖以开廓边境为义。隋大业三年罢州，复为浇河郡。隋乱陷于寇贼，武德二年，西土平定，改置廓州。乾元年陷于西蕃。
州境：东西三百九十四里。南北四百九十里。
八到：东南至上都二千四百十里。东至东都三千九百六十里。东至河州三百九十里。西至吐蕃界树郭城三百二十里。南至新置曜武军二百里。北至新安夷骑八十里。
贡、赋：开元贡：麸金，大黄，戎盐，麝香。〔赋：布，麻。〕管县三：化城，达化，米川。
化城县，下。郭下。本后魏石城县地，废帝二年，因境内有化隆谷，改为化隆县。皇朝因之，先天元年改为化城县。
黄河，在县南八十步。
</div>
    <div class="pagination">
<a href="元和郡县图志_page60.html">上一页</a><span>...</span><a href="元和郡县图志_page56.html">56</a><a href="元和郡县图志_page57.html">57</a><a href="元和郡县图志_page58.html">58</a><a href="元和郡县图志_page59.html">59</a><a href="元和郡县图志_page60.html">60</a><span class="current-page">61</span><a href="元和郡县图志_page62.html">62</a><a href="元和郡县图志_page63.html">63</a><a href="元和郡县图志_page64.html">64</a><a href="元和郡县图志_page65.html">65</a><a href="元和郡县图志_page66.html">66</a><span>...</span><a href="元和郡县图志_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
