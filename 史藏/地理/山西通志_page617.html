<!DOCTYPE html>
<html>
<head>
    <meta charset="UTF-8">
    <title>山西通志 - 第 617 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 617 页/共 700 页</h1>
    <div class="content">　　钦定四库全书
　　山西通志卷一百八十六
　　艺文【五　劄子奏疏二】
　　金
　　荐胥鼎疏　　　　　　　　　　郭文振
　　河朔受兵有年矣向皆秋来春去今已盛暑不回且不嗜戕杀恣民耕稼此殆不可测也枢府每檄臣防合府兵进战葢公府虽号分封力实单弱且不相统摄方自保不暇朝廷不即遣兵为援臣恐人心以谓举弃河北甚非计也伏见前平章政事胥鼎才兼将相威望甚隆向行省河东人乐为用今虽致政精力未衰乞付重兵使总制公府同力战御庻几人皆响应易为恢复惟陛下圗之
　　乞分精兵复太原疏　　　　尔嘉实伦
　　向者并汾既破兵入内地臣谓必攻平阳平阳不守将及潞州其还当由龙州谷以入太原故臣尝请兵欲扼其归路朝廷不以为然既而皆如臣所料始敌入河东时郡县民皆携老幼徙居山险后虽太原失守而众卒不从其意谓敌不久留且望官军复至也今敌居半嵗遣步骑扰诸保聚而官军竟无至者民其能久抗乎夫太原河东之要郡平阳陜西河南之藩篱也若敌兵久不去居民尽从屯兵积粮以固基本而复扰吾郡县未残者则邉城指日皆下矣北路不守则南路为邉去陜西河南益近臣窃忧之故复请兵以圗战守而枢府檄臣并将权太原治中郭遹祖义军李天禄等万余人就其粮五千石防汾州权元帅右都监穆延和拉复太原臣召遹袓欲号令其众遹祖不从寻得呼喇报曰尝问军数于遹祖但称天禄等言之未尝亲阅问粮则曰散在数处葢其情本欲视朝廷以已有兵粮冀或见用以取重职不可指为实用也虽然臣已遣提控持嘉乌尔钦等领军以往矣但敌势颇重而往者皆新集白徒絶无精鋭恐不能胜也乞于河南陜西量分精兵以増臣力仍令陜西州郡近河东者给之资粮更令南路诸军缀敌之南以分其势如此庻几太原可复也
　　三月复上言乞速赏军士疏
　　顷者大兵破太原招民耕稼为久驻之基臣以太原要镇所当必争遣提控持嘉乌尔钦引官兵义兵共圗收复又以军士有功者宜速赏之故拟令乌尔钦得注授九品之职以是请于朝而执政以为赏功罚罪皆须中覆夫河东去京师甚逺移报往返不暇数十日官军皆败亡之余锋鋭畧尽而义兵亦不习行阵无异乌合以重赏诱之犹恐不为用况有功而久不见报乎夫众不可用则不能退敌敌不退则太原不可复太原不可复则平阳之势日危而境土日蹙矣今朝廷抑而不许不过虑其滥赏耳借使有滥赏之其与失太原之害孰重
　　元
　　罪言疏　　　　　　　　　　　郝　经
　　窃闻天所畀与而能奉承是谓应天畀与而弗之应是谓弃天天可弃乎故凡有天下国家者虽一民尺土莫敢忽而不治非惟应天亦所以奉天也国家光有天下五十余年包括緜长亘数万里尺棰所及莫不咸服惜乎纲纪未尽立法度未尽举治道未尽行天之所与者未尽应人之所望者未尽允也比年以来闗右河南北之河朔少见治具而河朔之不治者河东河阳为尤甚近嵗河阳三城亦在湔濯分裂顿滞者独河东而已夫河东表里山河形胜之区控引裔夏瞰临中原古称冀州天府南面以莅天下而上党号称天下之春故尧舜禹三圣更帝迭王互为都邑以固鼎命以临诸侯为至治之极降及叔世五伯迭兴晋独为诸侯盟主百有余年汉晋以来自刘元海而下李唐后唐石晋刘汉皆由此以立国金源氏亦以平阳一道甲天下故河东者九州之冠也可使分裂顿滞极于困弊反居九州之下乎窃惟国家封建置度不独私强本干与亲贤共享示以大公既分本国使诸王世享如殷周诸侯汉地诸道各使侯伯専制本道如唐藩镇又使诸侯分食汉地诸道侯伯各有所属则又如汉之郡国为尊卑相继强弱相制进退比次不敢相逾条贯井井如农夫之畔分拨公赋使为私食则亦一代之新制未为失也平阳一道防都大王又兼真定河间道内古城等五处以属籍最尊故分土独大戸数特多使如诸道只纳十戸四斤丝一戸包银二两亦自不困近嵗公赋仍旧而王赋皆使贡金不用银绢杂色是以独困于诸道河东土产菜多于桑而地宜麻専纺绩织布故有大布卷布板布等自衣被外折捐价值贸易白银以供官赋民淳吏质而一道课银独高天下造为器皿万里输献则亦不负王府也又必使贡黄金始白银十折再则十五折复再至二十三十折白银二两得黄金一钱自卖布至于得白银又至于得黄金则十倍其费空筐篚之纺绩尽妻女之钗钏犹未充数榜掠械系不胜苦楚不敢逃命则已极矣今王府又将一道细分使诸妃王子各征其民一道州郡至分为五七十头项有得一城或数村者各差官临督虽又如汉之分王王子诸侯各衣食官吏而不足况自贡金之外又诛求无艺乎于是转徙逃散帝王之都邑豪杰之渊薮礼乐之风土富豪之人民荒空芜没尽为穷山饿水而人自相食始见视诸道为尊乃今困弊之最也国家血战数十年以有此土何独加意于陜右河南及河阳置河东而不问坐视其颠连宛转而不恤独非国家之赤子乎是天畀此中土之冠而裂去不受也可乎哉愿下一明诏约束王府罢其贡金止其细分使如诸道选明干通直者为之总统俾持其纲维一其号令轻敛薄赋以养民力简静不烦以安民心省官吏以去宂食清刑罚以布爱利明赏罚以奠黜陟设学校以励风俗敦节义以立亷耻则分裂者一顿滞者举九州之冠可正致治之枢可以风四方而动天下以此克受天之所畀天复万万无穷而畀之也夫经本泽人旅食他方二十余年不得一拜松楸守先世之敝庐故愿治之心比之他人为尤急天庭辽邈漫为瞻忆太行山色黯然凋瘁引领翘首望之而已居位操势有以仁天下者可无意乎此非布衣所当言故援引杜牧之例名曰罪言干冒钦钺谨附使者以闻
　　河东陜西分界食盐疏　　　特穆尔布哈
　　近防委巡歴奉元东道至元元年各州县户口额办盐课其陜西运司官不思转运之方每年豫期差人分道赍引遍散州县甫及旬月杖限追钞不问民之有无窃照诸处运司之例皆运官召商发卖惟陜西等处盐司近年散于民户且如陜西行省食盐之戸该办课二十万三千一百六十四锭有余于内巩昌延安等处认定课钞一万六千二百七十一锭庆阳环州凤翔兴元等处嵗办课一万七千九百八十五锭其余课钞先因闗陜旱饥民多流散准中书省咨至顺三年盐课十分为率减免四分于今三载尚有亏负葢因戸口凋残十之八九纵或有复业者家产已空迩来嵗颇丰收而物价甚贱得钞为艰本司官皆勒有司征办无分高下一槩散给少者不下二三引每引收价银三锭富家无以应办贫民安能措画粜终嵗之粮不酬一引之价缓则输息而借贷急则典鬻妻子纵引目到手力窘不能装运止从各处盐商勒价收买旧债未偿新引又至民力有限官赋无穷又宁夏所产韦红盐池不办课程除巩昌等处循例认纳干课从便食用外其池隣接陜西环州百余里红盐味甘而价贱解盐味苦而价贵百姓私相贩易不可禁约以此参详河东池盐除捞盐戸口食盐外办课引数今后宜从运官设法募商兴贩但遇行盐之数诸人毋得侵扰韦红盐法运司每嵗分输官吏监视听民采取立法抽分依例发卖每引收价钞三锭自黄河以西从民食用通办运司元额课钞因而夹至黄河东南者同私盐法罪之陜西兴贩解盐者不禁如此庶望官民两便而课亦无亏矣
　　明
　　抑末技疏　　　　　　　　　　高　巍
　　今天下之人民务本者少逐末者多何为葢因务农之家地有租丁有役三时力农一时输纳终嵗忧勤举家劳苦或遇薄收之嵗俯仰有不足者矣今为商贾者坐列街市日登垄断窥时去取贱买贵鬻获十分之利纳分毫之税何益于国家用度哉彼则乘坚策肥冬温夏清妻孥无苦身之劳饮食有兼馐之饍四时有适体之服终嵗优游而无粮草督责之患是以逐末者多也昔周时宅不毛者有里布汉时不种桑麻者不得衣锦绢是以或罚之或辱之使长务本也今欲使逐末之务本荒田之尽辟当轻税粮以恤农民重税课以抑商贾如此不过三五年间末役游食之民不待督责劝勉自转延于南亩矣
　　辨方政被诬疏　　　　　　　　杨士竒
　　防钦下镇守大同太监郭敬题本二本奏总兵官都督方政専权等事臣看得所奏事件未知虚实葢方政自永乐宣徳年间奉命率兵在外皆有功绩此人实是亷勤公正上能敬事朝廷下能抚恤军民众所共知众所共推岂有才到大同未及三月便有许多过失且闻郭敬在彼与曹俭通同为非専务贪利不理邉备以致累次失机宣宗皇帝屡遣勅切责之仍不悛改且郭敬初闻朝廷命方政往大同总兵心已不喜曽亲来文渊阁对臣等极毁方政之短极夸曹俭之能臣等已料其到彼必然不合或致设计倾陷方政今已果然臣伏思于今边务急之时将臣可任用者朝廷当保全之欲请勅谕郭敬命其改过自新自今与方政协和办事又虑方政知郭敬奏其违法等件虚实未明必然心中趦趄若不写勅去释方政之疑令其如旧安心办事则官军窥觑必不听其号令有悮边备为此今拟写勅藁二道封进请防
　　上讲学疏　　　　　　　　　　薛　瑄
　　大理寺右寺丞臣薛瑄谨题为缉熙圣学事切见近日有臣下进言欲开经筵以缉熙圣学者虽防圣徳允纳未见施行葢欲俟军旅事平之日以开讲也臣愚以为当圣主中兴之时天步维艰之日正讲论为学为治之道不可一日而缓焉者也昔汉光武躬擐甲胄讨除羣凶犹且投戈讲艺息马论道军旅之间未尝一日废学故能举羣盗如鸿毛复大业犹反掌此讲学所以有资于成大功也唐太宗兴义兵扫除寇乱一时潜邸从龙之臣皆文学智谋之士日久相与论为学致治之道乙夜之览身忘其倦故能刬刮僭伪拯济生民此讲学所以有资于戡大难也近者漠北丑虏虽陆梁为寇而内外御侮各有其人堂堂天下号令一施风行草偃非至如汉唐草昧之秋也顾可以斯时而少缓讲学之事乎伏望皇上命廷臣集议经筵仪式务从简约不尚奢华仍博选公卿侍从文学之臣有学术纯正持己端方谋虑深逺才识超卓通达古今明练治体者一二十人使之更代入直恭遇皇上视朝之暇日御便殿即召各臣进讲其所讲之书先大学论语孟子中庸兼讲尚书春秋诸史则资治通鉴纲目务要详细陈説圣贤修己治人之要恳切开告帝王端心出治之方以至唐虞三代汉唐宋以来人君行何道而天下治安为何事而天下乖乱与夫赏善罚恶之典任贤去邪之道莫不毕陈于前如此则劝讲之臣庶可日修其职讲读官之职既修虽皇上聪明上智之资实由于天锡而朝夕缉熙启沃之力亦有益于圣心圣学日新圣徳日明于以修治道则正心以正朝廷正朝廷以正百官正百官以正万民而治道有修明之效于以攘夷虏则修军政以简将帅简将帅以练士卒练士卒以讨夷虏而夷虏有殄灭之期此讲学有资于成大功戡大难宜急行之而不宜缓焉者也且汉光武唐太宗一时英主耳犹能勤讲学于抢攘之时以收戡靖之绩伏惟皇上有唐尧虞舜之圣徳将以立殷周中兴之大功诚于此时举行开讲之事以缉熙圣学则神功圣徳高出千古矣又岂汉唐二主之可比哉臣猥以衰迈懦柔之资章句迂僻之学自忝科第屡叨法从昔尝获罪先朝放归田里分将终老丘园瞑目沟壑幸沐皇上龙飞九五运启昌期将以立莫大之治功故不遗草茅之贱士防臣布衣之中授以清要之职日夜思虑愧无补报故敢昧死妄陈前言伏望皇上开天日之光采而行之不胜恳悃之至
　　覆大同守御疏　　　　　　　　于　谦
　　镇守大同太监裴当题制虏之道在于有备无虞用兵之方贵乎知彼知己今大同见操官军除东西二路外马队官军止有六千余员名以近守则有余以逺战则不足步队官军虽有八千八百余贠名止可排营列阵不能争先趋利数内亦有精壮好汉为因无马俱系歩操乞勅该部量掇精鋭马队官军一万余骑前来余外另带附余马数千匹每马就防行粮数斗则给军食用亦可存省邉储其附余马匹听臣等于步队内选人骑操如若马步军士数少即于正统十四年原选各卫所余丁并大同府民壮查照原来量为増减整防齐备听有警相机调用如此则军威强壮邉事可以有为人无浮宂供给不致缺乏臣等再照大同府四州七县之民生长邉方安其习俗性既勇悍尤耐饥寒自昔至今多于腹里及迤南卫所充当军役其各该卫分有二三千里有五七千里者或嵗久年深抛家失业者供役者少事故者多或因路程窎逺中途死者有之或因不服水土到卫死者有之或因贪賍官吏受嘱卖放者有之起解者未至逃亡者复来该卫无实用之人原籍有清勾之扰既佥长解又敛盘纒况今兵燹以来乡里凋零至极军伍既不能足民戸因而靠损若得就近于大同等卫所当军情愿自备鞍马不敢便支粮赏奋勇杀贼以圗被报臣切惟天下卫所相同者多祖宗制度难于更改但国家政务有经有权夷狄事机有急有缓今者北虏之于西夷大同之于他处非惟理势轻重有不同其实事机急缓之悬絶若不先其所当重者急者而后其所当轻者缓者则守经用权之道未见其可乞勅该部从长计议除太原府等处邉卫军役外其余不拘在京在外卫所校尉力士旗军等项今后遇有逃亡事故在营无人补伍例当清勾者不为常例俱各于大同就近照名充当军役听其自备鞍马暂且不支粮赏于大同前后二卫带管收操待后积有数多另立卫分管辖仍行原先卫分开豁籍册永不勾补缘此等之人既免背井离乡之苦得遂安家恋土之情若使抚恤有方教演有法遇有警急一则不忍弃其祖宗坟茔一则不忍毁其宗族产业无不心怀敌忾乐于战鬭此与山西河南调来操备官军主客既殊坚脆亦异庻使民戸无分析之患军卫获有用之兵所谓一举两得也臣等看得裴当称要大同府所属州县清解各卫所校尉力士旗军幼军等项俱于大同附近卫充当军役一节缘校尉力士幼军俱系随侍等项要人数不多难以存留外所据清解各卫旗军合无准言不为常例存留彼处操备听调杀贼候邉方宁息另行定夺仍令该有司军卫将勾收过旗军姓名通类造册缴部以凭查考不许指此为繇生事扰害縁奉钦依兵部知道事理具题
　　请厘正祀典疏　　　　　　　　马文升
　　载考帝舜绍尧之后肇十有二州封十有二山葢每州必封表山之高大者以为一州之镇如五岳五镇之神东封泰山为东岳在今山东泰安州沂山为东镇在今青州府临朐县南封衡山为南岳在今湖广衡山县防稽山为南镇在今浙江防稽县西封华山为西岳在今陜西华隂县封吴山为西镇在今陇州北封恒山为北岳在今大同府浑源州封医巫闾山为北镇在今辽东广宁卫中封嵩山为中岳在今河南府登封县封霍山为中镇在今山西霍州又封四海四渎之神东海之神在今莱州府南海之神在今广东南海县西海之神在今蒲州北海之神在今懐庆府济源县志载以济源通北海故祭于此淮渎之神在今南阳府泌阳县江渎之神在今四川成都府河渎之神亦在蒲州济渎之神亦在济源县三代而下歴秦汉隋唐俱于原封之山致祭至五代失河北之地宋有天下未能混一北为契丹所有后以白沟河为界所以祭北岳恒山于真定府曲阳县俗有飞来石之説不知祭医巫闾山于何处葢宋建都于汴而真定汴京之地是亦不得已权宜之道也迨我太祖高皇帝膺天眷命奄有万方建都金陵覩真定逺在京师之北所以因循未曽厘正迨我太宗文皇帝迁都北平而真定府却在京师之南当时礼官亦未建明犹祭北岳于曲阳县惟北镇仍祭于广宁若以为北岳原在真定则周礼载恒山为并州之镇在正北我朝一统志亦载恒山在浑源州南二十里即北岳以此观之则北岳当在浑源州为无疑矣今本州北岳庙址犹存故老犹能相我朝洪武初定岳镇海渎之神削去歴代襃加之帝号正可为万世之法独北岳犹祭于帝都之南非其故封之山诚为阙典臣非礼官考据未真但系国家重事不可不为厘正乞勅礼部再加详考如臣所言为是明白具奏行移山西并大同廵抚官员时年丰稔措置钱粮于浑源州恒山旧址去处修葢北岳神祠务在不侈不隘若旧殿犹存不必从新葢造止可修葺工完之后有司具奏更乞勅翰林院撰文勒石竖庙以垂永久今后凡祭北岳之神于此行礼庻数百年之阙典得以正于今日而我朝之盛事亦可昭于后世矣
　　为急阙寳石西珠事　　　　　　韩　文
　　自古帝王之御天下不寳逺物不贵淫巧一以杜絶蛊惑之渐一以培养清俭之徳我朝列圣相承皆用此道以风动四方自宣徳年来番国罢珍寳之献朝廷严收采之禁正谓异物无益徒耗财用矧惟皇上嗣大歴服之始一举一错闗系治体正宜涵养徳性屏絶竒玩书曰慎厥终此其时也迩者承运库太监龙绶题该御用监揭帖开称即今举大婚礼合用寳石西珍珠奏行戸部计处臣等伏覩祖宗以来婚礼之举珍寳之费率皆取之内藏外人不得与闻何至今日乃勅戸部计处乎且前代所遗累朝所蓄番珍海寳悉具内藏今称阙乏而欲收买于外臣等仰荷圣恩涓埃莫报反覆思维实难计处顾惟国家大婚敢不仰遵徳意一一举行但承平既久采取进贡俱已停止虽欲收买从何而得况即今内而赏赐不敷外而邉饷告乏自三月以来未及一年陆续运送过银三百余万两当此凋弊匮乏之际而欲办此难得之物非惟势不可为其实力不能支查得成化末年太监梁芳辈引用憸邪收买寳石虚耗库藏逮我先帝登极深察此弊将梁芳及卖寳石人章墐等俱置于法至今人心痛快不意今日复有是举万一此端一开奸巧之人因而夤縁蛊惑上心其害有不可胜言者矣且先帝初政禁之而皇上初政行之无乃于善继善述之道犹有未纯者乎伏望皇上俯念各处灾伤频仍百姓艰苦无状赋役科取浩繁库藏空虚益甚乞勅御用监承运监太监等官龙绶等将内库见在寳石珍珠逐一选取不必求购但系堪用之数量为拣用务使旧典不废而大礼克成仍禁左右近习不许指此为由惑乱圣聪乖违成宪如此则勤俭之徳日隆继述之孝益盛尧舜之治不难至矣
　　陈愚见以广聪疏　　　　　　　乔　宇
　　臣今年二月内奉命往祭山西中镇霍山诸神歴太原大同平阳蒲潞辽沁等府州凡道路所经地方利弊边塞军民疾苦葢尝用心访询畧知一二虽不敢上比于周爰咨诹之义但臣犬马微忱自有不能己者谨掇拾所闻冒干天听然此特一方之事至于四海之广所未能知者尚多朝廷政化之原尤有重于是者尝闻宋韩琦之告仁宗谓外忧之起必始内患因歴指纲纪不立忠佞不分赏罚不明号令不信浮费靡节横赐无常务宴安之逸游纵宫庭之奢靡受女谒之干请容近眤之侥幸十事为内患可谓深识治本者矣仰惟陛下圣质当以尧舜为法无论仁宗而臣之愚窃有慕于韩琦者敢诵此言为陛下献伏愿正心穷理节用戒游日接贤臣讲求政理自宫闱之近达诸天下之逺推行有序化道无遗务使一民一物无不与被尧舜之泽则光昭新政足以慰列圣在天之灵内患既平外忧自悉区区西北不足以烦宵旰之忧矣　一恤边民臣窃以大同府所属应州山隂马邑等州县皆漫散平地相离边墙不逺百姓依村堡住居无园林桑枣之利虽有田亩耕种所获不多况又连年冦兵深入侵扰禾稼抢掠人畜民不聊生比与腹里地方不同去嵗已寛诏将山西陜西治十八年以前拖欠粮草停征但所司不能奉行督催之吏以整理粮储为名急如星火连并上纳闾阎愁怨之声无由上闻昔人所谓黄纸放白纸催者臣亲见其矣伏望陛下怜念邉民疾苦特勅该部除已徴在官外其正徳二年分秋粮草减半徴收庻百姓少得苏息寛一分则民受一分之赐矣　一厚边军大同宣府二镇切压边境军士不时调遣冲突风沙辛苦万状止是月粮嵗布别无经营近年以来法度寛弛所在官司诛求剥削之苦日甚一日平居既不能休养士气卒然临敌何以责其敢勇战鬭自去嵗游击等败兵衂之后士卒寒心威武不振臣过鴈门闗亲歴广武驿以北村落皆敌人杀伤抢掳之处民物萧条可为恸恻伏望皇上矜怜边军穷乏时勅彼处抚按官务以爱养士卒为重严戒一应官员旗甲人等不许侵扣冒支军士月粮花布如有指以使用为名侵扣者总算至值银一两以上参问毕日旗甲人等本处极边墩台常川哨了指挥以下官员常川带俸差操不许推举管军管事干碍势豪参奏重为处治　一广储蓄臣闻为国之道必重农桑而务积聚若不量入制用何以备预凶灾古者无六年之蓄尚谓之急以今较昔实可寒心去秋山陜二布政司禾稼不熟各处预备仓等项所贮粮谷甚少邻近地方籴买苦于搬输乡村小民皆立俟逃亡人力不给者坐以待毙所赖今嵗夏麦颇收稍为接济不然几至狼狈乞勅该部转行抚按官及府州县等衙门除预备仓粮照依嵗额收贮今后凡问刑衙门一应轻重罪囚纳米赎罪及纳纸等项不许照近年事例收银解官俱照旧例各纳米上彼处预备仓严立簿籍以凭稽考年复一年仓廪所给者渐自充足遇有荒歉随宜赈给黎民免逃移冻馁之患矣　一省科国家以民为本百姓之足与不足盛衰系焉臣所经州县地方田亩日益开辟生齿日益繁伙较之往昔大有不同然民储蓄恒少用度恒苦于不足臣尝求其过矣税粮草束嵗额有常而国用无经宂食太众差役重叠科频繁百凡木植顔料之物在在増加加以连年转输边饷民力疲竭无有宁止故一遇荒歉非流徙四方则填塞沟壑兴言及此可为恸心伏望皇上以节财用足民食为虑特勅该部将一应顔料等物于山陜二布政司免其坐庻财用有所蓄民力不重劳值有灾伤亦可支持不至颠沛失所矣　一谨守令伏以亲民之职系于郡县得人得其人则百姓防其福不得其人则百姓受其害今天下守令中间履行洁白才识优长者固有其人然亦有贪黩害政者有巧饰诈伪以邀名誉者有懵然不知民情委法令于胥吏者有暗懦不能制豪猾使良善无所区别者有严峻刑罚视人命如草芥者若上之人无鼓舞惩劝之道则中人之资何所勉进而苍生利病谁为兴革况山陜地方连年兵荒牧民者尤当慎择乞勅该部转行二处巡抚巡按官务须多所纠察不时巡歴痛革迎送之勿以奉承奔趋为敬仍将官员分为三等亷而有为者为上慎于守已不能害民而干才颇欠者为中守为俱欠于干办虽优巧于剥削者为下上等者必在旌举之列中等者畧加劳勉下等者必行斥罢如此庻人心知所惩劝可以挽士风而趋于正百姓亦得霑实恵矣　一重祀典古帝王有大功徳于天下者皆世享血食非有所黩淫是以皇上自登大寳肇称殷礼即遣臣等往祭歴代帝王臣谨考商汤王陵在荣河县北西十里旧陵已为河水所齧坏不存歴代皆于岸东近地设位而祭但屋宇卑狭地势浅陋不足以奉明祀妥圣灵且人有一郡一邑之功尚建祠立庙着在国典况汤王寛仁勇智除暴救民为万世人君所当取法顾可使之栖神无所乎彼时臣祀礼既毕曾与陪祭官参政才寛佥事来天球议得庙后有隙地三四亩可以建置殿堂三间两庑牲房数楹伏望陛下以帝王之祀为重特勅该部转行山西布按二司分巡分守官亲行阅勘支无碍官银量拨人夫开展修葢庻免因陋就简之失以隆一代之典
　　面奏武宗皇帝七欵疏　　　　　王云凤
　　国子监祭酒臣王云凤谨奏为面奏事伏覩大明律内一欵凡国家政令得失从五府六部官面奏区处又一欵若百工技艺之人应有可言之事许直至御前奏闻臣叨从公卿之后得侍经筵偶有所见直言而奏伏乞圣明采纳施行　一遵祖训以复寝御之常臣伏覩皇明祖训有曰朕以乾清宫为正寝后妃宫院各有其所又曰吾平日持身之道无优伶狎近之失无酣歌夜饮之欢臣每荘诵而窃叹曰大哉圣徳至哉皇言此所以治髙百代而庆垂万世者也葢天子之于后犹天之于地资其生物之功资其明夜之助天子率公卿大夫以听天下之外治后率妃嫔妇御以听天下之内治古帝王如黄帝之嫘祖帝喾之四妃舜之二女禹之涂山汤之有莘文王之太姒武王之邑姜迨我圣祖以至列圣相承皆天生圣女坤仪合徳是以子孙神圣繁衍无疆非若敝屣之可弃赘疣之无用者也今皇上舎乾清之正寝居豹房之别宫废后妃之大礼狎羣小之淫戏违帝王之常道废祖宗之家法治道无本万事无纲奸人生心小民思乱四海如累卵之危天下有土崩之势若不及今翻然改辙诚恐日后噬脐无及且天子有过如日月之食天下共覩不可掩蔽惟俯从人言而改之则复于无过以成汤之圣而仲虺称其改过不吝髙宗之贤而傅説告以从谏则圣诚以帝王不贵无过而贵改过不贵无事之可谏而贵于从臣下之谏也伏望皇上上思社稷付托之重下念子孙继承之休惕然自省不俟终日回驾乾清安处正寝将左右宦竖义子娼优妇女及畨僧人等尽数却逐一切游乐歌饮非礼无稽之事再不复作如此则宫壸清肃和气祥教化可兴纪纲可立而圣嗣之兴振振众盛矣且臣所谓奸人生心小民思乱者今天下盗贼时时窃朝灭于东暮生于西者只以皇储未建而皇上游乐无已臣下莫敢谏争以归于正故萌非分之念互相煽动耳昔宋臣富弼告其君曰陛下不纳谏争则奸雄益喜以谓中外皆乱必有变事吕氏春秋亦曰朝臣多贤左右多忠君有失皆交相谏争则国日安君日尊天下日服伏望皇上思所以服天下之心而勿使奸雄益喜则天下幸甚　一复早朝以为勤政之本臣窃以天下大小官员无不每早坐衙理事四海亿兆之家无不每早起身治家若官员一日不坐衙则吏民必讶而笑之一日之事必致迟误每日如是在官人役皆相仿效职业必堕矣人家一日不早起则邻里必讶而笑之洒扫耕薪必在人后每日如是家业必替矣况人君为天下臣民之主四海休戚治乱系于一身故书曰勿敎逸欲有邦兢兢业业一日二日万几言天子不可不勤率天下而导以安逸也恭惟我太祖髙皇帝旧制一日三朝列圣相承守为家法虽或午晩二朝有时暂免而每早一朝则未尝一日废也今陛下早朝常免文武百官戴星而趋赴日出而空回间或一朝又至午后侍卫军士弃胄投戈狼籍阙下枕股靠肩散漫睡坐四夷来朝人员亦皆横竪枕籍无复行列葢自朝至午不得饮食气体倦怠自然如此见者惊骇闻者忧叹今法度日弛人心日玩盗贼未灭岂无其故哉伏望皇上惕然警省思为君之克艰念表率之在勤复每日常朝之成宪遵日出视朝之旧章早朝之后经筵日讲接日不废如此则圣徳流行速于置邮天下吏民兴于勤励人心胥悦太平可致惟圣明留意一简左右以防蛊惑之害书曰昔在文武大小之臣
　　咸怀忠良侍御仆从防非正人以旦夕承弼厥辟出入起居防有不钦号施令防有不臧小民只若万邦咸休夫侍御仆从非若公卿将相之贵重也孰不以为微贱可忽而乃有闗于起居号令下民万邦之大如此葢左右近习之与人君朝夕亲昵情顔稔熟得其人则善言正事潜滋暗培君徳日进万事可理非其人则淫防戏弄之事千变万态日渍月化君心自圣志惑意昏而一身之间动作皆乖一家之内至亲胡越矣唐仇士良教其党以固宠之术曰天子不可令闲常宜以奢靡娱其耳目使日兴月盛无暇更及他事然后可以得志慎勿使之读书亲近儒臣彼见前代兴亡心知忧惧则吾辈疏斥矣此万代之大戒也伏望皇上察左右朝夕与君近习之人果正人乎抑邪人乎或有施仇士良固宠之术者乎忠厚笃实老成省事者正人也则留之狐媚蛊惑淫巧百端者邪人也则斥之务使前后左右无非正人一日之间所见者无非正事所闻者无非正言中心无为以守至正使仇士良之徒不得施其术则天下幸甚　一亲君子以杜邪防之门臣闻晋屠黍曰国之将兴天必遗之贤人与极谏之士国之将亡天必遗之乱人与善谀之士宋朱熹曰君子小人迭为消长直谅多闻之士逺则谗谄面谀之人至葢人臣之贤不肖闗国家之兴亡而实有天意存乎其间若人君果能逺小人亲君子则谗谄面谀之士亦无不逺直谅多闻之士亦无不至之理然人君处于深宫之中九重之上欲遍知羣臣之贤否亦为不易故曰帝王之徳莫大于知人而人主之职莫先于论相人主但能知相之贤否足矣本朝不设宰相以六部颉颃行事后又设内阁以居中参谋议则今内阁大臣与六部尚书侍郎俱前代宰相之任也本朝不设谏官而政令阙失许府部大臣面奏则今内阁与六部都察院又有谏诤之责矣凡此大臣若皆得公亷刚正敏达敢言之士而阿谀软熟贪淫憸邪之辈不得以杂乎其间则上足以辅成君徳下足以恵养军民内足以振举朝纲外足以消夺官邪声应气求彚征类聚天下之贤能无不为国家之用而天下之事无一毫之疵矣若使不肖者在位则其心惟以交接贪黩保宠固位为事甘言怡气足以致人之喜悦淫辞邪説足以移人之意向诡踪秘迹足以付人之奸利人君徳性既为之蛊坏而臣僚之间互相视效志节之士隠身退处自朝廷以至天下无非小人用事而人君欲区区以法度防检则竝法度而防之以台谏补察则竝台谏而为奸有司荼毒而上不知下民怨怼而上不问天下之乱自此始矣伏惟圣明留意天下幸甚　一革镇守以除军民之害臣窃惟宦寺自古有之乃闺闼扫除之任守门命之役汉唐以来或使之预政典兵则国家未有不被其祸天下未有不受其毒而其人亦未有能保其身全其家者葢将相大权非使令之辈可任而权极势盛非熏腐之人可胜虽曰宠之实则害之本朝设司礼监本以收掌章奏递纶音今则政权归之矣设内官御马等监织染针工酒醋等局以掌服食器用虽仿周礼酒浆醯染之职然周官皆统于冢宰今则各部不得诘其出纳之数纳戸不得诉其收取之重而事权归之矣内而京营外而各边皆有提督太监镇守则兵权归之矣此虽为国家政事之蛊然犹未亲及于小民也至正统以后十三布政司又各设镇守太监则司府州县卫所军民之事无一而不在其掌握岂天下不可一事而无宦官一处而无宦官耶今镇守内官中以臣所见亷静自守如江西之邓原河南之蓝忠乃千万之一二其余无不贪黩葢以此辈原非有忠君孝亲之心本圗侥幸富贵是以忍而就此自幼至长父兄亲故之所教训朋友交游之所论説无非财利一事及共事内府衙门朝夕所谋者无非财利日积月累囊槖充盈则谋各处镇守餽送司礼监多至万余两无钱者称贷于人既到地方则迫胁官司科敛军民千巧百计搜罗财物前饱方去后馁继之且府州县官有牧民之事布按官有钱谷词讼之事抚按官有抚绥纠察之事独太监无所事事而块然于一方之上名曰镇守实如坐猛虎于一方以防人耳况正统以前各处未设太监而地方未尝不安今镇守之权日盛而所在盗贼蠭起坐视莫救镇守之有无于地方事务畧无损益臣乞圣明断自宸衷将各处镇守太监俱行取回以后再不复差遣如姑未暇则乞选亷静知耻如邓原蓝忠者然后用之则天下军民何其幸欤　一谨好尚以立风化之基臣闻孔子有曰上好是物下必有甚者矣故上之所好不可不慎也是民之表也臣考之自古人君好文学则下以诗书应之好徳化则下以礼让应之好勇力则猛士趋焉好音乐则优人聚焉孔子之言非偶然也今天下民穷盗起驰兵马于市井之墟弄干戈于耕桑之野陛下当服以徳化示以文学乃好盔甲弓箭之物留意于驰马试劒之事是示之以所好也愚民观徳盗贼安得而息耶窃思圣意葢以各处盗贼不平邉方警报未息欲使梗化者闻而怀畏惧之心敌忾者感而生奋励之气耳然汉灵帝讲武于平乐观下步兵骑士数万人结营为阵帝躬擐甲胄介马行阵三匝而还时天下盗贼蠭起论者不称其善乃谓其寇在逺而设近阵不足以昭果毅只为黩武葢先王耀徳不观兵圣人尚义不好勇所以谨风化之原而防百姓之仿效也况人君以一身临天下之上臣下之孰贤孰否议论之一是一非物情之有诚有伪事务之可行可罢号令之宜急宜缓若非吾心之明足以知之如悬明鉴而人之妍自别如挥利器而木之盘错自解必自瞀迷惑以贤为不肖以不肖为贤以是为非以非为是以诚为伪以伪为诚而行罢缓急之间皆不得其当矣然欲心之明必在读书葢不读大学则无以知古人明徳新民之道不读尚书则无以知古帝王修身致治之迹此外则真徳秀大学衍义及近者大学士丘濬大学衍义补言古今治乱之迹及本朝制度为详皆可开广心目以为处断万事之本皇上倘留神数书圣明所照必有所得又必主敬以为之本威仪动作皆有典则言笑行坐不形怠肆一切游戏驰驱之事皆不足以揺吾心而夺吾志则聪明睿智皆由是出用舎赏罚万事万物之来判然明白无难处者矣如此则天下自化于诗书礼让之中盗贼果未宁靖则军旅之事付之兵部足矣　一务絜矩以服天下之心臣窃以大学者古帝王为治之法而孔门道之书至其功用之极论平天下不过言与民同好恶而不専其利耳人情好恶之大者莫过于贤不肖亦莫过于利故言之尤切后人以用人理财为説朱子大防反为晦蚀使为君者不知用人不当贪得无厌无以通天下之情而服天下之心丧身亡国前辙后随皆由于此伏望皇上召有道儒臣将此一章讲究明白圣心晓然知君子为天下之所同好小人为天下之所同恶富足为天下之所同好贫穷为天下之所同恶于用人之际必审其为君子欤为小人欤果君子也然后好天下之所同好而用之若小人也则恶天下之所同恶而退之至于理财则曰吾为天下之主天下之财皆我之财也天下之民皆赖我之养与左右近习之人不异也戒镇守之贡献以弭百姓之怨革左右之进奉以杜聚敛之端如是则亲贤乐利各得其所陛下享万万载太平之乐而永万万世无疆之誉矣　一择小官以尽养民之实照得今州同知判官吏目知县县丞主簿等官最为亲民而多系嵗贡监生为之天顺正统以前嵗贡监生上选之后在部听候即行选用以故当时官多得人天下乂安自生员有纳马纳银纳粟入监之例遂将嵗贡监生壅塞至听选十二三年之上方得选用多已衰老不堪间有未甚衰老者又多迫于仰事俯育之资往来道路之费饥寒切身志气沮丧一旦得官颇有才干者惟事贪求性质朴实者块然袖手吏胥乘之奸弊百端民之疾苦流移皆不复问虽有三年朝觐黜陟之典天下大小官员二万五六千余其贤否吏部不得周知止凭巡按御史揭帖开报此等官员既已烦多而难知又以卑微而易忽御史凭两司两司凭府府凭州县互相抄誊考语略以己意想像改换大同小异而已中间又有贿赂之通焉有交游之托焉有奉承喜怒之私焉所黜者或非民心所同恶所留者或非民心所同喜黜陟不足以为劝惩善者阻而恶者肆矣臣悉欲吏部三年朝觐外仍照旧例或三年或六年奏请两京堂上亷明素着官考察天下官员所至之处拘审小民民之所恶便行黜罢不使贪暴老懦之徒久为民害巡按御史仍照旧制骑驴遍歴州县密切访察按察司官勿事姑息纵容贪暴罢软官员以为民殃然欲吏部选用之得人由于国监之教养欲吏部选人之疏通由于国监之调停今纳银监生欲将年大者先令出身而年幼者压于其后不许垂髫总角者混于五六十嵗老弱之列每季量为行取塞其羁旅奔走流浪偷薄之近年所增正歴尽行查革不使苟托于国监进修之地而空积于吏部听选之间亦不必减歴起学者欲速好径之私挠其安心读书之志以后纳马纳银纳粟之例永为停止嵗贡生到国监务严为教训各勤学业励行检年老残疾者送吏部与官带终身其不守学规不孝不弟淫放无耻诽谤师长不堪敎养者送问黜发仍乞勅各提学官嵗贡年嵗务取合学及邻里保勘不许妄报违者本生黜为民扶同保勘者重治以罪务使十余年间将旧积监生选用尽絶以后听选监生到部即选吏部选用之际仿王翺尹旻旧规务详其身言书判量材选用
　　为原杰顾佐请諡疏　　　　　　王世贞
　　臣闻之諡以尊名节以一恵故有一字之襃而荣甚于华衮者諡法是也即使勲徳旧臣风猷未泯泽犹在人名不泯口不出臣部外而臣不能举私窃愧之臣抵郧阳以履任谒南京兵部尚书赠太子少保原杰祠退而延见吏民询文学掌故具有能言杰事者津津不啻口出也按杰成化中歴显职为户部左侍郎与侍郎叶盛王恕名相上下寻改副都御史抚治郧阳满九载迁右都御史陞南京兵部尚书行至南阳而殁先是闗陜川蜀荆襄饥民以数十万计流聚山谷不能衣食遂肆防刘先尚书白圭讨之以抚胜继左都御史项忠讨之以勦胜先后抚斩凡数万计驱逐余众使归故土而随散随合再戢再起言者以刑戮过当上干天和乃议用杰代忠杰徕抚流民各安侨业招乡为邑崇邑为郡增设都司卫所弹压之使烽燐夺攘之塲进为耕桑化居之土矛钤耰札之俗变为衿缨礼让之风国家享辟土之名而黎庶知有生之乐者固杰之功也臣又按河南太康县故都察院右都御史掌院事顾佐先尹京兆寻绾银台公亷之誉流着朝野是时章皇帝念缙绅之间簠簋不饰当扆而叹乃以先少师杨士竒荐超掌台宪赐以玺书佐遂奏罢御史不法者十余人申饬宪纲提衡文武遂使预晞之苴望都门而逺却羊石之骑避北里而不前葢百五十年而士风肃然台纪益震者则佐之功也原杰迁官鞅掌以殁顾佐满考悬车令终勲徳固宜显襃令甲亦无小碍特以嗣息单弱门故寥寥无为之请者而年嵗久逺士大夫不能寻讨故乘访问耆硕隆庆之典止逮先朝遂使名哲永湮旌号长阻而碌碌尸位之臣乃或先之恐非所以张国维而励臣节也伏惟皇上即位一诏首雪壬午死义之臣后用漕计追録故尚书宋礼锡典优备迩以御史回道考察督责台臣震举宪典累百十言其在二臣必当加録如勅下该部查果臣言不谬议将南京兵部尚书原杰都察院左都御史顾佐征实定諡顾佐仍量赠一官臣不胜缁衣之诚遂忘尸祝之戒
　　核屯戍疏　　　　　　　　　　胡　松
　　臣闻故事山西河南两省嵗吏卒数千人戍大同名班军岂非以大同为山西河南之门户大同安则诸郡安故虽损内以益外而不暇恤耶臣尝窃伏听于众庻今其流已极不可不思所以变而通之也何者每班军未行其统管把总若指挥率头防而戸敛之市买其地之所有名土仪葢自总兵而下至于守备数各有差及其到镇曽不使之操执弓矢防履行陈而乃拨送宗藩给役乡贵否即修濬堑隍斩艾草木军既不耐其水土加以粮饷不继饮食不时往往疾病以死然亦月支行粮四斗有半在本军则有废弃室家之忧在大同则无毫毛防御之用在本镇则无以为守卫之资在客镇则反増耗蠧之实大非所以便人而益国也臣愚欲乞勅下该部查议请令大同镇巡召募沿边土著之人抵补两省轮戍之卒之数彼戍卒所遗每月行粮已足支募军半月之食矣然后扣追二省嵗应轮戍之粮以补应募之人之食而又明厉科禁严立限期即令领班指挥及把总管解交割毋使稽缓侵盗如此则应戍之士得以耕凿贸易保其妻孥彼必不苦于供给大同失业之人得有所借以自养必且欣然于赴召而山西河南两镇各得其人以为守是一举而三得事半而功倍也比诸覊旅不常之人愁困无聊之士往来道路计日怀归徒耗县官之储无益防御之实者岂不大相逺哉请处置青羊山胁从居民疏　　　夏　言
　　自古盗贼称乱常恃地险以为巢穴譬之山居豺虎泽萃蛇龙理之常也惟是官府得人制御有道小有萌动即禁补之不使蔓延庶免大患今青羊山贼首恶凶党既已成擒必须械送京师献俘阙下明正典刑以昭国家大法但招收胁从男妇约计不下二千余人势难羁縻速宜区处为今之计欲迁置平地则虑无养瞻之资而官给之粮殊非久长之策欲处之故地则仍有险阻可恃而根株不防难免将来之虞臣愚欲望特降纶音令差去给事中防同新任巡抚都御史王应鹏亲歴兹山遍览形势凡旧日盗贼盘结岩谷崭嶻去处可以刋木通道削险为夷即便选委强干官员起集丁夫赭山斩木务使道路纵横人马可以通往则将收降之人仍令依山便业居住编为甲伍照旧纳粮当差庶几易于安定斯为得防若果山险难辟前项胁从党与不可复令入山恐贻它日之患则审量地方广狭踏勘田亩多寡相择高平原阜建置官府以为防御大则设一千戸所小则立二三巡检司控扼要害长年戍守以为百年无事之计若可设千户所则将山间征粮田地计亩从寛起科给与该所官军依山屯种却将附近卫所屯田抵兑酌量数目略如井田之制分授收降人戸每人田若干随处安揷耕种俾为永逺世业官司仍量行赈贷以为庐舎牛种之资若立巡检司则将附近州县民间抛荒地土分给耕种不许征粮起课若一处不给则散置各县地方造册编管仍以山间田地召募有力无田之人佥充该司弓兵两项区处似有可行然因时制宜可否裁度又在勅使抚臣从长擘画为国善计非臣之愚所能悬断也
　　陈情疏　　　　　　　　　　　任　环
　　奏为恳乞天恩容令终制以圗补报事窃臣一介草茅防恩作养叨中科甲待罪苏松顷因倭夷犯顺作扰东南当事诸臣檄臣驱臣自受檄以来夙夜惕兢深以不获讨贼贻君父南顾之忧为惧节幸出师微有斩获是皆仰赖天威显临庙算深之所致也犬马微臣惭无寸效荷防圣恩优録特转今官臣感激自天图报无地虽尽此生何能仰酬高厚万一顾臣不幸陡闻臣母之丧今奉前因切思当事不避臣之义也金革无变臣之分也因事之难而他托以自诿臣之所不敢也顾臣犬马之愚衷曲之苦万不得已而不敢不哀鸣于君父之前者臣请冒昧言之臣父先臣任翺娶臣嫡母张氏中年无子晩得臣母赵氏又止生臣一人臣任沙河时臣父在家病故臣不及见臣父之终至今痛恨犹幸以为臣之二母在堂得以慈侍及任苏州时臣母俱已老病侵寻不获迎养屡得家书臣生母病势日甚一日彼时即欲陈情求归縁因寇势方张不敢奏请忍心隠痛遂至今日及思臣母号为生臣而实与无臣等故臣有一官之禄而不获享其养臣有一命之荣而不获受其封当其疾也旁无侍药之人比其卒也敛假他妇之手病躯委塌形影自怜孤柩在堂谁其奠哭每一思之情如剜割即使臣终三年之丧犹抱终天之恨而又忍情自留则臣无母之人其何敢立于圣明之世耶况臣嫡母在堂今年六十有八夙病纒绵危于朝露闻臣逺出洒泪撁衣不忍释臣之手夫臣之此身赵生之张容之臣之不孝已误于赵矣而又安忍复蹈故辙于张哉况今东南寇势亦畧少缓当事诸臣又皆悉心干济臣之本家上无伯叔下鲜兄弟存者赖以养生死者赖以归土是臣之此身在外不足以为有无而臣之二母必得臣而后可以有济也恭惟皇上道髙元极孝广因心凡在臣工皆得遂其乌鸟之私而安为子之分如臣犬马之愚衷曲之苦号诉无门而不敢不鸣于君父之前者仰赖我皇上髙天厚地之恩有以矜臣之愚悯臣之苦耳乞勅该部再行查访如果臣言不谬将臣放回原籍俾臣终制则臣举家幸甚臣愚幸甚臣之感恩圗报又岂此生之所能尽哉臣冒渎天威无任恐惧待罪之至
　　禁酷刑以全民命疏　　　　　　葛守礼
　　臣窃惟我国家稽古制律例为刑其笞杖既有百十之数而大小杖又有圎径分寸之等取其可以决肤而不欲其损骨也至于徒流各有等则亦不过苦之逺之而已若夫罪大恶极众所共弃者乃入于死然不遽置之法问以刑部评以大理朝审以多官及至临刑又三覆而五奏若不得已而后加刑焉葢兢兢乎视人命如此其重也此我皇祖垂钦恤之典即虞廷欲并生之意也我皇上登极之初大布恩赧与民更生以至停刑有防热审有贷此其矜悯之仁即帝舜好生之徳也顾我皇上恻然有悯念黎元之意而在外有司无以奉承休徳臣切憾之如鞫审止宜隔别参对多方详究自可得情即有决罚应用鞭扑今以为不足示威乃不论罪犯轻重动用夹棍等刑剥皮碎骨惨不忍言有问一事未竟而已毙一二命到任甫期年而拷死数十人者轻视人命有若草管其见诸章奏如汾州知州齐宗尧三年致命五十人荣河知县吴朝一年致死十七人初闻甚骇惜未有以重处也乃今逺近闻声酷烈成风残民以逞在在有之是皇上用之以牧民而彼自以屠民任之也且痛楚之下何事不成威劫之余何求不得此囹圄所以多寃抑之人而贪饕所以满谿壑之欲也小民何以堪命哉若不严加禁戒日甚一日则下激民变上干天和所系非小也伏望皇上特降严防勅下臣部移咨都察院转行各处抚按官督同司府等衙门加意戒谕各该有司不许设置夹棍等项惨刻刑具如有仍前滥用者即照非法用刑事例问以降级为民中间有故勘故禁故入平人致死者依律问以抵死本管监司若姑息纵容只知为人惜官而不知为民惜命者酷官别有举监司责有所分如此则上下知警有司不得肆为刑杀而小民得以为生矣再照守令所以敢于酷刑者不知律例之故也律有故勘故禁故入抵死之条例有非刑降级为民之戒各官素未讲读是以任意防行全无忌惮夫既不以律自治而又安能治人查得大明律讲读律令条下百司官吏务要熟读讲明律意剖决事务每遇年终在内从都察院在外从分巡御史按察司官按治去处考校若不能讲律意者初犯罚俸钱一月再犯笞四十附过三犯于本衙门递降叙用钦此则是于已仕各官皆令讲明律意矣乞勅各该监司着实举行其未仕如办事进士各衙门堂官督令人各熟读讲明仍不时考校务使通晓其举人监生待选于吏部者每遇考选摘取律文数条令其背録本文解释大义观其通否分数以定铨选次第则凡在官者皆能通律例之人既不敢以自犯而于民之触犯者可以按律而治刑罚清而百姓服贪残敛而天下无寃狱矣臣民幸甚
　　陈时弊以保治安疏　　　　　　苏　佑
　　看得宣大二镇地方逼近沙漠土瘠人贫百无所产较诸腹里财力大不相同故二镇一切公费在宣府止有公务余地新增驿租粮在大同止有半具尖丁户口盐粮商税煤课各银两使每嵗尽数征完尚不足供一嵗之用况灾伤蠲免虏患逃亡常不及十分之六以致宗室冠服房坟祭价并各公费等项积欠数多虽各该巡抚极力措处供亿浩繁已难支持今该部复将宣府公务余地等银改为官吏孤老驿站嵗用之数大同商税盐粮课程尖丁银两改为代府官校并卫所官吏武举等项俸银及驿站马骡料豆牛具银括入屯田项下改解银亿库军储仓支用裒多将以益寡顾此不免失彼且宣大军站难比州县民驿民驿自有审编马骡夫役协济等项公用军站不过拨军走递合为廪粮马骡料豆比照土木榆林等军站积于军储仓支给宗室冠服房坟祭价先年原系礼工二部闗领后因内帑诎乏行大同府并山西行都司于盐课等银内支用牛具银先该兵部议覆题奉钦依専备买马嘉靖二十四年该吏科给事中李文进等条奏节浮费以经财用亦知牛具银系该镇买马必用之费欵内原未开载及查宣府有买马团种银二万两大同比宣府用马尤多止有前数不敷应用公务余地等项粮银系各镇巡抚赏功给降恤亡犒赏与夫诸凡供亿胥此取给尖丁银系各卫所均徭出办自有各项支销若尽行搜括纎悉不遗在卫所官吏驿站既以遵照戸部裁革不敢闗领军储及支前项银两又以供亿各有定项一嵗之所入尚不敷一嵗之所出辄行告匮卒使官吏困惫马骡倒损驿站废坠机务停阁其将有不可胜言者矣况巡抚大臣抚治一镇使赏劳不行其谁用命优恤不给其何示劝马匹不补其谁敌忾宗室房坟冠祭例不可少驿站供应走递势不可无供费既乏展布殊难不惟坐悮机事亦恐有伤国体伏望皇上轸念宣大重镇百凡供应俱在紧急乞勅戸礼兵工四部从长计议将各镇所请前项地租牛具商税盐粮课程等项银两俱照旧存留该镇公用并买补马匹骑操其官吏旗校孤老俸粮驿递马骡料草俱仍查照旧例于军储仓银亿库闗支如戸部必欲更革乞勅礼兵工三部另议请银两以给各镇买补操马并驿递马骡草料草粮及各宗室冠服房坟祭价等项应用庻公务不致偏废而边臣亦得少尽职矣
　　右卫路通乘时以图后效疏　　　杨　博
　　臣准兵部咨该巡按直监察御史栾尚约题奉圣防东既调兵入饷已着博悉心周计大逐冦兵勿致再欺墩台堡之要害处作速修筑必耐久亦不许推延期以八月前完报余及墙工次第坚造应可行的急奏继理便行文去兵部知道钦此钦遵备咨到臣仰惟皇上以圣神文武之资操礼乐征伐之柄顷者右卫之变敌逐饷入机宜悉出于渊衷及今解围之余救弊补偏经制动闗乎宸断云中人庶均切感戴之私塞外敌兵不胜震詟之状臣以劣庸误叨重寄任事以来恐负君父特达之知奔走经营食寝俱废况今天语丁宁至再至三敢不少竭驽骀仰答鸿造除议处右卫事宜先该臣等条画具奏已防圣明俯赐允行外但敌情难测常乘其怠忽内治当严不嫌于详慎臣防同巡抚大同右佥都御史杨选阅地形之险夷萃羣言之辩析重加三思厘为四事前疏所列者正在急圗今疏所陈者以次继理务使右卫以至威平声势聨络镇城以达右卫气脉贯通如勅下该部再加详议及时举行少纾臣等犬马之忠永为边人保障之利　一议增墩台臣等议得墩堡之疎密当视边陲之冲缓右卫至左卫一带逼近敌界前议每四里设墩一座犹恐其踈合无每空再加二座大约每里许该墩一座左卫至髙山站视右卫为稍冲每五里见有墩台一座每空再加一座大约二里半该墩一座髙山站至镇城视右卫为少缓原无墩台每五里该墩一座候牛心山等堡并墩台完日仍行总兵官张承勋分守参议史阙疑继理其事钱粮于修边银内动支其中路草沟堡占官人屯梁家店齐家河北花园马道口六处西路小邨儿北梁一处应添墩堡并沿边墙堑照依臣等原议另行具奏　一经畧左卫臣等议得左卫至髙山站六十里合无于适中缪官人屯筑大堡一座二十里铺旧髙山城各修筑小堡一座髙山站至镇城六十里于适中冈家湾筑大堡一座白庙儿屯右白佛寺各修筑小堡一座公廨营房等项以次修建应用钱粮俱于修边银内动支　一増设官兵臣等议得左卫至髙山站以达镇城既添设墩堡官军马匹相应计处合无于缪官人屯冈家湾各设操守一员仍各提调东西二小堡各募军五百名各量给马一百匹以备往来报之用每小堡各设把总官一员通计募军一千名每军衣装银五两共该银五千两盔甲器械一千件副如前马二百匹兵工二部照数处给月粮布花候募军完日防入大同管粮郎中钱粮数内　一查处荒田臣等议得左卫以达镇城官路东西尽皆膏腴之田近因边患频仍无人耕种今既议添墩堡合无令各该官军尽力开垦所有屯粮姑免追纳候年嵗豊裕另行议处闲暇之日将原设墩台低薄不堪者逐渐修理其地方一应人等果有随堡住种者听从其便
　　荐举疏　　　　　　　　　　　吴仁度
　　题为甄防儒行以励世风以隆圣治事臣稽右圣王求贤图治必曰明明侧陋葢潜光之士席珍自好往往无心闻达明主自为社稷计惟恐有隠鳞戢翼藏器屠钓故虽师济盈廷俊乂在列而白驹之逝丛桂之招绻然萦怀纁束帛相望于岩岫亦谓天之生才不尽野有不宾之贤即朝有蔽贤之实不欲弥天之网尚有疎目故求之如此其亟也维我国家用人之途不一祖宗之朝立贤无方舆台胥吏咸济通显即我皇上御极以来先后搜罗如刘元卿王臣瞿九思来知徳辈皆防自田间布在侍从虽诸臣见存曳尾未憇遐心而我皇上一念饥渇之思晓然海内矣臣惟奉徳意抚晋以来时进学臣南居益留心延访据所闻报未常无人如绛州学生员辛全者年甫弱冠慨然以圣人为必可学长途深造其进难量臣姑径行奨劝又有平阳府安邑县举人姚槚者行年五十余矣先以亲老侍养罢对公车遂絶意仕进一意理学深体力索躬行实践其制行无愧于古人而醇养可禆于世用臣请胪列为皇上陈之槚幼慕河汾之学于书无所不窥而主于穷理深思苦索朝夕靡怠所坐处两足如刻穴渊源所自务相师友其笃学如此问学所得期以身体言必有物行必有绳非其人不友非其礼义一介不取其持行如此生平无温饱之念自辍公车以来日惟与同志讲性命之学茅茨土几饭糗茹蔬萧然物外其恬静如此孝亲孺慕存殁无间倾箧让产约已奉兄量力以周贫族恤孤以全交谊其敦伦如此葢其于学实有所窥而超识定力不骛于俗情诚儒者之髙蹈而为熙朝之逸轨回视刘元卿辈可相伯仲者臣自念生长豫章最称驽下然居恒一念企慕前修如有不及臣乡如邹元标之为人者天下仰之如泰山北斗不可尚矣即今吉安贺沚南昌朱式或以孝亷或以布衣修身明道誉望显著一为真儒王时槐之髙弟一为髙士章潢之嫡也沉沦草野臣心嗟惜若臣叨承简命荐贤载之职掌而隠逸如姚槚者乃阏其声光不举以上闻则蔽贤之实臣实当之矣伏乞我皇上鍳臣愚欵准勅下吏部再加谘访如果臣言不谬查照刘元卿等事例将举人姚槚准授京衔务令就职庶独往幽人不长沦于空谷而竞抒伟抱必有効于官聨于以风海内而励真修甚盛举也臣不任激切待命之至
　　清理大同屯田疏　　　　　　　厐尚鹏
　　照得各边皆与外为邻而盘据门庭惟大同为近故边人失业屯政不修至今日极矣前后建议兴复者无虑千万言其间时异势殊有难概论自今观之惟清查隠占均平粮额开垦抛荒最为目前急务三者既行则其余皆不劳而治矣但忧时慷慨者或病于势力之难厌事茍安者常溺于因循之弊此所以日就废弛而不能振也臣督同各官随事剂量参以一得之见非敢浪为迂谈其间应行事宜或有与宣府相同者彼此互载不嫌同辞　一严督责以塞弊源查得该镇屯田粮额之轻重不均豪强之欺隠滋甚丈量诚不可已也必须委官沿坵履亩随地处分已经巡按周御史题奉钦依业有成算无容议矣但恐委官难得其人或听属于势豪或受欺于左右综理无术百弊丛生以致伸缩那移飞诡隠占其为害可胜言哉且军民离处地亩相连加以王府牧马草将官养亷田地及随侍官校免买民屯互相参错若犬牙然茍非一体丈量则指甲为乙各相影射而军民之弊不可穷诘矣合通行各卫所州县督同各该人戸不论军民随侍养亷草等地每五顷为一大坵上揷牌橛明开四至孰为民田何人管业孰为屯田何人见种孰为养亷何人拨给孰为随侍何人承买各依亩数填注姓名坵内四至各渗石灰以防移易增减仍令分别屯田若干见种成熟若干抛荒堪种若干水冲沙压若干各该种草若干其地亩洪洲寄庄等项亦皆仿此委官查照开欵从实丈勘成熟者照旧承耕抛荒者设法开垦水冲沙压者明白开除仍令置立坵单每坵二幅前半面图画地形后半面照前牌橛填写姓氏及军民田地各项名色并成熟抛荒数目一送各该掌印官印钤收照每一送见委丈量官临时磨对有无异同坵中择地多而谨畏老成者一为坵长二为坵副责令先将坵内地数丈算明白互相觉察填单立橛听候委官亲临公同丈量仍将地力分别上中下三等九则以便派征钱粮　一明赏罚以劝开垦查得各路荒田何啻万顷承佃者疑畏相寻岂独困于工力哉嵗事之丰歉无常也敌骑之出没不测也差役之征科难禁也利不能十一而害己七八矣召种虽勤谁其就之今惟责成将官拨军开垦务令通力合作牛具种子取给于官每嵗秋收除将子粒补还牛种外其余悉计亩均分直待五年之后果有成业然后酌议从轻则征粮葢大同地方切近边境耕稼之业利纯难齐故宁损上益下以示存恤劝导之意然此非责成将官其势必不能也　一议新增以苏疲困照得该镇屯田除原额已足外复浪加新增名色或据册有数而纳粮无人或地本荒芜而粮多赔累人甚苦之今查各卫每屯田一分其间亩数多寡不同甚有彼此较量大相悬絶者则于正额之外复有新增此亦未为无据也但地本接壤粮有定额而水冲沙压咸薄不堪者亦多有之合无今次丈量明白即以新増之地均摊旧管之粮疆界既明则欺隠尽革税敛既薄则输纳易完寛一分则民受一分之赐况连年逋负督责烦苛徒有新增之名全无征收之实何必驾虚名而滋劳扰哉至于屯田之外有所谓地亩洪洲等项名色皆屯田余地粮额甚轻当为裒多益寡之法今据分巡道呈称审得地亩等戸韩玉吴春等各愿带种抛荒屯田办纳折色此亦官民两利也一酌支放以圗实用照得该镇屯粮以给主兵钦买
　　召买以给客兵迩来客兵之粮常有余主兵之粮常不足以故籴买在仓者有五六年不及支放仓之安置未必如法官攒之监守不免侵欺嵗经查盘日多亏耗守支之累有老死他乡不能归骨者且粮既浥烂委弃成尘岂可无变通之法合将收贮年久者改给主兵将应给折色存贮如有不堪亦要因时酌量将屯粮彼此搭配通融闗领即时补还此固出陈易新通变权宜之法而官攒之守支亦不至枵腹待尽矣　一革偏累以广报中查得该镇召中盐粮俱系每年九月中查取时估定为一嵗常规至于春夏之时青黄不接市价高腾并不酌量寛减以致商人坐困力不能支且据各商籴买粮料每银一两该斗行牙行银二分每米一石自市送仓脚夫要脚价米一升进仓应该耗米二升又每米一石搬运仓台并晒晾工食银六厘擡斛上洒工食银五厘入厫扛脚银七厘饭食三厘垫厫席价银六厘大率每米一石杂项使用费银八分六厘料豆之费与米相等而草束杂用视官价倍之又积贮年久仓之渗漏粮料之亏损查盘问罪照数追赔甚有逮系妻孥瘐死狱中者即土商且不能堪命况逺商乎据各商执告上草一万束自愿加纳一千束以备亏折听官攒守支则其情可概见矣至于给银籴买佥报商人受祸尤酷如李世臣丁汉臣等控愬无门饮药自尽皆近日事可为痛哭流涕者也民为邦本乃嵗嵗驱逼而荼毒之彼何辜而死于非命一至是耶合无自今以后各路时估俱每年分为四季城堡有逺近嵗时有丰歉物价有低昻先从各该守巡兵备道督同军卫有司随地剂量按季详定然后闗白戸部管粮郎中彼此参酌给示通行仍着立限期如春夏时估即限春夏上仓若延至秋成即改从秋季时估以革迁延观望之其应用斗脚工食等费皆常规决不能免者公同防估即议入数内无令蹙额色赔其粮料纳完即隔别委官查盘明白付官攒守支竝不得与诸商复相闗涉而后祸端可絶也　一禁嘱托以绳巨奸照得该镇専利之徒所至有之凡遇开派盐粮辄请托钻求先设认状此卖窝故智也升斗之粟不入仓庾而坐收千金之利商人受其抑勒耗费愈多亏折边储阻坏盐法莫此为甚合通行各路守廵兵备及本镇管粮郎中先期禁絶凡盐粮开中俱于各该地方张挂告示明开淮盐若干芦盐若干时估斗头若干听各商人先赴各仓上纳完足监督通判等官即出给实收赍投赴部以凭填给勘合其粮未入仓先告认状者不得徇情准受以滋前
　　清理山西三闗屯田疏
　　照得各路严闗隘以固边防广屯田以足兵食务农讲武此兵家之胜算也除保定各闗原属内地其屯务听该镇抚臣自行经理外若山西三闗视诸路特称要害焉设军屯田其来已久歴年申饬具有成规似无容纷更矣但人情偏泥于故常未免因仍之部卒茍安于游惰不亲稼穑之劳所以督察而利导之葢不独致详于禁令之间而已臣巡歴西来询谋佥同虽摘举其大端而一时兴革事宜或不外此　一广耕牧以资战守照得三闗平原沃野悉为良田若问抛荒惟孤悬之地间有之亦千百什一耳其余山上可耕者无虑百万顷臣岭南人世本农家子常叹北方不知稼穑之利顷入宁武闗见有锄山为田麦苗满目心窃喜之及西渡黄河歴永宁入延绥即山之悬崖峭壁无尺寸不耕彼皆长子老孙之人岂浪用其力无所利而为之耶查得三闗军士除防秋外凡调操按伏之事嵗能几何余皆游惰茍安掉臂闲步竟不思为终嵗计欲其饱歌腾槽投石超距得乎今宜督责副参游守等官分率部伍躬耕境上凡山麓肥饶之地听其自行采择定为经界议立章程各伍以队长主之务要彼此相聨耕则通力合作收则计亩均分牛种取给于官听一二年后照数偿还所耕之地永不起科其将领等官每年将开垦过地亩若干收过子粒若干具报巡抚衙门及兵备屯田道以凭酌量等第从重嘉奨其有坐视因循迄无成效定行切责以示不职之戒则兵农相须俯仰有赖耕于此守于此古称屯田金城坐困西羌者用此策也　一议减折以杜偏累照得宣徳七年以保徳州据河为险独当虏冲拨三防卫军八百名调守随将忻州抄没地一百四顷七十二亩一分该粮九百五十一石二斗二升给军耕种每石征折色银五钱至嘉靖三十二年奉例加至八钱今查山西通省屯粮每亩起科不过三升二合忻州民地每亩最重者亦止五升有竒惟该所屯田实徴粮九升八合三抄彼此较量大相悬絶且军隶保徳地坐忻州相去五百余里多系土人佃种利不能十一而征科之苦岌岌乎力不能胜以致军余范海等相率控告纷然有词复查得永宁州有孝文水峪马房二屯原额地六十六顷四亩九分一厘该粮二百五石三斗四升七合每石折银八钱嘉靖三十九年丈出新増地一十五顷六十亩起科粮四十六石八斗每石征折银五钱四十五年复丈出一十一顷八十五亩一分起科粮三十八石五斗六升每石亦征银五钱通将原额新增彼此牵算每亩该粮三升五合有竒查该州民田在山崖者每亩止征粮一升一二合在平原者每亩一升五六合今前项屯田俱错列万山之中冈阜相连竝无水利可资蓄泄间有平地亦多山涧相参不成坵叚节年委官查勘増报地粮恐鸡尽据近于隆庆元年被大虏抢劫人丁消耗抛荒更多合无将保徳所屯粮照依先年旧规每石征银五钱永宁州马房等处屯田系原额者照旧征银八钱系新増者改五钱为三钱庶乎寛一分即受一分之赐钱粮嵗鲜逋负屯丁得免流移而防御亦有所资矣　一均开以招报中查得三闗原开淮盐七万六千三百三十二引搭配浙盐四万八千九百九十九引山东盐二万三千六百一十引彼时淮盐数多斗头寛减商人皆闻风辏集近悦逺来至嘉靖三十年总督军门以宣府缺乏题奉钦依将淮盐一万九千五百五十一引改给宣镇止存淮盐五万六千七百八十一引复加山东盐四万引有竒淮盐既少搭配益多遂致价值难齐未免得此失彼商人渐散招之不来今勘合停留填不尽其源皆起于此夫浙盐之价其低昻臣不及知山东之盐引价甚轻大亏边商原本臣已于辽东疏内题请详议务求两利俱全若淮盐则各边皆引首翘目惟恐其数之不多在三闗以失此为觖望在宣府以得此为竒货观人情之向背如此其间损益可知矣合无自今山西镇量加淮盐一万引其山东盐果为偏多似应量派各边使甘苦适均各无异议则三闗之盐法当自此疏通矣再照酌处斗头中纳本色此盐粮不易之定例也近据各商告称当青黄不接之时米价髙腾籴买无路愿将官价照时估与军士折支臣批行宁武兵备道通审各军果否称便间以得银为幸或以本色折色不屑屑深较夫米珠草桂惟边塞为然先事蓄积正所以备不虞也若以折色为权宜必不得已用调停之法可偶一行之茍积习相仍不时据此为例而以私智行乎其间则商人弄幻术以为利媒军士负虚名而无实恵矣






　　山西通志卷一百八十六
　　钦定四库全书
　　山西通志卷一百八十七
　　艺文【六　劄子奏疏三】
　　明
　　谢予告疏　　　　　　　　　　王家屏
　　奏为感激天恩准容休致恭陈谢悃事该臣以抱病沉绵屡乞罢免伏奉圣防览卿所奏情词恳切既有疾准回籍调理着驰驿去吏部知道钦此臣不胜感激窃念臣本畸单贱士偃蹇庸流不阶根柢之容误被眷知之渥每誓心于天日愿毕力于涓埃而资识迂愚才术短拙居平尸素碌碌无所建明临事周章期期防克将顺犯顔逆耳数干不测之威藏疾纳污特荷兼容之度惊魂稍定宿疾殷纒蓐卧将及于五旬疏词殆穷于累牍苦下情之难达幸天意之终从麋鹿山林既遂归田之愿骖騑道路更叨乘之荣病骨积摧觉顿回于起色隆恩未报良自负其初心涕泗交流语言莫措孤踪去住曽何系于重轻大造生成兹已全于终始臣不胜感激缱恋之至
　　谢存问疏
　　奏为感激天恩遣官存问恭陈谢悃事窃惟自古国家大庆率覃敷锡之恩于时草野耆贤间防存问之典顾恩非滥及典无幸饕须年徳之竝髙斯懿章之克荷若臣者行能浅薄材质虚庸向厠纶扉愧乏赞襄之效数参储议未谙将顺之宜诚不足以动天义勿安于尸位是用奉身而退长休农亩之间然每蒿目而思讵忘君国之虑葢主器一日未定固臣愚一日不宁者也顷赖苍昊炳灵啓宸衷之独断青宫正位暨诸王以竝封尊上圣母之徽称霈锡臣民以闿泽臣耸闻册礼幸始愿之克谐继奉诏条庻宿愆之昭贷幽忧十载方欣奠枕之有期悬隔九阍敢望遗簪之见忆兹葢皇上隆慈轸旧大度包荒雨露委润于凋枯日月回光于闇防特遴星使乘震旦以俨临涣天言协春阳而温慰醇醪肥羜便蕃舁庖廪之珍文绮兼金绚烂列篚筐之彩贲祥光于衢巷溢喜色于衡门登对知荣省循转惕抚膏肓其沉痼暂偷旦暮之生举顶踵以放摩奚荅乾坤之造惟丹心之未化质皎日以犹明畧陈垂尽之言仰渎葢髙之听伏愿朝讲之临御如旧章奏之裁以时股肱耳目备其官无以猜嫌而妨委任出入起居式于度无以逸豫而弛忧勤爱惜人才渐收复乎废弃矜怜滞狱亟解纵乎累囚更祈节宣索之需俾军国得支其经费罢矿税之使俾吏民不困于诛求将和气翔洽于两间庆祚绵延于亿载矣臣下情无任懽欣祝愿之至
　　乞申饬史职疏　　　　　　　　张四维
　　题为恳乞申饬史职以光新政事臣等议得国初设起居注迨后详定官制乃设翰林院修撰编修检讨等官葢以纪载事重故设官加详原非有罢废但自职名更定之后遂失朝夕记注之规以致累朝以来史文阙略即如迩者纂修世宗皇帝穆宗皇帝实録臣等职任总裁一切编纂事宜但遵先朝故事不过集诸司章奏稍加删润括成编至于仗前注下之语章疏所不及者即有见闻无凭増入与夫稗官野史之书海内所流者欲事访辑又恐失实是以两朝之大经大法虽防敢或遗而二圣之嘉谟嘉猷实多所未备凡此皆由史臣之职废而不讲之所致也矧我皇上以睿圣御极光被四表文明渊塞超越古昔善政鸿猷班班可述类非章疏所能尽见若不及时纪録奚以章阐盛美垂法无极所据申明史职光复祖制以备一代令典在于今日委不可缺臣等只奉明命仰稽典宪叅酌时宜伏乞宸断恵赐施行
　　议改北岳疏　　　　　　　　　沈　鲤
　　臣等谨查得浑源州志内开恒山在州南二十里古北岳也上有岳庙陶唐氏所建舜时北巡狩至于北岳值大雪遥祀之忽飞一石坠帝前名曰安王石乃建庙于大茂山又五载再巡狩其石又飞于曲阳复建庙于曲阳今州之恒山有观乃唐武徳中道士髙明素所建也又有洪武十二年重修古北岳庙碑文内载浑源恒山为古北岳自有虞氏嵗十二月北巡狩躬行望祀后飞石东迁卒建祠于曲阳歴代因之而恒山之祠废不复举是则北岳之纪于浑源州志者如此及考得尚书禹贡冀州恒卫既从注云恒水出常山郡上曲阳县恒山北谷在今定州曲阳县西北恒山也周礼职方氏正北曰并州其山镇曰恒注云在上曲阳县葢职方之并州即禹贡冀州所分也史记赵简子藏寳符于恒山曰从常山上临代代可取也注亦云在上曲阳西北杜佑通典及文献通考皆云定州曲阳县北岳恒山在焉而通鉴地理通释亦云常山在定州曲阳县西北四十里常水出焉葢汉置恒山郡避文帝讳改曰常山皆今正定宣帝神爵元年诏太常寺祀五岳四渎而北岳在常山之阳即常山郡之属县也唐武徳贞观之制祭北岳恒山于定州葢至唐复置恒山郡宋初縁旧制亦祭北岳于定州汉碑不存无所于考唐宋碑刻具载北岳祠事録则曲阳之祀北岳不始于五代之际明矣元起朔漠正宜祀于浑源乃代祀碑记仍在曲阳迨至国朝洪武二年二月首奉太祖高皇帝之命肇祀北岳及三年六月降诏正名定为常典列圣继统遵行无斁是则北岳之着于曲阳县者如此及考曲阳县在隋为恒阳县恒山在县西北一百四十里浑源州元初为恒隂县恒山在州南二十里山南曰阳山北曰隂或曰皆指恒山而名未可知也后魏立五岳四渎庙于桑干水之隂考之北史葢其时建都平城因总祭岳渎于此非因北岳所在而専祀也又查得治六年七月内该太子少保兵部尚书马文升题为厘正祀典事该本部覆题北岳恒山之神祀于曲阳自汉唐宋以至国朝上下几二千年未之有改其浑源州虽有恒山亦名北岳然祀典不闻碑志无考礼云凡祭有其废之莫敢举也有其举之莫敢废也今一旦废此举彼恐有窒碍奉孝宗皇帝圣防是钦此钦遵今该前因通查案呈到部看得巡抚大同都御史胡来贡题请改祀北岳于浑源州恒山即命大臣出闗祭告各一节除今次祭告已经题奉钦依无容别议外照得改岳事体闗系重大据今所查反覆参详窃谓载籍虽博必折衷于经典礼至重难轻信乎闻今据本官所请固非无据苐其引虞书魏史之文亦止言祭于恒山而未见恒山所在至禹贡恒水出常山郡上曲阳县恒山北谷即今定州曲阳县则恒山之在曲阳既已明着于经文而汉神爵元年祠北岳上曲阳唐武徳贞观祀北岳定州则曲阳之祀恒山又非肇始于五代葢歴二千余年而明禋如一日诚考据精确非漫然沿袭也其谓五代之后祭于曲阳者葢因宋失幽并遥祭北镇医巫闾山于定州北岳祠中遂误以为望祭北岳耳至于浑源之称北岳止见于州志碑文而稽之经茫无可考想其纪载之辞亦出闻之误即志内飞石等语在本官亦谓其不经矣讵可据其文以改祀乎大抵恒山自太行东来绵亘千里同一分野在南在北皆可取名即以山之向背而言则祀于隂者终不若祀于阳者之为正也昔金世宗时议者以都燕请别议五岳太常卿范洪力言其不可而止则改岳之事自昔重之而先臣尚书倪岳所谓有其举之莫敢废之者诚千古之确论矣况我太祖高皇帝神圣开天极重祀典当时山川地里无不图上而曲阳之祀仍旧即今大明集礼所载汉唐宋北岳之祭皆在定州曲阳与史俱合可见当时考核已自精详二百余年国有大事必行遣告丰碑钜刻林立祠下则今恒山实为畿内重镇孕灵已久一旦毁庙貌废碑刻举而改建于边徼之地窃恐未可轻易也而况在彼无稽在此有据又彰彰如是乎臣等再三酌议北岳恒山之神委应遵依宪典仍祀于曲阳县其浑源州恒山既有洪武年间重修庙宇合无查照治中原题行该镇巡抚衙门转行彼处官司量加修葺用存古迹庻为两全但事闗典礼臣等未敢擅便伏候圣裁
　　复建文年号疏　　　　　　　　杨天民
　　题为累朝阙典究竟难湮恳乞圣明及时修举以成祖徳以光正史事臣惟神器相承天下之大事也名号显扬直与天壤共敝其迹恶可泯也国史纂修一代之大典也纪载昭垂将通今古为信其实恶可枉也以大典识大事以必不可泯之迹笔必不可枉之书故从古以来即余分闰位亦不得以窃据废编年之体况属在正统者能令湮没乎即触忌冒嫌犹不得以私情夺春秋之法况本无嫌忌者可强为委曲乎臣尝反复于斯不能不扼腕于建文革除之既误又不能不滋惑于累朝因循之无谓也夫革除之辩不自臣言始臣查嘉靖十四年该吏科给事中杨僎尝以表革除死事诸臣请矣此其意葢隠然为建文地也比时礼官夏言因仓卒召对未暇深思既谓诸臣不宜褒録及明日上议又以文皇帝百世不迁之宗为词卒使谠议不行阙典如故抵今槖笔之臣未尝不切齿于夏言之失对也迨我皇上万厯十六年该国子监司业王祖嫡复以建文不宜革除与景泰不宜附録并形奏辩而礼部尚书沈鲤亦悉心议覆至拟为圣徳圣政第一事中外喁喁以为事在必举不谓附録改正虽防俞防而革除年号依然报罢此何谓哉夫建文为太祖嫡孙固皇上一脉骨肉之亲也若听其泯灭如宗谊何臣仰窥圣衷必灼知情理之不容恝祖孙两朝名分各殊就中皆有嫌微当辨若令孙防祖号则几无别矣臣仰窥圣衷必灼知统系之不宜混识大识小贵在不遗今革除几二百年其事已不无散逸失今再不搜辑将散逸愈多可令熙朝无完史耶臣仰窥圣衷必灼知典谟之不当缺朝有史野亦有史固竝存于世者此时纵无改于革除之旧而亿万世之后能保其不从野史中搜遗事乎臣仰窥圣衷必灼知后世之不可欺有一于是则革除之复宜不俟终日可矣乃因仍至今若有所顾忌而不肯遽许得非终惑于百世不迁之説恐存一建文即于成祖相妨因于圣孝未惬耶是大不然葢靖难之举顺天应人其师不嫌于无名永乐之勲革命鼎新其功不殊于再造无论更号成祖自有中兴创始之义固不以建文之位号有无増损即初号太宗亦最似汉之文帝虽前有孝恵其徽称固少不相碍也臣不觧夏言百世不迁之説抑何所主持而令至今成不决之疑乎昔孔子论武周达孝归之善继善述夫所谓善者正谓以心相体以是相成不拘拘往迹云耳臣考成祖登极之后犹称建文为少帝且其葬也用天子礼曷尝忍于明议革除哉説者谓宣力之臣欲假此形迹以张功伐故赞成至此良为不诬以此臣知革除之复固不徒为建文崇荣名正所以善体成祖之心也史以信不信则疑疑则讹此必然之势也以成祖汤武之心有何不可令人知者而乃以革除讳之欲后世勿疑勿讹得乎甚必有举一律百并全史而疑其为谀闻之具者将使好学不经之谈得以任口雌黄而反致圣祖心事不白于后世非计之得者以此臣知革除之复固不徒为建文存实録正所以善成成祖之是也臣不暇逺引即我朝英宗皇帝不尝削景皇帝位号乎及宪宗皇帝嗣位则旋为议复质之人心垂之青史不闻有累于英宗亦不闻少亏于宪宗之孝今何独于建文之事而疑其于成祖相妨于圣孝未惬哉不但此也往年革除报罢犹曰正史未修时姑有待迩皇上允儒臣之请业已开局授餐纂编逾嵗矣若及是时慨然命复则修废举坠而天下万世皆谓阙典顿兴自皇上始如姑舎之则承乖袭舛而天下万世皆谓阙典终废亦自皇上始所闗圣徳圣政诚非小而臣愚待罪该科亦与有责焉故不惮缓颊而仰渎宸严若此伏乞勅下该部再加覆议如果臣言不谬愿亟赐允行则上可以襄祖徳下可以光信史而继述大孝不在武周而在皇上矣臣不胜激切祈望之至
　　停止砂锅潞防疏　　　　　　　吕　坤
　　臣闻慎乃俭徳者英君谊辟之芳名监于成宪者圣子神孙之大孝自二祖创业垂统以来经制立法纎悉具备宫闱用度嵗额常丰其在当时织造烧造各有地方嵗解嵗停各有疋件载在防典可考而知己查得陶器烧造地方止有仪征洲河南正定江西五处其器物止有瓶坛瓷瓮等件竝无所谓山西砂器者卷查嘉靖三十九年坐潞安府砂器五千个四十年坐派一万五千个万厯十八年坐派一万五千个夫砂器一万五千竝备余共一万九千五百个价值才一百一十余两耳始也荆筐担运用夫二百余名共费银五百三两一钱至嘉靖四十年部文用红柜装封铜锁钥黄绳扛费银二百余两用夫一千三百名费银一千八百余两打防使用费银二百五十余两共用银二千三百六十七两九钱至万厯十八年部文用浄棉塞垫潞安不出棉花旋于河南差买费银近二百两打防使用三百五十余两共用银二千八百三十三两六钱夫至贱者砂器也而运载诸费至费银二十八倍不知此等器物近京地方亦能烧造否如谓土料不堪不知京师百万官民亦用砂器否皇上之所用者砂器耳砂器但收其不破损者耳何取于红箱铜锁浄棉致使无益之费劳民伤财况砂器不载于经额山西不派之烧造茍便于近取而可足似不必逺办以病民又查得织造地方有浙江等九省织造物料有纱罗绢纻而山西嵗止有绫绢各五百疋闰月共加八十六疋耳竝无所谓山西潞防者卷查万厯三年坐派山西黄防二千八百四十疋用银一万九千三百三十四两十年坐派黄防四千七百三十疋用银二万四千六百七十余两十五年坐派黄防二千四百三十疋用银一万二千余两十八年坐派黄防五千疋用银二万八千六十两夫潞州之有防也非一年矣祖宗时未尝坐派陛下即位以来坐四次计工费银八万三千有竒矣是防也士庶皆得为衣而皇上不以进御臣心亦有所不安者独谓上用内用未必如此之多而匪颁特颁自有经常之物且山西钱粮非王禄则军饷王禄如灵邱等王有缺五十季不支者宗仪睊睊兴枵腹之嗟军饷有每月四钱尚扣五分者士卒嗷嗷动瞠目之怒加以连年饥馑库藏空虚臣于去年防价已经殚力凑处仅充此番织造矣伏乞勅下该部从长议处砂器在在可烧应否取办于二千里隔山逾岭之外即万不可已但求砂器全美又何必锁钉红箱浄棉塞垫困扰生民黄绢虽非嵗织但山西困惫已极倘再行坐派或改江南别项织造之价或工部另议别项钱粮给潞安无使贫省难于取办小民困于诛求地方幸甚
　　告养亲疏　　　　　　　　　　高邦佐
　　臣一芥草茅遭逢圣世叨中万厯二十三年进士筮仕邑令洊歴郎署郡守监司大逾涯分未效防涘先是臣待罪蓟道见臣母精力衰頺正拟休沐上请时震隣多故惧贻弛肩之诮意实有待臣过为牖户之防与抚臣意见相左致单疏论劾适成臣志解任以来日喁喁菽水承欢歌咏太平之为愉快一丘一壑葢将终身焉忽于本年四月闻邸报吏部上疏因辽海东宁道缺副使起臣降补旋荷明防俞允窃念臣迂戅庸流无裨世用皇上録之于摈弃之余优之以破格之例实人臣希遘之遇当此敌势猖獗之日正志士戮力之秋臣即至愚极陋宁不思奋请缨少圗报塞乃敢及其私耶惟是臣乌鸟微衷有万不能自已者敢为我皇上陈之臣自幼失怙臣母杨氏生臣一子百方抚摩训督以有今日臣之母慈母亦严母也四十余年朝夕相依为命臣入仕以来驰驱边海咸奉板舆时臣母年力尚未甚衰安敢妄有陈乞于今八十有三嵗矣汤药日需尝视起居时难废离衰病残躯如风烛浮丝旦夕莫保且臣之子年俱童穉无可代臣者将谂未能絶裾何忍古人所谓尽节之日长报刘之日短臣之谓矣夫托辞以避难欺也引嫌而违心亦欺也皆义之所不敢出也臣生平竭节自许不避险艰向于荒徼岩边曽无退逊反却歩于圣明使过之日臣独何心而辜恩自弃至此矧兹俊乂彚登之朝英贤济济视臣如防鳬乘鴈毫无裨于有无多寡之数故敢不避烦聒辄以闗切至情仰祈皇上垂鉴被以锡类之恩也查得大明防典内一欵凡官员父母年七十以上如果老疾去官路逺别无以次人丁者许奏请定夺臣之情事正与例合伏乞勅下吏部议覆上请允臣终养获遂臣反哺之私臣与臣母共效衔结于永永矣
　　国朝
　　荐举人才防　　　　　　　　　魏象枢
　　题为钦奉
　　上谕事【臣】伏覩我
　　皇上聪明天纵典学日新讲论经史之源流考究古今之得失既孜孜不遑暇逸乃于
　　万几之余旁及文翰思得竒才硕彦学问渊通文藻瑰丽之士以备
　　顾问著作之选奉有
　　上谕着在内三品以上及科道官员各举所知洵与古帝王崇儒重通千载同符矣窃念博学鸿儒世不多见【臣】鄙陋失学安能知人且有一二素知既经诸臣具疏奉
　　防者【臣】又不敢再为赘举谨就闻见所及者得五人焉一为原任湖广布政使告病毕振姬山西高平县进士清操自苦才略过人博古通今有体有用请告十余年躬耕百亩犹读古不辍而经史之贯通诗文之古奥所称良史才庶几不愧虽年过六旬体质稍弱尚可备著作之选一为原任江西岭北道参政告病汤斌河南睢州进士恂恂儒雅清谨可风谢病归田闭戸读书学有渊源躬行实践文词尚实去浮一为见任戸部江西司员外郎冯云骧山西代州进士居家孝友办事勤敏素以古学自朂兼能留心风雅常退然抑损不敢自居一为见任大理寺评事白梦鼐江南江宁府进士才识老成学问博雅萧然四壁惟以诗文自娱一为原任浙江督粮道参政告病王紫绶河南祥符县进士宏才积学兼工诗赋有倚马之才终养在籍读书二十年进补江西贑南道保守贑城尤觇经济陞任浙江未久告病如痊可试所长以上五人虽未敢遽谓可追前哲仰副
　　皇上稽古典学之至意亦不敢不竭愚昧之见少尽以人事
　　君之微诚如果【臣】言不谬伏乞
　　睿鉴采择施行
　　请定铨部条例疏　　　　　　田六善
　　题为铨部之条例太繁祈定画一之规以便遵守事【臣】窃惟例者必斟酌不易之道请
　　防依准奉而行之然后可以服人之心近日吏部用人行政或有偶出意见者或有实系过误者得幸奉
　　防率皆循之为例是意见可以再行过误可以再举也如官员地方失事情重者革职戴罪督缉此定例也【臣】办事衙门见吏部册档同一盗贼入城之官陆腾驳则议免议则是免议为一例王嗣佺则议戴罪督缉为是戴罪督缉为一例陈大均则议革职离任傥非
　　皇上洞鉴则革职离任又为一例矣且大均于吏部办呈内复有旁引四例是一例已衍至数条他例可以槩见例既无所不有故无不可为可重可轻可上可下
　　皇上不得而诘之吏部曰有例在也科道不得而纠之吏部曰有例在也抑知其意欲如此即有此例意欲如彼即有彼例哉且头绪纷纭册档充栋司官有时而忽堂官何由而知日见处分究竟不可除徒烦章奏【臣】请
　　皇上勅下吏部查从前诸例何件系请
　　防钦定者何件系部院科道条陈准行者彚集一册其余吏部日行之事不得槩引为例堂官一览可悉则端不禁自清【臣】更请此后
　　皇上或见事重例轻事轻例重出自
　　睿裁改正者奉有着为例之
</div>
    <div class="pagination">
<a href="山西通志_page616.html">上一页</a><span>...</span><a href="山西通志_page612.html">612</a><a href="山西通志_page613.html">613</a><a href="山西通志_page614.html">614</a><a href="山西通志_page615.html">615</a><a href="山西通志_page616.html">616</a><span class="current-page">617</span><a href="山西通志_page618.html">618</a><a href="山西通志_page619.html">619</a><a href="山西通志_page620.html">620</a><a href="山西通志_page621.html">621</a><a href="山西通志_page622.html">622</a><span>...</span><a href="山西通志_page618.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
