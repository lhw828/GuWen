<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 235 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 235 页/共 698 页</h1>
    <div class="content">有寺人司户人不易入燕都游览志原皇姑寺在京城西山不知所始嘉靖六年丁亥上谕辅臣杨一 
清云前有旨下部谓尼僧与僧道不同而尼僧寺与僧寺道观又不同今因桂蕚奏毁尼寺已行下矣 
今若皇姑寺仍留是不去其根也乃旨出之后三四日不知何日哀奏两宫皇伯母见谕以皇姑为孝 
宗所建似不可毁圣母亦以孝宗为言盖小人进祸福之言故两宫一时传谕次日圣母又谕欲建一 
寺即将此寺与我亦好盖此寺乃皇亲内宦供给信施必有请告之者矣按世宗此旨已洞见宫掖隐 
情既而圣谕又下辅臣杨一清等曰慈训两颁宜即顺命但惩恶须去本方免后患今将此寺房留与 
无归尼僧暂住止着终身不许复引其类其祖宗时所赐勅额追回此旨既下其后因循至今又八十 
年矣尼僧之増日多宣淫日盛檀施亦日益不赀矣盖其根株既在内廷以世宗英断尚不能铲除况 
后世乎自丁亥后又十年而霍文敏韬为南礼卿首逐尼僧尽毁其庵金陵一片地顿尔清净霍去而 
尼复集庵复兴更倍往日矣是时上又密谕阁臣云朕又将有议此寺额名之意并告卿知夫顺天保 
明者明是我朝国号此言尼僧之祖能顺圣祖奉天开极此惟皇天命之何待后日以一妖尼能保我 
明也哉又云皇姑者尤不好听言我皇家之姑也当时此寺云勅赐不云勅建便可见非祖宗本意也 
故朕深嫉之因与卿密知之观世宗屡谕不特明晰事理且曲揣人情真是禹鼎秦镜且 谕辅弼曲从 
两宫之意然于实录中仅载一二语不能如此详明不知述史者何所讳也予今所纪亦仅十之四五 
耳野获编朱彝尊谨按山东济南长清县之长城堡亦有皇姑庵览其遗碑具载吕姑谏阻裕陵北征 
本末碑称姑山东人与诸书所纪不同未详孰是増关帝庙在显应寺西五城寺院册臣等谨按庙剏 
于康熙五十二年前供马王像后为关帝殿殿门恭悬圣祖御书额曰忠义伏魔乾隆十八年重修工 
部侍郎德保撰记立石増黄村下庄迤西路北有福田寺五城寺院册臣等谨按福田寺已圮仅存碑 
二左碑明大学士叶向高撰天启四年立右碑惟列修建人姓名原万历四年西竺南印土僧足克戬 
古尔东入中国初息天宁寺后过阜成门外二里沟见一松盘覆趺坐其下黙持陀罗尼咒匝月不食 
僧耳环手钵红罽衣苍紫面而髯鬈肖古达摩相毕常侍奏之赐织金禅衣赐日斋万僧赐酥燃灯赐 
松地居焉赐寺名西域双林寺帝京景物略按足克戬唐古特语首饰也古尔账房也旧作左吉古鲁
 今译改臣等谨按双林寺碑一明万历四年工部右侍郎王槐撰今存佛殿三重前二重本寺僧众居 
之后殿奉玛哈噶拉佛以处西域梵僧别辟门于寺左侧原万历初大珰冯保营葬地造寺曰双林双 
林冯之别字也谷城山房集补梵僧索诺木纳木结能为汉音诘其西来践历踪由云其国名卓哈近 
高昌出家法藏寺本周天元时甘露梵王刹东行九万余里始达五台山逢御马监太监刘润引至北 
京双林寺住万历三十年明肃皇太后命住万寿庵又三年番经厂太监张贵引奏命住双林寺赐紫 
衣宝冠命西经厂掌坛教授中贵又赐织金禅衣金叚膳盒等物六研斋笔记按索诺木纳木结蒙古 
语有福人也旧作鎻喃嚷结今译改卓哈旧作主活照三史尽一改正増双林寺三大士西畨变相也 
相皆躶而跣有冠有裳有璎珞犼象狮各出其座下中金色勇猛丈夫也五佛冠上二手交而杵铃趺 
而坐左右各蓝色三目彩眉耳旁二面顶累二首项腰各周以髑髅而带以蛇左喙鼻耳角牛也三十 
二臂一十六足中二手交把髑髅半额而铲取其脑其三十手所执械旗旛鼓铃牌金火轮绳棰杵刀 
义鎗剑鈇钺弓矢其所执残者为身头手足肉骨血淋淋皆新其有陈者髑髅也足左踏皆若凤右踏 
皆若马各有人金冠合掌腰腹承之其一人两手拍捧而悲也右魔王鬼神像也其耳环一十六臂而 
四足手二交而托十四仰而托托皆噶布拉碗左之碗盛菩萨右盛虎狮象驼犀海马噶布拉碗者解 
顶颅骨而金络瓣棱尖如莲房也足踏人四色前仰后伏殿壁所徧绘亦十方如来示现忿怒尊者像 
也有鞯人革其面爪趾宛然者有倒络人首而为缨蹬髑髅口而为镫者有载人面首若猎而狐兎雉 
累者有尸三刃穿有 三首贯者有方噉人半身而披髪垂于吻者其计令曕而众怖思而猛省欤忿怒 
变像乌斯藏每贡之曰玛哈噶拉佛寺后一土山山前一塔旁皆朱樱帝京景物略按噶布拉蒙古语 
天灵盖也旧作葛巴剌今译改臣等谨按双林寺后殿三大士及绘壁诸变相一如帝京景物略所云 
独中像旧称面金色今白色此为小异耳寺后明阳洞台榭朱樱今皆无存惟土阜隆起略具山形而 
已塔仅存其半前后左右复有僧塔十余増王槐双林寺碑略西直门外有阙一区梵僧佐克吉古噜 
先寓天宁寺次诣此见地势灵秀松茂张盖遂憇息松下结跏趺坐耳环手钵貎若达摩曰吾西竺南 
印土方僧游化中国耳遂留受供其后一月不食黙坐持诵密咒闻于慈圣皇太后皇帝赐织金禅衣 
钱锭日斋万僧仍赐酥油燃灯师斋日满期即欲辞去曰此庵未足以绥佛圣建一大寺奉三宝是吾 
之属也寺前为山门金刚钟鼓二楼天王殿宇中为佛殿左右伽蓝护法后为方丈左右斋堂禅室两 
侧厨库僧房其后迭土石为山高可丈余上为明阳洞左台右檄群卉丛萃凡寺之所宜有者无不备 
矣工始于二月之春落成于八月之秋命名双林万历四年岁次丙子孟秋之吉原于慎行双林寺歌 
道旁佛宫谁者筑珠楼宝殿横山麓僧徒指点为予说此寺方成主人逐忆昨十载气熏天吐纳日月 
挥云烟外廷稍引三公势内禁亲操六玺权出入钩陈留筦钥笑谭田观走金蝉建寺平侵贵主地施 
僧直请大官钱输来多宝堆成塔辇尽黄金布作田法宫梵宇何连曼胜地名区看不断墓上林园学 
九陵祠前楼阁成双观落成牛酒国亲供建醮香花天女献吁嗟此寺独渺小赤刀已欲盈千万我皇 
神威符世祖距脱大奸俯地取郭家金穴入水衡邓氏铜山归少府庐儿解玉乞街衢宅妇怀簪随卒 
虏惟余此寺在郊原虹梁绮构谁为主蛛网空悬梵铎风青苔自鎻玱琅雨盛衰转盻那不有几年翻 
覆看如许君不见江陵城头土三尺若敖馁鬼不来食一代贤豪此谓何尔全首领恩已极榖城山房 
集原冯琦双林寺歌长安春风能几许阵阵化作秋来雨苍狗白衣那可辨古今荣瘁宁堪数君不见 
元明宫君不见双林寺双林寺主迹如埽路人犹说繁华事忆昔金貂近帝枢转日回天倾上都九列 
有时关进退五侯无敢同驰驱纵横五鹿客交结霍家奴城中甲第连白虎城外浮图卞赤乌浮图矫 
矫凌云际乗豹骖狸鬬神异天中画栋盘龙螭阶下丰碑蹲赑屃天子亲为降勅书宰相不惜书名字 
布金刻玉神亦妨衅血涂膏鬼所忌从来执权如抱虎黄钺一下无处所半夜雷霆飞赤霄百万金钱 
归少府罪厚难徼帝释灵谴轻未霁君王怒大第深沉别有人野寺凄凉已无主试看今日蓬与蒿试 
看旧日石与牢豪华意气竟何在寂寞楼台空复高黄金台前车已覆黄金摀中满已扑何处流人泣 
向隅何人贵近欣当轴一度花开一度春一年世事一回新惟有寺前松栢树年年长对往来人北海 
集原兴教寺在双林寺东成化二十一年建以居大兴法王嘉勒斡凌戬者帝京景物略按嘉勒斡唐 
古特语胜也凌戬义俱见前旧作结斡领占今译改臣等谨按兴教寺旧址惟余仆碑二一镌成化间 
赐勅一列叙部札为正德间刻石者増兴教寺成化勅旨碑朕惟佛氏之教流传中国已久化导群品
 开悟迷途功德所及岂幽显之间哉好善之士崇奉之者一惟谨耳寺在都城西直门外司设监太监 
王助存曰赎宛平县民黄升等地建修以为祝厘之所其界东至叉道南至大道西至观垣北至河岸 
又建立宝塔一座于内朕已赐额曰兴教今助已故特赐为大兴法王嘉勒斡凌戬焚修之所国师扎 
巴藏布为寺提督讲经索诺木巴勒丹兼住持都纲章台扬札巴为住持朝夕领众焚修所赎升等田 
地一顷五十八畆五分该征粮草悉令有司除豁仍与寺管业嘉勒斡凌戬恐年久被人侵占乞换勅 
护持兹允其请颁给之自今凡官员军民诸色人等毋得侵占田土及侮慢欺凌以沮壊其教敢有不 
遵朕命者论之以法故谕成化二十一年六月二十九日按扎巴唐古持语徒弟也藏布义见前旧作 
札巴藏播今译改章台扬札巴旧作章台阳咤巴今对音译改原双林寺西二里有神虎桥桥四石虎 
万历中一虎夜逸遂名三虎桥帝京景物略臣等谨按神虎桥三虎今尚存原至元七年二月筑昭应 
宫于高梁河元史世祖纪臣等谨按昭应宫遗址在双林寺之西今长河又在其西北相距半里许元 
史称在高梁河者殆以其地势相近故约略言之耳原大德五年二月赐昭应宫地百顷元史成宗纪 
原昭应宫在双林寺公元至元中建龟蛇兆焉正德八年修蛇复驯出赤质黒章金文烂然大学士费 
宏碑文记之帝京景物略臣等谨按昭应宫久废费宏碑亦无存矣补元宫人王金莲晩为道士提点 
昭应宫卒赠渊静元素真人袁桷草其制查浦辑闻原马中钖过昭应宫诗翠湿松稍露滴珠洞门下 
马独踌躇丹成勾漏知何在花发元都恐未如游客漫劳题凤字道人不喜换鹅书分明也住人间世 
偏自相逢说步虗东田漫稿 
钦定日下旧闻考卷九十七 
钦定日下旧闻考卷九十七举正 
文昌祠前铜骡原书骡误作驴与人海记所载异今改宣德年铸熏垆条 
钦定日下旧闻考卷九十七举正 
钦定四库全书 
钦定日下旧闻考卷九十八 
郊垧西八 
增元京城门西之北曰和义明改和义曰西直大清一统志臣等谨按西直门之名始自明永乐中本 
朝因之门外修治石道西北至圆明园二十里每岁圣驾自宫诣园凡跸路徃来因事摅怀悉昭垂于 
篇什兹谨载其始见之章至凡一事而屡垂藻翰则有御制诗全帙在例不具录增乾隆十年御制西 
直门外诗良苗近陇复遐町一雨能回五谷青今日轻舆凭览处稍纾半夏刻靡宁晩田稻可冀丰还 
瞻望每每一解颜不为沽名勤望岁乐忧此外更无关原蒋山卿出西直门望西山诗路出西郊外寻 
幽兴已赊径回迷落日林合隠疎花山色争迎马湖光欲泛槎翠微多少寺处处足烟霞南泠集补孙 
楼郊西诗上苑春偏丽西郊更可怜轻尘花半妥斜陌柳初眠绿树莺声外青山马首前夕阳南北淀 
彷佛太湖山百川集增西直门外石道转北有演梵寺瑞像庵五城寺院册臣等谨按演梵寺钟一明 
万历年间造瑞像庵有旧佛像原蓟东一十里有髙梁之水魏氏土地记臣等谨按髙梁河为玉河下 
游玉泉山诸水注焉髙梁其旧名也自髙梁桥以上亦谓之长河详见苑囿门原湿水又东南髙梁之 
水注焉水出蓟城西北平地泉东注经燕王陵北又东径蓟城北又东南流入湿水俗谚云髙梁无上 
</div>
    <div class="pagination">
<a href="钦定日下旧闻考_page234.html">上一页</a><span>...</span><a href="钦定日下旧闻考_page230.html">230</a><a href="钦定日下旧闻考_page231.html">231</a><a href="钦定日下旧闻考_page232.html">232</a><a href="钦定日下旧闻考_page233.html">233</a><a href="钦定日下旧闻考_page234.html">234</a><span class="current-page">235</span><a href="钦定日下旧闻考_page236.html">236</a><a href="钦定日下旧闻考_page237.html">237</a><a href="钦定日下旧闻考_page238.html">238</a><a href="钦定日下旧闻考_page239.html">239</a><a href="钦定日下旧闻考_page240.html">240</a><span>...</span><a href="钦定日下旧闻考_page236.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
