<!DOCTYPE html>
<html>
<head>
    <meta charset="UTF-8">
    <title>元和郡县志 - 第 27 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县志 - 第 27 页/共 85 页</h1>
    <div class="content">　　【东至赵州五百六十里东南至仪州三百四十五里】
　　【正南微东至潞州四百五十里西南至沁州三百四十里】
　　【北至忻州一百八十里东北至恒州五百里】
　　贡赋【开元贡　甘草　龙骨　特生草　铜镜黄石　人参　柏子仁　蒲萄
　　赋　布　麻】
　　管县十三
　　太原　晋阳　榆次　清源　夀阳　太谷祁　　文水　交城　广阳　阳曲　盂
　　乐平
　　太原县【赤郭下】
　　【开元户二万一千六百五十六　乡四十案前各府州有户乡数而各县皆无自此以下各县有开元户乡而不及元和后仍有并开元不载者决非斯志原本参差盖皆由写遗缺】
　　本汉晋阳县地髙齐河清四年自今州城中移晋阳县于汾水东隋文帝开皇十年移晋阳县于州城中仍于其处置太原县属并州大业三年罢州置太原郡县仍属焉隋末移入州城贞观十二年还迁于旧理在州东二里百六十步
　　牢山一名看山在县东北四十五里后魏书曰刘聪遣子粲袭晋阳猗卢救之遂猎牢山陈阅皮肉山为之赤其山出金
　　潜丘在县南三里尔雅曰晋有潜丘隋开皇二年于其上置大兴国观
　　洞过水东自榆次县界流入西去县三十里入晋阳县界
　　阳曲故城在县东北四十五里
　　阳直故城在县东北二十里隋开皇十六年改阳曲县理此
　　晋渠在县西一里西自晋阳县界流入汾东地多盐卤井不堪食贞观十三年长史英国公李勣乃于汾河之上引决晋渠厯县经鄽又西流入汾水
　　晋阳县【赤郭下】
　　【开元户一万二千八百八十一　乡二十五】
　　本汉旧县也属太原郡至后魏并不改按此前晋阳县理州城中髙齐武成帝河清四年移晋阳县于汾水东今太原县理是也武平六年于今理置龙山县属太原郡因县西龙山以为名也隋开皇三年罢郡置并州十年废龙山县移晋阳县理之十六年又置清源县大业三年省入罢州为太原郡县仍属焉皇朝因之在州南二里悬瓮山一名龙山在县西南十二里山海经曰悬瓮之山晋水出焉其上多玉其下多铜
　　防山在县西北十里十六国春秋曰前赵刘聪征刘琨不克略晋阳之人逾防山而归即谓此也今山上有杨忠碑为周将讨齐战胜隋开皇二年追纪功烈始建此碑忠即文帝之考諡曰武元皇帝
　　汾水北自阳曲县界流入经县东二里又西南入清源县界
　　晋水源出县西南悬瓮山水经注曰晋水出悬瓮山东过其县南昔智伯遏晋水灌晋阳城不没者三版后人踵其遗迹蓄以为沼沼水分为二派其北渎即智氏故渠也其渎乗髙东北注入晋阳城以周灌溉东南出城注于汾水其南渎于石塘下伏流东南出晋阳城南又东南入于汾今按晋水初泉出处砌石为塘自塘东分为三派其北一派名智伯渠东北流入州城中出城入汾水其次派东流经晋泽南又东流入汾水此二派即郦道元所言分为二派者也其南派隋开皇四年开东南流入汾水
　　洞过水东自太原县界流入西入于汾晋水下口也水经注曰刘琨之为并州也刘元海引兵邀击之合战于洞过即是水也今按此水出沾县北山沾即今乐平县也水经县西南二十五里入汾水
　　晋泽在县西南六里隋开皇六年引晋水溉稻田周回四十一里
　　府城故老传晋并州刺史刘琨筑今按城髙四丈周回二十七里城中又有三城其一曰大明城即古晋阳城也左传言董安于所筑史记云智伯攻襄子于晋阳引汾水灌其城城不浸者三版春秋后语云智伯攻晋阳决晋水灌之城中悬釜而炊今按城东有汾水南流城西又有晋水入城而史记云引汾水后语云决晋水二家不同未详孰是【案史记赵世家作引汾水韩世家亦作决晋水】髙齐后帝于此置大明宫因名大明城姚最序行记曰晋阳宫西南有小城内有殿号大明宫即此也城髙四丈周回四里又一城南面因大明城西面连仓城北面因州城东魏孝静帝于此置晋阳宫隋文帝更名新城炀帝更置晋阳宫城髙四丈周回七里又一城东面连新城西面北面因州城开皇十六年筑今名仓城髙四丈周回八里故唐城在县北二里尧所筑唐叔虞之子燮父徙都之所也
　　三角城在县西北十九里一名徒人城
　　捍胡城一名看胡城在县北二十三里
　　受瑞坛在州理仓城中义旗初髙祖神尧皇帝受瑞石于此坛文曰李理万吉
　　晋阳故宫一名大明宫在州城内今名大明城是也昔智伯攻赵襄子襄子谓张孟谈曰无箭奈何对曰臣闻董安于简主之才臣也理晋阳公宫之垣皆以艺蒿楛墙之蒿至于丈于是发而试之其坚则菌簵之劲不能过也公曰矢足矣吾铜少对曰臣闻董安于之理晋阳公宫之室皆以链铜为柱质请发而用之则有余铜矣髙齐文宣帝又于城中置大明宫
　　竹马府在州城中
　　汾桥架汾水在县东一里即豫让欲刺赵襄子伏于桥下襄子解衣之处桥长七十五歩广六丈四尺
　　晋祠一名王祠周唐叔虞祠也在县西南十二里水经注曰昔智伯遏晋水以灌晋阳其川上防后人蓄以为沼沼西际山枕水有唐叔虞祠水侧有凉堂结飞梁于水上晋川之中最为胜处序行记曰髙洋天保中大起楼观穿筑池塘自洋以下皆游集焉至今为北都之胜介之推祠在县东五十里
　　唐叔虞墓在县西南十六里
　　髙齐相国咸阳王斛律金墓在县西南十七里
　　晋祠碑在干阳门街贞观二十二年太宗幸并州所置御制并书
　　起义堂碑在干阳门街开元十一年宗幸太原所立御制并书
　　讲武台在县西北十五里显庆五年置
　　榆次县【畿西去府五十六里】
　　【开元户一万五千四百三十七　乡三十】
　　本汉旧县即春秋时晋魏榆地左传曰石言于晋魏榆注曰魏晋邑榆即州理名也史记曰庄襄王二年使防骜攻赵魏榆汉以为县属太原郡后魏太武帝并入晋阳县宣武帝复置榆次县髙齐文宣帝省自今县东十里移中都县理之属太原郡十年改中都县又为榆次县三年罢州为郡县仍属焉皇朝因之
　　麓台山俗名凿台山在县东南三十五里
　　洞过水东自夀阳县界流入经县南四里又西南入太原县界
　　中都故城县东十里髙齐移于废榆次城即今县理是也
　　凿台在县南四里水经注曰洞过水西过榆次县南水侧有凿台智伯瑶刳腹絶肠折颈折颐之处史记曰智氏信韩魏从而伐赵攻晋阳韩魏杀之于凿台之下説苑曰智氏见伐赵之利不知榆次之祸皆谓此也今按其台为洞过水所侵无复遗迹
　　原过祠俗名原公祠在县东九里史记曰智伯率韩魏攻赵赵襄子惧乃奔保晋阳原过从后至于王泽见三人自带以上可见自带以下不可见与原过竹三节莫通曰为我遗赵毋卹原过既至以告襄子襄子斋三日亲自剖竹有朱书曰赵毋卹余霍泰山山阳侯天使也三月丙戌余将使汝反灭智氏汝亦立我百邑襄子再拜受三神之令既灭智氏遂祠三神于百邑使原过主之
　　麓台山祠俗名智伯祠在麓台山上
　　清源县【畿东北至府三十九里】
　　【开元户八千五百四十一　乡十七】
　　本汉榆次县地理志曰榆次有梗阳乡魏戊邑按梗阳在今县南百二十步梗阳故城是也自汉晋皆为榆次县地后魏省榆次县地属晋阳隋开皇十六年于梗阳故城置清源县属并州因县西清源水为名大业二年省又为晋阳县地武徳元年重置
　　汾水经县东去县九里又东南入汾水县界
　　梗阳故县城春秋晋大夫祁氏邑也在县南百二十步左传曰晋杀祁盈遂灭祁氏分为七县魏戊为梗阳大夫是也隋开皇十六年于其城内置清源县
　　鹅城在县东南二十二里晋阳春秋曰永嘉元年洛阳步广里地陷有二鹅色黄苍者飞冲天白者不能飞苍杂色故夷之象刘曜以为已瑞筑此城以应之
　　阎没墓在县西南三里左传曰梗阳人有狱魏戊不能断以狱上其大宗赂以女乐魏子将受之魏戊谓阎没必谏许诺退朝待于庭馈入召之比置三叹魏子问之对曰或赐小人酒不夕食馈始至恐不足中置自咎曰岂将军食之而有不足及馈之毕愿以小人之腹为君子之心属餍而已魏子辞梗阳人
　　夀阳县【畿西南至府一百五十里】
　　【开元户五千一百六十七　乡十】
　　本汉榆次县地西晋于此置受阳县属乐平郡永嘉后省晋末山戎内侵后魏太武帝迁戎外出徙受阳之户于太陵城南置受阳县属太原郡受阳县即今文水县是也隋开皇十年改受阳为文水县又于受阳故城别置受阳县属并州即今县是也大业三年罢州为太原郡县仍属焉武徳三年置受州县改属焉贞观八年废受州县属并州十一年更名夀阳
　　方山在县北四十里
　　洞过水东自乐平县界流入在县南五十里又西南入榆次县界
　　马首故城在县东南十五里左传曰晋分祁氏之田为七县韩固为马首大夫即其地也
　　神武故城后魏神武郡也在县北三十里周废
　　太谷县【畿西北至府七十五里】
　　【开元户一万五百九十　乡二十】
　　本汉阳邑县地属太原郡今县东十五里阳邑故城是也后汉明帝以冯鲂为阳邑侯后魏太武帝省景明二年复置阳邑县属太原郡即今县是也髙齐及周同隋开皇三年罢郡属幷州十八年改阳邑为太谷县因县西太谷为名大业三年罢州为太原郡县仍属焉武徳三年分并州之太谷祁二县于此置泰州六年省泰州复以太谷祁县属并州
　　白壁岭在县北七十五里
　　蒋谷水今名象谷水源出县东南象谷经县北四里北入清源县界
　　阳邑故城在县东南十五里
　　咸阳故城在县西南十里秦伐赵筑之以咸阳兵戍之因名
　　萝藦亭俗名落漠城在县西北十九里
　　祁县【畿北至府一百里】
　　【开元户一万五千七百八十二　乡三十】
　　本汉旧县即春秋时晋大夫祁奚之邑也左传曰晋杀祁盈遂灭祁氏分为七县以贾辛为祁大夫注曰太原祁县也按汉祁县在东南五里故祁城是也后汉迄后魏并不改髙齐天保七年省隋开皇十年重置属并州武徳二年改属泰州六年省泰州还属并州
　　帻山在县东南六十里
　　胡甲水一名太谷水东南自潞州武乡县界流入又南入汾州平遥县界
　　故祁城汉祁县城也在县东南五里晋大夫贾辛邑水经注曰贾辛以貎丑妻不为言与之如臯射雉中之妻乃笑按左传魏献子谓贾辛曰昔贾大夫恶取妻而美三年不言御以如臯射雉获之其妻始笑而言注曰贾国之大夫以此而言则辛非射雉者郦道元所引为谬赵襄子城在县西六里
　　云州故城后魏云州城也在县西二十里孝武帝永熙中寄理并州界谓此也
　　祁奚墓在县东南七里
　　后汉温序墓在县西北十四里序本祁人死洛阳其子梦序云久客思故乡乃反葬焉
　　后汉周党墓在县东南十四里党广武人世祖引见伏而不谒
　　髙齐唐邕墓在县东南七十里碑云齐尚书令晋昌王文水县【畿东北至府一百一十里】
　　【开元户一万二千六百六　乡二十三】
　　本汉大陵县地属太原郡今县东北十三里大陵故城是也后魏省仍于今理置受阳县属太原郡隋开皇十年改受阳县为文水县因县西文谷水为名皇朝因之天授元年改为武兴县神龙元年复为文水县城甚寛大约三十里百姓于城中种水田
　　汾水东北自清凉县界流入经县东十五里又西南入汾州隰城县界
　　文水西北自交城县界流入经县西又南入隰城县界大陵城汉大陵县也在县东北十里史记曰赵武灵王游大陵梦处女鼓琴而歌异日数言所梦想见其状吴广闻之因进孟姚焉
　　平陶城汉平陶县城也在县西南二十五里属太原郡后魏改为平遥县后西胡内侵迁居京陵塞在今汾州界
　　大于城在县西南十一里本刘元海筑令兄延年镇之胡语长兄为大于因以为名
　　交城县【畿东北至府八十里】
　　【开元户五千四百十三　乡十二】
　　本汉晋阳县地隋开皇十六年分晋阳县置交城县取古交城为名属并州皇朝因之天授二年长史王及善自山北故交城县移就却波村置
　　少阳山在县西南九十五里其上多玉其下多赤银髙二百丈周回二十里
　　羊肠山在县东南五十三里石磴萦委若羊肠后魏于此立仓今岭上有故石墟俗云太武帝避暑之所地理志上党壶闗亦有羊肠陂在今潞州界不谓此也狐突山县西南五十里出铁
　　汾水西北自岚州静乐县界流入
　　文谷水出县西南文谷水经曰文水出大陵县西山文谷按大陵县在今文水县北十三里大陵故城是也文水发源此城西北东南流入文水县行八十里
　　广阳县【畿西至府二百六十里】
　　【开元户二千六百七十三　乡五】
　　本汉上艾县也属太原郡后汉属常山国晋属乐平郡后魏改石艾县属乐平郡不改隋开皇三年罢郡改属辽州大业三年省辽州后属并州武徳三年又属辽州辽州今太原府乐平县理是也六年改属受州贞观八年废受州后属并州天宝元年改为广阳县因县西南八十里广阳故城为名也
　　浮山在县东南三十五里
　　泽发水一名阜浆水亦名妬女泉源出县东北董卓垒东今其泉初出大如车轮水色青碧泉傍有祠土人祀之妇人袨服靓妆必兴雷电故曰妬女故老传此泉中有神似鼈昼伏夜游神出水随神而涌其水东北流入井陉县界
　　废受州城在县西北三十里旧名塞鱼城武徳八年因故迹筑移受州理此贞观八年废
　　井陉故闗在县东八十里史记曰汉二年韩信与张耳欲东下井陉击赵王成安君陈余聚兵井陉口二十万广武君李左车説成安君曰井陉道狭车不得方轨骑不得成列假臣奇兵三万从间道絶其辎重不至十日两将之头可致戏下余不从故败今按井陉亦名土门盘石故关在县东北七十里
</div>
    <div class="pagination">
<a href="元和郡县志_page26.html">上一页</a><span>...</span><a href="元和郡县志_page22.html">22</a><a href="元和郡县志_page23.html">23</a><a href="元和郡县志_page24.html">24</a><a href="元和郡县志_page25.html">25</a><a href="元和郡县志_page26.html">26</a><span class="current-page">27</span><a href="元和郡县志_page28.html">28</a><a href="元和郡县志_page29.html">29</a><a href="元和郡县志_page30.html">30</a><a href="元和郡县志_page31.html">31</a><a href="元和郡县志_page32.html">32</a><span>...</span><a href="元和郡县志_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
