<!DOCTYPE html>
<html>
 <head>
  <meta charset="utf-8"/>
  <title>
   方舆胜览 - 第 17 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   方舆胜览 - 第 17 页/共 31 页
  </h1>
  <div class="content">
   方舆胜览卷十
　　钦定四库全书
　　方舆胜览卷十一　　　　　宋　祝穆　撰
　　建宁府【建安　瓯寜　嘉禾　浦城崇安　政和　松溪】
　　建置防革【禹贡掦州之域星纪须女之分古闽越地秦属闽中郡汉立无谐为闽越王王闽中故地武帝立为冶县属防稽郡后汉改为东侯官其后分冶地为防稽东南二郡都尉东曰临海南曰建安是也呉孙休分南部为建安郡隋废为县属泉州帝立建安郡隋末改为泉州唐改建安郡后为建州唐末为闽王所有改镇安军又改镇武军南唐改永安军又改忠义军朝初江南又两浙南路寻以福建路又陞为建寜军孝宗潜邸陞建寜府领县七冶建安欧寜两县】
　　福建转运提举置司
　　事要郡名建安【韩无咎丨丨县题记自秦收闽粤汉始县闽丨丨中分东侯官益置丨丨县葢用汉年也】富沙【古有丨丨驿城北有大洑洲意者以此得名欤】东瓯【郡国志建安县有古丨丨城汉呉王世子刘驹兵围丨丨即此也】风俗尚侈而好浮【郡志处市井者云云田里者勤身而乐业】尚业而喜节【同上云云易鬬而轻生君子勇于为善小人敢于为恶】其民之秀者狎于文【韩无咎记】赋其厉气者亦悍以劲【韩无咎记云云佩刀挟矢开起而为鬬暴不则匿役避赋持短长以竞其私】民猱而易随【盛均论建州之民云云】家有诗书【韩无咎记云云户藏法律三歳贡籍甲东南】道义之乡【郡志自朱元晦倡道东南彬彬然云云】山多田少【郡志云云溪峻水湍】力耕崔嵬【朱行中诗云水无涓滴不为用山到崔嵬犹力耕】形胜当闽之上游【韩无咎记】东闽剧地【权载之送建州赵使君序是邦为云云故相安平穆公常理焉】襟山束水【盛均送建安郡守序闽峤一臂西指则建安在焉其郡云云】东接括苍【建安志云云北距上饶】西南抵延平【同上南北带溪】碧水丹山【杨大年谈苑吾乡山水竒秀梁江淹为浦城令以为云云珍木灵草平生所爱不觉行路之逺】溪行石中【韩无咎记】土产书籍行四方【富沙崇化两坊产书号为图书之府○朱元晦嘉禾县学藏书记云建阳版本丨丨丨丨丨者无逺不至而学于县之学者乃以无书可读为恨今知县事姚某始鬻书于市上自六经下及训传史记子集凡若干卷以充入之又云呜呼读圣贤之言而不通于心不有于身犹不免为书肆况其所读又非圣贤之书哉以此道人乃欲望其教化行而习俗美岂不难哉】贡龙鳯等茶【北苑焙在城东二十五里鳯凰山南唐保大间命建州制的乳茶号曰京铤腊茶之贡自此始遂罢阳羡茶贡○郡志其品大概有四曰銙曰截曰铤而最麄为末国朝太平兴国二年始置龙焙造龙鳯茶咸平丁晋公为本路漕监造御茶进龙鳯团庆厯间蔡公端明为漕始改造小龙团仁庙尤所珍惜是后最精者曰龙团胜雪外有宻云龙一品号为竒絶方灵芽初折之时常先民焙十余日异时进发飞骑疾驰不出中春头纲已至京师○韩无咎记云其地不富于田物产瘠甚而荈利通天下每歳方春摘山之夫十倍耕者○黄鲁直谢送壑源拣芽诗矞云从龙小苍璧元丰至今人未识壑源色贡第二春缃奁碾香供玉食眷思殿东金井栏甘露荐椀天开顔桥山事严庀百局补衮诸公省中宿中人传赐夜未央雨露恩光照宫烛右丞似是李元礼好事风流有泾渭肯怜天禄校书郎亲收家庭遣分似春风饱识天官羊不惯腐儒汤饼肠捜搅十年灯火读令我胷中书传香已戒应门老马走客来问字莫载酒○王介甫送元厚之诗新茗斋中试一旂茶芽谓之一枪一旂○韩无咎次韵沈清臣游龙焙诗武夷山人厌尘埃金鞭白马飞崔嵬丹砂已就不可识尚有瑶草分灵栽千花翦巧缀宻露秀色不待春风催东溪路入三千里山如舞鳯连翩来防旂未动供采掇叠鼔夜作空山雷苍虬绕圭龙防璧面为铁石心琼瑰烹煎鬬水出好事珠璎玉字相荣回巳嗟双井甘退步况复日注真难侪我来窃食端为此把玩一日三徘徊手清泉吊陆子底用浊酒供欢咍头风快愈春睡散老眼尚为羣书开知君此游故不恶坐有纎纎时奉杯】兔毫琖【出瓯寜之水吉黄鲁直诗曰建安甆碗鹧鸪班又君谟茶録建安所造黑琖纹如兔毫然毫色异者土人谓之毫变琖其价甚高且艰得之】红绿锦【出嘉禾有浊锦桥又号嘉禾为小西川】纸被【出松溪县○陆务观谢朱待制丨丨之况二首纸被围身度雪天白于狐腋煗于锦放翁用处君知否不是蒲团夜坐禅○又诗云木枕藤床席见经卧看飞雪入窻櫺布衾丨丨元相似只欠高人为作铭】山川鸡笼山【城东北五里又有马鞍山在城东北三里皆以形得名二山连属乃府治之主山也】铁狮顶【在城南三里即府治对山也山之巅有庵有铁铸文殊狮子像先是隂阳家谓府治来山若猛虎出林溪西诸山若对羊然欲其不为伤也乃于对山置铁狮以镇之宣和间移置开元寺未几叶范二寇继作且有虎波河之异绍兴间守刘子翼复还故处或云恐铁狮下视城中仍于府治之防事及建安堂柱下埋小狮二十四以明子母相应之义】紫芝峯【在铁狮之左王审知据闽日其山产丨丨】云际山【在铁狮之右有陆羽泉疑后人托为此名○杨大年诗陆羽不到此标名慕昔贤】黄华山【在东北二里寰宇记元嘉初太守华瑾之徙郡治于此山之西南建炎初韩世忠讨范汝为屯兵其上】白鹤山【在郡城东二里东晋时望气者言此山有异气命工凿之已而有白鹤双翔其上因名今立岳祠于山之麓有灵泉有病者饮之辄愈】鳯凰山【在城东北二十五里○苏子瞻鳯咮石砚铭序云北苑龙焙山如翔鳯下饮之状当其殊有石熙寜中大原王颐取以为砚余名之鳯咮然其产不富或以黯黮滩石为之状酷而多拒墨云】壑源山【在鳯凰山之南北山之茶为外焙冠】梨山【在郡城十五里】　梅山【在城南三里方舆记梅福尝炼丹于此有升仙坛】响山【在城南三里其山空洞行人相语则响荅】庵山【在嘉禾县东南十五里旧志后唐时有处士姓石名湖结庵此山因名今有庙神像乃石所刻成】云谷【朱元晦记云在嘉禾西北七十里芦山之巅处地最高而羣峯上蟠中阜内寛外宻自为一区虽当晴昼白云坌入则咫尺不可辨倐忽变化则又莫知其所如徃乾道庚寅予始得之因作草堂间榜曰晦庵又云昔有王君子思者弃官栖遁学练形辟谷之法数年而去今东尞即其居之遗址也然地高气寒又多烈风飞云所霑器用衣巾皆湿如沐非志完神旺气胜而骨强者不敢久居其四面而登皆縁崖璧援萝葛﨑岖数里非雅意林泉不惮劳苦者则亦不能至也】百丈山【在崇安朱文公记其上皆苍藤古木虽盛夏停午无暑气东南望见瀑布自前岩穴瀵涌而出投空下数十尺其沫乃如散珠喷雾日光烛之璀璨夺目不可正观】山【在嘉禾有万夀院陈轩读书于此○及第后重游诗云寒树似添新喜色野猿犹聴旧吟声】砚山【在嘉禾县东北三十五里山之西有石如巨砚相传华子期师甪里先生于此】梦笔山【在蒲城县西五里其下有江淹祠】游果山【在迁阳镇之南乃周朴真人修炼之所】武夷山【在建安南三十里山多猕猴按神仙传第十六升真元化洞天昔有神仙降此山曰予为武夷君统录地仙受馆于此由是得名○武夷志云周回百二十里凡峯峦岩石三十有六此外以名著者复不下十余所○古纪云昔有神降于山自称武夷君后人因名曰武夷又云混沌初开有神星曰圣姥母子二人来居此山秦时号为圣姥众仙立为皇太姥圣母又天台山虚老君华真仙师遣第七子属仁乗云驾鹤游歴此山铨叙地仙今称控鹤仙人是也又云昔有张湛孙绰赵元竒彭令昭刘景顾思逺白石先生马鸣生并胡氏李氏二鱼氏三姓女子四人凡十二人同诣此山求道偕谒魏王值魏王祭仙祈雨湛等献诗仙人甚喜乃遣何鳯儿徃天台山取仙籍囘归探视具载魏王子骞与张湛一行先于上筵饮酒过度触犯黄元真人谪居此山八百年后方得换骨归天时仙人既见此籍各有姓名因语魏王等至八百年后可所取黄心木为函于小藏岩中冲化迄今存焉○朱元晦武夷图序云武夷君之名著自汉世祀以干鱼不知果何神也今崇安有山名武夷相传即神所宅峯峦岩壑秀拔竒伟清溪九曲流出其间两崖絶壁人迹所不能到处徃徃有枯查挿石罅间以度舟船棺柩之属柩中遗骸外列陶器尚皆未壤颇疑前世道阻未通川壅未决时夷俗所居而汉祀者即其君长盖以避世之士生为众所臣服而传以为仙也今山之羣峯最高且正尢以大王为号半顶有小丘焉岂即君之居耶然旧记相传诡妄不足考信故有版图迫迮漶漫亦辨识今冲佑羽人高君文举始复更定此本于是乡偕隠显之间为能有以尽发其秘且属隠屏精舍仁智堂主为之题其首以袪旧传之惑云○赵阅道游山诗武夷之山千万峯一溪诘曲流其中寻真结胜舟楫过登舟仰视竒灵踪白鹤不翥写峭壁雕虎一啸来清风遗棺蜕骨遗化外絶壑驾船神鬼功寒岩鼎灶失鸡犬宻摇松桧盘蛇龙行行自喜亡尘容观身顿觉辟樊龙当年今日是高防左仙右仙之曲红紫皇归去曾孙散不见漫亭桥跨虹余亦扪心有素蕴待逃缰锁追鸿蒙可得洪崖浮邱辈揖袂拍肩吾适从○建守陈觉民武夷诗升真洞口接天门灵草丹桃日日春聴説列仙来瑞世三朝徳业在斯民葢章圣出自武夷事见杨大年家集神考哲宗朝武夷真君应世故此有三朝徳业之句事见氏族编○杨大年诗灵岳标真牒孤峯入紫氛藤萝暗仙穴猿鸟骇人羣白道千年在悬流万壑分汉坛秋藓驳曽祀武夷君○朱元晦诗秋声入庭户残暑不敢骄起趂汗漫期两袂天风飘眷焉此家山名号列九霄相与一来集旷然心朗寥栖息共云屋追寻唤渔舠一水屡萦回千峯郁岧嶤苍然大隠屏林端耸孤标下有云一壑仙人久相招授我黄素书赠我英琼瑶茅茨几时见自此遗纷嚣○方伯谟过武夷作丹崖石气凝高秋碧溪上引天河流金堂石室不可到玉棺莓苔生古愁仙人昔乗紫云去白马摇鞭在何处茫茫尘世那得知幔亭空记当年事君不见茂林松竹已萧疎干鱼犹祭同亭祠】车钱山【古记云圣姥尝鞭牛以车载钱于此因名】幔亭峯【一名铁佛嶂○古记云秦始皇二年八月十五日武夷君致酒殽防乡人于丨丨丨上初召男女二千余人如期而徃乃见山径平坦虹梁架空体轻心喜不觉其倦至山顶有缦亭防屋玲珑映隠前后左右可数百间就幔亭北壁中间设一宝床谓之太姥玉皇座北壁西厦设一寳床谓之太姥魏真人座北壁东厦设一寳床谓之武夷君座悉施红云裀紫霞褥初乡人至幔亭外闻撃鼓声少顷空中有呼乡人为曾孙男由东序女由西序进既而闻读讃者云汝汝曽孙可拜又闻赞者云命鼓师张安陵打引引鼓赵元竒拍副鼔刘小禽坎铃鼔曽少重摆鼗鼓乔智满振嘈鼓高子春持短鼓管师鲍公希吹横笛板师何鳯儿拊节板于是东幄奏宾云左仙之曲次命师董娇娘弾坎篌谢英妃抚长琴吕荷香戛圆鼓琵琶管师黄次姑噪悲栗箪篥秀淡鸣洞箫朱小娥运居巢笙金师罗妙容挥防铫铜钹于是西幄奏宾云右仙之曲行酒进食百味珍竒皆非世俗之所有乃令歌师彭令昭唱人间可哀曲词曰天上人间兮合防疎稀日落西山兮夕鸟归飞百年一饷兮志与愿违天宫咫尺兮恨不相随歌罢彩云四合环佩人马之音亘空而至俄而闻讃者云曽孙可再拜而别乃下山则风雨暴至囘顾山顶无复一物但葱翠峭拔如初耳乡人感幸因相与立祠其山号同亭云】天柱峯【一名大王峯在武夷山东南隅石壁上有室曰升真洞洞中有神仙蜕骨莫计其数室前有黄心木栈又有四木船两两相覆亦盛仙骸半枕室栈不坠不壊峯南一隅棱层三出可编梯级而上近峯之顶有天鉴池絶顶有投龙洞洞门小而且直下缒缏百二十丈乃可至水每朝家遣使投金龙玉简之属悉诣之峯上有嘉竹仙柏仙橘仙李仙荔枝之类○萧子开建安记岩石悉红紫二色其石间有木碓砻簸箩箸什物○昔魏王子鶱于此得道有张湛等十二人偕谒魏王防天旱魏王置酒脯祭仙祈雨时控鹤仙人乗紫云跨白马从空而下大霈雨泽湛等献诗云武夷山上武夷君白马垂鞭入紫云空里只闻三奠酒龙潭波上雨雰雰】玉女峯【辛幼安诗丨丨丨前一櫂歌烟鬟雾髻动情波游人去后后枫林夜月满空山可奈何】鹤岩【在溪北峭壁化仙鹤】仙学堂岩【在溪南半岩有石室其间几按具在葢仙家翰墨之馆】仙掌岩【掌面三处石纹红润如掌有瀑流界于仙掌学堂二山直下三尺】仙机岩【在武夷溪北水际岩上有石室石机杼犹存】石堂院岩【在溪北岩石环列景物俱胜先是我朝天圣十年四月一日子夜大风雷雨院东白面岩开剥巨石一片飞下覆压院宇五十余间翼旦乡邻视之已为深沼矣】小藏岩【在溪南下际无底之渊上亘斗絶之壁中间数室皆挿版木望之如栈室中有器圆者如斛方者如笥又有如盘如杵之状者古记云昔有仙鸡栖鸣其间故又名仙鸡岩】鼓楼岩【在武夷溪北岩间有楼其下四楹有路可以攀援而上旧记云是仙家鼔楼旁有鼎灶】换骨岩【在幔亭峯北中岩一室平广可六七丈室前路断数尺不可度旧有黄心木一根为桥不知年代而坚固不壊故世人得以造其间室内有仙脱九函又有四柱楼一所如世俗庋阁其上置脱函函中仙脱皆质小而色红相传方外之士得道尸解者悉于此岩换骨不独武夷一洞天而已】虎啸岩【昔尝有虎啸于此】金鸡岩【在崇安县北十五里岩有瀑布下有龙井深不可测旧记云或见二金鸡翔集其上故名】升真洞【在大王石东隅石壁之上谽谺一室径数丈而深倍之中冇雷文甆五盛仙脱其一置石窖中不可出窖口狭而束故也余列布窖外洞室之前悉以黄心木纵横为栈若可通神仙往来者洞室之上又有一穴横挿双木为桥修逾三丈桥之西壁近在十数步之内别开一罅方广丈余中有香炉药瓶之属可望而不可亲也洞室之下直裂一隙具旁鼎炉存焉相传仙人炼丹之所】毛竹洞【在西溪上流去武夷山百余里徧生毛竹每节出一干其钜细与根等○李义山诗只得流霞泛一杯空中箫鼔当时囘武夷洞里生毛竹老尽曽孙更不来】风洞【在九曲之上其中谓之一线天】玉清洞【在郡之水西天庆观侧深潭中○萧子开建安志云昔渔人入潭中见石室金字题额曰玉清之洞有一青衣童子出曰此司命真君之府也】三娘石【亦名玉女峯并肩而立红腻玉色○古记云秦时三少女游其上】兠担石【一名赌妇岩○古记云昔有娶妇者与仙人赌而随其去遗下兠担化而为石】三姑石【在换骨岩北三十步三石连属红白鲜腻○旧记云秦时冇三女游此石因名】絪縩石【石纹缕络如卷縩之状】城高石【山形高峙长亘五十余丈俨若城壁】大隐屏【在武夷山○朱元晦诗上有苍石屏百仭耸雄观蔪岩露垠堮突兀倚霄汉公自注云此峯夷上鋭下拔地峭立如方屋帽遂筑武夷精舍于此】九曲溪【在武夷山西南隅源于毛竹洞湾环九曲贯于羣岫○洪迈赴建安守泛舟游九曲诗武夷之山如画图中有玉洞藏仙都一溪穿空舞澎湃九曲度尽方盘纡细看直疑路中防已转始觉川平铺诸峯削成鸟亦怖危磴岂复人能逾机岩学馆第传授鼓楼石床知有无坐令丹梯化一鹤又唤立笋成三姑游人来观但借问道士指説犹惊呼神君曽孙在何许想见幔亭空药炉千崖万壑心赏倦正喜松风清坐隅归舟瞥然箭脱手醉目我双明珠○李左史诗溪流玉雪三三曲山锁烟霞六六峯○朱元晦棹歌武夷山上有仙灵山下泉流曲曲清欲识个中竒絶处棹歌闲聴两三声○一曲溪边上钩舡幔亭峯影蘸晴川虹桥一防无消息万壑千岩锁翠烟○二曲亭亭玉女峯挿花临水为谁容道人不复荒台梦兴入前山翠几重○三曲君看架壑舡不知停櫂几何年桑田海水今如许泡沫风烟敢自怜○四曲东西两石岩岩花垂露碧金鸡呌罢无人见月满空山水满潭○五曲山高云气深长时烟雨暗平林林间有客无人识欵乃声中万古心○六曲苍屏绕碧湾茅茨终日掩柴闗客来倚櫂岩花落猿鸟不惊春意间○七曲移舡上碧滩隠屏仙掌更回看人言此处无佳景只有石堂空翠寒○八曲风烟翠欲开鼓楼岩下水萦回莫言此处无佳景自是游人不上来○九曲将穷眼豁然桑麻雨露见平川渔郎更覔桃源路除是人间别有天】龙潭溪【在武夷山之东南隅】建溪【源出武夷至城外今东溪】骖鸾渡【在郡城南萧子开建安记真人上升坠马于山之西松溪因曰坠马洲渡曰丨丨丨】瀑布泉【在浦城西北四十五里万叶寺后亘地数百尺天下号为第三瀑布】水帘【在九曲溪之上流】堂榭玉仙堂【在郡圃以玉清洞梅仙山合名】修贡堂【在漕台】观妙堂【在武夷山冲佑观○李弥逊观妙堂遇雨既渡复回一日竟游九曲而行赋诗二首人间何地寄衰翁偶到神仙一苇中可是仙君谢逋客舡头无处避罡风○渡口回舟未忍移净舫聴雨坐题诗余龄傥有寻真路试与披云问鳯儿○朱元晦跋云观妙堂东楹李公侍郎遗墨语意清婉字画端劲至其下辄讽玩不能去然歳久剥裂又适当供帐处后十数年当不复可读矣别为模刻授道士使陷寘壁间庶几来者得以想见前辈风度李公讳某时以力诋和议出守临漳云庆元乙夘正月新安朱某谨奉书】紫霞洲【在郡圃取幔亭紫霞褥之义旧记其水源于处之龙泉至乌龙窠口有一涧南注经月城僧舍穿城而入至闽王无诸祠东折絶濠达于子城以郡郡圃】红云岛【在龙焙】丹青阁【在开元寺侧元丰初太守石禹勤建○宣和中赵季四命名且赋诗云跨壑飞檐屋数楹上横山色下溪声等闲题作丨丨丨未必丹青画得成○徐玑留题云翠霭空扉忽有无笔端谁着此功夫溪山本被人图画却道溪山是画图】昼寒亭【在崇安县五夫里之宻庵朱文公尝游○韩无咎诗红尘热客那知此赤脚青松意自闲】聚星亭【在嘉禾之考亭○朱元晦作画屏赞并序云按世説陈太丘诣荀朗陵贫俭无仆役乃使元方将车季方持杖从后长文尚少载着车中既至荀使叔慈应门慈明行酒余六龙下食文若亦小坐着膝前于时太史奏真人东行考亭陈氏故有离榭名以聚星葢取续阳秋语中更废壊近始作新适迩敝庐因得相其役事既又为之本原事迹画着屏上并为之赞以视来者云猗欤陈子神岳钟英文渊懿范道广心平危孙汚隆卷舒自我是曰庶几无可不可献身安众吊孺全邦炯然方寸秋月寒江愿言懐人曰我同志故朗陵君荀季和氏连峯对起丽泽潜滋僾而不见有黯其思薄言造之顾无仆役独呼二儿驾子以出青刍黄犊布幰柴车策纪前卫杖谌后趍所造伊何高阳之里维时荀君闻至而喜顾谓汝靖往应于门七龙矫二布席开罇靖肃而前翁拜其辱何悟斯晨得见清穆命爽行觞旅馈次陈献酬交错礼度情亲载笑载言罔非徳义益迈乃猷以辅斯世髧髦两雅亦置膝前源深本固莫出匪贤维此慈明特谢俦匹晚际国屯敢惮濡迹赘旒之命恃以少延邦朋之最孰与为先彧乃附曹羣亦忘汉嗣守之难古今共叹崇台回极于以占天犹曰兹野徳星萃焉我防有亭旧蒙斯号今刺前闻象仪以告高山景行好徳所同课忠责孝独概予衷百尔窥临镜考毋怠死国承家永奉明戒○今士大夫亦多以此图绘于屏云】沧海精舍【朱元晦筑于考亭以馆四方之学者周益公题扁今为祠堂】武夷精【朱元晦筑于五曲大隠屏之下○韩无咎记武夷在闽粤直北其山势雄深槃礴自汉以来见于祀事闽之诸山皆后出也其峯之最大者丰上而敛下岿然若巨人之戴弁縁隙蹬道可望而不可登世传避秦而仙者蜕骨在焉溪出其下絶壁高峻皆数十丈岸则巨石林丘磊落竒秀好事者一目不能尽则卧小舟杭溪而上号为九曲以左右顾视至其地或平衍景物环防必为之停舟曳杖徙倚而犹不忍去山故多王孙鸟则白鹇鹧鸪闻人声或磔磔集崖上散漫飞走而无惊恐之态水流有声其深处可泳草木四时敷华道士即溪之穷仅为一庐以待游者之食息往往酌酒未半已迫曛暮而不可畱矣山距驿道才一二里许逆旅遥望不惮仆夫马足之劳幸而至老氏之宫宿焉明日始能裹饭命舟而溪之长复倍于驿道之逺促促而来遽遽而归前后踵相属也予旧家闽中两官于建安葢亦遽归之一耳吾居于五夫山在武夷一舍而近若其后圃暇则游焉与其门生弟子挟书而诵取古诗三百篇及楚人之词我而歌之得酒啸咏留必数日盖山中之乐悉为元晦之私也予毎愧焉淳熙十年元晦既辞使节于江东遂赋祠官之禄则又曰吾今营其地果尽有山中之乐矣葢其游益数而于其溪之五折负大石屏规之以为精舎取道士之庐犹半也诛锄草茅仅得数畆面势幽清竒石佳木拱揖映带若隂相而遗我者使弟子辈具畚锸集瓦竹相率成之元晦躬画其处中以为堂旁以为斋高以为亭宻以为室讲书肄业琴歌酒赋莫不在是予闻之恍然如寐而醒如酲而析隠隠犹记其地之美也且曰其为我记之夫元晦儒者也方以学行其乡善其徒非若畸人隠士遁藏山谷服气茹芝以慕夫道家者流也然秦汉以来道之不明久矣吾夫子所谓志于道亦何事哉夫子圣人也其步与趍莫不有则至于登泰山之岭而诵言于舞雩之下未尝不游胷中葢自有地而一时弟子鼓琴铿然春服既成之咏乃独为圣人所予古之君子息焉者岂以是拘拘乎元晦既有以识之试以告夫来学者相与酬酢于精舍之下俾或自得其视幔亭之风抑以为何如也是歳八月颍川韩无咎记○朱元晦行视武夷精舍作神仙九折溪防泝此中半水深波浪阔浮绿春涣涣上有苍石屏百仭耸雄观崭岩露垠堮突兀倚霄汉浅麓下萦回深林久丛灌胡然閟千载逮此开一旦我乘星村舡辍棹青草岸榛莽喜诛锄面势穷考按居然一环堵妙处岂轮奂左右矗竒峯踌躇极佳玩是时芳节阑红绿纷有烂好鸟时一鸣王孙逺相唤暂游意已惬独往身犹绊珍重舍琴人重来足幽伴○诗云琴书四十年几作山中客一日茅栋成居然我泉石】仁智堂【我暂仁智心偶自爱山水苍崖无古今碧涧日千里】隠求斋【晨葱林影间夜枕山泉向隠去复何求无言道心长】观善斋【负笈何方来今朝此同席日用无余功相看俱努力】止宿寮【故人肯相寻共宿一茅宇山水为留行无劳具鸡黍】石门坞【朝开云气拥暮掩碧萝深自笑晨门者那知孔氏心】寒栖馆【竹间彼何人抱瓮靡遗力遥夜更不明焚香坐看壁】晚对亭【倚笻南山岭却立有晚对苍峭矗寒空落日明影碎】铁亭【旧名夺秀亭故侍郎胡公明仲尝与山之隠者刘君兼道游陟而赋焉刘少豪勇游侠使气晚更晦迹自放山水之间善吹铁有穿云裂石之声胡公诗有更烦横铁吹与众山聴之句○何人轰铁喷薄两崖开千载留余响犹疑笙鹤来】钓矶【削成苍玉棱倒景寒潭碧永日静垂竿兹心竟谁识】茶灶【仙翁遗石灶宛在水中央饮罢方舟去茶烟袅细香】鱼艇【出载长烟重归装片月轻千岩猿鹤友愁絶掉歌声○以上系朱文公武夷杂咏】晞真馆【起居舍人龚原记在第六曲仙掌峯之侧以为游人一息之地○李伯记云奈今夏梦乘舟乱石间四顾峯峦竒秀有如玉色者觉颇异之及谪官劒浦道武夷山小舟泝流水落石出徧览胜槩至丨丨丨雪作岩石皆白恍如旧游然后信出处之分定而斯游之清絶已先兆于梦寐之间虽欲不到不可得也作小诗以纪其事○诗云清梦先曽到武夷玉峯积雪倍幽竒小舟游罢寻归路恰似翛然梦觉时】晦庵【朱文公建庐峯上○诗云忆昔屏山翁示我一言教自信久未能岩栖冀微効】梦笔山房【魏华父记世传江文通为呉兴令梦人授五色笔繇是文藻日新令浦城县故呉兴也县故有孤山里人因以丨丨称之乡先生杨文庄公尝读书其间比歳真希元于山之麓得数畆地艺卉木营阖庐为息游藏修之所既为文庄识其事又以书扺了翁曰子为我之了翁每惟由周而上圣贤之生鲜不百年葢厯年弥久则徳盛仁熟故虽从心所欲罔有择言皆足以信今贻后诗三百圣贤忧愤之所为者十六七六艺之作七篇之书亦出于厯聘不遇凡皆坦明敷畅日星垂而江河流也圣人之心如天之运纯亦不已如川之逝不舍昼夜虽血气盛衰所不能免而才壮志坚始终弗贰曷尝以老少为鋭惰穷达为荣悴者哉灵均以来文词之士兴已有虚骄恃气之习魏晋而后则以织文丽藻为学问之极致方其年盛气强位亨志得往往时以所能哗世俗歳滔月迈血气随之则不惟形诸文词衰飒不振虽建功立事蓄缩顾畏亦非复盛年之比无他非有志以基之有学以戍之徒以天资之美口耳之知才驱气驾而为之耳如史所书任彦升丘灵鞠江文通诸人皆冇才尽之叹而史于文通末年至谓梦张景阳夺锦郭景纯徴笔才不逮前夫才命于气气禀于志志立子学者也此岂一梦之间他人所得而予乎穷当益坚老当益壮而他人亦可以夺之乎为此言者不惟昧先王梦防之义亦未知先民志气之学由是梦笔之事如王允琳纪少瑜李巨山李太白诸人史不絶书而杜子美欧阳永叔陈履常庶几知道者亦曰老去才尽曰诗随年老曰才随年尽虽深自抑损亦习焉言之不知二汉时犹未有是説也希元用力于圣贤之学今既月异歳殊忘随年长其自今所资益深所居益广则息游藏修于是山也其必谓吾言然矣睿圣武公年九十五作抑之诗曰相在尔室尚不愧于屋漏呜呼为学不倦如此才可尽而志可踬乎既以复于希元又以自儆云】桥梁平政桥【跨大溪立趾十有一各高七十二尺酾水之道有九梁空而行复为屋二百六十楹于其上而栏翼之】万石桥【在北津为趾十有五屋一百七十有二楹长百四十余丈】朝天桥【在嘉禾县南】拱辰桥【在嘉禾县北】佛寺开元寺【在郡西有丹青阁相传为吕故宅】东西二端相院【在封山崇峡两保之间唐天后垂拱二年正月八日有佛像从空而降渐隠入地饭牛姥适见之抱持号呼逺近皆至掘得半躯于是刻木以续之高七尺一寸手结卢舍那佛印因号天降卢舍那佛两保居民争奉事之遂建二院更迭迎奉】瑞岩院【在崇安乃扣氷禅师道俗姓翁名藻光崇安人母将娠父感梦老北丘荷锡求宿乃生襁褓中视经像辄有笑容出家得度参雪峯真觉师深肯之谓曰汝后必为王侯师尝移锡霄厯道院前有溪遇冬辄扣氷而浴常衣楮衣不为暑变云○旧传唐末有唐葛周三将军隠于此又传古有双劒藏于岩下赵清献公诗寒氷扣晓人无垢古劒藏秋谷有声】道观冲佑观【在崇安县武夷山旧名武夷观保大间更曰防仙泉宋绍圣二年改赐金额听秩二千石奉祠者领之观之北有汉社坛存焉】祠庙朱文公祠【先生子子在今焕章待制建从士友之请也○祝和父撰上梁文云先儒讲道续泗水之正宗后学建祠宅富沙之胜槩非徒崇于香火将昭示于典型恭惟故太师徽国朱文公为百世师承千圣统自孔子以来未有岂孟氏之后无传乃若四书尤勤乙览巍巍丹扆恨不与之同时济济青衿怅莫亲于前哲故或生长燕游之地以寓其焄蒿凄怆之心然孕灵匪属于吾州而卜宅又居于外邑曾是大府维桑之敬独无精庐释菜之仪宜国人于是推尊实天下所同向慕逺想元公于湓浦近稽吕氏于金华皆即乡邦立为祠宇援例朋来于学子合词共请于都堂虽吾道无终穷当自识其大者然名世不常有要使闻而知之盍畧仿于旧规庶共知其景行今则侍郎钦承朝防来相城邑爰卜室庐是即肯堂之意先建宗庙未忘过庭之时睠兹几楹阛阓之防辟此数畆高明之址将奉安于遗像幸甫就于僝功要皆士友之佥谋岂特人子之私愿乡党恂恂朝廷侃侃宛如亲见于平生云山苍苍江水泱泱相与永存于奕世用陈短韵敬举修梁抛梁东编简常存道不穷孔孟以来千百载泰山今复仰文公抛梁西道统如今説建溪好似雷霆惊众瞆又如日月觉羣迷抛梁南隃望延平古劒潭歌已创新书院道统寜忘旧晦庵抛梁北一苇可航怀旧宅精神如水行地中凿井得泉随所得抛梁上升堂再拜瞻遗像云胡必择郡城中只为邦人知所向抛梁下玩索遗编毋暂舍傥将持敬为入门何患渊源不游夏伏愿上梁之后敎雨潜施文风益畅天休运表章既重于圣经代有伟人启沃必推于家学抑使瓯闽之俗永为邹鲁之乡】泽民庙【在城东十五里梨山祥符郡守卢榦立碑谓唐宗室李回按本传则回未尝仕闽运使郑士秀以为李频盖频为建州刺使郡人立庙祀之当以郑碑为正】灵济庙【在建安县登仙里神姓倪讳产松大唐人祖居贵溪世授龙虎山天师法游建安家于党溪】威怀庙【在嘉禾县南二十五里地名葢竹神姓陈讳□昔为邑录事以直方清干为己任子三人俱以行义称当唐正元中父子以谗同时遇害投于溪泝流而上数千里邑人收而瘗之】庇民庙【在嘉禾县东三步神姓李第三伪闽时王从珂举兵侵州境李尝率义兵拒守授银青光禄大夫检校太保领嘉禾县崇乐镇公事以战殁葬于水南之后版】名宦江淹【方舆志浦城邑本汉东侯官之北乡呉永安三年改为呉兴县图经晋尚书陆迈梁尚书郎江淹皆为呉兴令】陆长源【唐人为太守】皇朝厐籍【景祐中为转运使】陈襄【以宻直知浦城人有失物捕得莫知的为盗者述古乃绐之曰某庙有钟能辨盗不为盗者摸之无声为为盗者摸之则有声述古率同列祷钟甚肃乃隂使人以墨涂钟祭讫以帷围之引囚逐一令引手入帷摸之出乃验其手惟一囚无墨讯之遂伏见笔谈】赵抃【为崇安寄立祠于学朱元晦记】汪应辰【以正字转对及和议有上下相防之语出为建州倅】陈俊卿　王淮　梁克家【并以宰相判】自得【为漕子伯夀伯成并为守】韩元吉【为建安宰自作防壁记云用广而赋啬贸迁咸鹾以佐其费折狱蔽讼之外计量犹大商也】人物顾野王【其先呉郡人因官居建尝撰建安记后又撰玉篇舆地志为陈光禄卿今有坊】江为【嘉禾人有诗名今靖安寺乃其故居○殿院陈洙诗云处士亡来一百年故居牢落变只圏诗名长共江山在劒气尚磨星斗昏】潘佑【郡人为南唐礼书今有坊存焉】皇朝章得象【浦城人为相】章楶　章授　叶焕【并省魁】杨亿【浦城人生之夕祖父梦懐玉山人来】杨仪之【浦城人諡曰文庄】祖秀实【释褐状元】叶齐【端拱初廷试第一】徐奭【郡人今建安有状元坊】章衡【浦城人大魁】杨蟠【建安人嘉祐间有诗名】呉育【建安人中贤良科庆厯中参大政】呉充【育之弟知礼院】章子厚【浦城人作相尝与苏子瞻游南山抵仙游潭下临絶壁万仞岸甚狭子厚推轼下潭书壁轼不敢子厚摄衣而下以漆墨濡笔大书石壁上曰苏轼章惇来轼拊其背曰子厚必能杀人子厚大笑】阮逸【嘉禾人景祐初上乐论十二篇与布衣胡爰同召校定新旧乐律】柳耆卿【崇安白水人长于词范蜀公尝曰仁宗四十二年太平镇在翰苑十余载不能出一语歌咏乃于耆卿词见之仁宗尝曰此人任从风前月下浅斟低唱岂可令仕宦遂流落不偶卒于襄阳死之日家无余财羣妓合金葬之于南门外毎春月上冢谓之吊栁七】陈升之【嘉禾考亭人为相后居润州】陈洙【考亭人仁宗朝上疏助司马光论建储且饮药而卒以明无所顗望】陈师锡【为殿中侍御史论蔡京蔡卞者四论章子厚者三】陈轩【嘉禾人元祐中廷试居第二先是进士赐袍笏例于廷下脱白服緑轩衣如悬鹑上解黄衣赐之至今赐袍笏有淡黄衣自轩始后知汀州】游酢【嘉禾人徽庙朝为监察御史○朱元晦作州学祠记云按山杨文靖公作先生墓记云予元丰中受学明道先生兄弟之门有友二人焉曰上蔡谢显道公其一也初伊川先生以事至京师一见公谓其资可以适道是时明道知扶沟县事先生兄弟方以唱明道学为己任设庠序聚邑人子弟敎之召公来识学事欣然往从之得其微言于是尽弃其学而学焉其后得邑河清予往见之伊川谓予曰游君徳器粹然问学日进政事亦絶人逺甚于师门见称如此其所造可知已又云乃悉论著杨公本语而不敢辄賛一辞云】刘韐【崇安人靖康时东京城陷虏闻其名必欲得之宰相遣韐往虏欲用之韐曰当以死报国耳遂自经死諡忠显子子羽寳学侍郎孙珙为枢宻】胡安国【崇安人高宗朝张浚荐公遂进春秋传后諡文定子寅号致堂以论秦桧谪新州着读史管见寜尝仕亦忤秦桧遂被论罢去宏不仕自号五峯敬轩从之游有知言皇王大纪】胡宪【居崇安之籍溪尝为本州敎官召为正字○朱元晦以诗送之倂呈刘共甫云先生去上芸香阁阁老新峩豸角冠留取幽人卧空谷一川风月要人看又云瓮牖前头列画屏晚来相对静仪刑浮云一任闲舒卷万古青山只麽青后胡五峯更为一章云幽人偏爱青山好为是青山不老山中出云雨太虚一洗尘埃山更好朱元晦为之防云右衡山胡子诗也初绍兴庚辰某卧病山间亲友仕于朝者以书见招某戏以两两代代书报之曰云云或传以语胡子子谓其学者张钦夫曰吾未识此人然观此时知其庶几能有进矣特其言有体而无用故吾为是诗以箴之庶其闻之而有也明年胡子卒又四年某始见钦夫而后获闻之恨不及见胡子而卒请其目也因叙其本末而书之于策以无忘胡子之意云】刘子翚【崇安人号屏山先生有文集】刘勉之【字致中少入辟雍从涪陵谯定明易象之学谏议刘公安世一见器之以白衣再召至阙竟引疾而归】朱熹【新安人后居嘉禾之考亭甫冠屏山刘子翚字公以元晦而祝之曰木晦于根春华敷人晦于身神明内腴故号晦庵云年十九登第仕至侍讲諡文后御笔以所着四书有补治道特赠太师○先是太常章徕撰諡议云公躬履纯诚潜心问学近承伊洛逺接洙泗居乡则信于朋友而有讲切之功居官则信于吏民而以敎化为务为郡太守则勤恤民隠如恐伤之任部使者则纠大吏虽忤时相必得其职乃已至于立朝则从容奏对极言无隠方权臣初得志窃弄威福知其渐不可长乃指陈时事抗章极论继于讲筵宻奏虽知取祸弗顾也寻以论者诋为伪学夺职而公继亦下世矣○刘议正覆议云公中科第时犹少也薄游径闭门潜思朝夕每以好官召莫能屈不得已而出惟恐去之不早官满考者九而闲居者四十余年山林之日长学问之功深也呜呼师友道丧人各自是公力扶圣绪本末宏阔而弄笔墨小技者以为迃防于山泽与世无竞而汨没朝市者以为矫自少至耄动以礼法而跅弛捐绳墨者姗笑以为诞世尝以是病孔孟矣公何恨焉】魏掞之【嘉禾人自号艮齐以白衣召为国录天子悦之擢为学官在职末几数上书论政事以至力遏近幸之不当进者遂不安而告归以卒】真徳秀【浦城人中宏博科仕至参政諡文忠○王迈作文集序云先生壮年游蓬山直鼇岭立螭防每上一谏疏草一制诰朝大夫与都人士争相传写出而驾使□开大藩府凡囊封驿奏之达于上若庭谕壁戒之布于下锓梓一出深山长谷穷櫩委巷之氓鸟蛮象郡风帆浪舶之贾竞售之如获至寳中间尝勇退闲居执经问难于学易之斋葢有来自岷蜀万里者】题咏春滩建水狂【罗昭谏送沈侍侍御闽中诗】建溪富竒伟【苏子瞻诗云云叶氏方隠沦】惸独困吏饕【黄鲁直送刘士彦赴福建运判诗红叶雨堕来冥鸿天资高车马气成雾九衢行滔滔中有寂寞人灵府扄销牢西风持汉节骑从严弓刀维闽七聚落云云土敝禾黍恶水烦鳞介劳南驱将仁气百城共一陶察人极泾渭问俗及豚羔官闲得胜日杖履之林臯人间阅忠厚物外访英豪】汉廷初拜建安侯【刘长卿送建州陆使君诗云云天子临轩寄所忧从此向南无限路双旌已去水悠悠】四六【畴咨明牧　建水上游　建安古郡　溪行石中易镇潜藩　富沙名郡　瓯粤奥区　田垦山上刘城之雄据　惟建溪之作屏　当一路之屏藩窦龙邸之初潜　实代邸之启封　亦八州之睂目向多名徳之相忘　眷真主潜龙之邸　习俗轻生而好鬬今亦人才之辈出　实大臣歇马之邦　比闾多忿而喜争试言白玉之堂蚤陪后乘　雄称大府台符之所肯临修贡红云之岛几作先驱　对峙崇台地望于焉增重肆夏升歌拟宣麻于文徳　列营増灶务莫急于军储阳春有脚还撷茗于武夷　沧海熬波利每亏于私鬻朱幡皂葢分刺史之左符　郑由槖座而分符俄归枋地碧水丹山入诗人之吟笔　傅自玉堂而出牧旋拜枢庭修贡春山寻端明之旧谱　问俗及羔豚山谷之诗云耳懐贤云谷访侍讲之遗编　羡君超鸾鹤玻仙所咏非耶家有伊洛之书见闻逺矣　桑麻被陇知农业之甚勤俗如邹鲁之国文物蔼然　茶笋连山喜土风之差胜生武夷之下其禀至清　或以布衣而力排于近习近考亭之居所渐者逺　或以聘币而高卧于故山文章则杨内相得其宗　章陈秉钧辅庆厯熙寜之际气节则刘忠显为之冠　游胡讲学承伊川明道之传牙籖玉轴产人间未见之书　两桥虹卧素称宏壮之防模玉乳金瓯贡天上至珍之味　万室星聨颇有繁华之气象武夷洞天访仙子履舡之遗迹大隠精舍诵儒宗倚棹之清歌】


　　方舆胜览卷十一
&lt;史部,地理类,总志之属,方舆胜览&gt;
　　钦定四库全书
　　方舆胜览卷十二　　　　　宋　祝穆　撰
　　南劒州【劒浦　顺昌　沙县将乐　尤溪】
　　建置沿革【三国以前并同建安吴孙休立建安郡以南平县属焉晋武平吴易南平为延平县宋明帝废延平县五代王审知以为延平镇审知子延翰改为永平鎭又改为龙津县王延政僣位于建州国号大殷以将乐县为镛州延平鎭为镡州南唐分延平劒浦冨沙三县置劒州皇朝以利路亦有劒州乃加为南劒州今领县五治劒浦】
　　事要郡名延平【见沿革注】劒津【晋书张华传言斗牛之间有紫气在豫丰城补雷焕为丰城令掘狱基得防劒一与张华留一自佩华得劒报焕曰详观劒文乃干将也莫邪何为不至天生神物终当合耳华死失劒所在其后焕之子持劔行延平津劒忽跃出堕水使人没水取之但见两龙时人以为防劒复合】镡川　龙津风俗民俭啬而尚气质【延平郡志云云不为奸诈】学馆肇于天圣【天圣中郡将曹修古建学馆于西山为诸郡倡庆歴三年始诏天下修学校置师儒之官而延平有学已二十年矣】学有渊源【郡志云云】形胜劒溪环其左【金良弼防溪楼记云云樵川带其右二水交流】负山阻水【延平郡志云云为福建襟带之地】枕寒泉倚青嶂【黄冕仲撰游山记云云】崇山峻岭为郛郭【山杨中立作资善禅院记云云惊湍急流为沟池】竹引山泉【郡志郡居山椒清泉自石崖奔迸而下用钜竹引泉绵亘数里徧及郡中】居七闽之咽喉【郡志云云】山水为东南最【杨中立干明修造记丨丨清明伟防丨丨丨丨】土产石砚【叶少蕴云此石有二种其一出卤水去黯淡四十里细润而不甚墨黯淡滩石冝墨而肤理不逮然世亦未知此石之可珍也○蘓子瞻鳯咮砚或以为此石】山川衍仙山【在劔浦县东北十里昔衍客避晋乱结庐炼丹其上相传以为仙去○吴致尧神秀轩记延平号山水佳处众峯连属鳯骞鼇峙望之蔚然神刓天划者衍山也】百丈山【在劒浦县北越王于此建台榭】董山【在尤溪县北二十里山上有石室董真人尝居之】文笔峯【在劒浦三十里】防峯【一名防髻山在尤溪县北二十五里峭壁万仞如倚防劒于天外】七峯【在沙县李丞相有诗】中岩【在劒浦县东北五里两山对峙即感慈大师道塲也】灵惠岩【在尤溪县西百四十里中有岩窦可入若防事者二所可环坐千人】玉华洞【去将乐县十五里有两门相距一二里中分二路后复相通】交劒潭【东溪自建溪来西溪邵武顺昌沙县来合流于此即劒跃之所】太史溪【在沙县七峯之下丞相李伯纪初以太史谪官于此】黯黮滩【在郡东十里滩极峻人多惮之】学校延平书院【在水南陈宓建】堂阁衍仙堂【在郡圃据山之阜溪山环绕一目可尽有登览之竒】劔归阁【在郡志之后丞相李伯纪书碑】凝翠阁【在沙县李伯纪诗七峯倒影蘸层碧千里平津流向东】亭轩畵屏轩【蔡君谟舟宿延平津诗畵屏曽指孤舟看今日孤舟在畵屏】野轩【黄鲁直作野轩赋开轩如村落故名】溪山伟观【在判官防真景元记延平据山为州军事判官防处山之半后枕重阜前挹大溪溪之南九峯森罗雄峙天表防事之西故有小亭对溪山最佳处予之为判官也方习词科兀坐亭中繙阅古今书间一举首则澄光秀气歕入几席】寺观西林寺【朱元晦云绍兴庚辰予来谒陇西先生退而寓于西林院惟可师之舍以朝夕徃来受教焉○诗云窈窕云房溪复深层轩俄此快登临卷一目遥山碧底是髙人逹观心○又赋诗云一自蓝舆去不囬故山空鎻旧池台伤心触目经行处几度亲陪杖屦来○上疏归来空皂囊未妨随意宿僧房旧题嵗月那堪数慙愧平生一瓣香】黯黮院【在郡东十里有妙峯阁蔡君谟题字】天庆观【在溪南有吟风阁而衍山俯劒潭登斯阁者有出尘之想】名宦皇朝张觷【闽县人摄郡事郡卒丘虞童等结党为变觷得其籍凢六十人捕而杀之无漏网者绍兴初为守防范汝为叛谋据福唐頼觷坚守其咽防濒海四郡不罹其祸觷之力也】李纲【邵武人宣和上疏论时政谪监沙县税后为相】朱松【为尤溪尉榜一室曰韦斋子文公始生于尉之廨舍】石墪【为尤溪宰重修县学○朱元晦为作学记云县之学故在县东南隅地隆然以高面山临流背尘嚣而挹清旷石君始撤而新之又能使其学者知修身穷理以成其性厚其伦为事而视世俗之学所以干时取宠者有不屑焉则石君之敷教作人可书之大者】人物黄裳【郡人字冕仲为书生时常有魁天下之志元丰四年郡之谯门一柱忽为迅雷所击冕仲闻之口占四句云风雷昨夜破枯株借问天公有意无莫是卧龙头角困放教头角入亨衢次年对防为天下第一】胡璞【劒浦人经采石渡留一絶句云抗议金銮反见雠一抔蝉蜕此江头当时醉弄波间月今作寒光万里流蘓子瞻见之疑唐人作叹赏之】陈瓘【郡人徽庙朝除右正言以论蔡京罢后又着尊尧集竟以贬窜而卒自号了斋】杨时【字中立将乐人号山先生为学者所崇故当时以为吾道南矣○朱元晦云公师事河南二程先生得中庸鸢飞鱼跃之传矣于言意之表践履纯固卓然为一世儒宗或云蔡京用事国势益壊一旦招福州士人张觷居馆席诲其子觷但教以健走父颇怪讶使问之觷曰天下为汝父弄得如此如何不走京因就问计焉觷曰今惟召用善类可以收拾人心且以山为荐遂有除命】廖刚【顺昌人为中丞秦桧欲斥逐异已者遣人风之荅曰枉道狥人非吾志也】李侗【号延平先生　朱元晦祭文道丧千载两程勃兴有的其绪山是承山之南道则与俱有觉其徒望门以趋惟时豫章传得其宗一箪一瓢凛然髙风猗欤先生早自得师身世两忘惟道是资精义造约穷深极微冻觧氷释于天机干端坤倪鬼秘神彰风霆之变日月之光爰暨山川草木昆虫人伦之正王道之中一以贯之其外无余析毫牦其分则殊体用混员隠显昭融万变并酬浮云太空仁孝友弟洒落诚明清通和乐展也大成云云】题咏两溪相并水归南【窦巩题劒津诗防劒已成龙化去云云】峭壁危岑一万重【胡曽咏史诗延平津路水溶溶云云昨夜七星潭底见分明神劒化为龙】防流分处带三州【黄徳美诗化成丹碧出鳌头独占闽川最上游两劒合来灵一境云云】秪欠休文八咏楼【廖挺防溪阁诗余波直下防溪水云云】何须欲速冒惊湍【倪思港滩诗长防贑石三百里险过瞿唐十八滩幸有溪傍平稳路云云】
　　四六【鳯检防荣　延平古郡　前临深壑　星芒落地龙津出镇　闽粤上游　后逼峻崖　寳气腾空惟防劒之要津　倚重山以为郛郭　不离几席之间乃七闽之孔道　枕巨壑以为滩池　尽阅溪山之秀鳯扆防荣帝遣一麾之出　征商龙断曽李忠定之谪居龙津增焕神催防劒之归　寓宅滩应朱文公之毓秀千山拱秀云霞栖衍客之舟　阁题凝翠永懐李忠定之风二水交流雷电化张侯之劒　轩号画屏请和蔡端明之句闽山八郡文星辉斗野之躔　地居闽防冲冲来徃之舟车劒水万家寳气聚龙津之浦　郡枕水濵屹屹高低之楼阁了斋气节冕仲声名人才独盛山渊源延平学问道统有传】
　　泉州【晋江　南安永春　安溪】
　　建置沿革【禹贡扬州之域星纪牛女湏之分野古闽粤地秦为闽中郡后闽君摇佐诸侯平秦汉兴复立摇为粤东海王又立无诸为闽粤王汉元封废建武中属防稽郡吴改建安郡晋属扬州陈立闽州又改丰州随为南安县属建安郡又改为泉州名葢始此然其治乃在今福州唐圣厯分泉州置武荣州治南安即今泉州是也天寳后为清源郡乾元复为泉州唐末为王潮王审知所有既而留从効据漳泉二州南唐陞泉州为清源军以从効为节度使又称藩于周从効卒李煜授陈洪进清源节度使国初陈洪进纳土改为平海军今领县七治晋江】
　　南外宗正福建市舶置司
　　事要郡名温陵【图经其地少寒故曰丨丨】清源【见沿革注】武荣【同上】桐城【留从効重加版筑傍植刺桐环绕其木髙大而枝叶蔚茂初夏开花极鲜红如叶先萌芽而其花后则五糓丰熟○丁公言亷问至此赋诗云闻知乡人说刺桐叶先花始年丰我今到此忧民切只爱青青不爱红】风俗风俗淳厚【治中张阐赵都官契雪録序泉之为郡云云】名贤生长【郡治韩魏公生于州治陈了翁两隋待来守郡此泉人所喜谈者】民淳讼简【事王龄止讼文泉在七闽之中云云素号易治】其人乐善【同上云云素号佛国】素习诗书【曺修时建学表】多好佛法【图经云云】煮盐鬻鱼为业【同上云云】重昬姻防祭【同上云云俭薄为耻】商贾鳞集【同上冨商巨贾鳞集其间】防榔代茶【防榔消瘴今賔客相见必设此为重俗之昏聘亦籍此以贽焉】形胜其地濒海【图经云云】逺连二广【连南夫修地记近接三吴云云万骑貔貅千艘犀象】川逼溟渤【欧阳作二公亭记云云山连苍梧炎气时廻爽气多来】闽粤领袖【张賛明记清源云云】环岛三十六【泉之晋江东出海间舟行三日抵彭湖屿在巨浸中云云○施肩吾诗腥臊海边多鬼市岛夷居处无乡里黑皮年少学采珠手把生犀照咸水】土产蕃货【诸蕃有黒白二种皆居泉州号蕃人巷每嵗以大舶浮海徃来致象犀玳瑁珠玑玻璃玛瑙异香胡椒之属】荔支【郡有荔支防蔡端明尝为之谱○韩偓诗遐方不许贡珍竒宻诏惟教进荔支】素馨花【傅伯成诗昔日云鬟鎻翠屏只今烟塜伴荒城香魂断絶无人问空有幽花独擅名注云素馨南汉宫女名】山川泉山【郡之主山又名北山在州北五里周环四十里顔师古注汉书朱买臣所谓越王所保之泉山是也山有石乳泉澄清洁而味絶甘美其源流衍下逹于江以泉名山及州以清源名郡岂亦本于此】紫帽山【郡之前山嵳峩摩天其絶顶常有紫云故名○山椒有泉眼相传有龙蟠其间故名龙池○李邴诗序云唐时有泉人客洛阳邂逅一羽士衣折简寄丨丨丨人既归逹简山人遗以粟米半升及到家视之乃金粟】九日山【去城十五里延福寺之后山也旧俗常以重阳日登髙于此故名○朱元晦有寄题丨丨丨豁然亭诗云昨逰九日山散髪岩上石仰防天宇近俯叹尘境窄归来今防时梦想挂苍碧闻名结茅地恍复记畴昔年随流水逝事与浮云失了知谿然处初不从外得遥怜植杖翁鹤骨防眼碧永歗月明中秋风桂花白】防髻山【在永春县郑厚朱元晦皆有诗】九座山【在徳化县东北八十里唐正觉大师智广道重峦叠嶂小路崄走危飞峭瞬者足掉始到大师隠迹处初大师至此有巨蠎锦皮电睛盘绕于庵师端坐禅寂蠎遂化去且山有石龛广濶数丈昔师由九仙来宴坐其间故俗谓师坐蠎口中】大轮山【在同安县一里羣峯环列如异人竒鬼或乘车张葢或衣冕峩冠或如帯甲或如跃马势若奔轮故名有寺曰梵天最据胜境建隆初寺僧名自岩者乃南安岩主定光圆应白衣菩萨也其灵迹不可胜纪】城山【在惠安东南】文圃山【在同安县西上有花圃唐文士谢修尝居此】高士峯【在九日山西昔秦系隠于此因名】姜相峯【在九日山之东唐姜公辅贬为州别驾居此○王龄诗相国忠如宋广平危言流落晋江城天资自立无心买何事青山亦得名】石笋峯【谯楼上梁诗人杰已知符石笋】五峯岩【中一峯有大石穴可容百人异石森列游人未尝不徘而去也】岩【在泉山乃昔林藻林蕴欧阳读书之室有石砚存焉】无等岩【在延福寺西唐髙僧丨丨禅师住此四十年号西庵山有古木不知名○处士周朴诗建造上方藤影里髙僧徃徃似天台不知名树檐前长曽问道人岩下来】魁星岩【永春县庠之对山】龙头岭【欧阳别墅】醉月石【在安见李文敏记】清源洞【在泉山之巅有岩石皆瓌杰山之隂有梵刹四区峻峯叠巘寓目登眺如在天上郡人歳时游焉有蔡尊师居此修真蜕骨而去】海道【出东海行二日乃至高华屿】晋江【在县南一里以丨之南渡衣冠士族避地者多沿丨以居】洛阳江【在州东二十里源于惠安至晋江入海与潮水通广三百丈石桥下生蛎房其品为泉州珍异○图经唐宣宗微行览山川胜槩有类吾洛阳之语旧传以为落洋乃洋水之所落处其说俚甚当以丨丨为正】黄龙江【在南安县相传有黄龙现于溪南而曽楚公防为进士第二乾道四年龙复见石起宗亦为第二○王龄题法石院诗清源太守鬓蓬松未遂归农又劝农农事正兴天不谁能唤起老丨丨】金溪【按夷坚志云去南安县数里防语云丨丨通人行状元方始生建炎丁未宰江公谨命为小桥是年梁克家始生】巽水【按建安志云叶庭珪如泉州尝通丨丨云后十年当出大魁后梁克家果魁天下】东湖【在城之东欧阳詹记曰郭丨竒阜高不至崇卑不至夷舍之以澄丨万顷絶之以竒峯千叠】堂亭中和堂【在郡治○王龄诗堂前老木防经春徧阅泉南旧守臣尽向丨丨丨上坐中和为治有何人】安静堂【在郡治○王龄诗前贤治迹尚堪寻留得堂名直至今若欲斯民各安静要湏安静自家心】爱松堂【蔡君谟诗偏爱东堂砌下松三年潇洒伴衰翁寒声动荡潮初上踈影孤圆月正中】魁瑞堂【在州学○觧邦俊记绍兴己夘防莲生于梁文靖读书堂次年克家廷对魁天下乾道戊子生于贡院石起宗复以亚魁显庆元戊午防莲复产于州学之槐亭曽从龙作第一人】四卿堂【在城西朱明院天圣中蓝承赵诚宋宜陈侁于此读书其后登科同时为列卿故名】二公亭【在东湖中正元间郡牧席公别驾姜公得竒阜二公建亭郡人名之○欧阳詹席公尝宴举子于东湖亭】茅亭【陈洪进宴游之地今废○太守孙逄吉诗陈氏当年为胜槩吾徒今日作良游时迁代谢皆如此细灯花莫浪愁】西轩【在同安县簿防○朱元晦有诗云窻戸纳凉气吏休散朱墨暂愒岂非闲无论心与迹】高士轩【朱元晦记云同安簿廨西北隅一轩亢爽可喜予因更以为高士轩客或难予曰汉世高士不为主簿者实御史属汉官御史府典制度文章大夫位上卿亚丞相主其簿书名秩亦不卑矣彼犹以为凂已而不顾焉故足以为高也今子仆仆焉尘埃之中左右朱墨防犯捶楚以县主簿于此而以高士名其居不亦戾乎予曰固也夫士诚非有意于自高然其所以超然独立乎万物之表者亦岂有待于外而高耶知此则知主县簿者虽甚卑果不足以害其高而此轩虽陋高士者亦有时而来也】桥梁万安桥【一名洛阳桥嘉祐间太守蔡君谟劝州民成此桥○蔡君谟石桥记曰累址于渊酾水为四十七道梁空以行其长三千六百尺广丈有五尺翼以扶栏如其数之长而两之靡金钱一千四百万云○洛阳桥有题柱诗不知何人作云百年河洛汚膻腥何事斯桥浪得名欲洗胷中不平恨时来倚柱防潮生○陈君举洛阳桥诗跨海为桥布石牢那知直下压灵鳌基连岛屿规模壮势截渊潭气象豪鉄马横行通絶漠玉鲸张鬛露寒涛缣图已幸天顔照应得元丰史笔褒葢元丰初运使王公尝进画本天子嘉赏乆之故卒章及此○王公诗接玉架开三岛势积金冲断两潮声泥沙浦溆时时见风月楼防夜夜清】太师桥【在同安之东留从効用石架陈洪进嗣成之】安平桥【在石井鎭绍兴中赵令衿造其长八百余丈】寺院开元寺【在州西唐武后垂拱二年居民黄守恭宅园中桑树忽生白莲花因舍宅为寺又戒坛居殿后可容千人堂宇静深巷陌萦防廊庑长广别为院一百二十为天下开元寺之第一东塔咸通间僧文偁造西塔梁正明间王审知造】粥院【在开元寺古传有兵官就院索两大粥桶盛草餧马一宿主僧曰本院土地不能守防之卷畵像压磨石下后一夜于长廊诵经忽见一人曰容为取之是夜兵官两马俱毙亟敲门还两粥桶后复见神曰愿从今去守香积厨永无防雀耗遂许之仍立庙像焉】承天寺【在子城东南鄂国公留从効旧宅规模雄壮为泉南第一】延福寺【在南安县西一里山水秀絶为七闽之冠○唐处士刘乙有诗云曽防畵图劳健羡今来亲见畵犹麄】石佛院【在九日山有乱峯轩○朱元晦留题云因倚古佛居结屋寒林杪当户碧峯稠云烟自昏晓○又诗云岩中老释子白须对青山不作防山想秋云时徃还】祠墓蘓公祠【公讳颂○朱元晦立祠在同安县学作记云公博洽通古今通知典故伟然君子长者也尝掌外制时王丞相用事欲有所引防公以其人不可用且非故事封上之用此罢归不自悔守益坚当世髙其节于李才元宋次道并称三舍人又祝文惟公着节于熈寜登庸于元祐而幅巾谢事偃仰婆娑于绍圣元符之间然则公之进退可谓无所茍矣】二朱先生祠【在石井○傅伯成记绍兴初故吏部郎朱公松为镇士向慕之故侍讲赠太师諡文熹后二十年来安同安间至镇与镇之长上访父时事嘉定中镇官游绛于镇西为书院绘二先生像而祠焉】飞阳神庙【晋太康中夜有雷电起于庙庭及明日已移于江北故名○嘉祐中蔡君谟为守尝祷于庙作诗曰年年乞雨问山神羞见耕耘陇上人太守自知材徳薄彼苍何事罪斯民】姜相墓【吴栻诗满林黄叶坠纷纷耆老犹言别驾坟旧府光华关陇月故乡萧索海南云】名宦吴隐之【为守】席相【为守欧阳詹北楼序云安定席公正元七年下车】姜公辅【正元末谪为别驾后筑室九日山与秦系相近见系辄穷日不能去】留从効【仕闽主王氏为本郡神机指挥使天徳二年朱文进窃国以黄绍颇为泉州刺史从効杀绍颇迎立王继勲为刺史王延政降南唐李氏从効刼继勲入建康白领留务嗣主即以泉州为清源军授从効节度及王氏灭汀建归南唐而福州为钱氏所有从効以海濵之州介于江广吴越三国之间虽称藩南唐而实自雄据一隅彼虽环视莫敢议者先是妙应大师黄湼槃者防云先打南后打北留取清源作佛国既而清源果无干戈之扰乃从効姓名所应建隆间封鄂公后以病亟乃令从弟从譓赍符印出授统军陈洪进干徳二年朝廷命康延泽来建平海军特加洪进太傅泉州刺史初王潮剽略草间尽有闽地弟审知袭位而审知又能喜儒招贤亦一时之杰丨丨丨有意雄据一方陈洪进见防而作纳欵天朝保其令名荣矣哉】皇朝蔡襄【仁宗朝以便养知泉州架洛阳桥先是蔡君谟为闽部使者夹道种松以蔽歊毒闽人即桥旁作堂以祠之○又作诗二章以贻闽父老俾祠公而歌之一曰道边松大义渡至漳泉东问谁植之我蔡公嵗乆广防如云浓甘棠蔽芾安可同委蛇夭矫腾苍龙行人六月不知暑千古万古长清风一曰洛阳桥一望五里排琨瑶行人不忧沧海潮冲冲来徃乘仙颷蔡公作成去还朝玉虹依旧横青霄考之溱洧功何辽千古万古无倾摇】游酢【授学于二程为泉州佥判召为监察御史】陈康伯【为守】刘子羽【为守】赵鼎【为守】孙逄吉【为守后移福州】陈俊卿【泉州察推后知泉州】汪藻【父谷尝任晋江丞于时公始生后为郡守藻谢表曰访六十年之父老恍若前生佩二千石之印章敢期今日】朱熹【为同安簿】王十朋【为守尝宴七邑宰诗九重宵旰爱民深令尹宜懐抚字心今日黄堂一杯酒慇懃端为庻民斟】人物秦系【防稽人天寳末避乱客防于泉爱九日山因庐其上穴石为砚注老子弥年不出刺史薛播徃见之嵗时致餽而系未尝至城门与刘长卿善以诗相赠答权徳舆常曰长卿自以为五言长城系用偏师攻之虽老益壮】韩偓【郑诚之哀词云有唐翰林丨丨因左迁遂家焉】欧阳詹【晋江人也唐常衮为福建观察使一见大竒之詹首举进士登正元第与韩愈等聨名詹为榜眼皆天下选时称龙虎榜韩愈尝作哀词云闽人举进士自詹始】皇朝曽愈【进士第二人及第子公亮】曽公亮【公亮精于法令多知朝廷典章防阁故事韩为上相欧阳修为参政于法令以问公亮文学人才以问修公请老次子孝寛签书宻院西府侍养时人荣之】苏绅【同安县人终于翰林院学士子颂】苏颂【字子容绅之子元祐拜相县学有祠】傅察【孟州人蔡京欲妻以女察力拒之宣和中使金国见斡喇布不拜遂死之夫人赵氏清献公之女也抵泉因居焉子自得○朱元晦状云自得以忠肃死节补官居泉杜门读书三应博学宏词科子伯成伯夀皆登进士第伯夀复中宏词】梁克家【为相】留正【为相】刘逹　石起宗【并榜眼】题咏清源第一州【谢履泉南诗闽岭天南表云云朝廷推重镇师帅得贤侯】江通百粤州【前人蛇冈蹑背虾屿据龙头岸隔诸蕃国云云】连年不见雪【包何送李使君赴泉州诗傍海皆荒服分符重汉臣云山百粤路市井十州人执玉来朝逺还珠入贡频云云到处即行春】肥脍海乡鱼【李畋诗红沽村落酒云云】水清山秀温陵【郑介夫酬苏源明诗云云】山至崔嵬犹力耕【朱行中诗水无涓滴不为用云云】泉州人稠山谷瘠【谢履泉南歌云云虽欲就耕无地力】每嵗造舟通异域【同上泉南歌州南有海浩无涯云云】千家沽酒万家盐【杨炳诗云云酿溪煮海恩无极】苍官影里三州路【李文敏诗云云涨海声中万国商】外邑县郭四依山【朱元晦留安溪县作云云清流下如驶居民烟火少市列无行次又云奉檄正淹留何当语归计】枳篱茅屋共桑麻【韩偓寓南安诗】饭思白石红桃米【曽防诗云云莱忆黄龙紫芥心黄龙白石皆南安县地名】
　　四六【前驱畵防　显膺芝检　选牧中宸　乃眷泉城出镇清凉　荣牧桐城　开藩南国　素称佛国眷武荣之奥壤　伟平海之望郡　商贾舟车之所防居海峤之一隅　实全闽之奥区　簿书讼狱之尤繁水陆据七闽之防　外宗分建于维城　中藏阛阓余十万家梯航通九译之重　异国悉归于互市　外宿貔貅凢数千灶清源紫帽素标图牒之传　温诏趣行笑拥东方之千骑石笋金溪屡防衣冠之盛　先声还暨来为南国之诸侯清源紫防素称节制之雄　姜公流落正人之遗迹未忘皂葢朱幡莫重藩宣之寄　秦系徜徉隐士之清风犹凛七闽埀尽虽逺于神京　蔡侯分虎难泯洛阳桥之功五季以来实共推于佛国　朱子栖鸾可稽高士轩之记试考州图有鲜荔蠏蚝之美　百世本交分寓麟宗之籍更夸蛮货多象犀珠贝之珍　四夷琛賮聿来駃舌之民欧阳之后六人亚魁虎榜　桐木环城每兆积仓之庆鲁公以来四相辅治龙池　虹桥跨海颇疑鞭石之功二十年而蘓聨曽驾登鳯凰池三百载而梁继欧声书龙虎榜】
　　【汪龙溪由垂弧而至剖竹恍记重来陈退传先入幕而后把麾卒基大用】






　　方舆胜览卷十二
　　钦定四库全书
　　方舆胜览卷十三　　　　　宋　祝穆　撰
　　兴化军【莆田　仙游兴化】
　　建置沿革【星土分野与泉州同陈文帝朝陈寳应走至莆口其地始见载籍唐析泉州置丰州领县二曰南安曰莆田又置武荣州莆田焉后武荣州改为泉州莆田自此常为属县五代初属王氏又属留从効后属陈洪进国朝太宗时洪进纳土于泉州游洋百丈镇置太平军寻改为兴化军及置兴化县并割莆田仙游等县以属焉又以游洋地不当冲要移于莆田县为军理今领县三治莆田】
　　事要郡名莆田【见沿革注】莆阳　莆中风俗秀民特多【陈长卿作贡院记云莆蕞尔介与福泉之间市防戸版不能五之一而云云焉】比屋业儒【游驿通判题名记民物繁伙云云号衣冠盛处至今公卿相望】儒风非在常衮后【郡志梁陈以来已有郑露书堂及唐正元林藻伯仲因之业欧阳詹来自泉山原其所倡葢非常衮入闽之后】形胜南揖壶公【莆田志郡治自游洋徙建始因都廵检廨为之即异僧黄湼槃所指之地北枕陈岩云云东薄寜海西萦石室木兰夀溪环流左右】山川之秀【同上云云甲于闽中】介泉福之间【游醳记莆田云云通海道舟车所防】土产荔支【徐师仁壶山集云蔡君谟谱荔支以宋家香为上品至和丙申宋氏老尝以饷公公谢以诗其叔云世传此植已三百年黄巢兵过欲伐之时王氏主其木媪抱木愿并戮巢兵为之不伐今虽老矣其实益滋繁味益甘滑真佳植也】子鱼【王介甫诗长鱼爼上通三印○蘓子瞻诗通印丨丨犹帯骨○黄鲁直诗丨丨通印蚝破山】山川乌石山【在城北一里郡志莆田荔支为天下第一乌石荔支为莆田第一防云乌石山前官职聨聨自唐以来曰林陈黄方曰宋刘王郑李皆世居之】壶公山【在城南二十里顶有泉脉通海视潮盈缩旧经云昔隐者遇一老人于絶顶为言神仙事恍惚如夣中宫阙台殿似非人间老人曰此壶中日月也因名○唐谏议翁承賛诗井邑斜连北蓬瀛直倚东秋高岩溜白日上海波红○御史黄滔诗日月中时近龙蛇蛰处腥又云井通防吐脉僧隔虎栖禅注云正元中有僧号法通曽下山遇虎争一牛隔而分之】福平山【在郡西北二十里欧阳詹读书之所】防髻山【在莆田东五十里亦名笔架山】梁山【在仙游西四十里平田之中突起一峯层峦挿溪多为神祠佛寺】百丈山【在兴化东北山有六岩】湄州山【去郡东北七十里在海上与流求国相望出博石可为黒白碁子】州峯【在军治之西】陈岩【在城北十里古有陈姓者隐此山上有石洞广可数丈旁有巨人迹石茶灶石棊枰】石室岩【在城西三里有二石室】北山岩【在兴化北十里有石室可坐百人○郑樵诗云倚杖岩头秋独坐稀踈烟垅是人间】蔡溪岩【在兴化西六十里陈聘君易隐居于此】粘蚝石【在陈岩山上距海七十里山顶有石蚝山粘殻犹在○方以云诗累累蚝山着石靣此非所有能无疑细看太石深孔窍舟人撑篙迹犹遗乃知此山千载前汹涌尚作海渺弥蛟龙鱼龞占窟宅不省造化能宻移】仙石【在陈岩巨石坦平文迹纵横若篆书○方次云诗如读岣嵝神禹碑】上溪【在莆田县西二里○蔡君谟诗寻溪因过上溪游雨后溪浑水乱流因傍堤边郤飞葢为闻山鸟辍鸣驺】赤湖【在莆田县四十里】子鱼潭【在莆田县东北五十里迎仙桥下潭仅数百歩所产之鱼为真而不可得王介甫诸贤皆曰通印按艺苑雌黄云古人以为食味之珍通印者言其不可容印今潭之旁有防鱼山上有小庙政和间里人刘仲审题其额曰通印实在王介甫作诗之后或者遂谓通应子鱼岂非传袭之讹】井泉蟹井【在壶山石穴中有防蟹嵗旱县官率诣祈祷以茅叶引之至缶中迎归即雨○刘子翚诗髣髴小防蟹控御蛟龙随】学校防江书院【在涵头去军二十里知军事杨栋建景定四年知军事徐直谅奏请于朝御书今额时祝洙任山长并露章特荐云臣世郡弗迹误渥还班防荷圣恩蔑然称塞惟有荐进贤士图报万分臣恭惟本朝以人文化天下道学大明濓洛诸儒其秘于前考亭朱熹集其成于后陛下临御以来尤尊尚朱熹之学是以登其门者如陈文蔚黄榦蔡元定制其传者如真徳秀蔡抗或蒙褒録或蒙擢用天下咸知圣意之所向矣臣窃见廸功郎宜差兴化军防江书院山长祝洙趋向不凢学问有本其祖姑实为朱熹之母朱熹尝述外大父遗事且俾时出以厉其子孙洙生也后虽不及亲炙其父穆隐徳弗仕从朱熹于云谷之间微言绪论目染耳濡洙其家庭讲论精宻尝读朱熹四书集注见其间有引而不发者遂掇诸家语録附注于逐章之下名曰附録参稽互考曲畅旁通洙嵗在丙辰防恩赐进士第于时宰执程元鳯蔡抗尝取其书进呈乙览有防与陞擢差遣洙一第八年方尔初筮孤寒安分不求躁进比来涵江阐扬师说明经防讲篇时出士论称之臣察其人观其学葢得朱熹之正者若进进不已当亦能以其道鸣于世臣尝以关陞奏举之矣私窃又念陛下不鄙踈逺小臣之请特赐御书防江书院四大字圣恩沛然吾道荣甚而洙适居长席逢千载之幸防伏望睿慈特赐録用若后不如所举臣甘坐缪举之罚谨録奏闻伏候勅防】堂舍壶公堂【在郡治之内】共乐堂【在州峯之巅为城中登眺胜处○蔡君谟诗曽峦高与赤霄通嵗节欢娱众庻同庭有美音非独乐防当炎暑自多风山川胜势栏干下井径追游月色中共赏编民居客在使君樽酒未应空○陈应求诗共乐堂前花木深登临当暑豁尘襟红垂荔子千家熟翠拥筼筜十畆隂老退已寻居士服清欢时伴醉翁吟慿栏四望丰年稼差慰平生忧国心】国清堂【郑耕老诗六月丨丨丨上望依稀身更在西湖】祠庙圣妃庙【在海岛上舟人皆敬事之】名宦皇朝薛奎【尝为莆田令尽削王氏无名之租以便民】廖刚【南劒人为陈莹中所知时蔡氏当国刚未尝造其门外补兴化】刘子翚【通判】人物林藻【唐人仕至侍御史】林蕴【藻之弟元和间为西川节度推官刘辟有逆谋蕴切谏辟戒行刑者抽刀磨其顶蕴叱之曰死即死我顶岂砺石耶辟知不可屈乃释之】欧阳詹【有墓在灵丛浮屠之隂】林攅【事母孝有白乌甘露之瑞旌表门闾欧阳詹为之记】黄滔【唐光化中为御史】翁承賛【天启中为谏议】皇朝蔡襄【莆田人欧阳永叔论书云蔡君谟独歩当世此为至言行书第一小楷第二草书第三○王龄过端明故居诗懐章道出蔡公乡驻马遥瞻数仞墙丹荔枝枝经品藻乔松叶叶廕清凉四贤诗出人増气三谏章成国有光真是济川三昧手清源游戯作虹梁】陈次升【入元祐党籍】徐铎【状元】刘夙【南省第二人迁著作佐郎上封事诋近习】刘朔【南省第一人召对论近习】郑樵【以布衣召】郑厚【长于易】叶颙【丞相】陈俊卿【歴侍御首劾韩仲通党附秦桧论夺大将杨存中兵请起张浚寻授尚书左仆射諡正献】龚茂良【参知政事】郑侨【廷试第一仕至枢宻】黄公度【廷试第一唐御史滔之孙】林光朝【专心践履之学自号艾轩仕至工部侍郎】郑鉴【字自明莆田人○朱元晦祭文比年以来士气衰弱观时俯仰狥势前却其心有一身而无天下其口有唯唯而无谔谔伟哉自明之为人信所谓喧啾百鸟之羣忽见秋天之一鹗者也葢自其布衣而已有忧天下之心其揖逊人主之前则直欲排佞幸之萌而折其角其言明白切至磊磊落落愤激峻厉峣峣岳岳明主所为虚心而嘉叹羣公所为变容而骇愕善类所为喜幸而心开邪党所为戚叹而气索伟哉自明之为人凛乎其有古争臣之风求之近世则措之邹陈之间而无怍者也夫何天命之不延竒祸一朝而遽作使前日之悲者喜而喜者悲纷庆吊之交错呜呼哀哉君昔过我寒泉之濵一语定交情义日亲逮上饶之草次语宵分而更仆谓当择善以潜心毋以一长而自足粤今兹之秋孟又扎书以申之眷予心之悃欵实千载以为期书适徃而讣来噭然号其焉及我殄瘁之悲诗坌百忧之来集惟平生之忠赤谅虽死而不忘跪陈情于一酹词与泪而俱扬】题咏莆阳朱紫半【古防云水绕壶公山此时方好看壶公山欲断云云蔡君谟兴水利灌民田引水绕壶公山而登第者较前为多】一方文武魁天下【薛奕熈寜九年武举第一时徐铎亦擢进士第一神宗御制诗赐之云云万里英雄入彀中】海国民皆兴礼义【陈长卿送叶守诗云云潢池盗已息干戈农桑四境丰年屡笛皷千村叶气多】四六【抗章枫陛　环城千里　闽峤将穷　水绕壶山作镇莆田　并海一隅　海邦尤盛　地穷海峤乃眷莆阳之郡　维莆水之为邦　地不大于曹滕实为荔子之乡　实桐城之析壤　俗已防于邹鲁七闽衣冠之区蔚为小垒　燕寝香凝但觉壶天之永千里袴襦之庆宛在细侯　龙墀诏下即为文石之趋端明笔法葢坡老之所推　荔锦离离暇日阅端明之谱艾轩心传自程门而有得　稼云渺渺丰年歌正献之诗爼登通印之鱼诗夸荆国　陈退传之全名大节巍巍堂堂品贵莆田之荔谱述端明　郑正字之谠论危言峣峣岳岳濒海而居颇擅渔防之利　介二大国版籍较泉福而独微自闽而论素称文物之乡　考诸名儒文风自梁唐而已盛】
　　漳州【龙溪　章浦龙岩　长防】
　　建置沿革【自唐以前并同泉福武后时析闽州西南境置漳州以南有漳浦故名初置于漳浦县南八十里后徙治李澳川改漳浦郡复为漳州徙治龙溪今州理是也唐末光州刺史王绪渡江防漳州为王潮所杀遣王审知围泉州防之遂有漳泉之地梁封王审知为闽王至后晋齐王时朱文进擅命以程赟为漳州刺史既而泉州留从効闻之亦杀程赟迎王继成为刺史从効遂据泉漳二州改漳州为南州从効卒陈洪进有其地皇朝乾徳以南州为漳州太宗朝陈洪进献漳泉二州今领县四治龙溪】
　　事要郡名漳浦【见沿革注】临漳　龙溪风俗其民务本【傅自得道院记云云不事末作而资用饶给】俗故穷陋【朱元晦作龙岩县学记云予闻龙岩为县斗僻介于两越之间云云其为士者虽或负聪明朴茂之姿而莫有开之以圣贤之学是以自其为县以来今数百年未闻有以道义功烈显于时者是岂为材之不足哉殆为吏者未有以兴起之也因告其诸生曰夫所谓圣贤之学者非有难能难知之事也孝弟忠信以养其心礼义亷耻以修其身而求师取友诵诗读书以穷事物之理而已是二端者岂二三子之所不知不能哉惟在反是心以求之而一用其力则实大声闳将有自然不可揜者矣】形胜地旷土沃【傅自得记】建州泉潮之间【唐垂拱间陈元光威烈庙记云公乞丨一丨于丨丨丨丨以控岭表即其屯置郡】以控岭表【同上】居闽防之极南【登科记序云】婆娑乎山水之间【郭功父记为守令者得云云】山川梁山【在城西古记梁岳闽中之望也秀防而崇圆又名圆山大峯一有二图经序云丨丨纪董奉之游○郭功父诗庙食丨丨忘歳年自言耽酒未能还身披羽衣手持药时时混迹在人间○潘存实诗盘根来楚蜀作镇表瓯闽】九侯山【在漳浦图经谓丨丨传夏后之绪似指为夏之子孙而蔡如松漳南十辨则云九峯之神各主一山不同】登高山【在州治之西二里】岐山【郭功父有岐山仙亭岩乃作十咏】天城山【一白名第山后有周潘书堂遗基】石狮岩【李弥逊诗翠合峯峦万叶稠云擎佛屋出岩幽春光不到庭隂树晓日光明竹外楼】莲峯石【即前梁山中峯相传为齐武帝所赏晋亭在其西○张登诗孤髙齐帝石潇洒晋亭峯】漳江【在梁山下徐俯有丨丨晚望诗】龙溪【即九龙山下水梁大同中有九龙游此江今祭九龙翁甚盛】南溪【端明蔡君谟有诗】东湖【在州东郭功父有诗】西湖【泉极甘美可以辟瘴疠○蔡君谟诗湖上山光一望青佛宫高下倚岩扄】井泉瀑布泉【在梁山蔡希遽诗防稽之南罗浮北中有大梁神仙宅瀑流古今挂长虹冩下银河数千尺】亭台序賔亭【蔡君谟有诗】清白亭【王巩尝有诗】防清亭【林廸有诗】白云亭【在开元寺蔡君谟有诗】月渊亭【在净众院○郭功父诗仰攀明月轮俯瞰沧海渊乾坤惜形势此地何其偏灵溪九龙跃仙山一峯圆邂逅摄邦守所乐多林泉】得仙亭【在名第山○程瑀诗危亭谁结据山椒名第仙人不可招绕郭溪山敞图畵万家楼阁挿云霄】泽露亭【李亨伯守邕管丁内艰边郡不许解官五章哀请而后许明年甘露降其家庭栢之上张商音作诗以赋其事邹志完陈莹中皆有诗】临漳防【唐张登有诗】啸防【郭功父诗缥缈临渚峯幔卷浓云开秀特不可掩擎天碧崔嵬】半漳防【郭功父诗檐飞突兀压层邱见尽临漳一半州】池馆满月池【在开元寺蔡君谟尝有诗】临漳道院【郡志官于此者徃徃乐其风俗之简静号为丨丨丨丨】漳浦驿【蔡君谟王陶有诗】楼阁南楼【唐尹有陪韩漳州登丨丨诗】齐云阁【蔡君谟诗紫阁青梯压翠岑春愁秋思昔登临岚供眼横千仞星汉垂檐直半寻】祠墓陈侯祠【庙碑云公姓陈讳元光永隆二年盗次潮州公击贼降之请置漳州委公镇抚乆之蛮贼复啸聚公因战殁庙食于漳○李颙诗当年岭北正危时数郡生灵未可知不是有人横义防也应无计保藩维】义塜【危稹记人死曰归葬曰藏归者复其所也藏者欲人之不得见也故先王制礼防葬有期下至于士则逾月而已何漳之为子若孙者乃有不葬之俗耶其亲死徃徃举其柩而置之僧寺是葢始于茍简中则因循乆而忘之矣呜呼已则忘之矣而不知虚廊冷殿之间寒声泣霜弱影吊月其望于子孙一旦之兴念者犹未已也葢常命官僚覈其事近城之五里乃有未瓦棺合二千三百有竒爰择于城之西南北高燥地立为义塜三每所大为之域既封覆以青莎使如旧垅前涂白垩书其有名氏者庻防子孙犹来祭享也讫事郡人合辞以请记余曰义之名立其始于不义而后见也此其不义果起于谁乎曰僧人其作俑者也是间层山叠林梵宇无数廊庑间率不置神若佛类为土室其入如窦黯然无光斯皆诱愚俗以来殡者也彼棘人者举其亲而即安于彼死者一入杳无葬期使其子若孙良心防溺不复知有天理之正人道之终此有识者之所深恨也原道曰不塞不流不止不行近因为令下诸浮图必令尽改其室以为僧房不改则鞭其人而俗之籍其田而公之葢治盗之法治其藏者此法常存则诱者始有所畏死者始有所归矣是为记】名宦皇朝蔡襄【常为州判官】胡铨【知州】朱熹【知州欲行经界法不果】人物周康物【唐人漳之擢第自康物始】皇朝李亨伯【郡人仕至全州守王巩作神道碑刘安世书其碑隂曰自嘉祐以来引年而去者如欧阳永叔以六十五范景仁以六十三公挂冠方六十四耳目之所覩者三人而已】高登【朱元晦作东溪先生高公祠记云公靖康间游太学与陈公少阳伏阙拜防以诛六贼留种李为诸用事者欲兵之不为动也绍兴初召至政事堂又与宰相秦桧论不合去为静江府古县令后投檄以归秦闻大怒夺官徙容州】名贤赵鼎【自潮量移漳居住】刘子羽【谪居】题咏剖竹海边州【郭士元送陆员外赴漳州诗含香台上栢云云】言送漳州牧【白居易送吕漳州今朝一壶酒云云】城标涨海头【张登诗漳州悲逺道地里极东瓯境旷穷山外云云】闽山到漳穷【王介甫送李宣叔倅漳州诗云云地与南越错山川鬰雾毒瘴疠春冬作荒茅篁竹间蔽亏有城郭居人特鲜少市井宜萧索野花开无时变酒持可酌穷年不用客谁与分杯杓朝廷尚贤俊磊砢充台阁君能喜节行文艺又该超然万里去识者为不乐予闻君子居自可救民瘼茍能御外物地得无美恶似闻最南方比客令勿药林麓换风气兽蛇雕毒蠚如漳犹近州气冷又销铄珍足海物味其厚不为薄章举马甲柱固已轻羊酪蕉黄荔子丹又胜柤梨酢缝衣比多士徃徃在邱壑从容与笑语岂不慰寂寞太守好觞咏嘉賔应在幙想即有新诗流传至京洛】南尽封邮见好山【杨漳浦驿诗云云苍苍桂岭类商顔谁怜后夜思乡处白苇黄茅旧汉关】风候已应同岭北【常衮漳浦驿诗云云云山仍喜似终南】漳溪郡有佳山水【桑维翰云云迁客因之作胜游恠得千峯耸晴巘枯槎百尺拥寒流】庾岭东边吏隐州【唐韩泰诗云云溪山竹树亦清幽】徃徃六月披重袍【郭功父诗长风吹海作寒雾云云】仙鱼通印胜鸮炙【郭功父诗云云荔子丹艶疑蟠桃】漳州畵防拥诗人【陈与义赠漳守綦叔厚诗过尽蛮荒兴复新云云】水绕漳城潮已平【张至能诗云云向来有记出公卿白袍不倦三冬学锦绶行看驷马荣】符节恩深隔瘴云【陈陶赠漳州张怡使君旧徳徐方天下闻当年熊轼继清芬井田异政光蛮竹云云已见嘉祥生比戸尝嫌夷貃蠧南薰防时徴拜征西学着缦胡从使君】回峰叠嶂绕庭隅【欧阳詹诗云云散防烟霜胜畵图月暮华轩卷长箔太清云上对蓬壶】外邑蛮烟渔火接鲸波【陈希元题漳浦县壁云云树树花枝处处歌况是天涯好行乐莫教憔悴鬓霜多】
　　四六【防荣鳯阙　分符丹阙　维漳为郡　临漳古邦出守龙溪　问道清漳　与潮相隣　闽峤穷处葢七闽穷絶之郷　眷临漳之小垒　地居涨海之濵实今日安闲之地　居区越之穷陬　城俯清漳之上人生五马賸收及物之功　摩挲壁记乃朱文公所莅之邦山有九龙岂少专城之乐　防检图经亦赵忠简曽游之地鱼佩虎符香自凝于燕寝　青梯横星汉盍寻端明之旧游鳯城龙渚患何有于鳄溪　画防拥诗人为和简斋之妙句地濒岭峤不无瘴雾之侵　道院名标务本考传公之记郡属瓯闽尤觉文风之盛　漳州气冷产珍夸荆国之诗虎榜儒科自元和而已盛　剖海边半竹有郭正元之赋诗龙岩学记欲伊洛之有传　送漳州一壶乃白居易之载酒】
　　汀州【长汀　宁化　上杭武平　清流　莲城】
　　建置沿革【禹贡州之域闽在扬州东南汀又在闽之南周职方氏有七闽犹列于荒服秦并天下逐闽粤王无诸列其地为闽中郡后汉属防稽郡晋分建安郡置晋安郡又立新罗县而汀州始基于此宋而后无所考据唐开抚福二州山洞置汀州因长汀以为名治新罗改临汀郡复为汀州初置州在新罗后移理长汀白石村唐王绪防汀漳二州不能有而王潮又防福建汀等州潮卒其弟审知继有其地国朝平江南地归版图今领县六治长汀】
　　事要郡名临汀　鄞江【即东溪】平沙【图经水际平沙曰汀又云南丁位也以水合丁于文为汀】风俗民生尚武【鄞江志】岛居安渔防【同上丨丨者丨丨丨之利】山居任耕织【丨丨者丨丨丨之劳】形胜南通交广【张潜修学记云云北逹江右实瓯闽之奥壤也】西接贑水【戴觉同庆寺罗汉阁记云云南邻百粤深林茅竹之间】南接潮海【鄞江郡志云云实江西二广徃来之冲】后枕卧龙【黄启宗记前直圆峯云】慿山负海【杜佑通典闽越遐阻僻在一隅云云】在闽山之穷处【戴觉记汀为州云云复嶂重峦亘数百里】介于防梅之间【郑强移剏州学记汀在西南境云云铜塩之间道所徃】山川南山【在州南一里屹然如屏其下坦夷有文殊同庆二寺○陈轩诗吁然碧玉洞屹立分防户天生防佳景常恐尘土汚】卧龙山【州主山】圆珠山【在州正南一里隂阳家为应山】梁山【在武平东三十里山上有仙岩】铜鼓山【在武平东南二百里石壁上有倒书千年字今犹存】金山【在上杭县西十里康定中产金因名】鸡笼山【在长汀县○郭功父诗神仙之府名鸡笼千寻翠玉擎寒空】灵洞山【在武平有汤泉大洞三十六小洞二十八】南安岩【去武平八十里○郭功父诗汀梅之间山万重南安岩窦何玲珑青瑶屹立敞四壁巧匠缩手难为工○按定光佛泉州人姓郑名自严干徳二年驻锡武平南安岩淳化二年别立草庵居之景徳初迁南康郡盘古山祥符四年汀守赵遂良即州宅剏后庵延师至八年终于旧岩见周必大定光庵记】侍郎岩【在清流县乃熈丰中侍郎张驾祭酒杨时左司陈瓘少时读书之所旧传三公肄业其间不置卧榻歠粥饮水终嵗不到岩下】狮子岩【在长汀东南五十里定光佛初振锡于此】苍玉洞【在城东五里洞口两石壁天然成门清气逼人】潭飞磜【在寜化县南乡重冈岭环布森刻登陟极难磜居其中坦然而平山环水合有田有池草茂林深易于藏聚防恃其险为私贩为剽盗根据百年莫敢谁何此绍定间始祸之地未几为淮兵荡平之因置南平寨焉】三溪水【东溪水自鄞坑来西溪水自湘洪来合○陈轩诗一川逺汇三溪水千嶂深围四面山】寅湖【在长汀县东二里居郡寅位】五百滩【自汀抵潮其滩险有五百】堂亭三瑞堂【在州治】横翠亭【在东禅寺中门之左山光野色横在目前】楼阁南楼【郡志郭功父有诗】北楼【陈丨丨郭功父有诗】谢公楼【张九龄诗谢公楼上好醇酒二百青蚨买一防】防清阁【在济川门之左或谓有滕王阁气象】名宦陈劒【唐人为刺史先是开元置郡累迁东方口劔始更卜卧龙之白石与汀相为终始焉】皇朝陈轩【为守○黄鲁直赠诗平生所闻陈汀州蝗不入境年屡丰】郭祥正【为别驾与陈轩登山临水觞咏酬唱极多】人物罗彧【长汀人登太平兴国第当眞庙亲征彧扈从至澶渊与宰相参议军务虏人乞和遣彧为报使还京丐归里赐锦衣金带锦旂二仍绣八字云明时折桂衣锦还乡领本州刺史】郑文寳【寜化人登太平兴国第官至工部侍郎○尝题缑氏山云秋隂漠漠秋云轻缑氏山头月正明帝子西飞仙驭逺不知何处夜吹笙○欧阳永叔亦称其诗一聨云水暖鳬鹥行哺子溪深桃李卧开花】汤莘叟【郡人能诗○尝有马上吟曰宿雨洗山新緑嫩晓风吹杏浅红干沙头路暖日欲上行客扬鞭不觉难】名贤曽肇【元祐间贬汀州】李光【以论蔡攸朱腼谪监汀州酒税】题咏全家逺过九龙滩【张籍送汀州元使君诗云曽成赵北归朝计因拜王门最好官为郡暂辞防鳯阙云云山乡秪有输蕉户水镇应多养鸭栏地僻寻常来客少刺桐花共谁防】木犀花认春香【孙奋学诗慈竹笋生翻夏箨云云】花继腊梅长不歇【陈轩云云鸟啼春谷半无名】地有铜盐家自给【陈轩诗居人不记瓯闽事遗迹空传福抚山云云嵗无兵盗戍长闲】水与潮阳作上流【陈轩山连庾岭为南峤云云】岚烟蒸湿同梅岭【郭功父诗云云地脉逶迤接贑城】
　　四六【防荣中扆　显膺涣綍　虽连闽部　秀气攸钟趣镇平沙　出守临汀　实迩炎方　异材间出虽居南粤之穷陬　幸赋输之易集　里闾安循吏之抚摩实有中州之雅俗　亦狱讼之甚稀　景物继诗人之题咏析福抚二州之山洞肇创此州　峻陞奎阁之清自天锡命接梅潮两郡之隣封独推雅俗　为爱汀州之好特地分符自洞防敢矜于地险辄肆慿陵　地濒庾岭岂无瘴雾之侵幸淮兵克振于天声乞从扫涤　境接闽山颇觉文风之盛郡城更卜自唐刺史以开先　岩谷盘旋有张杨之遗迹年谷屡丰惟陈汀州而鲜俪　郡斋酬唱多陈郭之名篇辞防鳯阙抗章自诡于民庸　斗絶一隅罕车马徃来之迹过九龙滩涤籕俶开于藩府　云埋叠嶂多铜盐负贩之奸】

　　方舆胜览卷十三
　　钦定四库全书
　　方舆胜览卷十四　　　　　宋　祝穆　撰江东路
　　建康府【上元　江宁　句容溧水　溧阳】
　　建置防革【禹贡扬州之域吴地斗分星纪之次春秋属吴战国属越后属楚初置金陵邑秦改曰秣陵属鄣郡汉改鄣郡为丹阳郡吴大帝自京口徙此因改为建业晋武帝改为秣陵又分秣陵北为建业改业为邺后避愍帝讳改为建康东晋元帝渡江复都焉又为丹阳郡宋齐梁陈因之隋废郡更于石头城置蒋州唐为扬州置江宁为润州属县后改为州伪吴改为江寜府国朝尅复为升州仁宗以升王建国复陞江宁府建康军节度六飞驻跸诏改建康府建行都绍兴八年移跸钱塘置行宫留守司今统郡八领县五治上元江宁】
　　淮东总领江东转运置司
　　事要郡名陪都【见文选吴都赋建康志序坐镇江淮以为丨丨】金陵【楚威以其地有王气埋金镇之故曰丨丨或曰以其地接华阳金坛之陵盱江曾极百咏诗丨丨云凿池破除函谷帝埋金厌胜郢中王兴亡总不闗君事五百年前枉断肠】秣陵【详见秦淮注】建业【见防革注】白下【在上元县西北十四里唐武德移江寜于此故名丨丨王介甫赠上元宰诗云丨丨有贤宰能诗如紫芝】风俗衣冠萃止【通典永嘉以后云云】艺文儒术为盛【同上云云有顔谢徐庾之风】有风防海舶之饶【胡安定云三吴为东门荆蜀为西戸丨七闽二广丨丨丨丨丨丨为南府】形胜西以峨嵋为壁垒【唐李白为宋中丞请都金陵表云云东以沧海为沟池守海陵之仓猎长洲之苑】南以长淮为伊洛【艺文类聚丹阳尹序东以赤山为城臯云云北以钟山为曲阜西以大江为黄河】北据大江【胡安定文集云云外阻长淮】内控湖海【系年録衞肤敏言外运江淮云云为东南要防之地】长江天堑【陈孔范曰云云岂能飞渡耶】金陵天险【系年録刘珏云云前据大江可以固守】龙蟠虎踞【诸葛亮谓呉大帝曰钟阜龙蟠石城虎踞真帝王所都也】黄旗紫葢【司马德操与徐恭嗣书丨丨丨丨运在东南】战舰所聚【通监梁徐温以金陵形胜云云】经营四方之根本【王导曰金陵帝宅孙仲谋刘德皆言欲经营四方者未尝不以此为根本　言行録张德逺谓人主居此则北望中原常愤惕不敢暇逸】实王者之都【衞敷敏云建康倚山江云云可以控扼险阻以建不拔之基】山川钟山【在上元县东北十八里　舆地志古曰金陵山县名因此又名蒋山汉末秣陵尉蒋子文讨贼死事于此呉大帝为立庙子文祖讳钟因改曰蒋山此山本无草木东晋时刺史还任者栽松三千株下至郡守各有差一名北山齐周颙隠于此　王介甫丨丨诗偶向松闲覔旧题野人休诵北山移丈夫出处非无意猿鹤从来自不知　小雨轻风落栋花细红如雪防平沙槿篱竹屋江村路时见宜城卖酒家　投老归来供奉班尘埃无复见钟山何须更待黄梁熟始信人间是梦间　苍藤翠木江南山激激流水两山间山髙水深鱼鸟乐车马迹絶人长闲云埋樵声隔葱蒨月弄钓影临潺湲黄尘满眼衣可濯梦寐惆怅何时还】东山【在上元县南三十里丹阳记晋太傅谢安旧隠防稽丨丨筑此拟之无岩石又名土山　王介甫诗定林瞰土山近乃在眉睫】摄山【在城东北四十五里有齐文惠太子凿石为佛见存江乘地记村有草可以摄生故名陈轩有丨丨十咏　曾极诗咏一丈唐碑今露立十寻梵塔已低摧层层石佛云间出坐阅齐梁成刼灰】三山【在上元县西南四十五里　谢晖晚登三山还望京邑诗防溪望长安河阳视京县白日丽飞甍参差皆可见余霞散成绮澄江静如练喧鸟覆春洲杂英满芳甸去矣方滞滛懐哉罢欢宴佳期怅何许泪下如流霰有情知望乡谁能鬒不变】方山【葛炼丹之地　曽极百咏人间防事有方壶劔截青瑶界碧虚试上殊庭瞻醉葛仙云垂带防储胥】汤山【在溧水县东北五十里其山不甚髙有汤泉大小六处】凤台山【在城南二里余保寜寺是也宋元嘉中鳯凰集于是山乃筑台山以旌嘉瑞　唐李白诗置酒延落星金陵凤凰台长波冩万古心与云俱开昔时有鳯凰鳯凰为谁来凤凰去已久正当今日回明君越羲轩天老坐三台豪士无所用弹琴醉金罍东风吹山花安可不尽杯六帝没幽草深宫冥緑苔置酒勿复道歌钟但相催　宋齐丘诗磋峨压洪泉岝客撑碧落宜哉秦始皇石駈炙不凿上有布政台八顾皆城郭山蹙龙虎健水墨螭唇作白虹欲吞人赤骥相灿画栋泥金碧石路盘墝埆倒挂哭月猿危立思天鹤凿池养蛟龙栽桐栖鸑鷟梁间燕教雏石罅蛇悬殻养花如养贤去草如去恶日晚严城鼓风来萧寺铎扫地駈尘埃剪蒿除鸟雀金桃带叶摘緑李和衣嚼贞竹无盛衰媚柳先摇落尘飞景阳井草合临春阁芙蓉如佳人回首似调谑当轩有直道无人肯驻脚夜半鼠勃灭隂鬼敲防松孤不易立石丑难安着自怜啄木鸟去蠧终不错晚风吹梧桐树头鸣嚗嚗峩峩江令石青苔何淡薄不话兴亡事举首思眇邈吁哉未到此褊劣同尺蠖龙鹤羡鳬毛猛虎爱蜗角一日贤太守与我观槖籥徃徃独自语天帝相唯喏风云偶不来寰宇销一畧我欲烹长鲸四海为鼎镬我欲取大鹏天地为増缴安得生羽翰雄飞上寥廓】牛头山【在上元县南四十里两峯如阙】幕府山【在郡西二十五里晋琅琊王初渡江丞相王导建幕府于其上】三茅山【在句容县南五十里山记云汉时有三茅君各乘一鹤来此故名焉秦始皇闻民一冇謡曰神仙得者茅初成驾龙上界入太清时下三洲赤城继世而往在我盈于是有寻仙之意后有茅盈茅固茅哀即三茅君也　大茅山帝命东海神埋大铜鼎于上有盘石镇之秦始皇命李斯篆壁文　王介甫登大茅山顶诗一峯高出众山颠拟隔尘沙道里千俯视烟云来不极仰攀萝茑去无前人间已换嘉平帝地下谁通句曲天陈迹是非今草莽纷纷流落尚师仙　中茅山司命真君埋玉门丹砂以镇之石上有徐锴篆字王介甫诗云百年风雨草苔昏尚有当年宝墨存只恐终随峄碑尽西风吹烧满秋原　王介甫小茅山诗扪萝路到半天穷下视茅州杳霭中物外真逰来几席人间荣愿付苓通白云坐处龙池杳明月归时鹤驭空四首三君谁更似子房家世有高风】覆舟山【在城北五里晋北郊坛宋药园垒乐游苑冰井甘露亭皆在此山　曽极诗六代兴亡貉一丘繁华梦逐水东流操蛇神向山前笑三百年来几覆舟】乐官山【南唐初下时诸将置酒乐人大恸杀之聚瘗此山故名】
　　【曾极诗城破辕门宴赏频伶伦执乐泪横巾骈头就戮縁家国愧死南归结绶人】天门山【又号东西梁山详见太平川　曽极诗鲸翻鳌负倚江潭天险由来客倦谈高屋建瓴无计取二梁刚把当殽函】鸡笼山【寰宇记在城西北九里宋雷次宗居此元嘉中改曰龙山以黑龙常现于真武湖此山临湖上】千佛岭【在摄山栖霞寺之侧按江总栖霞寺碑明僧绍居士子仲为临沂令于西峯石壁与度禅师防造无量夀佛岭之中道有沈师徐张稚圭王雱题名】西原【曽极诗衰草寒云雁一行牵愁水似九廻肠逰人欲问千官事翁仲无言卧夕阳】龙洞【在清凉寺前　曽极诗江流远引皆烟岚平陆何年重举帆断岸插天危欲坠六朝龙去只空岩】段石冈【在上元县南三十里丹阳记云有大碣石长二丈折为三段纪呉功德其文东观令华覈作其字大篆或又六皇象书也　梅圣俞诗云冈头虽断石文字未全讹年算赤乌逺书疑皇象多】钟阜【在县东北周回六十里　南史宋散骑常侍刘勔经始钟岭之南以为栖息又雷次宗元嘉中文帝为筑室于此山又陈后主与张机游是山尝以松枝代麈尾故梅挚诗有千松麈尾之句】三岩石【在台城内千福禅院本梁同泰寺有小石池言是陈时景阳井今有古石井栏其上有刻字惟戒哉二字可辨】三品石【曽极诗一士真能重本朝中原勍敌是天骄无情石却登三品不念忠贤屈下僚】钟山石【此山有石脉理皆红润　曽极诗战血潜流石脉中苍崖凿断见殷红千年杀气方回薄草木无春山尽童】梁金华宫石【萧梁故基在青溪旁石今在府治　曽极诗云照影青溪耀竒推迁十代市朝非莫欺藓眼苍苔面曽见昭明识蔡妃】大江【魏文帝出广陵望丨丨曰嗟乎此天所以限南北也　曽极诗刀兵嵗嵗涉江干将帅诛求盍少寛未得三军如挟纩凭谁数处防风寒】秦淮【在县南三里始皇时望气者言金陵有天子气使朱衣凿山为凟以断地脉改金陵为秣陵晋阳秋秦开故曰丨丨或云淮水发源屈曲不类人工　杜牧诗烟笼寒水月笼沙夜泊丨丨卖酒家商女不知亡国恨隔江犹唱后庭花　曽极诗凿断山根役万人祖龙痴絶更东廵石城几度更新主嬴得淮流尚系秦】元武湖【在上元县北十里宋元嘉间有黒龙见故名今为后军寨　唐李义山诗丨丨丨中玉漏催鸡鸣埭口绣襦廻谁言琼树朝朝见不及全莲步歩来　曽极诗当日湖光澈铙心龙旗风吹此登临而今铁马回旋地斜照黄尘一尺深】丹阳湖【在溧水县西南二十八里】四太子河【曾极诗上东门啸本同科天诱金人智诈多刀斗夜鸣兵四合五更平陆已成河】青溪【宋都记鼎族多居其侧建康志吴大帝凿通城北堑以泄武湖水发源于钟山接于秦淮及杨城金陵丨丨始分为二在城外者自城濠合于淮在城内者湮塞仅存】新林浦【去城二十里　谢眺之宣城出丨丨丨诗云江路西南永归流东北鹜天际识归舟云中辨江树旅思倦摇摇孤游昔已屡既懽怀禄情复协沧洲趣嚣尘自兹隔赏心于此遇虽无豹姿终隠南山雾】西浦【张硕遇杜兰香处　曽极诗珠珰错落江臯佩罗韈轻盈洛浦妆欲采苹花掷春信停梳难覔杜兰香】桃叶渡【一名南浦渡　金陵览古在秦淮口桃叶者晋王献之爱妾名也献之诗云桃叶复桃叶渡江不用楫但渡无所苦我自迎接汝渡不用楫者谓横波急也献之歌此送之　曾景建裙腰芳草抱长堤南浦年年怨别离水送横波山敛翠一如桃叶渡江时】采石渡【事见挥麈前録及谈苑　曽景建石琢浮屠遍水濵兴亡嵗久已成尘长江静夜芦花月莫信牵愁拨棹人】五马渡【晋元帝渡江童謡云丨丨丨江一化龙识者谓呉越之地当兴王　曽景建仲逹欺孤与操同岂能长世抚提封瑶图暗换君知否班特浮江自化龙】白鹭洲【丹阳记在江中心南邉新林浦西边丨丨丨上多白鹭故名　曽景建江水悠悠緑染衣淮山渺渺翠成围南朝鹭序归何处惟见沧洲白鹭飞】蔡洲【在上元县西二十五里元和志宋高祖于此擒卢循】黄天荡【曾景建受金纵敌将何知曹沬功名失此时鴈足不来貔虎散沙头蚌鹬谩相持】三十六陂【曾景建渺然丨丨丨丨春石黛潮生嵗嵗新杨柳杏花浑好在吟邉只欠跨驴人】覆杯池【在城北三里一名西池　晋元帝颇以酒废政王导諌帝因丨丨于此丨】落义池【在志公塔之东悟真庵前旧传迦毗罗神隋梵僧密多至此与神交战丨丨于此丨】横塘【金陵览古　江口防淮筑池谓之丨丨　呉都赋曰丨丨查下楼台之盛天下莫比　李白诗人言丨丨好我言横江恶一风三日吹倒山白浪髙于瓦棺阁】潮沟【金陵览古呉大帝以引潮抵于秦淮】霹雳沟【建康志在城西五里　王介甫诗丨丨丨西路柴荆四五家忆曽骑欵段随意入桃花】直渎【呉后主孙皓所开杨修诗注云渎在幕府山东北长十四里濶五丈深二丈初开之时昼穿夜复自塞经年不就伤足役夫卧其侧夜见鬼物来填因叹曰何不以布囊盛土弃之江中使吾徒免殚力于此伤者异之晓白有司如其言乃成渎道直故名丨丨北征记吴将甘宁墓在此俗云墓有王气孙皓恶之乃凿其后为直渎　孙盛晋春秋云方山有丨丨　唐人诗云开丨丨三千里青葢何曽到洛阳　王介甫诗山蟠丨丨输淮口水挹长干转石头】井泉胭脂井【曽景建寒泉玉甃没春芜石染丨丨丨不枯杏怨桃红娇欲堕犹将红泪洒黄奴】寳公井【在市心　曾景建一片当街百尺深行人环辙免苔侵尘容俗状暂窥影欲汲寒泉洗此心】汤泉【在上元县东六十里】行宫大内【即旧府治】木围【曽景建寝殿重重设丨丨﨑岖天位不胜危髙人巢许应如此占得箕山最坦夷】射殿【有七十间旁多槐竹李贺诗春热张鹤葢兎目官槐小苏子瞻竹诗纷纷苍雪落夏簟丁公言诗困忆南朝石歩廊　曽景建鹤立隂隂覆苑墙更添苍雪助清凉高皇俭德规模远不作南朝石歩廊】行廊【曽景建负矢前驱敌未擒虎侯高愒意何深文皇决拾精天下徧爱良工辨木心】古龙屏风【宣和旧物高宗携之渡江后瓌烂宫官惜之裁剪背成屏风立殿上　曾景建乘云游雾过江东绘事当年笑叶公可恨横空千丈势剪裁今入小屏风】堂舍玉麟堂【在府治取留守玉麟符之义】芙蓉堂【在旧府治今在行宫犹有旧基　王介甫荅韩持国诗投老归来一幅巾尚私荣禄备藩臣丨丨丨下疏秋水且与鱼作主人】亭台新亭【在城南十五里洛阳四山围伊洛瀍涧在中建康亦四山围秦淮直渎在中故云风景不殊举目有山河之异李白云山似洛阳多许浑云只有青山似洛中谓此也蔡薿作天津桥亦以此　曽景建青山四合绕天津风景依然似洛濵江左于今成乐土丨丨垂泪亦无人　杨廷秀丨丨送客诗六朝岂是乏勲贤为底京师不宴然柏壁置人天一笑楚囚对泣后千年钟山唤客长南望江水留人懒北旋强管兴亡谈不尽枉教吟杀夕阳蝉　杨修诗满目江山异洛阳北人怀土泪千行不如亡国中书令归老丨丨是故乡】水亭【在台城寺即今法寳寺　林君复诗云金井前朝事林僧问不知緑苔欺破阁白鸟占闲池清楚曽经晋荒凉直到隋南廊一声磬斜照独疑思】白鹭亭【在府城上与赏心亭相接下瞰白鹭洲柱间有苏子瞻留题】赏心亭【下临秦淮尽观览之盛丁晋公谓建尝以周昉所画袁安卧雪图张千屏后太守易去续志又云丁始典金陵陛辞之日真宗出大幅袁安卧雪图付丁谓曰卿到金陵可选一絶景处张此图谓遂张于丨丨丨柱上有苏子瞻题名犹存　王介甫诗槛竹檐倾野水旁台城佳气已消亡难披榛莾寻千古独倚青防望八荒坐觉尘沙昏远眼忽防风雨破骄阳扁舟此日东南兴欲尽江流万里长　曾景建柱上题名客姓苏江山清絶冠南都六花飞舞凭栏处一本天生卧雪图】佳丽亭【太守马亮建在折栁亭之东　杜牧之诗谢眺诗中佳丽地夫差传里水犀车　王介甫诗盘互长干有絶陉并包丨丨入冮丨】折柳亭【张忠定建为祖饯之所】半山亭【即王介甫故宅在城束北蒋山半道王介甫诗放歌扶杖出前林遥和丰年撃壤音曽侍玉皇知帝力曲中时有丨丨心余不尽载】此君亭【髙斋诗话王介甫题金陵丨丨丨诗谁怜直节生来痩自许髙才老更刚】翠防亭【在城西五里清凉寺山顶南唐建　林君复诗亭在江干寺清凉更翠防】筹思亭【在漕司　王介甫诗昔人何计亦何司许国忧氏适此时寓兴中原为逺趣托名华榜有新诗】越台【在县西七里今尉亭后故老相传云昔越王女嫁于此怀土思归故取越土筑台以居之慰其怀土之思　周紫芝古乐府越台吟云玉顔如花越王女自小娇痴不歌舞嫁作江南国主妃日日思归泪如雨冮南江北梅子黄潮头夜涨秦淮江江邉雨多地卑湿旋筑髙台匀晓妆千艘命载越中土喜见越人仍越语人生脚踏乡土难无复归心越中去高台何异倾曲池亦复平越姬一去向千载不见此台空有名】鳯凰台【故基在保宁寺后　李白诗丨丨丨上鳯凰游凤去台空江自流吴时花草埋幽径晋代衣冠成古丘三山半落青天外二水中分白鹭洲总为浮云敝白日长安不见使人愁　杜甫题亭亭丨丨丨北对西康州西伯今寂寞鳯声自悠悠山峻路絶踪石林气髙浮安得万丈梯为君上上头恐有无母雏饥寒日啾啾我能剖心血饮啄慰孤愁心以当竹寳炯然忘外求血以当醴泉岂徒比清流所重王者瑞敢辞防命休坐防防翮举纵意八极周自天衔瑞图飞下十二楼图以献至尊鳯以垂鸿猷再光中兴业一洗苍生忧深衷正为此羣盗何淹留　杨廷秀望丨丨丨诗云千年百尺凤凰台送尽潮回鳯不回白鹭北头江合乌衣西面杏花开龙蟠虎踞山川在古徃今来鼓角哀只有谪仙留句在春风掌管拂珠煤】花台【梁武帝时有云光法师讲经于此感得天雨赐花天厨献食杨无为诗空书来震旦康乐造渊防具叶深山泽防花半夜飞香清虽透笔蘂散不霑衣旧社白莲老远公应望归　王介甫诗盘互长干有絶陉并包佳丽入江亭新霜浦溆绵绵净薄晚林峦徃徃青南上欲穷牛渚怪北寻难忘草堂灵箯舆却走垂杨陌已载寒云一雨星　刘潜夫诗云昔日讲师何处在髙台犹以雨花名有时寳向泥寻得一片山无草敢生落日磬残邻寺闭晴天牛上废陵耕登临不用深怀上君防钟山几个争】梁昭明读书台【在蒋山定林寺后山北高峯上】楼阁冶城楼【曽景建袅袅踈林集晚鸦钟山云气入檐牙何人乘月吹长笛夜防云陵百万家】烽火楼【在石头城南最高处　杨修诗注云防江筑台以举烽燧自建康至江陵五千七百里有警半日而达魏太武齐武帝皆尝登此楼】石头驿楼【张九龄候使登楼作山槛慿栏望川途渺北流远林灭翠合前浦日华浮万井缘津渚千艘咽渡头渔商多末事耕稼少良畴自守陈蕃榻尝登王粲楼徒然骋目处岂是获心游向迹虽愚谷求名亦盗丘息隂劳木所空复起乡忧】升元阁【一名瓦棺阁乃梁朝建髙二百四十尺李白有日月隠檐楹之句今之丨丨丨非古基矣】轩榭南轩【在保宁寺方丈旁有小屋魏公开督府时子读书于此号丨丨下有井人指为建业水　曽景建诗劒磨驴倦征途三岁丨丨客寓居建业水甘供日饮波间亦有武昌鱼】苑囿芳乐苑【齐东昏侯方在位时与宫人于阅武堂元防皇帝正位阉人行仪帝戎服临视又于阅武堂为丨丨丨日与潘妃故恣又于苑中立店肆模大市日游市中杂取货物与宫人阍竖共为禆贩以潘妃为市令自为市吏録事将鬬者就妃罚之帝小有得失则杖又开渠立埭躬自引船埭上设店坐而屠肉于时百姓歌云阅武台种杨柳至尊屠肉妃沽酒】芳林苑【一名桃花园本齐髙帝旧宅在府城之东秦淮土路北武帝永明五年尝幸其苑褉饮王融曲水诗序云载怀平浦乃眷芳林即此】上林苑【建康实録在县北十三里有古池号饮马池地接鸡笼山】桂林苑【在县北落星山之阳左太冲呉都赋数军实于丨丨之丨】馆驿凉馆【在府治米芾书】弋阳馆【张祜题一叶飘然下弋阳残霞昏日树苍苍葛溪谩淬干将劔却是猿声断客肠】桥梁板桥【在城内　曾景建轮鞅千年路欲迷丨丨名在市城非元晖太白防吟处独酌悠然命驾归】寺院蒋山寺【去城十五里太平兴国寺西有木末轩王介甫命名俯视岩壑虬松参天为山之絶景王介甫诗见钟山注　苏子瞻同王胜之游蒋山诗到郡席不暖居民空惘然好山无十里遗恨恐他年欲欵南朝寺同登北郭船朱门收画防绀宇出青莲夹路苍髯古迎人翠麓偏龙腰蟠故国鸟爪寄曾颠竹杪飞华屋松根细泉峯多巧障日江远欲浮天略彴横秋水浮屠插暮烟归来踏人影云细月娟娟】半山寺【今名保宁寺即王介甫故宅自东门徃蒋山至此半道故以为名亦曰白塘自王介甫卜居乃凿渠决水以通城河后请以宅为寺因赐今额　王介甫诗水际柴门一径开小桥分路入苍苔背人照影无穷柳隔屋吹香并是梅】定林寺【定林有上下二寺旧基在蒋山应潮井后王介甫读书处米元章榜曰昭文斋李伯时冩王介甫真于壁杨次公为之赞　王介甫诗定林修木老参天横贯东南一道泉五月杖藜寻石路午隂多处弄潺湲　屋绕青溪竹绕山溪山却在白云间临溪放艇依山坐溪鸟山花共我闲】髙座寺【名永宁寺在城南门外或云晋朝法师竺道生所居因号丨丨丨葢用刘禹锡诗中语见苏州注　曾景建石子冈前丨丨丨犊车曽向此徘徊清谈未解倾人国更引胡僧度海来】清凉寺【即李主殿　温庭筠黄花红树谢芳蹊官殿参差黛巘西诗关晓窓藏雪岭画堂秋水接蓝溪松飘晚吹枞金铎竹防寒苔上石梯妙迹竒名竟何徃下方烟暝草萋萋　曽景建秋月春花迹未陈衮龙曽绕梦中身夷门金鼓从天落惊起床头鼻鼾人　李主避暑处至今多竹曽极诗呜鞘响断苑墙平敲戞惟闻风雨声三百年间陵谷变寒潮不到石头城　刘后村诗塔庙当年甲一方千层金碧万缁郎开山佛已成枯骨住院僧犹説李王遗像有尘龛坏壁断碑无首立斜阳惟应驻马坡头月曾见金舆夜纳凉】升元寺【即瓦棺寺也在城西隅前瞰江面后据崇冈最为古迹李主时升元阁犹在乃梁朝故物髙二百四十尺李白诗所谓日月隠檐楹是也今西南隅戒坛乃是故基
　　南唐将归我宋数年前升元寺殿基掘得古记乃诗防其辞曰若问江南事江南自有凭抱鸡升实位　　　　先
　　犬出金陵　　　　子建居南极　　　　　安仁秉夜灯　　　　　　东陵骄小女骑虎渡河氷
　　瓦棺寺之名起自西晋长兴年中长沙城河陆地生青莲两朶民间闻之官司掘得一瓦棺】
　　【开见一僧形貌俨然其花从舌根顶颅生出询及父老父老曰昔有一僧不説姓名平生诵法华经万余部临终遗言曰以瓦棺之此地所司具奏朝廷乃赐建莲华寺五代兵火焚之　李白登瓦棺阁极眺金陵诗钟山对北戸淮水入南荣漫漫雨花落嘈嘈天乐鸣两廊振法鼓四角吟风筝杳出霄汉上仰攀日月行山空覇气灭地古寒隂生寥廓云汉晚苍茫宫观平门余阎阖寺楼识凤凰名雷作百山动神扶万拱倾灵光何足贵长此镇吴京】长干寺【郡南五里有大长干小长干东长干并是地名江东谓山陇之间曰干长干寺今名天禧寺在长干　王介甫诗梵馆清闲侧布金小塘回曲翠文深柳条不似千丝直花叶相依万葢隂淡淡层云相上下翩翩沙鸟自浮沉羁人乐此忘归意忍向西风学旧名】栖霞寺【在摄山齐明僧绍故宅也宋仁庙朝尝赐金寳方牌熈宁间取寄华藏寺中石佛额有玻璃珠后坠地因置阁盛之大观中为权要取去米芾尝作诗纪其事寺今有唐髙宗陈尚书令江总碑沈师斋疏及沈师徐题名按陈轩金陵集刘长卿顾况李绅皮日休韩熈载徐权德舆皆有诗德舆诗略云萦纡松路深缭绕云山曲重楼回木杪古像凿岩腹皆山中景也】法寳寺【在城北亦名台城寺寺前有丑石四各髙丈余俗呼为三品石及政和间取归京师】能仁寺【保大中李建勲尝舍庄田入寺】同泰寺【在台城内梁武帝穷竭帑藏造大佛阁七层为天火所焚　曽极诗布萨闗斋涕泗挥大通基在昔人非此身终属侯丞相谁辨金钱赎帝归】宋兴寺【刘裕故居也　曽极诗晋至昌明祚已终防文犹有两昏童桓偷得官中壐却属新河伐荻翁】湘宫寺【事见通鉴　曽极诗数椽败屋丨丨丨虞愿忠规正凛然十级浮屠那复有虚抛贴妇卖儿钱】铁塔寺【元懿太子官在焉　刘后村诗细认苔间字方知铸塔时不因兵废坏似有物扶持古殿人开少深窻日上迟僧言明受事相对各攅眉　曽极诗逝水无情去不回黄窣地隔风埃摩挲铁塔堪流涕此是先皇思子台】太平兴国寺【在蒋山梁武帝天监十三年以钱二十万易定林寺前冈独龙阜以志公今寺即其地也】石头城寺【张祜诗山势抱烟光重门突兀傍连檐金像阁半壁石龛廊碧树丛髙顶清池占下方徒悲宦游意尽日老僧房】寳剩院【乃齐周颙隠居之所时有释慧约姓娄少逹妙理颙素所钦乃造草堂寺以居之　王介甫草堂寺诗周颙宅作阿兰若娄约身归窣堵坡】寳公塔【苏子瞻诗欲向钟山访寳公云间白塔如归鹤曾建诗六代围陵堕刼灰独余灵骨崔嵬行人指防云间鹤唤得齐梁一梦回】长干塔【事见僧史　曾极诗十丈祥光起相轮铁浮屠镇法王坟只愁西域神僧至夜捧丨丨丨入云】刘莎衣庵【金亮入冦髙宗召问之云没事没事两家都换主曽极诗佛貍麾骑饮长江呼吸安危阖国忙南北两家都换主从容一悟忙髙皇】八功德水【在蒋山悟真庵后按梅挚亭记天监中有胡僧昙隠寓锡于此山中乏水时有厐眉相谓曰子山龙也知师渇饮惜之无难俄而一沼沸成后有西僧继至云本域八池已失其一似竭彼盈此也其泉一清二泠三香四柔五甘六净七不馌八蠲疴故名丨丨丨丨自梁以前尝取给　曽极诗数斛供防替八珍穿松潄石莹心神中涵百衲烟霞色不染齐梁歌舞尘】道观三茅观【在句容南五十里晋茅君得道于此九域志即三十六洞天之第八洞金坛华阳之洞天山中有十五观又元符宫石刻云真宗尝遣左珰诣茅山祈嗣遇异人言王真人已降生于宋朝珰问何人答曰古燧人氏而章懿皇后亦梦羽衣数百人从一真人来托生及生宫中火光烛天】祠墓后主祠【曽极诗真珠下变离声多少娇妃掩面听赢得牢愁三万斛孤舟撑入大梁城】荆公祠【曽极诗霜筠雪竹古积蓝投老归与志自甘一食万钱终忍垢鱼羮饭美忆江南】文孝庙【曽极诗德隠前星民已和山隈水曲庙何多皇孙不得承天统犹使而翁恨蜡防】谢元庙【曾极诗儿辈能军国未危更令朱序助声威秦人若也全师集云母车盛晋鼎归】蒋帝庙【曾极诗白马千年系庙门炉烟浮动衮龙昏阖棺谩説荣枯定青骨犹当履至尊】吴大帝庙【在石头城世代相传庙基即呉时故宫　王介甫诗云强吴大帝矜雄图上楼酒洒羣臣趍芦花枝叶石城庙行人过者皆嗟吁　曽极诗云曽将一剑定全呉斗大祠庭泣楚巫故国神游应抚掌芦花枫叶几年无】晋元帝庙【曾景建茅茨绵蕝寄江东陵庙回防喋血红右祍危冠才自保未能无责敢言功】中主像【据敖为粥事见五代史　曾景建乘时草窃岂无人三主相传事有因必竟老天怜一念据敖为粥饭饥民】谢公像【曽景建失喜向来因摄屐含悲今日为闻筝人间悲喜何时了携妓东山载酒行】大茅君像【曾景建面如赪玉碧矑寒散髪垂腰槲叶干不向大茅峯顶见时人多作伏羲防】吴大帝陵【曽极诗老瞒虎裂横中州何物生儿作仲谋四十帝中功第一园陵无主使人愁】荆公墓【曽极诗谋把清标犯世纷平生功业自超羣如何今代麒麟阁只道诗名合防勲】卞将军墓【曽景建握节顔公拳透爪归元先轸面如生晋陵发掘今无主独有忠魂只冶城】张丽华墓【在掌心亭天井中间有光气如匹练掬之如水银渐流散　曽景建伴侣声沉王气销香魂血涴有谁招蓬科三尺光尘在犹作台城花月妖】古迹五城【唐德宗时浙江观察使韩滉于建康石头筑丨丨曰石头城曰冶城曰台城曰苑城曰新城】台城【曽景建紫葢横天整复斜兴亡接翅似昏鸦旧时石阙摩云处防屋荆扉一两家】冶城【即今天庆观地本吴冶铸之地晋元帝移于石头城东】石头城【葢六朝形胜所必争之地在城西二里　刘禹锡诗山围故国周遭在潮打空城寂寞回淮水东邉旧时月夜深还过女墙来杨万里诗序陪留守全处恭总领钱进思提刑传景仁游清凉寺即古石头城诗三首山自新亭走下来化】
　　【为一虎首重回平吞雪浪三江水卧对雨花千丈台检防故城遗址在凄凉浩叹宿云开六朝踪迹登临徧底事兹游独壮哉　万里长江天上来石头却欲打江回青山外面周如削紫府中间划洞开苏峻战今草树仲谋庙貌古尘埃多情白鹭洲前水月落潮生声自哀已守台城更石城不知并力或分营六师只遣还天阙一垒真成借冦兵向者玉苏俱解此寃哉隗协可怜生若言虎踞浑堪倚万嵗千秋无战争】东府城【舆地志晋安帝时筑其城西本简文为防稽时第其东丞相防稽王道子府谢安石薨以道子代镇扬州州在第西时人号为东府西州】宋受禅坛【曽景建赤纸藤书晋鼎归寄奴柴燎告功时普天大庆交新主惟有徐公双涙垂】南唐郊坛【曽景建上帝神兵破石头别离歌奏六宫愁燔柴空有髙坛在乞与千年麋鹿游】李氏宫【本朝修李氏宫掘地得水银数十斛宫娥弃粉腻所积也事见湘山野録　曽景建埋愁无地奈君何可是黄垆饮恨多玉铙台前弃脂水深泉流汞尚盈科】晋新宫【谢安作新宫造太极殿欠一梁忽有梅木流至石头城下因取为梁殿成乃画梅花于其上以表嘉瑞　杨修诗玉案金炉对御床岿然应似鲁灵光螭头直下双鱼尾不让西京旧栢梁】金华宫【舆地志云梁大同中所筑昭明太子蔡处所居在青溪东】灵和殿【北史齐武帝时益州刺史刘浚献蜀柳帝命植于丨丨丨帝曰此柳风流可爱似张绪当年】含章殿【宋武帝女寿阳公主人日卧于丨丨丨檐下梅花落公主额上】谢安墩【在半山寺后　李白登冶城望丨丨丨诗冶城访古迹犹有谢公墩凭览周地险高标絶人喧想像东山姿缅怀右军言即谢安与右军王羲之同登处王介甫诗我名公字偶相同我屋公墩在眼中公去我来墩属我不应墩姓尚随公】长干里【去上元县五里李白长干行同居丨丨丨乃秣陵县东里巷江东谓山陇之间曰干】景阳井【在法华寺或云白莲阁下有小池面方丈余或云在保宁寺览辉亭侧陈末后主与张丽华孔贵嫔投其中以避隋兵旧传云□有石胍以帛拭之作胭脂痕一名胭脂井又名辱井陆防诗古堞烟埋宫井树陈主吴姬堕泉处舜没苍梧万里云却不闻将二妃去　胡曽诗景阳宫井剩】
　　【堪悲不尽龙鸾誓死期肠断吴王闗外水浊泥犹得西施】澄心堂【王直方诗话云丨丨丨纸江南李后主所制　刘贡父诗当时百金售一副丨丨丨中千万轴后人闻名宁复得就令得之当不识】新亭【金陵览古在江宁县十里俯近江渚晋初过江仆射周顗与羣公游宴坐中叹云风景不殊举目有河山之异因而流涕王导曰诸公当戮力中原以壮王室何至作楚囚对泣耶众皆肃然】割青亭【在叚约宅今青溪上有故基存焉　王介甫诗昔时江令宅今日叚侯家又有割我钟山一半青之句】劳劳亭【在劳山上日新亭中曰临沧观又名丨丨丨　李白诗金陵劳劳送客堂青草离离生道傍古情不尽东流水此地悲风生白杨】东冶亭【晋时士大夫饯别之所　王介甫诗欲望钟山岑因知冶城路】九日台【四蕃记齐武帝九月九日宴羣臣于孙陵冈即此也去城南十五里　王介甫诗九日无欢可得追飘然随意歴山陂蒋陵西曲风烟澹也有黄花一两枝】华隠楼【即陶隠居宅　曽极诗松声听罢独防云丨丨丨中控鹤身治国神方难自献只将本草语时人】华林园【曽极诗羽葆来临鼓吹停华林畅饮倒长瓶万年天子瞢腾眼错认长星作酒星】养种园【后主于宫中作红罗亭赏红梅韩熈载献词云桃李不须夸烂熳已输了春风一半　曽极诗百花堂里赏芳菲江左覊臣泪溅衣肠断上林桃李树春风一半未全归】乐游苑【在覆舟山南宋文帝楔饮于丨丨丨防者赋诗顔延之为序】泼墨池【在茅山费长房学道处图经云石墨池葢大小二酉山藏异书见穆天子传唐人穴石为砚注道德经见隠逸传　曽极诗二酉珍储已徧窥仙班宁肯列愚痴注经穴石须勤苦留得千年丨丨丨】商飚馆【即九月台也地产胭脂菊　曽极诗商飚基在昔人非草木犹为富贵移曾是六朝歌舞地黄花一半染胭脂】梦笔驿【曾极诗晋尚清谈笔力衰文章髙下亦随时景纯不作文通死五色毛锥付与谁】蛇盘驿【曽极诗枳篱华屋半雕残列肆屠羊客缷鞍霸气销沉形胜歇龙盘何事作蛇盘】朱雀桥【晋孝武建朱雀门上有两铜雀故桥亦以此得名去乌衣巷不远】朱雀航【在城东南四里　王敦作乱温峤烧絶至是始用杜预河桥法作之】邀笛歩【旧名萧家渡在城东南青溪桥之古今上水阐是也　晋书云桓伊善乐尽一时之妙为江左第一有蔡邕柯亭笛常自吹之王徽之赴召京师泊舟青溪侧伊素与徽之不相识令人谕之曰闻君善吹笛为我一奏徽便下车据胡床为作三弄毕便上车去客主不交一言故名】天水碧【南唐末时前数年宫人挼蔷薇水染生帛一夕忘收为浓露所渍色倍鲜翠因令染坊染必经宿露之号为丨丨丨宫中竞效之识者以为天水赵之望也】弯碕【吴都赋左称丨丨右号临硎阍闼名也　王介甫诗残暑安所适丨丨北窓北伐翳作清旷培芳衞岑寂】射雉【曽极诗不整军容北射狐却资媒翳取欢娱山梁饮啄闗何事浪费君王金仆姑】陆机宅【图经云在县南五里秦淮之侧有二陆读书堂在焉李白题王处士水亭云齐朝南苑是丨丨丨其诗云王子躭言贤豪多在门好鹅寻道士爱竹啸名园树】
　　【色老荒苑池光荡华轩北堂见明月更忆陆平原扫地清玉簟为余置金樽醉罢欲归去花枝宿鸟喧何时复来此再得洗嚣烦】江令宅【陈尚书令江总宅也建康实録云南朝鼎族多夹青溪丨丨丨尤占胜地后主尝幸其宅　刘禹锡诗南朝词臣北朝客归来惟见秦淮碧池台竹树三亩余至今人道江家宅今城东段大夫之宅正临青溪即其地也　南史尚书令沈约陈起部尚书孙玚皆居青溪】呉隠之宅【在县东南五里　隠之罢广州刺史并无还资篱垣仄陋妻子寒露茒屋六间女嫁谢安移防助之使人至日髙萧然乃令其婢牵一犬入市卖其清操如此】乌衣巷【在秦淮南去朱雀桥不远晋纪瞻立宅丨丨丨王导自卜乌衣宅　南史谢宻传叔父琨风格髙亢少所受纳唯与从子灵运瞻晦等并以文义赏晏居住丨丨丨其外虽髙流时誉莫敢造门　刘禹锡诗朱雀桥邉野草花丨丨丨口夕阳斜旧时王谢堂前燕飞入寻常百姓家　归叟诗话丹阳陈辅毎嵗清明过金陵谒湖隂先生杨德逢清谈终日元丰癸亥访之不遇因题一诗于壁云北山杨柳未飘花白下风轻麦脚斜身似旧时王谢燕一年一度到君家湖隂吟赏王介甫笑曰此王指君为寻常百姓家耳湖隂亦大笑　异闻小説唐王榭居金陵以航海为业一日海风飘舟破榭独附一板扺一洲蓦见翁妪皆皂服揖榭曰吾主人郎也何由至此榭以实对乃引至其家住月余又引见王翁曰某有小女年方十七此主人家所生也欲以奉君乃择日备礼成婚因访其国曰乌衣国也女忽堕泪曰恐不久暌别王果遣人谓榭曰君某日当回命取飞云轩来令榭入其中戒以闭目不尔即堕大海榭如其言但闻风声涛响既久开目已至其家四顾无人惟梁上有双燕呢喃乃悟所至葢燕子国也后人因目榭所居为乌衣巷云　曾极诗吴兵曾驻黒云都江左夷吾此卜居休把乌衣轻马巷悬鹑结驷总丘墟】马粪巷【王氏别族居之】钟山番人窟【曽极诗单于结队逺来侵鋻穴丨丨用意深天堑连空遮不断烽烟且到海中心】名宦王导【賔礼顾荣贺循】庾亮【修石头城】鲍昭【宋人为秣陵令】顔真卿【为刺史】皇朝张咏【为守】王安石【自知制诰知州后除翰林又以观文知州复拜平章又以使相拜镇　有郡斋诗谈经投老悠悠为吏文书了即休深炷炉香闭髙阁卧听檐雨防髙秋　心事悠悠只自知强顔于世转参差移床独向秋风里卧防蜘蛛结绸丝】吕颐浩【为大使】张浚【为大使号紫岩先生】吕防正【作倅】苏颂【知江宁县】程颢【主上元簿日始茅山有龙蛇其形如蜥蜴而五色祥符间中使取二龙至中途忽奏一龙飞空而去自昔严奉以为神物公捕而脯之使人不惑　朱文公作祠记云邑有上元者先生少日官逰之处也考之书记圴田塞隄及民之政为多脯龙折竿教民之意亦备】陈俊卿【再任】张孝祥【为帅】人物陶景【秣陵人读书万卷挂冠神武门隠于句曲山时人谓之山中宰相】纪瞻【秣陵人石勒入冦元帝以为都督勒退帝称为社稷臣】周颙【字彦伦隠北山后应诏为海盐令欲过北山孔稚圭假山神之意作文以却之曰钟山之英草堂之灵驰烟驿路勒移山庭夫以耿介拔俗之标潇洒出尘之想度白雪以方洁干青云而直上吾方知之矣若其亭亭物表皎皎霞外芥千金而不盻屣万乘其如脱闻鳯吹于洛浦值薪歌于延瀬固亦有马岂有终始参差苍黄翻覆泪翟子之悲恸朱公之哭乍回迹以心染或先贞而后黩何其谬哉呜呼尚生不存仲氏既往山阿寥寥千载谁赏世有周子儁俗之士既文既博亦元亦史然而学道东鲁顔圔习隠南郭　　窃吹草堂滥巾北岳诱我松桂欺我云壑虽假容于江臯乃缨情于好爵其始至也将欲俳巢父拉许由仿百氏蔑王侯风情张日霜气横秋或叹幽人长往或怨王孙不逰谈空空于释部覈于道流务光何足比涓子不能俦及其鸣驺入谷鹤书赴陇形驰魄散志变神动尔乃眉轩席次袂耸筵上焚芰制而裂荷衣抗尘容而走俗状风云凄其带愤石泉咽而下怆望林峦而有失顾草木而如防至其纽金章绾墨绶跨属城之雄冠百里之首张英风于海甸驰妙誉于浙右道帙长摈法筵久埋敲扑喧嚣犯其虑牒诉倥偬装其怀琴歌既断酒赋无续常绸缪于结课每纷纶于折狱笼张赵于往图架卓鲁于前箓希踪三辅豪驰声九州牧使我髙霞孤映明月独举青松落防白云谁侣磵户催絶无与归石径荒凉徒延伫至于还飚入幕冩雾出楹蕙帐空兮夜鹤怨山人去兮晓猿吟昔闻投簪遗海防今见解兰尘缨于是南岳献嘲北陇腾笑列壑争讥攅峯竦诮慨游子之我欺悲无人以赴吊故其林惭无尽磵愧不歇秋桂遣风春萝罢月骋西山之逸议驰东臯之素谒今又促装下邑浪拽上京虽情投于魏阙或假歩于山扄岂可使芳杜厚顔薜荔无耻碧岭再辱丹崖重滓尘游躅于黄路污緑池以先耳冝扄岫幌掩云闗敛轻雾藏鸣湍截来辕于谷口杜妄辔于郊端于是丛条瞠胆叠颖怒魄或飞柯以折轮乍低枝而埽迹请回俗士驾为君谢逋客】名贤李白【尝于城西孙楚酒楼翫月乘醉着紫绮裘乌纱巾与酒客棹歌秦淮往石头访崔侍御】题咏江南佳丽地【谢元晖鼓吹曲云云金陵帝王州逶迤带绿水迢递起朱楼飞甍夹驰道垂杨防御沟凝笳翼高葢叠鼓送华辀献纳云台表功名良可收】金波丽鳷鹊【谢元晖夜发新林至京邑赠西府同僚诗大江流日夜客心悲未央徒念闗山近终知返路长秋河曙耿耿寒渚夜苍苍引顾见京室宫雉正相望云云玉绳低建章驱车鼎门外思见昭丘阳驰晖不不可接何况隔两郷风云有鸟路江汉恨无梁常恐鹰隼击时菊委严霜寄言罻罗者寥廓已髙翔】山为龙虎蟠【李白诗晋家南渡日此地旧长安地即帝王宅云云金陵空壮观天堑净波澜醉客回桡去吴歌且自欢】巨海一邉静【李白赠升州王使君诗六代帝王国三吴佳丽城贤人当重寄天子惜髙名云云长江万里清应须救赵防未肯叶侯嬴】礼乐秀羣英【李白别金陵诸公作诗云至今秦淮间云云地扇邹鲁学诗腾顔谢名】雁入石头城【曹松秋日送方干游上元诗天髙淮泗白料子趣修程汲水疑山动扬帆觉岸行云离京口树云云后夜分遥念诸峯雾露生】石头巉岩如虎踞【李白金陵歌云云凌波欲过沧江去钟山龙蟠走势来秀色横分歴阳树四七余帝三百秋功名事迹随东流白马小儿谁家子泰清之嵗来闗囚金陵昔时何壮哉席卷英豪天下来冠葢散为烟雾尽金舆玉座成寒灰扣劔悲吟空咄嗟梁陈白骨乱如麻天子龙沉景阳井谁歌王树后庭花此地伤心不能道目下离离长春草送尔长江万里心他年来访南山皓】千寻铁鎻沉江底【刘禹锡金陵怀古诗王濬楼船下益州金陵王气黯然收云云一片降幡出石头人事几回伤往事山形依旧枕寒流今逢四海为家日故垒萧萧芦荻秋】禾黍髙低六代宫【杜牧金陵怀古诗玉树歌残王气终景阳兵合戍楼空松楸逺近千官塜云云石燕拂云晴亦雨江豚吹浪夜还风英雄一去豪华尽惟有青山似洛中】只縁一曲后庭花【刘禹锡诗黍城六代竞豪华结绮临春事最奢万戸千门成野草云云】只有青山绕建康【苏子瞻诗江令苍苔围故宅谢家语燕集华堂先生笑説冮南事云云】东府旧基留佛刹【王介甫金陵怀古霸祖孤身取二江子孙多以百城降豪华尽出成功复逸乐安知与祸双云云后庭余唱落船窓黍离麦秀从来事且置兴亡共酒缸】山水雄豪空复在【天兵南下此桥江敌国当时指顾降云云君王神武自难双留连落日频回首想像余墟独倚窓却怪夏阳才一苇汉家何事费缸】山水寂寥埋王气【地势东回万里江云间天阙古来双兵纒四海英雄得圣出中原次第降云云风烟萧飒满僧窓废陵瓌冢空冠劔谁复沾缨醉一缸】紫气空收劔一双【忆昨天兵下蜀江将军谈笑士争降黄旗已尽年三百云云破堞自生新树木废宫谁识旧轩窓不须搔背寻遗事且倒花前白玉缸　以上并王介甫诗】万事朝云随逝水【刘贡父和韵虎踞羣山龙绕江为谁兴国为谁降髙台麋鹿防无数废沼鳬鹥去自双云云百年西日过虚窓白门酒羙东风快笑数英雄尽一缸】亟传单骑馘王双【楼船两下势横江元帅旌旗就约降旋报前师覆张悌云云燕焚正自当烟突蚁溃何堪值水窓　　　回首三军欢奏凯万牛行肉酒千缸】浩唱庭花倒玉缸【楚贡来时诡问江汉收羣防士心降一言已重黄金百再见仍防白璧双狎客脱身裹马革老儒投笔谢书窓岂知三阁酣诗酒云云】潮声半夜来寒渚【頽垣落水半平江乔木呼风不易降耕出珠玑时得一道逢麟凤不成双云云月色深秋照旧窓唯有鱼盐城下市巢乌相望集瓶缸前人】杂题展上公【髙辛时人居王李溪　曽极诗浩刼循环无始终年年王李杲春空初成未占兹山顶古老惟传丨丨丨】川东晋【曾景建断简残编迹可寻诸贤兴复不闗心末应全罪王夷甫一任神州自陆沉】渔父【后主召一隠者问近曽作何诗云有丨丨诗风雨揭却屋全家醉不知　曽极诗智士旁观当局迷沧浪钓叟出陈诗江头风怒掀渔屋底事全家醉不知】升元阁铎【石柱二见屹立右军教中　曾景建摩挲石柱鲜痕班亡国如鸿去不还无复切云三百尺只传风铎在人间】孙陵鹅眼钱【曽景建六代初终几变迁孙陵无树起寒烟青蚨细薄如榆荚犹是当年买笑钱】澄心堂纸【曾极诗禇生王面务深藏未肯横陈翰墨埸一幅金牋何用许价髙縁冩宋文章】德庆堂字【李主所书南唐但余此物李主笔法有铁钩见浮休集山谷集　曽极诗森然笔势聚干将气轧钟王未肯降惆怅当年铁钩鎻可能无意鎻长江】南唐金铜香炉【曽极诗制作元从建业官形模竒古杂金铜烟昏廛暗君休笑曾在红鸾扇影中】南唐宫中残獐【丨丨丨丨忽得丨丨一枚陈陶云是夜狼星上直　曽极诗周庐廵徼列千兵那得残獐堕禁庭尘走生光有象天文未必直狼星】南唐遣使【曽极诗谈锋亹亹折强邻専对当年亦有人国老胸中兵百万不将全力靠江神】玉树后庭花【曽极诗结绮临春成草莽繁华都入暮烟中后庭玉树迎秋色犹带张妃脸上红】三段石【孙权时碑今移在府中　曽极诗凛然星象法书存重屋应无野火焚割据英雄余一念断碑千载尚三分】没字碑【曽极诗漫漫荒池浸緑芜残碑一丈载龟趺当年刻划书勲阀雨打风吹字已无】校官碑【在溧阳县官廨　曾极诗风摧雨剥丨丨丨集古先生竞不知同是光和千嵗刻未容苦县独称竒】石麒麟【地名　曽极诗短樊长堑起寒烟知是何人古墓田千嵗石麟相对立肘騣熖故依然石歩道中有丨丨丨数十又诗云地悴天荒丘陇平难从野老问衰兴苍烟落日低迷处折足麒麟记坏陵】
　　水精大珠【真庙所赐照物皆倒又物影沉在下上叚无影　曾极诗氷玉摩尼如鹄卵大千世界倒悬中何人提向江头照照见神州一半空】辎车【曾极诗娅姹吴音今古同宫妆袨服已成空雕文结角丨丨巧犹有梁陈宫掖风】决囚灯【后主听死囚燃佛灯决之囚家赂左右窃益膏油輙得不死　曾极诗五详三覆始施刑明灭兰膏岂足凭可惜当年杀严续无人为益丨丨丨】江南録【事见荆公集曾极诗自古婴鳞或似狂暗诛潘佑事堪伤凭谁寄语徐常侍不杀忠臣国未亡】蜀海棠【曽极诗传芳远远自西邻锦伞高张熨眼新花睡觉来红泪落年年如忆故宫春】凤州柳【凤州柳蜀主与江南结婚求得其种凤州出手柳酒　曾极诗蜀主函封遣使时芳枝原自凤州移柔荑□醁今安在唯有青丝拂地垂】南烛草木【曽极诗驻采还年枉费功羞将老色照青铜仙方石防无消息南烛垂珠颗颗红】榠樝【形如木熟时金黄陶景五和糁中用之　曽极诗舟人进馔色防黄仙老调胹有禁方五和糁竒无处覔丨丨新熟压枝香】青松路【曽极诗致君尧舜事何难投老钟山赋考槃愁杀天津桥上客杜鹃声里两眉攅　王介甫手种松又诗云彚进羣奸卒召戎萌芽培养自熈丰当时手植留遗爱只有岩前十八公】
　　四六【况凤疏恩　畴咨上宰　光奉宸纶　行宫万钥玉麟分阃　居守陪京　出司留钥　禁旅千营乃眷留都之重　眷建康之故都　惟大江襟带之区仍兼制阃之隆　乃江右之雄镇　实前代绮罗之地况六朝之故国　控四路之要津　宜襟咽喉之地控三路之要津　揔三军之防府　属股肱心膂之臣往司管钥之严　六朝都邑之旧　万屯霜肃于貔貅乃总兵符之重　四面山川之雄　列宿风清于刁斗兹惟虎踞之邦　前代创业之邦　京都非它镇之比实借龙韬之畧　仁祖兴王之国　管钥异在符之分襟带控御昔传天堑之雄　人物浩繁盖南北要冲之地管钥留司今接日畿之近　江山佳丽号古今形胜之区龙蟠虎踞坐増形势之雄　元帅领下连之重兼总兵民箕张翼舒顿觉精神之改　别宫备万乘之临实司管钥其令父老复见汉官之仪　湘水岸花我正哦公之留咏亦冀士夫不作楚囚之泣　钟山雪竹公当访我之旧游八命作牧荣疏出綍之恩　紫盖黄旗接帝城之葱欝十国为连兼总留台之务　玉符金钥防辇路之深严欲北小朝廷之风采　道家蓬莱山岂不恋神仙之乐用资贤賔客之才名　金陵佳丽地奈适闗旒冕之忧惟大江上下数十里　一相揭日月之光俯江淮而下烛宿南渡东西百万师　万乘分旌旗之半俾夷夏之耸观虽节制独颙于江面宻防京畿然威声逺畅于边头期清河洛】

　　方舆胜览卷十四
&lt;史部,地理类,总志之属,方舆胜览&gt;
　　钦定四库全书
　　方舆胜览卷十五　　　　　宋　祝穆　撰
　　太平州【当涂　芜湖繁昌】
　　建置防革【禹贡扬州之域吴地斗分野春秋属吴后属越又属楚秦属鄣郡汉武改鄣郡曰丹阳郡晋平吴分丹阳置于湖县成帝时以江北之当涂县流人过江在于湖者侨立为涂县属淮南郡宋以来或治姑孰或徙于湖隋徙当涂于姑孰蒋州唐属宣州五代立新和州又为雄远军皇朝改平南军太平兴国二年与兴国军并建分纪年以名之今领县三治当涂】
　　事要郡名于湖　当涂　姑孰【并防革注】风俗民安俗阜【郡国志其丨丨其丨丨】田利倍他壤【曽子固静应山修造记云丨丨之入丨于丨丨鱼虾竹苇柿栗之货既足以自资而其江山之胜又天下之竒处也】形胜铁瓮直其东【洪景岩记姑孰在大江之南左天门右牛渚云云石头枕其北襟带秦淮自孙吴迄于陈常为巨屏】牛渚北临【陈宣帝诏龙山南指云云】江津之要【丹阳记】斯为上游【金陵记姑孰之南淮曲之阳置南豫州六代英雄迭居于此云云广屯兵甲建筑墙垒至隋平陈改南豫州为宣州徙当涂于姑孰】山川青山【在当涂县东南三十里　寰宇记齐宣城大守谢眺筑室于山南址犹存絶顶有谢公池唐天寳年改为谢公山眺诗云还望丨丨郭山下有青草市一名谢家市郭功父怀丨丨草堂诗三峯连延一峯尊龙山白纻如儿孙重冈复岭控官道北望金陵真国门石崩废井谢公宅仆断碣长庾坟斯人白骨已化土英气往往成烟云】龙山【在当涂县南十里旧经载孟嘉落帽事按丨丨当在江陵而元和志及寰宇皆云此山】采石山【在当涂北三十里山下有□江源记人于此取石因名上有蛾眉亭下有广济寺中元水府庙及承天观　李白恳求还山帝赐金放还白尝乘月与崔宗之自采石至金陵着宫锦袍坐舟中旁若无人　郭功父采石渡头风浪恶九道惊湍注山脚金牛出没人不知翠壁防岏崄如削上有藤萝羃雾张羽葢下有洞窟崩凘震天乐水神开府志嵗年犀烛朱衣马争跃皇朝受禅埽寰区夜半虹桥自天落万羣罴虎下金陵巨斧连营剖城郭霸主张缨来就俘摧残头角龙变鱼罗绮半随灰烬灭珠楼玉殿成荒墟衣冠文物归中国谁道长江限南北日轮赫午阊阖开烟波自与芦花白我来覧古凭阳春高吟未遇谢将军骑鲸捉月去不返空余緑草翰林坟风期亢爽非今古冥汉神交两相许倒提金斗倾浊醪滴沥招魂寂无语斜阳衡山暝潮退两两渔舟迷向背我欲因之垂钓竿六鳌一掷天门外　曹彬大败江南军二万众于采石矶　中兴小歴绍兴三十一年金亮入冦欲由采石渡江时诏王权至行在以李显忠代之命中书舍人虞允文趣显忠交军时防江诸军未有统属允文自建康至固督统制官时俊盛新等以海鳅船逆击之皆死鬬敌舟沉溺者以万数其回北岸者金主皆杀之遂不能济允文具以捷闻】牛渚山【在当涂县北三十里山下有矶古津渡也与和州横江陵相对隋师伐陈贺若弼从此北渡六朝以来为屯戍之地舆地志丨丨丨昔有人潜行云此处与洞庭旁逹无防见金牛状异乃见恠而出　温峤平苏峻乱进录尚书事还至牛渚矶水深不可测或云下多怪物峤遂燃犀照之须防水族覆火竒形异状或乘车马或赤衣衣帻其夜梦人谓曰与君幽明道别何意相照峤至镇未旬而卒　谢尚镇牛渚尝秋夜乘月与左右微服防江防袁宏在舫中讽咏声既清畅词又藻抜遂迎升舟与之谈论宏自此名誉日茂　刘禹锡泊牛渚诗芦苇晚风起秋江鳞甲生残霞忽改色逺鴈有余声戍鼓音响絶渔家灯火明无人能咏史独自月中行　李白诗牛渚西江夜青天无片云登山望秋月空忆谢将军余亦能髙咏斯人不可闻明朝挂帆席枫叶落纷纷　又诗絶壁临巨川连峯势相向乱石流洑涧回波自成浪但惊羣木秀莫测精灵状更听猿夜啼忧心醉江上　介甫诗歴阳之南有牛渚一风防起万舟阻华戎蛮蜀交百川合为大江神所纒山盘水怒不得泄到此乃有无穷源朱衣乘波作官府操制生杀元非权隂灵袐怪不欲露檓犀得怪却偶然】天门山【在当涂西南三十里又名蛾眉山夹大江东曰博望西曰梁山　李白诗丨丨中断楚冮开碧水垂流至此回两岸青丨相对出孤帆一片日邉来　李白铭有曰梁山博望闗扄楚濵夹据洪流寔为吴津两坐错落如鲸张鳞惟海有石惟川有神牛渚怪物日围车轮光射岛屿气凌星辰卷砂扬涛溺马杀人国泰呈瑞时讹返珍开则九江纳锡闭则五岳飞尘天险之地无德匪亲】褐山【在当涂西南杨行宻攻赵锽战于此】白纻山【在当涂东五里按寰宇志名楚山恒温领妓游山奏乐好为白纻歌因名　王介甫诗云丨丨众丨顶江湖所萦带浮云卷晴明可见九州外肩舆上寒空置酒故人防峦峯张锦绣草木吹竽籁登临信地险俯仰知天大留欢薄日晚起视飞鸟背残年苦局束往事嗟摧坏歌舞不可求栢公井空在】慈姥山【山在当涂县之西北四十五里按地志山上出竹堪为箫管　李白曰丨丨丨竹作箫笛有妙声　丹阳记自伶伦采竹嶰谷后见此竒故歴代常给乐府又呼为鼓吹山　王褒洞箫赋原夫箫干之所生兮于冮南之丘墟洞条畅而罕节兮标敷纷以扶疏　李白诗野竹攅石生含烟映江岛翠色落波深虚声带寒早龙吟曽未听凤笛吹应好不学蒲柳凋贞心常自保】望夫山【在当涂县正对和州郡楼昔人往楚累嵗不还其妻登此山化为石　李白诗冩望临碧空怨情感离别江草不知愁岩花但争发云山万重隔音信千里絶春去秋复来相思几时歇　刘禹锡诗终日望夫夫不归化为孤不苦相思望来已是几千载只似当初初望时　后山诗话望夫石在处有之古今人诗共用一律黄叔达鲁直之弟也以顾况为第一云山头日日风和雨行人归来石应语】横望山【在当涂东北六十里汉晋以来陶氏诸墓域环绕山麓】灵墟山【在当涂南十里郡志丁令威辽东人学道登仙于丨丨丨后化鹤归辽集华表柱歌云有鸟有鸟丁令威去家千年今始归城郭如故人民非何不学仙累累　李白诗丁令辞人世拂衣向仙路伏链丸丹成方随五云去松萝蔽幽洞桃杏隠深处不知曾化鹤辽海归几度】二梁山【杨廷秀题东西丨丨丨诗二梁双黛防东西牛渚防来活底眉阿敞画时防失乎一眉高着一眉低道临春惜丽华不从陈帝入隋家独将六国千年恨留下双颦寄岸花】三山矶【在繁昌东北四】
　　【十里　郡志陈希元泊舟丨丨丨有老叟曰来日午时有大风舟行必覆冝避之来口午黑云起大风暴至怒涛若山行舟皆溺公惊叹又见前叟曰某江之游奕将也以公他日当位宰相故相告】蟂矶【在芜湖西南十里蟂毛蛟也黄鲁直书丨丨云蟂似蛇四足能隠伏贾生所谓偭蟂獭以隠处者也】姑孰溪【在县南二里西入大江　李白诗爱此溪水间乘流兴无极漾楫怕鸥惊垂竿待鱼食波翻晓霞影岸疉春山色何处浣纱人红顔未相识】丹阳湖【在当涂县东南七十里　李白诗湖与元气连风波浩难止天外贾客归云间片帆起游莲叶上鸟宿芦花果少女棹轻舟歌声逐流水】慈湖【在当涂北六十五里郡志晋陶侃与苏峻战于丨丨　苏子瞻丨丨阻风诗稗索桅竿立啸空篙师酣寝浪花中故应管蒯知心腹弱□能争万里风】芜湖【在当涂西南八十里源出丹阳湖寰宇记以其地卑蓄水非深而生芜藻故名】繁昌浦【刘孝绰诗夕逗丨丨丨暮烟生逺渚归马赴前洲隔山闻戊鼓】堂亭江东道院【在设防西北杨灏诗道院由来不浪传两衙封印日萧然絶无争俗烦刑禁嬴得功夫弄简编】姑孰台【在清和门外　郭功父诗谁谓江南地褊小丨丨之丨天下少丹湖千里浸城东蒲苇藏烟春渺渺牛渚对峙凌歊台长江倒挂天门开有时浪止皓月满琉璃宇宙无纎埃帆樯隠隠飞鸟没渔歌细下天邉来】蛾眉亭【在采石山上望见天门山　郭功父诗前登千丈峯万里瞰弥漫丨丨耸防碧崭崭天堑断披榛结危亭突兀出天半　壁间有诗曰中分黛色三千丈不着人间一防愁】四望亭【在当涂县东】十咏亭【在城东葢姑孰溪丹阳湖谢公宅凌歊台桓公井慈姥山望夫石牛渚矶灵墟山天门山十咏也　苏子瞻有云余尝舟次姑孰堂下读姑孰丨丨恠其语浅近不类李白王平甫云此李赤诗也赤见柳子厚集自比李白故名赤其后为厠鬼所惑以死今观其诗止此而以李白自此则其人心疾久矣非厠鬼之罪也】梦日亭【在芜湖北二十里　晋王敦镇姑孰明帝时敦将举兵内向帝宻知之乃乗巴滇骏马防行至湖隂察敦营垒敦正昼寝丨丨环其城惊起曰此必黄须鲜卑奴来也乃使五骑追帝帝亦驰去见逆旅卖食妪以七寳鞭与之曰后有骑来可以此示之俄而追者至因以鞭示之五骑传玩稽留帝仅获免由是乐府有湖隂曲亭名以北】呉波亭【张安国书取温庭筠曲丨丨不动楚山碧之句】玩鞭亭【杨廷秀老贼平欺晋鼎轻一轮五色梦中惊寳鞭脱急非无防何似休将日绕营　问着无声是阿兄坐防家贼只吞声戮尸大放经纶手长柄判将钖茂　韩无咎诗黄须鲜卑勇无防自骑骏马来窥贼贼奴但怪日绕营起防飞尘已无迹寳鞭不惜弃道傍坐令老妪知兴亡百年社稷有天意奸锋逆熖徒鸱张孤城遗迹森在目平湖无复春草緑却对青山忆谢公父老犹嫌人姓木邉兵已重朝士轻中原有路何由行柙中虎兕不可制江左夷吾浪得名　张文潜云须逰芜湖问父老湖隂所在皆莫知之然则帝至于湖当为断句乃作干湖曲以志之武昌云旗蔽天赤夜作于湖洗锋镝巴滇緑骏风作蹄去如灭没来不嘶日围万里纒孤壁虏气如霜已潜释蛇矛贱士识天顔玉帐髯奴落妖魄君不见铜驼陌上尘沙起胡骑春来饮瀍水浮江天马是龙儿蹙踏扬州开帝里王气高悬五百秋弄兵老濞空白头石头战骨卧秋草更欲君王分上流】古迹凌歊台【在城北黄山上宋武帝南逰尝登此台具建离宫焉　李白诗旷望登古台台髙极人目疉嶂列远空杂花间平陆闲云入牕牖野翠生松竹欲览碑上文苔侵岂堪读】桓公井【在白纻山　李白诗丨丨名已没废丨曾未竭石甃冷苍苔寒泉映孤月秋来桐渐落春至桃还发路远人罕窥谁能见清彻】谢公宅【在城东青山李白诗青山日将暝寂寞丨丨丨竹里无人声池中虚月色荒庭衰草徧废井苍苔积惟有清风闲时时起泉石】祠墓李白墓【郡志李白初采石后迁青山去旧坟六里　按李阳氷草堂集序唐书及墓碣皆谓李白以疾终小説多载太白过采石酒狂捉月恐好事者为之而梅圣俞诗云采石月下逢谪仙夜被锦袍坐钓船醉中爱月江防眠手弄日月身翻然不应暴落饥蛟涎便当骑鲸上青天据小説而为之説也新唐书云李阳氷为当涂令白依之是时当涂未为州宣城而阳氷序谓白疾亟枕上授简俾为集序无捉月之説岂古不吊溺古史氏为白讳耶抑小説多妄而诗老好竒姑以发新意耶　苏子瞻□丹元子所示孛大白真二首云天人防何同一沤谪仙非谪乃真游麾斥八极溢九州化为两鸟鸣相詶一鸣一止三千秋开元有道得少留縻之不可矧肯求　西望太极横峨岷眼髙四海空无人大儿汾阳郭令君小儿天台坐防真平生不识髙将军手汚吾足乃敢嗔作诗一笑君应闻】名宦周瑜【孙防时为新谷令即姑孰也】陆逊【尝出镇姑孰】谢尚【以衞威将军镇牛渚】李阳氷【客游燕赵间为当涂令高才尚气自言其书后千年有人吾不知之后千年无人将尽于斯矣】皇朝蔡确【为繁昌宰】宋敏求【为守或送诗浪荡春流水芜湖候吏迎旌旟晓日丽钲鼔野风清暂起红尘逺休嗟素髪生专城方四十自古以为荣】曽巩【司户召为编修】黄庭坚【为守】吕希哲【为守】李之仪【为编修徽庙时范纯仁口占遗表有惟宣仁之诬谤未明致保佑之忧勤不显皆权臣务快于私忿非泰陵实谓之当然命李之仪次第之小人附防以为仪之撰谪知太平州】人物谢脁【宋人居青山文章清丽为齐随王子隆镇西功曹长史王秀之以朓年少相动欲以啓闻朓知之因事求还道中为诗寄西府曰常恐鹰隼击时菊委严霜寄言罹罗者寥廓已髙翔】皇朝郭祥正【当涂人其母梦李大白而生自号谢公山人梅圣俞一见呼为谪仙仕至殿中丞所居有醉吟庵东坡过而题诗】名贤石待问【蜀人以谏营昭应官坐谪滁州又卜居芜湖县卒因焉黄鲁直书其墓曰有宋贤良方正九谪不悔自下劘上眉山石公之墓】题咏平原周远近【谢眺积水照頽霞髙台望归翼云云连汀见纡直】故垒犹连谢尚城【潘逍遥游当涂诗扁舟不复见袁宏云云】山连呉楚周遭起【颢诗云云水合湖湘汹涌来】暮潮声带九江来【李冲元诗晴嶂势吞三楚尽云云】説着芜城是胜游【郭功父芜湖诗有云诗中长爱杜池州云云】外邑人事旋生当路县【杜甫鹤赠秋浦张明府诗君为秋浦三年宰万虑闗心两鬓知云云吏才难展用兵时农夫背上题军号贾客船头插战旗他日亲知问官况但教吟取杜家诗】
　　四六【疏綍鳌扉　眷惟州治　江为天险　乃脊钤韬分符牛渚　实控江津　地控风寒　实称道院矧当涂之乐土　惟当涂之巨镇　龙山方頼于论思实江左之雄藩　恃采石之惊涛　牛渚乃资于镇抚择地屯兵自晋已为重镇　中兴击贼曾欣采石之捷闻沿江设险至今尤号要冲　今日防江尤觉当涂之地重运际升平固可称于道院　上车强顔又作甘泉之仙令旧时多事讵敢怠于兵防　开缄见面重逢采石之谪仙岂但诗人能发山川之秀　山标白苎肩舆追荆国之游正须郡将益图藩翰之功　湖泛丹阳倚櫂和谪仙之句载酒龙山寻孟嘉之风味　青山故宅永怀罗罻之莫施泛舟牛渚赋太白之诗篇　采石扁舟尚想锦袍之同泛】
　　宁国府【宣城　南陵　泾县宁国　旌德　太平】
　　建置防革【禹贡扬州之域呉地斗分野春秋时属呉后属越战国属楚秦置鄣郡汉改为丹阳郡治宛陵即今治也东汉立宣城郡宋齐因之梁置南豫州隋改为宣州唐昭宗时号宁国军皇朝为宣州仍为宁国军节度继以孝宗潜藩陞宁国府今领县六治宣城】
　　事要郡名宛城　宣城　陵阳　宛陵　风　俗　民安俗阜【唐卢肇新兴寺碑其土乐其丨丨其丨丨】清凉髙爽【韩愈与崔羣书宣州虽称云云然皆大江之南风土不并以止】惟宣州为多贤【韩愈送杨仪之序】舟车繁防之乡【唐尉迟枢新安院记陵阳古称名郡今日为最雄乃丨丨丨丨丨丨风俗和柔之境】土广人庶【白居易制陵阳奥壤云云】形胜据呉上游【陈势大宁塔记惟宛陵郡作藩南夏丨丨丨丨地产气序之平夷江汉冈峦之襟带】阻山带江【唐陈简甫良吏记宣州秦故郊之地云云铜陵铁冶繁阜其中】水石幽竒【王元之送姚著作序云云】土产紫毫【白居易诗起居郎侍御史尔知紫毫不易致每嵗宣城进笔时紫毫之价如金贵谨勿空将弹失仪谨勿空将录制词】红线毯【白居易丨丨丨诗美人踏上歌舞来罗韈綉鞋随歩没太原毯澁毳缕硬蜀都褥薄锦花冷不如此毯温且柔年年十月来宣州大守加様织自谓为臣能竭力百夫同担进宫中线厚丝多卷不得宣城太守知不知一千毯千雨丝地不知寒人要暖少夺人衣作地衣】木【宣州人种丨丨始成颗则镞纸花以贴其上夜露日曝而变红花纹如生可爱】山川陵阳山【在宣城一峯为疉嶂楼一峯为谯楼一峯为景德寺】敬亭山【在宣城北谢灵运丨丨丨诗兹山亘百里合沓与云齐隠沦既已托灵异居然栖上干蔽白日下属带廻溪交藤荒且】
　　【蔓樛枝耸复低独鹤方朝泪饥□此夜啼渫云已漫漫多雨亦凄凄我行虽结组兼得寻幽蹊縁源殊木极归路窅如迷要欲追竒趣即此凌丹梯皇恩竟已矣兹理庶无睽　李白诗敬亭一回首目尽天南端仙者五六人常闻此游盘溪流琴髙水石耸麻姑坛白龙降陵阳黄鹤呼子安羽化骑日月云行翼鸳鸾下视宇宙间四溟皆波澜决絶目下事从之复何难百嵗落半途前期浩漫漫强食不成味清晨起长叹愿随子明去炼火烧金丹　刘禹锡诗丨丨之丨黄索漠元如断岸无棱角宣城谢守一首诗遂使声明齐五岳】昭亭山【在宛陵之北】双羊山【在宣城南五里以山有双羊石故名梅圣俞诗风雪丨丨路梅花丨下村】响山【在宣城县南五里　李白诗筑土接丨丨俯临宛水湄】中山【一名独山有白兔出传为笔精妙　韩愈作毛頴传惟君丨丨者能继父业】籍山【在宛陵县乃邑镇山】水西山【在泾县西五里林壑深邃　郡志唐宣宗诗长安若问江南事説道风光在水西】石壁山【在旌德三十里峯峦对起清溪中流安定胡公有诗】黄山【在太平县南三十里旧经黄帝栖真之地山当宣徽二州之境有三十二峯三十六源二十四溪八大岩　李白送温处士归丨丨诗黄山四千仞三十二连峯丹崖夹石柱菡蓞金芙蓉仙人炼玉处羽化有遗踪他日还相访乘桥蹑防虹】文脊山【在宁国西三十里旧名曷山府治以为案有六洞梅圣俞有留题】魁峯【在泾县南七十里谚云丨丨顶秀玉女峯髙入仕路者紫绶金章】疉嶂【在陵阳山之上】阳坡【杜子美诗丨丨好种注云毛锡茶谱宣城有坞如山其东为朝日所烛号曰丨丨】双溪【在城下二水合流　杨廷秀诗敬亭宛水故依然疉嶂丨丨在那邉谢守不住梅花死倩谁海内掌风烟】宛溪【在宣城东　李白诗吾怜丨丨水百尺照心明】句溪【在宣城东五里】清溪【李白诗丨丨清我心水色异诸水借我清安江见防何如此人行明镜中鸟度屏风里向晚猩猩啼空悲远逰子】泾溪【李白别山僧泾川作云何处名僧到水西乘舟弄月宿丨丨】涩滩【李白下泾县至丨丨诗滩鸣嘈嘈雨山足猿猱白波若卷雪侧石不容舠渔人与舟人撑折万丈篙】六刺滩【李白下陵阳溪三门丨丨丨诗三门横峻滩六刺走波澜石惊虎伏起水状龙萦盘何慙七里滩使我欲垂湾】堂亭宛陵堂【在便防西　吕居仁诗疉嶂楼前纳凉处丨丨丨下探梅时】景日堂【在旌德簿防吕献可尝为此官】曲肱亭【黄鲁直题宛陵张待制丨丨丨诗仲蔚蓬蒿宅吟哦诗句中展鸡催不起拥被听松风】谢公亭【在宣城县北二里旧经云谢元晖送范云零陵内史之地　李白诗池花春映日牕竹夜鸣秋谢公离别处风景每生愁】高斋【在府治东谢元晖有诗】楼阁疉嶂楼【在府治唐刺史独孤霖建　独孤霖书云郡地四出皆□即阜以垣故于楼为易而赋名必着其当正据扉亦雄矑竞侈由是缭歩逾千万目相瞪则壮邦丽廨之勲慊在第一繁丝机罗错卉障锦春以融独峯揉云双波屹风暑以澄暁黛嚬入夕蟾娟来秋以云并半空氷偏一岸冬以明此防举覼缕不尽也然而月话方狎独醉始酣则防城健卒筹三而环警绪至越活筵走奏榻彚呼去族噪虽黄庭展和不能不慨而斁向之厯举四美悉估而陪之不足赎矣余春至逮秋偶歩他北得小亭之直上居然最胜因命植栋鬬梁出城屋之脊周方数间小亭如初而中与诸楼相差者自为一地其上则朗出髙际平与空等向所谓越噪者不复逰虑则其四美不俟説而闻不假到而见非闻非见其然也始闻始见其向之未必然也且闻且见而今之所以然也向既举概今不可黙夫北望条风清暑之流皆徧坛攸戡莫全厥美或能伸左臂或睇右目或独全正面总而冇诸则我无让斯又闻不见而以其然为然矣郡以溪山著名而溪小负则疉嶂之名为宜至于栏干踏道沙子门户等咸有曲百成于新致举之则缕将烦于防故抑之而中地亦晦而不彰咸通十二年十二月辛亥宣州刺史某书】北楼【谢朓建　李白诗江山如画里山晓望晴空雨水夹明镜双桥落彩虹人烟寒橘柚秋色老梧桐谁念丨丨上临风怀谢公】双溪【在府治取宛句双流以名】开元寺【杜牧诗六朝文物草连空天淡云横今古同鸟去鸟来山色里人歌人哭水声中深秋幙千家雨落日楼台一笛风惆怅无因见范蠡参差烟树五湖东】名官庾亮【晋人为宣城内史】范【迁宣城大守不得志乃删众家后汉书为一家之作】江淹【为太守】谢朓【字元晖为太守】羊元保【宋文帝善棊与元保奕元保赌得宣城大守当日敇受人以为虚受】顔彦卿【为观察使】李翶【卢坦刺宣城辟置幕下】崔羣【韩愈送杨仪之支使归湖南序尝闻当今藩翰之賔客惟宣州为多贤愈与之逰者有二人马陇西李博清河丨丨羣与博之为人吾知之道不行于其主人与之处者非其类虽有享之以季氏之富不一日留也以羣博论之凡在宣州之幕下者虽不尽与之游皆可信而得其为人矣愈未尝至宣州而乐颂其主人之贤者以其取人知之也】沈传师【尝为观察使】杜牧【为判官】杜荀鹤【牧之子田頵守宣城延置幕下尝赋诗云风暖鸟声碎日髙花影重时称佳句】皇朝沈括【谪知宣州】张耒【为大守】晏殊【殊为枢副坐以笏击□从者齿出知宣州】余靖【为司理后至尚书】胡宿【为通判】孙觉【太平令】吕士龙【知宣州好打官妓会杭州一妓至士龙喜之一日欲笞一妓妓曰不敢辞但杭妓不能安也士龙愍而释之梅圣俞作莫打鸭词云莫打鸭打鸭惊鸳鸯鸳鸯新向西池落不比孤洲老秃鸧】人物蒋华【宣城人李白集有诗哭之】梅询【宣城人】梅尧臣【宣城人王晦叔见其文曰二百年无此作矣欧阳永叔论其诗曰世谓诗少达而多躬葢诗非能穷人殆穷者而后工也】名贤黄庭坚【因承天院记使者观望宰相赵挺之意以庭坚有幸灾之言贬宣州】题咏平楚正苍然【谢朓郡城登望诗借问下车日匪真望舒回寒城以一眺云云山积陵阳阻溪流春谷泉威防距遥甸巉岩带远天切切隂风暮桑柘起寒烟怅望心已极悄愧魂屡迁结髪倦为旅平生早事邉谁规鼎食盛宁要狐白鲜方弃汝南诺言税辽东田】髙阁常昼掩【谢朓在郡卧病呈沈尚书云云荒堦少诤词珍簟清夏室轻扇动凉飔嘉鲂聊可荐緑蚁方独恃夏李沉朱实秋藕折轻丝良辰竟有许夙昔梦佳期坐啸徒可积为邦嵗已朞歌终莫取抚几今日嗤】窻中列远岫【谢元晖答吕法曹诗结构何迢递旷望极髙深云云庭际俯乔林已有池上酌复此风中琴非君美无度孰为劳寸心惠而能好我问以遥乖音若遗金门歩见就玉山岑】远近闻佳政【张九龄寄裴宣州诗云故人宣城守亦作江南篇云云平生仰大贤如何分虎符相与问山川】氷壶照清川【李白赠宣城宇文大守诗君从九卿来水国有丰年鱼盐满市井布帛如云烟下马不作威云云霜眉邑中叟皆美太守贤】宗英佐雄郡【李白赠从弟宣州长史淮南望江南千里对我行我行倦过之半洛青天外云云水陆相映带长川豁中流千里防吴会君心亦如此包纳无小大摇笔起风霜推诚结仁爱讼庭垂桃李賔馆罗轩葢何意苍梧云飘然息相防才将圣不偶命与时俱背独立山海间空老圣明代知音不易得挂劔増感慨当结九万期中途莫先退】土控呉兼越【杜牧云云州连歙与池山河地襟带军镇国藩维】晚楼明宛水【黄鲁直诗试説宣城郡停杯且细听云云春骑簇昭亭防防丰圩戸桁杨卧讼庭谢公歌舞处时对换鹅经】宣城四面水茫茫【王建诗云云葢江城竹夹墙】谢朓青山李白楼【陆龟防诗陵阳佳地昔年游云云】碧落神仙拥使君【晏同叔送凌侍郎诗江南藩郡古宣城云云江山谢守髙吟地风月朱公故里情】虎丘换得敬亭山【呉郡志载林希疉嶂楼有楼吴门朱伯原诗云云句水松陵数舍间天下难如两州好君恩乞与一身闲】宣州水西天下胜【曾纡宣州水西诗杖藜出郭一水近石磴古路穿松筠万仞絶壑倚天末八节惊滩当寺门泉声飞下锦绣谷殿影插入玻瓈盆云云□州州城南何足云】
　　四六【疏綍宸庭　眷是冝城　徽池邻境　惟宣置郡建牙江国　介于江国　庾谢旧邦　以江为城惟宛陵之名　郡惟地望之　推髙在三江二浙之闲实帝　子之潜藩因　诗人而増重占疉嶂双溪之胜溪山行　乐方乘择胜之车澄江如练行将赓谢朓之诗老　稚纵观俄拥班春之斾疉嶂有楼抑且续独孤之　句地称髙爽清凉韩文载纪诵明镜彩虹之句昔　已流传民无叹息愁恨汉治重逢作晚楼春骑之　诗今尤绘画一州六邑夙称藩翰之雄谢宣城五　字之诗古今絶唱疉嶂双峯　尢觉江山之胜黄　山谷一篇之咏山水増光溪甚胜冝不废于登临　不惟太守赋诗逾谢朓之】









　　方舆胜览卷十五
　　钦定四库全书
　　方舆胜览卷十六　　　　　宋　祝穆　撰徽州【歙　休宁　祁门黟　婺源　绩溪】
　　建置防革【禹贡扬州之域呉地斗分野春秋属呉后属越又属楚秦置鄣郡汉武改为丹阳郡而丹阳都尉分治于歙黟歙二县皆属马呉孙权分丹阳郡置新都晋武改新都为新安郡隋置歙州焬帝改为新安郡复为歙州皇朝因之宣和间改为徽州今领县六治歙县】
　　事要郡名新安　古歙　风俗人性刚而喜鬭【见后朱元晦道院记】君子则务为髙行竒节【同上云云】异材间出【朱元晦跋东溪胜侯传云婺源为县穷僻斗入重山岭间而百十年来云云如翰林汪公及我君子大史公皆以学问文章显重于世】地杂瓯骆【吕和叔集陵崔某状歙州云云号为难理】形胜歙大州也【见后韩愈送陆歙州亭云】山峭厉而水清激【见后道院记】有佳山水【权载之送陆歙州序新安云云以资胜践】在万山间【郡志新安为邦云云其地险隘而不夷其土骍刚而不化至于大山深谷民之田其间者层累而上殆十数级不能为一亩快牛剡耜不得旋其间刀耕而火种之十日不雨则仰天而呼倘遇雨泽山水暴出则粪壤与禾荡然一空葢地之勤民力也如此】鸟道萦纡【同上自睦州青溪县界至歙州皆云云曽待制出守于两岸上驻兵下瞰来路虽蚍蜉之防皆可数贼不敢犯后移屯山谷间遂防】州治复还故处【朱元晦记外大父祝公遗事云方腊之乱郡城为墟乡人有媚事权贵者挟墨敇徙州治北门外以便其私而所徙家下涨辄平地三尺众皆不以为便将列其事以防诸朝者余二千人而莫敢为之首公奋然以身任之其人忿疾复取特防坐公以违御笔之罪公为变姓名﨑岖遁外犹下诸路迹捕不置如是累年时事变更羣小破散然后得免州治以还故处乡人至今頼之】土产砚【欧阳永叔研谱端石出端溪色理莹润本以子石为上子石者在大石中生葢精石也而流俗传讹遂以紫石为上又以贮水不耗为佳有鸜鹆眼为贵眼石病也然惟北岩石则有之然十无一二发墨者但充玩好而已歙石出于龙尾溪其石坚劲大抵多发墨故前世多用之以金星为贵其石理防麄以乎摩之索索有锋铓者尤佳余少时又得金坑矿石尤坚而发墨然世亦罕有端溪以北岩为上龙尾以深溪为上较其优劣龙尾逺出端溪上而端溪以后出见贵耳】纸【有麦光白滑氷翼凝霜之目今歙县绩溪界有地名龙须者纸出其间大抵新安之水清澈见底利以沤楮故纸如玉雪者水色所为也　墨李廷珪本姓奚易州人父名超南迁至此南唐赐姓李氏故老云昔李后主尝用其墨今则无矣而世言歙州具文房四寳其实三尔歙本不出笔墨】山出美材【郡志云云嵗聮为桴下淛河者往往多取富又云祁门水入鄱阳民以茗漆纸墨行江西仰其米自给】柿心黒木【图经新安贡丨丨丨丨黟之名县职此之由】茶【有胜金嫩桑仙芝来泉先春运合华英之品又有不及号者曰片茶】山川黄山【旧名黟山在歙县西北百二十八里山髙一百八十仞郡志其山有摩天戞日之髙宣歙池饶江等州山并是此山之交脉明矣诸峯有如削成烟岚无际雷雨在下其霞城洞室岩窦瀑泉则无峰不有信灵山之窟宅西北类太华山有峯二十六其水源亦三十六溪二十四洞十有二岩八水流而下合扬之水为浙江之源第四峯有泉沸如汤尝涌朱砂世传黄帝尝命驾舆容成子浮丘公同游合舟于此其后又有仙人曹阮之属　唐李白送人归丨丨黄鹤峯诗丨丨四千仞三十二莲峯丹崖夹石柱菡蓞金芙蓉伊昔陞絶顶下窥天目松仙人炼玉处羽化留余踪亦闻温伯雪独往今相逢采秀辞五岳攀岩厯万重归休白鹅岭渇饮丹砂井鳯吹职时来云东尔当整去去陵阳东行行芳桂丛逥溪十六度碧嶂尽晴空他日还相访乗桥蹑彩虹】乌聊山【在歙县西北汉建安之乱歙人毛甘以万戸屯此山隋末越国公亦屯兵于此义宁中迁州治此山下】鳯凰山【在歙县北十五里尝有凤来集】问政山【在歙县东五里唐有于方外者自荆南掌书记弃妻从大白山道士学养气之术时后弟德晦为歙州刺史方外来访之德晦为筑防于此号问政房县人聂师道少事方外后入呉为国师号问政先生今有观　诗话总龟云歙州丨丨丨聂道士所居尝有人陟险攀萝至絶壁于岩下嵌空处见题诗一首虽苔藓昏蚀而文尚可辨题云黄台词不知台何人也诗曰千寻练带新安水万仞花屏丨丨丨自少云霞居物外不多尘土到人间壶悬仙岛吞舟罢椀浸星宫沉水闲实箓箧垂金缕带綘囊绦鎻玉连环静张棊势铺还打防考仙经补义刚床并葛鞋双兎伏窓横柽几老龙跧溪童乞火朝敲竹山鬼听琴夜撼闗草长碧潭思勾曲松昏紫气度回栏成浅甲毛犹緑鹤化裳顶更殷阮洞神仙分药去蔡家兄弟寄书还黄精苗嫩啣斑鹿红杏枝低挂白鹇容易煮茶供客用辛勤栽果与猿攀常寻灵穴通三岛拟过流沙化百蛮新隠渐开侵月窟旧林犹恍枕沙湾乎疏俗礼慵非傲肘防灵方臂不悭海上使频青鸟防箧中嵗久白驴顽笻枝健柱旧蒲节篛笠髙簮玳瑁斑花气薰心香馥馥涧声冷耳响潺潺髙坟自掩浮生骨短晷难穷不死丹早晚重逢萧坞客愿随芝葢出尘寰台国初时任屯田员外郎世有全篇】城阳山【在歙县南二里唐许宣平尝隠于此】紫金山【在歙县东三十五里】石鼓山【在歙县南天有雨则往往闻鼓角之声】紫阳山【在歙县其下有观】孔灵山【在歙县二十五里晋孔愉避地入新安山读书】墨岭山【在歙县南六十里出石墨】赤岭山【在祁门县北百二十里下冇大溪昔有人为梁取鱼鱼不得下遂夜飞越岭而去人复于岭上张网其飞不过者皆化为石遇雨丨丨故名丨丨而浮梁县亦因此得名呉都赋所谓文鳐夜飞而触纶葢此类欤】岐山【在休宁县西六十里有石室石桥埀瀑百仞乾元中有道士龚栖霞隠于此】率山【在休宁县东南四十里寰宇志三天子都在马】白岳山【在休宁西四十里絶壁断崖松萝森霭】龙尾山【在婺源东南百里西连武溪开元中猎人叶氏见石莹洁防粗成研子孙持以献令今访匠琢由是世始传一名罗纹山有石理所似为名】大鄣山【在绩溪东六十里郭璞云三天子都在焉】云峯【在黟县南十五里孤峭如削】徽岭【在绩溪县西北十里王介甫度丨丨诗晓渡藤溪霜落后夜过翚岭月明中】樵贵谷【在黟县北昔土人入山行之七日至谷穴豁然周三十里中有十余家云是秦人入此避地　按邑图有潜村至今有数十家自为一村或谓之小桃源　李白诗黟县小桃源烟霞百里间地多灵草木人尚古衣冠】钓台【在黟县南十八里亦名浔阳台相传李白尝钓于此有诗云磨尽石岭墨浔阳钓赤鱼霭峯尖似笔堪画不堪书】新安江【自歙县来者出黟山自休宁者出率山自绩溪者出大鄣山自婺源者出浙山自浙江沂休宁者为滩三百六十　李白送人之东阳诗闻説京华渡东连五百滩他年一携手摇艇入丨丨　沈休文云丨丨丨水至深浅深见底贻京邑同好眷言访舟客兹川信可珍洞澈随深浅皎镜无冬春千仞防乔树百大见游鳞沧浪有时浊清济涸无津岂若乘斯去俯映石磷磷纷吾隔嚣滓宁假濯布巾愿以潺湲水沾君缨上尘】黄墩湖【一名蛟潭其湖有蜃尝与吕湖蜃鬬程灵洗好勇而善射梦蜃化为人告之曰吾为吕湖蜃厄君若助吾必厚报束帛练者吾也明日灵洗弯弓助之正中后蜃后有一道人教灵铣求善墓地灵洗随陈武帝有功为佐命功臣】绩溪【图经与乳溪相去一里离而复合谓之丨丨　寰宇记临溪有石方圆三丈其平如砥水宜浣纱妇人于石上绩而守之　罗昭谏诗云野云如火照行尘防丨丨邉去问津】婺水【在丨源丨绕县三而】堂院新安道院【朱文公记休宁大夫信安祝侯汝玉以书来曰休宁之为邑虽有难治之名而吾之为之已再嵗矣始也不能不以人言为虑中乃意其不然而今则遂有以信其果不然也葢其封域实鄣山之麓而浙江出焉山峭厉而水清激故禀其气食其土以有生者其性情习尚不能不过刚而好鬬然而君子则务以其剧为髙行竒节而尤以不义为羞故其俗难以力服而易以理胜茍吾之所为者出于公论之所是则虽或拂于其私而卒不敢以为非也以是吾之始至葢不能无不悦者而今则翕然无与为异吾尝困于事之不胜其繁而今则豁然无事之可为也吾将更葺防事之东参采賔佐属咏之什而榜之以丨丨丨丨子能为我记之则后之君子益知所以为治而无吾始者之虑矣子惟汝玉之为此可以见其政之成民之贩而官曹之无事矣然道之得名正以人所共由之路而非无事之谓也以汝玉之始至坐于堂皇之上则左簿书右法律日夜苦心劳力而不得休其或少暇则又不免冲寒风冐烈日以出入乎阡陌之中而不敢怠凡所以劝民之善而惩其恶兴民之利而除其害者非有道以行之则何以致今日之无事哉顾其名此乃若专取乎今日之无事而反序前日之瘽事非道其母乃出于老子浮屠之谓而汝玉未之思耶抑尝计之天下之事虽有动静劳逸之殊而所谓道者则无彼此精粗之间汝玉之学固有以知此矣彼其所以喜于政成之无事而不避异学之滛名岂非方寸之间犹欲从容于此以深思前日之已行而益求其所未至而卒以究夫无彼此精粗之间者而大于功名事业之间乎予故邦人且汝玉予旧也乐其意为书木末以示来者使于此邦之俗贤宰之志尚有考云】清风堂【汪彦章记云婺源去州二百余里皆取道山间攀縁不可舟车之地当四方之穷非人物都防土著之民且十方寡来而易足多负豪使气争为长雄疑难于弹治故吏之宰婺源者往往畏避隠去如探汤然防被恶声既久而不衰然邑冇溪山之秀足以登临有鱼稻之珍足以宴乐卒嵗无过客使者防传之乐足以安佚其人实聪明亷武好义而尚施茍幸而得其平有终身不肯违法者故至而悉其风土者亦乐而安之崇宁三年叔孙元功之为政也胷中泾渭甚明既来而得民所以易治之意则略除烦苛一镇之以清静葢未朞月而数百年之陋坐失于谈笑之间于是昔之吏俗朋党投隙扺巇为凿穴首鼠者既化而为心膂股肱而椎埋慓轻武断乡里为奔峰乳虎者亦从而为婴儿处女元功多民之洗濯刮磨果可以与治也乃筑燕居之堂而以清风名之余闻而叹曰天下之物葢无不可化者然其所以化非深于理者不与焉今夫徜徉于万物之表而人得之以涤烦觧暑者惟风为然是故至人之所御隠君子之所赏骚人才子大夫之所乐致足乐也如使不善为政者结意于防墨之端置民于牛羊之地物我俱矣乃始丝棼而禽狝之政之愈劳而愈炽而其于治日益远矣尚能知清风所以涤烦觧愠之理而与民同快适之乐哉惟元功才有余而不区区俗务之所营徒以从容无为使其民洒然以新释然以喜而元功亦将鸿渐于此而羽仪于无朝也宜其所得清风为无多且吾邑雅多秀民安知无儒者作穆如之颂歌咏吾子以配斯堂之永久者元功古情深君子也观其命名之意即足以知其为人】黄山堂【自唐以来已有之】舍盖堂【范至能记徽在江左多名山少平陆州所治衡从不能十里而陵衍犹相半坦然砥如者太守之居而已泝新安江枝而西属之休阳山益丛美檆生之斧斤所材浮歙浦入于涛江以输行都当匠乡费什八而徽人顾不事华屋虽仙佛之庐厪支压倾不可风其能独以壮丽称者亦莫如大守之居而东序之正寝尤其奂焉者也寝成之二十五年前守怵于物恠之説弃去弗处后皆因之间无足音又十七年而当绍兴己夘畨阳洪公实来典城明年正月既报政为广厦遂废可惜乃规以为便坐易其面势賔出日撤两翼之重檐以纳光景洞三隅之复壁使可罗胡怵数卜与诸吏及四方之賔客共之避而不专乡故名之曰舍盖暇日列觞豆挥麈剧谈防逺情深远响来荅问登前荣之杰观挹山川之神以稽旧闻其右则问政紫阳羣峰绵聨许聂蜕蝉之隠居也左在黄山天齐云雨在下容成子浮丘公颷车羽轮所往来烟消日出犹髣髴具音尘客之从游者皆有驭长风籋倒景以方羊天地间意知有乐乎斯堂而不知前日之蛛丝鼠壤空虚幽暗而扄鐍也初公以忠臣子擢殊科登道家山辄自列去国天子方以更化望人命公至州四千里而遥有诏朌辅郡符节引以自近其不留外久之知凡簿书期防之报冝非所以烦公然始至之日不鄙野其吏民端委听直无倦容于是六邑之留狱窒讼皆凑于府朝案其説累牍充栋数十年弗坚定者却批□折随刃迎觧狡狯之流虽欲并縁澜辞以珥笔豪州里情见势屈噤无从发端讼狱清静而州里宴然庭中无复事从容燕居于斯堂之上而其民欢欣歌舞于溪山千里之外惟恐外之百须俭陋而不足以安公闲其登新堂而乐则相与传舍葢之名而珍之以为琳房绮寮神仙之居徒以公在焉故也呜呼孟子所谓贤者而后乐此者防是欤公书于尤工得先魏古法钟繇元常而下无讥也堂既名大书其榜属参军事范成大为之记后之来者览观心画之妙而咨制名之意必有指斯名而告者焉】亭榭翠眉亭【在绩溪　韩无咎记歙之绩溪县西隅有亭曰丨丨不知其何人作也前则二小山对出自亭而望妩然如眉地势平衍于木茂蔚元丰末苏文定公为县爱其清幽时往游焉赋诗其上公去而邑人思之即亭为祠绍兴中好事者即县廨一堂名以景蘓后令曹训刻公在绩溪所为诗凡三十六篇于石而摹公之象于丨丨丨云】嵗寒亭【在歙县蘓子由在绩溪时赋诗今刻石亭上】藏书阁【在州学朱又公记云道之在天下其实原于天命之性而行于君臣父子兄弟夫妇朋友之间其文则出于圣人之手而存于易礼乐春秋孔孟氏之道本末相须人言相发皆不可一日而废者也又云某故徽人也而客于闽兹以事归而拜于其学郷人子弟相率踵门曰子诚未防先人之国独不能因是而一言以晓之哉于是切记所闻以告乡人之愿学者】祠庙三先生祠【朱文公记云婺源大夫周侯始作周程丨丨丨丨于其县之学而使人以书来曰子故吾邑之人也先生之学其始终本末之趣愿吾子之悉陈之也某发书慨然曰今既得以日见先生之貎相而瞻仰之则曷若遂读其书求其防以及诸身而功行之乎诸君其亦免之哉】朱文公祠【州学及婺源县学皆立其祠】五通庙【在婺源县乃祖庙兄弟凡五人本姓萧每嵗四月八日来朝者者四方云集】名宦任昉【为守亷洁著名后归船中惟桃花米二十石初昉因行春爱其云溪寻幽累日傍有大石徃徃坐钓其上因名昉溪村今有任公寺在休宁县】徐摛【梁书髙祖谓曰新安大好山水任昉并经为之卿为我卧治此郡】张率【嗜酒为新安守遣家童载米三千石还呉既至遂耗大半率问其故曰鼠雀耗率笑曰壮哉鼠雀竟不研问】薛稷【善画鹤尝为黟县令后位至少保】皇朝苏辙【为绩溪邑宰】吕大防【以大常士谪知休宁县】鲜于侁【字子骏为黟令又摄源豪强畏之后为东京转运司马公曰福星往矣】崔鷃【为绩溪宰】人物呉少防【新安人开元中为中舍】吕文仲【新安人景德为刑部侍郎】谢泌【歙县人为諌议】查道【休宁人擢贤良】俞献可【歙县人龙图侍制弟献卿侍郎】聂冠卿【歙县人为内翰】吕溱【士元之子景祐进士弟】汪伯彦【祁门人拜尚书左仆射】汪藻【婺源人为内翰】汪勃【黟县人仕至枢宻子作砺提刑孙义和侍御史义端给事中】祝确【歙人乃朱文公之外祖文公尝记其遗事云外家新安祝氏世以赀力顺善闻于州乡其邸肆生业几有郡城之半因号半州祝家有讳景先者号二翁尤长者元祐黄太史賛其画象大书百许字辞甚瓌伟经乱而逸某少时见外大父犹颇能诵其语至诸舅则皆已不复能记忆矣二翁诸子皆读书外大父其第二子也讳确字永叔特淳厚孝谨少时闻父母将为谋昏逃避累日家人惊索得之犹涕泣不能己问其故则曰审尔则将不得与父母兄弟蚤夜相亲矣亲丧庐墓下手植名木以千数率诵佛书若干过乃植一本比终制而归则所植已鬱然成隂矣一兄一弟先后死熈河皆亲往致其丧往复徒歩不啻万里所舍輙悲号上食如礼夜寝柩旁不忍跬歩离去路人皆为太息时四妹犹未行公独竭已赀以遣之其一归同郡汪公勃汪公后登二府终身德公不能防人两贤之嵗太疫亲旧有尽室病卧者虽至亲莫敢闯其门公每清旦輙擕粥药造之偏饮食之而后反日以为常其他济人利物之事不胜记虽倾赀竭力无吝色乡人髙其行学试又多占上列是时先君子年甚少未为人所知公独器重以女归之后卒以文学致大名世乃以公为知人年八十三以终身二男一女伯舅峤少敏悟有文叔舅莘后公十余年亦即世今惟叔舅之子康国家建之崇安而康国之子穆已总髪能诵书矣某惟外大夫之淳德懿行先人后已其诚心所格固冝有后天之报施将在于此乎某窃感陶公作孟府君传及近世眉山苏公亦记程公遗事不胜凯风寒泉之思书此以遗康国使藏于家时出而训习之以厉其子孙云某既序此事而济之弟以疾不起其子穆相从于建阳因书畀之依仰今昔为之涕下不能已】祝有道【新安志云黄山谷谪黔中歙人丨丨丨访之山谷为书帖云凡士大夫胷中不时时以古今浇之则俗尘生其间照镜则面目可憎对人亦语言无味又赠以词所谓长杨风挑青骢尾者也又有八月十七夜张寛夫圜待月有词云老子平生江南江北最爱临风笛孙郎防笑坐来声喷霜竹蜀人谓笛音如牍故用之今俗本改笛为曲非也】朱松【婺源人自号韦斋娶祝氏生太师文公熹按传自得作韦斋集序云公防小喜读书缀文冠而擢第未尝一日舍笔砚年二十七八闻二程先生之遗论皆先贤未发之奥始捐旧习从事于其间虽两入东观三为尚书郎卒不待年而殁又云建炎绍兴间公诗声满天下间尝为予举简齐开门知有老树半身湿及韦苏州诸生时列坐共爱风满林之句且言古之诗人贵冲口直致葢与彭泽采菊东篱下悠然见南山同一闗捩】题咏江传水至清【刘长卿送郑説之歙州谒薛侍郎诗漂泊来千里讴謡满百城汉家传太守鲁国重诸生俗变人难理云云船经危石住路入乱山行老得沧州趣春伤白首情尝闻马南郡门下有康成】千山带夕阳【皇甫曾题刘长卿碧涧别业诗南忆新安郡云云】黟水含香绕郡流【乔伍为歙州倅寄张翰林诗黄山向晚迎轩翠云云遥想郡斋多暇日花时谁伴出城游】千寻练带新安水【聂夷□诗云云万仞花屏问政山】
　　四六【辍自蓬山　维歙为州　维千里地　号为名郡出临黟水　因山筑垒　在万山间　开出异材维古歙之名地　窃以新安之古郡溪山一隅号为名郡有防溪之胜防　实为江左之名区农桑千里实曰富州官尊州大不轻刺史之符　自孔愉之隠遁地望已清山峭水清尤号人材之薮　及查□之贤良文风益盛古曰富州自昌黎而推重　虽曰山城亦羣珍之所产今为佳郡以任昉之曾临　载瞻京邑惟一韦而可航道传云谷远间清庙之音　鄣山左麓田数十级而后耕文檀龙溪夸作玉堂之様　浙江上游滩三百余而难泝道院一碑实救异端之害　尊若徐摛古歙之城州甚大文房四寳尤夸竒产之多　亷如任昉新安之江水益清】
　　池州【贵池　青阳　建徳铜陵　石埭　东流】
　　建置防革【禹贡扬州之域吴地斗分野春秋及秦汉为古鄣郡之地汉属丹阳晋属宣城郡梁属南陵郡隋废南陵置秋浦县唐置池州皇朝中兴为池州路安抚使寻罢今领县六治贵池】
  </div>
  <div class="pagination">
   <a href="方舆胜览_page16.html">
    上一页
   </a>
   <span>
    ...
   </span>
   <a href="方舆胜览_page12.html">
    12
   </a>
   <a href="方舆胜览_page13.html">
    13
   </a>
   <a href="方舆胜览_page14.html">
    14
   </a>
   <a href="方舆胜览_page15.html">
    15
   </a>
   <a href="方舆胜览_page16.html">
    16
   </a>
   <span class="current-page">
    17
   </span>
   <a href="方舆胜览_page18.html">
    18
   </a>
   <a href="方舆胜览_page19.html">
    19
   </a>
   <a href="方舆胜览_page20.html">
    20
   </a>
   <a href="方舆胜览_page21.html">
    21
   </a>
   <a href="方舆胜览_page22.html">
    22
   </a>
   <span>
    ...
   </span>
   <a href="方舆胜览_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
