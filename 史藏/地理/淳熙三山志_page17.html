<!DOCTYPE html>
<html>
 <head>
  <meta charset="utf-8"/>
  <title>
   淳熙三山志 - 第 17 页/共 123 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   淳熙三山志 - 第 17 页/共 123 页
  </h1>
  <div class="content">
   ○炭场 

　　旧宜兴门外之北。【“治平图”无，“熙宁图”有。】 

《三山志》卷第七终 

●卷第八　公廨类二 

　　启运宫 奉迎神御所 
　　社稷坛 
　　庙学 
　　祠庙 

○启运宫　奉迎神御所 
　　 
　　神御七殿。今州东开元寺。 
　　始，景德四年，真宗诏西京建院，艺祖诞生之地，迎奉神御。祥符中，赐名应天。天禧以后，至建中靖国，六圣神御相继为前后殿，前曰继明，后曰会真。政和七年，诏三门外立额，曰应天启运宫。建炎元年十二月，迁东京景灵宫。四年二月，令干办官李启迎自温州，权奉安福州。三月，至自温州。七殿神御、四殿御容，遂奉安开元寺大殿。绍兴三年九月，敕以启运宫奉迎所为名。 

○社稷坛 
　　 
风师，雷、雨师坛附 

　　旧社稷坛，州南七里。并城以西地污湿，遇祭报，趣戒闽、侯官县吏办治。唐大中十年，观察使杨发始迁于其西，今南涧寺之东，为社、稷及风、雨师坛四。【天宝四载诏：“风伯坛置社之东，雨师坛置社之西，各稍北三数十步，卑小于社坛。”五载诏：“遇祭雨师，宜以雷师同坛，共牲，别置祭器。”时盖用此制也。】广狭高下有制度，斋庐皆具，周回三十有九丈七尺，缭以崇墉，为门东向，其外辟二室，南立双表。既成，命摄巡官濮阳■〈宀上一下〉为之《记》，以防改易。【《闽迁新社记》：“摄馆驿巡官、前乡贡进士濮阳■〈宀上一下〉撰：大中十年夏六月，公命迁社于州坤。凡筑四坛：坛社稷，其广倍丈有五尺，其高倍尺有五寸，主以石；坛风师，其广丈有五尺，其高尺有五寸；坛雨师，广丈而高尺。自初献讫终献，专一室，有厦。横附二室，皆南向，备牺币。西向之楹，凡二室。龟砖脊道，凡十有三条，其萦折则三百九十有七尺。缭垣凡百堵，其高迭寻，苞巨榕凡二十本。南北行，延崇甍、展阶，揭双扉以东向，具扃钥焉。其外，北、东辟二室，有厦。其南立双表及逵功。（底本作“及□功”，缺一字，据崇抄、库本补。）以十七日戊子起，冬十一月庚子毕。谨按：闽故坛坫南邪；西隙蛙、蟹洿辏，负蒲苇之壕；（底本作“豪”字，崇抄同，据库本改作“壕”。）家禽野牧，触践无禁。至祈报时，率戒闽、侯官责办与胥哗无权事。（底本作“胥譁无权事”，崇抄作“胥哗亢权事”，库本作“胥哗庀权事”。皆疑误，待质。）其晴也，虽重菅不免于濡舄；其雨也，必撑篷以护緌。渎神劳人，未尝有寤者。元侯关西公既莅闽。其春，具郡仪即社。（底本作“山郡仪”，崇抄作“由郡仪”，据库本改。）喟然顾曰：‘吾向理苏，厥坛惟更，仍岁穰穰，苏人宜之。今闽饶讹期将不革（底本作“今闽饶讹期将不革”，崇抄作“今闽饶讹期将丕革”，库本作“今闽浇讹期将不革”。皆疑误，待质。）首在兹乎？’由是择谨事者行故坛西，躬取其地，授之节饩、严帑。非隐者除，鸠工以掉畚，凿材以陶坯，肩有欢讴，杵无怨筑。故擘钱垂十万，不徭一丁，不敛一户，而爽洁开拓，四坛镂焉。夫迁社于州坤，右位也；不书稷、风、雨，尊社也。《礼》称：‘诸侯为百姓立社，曰国社。’而烈山氏之农、弃辄隆焉，共工氏之后土、句龙兼飨焉。风秩，雨班，光昭旧典。盖先圣王尊以示本，均以行政，未之改也。惟我元侯敬恭于上，抚临于下。戢苛薙慢，显晦咸宁。繁条阴森，如肃其享。自然克灵克序，德致元侯，而施于一方也。是月，牙将翁行全牍其绩归成于公。公曰：‘坛迩浮屠，祠争出眉睫。吾患将来有醉浮屠者，或易于迁徙焉。（各本皆作“祠争”，疑是“词”字。底本于“浮屠”上空缺一字，库本、崇抄皆作“醉浮屠”，据补。）苟非镌琢，则本末无所彰。’遂以《记》徵百僚■〈宀上一下〉，■〈宀上一下〉不得辞，且拜命之辱。谨用二十九日戊辰献记云。”其碑隶书，今存。】伪闽时，以其地为佛祠，而迁坛于乌石山之阴。【今道清寺之侧。】 
　　皇朝元祐六年，柯龙图述辟而新之，建斋厅。中门外之西，为祭器库。政和元年，诏立州县社稷风雨雷师坛之式。颁图于天下。【是岁四月，江东提举沈延嗣奏：“天下州、县社稷坛壝，大率皆不如法。乞按式作图，镂板颁下。仍于坛壝之外，别为大墙围之，外建一门，常加封锁。于斋厅立石刊刻，增立法制。守、令上之三日，（各本皆作“守令上之三日”，“上”字下疑脱“任”字。）躬诣坛所，按图修治。”从之。九月，孙龙图琦立碑社坛，今存。】于是，移风师坛西门外龙山寺之西，为雨师、雷师坛北门外法云寺之东，惟社稷坛仍旧。【《政和五礼新仪》：“州、县社坛，方二丈五尺，高三尺，四出陛。稷坛如社坛之制，四门同，一壝二十五步。风师、雨师、雷师坛，皆卑小于社，四出陛，四门，皆一壝二十五步。燎坛于神坛之左、壝之外，（各本皆作“療坛”，当为“燎坛”，古燎柴以祭天。）稍高于神坛。瘗坎于坛之北壬地，南出陛，方、深取足容物。】 
　　 
○庙学 
　　 
　　庙学，旧州西北一里。唐大历七年，观察使李锜移城南，【（李锜，见《唐书·宗室世系表》。《福建通志》又作“李椅”，有传。卒后谥为“成”，以下注文故称“成公”。）始补生徒三十。独孤及《记》：“成公始至，礼先圣先师，叹其湫隘，乃易其地而大之。”（底本作“助其地而大之”，库本同，据崇抄改。）】贞元、元和间，学者益盛。乾宁元年，王□于州四门置义学。【（底本于“王”字下虚缺一格，库本、崇抄皆作“王鸿”，疑是“王潮”之误。）】梁龙德元年，忠懿置四门学，以招徕四方之秀。吴越时作新宫，号使学。逮属皇朝，学制废坏。太平兴国中，转运使杨克让始作孔子庙。景祐四年，权州事谢微表请于庙，【（各本皆作“表请于庙”，“庙”疑为“朝”字之误书。）】立为府学。从之。【是年八月二十九日敕：“福州奏，据试助教黄洵武及进士郑洙等一百一十三人状：‘伏见节镇旧规，许将宣圣庙立为府学，颁国监之坟史，给官籍之田畴。虽庙貌攸存，尚亏工葺。乞修门、宇，陈请监书。’许从建立。当州体量：所管一十二县，仅二十万余户。文物弥盛，仕进实繁。虽严宣圣之学堂，未兴府学之制度。伏望特颁芝检，许复杏坛，建立儒宫，恢张圣域。候敕旨牒。”奉敕：“许将文宣王庙立为府学，所乞经书，仰依近降旨挥，备钱于国子监赎置。”五年二月一日，敕：令本州勘会，于远年系官荒、闲、逃田内量拨五顷，充州学支用。】诏下，微适罢去，范都官亢、许驾部宗寿踵其事，历五载乃成，麋公帑钱千万，植宇六十楹，中设孔子与其徒高弟者十人像，又绘六十子及先儒以业传世者于壁。有九经阁、三礼堂、黉舍、斋庐、旁翼两序、庖次、井饮，百用皆给。康定二年，沈都官邈增赐田，延旧儒敷讲经术。乃立课程、要束，以示学者。【是年，朝奉郎、秘书省著作佐郎、充馆阁勘校蔡公襄撰《庙学记》并书。“治平图”：进德坊内之北，有文宣王殿，今兴贤坊是也。熙宁二年“图”：进德坊之北，又二州学坊，（各本皆作“又二州学坊”，“二”字疑误。）坊内之北为文宣王庙。是时庙学皆从西出也。元祐，外门自中门之南，于是南出。】熙宁三年灾。郡人韩昌国、刘康夫等二百人以状言于府，请自创盖，无费县官一钱。程大卿师孟许之。既而，十二县之士各以状请于令，如昌国等。不一月，集钱三百万，为门、为殿、为公堂，环列十斋以居学者，如其旧。公堂之后，又别为室以藏书，为堂以讲议，为斋以处师长，盖合百有三十间。自孔子以下至十哲塑像冕服，更请制度自朝廷颁降。【熙宁四年五月，中书批送下提点福建刑狱沈郎中状：“福州文宣王庙、州学，为火延烧净尽，及百姓人家一百三十七间。州司现将本学官物收买材植盖造。次伏见至圣文宣王及亚圣十哲从祀之人，诸州塑像、冕服之制，多有不同，盖是朝廷未曾颁降制度，乞明降旨挥。”后批送太常礼院检坐牒报。学成之数年，（崇抄于“数”字下多一“是”字。）编修林希为《记》。】然自是以前，养士岁才十数人。元丰初，始增至数十。【时，孙公觉奏增安福寺籍没田。范扩为《记》。】元祐八年，王秘监祖道始至，顾视狭隘不足以处多士。乃斥东西序之北二百四十尺，增为斋十。合旧斋十。而小学在中门外之左，客次在中门外之右。外门直中门之南。岁补生员五百。【绍圣改元，王公祖道自为《记》。】崇宁元年，舍法行，始自朝廷选择教授，增养士之额，益广为三百五十一区。【（崇抄作“盖广”。）是年十一月，准转运衙牒：“准敕：罢开封府解额，除量留五十名取土著人外，余并改充天下贡士之数。（崇抄作“改齐”。）约度所在应举人数多寡，别立定额。所有诸州、军额，各取三分之一添充贡士。郡大或应举人多，则度地之宜，或因旧增广，量合教养人数，置立舍屋。自朝廷选择教授，分教天下。以太学三舍校试法删立颁降。其升补上舍者，听每二年贡入太学。每州知、通依《发解条》管勾。每路选委监司二人提举。知、通每十日一诣学。监司一岁巡遍所部州学。”】有御书“稽古阁”二，【即旧九经阁也。后改名经史。大观二年，御笔：“比闻诸州学有阁藏书，皆以经史名者。方今崇八行以迪多士，尊六经以黜百家，而史何足云。应已置阁处，可赐名‘稽古’。”今书阁一。】养源、议道、驾说堂三，【今养源堂一。】斋二十有八：审礼、由智、祖义、隆仁、崇德、事道、兴能、宾贤、尚志、逢原、爱日、誉髦、久中、端身、通理、嗣音、明善、拔萃、逊志、依仁、养浩、育英、致道、烝髦、壮猷、制胜、小学、自讼。其后舍法罢，寻省为十二斋，养士二百人。【兴能、事道、崇德、时习、祖义、由智在东庑，明善、嗣音、通理、端身、隆仁、誉髦在西庑，外职事位四，祭器、乐器库各一，印书库一。】有先贤堂。【庆历、皇祐间，陈先生襄、郑先生穆、刘先生彝，皆已登仕籍，乡人尊师之，与周先生希孟、陈先生烈同号五先生。绍圣初，贤良陈旸始与提举陈敦夫请置祠于学，（底本作“陈旸”，库本、崇抄皆误作“陈赐”。陈旸，侯官人，绍圣元年（1094年）应“贤良方正极言直谏”科中第。以后各卷底本亦多有误为陈赐者，皆径正之，不再出校。）郡守温公益从之，遂立五先生祠。政和中，黄尚书裳复以闽清勘校陈公祥道解经以悟学者；宣和中，余太宰深复以侯官刘公康夫教授诸生为多；（底本作“余太宰□”，缺一字，据库本、崇抄补。）其后又以福清郑公侠节义著闻；并图像于学。先是，唐观察使常衮配享学宫；（底本作“常衮□□”，缺二字，据库本、崇抄补。）政和中，柯旸为漕，自试院迁其父龙图述生祠于学。（底本作“龙图□□祠”，缺二字，据崇抄补。）遂并称为十先生。又其后，王端明祖道亦以有功于学，祀焉。绍兴九年，（底本作“绍圣九年”，据崇抄改。）张丞相浚言：“常公首振儒风，不可与后来者并列。乃位常公于中，益以欧阳詹，与诸公列左右。乾道中，有言陆公祐亦乡先生宜祠者。于是为十三人。 
　　襄，字述古，侯官古灵人，气古行高，与郑先生穆、周先生希孟、陈先生烈为友。时学者方溺于雕篆之文，所谓知天尽命之说皆指以为迂，（底本作“知天尽命”，崇抄作“知天尽性”。）而莫之讲。四人者，独以斯道鸣，闻者笑之，不为变，守之益坚，躬行于其家，而达于州闾。皇祐初，知河阳县。富郑公弼移镇河阳，厚遇之，会入相，以文学政事荐，召试秘阁校理，判尚书祠部。权贵人奏乞寺观名额且度僧、道士。（底本作“且度僧道上先生执著令奏言”，据库本、崇抄改。）先生执著令奏言：“近年以来，自宫阙宦官以及要近，一例陈乞。盖秉政大臣不为陛下爱惜典刑，臣不敢奉行。”寻，知常州。熙宁初，召修《起居注》、知谏院、管勾国子监。荐常秩、陈烈、管师常、程颐经明行修，宜召为太学官。迁知杂、侍御史。论青苗可罢。召试知制诰。先生言：“论事未能开悟圣意，不敢就。”请外补。上批其疏曰：“朕慕卿经术、行己，深惜远去。”遂复修《注》。寻知制诰，兼直学士院。适河决河北，有诏先生视草。以“水不润下”为言，中书改之。乞知陈州。召还，知通进银台司，除枢密直学士，判太常寺，兼侍读。卒年六十四。有文集三十卷。绍兴初，上得先生所荐司马光以下三十三人《奏草》，手诏褒嘉焉。（底本作“下诏”，库本作“降诏”，据崇抄改“手诏”。） 
　　穆，字闳中。笃学修饬。历国子监直讲、太常博士。熙宁中，为岐王侍讲。陈先生襄为台杂，疏言：“府僚不可不谨择人。”神宗曰：“如郑穆德行，乃宜左右王也。”出知越州。元祐初，入为国子祭酒。时扬王、荆王请为侍讲，除直集贤院，扬王翊善。（底本作“扬王□善”，库本作“赞善”，崇抄作“扬王翊善”。查《宋史·郑穆传》，所任扬王、徐王官属皆作“翊善”，据改。）太学诸生复上书乞为师范，除祭酒，未允。请解职，许之。五年，除宝文阁待制复为祭酒。逾年，乞骸骨。提举杭州洞霄宫。给事中范祖禹上疏：（底本作“□□中范祖禹”，缺二字，据库本、崇抄补。）“穆年虽过七十，祭酒为国子师，非藉其筋力，愿留之，以示朝廷贵老尊贤之美。”（底本作“贵老贪贤”，崇抄同，检《宋史》本传改作“贵老尊贤”。）太学诸生请留者亦数百人。皆不报。公卿大夫、太学之士设祖道供张于东门外，（底本“供张”下缺一字，据崇抄补。）辞决而去。卒年七十五。 
　　希孟，字公辟。通《五经》，尤邃于《易》。取孟子辟扬、墨之义以为名而字焉。初与郑先生穆为同志友。后得陈先生襄、陈先生烈相与讲贯，力主斯道。既而，刘先生彝以问学显名，复与定交。学者师慕之。知州刘公夔、曹公颖叔、蔡公襄皆亲至学舍，质问经义。既而，部使者相继论荐。诏赐粟帛，授将仕郎，试国子监四门助教，充本州学教授。先生三表力辞。不许。寻以病终，年四十二。门人曾伉、陆宣、朱敏中、许将、曾默、范镗、陆术、王晦、林璋等七百人，相与塑像立祠堂于保福寺。（底本作“□福寺”，缺一字，库本作“崇福寺”，暂据崇抄改。）元符中，太守率寮属致奠焉。有《诗义》十卷，《易义》十卷，《春秋义》三十卷，《杂文》二卷。 
　　烈，字季慈。甫年十四，继失怙恃，水浆不入口五日。自壮迨老，恪奉如事生。（底本作“□奉如事生”，缺一字，崇抄作“享奉如事生”，据库本补。）特立独行，非礼不言不践，虽御童仆，如对大宾。庆历中，蔡公襄为守，下车之始，以书问闽俗利病。先生条利害二十篇献之。尝谒襄，留《建溪滩》诗以讽之。襄为霁威严。先生通三代之礼，凡婚冠丧祭悉遵行之。虽博学如陈先生襄、刘先生彝，皆问礼焉。皇祐五年，周先生希孟及乡老柯怀祚等举先生文行。太守以闻，诏：授将仕郎、试秘书省校书郎、本州教授。三表辞，不许。复授守安州司户参军，充国子监直讲，又辞。元祐元年，授宣德郎，致仕。其后，监司复荐。落致仕，为州学教授，改京秩。凡六考，不愿磨勘，不受廪禄，敝衣粝食，裕如也。卒年七十六。有《孝报经》数卷授其子丞。 
　　彝，字执中。少师事安定胡先生。初为朐山县令，恤孤寡，平赋敛，作陂池，教种艺，振游惰。或类其事为一书，曰《治范》。熙宁三年召对，言：“圣人之道有体有用。自文取士，（底本作“自文取□”，缺一字，崇抄作“自取文□”，暂据库本作“自文取士”。疑“自”字下脱“以”字。）不以体用，而尚声律浮华，则风俗偷薄。”上悦，除都水监。（底本作“□都水监”，缺一字，库本作“授都水监”，崇抄作“迁都水监”。按《宋史》本传，为“除都水丞”，至元祐初“复以都水丞召”，“都水监”疑误，今只据补“除”字。）除两浙运判，移知处州。（底本作“移知处州”，库本作“虔州”，崇抄作“庆州”。按《宋史》本传，当是“处州”。）岁饥，民多不举子。俗尚巫，狱讼尤多。彝为《三劝》以谕之。在任四年，奏课连最，加直史馆，知桂林。以元祐六年卒，年七十。先生著书，以皇极为本述七经中义。有文集三百二十卷。 
　　侠，字介夫。尝从王安石学。举进士，调光州司法，秩满，至京师。会安石秉政，为具言青苗、免役、用兵之害。不答。复数以书论之，亦不报。久之，监在京安上门。时初行免役及收市利钱，会大旱，河东、北、陕西流民入京师。先生为画图、为书，勾马递以闻，曰：“如行臣之言，十日不雨，乞斩臣，以正欺罔之罪。”又自劾“擅发马递”。上览疏叹息，终夕不寐。翌日，诏：韩维等体量发常平仓，放商税务及诸门税钱三十文以下、市利钱二十文以下，青苗、免役、方田、保甲并罢，凡此类十八事。民间欢呼相庆。遂下诏责躬、求言。越七日，大雨。上出图示宰执，（底本作“赐宰执”，据崇抄改。）且责之。安石遂力求去，荐吕惠卿执政。先生上书言：“安石本为惠卿所误，今复相拔援，以遂前非，不为宗社计。”又疏切谏用兵，它语讥大臣甚众，并诋台谏如刍灵、木偶。惠卿怒，以为谤讪，编置汀州，移英州。先生徒步赴贬所。居十年。陈先生襄在经筵，荐司马光而下，最后言先生忠直。哲宗登极，放还。用苏轼、孙觉等荐，除泉州教授。秩满，诸生借留，州奏，得再任。元符元年，再贬英州。徽宗登极，遇赦东归，复为泉州教授。崇宁初，又勒停。寻复将仕郎。卒年七十八。建炎间，诏录熙宁、元祐忠谠子孙。中书舍人林遹以闻。绍兴初，赠朝奉郎，授孙嘉正官。嘉正，终朝散郎、知建昌军。 
　　祥道，字用之。博学，尤精于《礼》，尝著《礼书》，王安石以闻。诏尚书给笔札以进，除国子监直讲，迁馆阁校勘，兼太常博士。卒年五十二。有《论语解》行于世。 
　　康夫，字公南。从周先生希孟学。知州张公伯玉、元公绛、程公师孟皆慕重之。熙宁中，五路置学官。有请以康夫主番禺学。进《志述》二十七篇。其文皆羽翼诗书，根柢仁义。元祐三年，以六举该恩，（崇抄作“皆恩”。）先唱名二日卒，年五十三。郑先生侠表其墓。 
　　祐，字亦颜。刻意学问。为莆田簿，荆湖广南路宣抚司准备差遣，福建茶事司干办公事。所至有惠爱，察识冤枉，于茶法讲究，尤不苟。每谓：“榷，无良法。能以仁恕存心，宽其禁网，使公家不失大利之源，足矣。”与使者论辩不屈。泉南当海舶运输之冲，（底本无“当”字，库本、崇抄皆有，据补。）使者欲复市易。（底本作“使者与复交易”，据库本、崇抄改。）公曰：“此渔夺之术。”言之切至，乃出。（崇抄作“乃止”。）尽心职事，不求荣进。或劝以治生，笑不答。读《论语》、《尚书》、《中庸》、《大学》，反复玩味，究其旨归。居母忧，终丧不忍去坟墓。不随俗之好尚，亦不顾人之是非，率以《礼经》从事。既老，里居。士大夫状其质德，乞添差教授本州。时叶公梦得以闻。从之。命下而卒。】 
　　绍兴十年，张丞相浚增养士为二百四十人。【绍兴九年十月，张丞相浚奏：“据州学学正陈备中等三百三十八人状：‘窃见本州科场，赴试至七千余人。补试终场二千五百五十五人。今系籍学生五百余人。本养士止二百人额，每人食钱止一十九文，余皆供给不到。’乞别给田五十七顷，（崇抄、库本作“五七顷”。）仍以五百人为额。”不报。明年，奏以宁德芹溪院籍没田入学。许之。遂增养二百四十人。教授张洙为《记》。】乾道改元，王参政之望定三百人为额。【教授冯摅为《增田广士额记》。】淳熙四年，陈丞相俊卿始创射圃，南北三十步，东西五十步有奇。仍创亭以序宾。【（底本作“乃创亭”，据库本、崇抄改。）】今岁春秋补、终场，各五千余人，取五百人，养士三百人。 

○祠庙 
　　 
　　武烈英护镇闽王庙【（底本作“隆闽王”，据崇抄改。）】　钓龙台山之西。昔，汉遣使封王为闽粤王，授册命于此。其后即此立庙。武帝既诛郢，【（底本作“□帝”，据《史记》补。）】封繇君丑奉王祭祀，居股继之，及杀余善以降，祀遂废，至唐大中十年建祠。后唐长兴元年，【（底本自“及杀”以下脱一整行文字，据库本、崇抄补“余善……后唐长”。）】闽忠懿王复追封为闽粤王。皇朝因之，号显圣武勇王。【见庆历《记》。】庙有左右二王，相传王二将也，不显姓氏，英灵间发，惠佑一方，土人世祀之。熙宁中，闽出戍熙河，二王现云端，大战获捷。政和间，复戍桂府，征蛮之际，二王复现，降大雹、飞黄蜂以退蛮兵。宣和二年，浙寇窃发，连陷数郡，将及境。俞提刑向自建安领兵南下，黄蜂数万随舟蔽江，居民咸谓神兵之助，境内贴然。乃五月，大新祠宇。建楹之日，有青红二小蛇蜿蜒香几间累日。暨上梁，俄又见其两端，举首北向，移时即隐。六月以仪曹陈琎奉二王像入庙，二蛇又现。七月，庙成。俞公向临奠前夕，梦有神人，青色，谢以迁祠者。祀事毕，青蛇忽现左王前，神色如所梦，瞻叹久之，祷右王曰：“愿赐降临。”寻亦现。邦人信敬益笃。州以其实闻于朝，十一月，敕赐庙号武济。【并见俞提刑向《庙记》。】六年，进封闽粤王为镇闽王；二王，左封灵应侯，右封显应侯。建炎四年，王加封武烈，灵应侯加广惠，显应侯加嘉泽。【（底本自“右封显应侯”下脱一整行文字，据库本、崇抄补“建炎四年……显应侯”。）】绍兴三十一年，膠西之役，舟师祷战获捷。王加封英护，夫人封赞灵，左侯加协威，右侯加翊忠。【州诸庙，惟此庙夫人坐东、王坐西。以庙尚循汉制，汉尚右故也。】 
　　明德赞福王庙　西湖之旁。【后隔城墙，城外为湖。】昔闽粤王郢开州西大路，畚土成丘。后人即其地立庙，郢塚在闽县东田中。血食不衰。自唐大历以前，闽城通得祀者四：南台、善溪、城隍与此而已。【见检校太傅陈郯《乌石庙记》。】累封至本朝，为“明德赞福”。【见庆历《记》。】 
　　善溪　冲济广应灵显孚祐王庙祐　鼓山之北，大乘之南山峡间有二潭：下潭广六丈，深不可计。距上潭五里。昔闽粤王郢第三子有勇力，射中大鳝于此潭，其长三丈。土人因为立庙，号白马三郎。唐贞元十年，观察使王翃旱祷得雨，【（底本作“王栩”，库本、崇抄皆同，底本于“郡守”条中又有作“王雄”者。皆据《唐书》本传改“王翃”。）】崇饰庙貌。自后，太守躬祷辄应。【唐大和元年，（底本作“唐太和元年”，他本同。按《唐书·文宗纪》之年号当是“大和”，据改。）观察使王仲方祈祷回，届圣泉寺，雨已至，遂题诗曰：“入门池色净，登阁雨声来。”团练副使李贻孙和云：“旌旆忧民至，风云逐马来。”团练判官李敬彝和云：“雨随青嶂合，云拂画旗来。”内供奉彭城侍御和云：“云阴随雨度，桂馥逐风来。”今诗牌在圣泉。】唐咸通六年，观察使李瓒奏封龙骧侯。梁贞明中，闽忠懿王奏封弘润王。本朝建隆二年，知闽县江文秉葺庙，有《记》。庆历六年六月，旱。蔡公襄斋戒，自为文祷，读彻大雨。乃命知县贾太冲新其祠，文学范宗韩作《记》。熙宁八年，敕封冲济广应王。绍兴十一年，以张丞相浚奏，增封灵显，仍赐庙额曰永宁。十七年秋大雨，中夜水暴出，声闻数十里。诘朝，有石高广可二丈，峙庙后如堵，水左右注，庭除无恙，人异之。绍定五年，李大卿骏以“灵应如响”奏，增封孚祐。淳祐八年，【（绍定及淳祐年间以下内容均《三山志》成书后数十年之事，非梁氏原志所有，当为后人所增。）】陈侍郎垲为乡帅。以田畴缺雨，率知闽县师舆致祷有验。因阅庙前华表，扁曰‘鳝溪’，询其故，则土俗疑传以鳝为灵，不知王亲杀鳝以为灵也，其可以鳝名溪乎？遂判云：“善溪龙潭，以神能体天而福善，利泽可苏焦槁，故以‘善’得名。方言误以为鳅鳝之‘鳝’。鳝，微物也，岂能化为龙？近乎诬神矣。”帖县：“宜与改正”。闽令承命，易扁以“善溪”名，锓梓祠下云：“仁者乐山，知者乐水。山水之性，是岂专乎仁知哉？亦惟人之所乐然耳。故《易》曰：‘仁者见之谓之仁，知者见之谓之知。’闽之东，旧有鳝溪，分三潭，神实居之，雨、旸，祷必应。今帅守侍郎可斋陈公以旱亲谒于上潭之石坛，精忱洞彻，疑其称谓之讹，遂舍‘鱼’而取诸‘善’。善，嘉号也；心，善渊也。字，心画也，兹非善者见之谓之善乎？退而考诸庙牒。则鳝之为说，前守尚书郎王公陶尝辨析之，谓其类野老言，不足据。可斋之名斯溪也，一洗痼陋，善与人同，千古在后，德厚流光。越王之宅斯土也，一灵如在，福善好直，百世在前，有德必祀。柳子省愚溪之对。昌黎寝恶溪之文。吉水、廉泉、慈湖、直渎，盖将齐声并价而不得颛美矣。岂惟人乐斯称；吾意神亦歆是名矣。昔唐人守古栝有善政，改恶溪名好溪，后世美谈。今溪以善名，事有类是。用敢并书。眉山师舆立，郡人马载书梓，刘自书扁。” 
　　忠懿王庙　庆成寺之东。王讳审知，字详卿，姓王氏，本琅琊人。高祖晔，唐贞元中，为光州定城令，遂世为固始人。黄巢之乱，王与兄潮从王绪入闽。景福初，攻福州兵马使范晖杀之。诏授潮廉帅。乾宁三年，拜威武军节度、观察、处置等使。明年，潮卒，王代立。天复初，敕列十二戟于私门。天祐元年，封琅琊王。三年闰十二月，敕立王《德政碑铭》。【礼部侍郎于兢之文也，碑今立庙中。】梁开平二年，加封琅琊王。寻进封闽王。后唐同光三年薨，年六十四。册赠尚书令，谥忠懿王。奉身俭约，至蹑敝屦。聚书建学，以养闽士之秀者。属诸邦僭窃，独遣使出海道奉朝贡，民不见兵革殆三十年。晋开运三年，地入吴越。钱氏始命即王旧第立庙。【（底本作“即正旧第立庙”，据崇抄改。）】开宝七年，刺史钱昱复缮新之，塑故都押衙建州刺史孟威等二十六人配飨。【自为《记》。】政和元年，罗殿撰畸命雪峰、太平主僧重修。【畸自为《记》云：“过忠懿王祠，叹其陋甚。窃自惟曰：浮屠氏好谈因果以动世，而忠懿喜营塔庙，其功德在佛之徒为多。若使反其所施，以治其庙像，是使浮屠氏之说益信也。闻雪峰、太平主僧足以任事，乃谕之。未阅月而成。”】绍兴二年，州官吏以庙摧圮宜致严饬，请于郡。张参政守乃出公帑，令知闽县李公彦董其役。暨讫功，率官吏祗谒祠下。【四年，何大圭《记》。】自唐以来碑记铭，今存。 
　　东岳行宫　伪闽所建东华宫之太山庙也。【见淳化四年，节度掌书记、承直郎、试大理评事兼监察御史裴询所作《福州东华宫太山庙记》，首云：“四时代谢，东方立生杀之权；五岳辨方，太山掌生死之籍。”盖本宫中之庙也。】钱氏时，庙祀始盛。【《记》云：“王氏既灭，斯师治民。（各本皆作“斯师治民”，疑有讹字。）斯庙也，玉宇恢廓，金殿峥嵘。乞福人多，纸钱飞雪；祭神客众，竹叶成池。阴司之部从克全，地府之曹寮毕备。”】大中祥符中，既以东华宫为天庆观，庙乃独为东岳行宫。自是祈献愈多，屋宇浸广。 
　　城隍庙　府治之东。古有之。【元祐戊辰，长乐人林通作本县《图经》，内“县东北城隍庙”曰：“庙之神，西汉御史大夫周苛也。守荥阳，为项羽所烹。高祖休兵，思苛忠烈，乃令天下州县附城而立之庙，以时祀之。”】晋太康迁城，即建今所。绍兴二十七年，沈待制调增创厅宇。寻置兴福庵其东。淳熙五年，前作更衣亭、肃仪亭。今十二邑皆旧附县治置。（末句，崇抄无“县”字。） 
　　五通庙　通津门之外河南岸。《旧记》亦名龙官庙。相传王氏入闽。州邑闾井许民咸得立祠。斯庙之址，昔怀远驿之地也，景德中，叶扆、陈熙等所建。康定元年，陈绍济、僧怀轸与其徒复创屋七间，有进士方■〈日高〉为《记》。【记云：“占笔峰之上游，宅石渠之左界，（底本作“古笔峰之上游宅□渠之左界”，崇抄作“占笔峰”、“宅清渠”，据库本补。）厥地广袤，周回十寻。”】时，所至庙祀，郡大姓咸世事之，今不衰。 
　　惠安明应王庙　乌石山之西。王，姓陈氏，旧隐是山，【庙碑云：“心游典坟，性爱山水，游憩乎宿猿之洞，窥临乎落景之平。”注：“山下旧有古迹，结石垂藤，号宿猿洞。山号朝阳顶、落景平。”】没而显灵。唐元和后始立庙，凡水旱疾疫必祷焉。大中时，罗中丞祈雨霰，立应。咸通间，李大夫运饷湖湘亦获阴祐。至闽王忠懿，乃表其事，曰宁远将军，封武宁侯，增至显应王。后唐长兴三年，改服远昌运王。后五年，改振义保成王。又十年，改贞闽安吉王。后归吴越，封宣威感应王。先是石人娘旧庙于城西，忠懿王移以配享，【（底本前作“元是”，后作“务以配享”，崇抄同，据库本改。）】别创闺阁。永隆庚子，骁卫长史彭城文遇，又于堂东北隅为寝室。属检校太傅陈郯撰碑铭，犹存。皇朝熙宁八年，改封今号。 
　　刚显庙　乌石山之巅。公姓周氏，讳朴，本吴人，唐末隐居于此，与僧灵观、薛长官逢友善，【（底本作“薛长吉逢”，据崇抄改。）】双峰寺法主大沩寺懒安更为禅悦之交。黄巢之乱，求公，得之。曰：“能从我乎？”曰：“我尚不仕天子，安能从贼。”遂遇害。后人即其山立三贤祠。【观、逢与公为三。双峰寺亦有三贤堂，法主、李中丞瓒及公也。】绍兴初，张丞相浚谪福州，将游双峰，夜梦一僧与一金紫人及白袍士来谒。翌日，登山堂，见三公容貌如梦中，异之。及为帅，游乌石，至公祠，叹公死节三百年，未有扁额，何以激厉当世，【（底本作“可以激厉”，据库本、崇抄改。）】乃奏之。诏赐号刚显。郡人郑昂记而序之曰：“东汉之衰，陈蕃、李固、孔融之徒相与标榜，以节义名世。故虽以曹公之阴贼，终身睥睨汉室不敢取。唐末，名节扫地，君子在野，小人在位。朱温以斗筲、穿窬之才，谈笑而攘神器，士大夫亦欣然与之，莫敢正议。使公得志，其肯以国与人乎？乃为诗以贻来者，俾歌以祀公。诗曰：‘公昔隐居乌石岗，老观禅师同道场。法主懒安共倘佯，李、薛咨参互击扬。【（崇抄作“系扬”。）】摆脱利欲心清凉，是以能全此至刚。黄巢兵乱来福唐，公力抗之不肯降。欣然引颈齿剑芒，白乳上涌如雪霜。老贼自谓暴无伤，才杀半人于南方。【巢斩公，白乳高一尺五寸。时懒安闻巢至，坐蜕去，已入塔。以剑斫塔，白乳高三尺。巢与人言：“自入闽，才杀一人半而已。”】公无爵位在周行，史臣不书名不彰。后三百年丞相张，夜梦三贤与迎将。翌日游山登公堂，宛如梦中貌昂藏。再来为州剡奏章，赐名刚显烈有光。葺祠为庙饰栋梁，【（底本作“葺嗣”，据库本、崇抄改。）】普与州人奉肴觞。于荐荔丹与蕉黄，岁时来享以为常。我作铭诗刻其旁，千万亿载死不亡。’” 
　　北庙　遗爱门之外，去州十里。王姓刘氏，讳行全。唐末，事其妻兄王绪为将。绪为秦宗权所逼，拔其军南徙，以王为兵锋。至漳州，绪忌而杀之。忠懿有国，悼其死非罪，为立庙州北。【时乌石庙号南山庙，故指此为北庙。】乾宁四年，奏封武宁侯。梁初累封昭感王。凡出师捍敌，阴助显著。贞明五年，备以闻于朝，追封崇顺王。栋宇宏丽，有果园、稻田，岁殖其利，祀事以给。时移事变，庙宇圮坏。皇朝政和二年，知怀安县吴与始召祠旁寺僧谕之。乃筑高寝其后，设重扉于前，周垣修庑，爨濯皆具。旧有从祀三人，亡其名氏，始迁于外，示有别也。既成，与自为之《记》。时帅张殿撰劢为书其额。 
　　石头庙　严胜门之东北。《旧记》：“无诸王时，民转漕往浮仓，于此祈福。因有磐石，故名之。”今东湖地形是。【浮仓，近莲华山下，闽粤转漕以备东瓯之地。或者遂以为旧尝建府治于此，非也。】 
　　昭利庙　东渎，越王山之麓。故唐福建观察使陈岩之长子。乾符中，黄巢陷闽。公观唐衰微，愤己力弱，莫能兴复。慨然为人曰：“吾生不鼎食以济朝廷之急，死当庙食以慰生人之望。”暨没，果获祀连江演屿。本朝宣和二年始降于州，民遂置祠今所。五年，路允迪使三韩，涉海遇风，祷而获济。归以闻。诏赐庙额“昭利”。建炎初，建寇犯西，吏民奔走，乞救于神。俄顷，雨雹交下，盛夏如冬时，平地水尺，贼惶怖而遁，道连江，欲掠之，见士马云布，而去。四年，封褒应王，子侄九人皆赐列侯。知西外宗正嗣濮王仲■〈宀上一下〉为《记》。 
　　锺山肃安王庙　子城西。梁普通二年，袁士俊舍宅为钟山寺。王其寺之土地也。后唐长兴三年，闽惠宗始崇建庙宇。龙启初，封感化将军，永隆二年改玄应将军。明年进封洪音侯，塑立夫人像。晋开运三年，江南兵至攻城。王有神助李仁达，升拜武灵王，夫人封号昭德。汉天福十二年，改肃安王。建堂三间，亭一间。周广顺二年，林嗣宗为《记》。皇朝以来，寺遭爇者再，火及庙辄灭。元丰五年，里人复修之。 
　　龙迹山　广施庙　怀安县兴城里。唐林谞《记》：“广德中，一日，清昼云雷腾震，有飞龙自地出，骤雨，石上遗迹可数寸。岁为大丰。遂名其地为龙迹山。”太平兴国之后，遇水旱，有恳辄应。民立庙祠之，竹椽茅屋，盖草创也。嘉祐四年春，不雨。知县樊纪初祷祠下还，未五里，甘泽倾澍。于是，撤屋为堂，易茅以瓦，修廊崇宇，庙貌俨肃。绍圣元年，知县洪子著祷之，复然，而所润不过邑境。洪以白，帅王祖道谒之，即日大雨。乃创亭其右为驻节之地。三年，复旱，又以白，帅叶伸请与签判偕行。是日，于炎烈之中倏然变为滂沱者继日。大观三年，知县吴与以祠迫通衢，属有祷，亟得，乃命僧营葺，【（崇抄作“命增营葺”。）】基山为殿。即亭之背，列斋室、设庖厨。前临大溪，又建亭其上，曰沛然。自为文记之。【又有西湖陈文伯为《记》。】政和五年，以转运司奏，赐额广施。 
　　武胜王庙　今南台教场之北。【见“治平图”、“熙宁图”。《旧记》：“南台馆后。”（底本作“南台节后”，库本同，崇抄作“南台馆后”，与下文合，据改。）知此旧别有馆也。今犹呼“馆前庙”。】旧传，陈九郎神。伪闽通文二年，封宁应侯。永隆五年，改昭义侯。寻升武胜王。熙宁中，丁少卿竦重建。【见曾师建“记”。】宣和二年，既大新武济庙钓龙台西，复迁左右二侯像于武胜王庙，以便民祠祭。七年，俞提刑向乃新庙宇。靖康初，江待制常立额为武胜王左右二侯庙。 
　　灵泽庙　通仙门外。庙旧号五龙顺化王，塑位五方，配以方色。相传，伪闽王氏所建。本朝因之，载在祀典。皇祐中久旱，邑人祭于庙，云雾昼暝，暴雨大霪。即殿中视之，北位黑龙，鳞甲犹带池萍，如乍出水，灵迹显异。绍圣四年，温公益命知县叶默，因其旧增葺之。重堂夹庑，轮奂一新；元符改元，庙告成，有神光发于殿屋；是冬大旱，麦苗将枯，井泉几涸，率僚属祷祠下，读祝未毕，阴云四合，飞洒随至，命侯官尉王寿刻石书之。【大观三年敕应天下有五龙会应庙处，合依已封王爵称呼：青龙神封广仁王，赤龙神封嘉应王，黄龙神封孚惠王，白龙神封义济王，黑龙神封灵泽王。】乾道二年夏不雨。王公之望一祷而应，岁则大稔。邦人曰：“庙未有额，无以彰神之灵。”乃为请于朝。诏赐号灵泽。知闽县丁长卿为《记》。庙旁有田及莲塘二十余亩，州许蠲租，以僧掌之。【淳熙十四年，安抚贾逵奏以旧制改作会应庙，事见后。（底本作“安抚贾□旧制改作会应庙事□”，库本作“安抚贾选奏以旧制改作会应庙事见后”，崇抄作“安抚贾选因旧制改作会应庙”。查本志，淳熙十四年当是“贾逵”，因据改。注末则据库本补。）】 
　　九仙安境侯庙　光孝观之北。伪闽永隆元年，封光威振远将军。【是年十一月牒：“九仙龟七郎可封上件。”或云本龟灵也。原有青白石二片，盛贮木座，现在。】会同十年，【年号史缺。（“年号史缺”，不确。会同年号实有之，乃辽太宗耶律德光所用。十年（947年）即闽王曦之永隆元年，并非史缺，辽亦为五代诸国之一。闽王延羲夺位之时，或曾勾通辽国，用其正朔乎？）】封安境侯。【制词云：“闽府苦于多难，近致承平。得非神福其善，而善者兴；祸其淫，而淫者败。九仙山光威振远将军，夙严祠宇，久尊是邦。幽赞伊人，炳然慕义。是致封疆大肃，黍稷长馨。苟虚褒美之恩，曷报感通之惠。”】《告牒》今存。【时庙祝皆命官。先是，龙启二年敕：太祝院祝生陈兴可银青光禄大夫、检校太子宾客兼监察御史、上柱国。制词云：“敕祝生陈仁遇等，每修祝典，常睹正辞，告天地以诚虔，致神祗之响应。宜行奖擢，岂吝官荣。可依前件。”至永隆元年牒：“兼殿中侍御史，余如故。”三年牒：“兼侍御史，余如故。”《告牒》今并存，可以见当时之政矣。】 
　　效节护君侯庙　南涧寺。开运二年，卓岩明所封《告》今存。【制词云：“奉宣旨当国。（底本作“奉宣昔国”，库本作“奉宣昔当国”，据崇抄改。）山名乌石，地布黄金。乃西乾释子之居，曰南涧天王之寺。（底本作“南涧去三之寺”，库本作“南涧去山之寺”，据崇抄改。）寺有龙神善护，神于像代最灵。从他社鼠稷蜂，应难托附；任尔心猿意马，终被区分。但于隐憾之时，往还斯境。受五通之加备，致万姓之推援。亦尝许与封崇，报于昭感；今则因追旧诺，爰沛新恩。（底本作“爰□新恩”，缺一字，据崇抄补。）俾阴德之为侯，处名蓝而作圣。所宜初、中、后夜，冥扶三宝以勤拳；过、现、未来，无怠双林之付嘱。前件，天王寺土地，可封效节护君侯。开运二年，五月日。”】 
　　利泽庙　瓯冶池之南。【（底本作“瓯冶之南”，据崇抄补。）】绍兴四年，有龙昼现于池，郡为立祠。乾道二年，王参政之望以祷雨获应，为请于朝，赐是额。 
　　威胜侯庙　【馆前。“治平图”、“熙宁图”有南殿庙。（底本作“南殿庑”，据崇抄改。）】 
　　河伯保胜侯庙　【汤巷。】 
　　资利成宝灵应侯庙　【钱作前。伪闽铸钱监所。】 
　　姑娘庙　【西湖。见治平、熙宁图。】 
　　应圣侯庙　【河口。】 
　　惠民侯庙　【河口。】 
　　镇宁侯庙　【怡山门内。】 
　　镇武侯庙　【浦尾。】 
　　保安王庙　【河东。】 
　　竹林通应庙　【仁庆坊。丁戊山之麓，竹林之墟。神兴于此，立祠。】 
　　广瞻侯庙　【闽县前。】 
　　会应庙　通仙门外。旧号灵泽。淳熙十四年，安抚贾逵祈求屡有感应，乃新庙宇。【教授许衍为《记》。】是岁九月，奏改今额。【淳熙十四年十二月二日礼部状，“准都省批下福建安抚使贾逵《状》，照得：福州去岁自入冬以来，亢旱日久，麦不入种。遍走群祀，寂无感应。按之图籍，本州通仙门外旧有五龙庙，塑位五方，配以方色，灵迹显异，遂具辞致祷，一念方启，雨势顿作；奠祭未彻，大雨随至；连夕滂滂，四郊沾足。又于十二月二十八日并今年正月二十日，以大小麦垂熟，阴雨不解，遣官致祭，皆一祷而晴，二麦悉获收刈。逵缘是时拘于近制，不敢陈乞恩典，止给钱委官新其庙貌。自是，节次祈祷，无不响答。又今年六月初三日，本州以早禾已熟，晚田缺水，亦一祷而雨至。六月二十日，逵赍捧御香，躬诣祈雨，感应稍迟。逵详思其由，再以图籍考之。见得大观三年，礼部符备坐敕命：天下应有五龙会应庙处，自合依已封王爵称呼：青龙神封广仁王，赤龙神封嘉应王，黄龙神封孚惠王，白龙神封义济王，黑龙神封灵泽王。今福州五龙庙亦是五方龙神，其庙貌封爵自合遵用大观三年指挥。而今来庙额，乃因乾道二年守臣祷雨有应，失于检点，遂请于朝以灵泽名额。而邦人又止以伪世旧号呼为五龙顺化王。度神之意，恐或在是。乃于二十六日具此意默祷，且约如获感通，当为奏请，乞正大观庙号封爵。是夕大雨，倾注累日，高下之田悉赖以济。兼福州诸县，所在多是高仰山田，水泽易涸，逾旬不雨，即以旱告。前月二十九日，逵又因缺雨，遣官祈祷，方书祝文，雨势大至，日夜不止。今月初二日，告谢甫毕，即渐开霁，次日晴明。越十日又雨，两日而止。非独晚禾赖以成熟，而一岁再插之田，皆有剩水，悉得秀茂，丰登可望。委是有功于民，一邦之人倚以为命。欲望特赐敷奏，照大观三年指挥，正其庙号、封爵，给降《诰命》并旧额、敕、牒，以彰灵异，以慰邦人之愿。伏候指挥后，批送部勘当。由尚书省、本部，寻行下太常寺检照到《国朝会要》：‘东京会应庙、春明坊五龙祠，元祐四年七月赐额。先是，熙宁十年八月，信州言：州有五龙庙，祷雨有应，赐庙额曰会应。自是，五龙庙皆以此为名额。大观二年十月，诏天下五龙神皆封王爵，青龙神封广仁王，赤龙神封嘉应王，黄龙神封孚惠王，白龙神封义济王，黑龙神封灵泽王。’本寺今勘当，欲乞将福州五龙庙从《国朝会要》；大观二年已封王爵、庙额，一体称呼。本部勘会：‘今来本官奏，照得：福州去岁入冬以来，亢旱日久，麦不入种，遂具致祷。一念方启，雨势顿作，奠祭未彻，大雨随至，又今年六月内，晚田缺水，一祷而雨。及今年七月内，又缺雨，遣官祷祈，雨势大至。委是有功于民。欲望特降眷旨，照大观三年指挥，正其庙号、封爵，给赐诰命，并旧额、敕、牒。本部照得：今来本官奏到前项事理，应得《国朝会要》，合行一体称呼。其本官奏陈，乞给降诰命、敕、牒，于本部虽无似此条法指挥，今来本官奏：福州诸县高仰山田，悉得雨秀茂，丰登可望，委是有功于民，一邦之人倚以为命。本部今勘当，欲乞朝廷特降旨挥：从大观二年已封王爵、庙额，指挥给降敕札，下本州照会施行申闻事。”十一月三十日，奉圣旨：“依礼部勘当到事理施行”。】 

《三山志》卷第八终 

●卷第九　公廨类三 

　　诸县官厅 
　　诸县社坛 
　　诸县庙学 
　　诸县仓库 
　　诸县镇务 
　　诸县祠庙 

○诸县官厅 
　　 
　　国初，诸县惟有令、尉，间置主簿，后始置丞。县视民最亲近，去郡远者至六、七舍。民望得贤县官吏，束手请命，即百里蒙福。临莅听决，可不先治其所哉？自县立官，设厅事，室宇随备。岁久更葺，或易地迁创，往不可记已矣。见于文籍，不可略也。 
　　闽县厅　嘉祐七年重建。【后陈知县凿池开轩，名曰鱼乐。有曹伟、翁谷、陈渐留题长篇。熙宁四年，知县吕百能始立《题名记》。】仍创主簿廨县东隅。崇宁间，始置丞，即县东南故驻泊杭、越、苏营地为视事所。【时崇宁四年也。绍兴壬申，县丞林亮功始立《题名记》。】尉，旧治城东。【今漏泽园地。】绍圣元年，既造浮桥，乃移置南台，故城外巡检厅，盖今所也。【宣和甲辰，尉丘立之重建。】 
　　侯官　自唐贞元徙治郡城。天圣初，大创厅宇。令据西南，主簿居其东。崇宁中又分主簿之东以为丞治所。【县所梁题：“天圣元年正月二十八日建。”主簿及丞厅梁并是年闰九月二十八日建。】尉厅，旧出怡山门西，建寇焚烬，旋为教场，至今寓龙山寺。【今迎仙门外。（库本作“丰乐门外”。）】 
　　怀安　以石岊为县自咸平始。天禧改元，才二十一年，栋宇倾颓。令与簿、尉协力毕新之，更建敕书楼其南。【吴延年为《记》。】三年，新作大门，设漏鼓警昏旦。陈恺为《记》。政和二年，吴与为令，易置犴狱于县西。【旧在县东，以异天下郡邑之式，乃移于西。增创宴息之地为十六所。旧止熙春堂及东斋而已。至是，堂曰日休、曰难老、曰秋兴；（底本作“秋与”，据库本、崇抄改。）厅曰海棠；亭曰邃芳、曰种药、（库本作“钟乐”。）曰正己；阁曰归云、曰碧芦；轩曰洞隐、曰竹轩；楼曰清辉；斋曰西斋、曰清虚。】禁绝陶灶，通道南浦，作新亭仙迹山之巅。并见教谕张读《记》。旧，县门内左簿、右尉。熙宁中，尉方叔完迁廨于邑之东，簿始居右。崇宁中，置丞治于其左。建寇之难，咸爇无遗。【（底本原作“威爇”，旁勘改作“咸爇”，库本作“威爇”，崇抄作“灭爇”。）】其明年，令黄卓、簿唐允创复其旧。绍兴十七年，尉张夔乃能新之。惟丞至今寓灵光寺。 
　　连江　邑廨重建于治平四年。其西，主簿厅，熙宁辛亥再创；崇宁三年，增丞职，辍居之；而更置簿治于县西南。【今丞厅，熙宁四年十月建。时未有丞，知是簿旧厅也。今簿厅乃崇宁三年三月建。】尉厅，在县东南如故。改造之日，元祐六年八月也。 
　　长溪　四履旷远。县治广四十步，袤一百一十步，元丰改号所建，循旧址也。县故有丞，其廨，大门内之右，庆历六年所重创。虽元祐暂省，至崇宁复旧。簿，在东门之内。尉，在东门之外。簿治久废，寓资寿院西庑。尉治则庆历三年再葺也。元祐增置一尉，曰西尉。自始即以西门外西禅院为廨。【建炎二年六月，建寇叶侬攻福州。宁德、罗源县皆遭焚荡。时潘中为长溪宰，提兵策应，道遇贼战死，县治赖以全。蒙恩赠五官，得朝请大夫，与二子恩泽。】 
　　长乐　名县在郡名之先。【天宝始以州为长乐郡。】自上元移县今所，始建厅事，于西北隅为燕室。皇祐中，令吴中举创惜阴轩其西。熙宁五年，令萧竑即燕室东南作堂，曰求诲。【竑自为《记》曰：“古之君子莫不克己以求天下之善言，纳之以宽，思之以静，择之以正，然后行之以果焉。虽其所行有小大，所造有远近；而未尝用明以忽人之是，作气以拒人之忠也。孟子曰：‘子路，人告之以有过则喜。’孔门之能是，计非一人；而孟子独称子路然者，爱其刚勇过人，而自克以从善矣。（末句崇抄为“而能自克”，多一“能”字。）修身且然，况治人乎？夫治人者，心虽无愧，而事有未察；行虽无失，而人或见欺。不能师古训以广其智，资诸人以裨其不逮；则毫毛之差，有莫大之谬焉；（底本作“毫毛之恙”，据库本、崇抄改；底本句末有“焉”字，崇抄、库本所无。）又况自贤以求胜人者乎？以予之愚，于修身未能有得，而又辱一邑之寄，恐惧修省，安敢怠遑。凡退息是堂，庶几阅图籍以探圣贤之意，接寮友宾客之论，以益见闻。至于匹夫、匹妇辩讼之际，其言或中于理而可申，与夫悖于理而可戒。以退息之静，皆得以谨思而审求之，以为愚者之诲。”（底本作“愚者之□”，缺一字，据库本、崇抄补。）】元丰中，权令施闻于其北作望云轩。元祐二年，令袁正规又于厅堂东西创憩息之所。【厅之东尽心轩，西弦歌堂。求诲堂之东仰轩，西乐古堂，西北月台。】主簿，始置自曾孝杰。始初建厅事县西南隅，东为亭曰清心，西为阁曰待月。时，元丰七年也。尉，旧治县市。【今文行坊，尉厅故基也。旁有高隍庙，乃昔尉高氏尝事神，曰高将军；下车日，于廨宇之侧立庙，今犹存。】后迁县东南隅。【前有吟石，大中祥符中，尉陈伯孙所立。有闲亭，熙宁中，尉陈师韩所立。有揽翠轩，又元祐三年立。并见元祐《县志》。】元祐初，省主簿，尉复徙其廨，后再置，遂即东南为主簿厅。【今主簿厅县东南，尉厅西南。】 
　　福清　虽县号数易，厅治不改。熙宁三年，崔宋臣为令，始大新之，且迁主簿廨于县门内之东。【（底本作“□迁”，缺一字，据崇抄补。）旧在县右鹫峰路口。（底本作“县古”，据崇抄改。）】明年，置丞；又明年，令胡景道为创厅中门内之右。七年，重建尉厅中门外之左。 
　　古田　自唐归化，于环峰复嶂间得平陆，版垣墉三百步，立官廨。太平兴国，徙水口。端拱，复旧。【景德初，李堪为宰，县墙西甃义井一。（底本作“载井一”，据崇抄改。）】宣和二年，创便坐厅事之旁，曰静轩、曰舫斋、曰阳春亭、曰飞舄堂。乾道初，令杨汝南复创斋其东，曰不欺。【自为《记》云：“客曰：‘三不欺者，皆古之贤令尹。公欲兼而有之乎？’曰：‘予所谓者，不欺于心，求在我而已。’”】县，初有令、尉、簿。簿廨，县之侧，淳化中废，诏以尉兼焉，后复置。尉厅，本县东南，绍兴十年，移行衙右。元丰二年，增置西尉，建治教场间；绍兴八年，郭昭仲辟所舍之西为堂，曰隐吏；乾道六年，迁教场西门外，重架厅事居之。崇宁，置丞，于县西为廨。 
　　永福　旧令、尉二员止尉厅，县鼓门内之西。元丰二年，始置簿厅，即县东隅四十步创。崇宁置丞，又拓鼓门内之东为厅。建炎三年火，沿县以东丞、簿厅皆灾。陈炎为宰，趣调二役，仅措立县宇。【（底本作“二役”，崇抄作“工役”；底本作“指立”，库本、崇抄作“措立”，皆据改。）】绍兴改元，王禹同继之，乃建外鼓楼门楼。至二十一年，令叶秉彝补葺盖造，乃备。是时，丞、簿寓重光寺二十三年矣。吴庭表为丞，秉彝仍与创复旧治。独簿至今犹寄重光寺西庑。若尉治，则无所改易，崇宁三年，尉江信摄县事所重建也。 
　　闽清　以税场为县。近起乾化，草创陋狭。大中祥符初，史温为令，上事之月，守严辟疆适至，一见而知之。于是去宿弊，兴滞利，不一岁称治。【《县记》云：“征口之耗登，户输之损益，金谷之逋负，词牒之稽留，胥吏之侵渔，兼并之骄僭，寇攘之聚集，巫觋之淫祀，缁流之伪滥，（底本作“巫□之淫祀□流之伪滥”，缺二字，据崇抄补。）契券之欺诈，封洫之交争，称责之倍息。（底本作“称责之□息”，库本同，崇抄作“称贷而倍息”，补“倍”字，仍“责”字。）俾自陈而改张，责伍保而督察。又列为簿领，（底本作“簿□”，缺一字，据崇抄补。）制以关防。强则抑之，弱则举之，惩之顽恶，诲之孝悌，戒之游惰，劝之播种。养生送死，节用知方。未逾期月，一境咸格。”（底本作“□格”，缺一字，据崇抄补。）】既为之建学立社，设市井，置射场，表分闾巷，界定村落，陆途则布石，水渡则造舟。【置越客亭以备迎送。又为双舟，名曰仙槎。亭之行，有二小舟从焉。】民大悦之矣。大姓者四十四人，乃鸠财以“愿葺公宇”为请。首新令廨，置敕书楼。有台曰励俗、斋曰无惑、阁曰退食、楼曰将归。有亭二：内曰北堂，外曰星徽。至于诸僚厘务之所，靡不修盖。其外，则鼓门之右有南昌阁，公圃之内有波心亭。廓开公庭，彻视通路，民有讼诉，罔有不达。【时，民有诉告，令相追究。未尝遣一吏摄一民，面自穷理，至则遣之，以是囹圄多空。招携疲瘵，给以旷土，宽以祖制（库本、崇抄皆作“宽以租赋”。），树以室庐，因其登谷，诲以储蓄。不急之用，无或为者。秩满去官，所有惟琴书，所得惟民谣。皆祥符三年，温自为《记》。】时，主簿已废，坏宇犹在，后复建。治平改元，尉廨，以州司户沈安圃摄邑，乃修复之。熙宁元年五月，霖雨荐作，山谷百水争出。前去数百步，大江复涨溢，民庐漂没，官舍亦遂荡然。有僧远思等余八十人，【（底本作“余八十八”，库本同，复旁改“八”为“人”，崇抄作“百十余人”，据库本改。）】以住院遗积请任其役。阅四月，为屋五十七楹。规模始大于前。故狱舍在东南隅，远不可察视，迁创于内。时知县徐绛也。【绛自为《记》。】淳熙四年十二月，灾。其明年正月，令朱棨视事，以二月调役，六月告成。令、尉、簿廨，以次悉复。 
　　宁德　县本盐场。令、簿、尉、丞，旧四厅。建炎二年，建寇皆焚之。绍兴改元，令，赵诜之更创；丞，县西。尉，又在其西；簿，二十八年始移治故驿舍地，【今馆驿即旧主簿厅。】今县南。 
　　罗源　自庆历八年移廨宇县北。时，令陈偁也。【偁，延平人。开渠以膏民田，人号永利渠。作亭以来商征，且燕息于是，人号陈公亭。新孔庙以劝民学，数年，学优而仕，知名者众。人曰：陈公之门人。既去，而人思之。元丰中，守温陵。士人、父老越境迎之数十人，争奉酒肴。（底本作“争奏”，库本同，据崇抄改。）陈诗云：“壶浆压境来迎拜，犹记溪山旧主人。”元祐中，闻其讣。邑人相与聚哭者三日。元符改元，为立祠堂。余太宰深时为太学正，为《记》。】旧令、尉二厅，【尉兼簿。】亦坐建寇毁。【（底本无“毁”字，据崇抄补。）】建炎三年，令吴确始建县宇。尉犹草创，其厅事，淳熙六年，尉施炎乃克为之。簿，自绍兴四年初置，寓水陆寺。淳熙二年灾。其明年，王葵为簿，始即寺建厅事。【（底本作“始印寺”，据崇抄改。）】 
　　此其诸县兴造废革之大概也。若县故各有回车院，县官率先后秩满移此以俟代者。怀安，天禧初改创；古田，祥符初，以废簿厅为之；长乐，元祐初，簿废，尉迁入其廨，以所居立。斯见于碑志者。他可知矣。今皆无之。
  </div>
  <div class="pagination">
   <a href="淳熙三山志_page16.html">
    上一页
   </a>
   <span>
    ...
   </span>
   <a href="淳熙三山志_page12.html">
    12
   </a>
   <a href="淳熙三山志_page13.html">
    13
   </a>
   <a href="淳熙三山志_page14.html">
    14
   </a>
   <a href="淳熙三山志_page15.html">
    15
   </a>
   <a href="淳熙三山志_page16.html">
    16
   </a>
   <span class="current-page">
    17
   </span>
   <a href="淳熙三山志_page18.html">
    18
   </a>
   <a href="淳熙三山志_page19.html">
    19
   </a>
   <a href="淳熙三山志_page20.html">
    20
   </a>
   <a href="淳熙三山志_page21.html">
    21
   </a>
   <a href="淳熙三山志_page22.html">
    22
   </a>
   <span>
    ...
   </span>
   <a href="淳熙三山志_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
