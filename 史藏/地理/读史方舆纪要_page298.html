<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 298 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 298 页/共 479 页</h1>
    <div class="content">
　　建昌前卫指挥使司附郭。洪武二十七年增置，编户五里。新《志》云：万历三年，并入建昌卫。

　　○越废县即司治。后周置县，以汉郡为名。自隋以后，皆因之。唐末，没于南诏。南诏改置建昌郡，领建安、永宁二州。元至元十六年，分建昌为二州，在城曰建安，东郭曰永宁，俱属建昌路。明初因之，寻废。《城邑考》：今司城，洪武中筑，石为固，有四门，周四里有奇。

　　泸沽废县司北百二十里。汉台登县，属越郡。晋因之。大宁初，李雄将李骧等寇台登，将军司马玖战死，越遂降于成。咸和二年，朱提太守杨术与成将罗恒战于台登，术败死。永和以后，复属于晋。宋仍曰台登县。后周置白沙郡治焉。隋郡废，县属州。唐武德初，属登州。贞观初，改属州。贞元四年，韦皋大破吐蕃于台登北谷，克州。五年，韦皋复遣将曹有道等出台登谷，大破吐蕃青海、蜡城二节度。十三年，吐蕃寇州，刺史曹高仕大破之于台登城下。太和六年，李德裕徙州治台登，以夺蛮险。其后陷于蒙诏，以乌蛮酋守此，后渐强，自号落兰部，或称罗落，以其先为罗落蛮也。元至元初内附，寻叛。九年平之，设千户。十三年，升万户。十五年，改为泸沽县，属礼州。明初因之，县寻废。《志》云：洪武二十四年，景川侯曹震开河道，谓路之险者，莫甚于泸沽县，于是架阁凿崖，更辟新道。即此也。今有泸沽巡司。

　　废中县司东四百里。《元志》：县治在住头回甸，越之东境也。所居乌蛮，自别为沙麻部，以酋长所立处为中州。至元十年，内附，仍为中州。二十二年，降为县，隶建昌路。明初因之，后废。又北舍废县，在司东三百里。《志》云：元置，属建昌路。今《元志》不载。或曰，元末所增置也。明初，改为碧舍县，旋废。

　　遂久废县在司西南。汉县，属越郡。后汉因之。元初五年，越以卷夷大牛种、封离等反，杀遂久令。盖境内属夷也。晋改属云南郡，后废。章怀太子贤曰：废县在今靡州界。靡州，唐西徼羁縻州也。武德七年，置西豫州。贞观三年，改靡州，后废。○可泉废县，在司西北。汉邛都县地，后周置可泉县，并置宣化郡治焉。隋初郡废，县属州。唐初因之。天宝元年，更名西泸县。刘句曰：县盖萧梁时置，隋移治姜磨戍，唐武德初，移于今治，后废于南诏。

　　宝安废州在司东，本越县地。元至元十五年，置宝安州，属建昌路。二十六年，省入建安州。○废里州，在司东三百里。《元志》云：蒙诏时，落兰部小酋阿都之裔居此，因名阿都部，后附于元。至元十年，隶乌蒙路。十八年，设千户。二十三年，升为军民总管府。二十六年，降为州，隶建昌路。明初因之，后废。又废阔州，在司东南四百里，蛮名密纳甸，乌蒙所居，其裔有名科者，因为部号，后讹为阔。元至元初降附。九年，设千户。二十六年，升为州，隶建昌路。明初因之，后废。

　　废泸州司西南二十五里。唐为州沙野城之地，蛮名沙城睑，相传即诸葛武侯擒孟获处。误也。北近泸水，亦名热水甸。蛮酋于甸增筑一城，谓之Д笼，属建昌府。元至元十五年，改为泸州。明初因之，后废。今曰泸州堡。○武侯城，在司南三十里泸水东。相传诸葛武侯所筑，所谓五月渡泸处也。又有孟获城，在司东二里，俗传孟获所筑。又司东南二十里有善住城。《志》亦以为武侯征南时筑，皆传讹也。

　　废隆州在司南，与会川卫接界。蒙氏改会川为会同、逻立、五睑，此为边府睑，后睑主杨大兰者，于睑北垲上立城，名曰大隆城。元至元十四年，改设千户。十七年，升为隆州，属建昌路。明初废。《志》云：废隆州在会川卫北二十里。误也。又废姜州，在司东南，亦近会川境，本名龙纳城，罗落蛮世居此，其后乌蛮之裔阿罗者，攻夺其城，名曰绛部，以其祖名阿坛绛也，元时内附，隶畔部。至元九年，隶会川路，寻属建昌路。十五年，改置姜州。姜，蛮名也。二十七年，复属畔部，后又属建昌。明初因之，寻废。《志》云：废姜州在会川卫东百八十里。

　　新安城在司南界。唐开元中所置城也，后废。咸通五年，南诏寇州，戍将颜庆请筑新安、遏戎二城，从之，旋为南诏所陷。《唐会要》：咸通六年，西川节度牛丛于蛮界筑新安城，以遏戎寇。又有保塞城，在司西南，亦唐所置。咸通五年，西川奏保塞城使杜守连不从南诏，帅众诣黎州降，即此。《新唐书》：州有宁远军，有新安、三阜、沙野、苏祁、保塞、罗山、西泸、蛇勇、遏戎九城，皆戍守要地。

　　○泸山司南十五里。以山之西近泸水而名。又南十里有马鞍山，两峰并耸，状如马鞍。《志》云：司西四里有吕金坂山，以昔有土酋吕金居此山之坂也。又西十里有天王山。○青山，在司北三十里，上有松林，四时苍翠。又北有鹦鹉山，近台登县界。《九州要记》：台登县有鹦鹉山、奴诺水。

　　螺髻山司东南四十里。山高竦，状如螺髻。又鹿角山，在司东百十里，山峰尖削，状如鹿角。元至顺初，罗罗斯酋撒加伯等合诸蛮军攻建昌，守将跃里帖木儿等追战于木托山下，败之。或以为即鹿角山之讹也。又凉山，在司东百三十里，群峰嵯峨，四时多寒。○落腰山，在司治南二百六十里，东西高而中凹，蛮人因呼为落腰也。

　　○泸水司南十里。源出番界，流入境，又南流入金沙江，至废黎溪州而接马湖江。或谓之若水。《史记》：黄帝子昌意降居若水。盖在此。《通鉴注》：自州西南行八百余里，渡泸水。《元史》云：泸水深广而多瘴，鲜有行者，冬夏常热，其源可鸡豚。今司西十里有泸川桥，亦曰泸水桥。唐贞元五年，韦皋招东蛮内属，绝吐蕃盟。东蛮断泸水桥攻吐蕃，皋亦遣精卒与蛮共破吐蕃于台登东北谷，是也。详见前大川泸水。

　　孙水在司北，一名长河。源出西番界，南流径宁番卫，东流入境，会于泸水。《汉志》注：台登县有孙水，南至会无入若，行七百五十里。若水，即泸水也。

　　怀远河司城南大通门外，源出东北山麓，经城南合于泸水。今城南三里有怀远桥。又宁远河在城北宁远门外，源出青山西南，合于泸水。

　　海子司东十五里，其水澄澈，浩阔如海，多产嘉鱼。又热水池，在司北七十里，四时常热，流入溪河，合泸水，接金沙江。○深市井，在司南三十里，自山顶流下，如白练然。

　　○泸沽关司东北百里。有泸沽峡，为险厄之道。又有泸沽巡司，或曰即故台登县治也。又老君关，在泸沽关南，有栈道，至为险峻。又司东北百二十里有太平关。○甸沙关，在司东南三百七十五里，建昌、会川分界处，北接威龙州，南近米易所，东连普雄、法果诸夷。《志》云：关在会川卫北百六十里。

　　山堡司南十里泸水上。又理经堡，在司北十里。《志》云：自礼州行四十里，历安宁、北哨、青山、理经四堡。又十里而至建昌卫。○金川堡，在司东南二百十五里。《志》云：自司北禄马驿东南行，历巴西、鹿角、凹脑、者者、黄泥、什结诸铺，至阿用驿。自阿用至白水驿百里，金川堡当适中之地。由白水三十里，至可郎铺，系威龙州地，夷猓出入之乡。又二十里有公母石，以两石相随而名。又五里即甸沙关矣。

　　纸房堡司西四十里。《舆程记》：盐井卫之沙平驿，在泸河西，东十五里为纸房堡，又东十里为泸州堡。是也。《志》云：建昌卫所属有纸房、泸州等堡。又高山、沙平、德力、黄泥诸堡，皆接盐井卫界。其前卫所属，则有青山、松林、平蛮、镇夷等堡，皆分拨卫军戍守。

　　龙溪镇司东四十里，有龙溪巡司。又司东南三百里有白水巡司。司南三百八十里有麻剌巡司，司北废泸沽县又有泸沽巡司。《志》云：司南百四十里旧有打冲河巡司。又泸川递运所，在司南。○泸川驿，在司西五里，马驿也。又溪龙马驿，在司北八十里，其前有溪龙桥。

　　泸沽驿司北百八十里，马驿也。元至顺初，云南诸王秃坚等作乱，罗罗斯土官撒加伯合乌蒙蛮兵攻建昌，蜀军败撒加伯于泸沽驿，即此。又北八十里曰禄马驿，东去马湖府七百里，北至邛部长官司二十里，往来通道也。又阿用马驿，在司南二百里。又南百里为白水马驿，白水巡司亦置于此。《志》云：司东四百里有龙溪索桥，东出乌蒙之道。

　　守御礼州后千户所都司北六十里。汉置苏示县，属越郡。后汉因之。晋废。宋曰苏祁县，仍属越郡，后废。后周复置苏祗县，并置亮善郡治焉。隋开皇初郡废，县属州。唐曰苏祁，仍属州。后为吐蕃乌白蛮所窃据，号曰笼么城。元至元九年，设千户。十五年，改为礼州，属建昌路。明初，改为守御礼州后千户所，属建昌卫，编户一里。今亦置礼州守御所。

　　守御礼州中中千户所都司北六十里。亦汉苏示县地，与后千户所同置，编户一里。今亦置礼州中所。

　　○苏祁废县今所治，即汉苏示县也。示，读曰祗。刘句曰：后周开越，于汉故城复置苏祗县。唐因之。《新唐书》：自台登城南九十里至苏祁县，又南八十里至州，又经沙野二百六十里至羌浪驿，又经杨蓬岭百余里至俄准添馆。杨蓬岭北州境，其南南诏境也。又经箐口、会川四百三十里至河子镇城，又三十里渡泸水，又五百四十里至姚州，又南九十里至外荡馆，又百里至亻去龙驿，与戎州往羊苴咩城路合。贞元十四年，内侍刘希昂使南诏出清溪关，由台登。苏祁，南行之道也。

　　○泸河在所西南，流入建昌卫界。

　　○安宁堡所南四十里。南至建昌卫二十里。旧为戍守处。

　　守御打冲河中前千户所都司西百四十里。唐为州沙野城地，后没于蛮。元为泸州地。明初拨官军守御，后置所，属建昌卫，编户二里。

　　○邛都废县在所西北。汉县，为越郡治。后汉因之。建武十九年，越太守邛王任贵谋叛汉，刘尚分兵先据邛都，掩贵诛之。是也。晋亦为邛都县，属越郡。宋仍为郡治。齐时越降为獠郡，县废。后周复置邛都县，属西宁州。隋属州。唐初因之。上元二年，移治于会川镇。《志》云：隋分邛都，置越县为郡治。唐又改邛都为越县，而以隋所置越县并入焉。亦似误。

　　○打冲河在司治西，蛮名黑惠江，又名纳夷江。源出吐蕃，流径盐井卫界，又南流径此，水势奔急，洪涛汹涌，因名打冲。下流至会川卫合金沙江，亦曰大冲河。明初讨建昌叛帅月鲁帖木儿，破之于打冲河，贼兵溃，溺者甚众。

　　○水寨关在所东北。明初月鲁帖木儿叛，诏蓝玉等讨之，四川都指挥使瞿能率兵破双狼寨，进破托落等寨，又破水寨关及上寨，进至大冲河三里所，叛兵溃溺者半。○天星寨，在所南。瞿能破贼众于大冲河，还克天星、卧漂诸寨。是也。又有截路寨，在所西南。时官军入德昌，又分兵入普济州，别将李华追托落寨余孽，进至水西，破其截路等寨。今皆废。

　　守御德昌千户所都司南百四十里。汉邛都县地。唐为越地。后没于南诏，名吾越甸。苴龙蛮居此，曰<赤页>纟延部。元至元十二年，立千户。十三年，改为德州，属德平路。二十三年，改隶德昌路。明初因之。洪武二十五年，改置今所，属建昌卫，编户一里。今亦置德昌守御所。

　　○废德州《志》云：在泸水西十五里。盖在所西境。

　　昌州长官司都司南二百里。汉邛都县地，唐越县地，后没于南诏。乌蛮阿屈之裔居此，号曰屈部。元至元九年降附。十二年改屈部为昌州，属定昌路。二十三年，以定昌路并入德昌路，治昌州之葛鲁城。明洪武十八年，蛮酋卢尼姑归附，改路为德昌府。二十五年，府废，改昌州为长官司，仍以卢氏世守其地，隶建昌卫，编户二里。

　　威龙长官司都司东南四百十里。蛮名巴毕部。旧领小部三，曰沙涡普宗、曰乌鸡泥祖、曰娲诺龙菖蒲，皆犭卢鲁蛮种也。元至元十五年，合三部置威龙州，属德昌路。明洪武十八年，其酋吉撒加归附，仍为威龙州。二十五年，改为长官司，命吉氏世守其地，属建昌卫，编户一里。

　　普济长官司都司西南二百四十里。蛮名于甸，犭卢鲁蛮居之，后属屈部。元至元十五年，置普济州，定昌路治焉。二十三年，废定昌路，改属德昌路。明洪武十五年，蛮酋白氏归附，仍为普济州。二十五年，改为长官司，以白氏世守其地，属建昌卫，编户一里。

　　宁番卫军民指挥使司都司城北百九十里。东至乌蒙府界四百六十里，西至盐井卫界百三十里，北至越卫九十里。

　　汉越郡地。晋、宋因之。隋唐时，皆为州地，南诏隶建昌府。元末，置苏州《志》云：取汉苏示县为名，隶建昌路。今《元志》不载。明初因之。洪武二十二年，改置苏州卫。二十七年，改宁番卫编户三里，属行都司，领千户所一。今亦置宁番卫。

　　卫迫临边隘，控扼吐蕃《志》云：今环卫而居，皆西番种也，故曰宁番，唇齿建昌，藩屏川蜀，亦西南之襟要也。

　　○宁番城今卫治。洪武中，置苏州卫于此，编栅为城。二十五年，改筑土城。永乐初，复以石，环城为濠。有门四，城周八里有奇。

　　○南山卫南五里。山势屹然南向，旧产白铜。《汉志》：邛都南山出铜，即此山矣。又卫南四十里有白土山。

　　○长河在卫东，即孙水也。自西番界流入境，南合于泸水。《史记》：司马相如定西南夷，桥孙水以通邛都。《汉志》注：孙水入若，若水入绳，绳水出徼外，东至道入江。盖谓泸水为若水，金沙江为绳水也。《志》云：长河一名白沙江。

　　温泉卫东百四十里，或谓之温水。其水四时常温，可以疗疾，居民引流，以资灌溉。

　　○沙陀关卫东百七十里。其并列者曰罗罗关。又九盘关，在卫东百八十里，南接白石、泸沽峡、老君等关，皆称险绝。一夫荷锸，千骑辟易。旁有桐槽、铁厂诸蛮，习奸盗，尤为行旅之患。一云，九盘关，在卫西南五十里。○乌角关，在卫南五十里，又卫北二十里有北山关，皆为戍守处。

　　泸沽关在卫南，与建昌卫接界。《志》云：宁番卫所属有泸沽关、铁厂堡、北山堡、太平关、冕山堡、巡哨堡、李子坪堡、双桥堡、白石堡、三桥关，皆分拨卫军戍守。

　　定番堡在卫西。万历十五年置。《土夷考》：宁番东南东北诸蛮颇驯扰，惟西去月落、三渡水、妙竹等一十九寨，恃其险隘，常引水外生番入寇，自堡设而稍敛迹云。

　　苏州驿卫治东。卫北又有龙溪马驿，接越卫界。又太平桥，在卫东百二十里，或云桥在孙水上，往来通道也。

　　守御冕山桥千户所卫东一百二十五里。明初，为宁番卫之冕山堡。正统七年，改置千户所，仍属宁番卫，编户一里。今亦设冕山营。

　　○冕山所东三里。山高耸而方正，如冠冕然。

　　○泸沽河在所西。源出越卫小相公岭，引流而南经所境，又东南流，至会川卫南合金沙江。或曰，泸沽河即孙水也。冕山桥，旧在其上，即汉孙水道桥之址云。○东河，在所东三里，亦出小相公岭，南流会于泸沽河。

　　○冕山关所北五里泸沽河滨，即孙水之浒也。《志》云：冕山所诸关堡，与建昌卫境内诸关堡，皆犬牙相错。建昌之泸沽驿，去冕山所止六里，与桐槽站同处，驿属建昌，而供帐骑乘，则宁番职也。去桐槽八里为太平关，关在孙水上，有渡军守之。十里为盐井哨，路通东山铁厂，军民杂聚冶铸之所。又云建昌之泸沽关，即泸沽峡，两山壁立，峡深百余丈，阔不盈寻，孙水流其中，淙淙有声，人行东山岭上，俯视魂摇，南北长五里，中有观音岩、老君关，栈道危峻，设泸沽巡简司于泸河东。去巡司五里为镇夷堡，过此历五十里，为平蛮、松林、深沟、龙溪、平哨诸处。又十里则建昌卫之礼州城矣。

　　越卫军民指挥使司都司城东北二百八十里。东至马湖府界三百里，西至盐井卫百九十里，北至黎州所二百六十里。
</div>
    <div class="pagination">
<a href="读史方舆纪要_page297.html">上一页</a><span>...</span><a href="读史方舆纪要_page293.html">293</a><a href="读史方舆纪要_page294.html">294</a><a href="读史方舆纪要_page295.html">295</a><a href="读史方舆纪要_page296.html">296</a><a href="读史方舆纪要_page297.html">297</a><span class="current-page">298</span><a href="读史方舆纪要_page299.html">299</a><a href="读史方舆纪要_page300.html">300</a><a href="读史方舆纪要_page301.html">301</a><a href="读史方舆纪要_page302.html">302</a><a href="读史方舆纪要_page303.html">303</a><span>...</span><a href="读史方舆纪要_page299.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
