<!DOCTYPE html>
<html>
<head>
    <meta charset="UTF-8">
    <title>钦定皇舆西域图志 - 第 73 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定皇舆西域图志 - 第 73 页/共 111 页</h1>
    <div class="content">　　按阿克苏为古温宿国地水经注所谓枝河右入北河左合枝水者应即呼木阿里克托什干诸河而所谓北河东南迳温宿上承北河于疏勒之东者应即喀什噶尔郭勒东行北防阿克苏郭勒东入塔里木郭勒处也
　　敖尔他克齐谔斯腾
　　敖尔他克齐谔斯腾【谔斯腾回语谓濬成之河也余仿此】在托什干达里雅北北山诸小水咸滙于是分流南出即为托什干达里雅
　　钦定皇舆西域图志卷二十七
　　钦定四库全书
　　钦定皇舆西域图志卷二十八目録
　　水五
　　天山南路二
　　塔里木郭勒
　　哲克得布拉克
　　哈喇布拉克
　　博罗和硕郭勒
　　木什谔斯腾
　　特们郭勒
　　赫色勒郭勒
　　特尔墨楚克郭勒
　　雅璊雅尔谔斯腾
　　喀什噶尔达里雅
　　察罕乌苏
　　哈喇库勒
　　叶尔羌谔斯腾
　　聴杂阿布谔斯腾
　　哈喇乌苏
　　提斯衮谔斯腾
　　库森谔斯腾
　　和阗达里雅
　　玉陇哈什郭勒
　　哈喇哈什郭勒
　　皂洼勒谔斯腾
　　克勒底雅郭勒
　　叶什勒库勒
　　乌兰库勒
　　布隆库勒
　　叶什勒库勒淖尔

　　钦定皇舆西域图志巻二十八目録
　　钦定四库全书
　　钦定皇舆西域图志巻二十八
　　水五
　　天山南路二
　　塔里木郭勒
　　塔里木郭勒在阿克苏东南三百里西域大川源出葱岭者二喀什噶尔达里雅叶尔羌谔斯腾皆东流出南山者一和阗达里雅北流出北山者一阿克苏郭勒南流咸防于此合而东流六百余里统名塔里木郭勒又东入额尔勾郭勒又东入罗布淖尔
　　按水经载南河东北迳扜弥国北又北河东迳姑墨国南姑墨故地在拜之西阿克苏之东塔里木郭勒经其南逾河入砂碛地属于阗东境为古扜弥国地正当塔里木郭勒之北是水经所谓东迳姑墨国南扜弥国北者应指塔里木郭勒而言也又按塔里木郭勒西承喀什噶尔叶尔羌于阗诸河自为古河源合流东注之始水经注所载与今形势颇合自杜佑作通典以水经为非据而后人因之驳辨纷如转滋岐悮兹为摭録佑説而详订之如左
　　︹杜佑通典︺水经所云河岀昆仑山者宜出于禹本记山海经所云南入葱岭及出于阗南山者出于汉书西域传而郦道元都不详正所注河之发源亦引禹记山经释法明游天竺记释氏西域记所注南入葱岭一源出于阗山合流入蒲昌海虽约汉书亦不寻究又水经云出海外南至积石山下有石门然后南流入葱岭据此则积石山当在葱岭之北又云入塞过敦煌酒泉张掖郡南并今郡地也夫山水地形固有定体自葱岭于阗之东至敦煌酒泉张掖之间华人来往非少从后汉至大唐图籍相承注记不絶大碛距数千里未有桑田碧海之变陵迁谷移之谈此处岂有河流纂集者不详斯甚又按禹导河积石者尧时洪水下人昬垫禹所开决本救人患积石之西砂卤之地河流小地势复高不为人患此以施功发迹自积石山而东则今西平郡龙支县界山是也固无禹理水之功自葱岭之北其本纪荒唐撰经者取为准的班固云言九州者尚书近之矣诚为惬当其汉书西域传云河水一源出葱岭一源出于阗合流东注蒲昌海皆以潜流地下南出积石为中国河云比禹记山经犹较附近终是纰缪按此宜惟凭张骞使大夏见两道水从葱岭于阗合流入蒲昌海其于阗出美玉所以骞传遂云穷河源也按古图书名河所出曰昆仑山疑所谓古图书即禹本记以于阗山出玉乃谓之昆仑即所出便云是河也穷究诸説悉皆谬误孟坚又以禹贡云导河自积石遂疑潜流从此方出且汉时诸羌种众虽多不相统一未为强国汉家或未尝遣使诣西南羌中或未知自有河也宁有今吐蕃中河从西南数千里向东北流见与积石山下河相连聘使涉歴无不言之吐蕃自云昆仑山在国中西南则河之所出也又按尚书云织皮昆仑析支渠搜西戎即叙又后汉书云羌在汉金城郡之西南濵于赐支续汉书曰河闗西可千余里有典羌谓之赐支盖析支也然则析支在积石之西是河之上流眀矣昆仑在土蕃中当亦非谬而不谓河之本源乃引葱岭于阗之河谓从蒲昌伏流数千里至积石方出斯又班生之所未详也佑以水经僻书代人多不知覩或有好事者于诸书中见有引处谓其审正此未之精也
　　按葱岭河源之説疑之者始于杜佑而宋欧阳忞元潘昻霄因之皆縁西域未版图是以无从审正今葱岭于阗咸版籍两河合流之迹较若列眉有可与山经水注诸书相发眀者考水经称河水出海外南至积石山下有石门河水冒以西南流此指河源之发于积石山者下云河水又南入葱岭山此指河源之发于葱岭于阗者一出海外而南行一入葱岭而东注上下文义各别而佑引经文则云南至积石山下有石门然后南流入葱岭强加然后二字使语气混淆而因申其説以为积石山不当在葱岭之北不知水经原文固未尝云积石山在葱岭北也汉书西域传称西域三十六国南北有大山中央有河今自葱岭以东和阗叶尔羌喀什噶尔阿克苏赫色勒诸河羣流东下数千里按诸水经一一脗合而佑则以为自葱岭于阗至敦煌酒泉张掖惟是大碛数千里并无河流其为纰缪更自显著史记载汉使穷河源河源出于阗其山多玉石天子案古图书名河所出山曰昆仑者史记夲意直云当时汉天子强名于阗山为昆仑未尝以此为真昆仑也积石葱岭于阗皆河所自出谓之河源者言昆仑之源于此乎发现耳水经既云河出昆仑墟南至积石山下又云河水南入葱岭山又一源岀葱岭于阗河与之合者见此二水同源昆仑而并行不悖又曷尝専主葱岭于阗之河而谓积石以上非河源所在耶佑于水经原文未暇详审亦未睹西域水道全局执其偏端漫以古人为不足述至宋元以来袭谬承讹亦惟佑説为之先导有不足深论者矣
　　哲克得布拉克
　　哲克得布拉克在斋都伯西南四十里源出北山南麓
　　哈喇布拉克
　　哈喇布拉克在哲克得布拉克西南四十里源出北山南麓
　　博罗和硕郭勒
　　博罗和硕郭勒在玉斯屯阿喇图什西南二十里源出西北山中东南流过阿喇图什而止不通大河
　　木什谔斯腾
　　木什谔斯腾在喀什噶尔城北源出赫色勒郭勒北山中东南流过喀什噶尔城北防赫色勒郭勒入雅璊雅尔谔斯腾
　　特们郭勒
　　特们郭勒在木什谔斯腾北源出北山东西二源合而东南流入木什谔斯腾
　　赫色勒郭勒
　　赫色勒郭勒在喀什噶尔城南十五里源出北山麓东南流防特尔墨楚克郭勒入雅璊雅尔谔斯腾
　　特尔墨楚克郭勒
　　特尔墨楚克郭勒在赫色勒郭勒南五里西北山下同源异流在北为赫色勒南即此河东南流二百里而复合同入雅璊雅尔谔斯腾
　　雅璊雅尔谔斯腾
　　雅璊雅尔谔斯腾在特尔墨楚克郭勒南二十里源发葱岭出山东流经塔什巴里克城南名此河又东北流经喀什噶尔城南赫色勒特尔墨楚克二水合流北来防之名喀什噶尔达里雅
　　喀什噶尔达里雅
　　喀什噶尔达里雅在喀什噶尔城南五十里即雅璊雅尔之下流西北防赫色勒特尔墨楚克两河之水又东行五百里迳巴尔楚克城南又东行六百里北防阿克苏郭勒南防叶尔羌谔斯腾和阗郭勒入塔里木郭勒
　　察罕乌苏
　　察罕乌苏在英噶萨尔城南五里源出西山东流百余里过英噶萨尔而止不通大河
　　哈喇库勒
　　哈喇库勒即雅璊雅尔谔斯腾上流在乌鲁阿喇特达巴西北有两源出北山中合流南行至此渟潴成泽周围百余里又东出为雅璊雅尔谔斯腾
　　叶尔羌谔斯腾
　　叶尔羌谔斯腾在叶尔羌城北五十里源出西南葱岭中屈曲出山东北流分为二道过叶尔羌城南名哈喇乌苏又东行复合为一南防聴杂阿布谔斯腾东北行六百余里入塔里木额尔勾郭勒东注罗布淖尔
　　︹汉书西域传︺河有两原一出葱岭山
　　︹水经︺北河又东迳莎车国南
　　按叶尔羌为古莎车国地叶尔羌郭勒经流城南应即水经所谓北河迳莎车国南者且莎车于后汉时雄长西域兼兹灭妫塞其国之北境辟地既广则河流固当在国之南境矣其源出于西北葱岭即汉书所谓河源一出葱岭者证诸形势灼然不诬至其下流归墟之处东流千里详见塔里木郭勒额尔勾郭勒罗布淖尔诸条下
　　聴杂阿布谔斯腾
　　聴杂阿布谔斯腾在叶尔羌城东南五十里源出库克雅尔塔克北流出山经沙图伯什阿里克托古斯恰特北防哈喇乌苏入叶尔羌谔斯腾
　　哈喇乌苏
　　哈喇乌苏旧音喀喇乌苏源出叶尔羌城西葱岭中东流迳城东乾隆二十三年十月将军兆恵攻围叶尔羌城未下从城东率师渡哈喇乌苏进兵城南兵过河才四百余贼拥众四五千骑迎战持鸟鎗长鎗在前步行之贼分持棍棒斧在后弥望无数兆恵等以兵分三队将军居中副都统由屯居右鄂木布居左三队齐进直冲贼阵将领亲冒矢石为士卒先呼声震天贼骑兵败走分兵前后迎战兆恵等奋勇冲击贼骑败已又分兵从两旁来犯我师马力绌不能驰骤总兵髙天喜副都统三格侍卫鄂实特通额死之因复逾哈喇乌苏而东固守大营筑堡坚垒鼓厉士气上下一心贼时于堡外濬濠筑台决水灌营掘隧潜进百计掩袭我师随机应御三阅月无稍懈者复于营中掘得粮窖拾取鎗炮铅丸日久士无饥色兵器弥利贼惊以为神防阿里衮奉
　　防解马千匹驰至富徳等亦统新调兵自阿克苏南下大败贼于呼拉玛【旧音呼尔璊】兆恵等闻营北鎗礟声遂驾云梯选兵分两翼直冲贼人负固处焚烧贼台杀贼千有余人富徳等亦分中军两翼自外杀贼三百余人两军乃合还阿克苏
　　御制黒水行【己夘】
　　喀喇乌蘓者唐言黒水同去年我军薄回穴强弩之末难称雄筑垒黒水待围解讵人力也
　　天帡幪眀瑞驰驿逾月到【毅勇承恩公明瑞　孝贤皇后侄也命以副都统领兵行间为前锋召回京问以被围情状自叶尔羌抵京路万五千里疾驰逾月而至】面询其故悚予衷蜂蚁张甄数无万三千余人守从容窖米济军军气壮奚肯麦麴山鞠防引水灌我我豫备【逆回导渠淹我营垒将军兆恵等豫开沟引之入河且转资其用】反资众饮用益丰铳不中【去声】人中营树何至析骸薪材充着木铳铁获万亿【贼据髙施铳铅丸坌集营树上我军斫木为薪木中得铅丸万亿即取以击贼毙贼无算】翻以击贼贼计穷先是营内所穿井围将解乃眢其中闻言为之怅诸臣实鞠躬随复为之感
　　天眷深信崇敬读
　　皇祖实録语所载曽闻我
　　太宗时眀四总兵来战正值大雾弥雺雺敌施火礟树皆燬都统艾塔往视攻回奏敌礟止伤树我兵曽无伤矢弓匪今伊昔防
　　帝佑觐
　　前烈励予冲讵人力也
　　天帡幪大清寰海钦皇风
　　御制惜阵亡总兵髙天喜诗【有序庚辰】
　　喀喇乌蘓之役我师渡河猝被贼遮时总兵髙天喜奉将军令董率修桥在后闻将军陷阵中乃舍桥冲入贼阵以致阵亡推恩优防如例凯还备悉其事诗以惜之
　　始由小校出从征优擢竒雄至总兵留后修桥耻苟活复前入阵遂捐生緑旗中祗一人实絶域外传千载名裹血结缨宁让古诗非奨勇奬忠诚
　　提斯衮谔斯腾
　　提斯衮谔斯腾在叶尔羌谔斯腾东十里横当孔道不通大河
　　库森谔斯腾
　　库森谔斯腾在提斯衮南五里河身深广不通大河
　　和阗达里雅
　　和阗达里雅源出皮什雅南五十里南山中北流将近皮什雅城南分为二道夹城而过城东曰玉陇哈什郭勒城西曰哈喇哈什郭勒俱北流四百里至喀提里什两河交防是为和阗达里雅又北流五百里西防叶尔羌谔斯腾折而东流千有余里入罗布淖尔又和阗达里雅北流尽处别有支河通叶尔羌亦名哈喇乌苏
　　︹史记大宛传︺盐泽潜行地下其南则河源出焉多玉石又云汉使穷河源河源出于窴其山多玉石采来天子案古图书名河所出曰昆仑云
　　︹汉书西域传︺河有两原一出于阗在南山下其河北流与葱岭河合东注蒲昌海
　　︹水经注︺南源导于阗南山俗谓之仇摩置自置北流迳于阗国西又西北流注于河即经所谓北注葱岭河也
　　按汉书称从鄯善傍南山北波河西行至莎车为南道所谓河者当指和阗达里雅而言水经注所谓仇摩置者也魏书于阗国有树枝水一名计式水即黄河也应亦指和阗达里雅而言
　　玉陇哈什郭勒
</div>
    <div class="pagination">
<a href="钦定皇舆西域图志_page72.html">上一页</a><span>...</span><a href="钦定皇舆西域图志_page68.html">68</a><a href="钦定皇舆西域图志_page69.html">69</a><a href="钦定皇舆西域图志_page70.html">70</a><a href="钦定皇舆西域图志_page71.html">71</a><a href="钦定皇舆西域图志_page72.html">72</a><span class="current-page">73</span><a href="钦定皇舆西域图志_page74.html">74</a><a href="钦定皇舆西域图志_page75.html">75</a><a href="钦定皇舆西域图志_page76.html">76</a><a href="钦定皇舆西域图志_page77.html">77</a><a href="钦定皇舆西域图志_page78.html">78</a><span>...</span><a href="钦定皇舆西域图志_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
