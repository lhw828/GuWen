<!DOCTYPE html>
<html>
<head>
    <meta charset="UTF-8">
    <title>锦州府志 - 第 25 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>锦州府志 - 第 25 页/共 29 页</h1>
    <div class="content">
　　顺治十八年遣兵部郎中佟鸾彩致祭北镇庙告即位文 

　　维神屹立营州巍凌华表飞泉泻洞育物福民朕诞膺天命祗荷神庥特遣专官用申殷荐惟神鉴焉 

　　康熙六年遣太子太保工部左侍郎杜笃祜致祭北镇庙告亲政文 

　　维神屹立营州巍峻辽海飞泉泻洞育物福民朕躬亲政祗荷神庥特遣专官用申殷荐惟神鉴焉 

　　康熙二十一年遣日讲起居注詹事府少詹事兼翰林院侍讲学士加詹事府詹事崔蔚林致祭北镇庙告平定云南文 

　　维神杰峙营州雄藩辽海发祥肇迹王气攸锺朕承神佑疆宇荡平特遣专官用申殷荐惟神鉴焉 

　　康熙二十一年遣詹事府詹事礼部侍郎沈荃祭告辽太祖荡平文 

　　自古帝王受天显命继道统而新治统圣贤代起先后一揆成功盛德炳如日星朕诞膺眷佑临制万方扫灭凶残廓清区宇告功古后殷礼肇称敬遣专官代将牲帛爰修禋祀之诚用展景行之志仰企明灵尚其鉴享 

　　○记 

　　重修城隍庙记 
　　重建广宁左中屯卫儒学记 
　　重修宁远卫儒学记 
　　重修北镇庙记 
　　重修广宁儒学记 
　　重修关王庙记 
　　广宁马神庙记 
　　宁远贞女祠记 
　　辽右书院记 
　　广宁钓鱼台祠记 
　　宁远曾公生祠记 
　　游医巫闾山记 
　　广济寺重修前殿记 
　　普陀寺观音阁记 
　　重修大望海寺记 
　　宁远圆通庵记 
　　重建锦州府儒学记 
　　新建宁远州署记 
　　锦县利涉桥记 
　　锦县虫王庙重修记 
　　广宁剏建义学记 
　　宁远大士庵法像记 
　　广宁崇兴寺复修记 

　　?重修城隍庙记 

　　明都御史郡人文贵 【 正德三年进士以左佥都督山西军务】 
　　今京师暨天下司府州县军卫城内皆建城隍庙每朔望长官率僚属谒庙春秋仲月已日清明中元孟冬朔旦所司礼请神主出郊配祀风云雷雨山川监祀无祀鬼魂有司到任前一夕斋宿于庙厥明致祭与神立誓祈鉴其政事美恶而降锡殃祉此礼制也锦之城隍庙肇建于洪武末年堂庑门墙俱备雨旸愆期于焉祷之病疫患难于焉祈之士马阴赖以强火盗潜凭以息争讼不平者呼神矢之理枉者多自慑服是神之幽赞政治者功殆不浅历年既久日就倾圯廊庑遗址鞠为通衢庙后隙地为尸祝者假赁无赖蹂践渎秽极矣有黄琳者出己资建堂三间狭浅不足以妥尊严正德辛未夏余致政归言于典守者多唯唯己丑春宁远都指挥张凤来锦备御始议修治委指挥徐凤董工耆老沈信善士张学金凤秦刚蒋英赵成王宝与余捐资同办而凤学用力居多张凤去而前屯都指挥董铠来代董去而广宁都指挥闵忠来代徐凤去复委中屯指挥唐文代筑围墙六十七丈闵去而指挥崔世武来代爰立庙堂三间左右庑各三间仪门三门砖券大门一座砌甬道七丈五尺崔去而前屯都指挥于瑶来代建轩三楹庙堂东西建保婴祛瘟神祠委指挥谢恩千户张忠同徐凤董工材用始终皆张淳掌之乃克告成计界址南北抵街长二十二丈五尺东西阔一十五丈五尺高明闿敞肃穆宏深庙貌巍峩廊门严丽足以安精向而显威灵歆人心而崇敬仰国典有稽地方攸赖矣其典委捐资之人堂门廊庑甬道围墙基址之数谨勒碑记之庶异日增修者规制有可循纂志者因革有可考也 

　　?重建广宁左中屯卫儒学记 

　　明巩昌同知郡人江奎 
　　卫治西北有庙学自正统元年巡抚李公浚始也成化己亥指挥白钦增修乙巳户部郎中毛君泰饰绘圣贤四配十哲像厥后废修无常嘉靖庚寅大学士张公璁奏正祀典撤塑像易木主更爵封改为至圣先师千古之非悉革迨今庙学骎圯矣己丑巡抚李公辅谒庙命亟修之檄佥宪董君世彦议不果未几董升任李公亦复命去丙寅巡抚魏公学曾继至镇守王公治道又言之巡按李公淑和来试士佥宪何君棨奉檄议修委指挥周之毕董其事发库银四十余两市材鸠工计估不敷议增八十余两乃构正殿五楹作翼道周围石栏凡二十余丈东西庑各五楹戟门一楹棂星门楼三楹戟门之东曰名宦祠西曰乡贤祠各五楹明伦堂五楹两斋房十楹堂后敬一亭三楹堂左启圣祠三楹官舍号房咸秩于理先是棂星门近逼居民树屏一面乃令分守参将前守备锦州赵君完易民舍基地南北约五丈余东西倍之始凿泮池一区券砖桥一座中建石坊外联石栏又于通衢之东去四十步西去二十步各建坊东之扁曰道冠古今西之扁曰德配天地壮伟华丽视昔加倍是役也始于嘉靖丙寅冬讫事于隆庆己巳秋凡用材以株计则一千有三百石条以尺计则二千有二十砖瓦以片计则五十万有三千灰以石计则一千有五十铁以斤计则四百有十饩廪以斛计则一百有六夫役出之丁壮车辆出之屯堡而周子之毕综理经画实劳瘁焉然是学之修也而岂徒哉俾诸生睹庙学而修业者非六经无所用心非孝弟无所造就故曰尧舜之道孝弟而己矣贺医巫闾先生尝以白鹿洞规教人而士知学之宗者其亦有闻风而兴者乎 

　　?重修宁远卫儒学记 

　　明御史王翱 
　　景泰四年秋八月朔辽东总兵都督焦公礼建卫学先是公守宁远尝欲重修庙学乃白镇守太监宋公文毅总兵曹公义副将施公聚参将刘公端各捐俸金助之至是始成走书京师征予记宁远在山海之东广宁之西当要冲之地宣德五年太监王彦总兵巫凯都指挥刘斌始剏卫治庙学虽设于卫治东南不过茅屋数间而已历岁滋久寖用倾圯不称瞻仰公来守此尝注意焉庀材鸠工辇石陶甓者非一日矣景泰改元二月之望始庀事兴工自礼殿门庑以至讲堂斋舍悉撤其旧而增新之加丹垩于圬墁饰金碧于栋宇高明亢爽足称心力是以圣贤之像采章炳焕而德容严然讲习有所周旋进退而礼文秩秩藏书有阁馆师有廨与夫笾豆簠簋之洁修庖湢库庾之完具杰然壮观乎辽海之间官僚卫士子弟得有所瞻仰而依归者公之力也夫学校之设所以聚人才而教育之似无与于庙也然世必致隆于庙者盖吾夫子上传尧舜禹汤文武周公之道颜曾思孟以及羣子弟则皆传其道者也今焉衿佩济济诵其书求其道而道德之光辉不可得而亲见也必有圣贤栖止之地以萃其景仰之心为成德达材之助周论士于学与士初入学必释菜先师者以此也天下郡邑之学系有司之事武臣握兵者不与焉间有能知所重而留心于此若公者几人哉古所谓箕子东而三韩化裳衮南而闽风更斯举也其于化行俗美得效浅深不于诸公望而奚望哉 

　　?重修北镇庙记 

　　明都御史王宗彝 
　　舜即位分冀医无闾之地为幽州于时分州十二各封一山以为一州之镇医无闾山即幽州之镇也按书传及职方氏俱作无后变无为巫考之广宁志云山在城西五里庙在山南今验地里城西五里无山又云清安寺即今观音阁在闾山内去城十二里今阁入山仅二里许则是山距城十里与今地里步数正合而志云五里者传写之讹也今庙在山之阳去山五里四分里之一距城三里四分里之三唐开元中封山神为广宁公金加封为王以闾山密近邦畿大德间加封贞德字岁祀与岳渎同元季值兵燹止遗正殿三间我太祖高皇帝洪武二十三年寝殿之南建瓦屋三楹左右司各一间别于庙东建宰牲亭神库神厨各三间缭以垣墙春秋命有司致祭太宗文皇帝永乐十九年特敕所司撤其旧而创构前殿五间中殿三间后殿七间殿前又构御香亭五间以贮朝廷之降香通为一台高丈余周凿白石为栏后殿前左右各建殿五间前殿前东西各建左右司十一间又建神马门及外垣砖甃朱门通二层入门以渐而高就地势为之也历岁滋久鸳瓦日脱椽木渐朽檐宇倾垂梁栋欹斜每遇霪雨浸及神座先是守臣以边事旁午不暇及此成化戊戌镇守太监常朗自开原迁此到任三日谒庙覩之惕然不宁谓前巡抚陈公钺总戎缑公谦曰吾辈奉命守是方为神人所依今一方山镇之神庙坏弗安则镇守之臣岂得自安乎是当急为修葺也二公是之于是命官董其事鸠工市材凡殿宇及左右司门墙之属腐朽者撤而易之倾斜者扶而正之损者修之葺之废者营之补之又得监鎗监丞洪义总储郎中金迪协守参将崔胜咸加赞襄之力财用不取所司工力不劳军士经始于是年秋九月落成于成化癸卯夏四月庙貌焕然一新告成之日太监与总戎请余记其事以垂于后用是记之 

　　?重修广宁儒学记 

　　失名 
　　学校之设所以明人伦而成人才也夫人伦不明人皆丧其良心而乖争凌犯之风作矣人才不成人皆随于鄙俗而放僻邪侈之习众矣由是推之则天下之治乱安危岂不系于学校之兴废乎其在边陲者尤不可不加之意也都宪滕昭洎御史魏瀚走书京师告予曰昭巡抚辽东见广宁学校倾圯谋于镇守太监李公良总兵武安侯郑公宏等重修之各出己资以供所费尚义者亦多助之不数月间厥工告竣敢请为文以记予闻是学向有总戎曹公都宪王公创之于前今又有诸公新之于后无非欲使边陲之人无异于内地家学诗书人知礼义人伦明而全乎本然之善无复乖争凌犯之风人才成而得夫贤俊之庸无复放僻邪侈之习此诸公意也而诸生游是学者必曰上之人作兴学校固在明人伦而成人才然而人伦之所以明人才之所以成则诚在我可不慎乎苟能慎之未有不得其效者此又诸生之所当自勉者也 

　　?重修关王庙记 

　　明文林郎郡人缪天成 
　　后汉前将军关公当汉步既蹶之秋人思逐鹿公慨然有兴复大志邂逅中山靖王之裔遂与涿人张飞约为弟兄誓同生死共事昭烈卒成鼎足中道而殂后人钦公祀以为神至宋大观中追封武安王庙号义勇迄今数百年普天率土建庙貌以奉香火不啻千百计为文以颂厥功脍炙人口亦不啻千万言奚俟愚后学小子喋喋称述哉虽然公之大忠大勇炳如日星人皆仰之矣抑孰知乃公之大智成之乎当献帝闇弱天下瓜分功名之士谁不择强盛者事之曹操挟天子令诸侯锻甲砺刃雄据中原孙权习父兄累世之资跨长江天堑之险奄有江左如绍术辈亦皆割地称雄互相虎视公视之直如狐鼠耳昭烈身不阶尺土萍寄于小沛星散于徐州败新野走当阳依江夏天下无投足之地公独患难相从心如金石当时以成败论者方争噱其愚而公之智则有莫大于此者盖昭烈不得与羣雄较者一羣雄不得与昭烈较者二带甲控弦夸强贾勇昭烈固不与羣雄埒矣然而昭烈天潢的 【 的：嫡】 派统绪所归应天顺人名正言顺彼窃据土宇睥睨神器者以臣抗君以逆犯顺将孰与昭烈较且昭烈鼓仁鬯义开诚布公联属人心深固根本若操之奸孙之褊绍无断而寡谋术刚愎而自用又孰与昭烈较哉惟公独秉大智蚤见及此故舍强盛就孤穷逐草窃扶正统爵禄不能縻冶丽不能惑金币不能留危难不能夺其操死亡不能回其志幸而扫除僭伪廓清海宇辟乾坤于再造揭日月以重光以绵汉家如蒂如发之祀其心固尽而为汉之功臣即不幸而历数有定景命难谌帝业蔑期捐躯报主获与汉九庙君臣同游于地下其心亦尽而为汉之纯臣然则公之智何其卓乎向使智不及此失身吴魏纵树有鸿功伟伐亦与夏侯惇周瑜辈伍耳乌能历千百世为人敬仰如斯耶呜呼公之智在生前已严正伪之辨公之智在后世必明战守之宜我辽海为神京左臂大小武臣非公之忠勇无所矜式远近属国非公之威灵无所震慑况锦尤边境要冲乎故卜城西胜地襟山带水筑庙妥公以为一方保障起于成化大于弘治两新于万历前后凡四举矣今卫人游击王公汲倡谋高公真继之教谕张君志迪庠生纪君大学山右客陈君舜等皆捐资以助应更新者更之应仍旧者仍之门楼三楹则所增建也一时廊庑森严墙垣缭绕丹青与山色齐辉铃铎共河声相答跂如翼如巍然焕然视昔盖改观哉兴工于万历己酉仲春竣事于万历辛亥孟秋故记 

　　?广宁马神庙记 

　　明侍御马中锡 
　　广宁城南有隙地平衍不颇旧为内臣蔬圃太监岑章来镇辽东以马实边镇重务始割其地五分之一为庙以祀焉长袤二十丈广一十八丈周缭以垣内建正殿三楹仪殿三楹左右厢各三楹仪殿前左建旗竿一以壮威灵右建楮楼一以承肸蠁前券大门一以通神道旁小门二以达广陌其西偏复割庙地三分之一区别以墙辟门通庙居道流以守之内建室前后各三楹为宴息之所南向侧亦三楹为炊爨之所东向前建一门以便出入财皆己捐力不官役工既讫请予记之呜呼天驷房星之神其来尚矣稽诸礼祀祖以春征诸诗祷伯以戊淫祀能尔哉岑章为中大夫奉玺昌 【 昌：书】 握兵柄富贵宠荣莫与为伍虽倾赀以缮缁黄之宇人亦不得而非之也今乃不屑彼之营而惟此之务其殆能超貂珰之习而旨俎豆之味者乎矧其在镇三年畜马养兵不妄生事贤声大着军民安之他日必有能为之作传以嗣太原张监军者又岂直一祀事可述而已耶 

　　?宁远贞女祠记 

　　明副使蔡可贤 
　　贞女孟姜姓许氏陕西同官人其夫久赴秦长城之役姜制衣觅送万里间关天鉴贞烈排岸颓城诸异载在诸志传中或以夫为范郎又云杞梁杞梁在檀公 【 公：弓】 春秋时人其为误无疑皆不足论惟是山海关外八里铺东南有望夫山又东南二十里海中有孟姜坟就之则石土人相传迄北大边即长城旧迹所谓起陕西临洮至辽东者姜寻夫至此曾登此山望之死后或瘗于此然坟以从土则岿然一石谓何哉大都乾坤正气如水行地中无处不有凿之斯见孟姜之节之心人所同然无亦因海中石似坟因此山高可望且以近长城而思孟姜因指为迹将令同此心同此节者登山望坟望坟吊姜尚论其世以启人之贞烈欤此迹不必真而姜则实有其事君子直求之心已矣甲午春余企而登焉北瞰山麓南望海涛环山面水巅有巨石倚徙孤松如人息其下盖胜地也因命夏千总恢复旧祠三月告成嗟嗟孟姜一妇耳一念之贞千古不朽至今荒徼绝塞人犹祠而思之吾侪丈夫戴天履地为妇人纲肩君臣父子之伦视此当如何也 

　　?辽右书院记 

　　明给事中义州贺钦 
　　弘治癸丑秋南燕绣衣樊公按治东土以教育人才为首务乃选河东西诸生之优等者庠各有差建辽右辽左二书院以分处之读书其中以相切磨期于僻壤之士咸克造就延学行老成师儒主之复主官典其薪米供亿之费院额之扁巡抚都宪河东张公九云之所署也樊公临古宜枉顾病夫请为记欲成诸生而久斯院辞以鄙陋不足辱命继而托参戎王公彦箴恳求不已乃为一言夫古今之道一而古今之学不能一盖古之学者将以明此道而体于身足己而及乎物非若今之学者务诵说尚织组要声光徼利禄而已此义利正邪之分而治道隆污生民休戚之所系焉者予窃惑焉不能苟同流俗谨取紫阳文公之教于白鹿者躬勉以诲子弟暨馆下之生诸人不迂阔之者鲜矣今樊公乃不我迂而惓惓以之为记公其有意于法古乎则亦遵文公之规而已盖其所示立教之目为学之序修身处世接物之要炳然具在至所谓诚明两途敬义偕立其叮咛之意愈觉深切诸生由是以进高乃志正乃学实乃功以祛习俗趋利之故陋吾知德成而才富体立而用行进足以匡吾君而泽吾民退足以化其乡而善其俗夫然后于古圣立教之意可以不悖朝廷育才之心可以无负而樊公之建斯院与夫从臾而成之者亦皆有光于无穷矣此固诸生之所以成而斯院之所以久者与书曰事不师古以克永世匪说攸闻故敢以是为诸生劝敢以是为将来告 

　　?广宁钓鱼台祠记 

　　明都御史蔡天佑 
　　凡有功于人者祀报之义也医闾先生教化乡闾者四十年异端之教不行焉乡人为祠祀之不谓义乎先生姓贺名钦字克恭家医闾山因号焉天性高明幼学即有志于古及见性理羣书朝夕玩索而有得乃益自信古圣经书本教躬行不可徒事诵说已也乃益厌俗学举进士为给事思尽厥职有犯无隐成化戊子春京师灾乃上疏大畧谓应天以实不以文不报遂自劾又不报乃告病归筑室圃中取古圣贤书以渐幽讨非吊丧问疾不出也如是者数年大有所得乃教诸乡人乡人故事重佛老及诸不经之神先生乃制祀外神文俾祀而悉焚之上下翕然从之无梗焉者于是趋门墙者日益众学者始至必询其奉先祖事父兄之节苟简则急命改之曰学者学何事也而可缓于是耶每谓朱子白鹿洞规为经书机要小学书为日用准则自修教人一本于是故异端之说无自以入而义州之俗独美弘治初以大学士刘吉荐除陕西参议赐玺书假以便宜会母疾不果行乃条陈四事一曰资真儒以讲圣学二曰荐贤才以辅治道三曰遵祖训以处内宦四曰兴礼乐以化天下皆世切要凿凿可行疏未上而母疾不起遣子上之且辞新职许之而寝其言识者有遗憾焉先生好山水每景物熙明辄携亲友游钓凌溪之浒徜徉竟日殁后五年乡人思先生者相谓曰吾人之不为佛老惑者先生功也吾人幸见先生而被其教也先生往矣恐久而忘之吾不忍于吾之身而忘先生也吾子孙不幸不及见先生而不蒙其教也先生往也恐久而不知之吾不忍吾之子孙不知先生也凌溪先生乐所也盍为祠岁时祀之使吾人接之于目思之于心则先生之教犹在也使吾子孙接之于目思之于心则先生之教亦不敢违也呜呼先生之功亦大以远乎哉尝闻先生学出白沙白沙者广南陈公甫也史谓陈公甫作诗好奇时人多宗之予生也晚不及登白沙之堂知其人也使白沙而止于作诗好奇也则作诗好奇为信而先生不作诗好奇所造乃其自得使白沙而不止于作诗好奇也则作诗好奇为诬而先生不作诗好奇所造乃为善学因并及之 

　　?宁远曾公生祠记 

　　明浮梁卢琼 
　　君子之道有三正志定畧仁及众也书曰艰大考翼不可征定乱难也而况仓卒之变乎维忠以正志耳又曰倚乃身迂乃心安民难也而况远迩一致乎维智以定畧耳又曰式敷民德永肩一心民怀难也而况久思乎维仁以及众耳三者有一焉皆足以树勋建名而况兼之乎此辽之人所以生祀曾公也公代巡兹土辽阳戍卒以抚臣革之贞厉穷凶者猬集为乱登陴闭门涣无统纪公时自南卫闻变单骑入城谕之祸福众心以定盖示包荒用冯河缓穷追之噬散吠声之党焉耳上疏曰羣凶干纪保无他志愿宽斧钺以开其悔制曰可既而广宁抚顺相继以逞公密布而阴侦之无测识者三城首恶同日而俘盖释壮鸠受濡愠将欲刑故宥过始终无咎焉耳复上疏曰倡为乱畧止此数夫愿宥其余以安反侧制曰可夫以数百里之乱起于一旦声色不动而东顾之忧以舒非忠以正志乎先是羽檄旁午朝议咸咈或谓此而不讨恐酿藩镇之乱公曰否非淮西泽路比也或谓遣使招安且觇竞絿公曰否非淳化西州比也以是锋镝之祸息而疆境赖以全活者不啻千万计供亿之费省而公私赖以不困者亦不啻千万计以东人震惊仰望之私谈笑而挥之使背帖于席非智以定畧乎宁远辽之咽喉东西络绎昼夜不息苟举措一失受祸比他卫尤剧征讨则有毁体裂肢逃山逾海之患遣使则有负曳鞭挞鬻产市婴之忧今耕而食者曰公食之也织而衣者曰公衣之也父指其子祖指其孙曰公活之也非仁以及众乎其师生父老相率而吁于守备陆继宗备御袁东旸鸠木砻石立祠于学宫之西偏貌公之像而征文于琼或问曰生祠古欤曰古也礼也义也公悯无辜之民横罗斮斫不计生死祸福以身任之力请于朝而得免议民受公之恩非直欲旦暮见公之容而又欲使其子若孙皆知所自礼以义起古之道也昔文潞公泽及天下洛人生祀于资圣院张文定弭盗一方蜀人图像于益辽之祸起于仓卒深浅成败不可测而文定自外入又得伸缩自由公视之大难也而公才望日隆安知不为潞公乎公名铣扬州人石塘其号也 

　　?游医巫闾山记 

</div>
    <div class="pagination">
<a href="锦州府志_page24.html">上一页</a><span>...</span><a href="锦州府志_page20.html">20</a><a href="锦州府志_page21.html">21</a><a href="锦州府志_page22.html">22</a><a href="锦州府志_page23.html">23</a><a href="锦州府志_page24.html">24</a><span class="current-page">25</span><a href="锦州府志_page26.html">26</a><a href="锦州府志_page27.html">27</a><a href="锦州府志_page28.html">28</a><a href="锦州府志_page29.html">29</a><a href="锦州府志_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
