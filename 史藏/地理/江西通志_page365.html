<!DOCTYPE html>
<html>
<head>
    <meta charset="UTF-8">
    <title>江西通志 - 第 365 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 365 页/共 394 页</h1>
    <div class="content">　　豫章江楼望西山有怀　　　　　陈　陶
　　水防星坛列太虚烟霓十八上仙居时人未识辽东鹤吾祖曾传寳鼎书终日章江催白鬓何年丹灶见红蕖桃花谷口春深浅欲访先生赤鲤鱼
　　题豫章西山香城寺
　　十地严宫礼竺皇旃檀楼阁半天香只园树老梵声小雪岭花香灯影长霄汉落泉供月界蓬壶灵鸟侍云房何年七七真人降金锡珠坛满上方
　　南唐
　　题魏坛二首　　　　　　　　　李建勲
　　不遇至真传道要曾防真诰亦何为旧碑经乱沈荒涧灵篆因耕出故基蛙黾自喧浇药井牛羊闲过放生池萧条夕景空坛畔朽桧枝斜緑蔓垂
　　一寻遗迹到仙乡云鹤沈沈思渺茫丹井岁深生草木芝田春废卧牛羊雨淋残画摧荒壁鼠引饥蛇落坏梁薄暮欲归仍伫立菖蒲风起水泱泱
　　麻姑山　　　　　　　　　　　沈　彬
　　绀殿松萝太古山仙人曾此话桑田闲倾云液十分日已过浮生一万年花洞路中逢鹤信水帘岩底见龙眠我来游礼酬心愿欲共怡神契自然
　　题西林寺水阁　　　　　　　　伍　乔
　　竹翠苔花绕槛浓此亭幽致讵曾逢水分林下清泠派山峙云间峭峻峯怪石夜光寒射烛老杉秋韵冷和钟不知来往留题客谁约重寻莲社踪
　　题庐山东林寺远大师影堂　　　李　中
　　远公遗迹在东林往事名存动苦吟杉桧已依灵塔老烟霞空锁影堂深入帘轻吹催香印落石幽泉杂磬音十八贤人消息断莲池千载月沈沈
　　吉水县依韵酬华松秀才见寄
　　官况萧条在水村吏归无事好论文枕欹独听残春雨梦去空寻五老云竹径每怜和藓歩禽声偏爱隔花闻诗情冷淡知音少独喜江臯得见君
　　送陈先生之洪井寄萧少卿　　　徐　
　　闻君仙袂指洪崖我忆情人别路賖知有欢娯游楚泽更无书札到京华云开驿阁连江静春满西山倚汉斜此处相逢应见问为言搔首望龙沙
　　忆新淦觞池寄孟宾于员外
　　往年淦水驻行轩引得清流似月圆自有谿光还碧甃不劳人力递金船润滋苔藓欺茵席声入杉松当管珍重诗人频管领莫教尘土咽潺潺
　　送德迈道人之豫章
　　禅灵桥畔落残花桥上离情对日斜顾我乘轩慙组绶羡师飞锡指烟霞楼中西岭真君宅门外南州处士家莫道空谈便无事碧云诗思更无涯
　　寄麻姑仙坛道士　　　　　　　查文徽
　　别后相思鹤信稀郡楼南望远峯迷人归仙洞云连地花落春林水满溪白发只应悲镜镊丹砂犹待寄刀圭方平车驾今何在常苦尘中日易西
　　贻南康陈处士陶　　　　　　　谭用之
　　白玉堆边蒋径横空涵二十四滩声老无征战轩辕国贫有茅茨帝舜城丹凤昼飞羣木冷一龙秋卧九江清时人莫笑非经济还待中原致太平
　　怀庐山旧隐　　　　　　　　　【释】若虚
　　九叠嵯峨倚着天悔随寒瀑下岩烟深秋猨鸟来心上夜静松杉到眼前书架想遭苔藓裹石窗应被薜萝纒一枝笻竹游江北不见炉峯二十年
　　寄庐岳僧　　　　　　　　　　【释】齐己
　　一闻飞锡别区中深入西南瀑布峯天际雪埋千片石洞门冰折几株松烟霞明媚栖心地苔藓萦纡出世踪莫问江边旧居寺火烧兵劫断秋钟
　　贺行军太傅得白氏东林集
　　乐天歌咏有遗编留在东林伴白莲百尺典坟随丧乱一家风雅独完全尝闻荆渚通侯论果遂呉都使者传仰贺斯文归朗鉴永资声政入薰
　　宋
　　鄱阳皮録事　　　　　　　　　杨　亿
　　松陵遗集占风骚故国田园没海涛三世青氊传旧物【三世有集五百卷】十年黄绶叹徒劳谢塘春草侵魂梦潘县秋霜入鬓毛鄱水黄金漫如粟想君终不染脂膏【汉书地理志鄱阳出黄金粟】
　　胡氏华林书堂　　　　　　　　张齐贤
　　一百年来烟防同衣冠江左慕家风儿孙歌舞诗书内乡党优游礼让中孝弟筠编争纪录门闾天语赐褒崇莫将六阙方朱氏叶叶蒸尝奉始终
　　华林书堂　　　　　　　　　　陈尧叟
　　旌阙书亭焕水乡四时烟景似沧浪玉浆寒色连莎砌金障秋阴覆草堂田里从来应逊畔儿孙游戏亦成行吾君孝理风天下谁识讴歌缀乐章
　　题滕王阁　　　　　　　　　　夏　竦
　　面临江水势凌霞却倚重城十万家当槛晓云依鹤岭拂堦残雨下龙沙词人乐石文皆在帝子欢游事未賖好是良宵金鼔动阑干牛斗逼檐斜
　　四望亭　　　　　　　　　　　韩　琦
　　西北云髙拂女墙危亭虚豁望中长田间堤陌成新隰天外山川是旧疆古道入秋漫黍稷远坡乘晩下牛羊凭阑多少无言恨不在归鸿送夕阳
　　涵虚阁　　　　　　　　　　　富　弼
　　画阁髙连百雉城涵虚应不媿标名门前栁色兼旗色座上琴声杂佩声官羡五湖归范蠡木饶三迳隐渊明吾来恰值初晴后山色波光分外清
　　游庐山作　　　　　　　　　　范仲淹
　　五老闲游倚舳舻碧梯岚迳好程涂云开瀑影千门挂雨过松黄十里铺客爱往来何所得僧言荣辱此间无从今愈识逍遥旨一听升沈造化罏
　　防州即事　　　　　　　　　　赵　抃
　　君恩山重若为酬补郡都忘乐与忧惶恐滩长从险絶郁孤台迥足观游贑川在昔名难治铃阁于今幸少休人谓濶疎予自喜远民安堵更何求
　　香林寺别防守赵公　　　　　　周惇颐
　　公暇频陪尘外游朝天仍得送行舟轩车更共入山脚旌斾且从留渡头精舍泉声清防防髙林云色澹悠悠谈终道奥愁言别明日瞻思上郡楼【濂溪集原注清献自防州赴召舟至
　　皂口同游香林寺石刻可考大成集以为万安香城寺非也】
　　陪丁元珍游东山寺　　　　　　欧阳修
　　幕府文书日已稀清樽岁晏喜相携寒山带郭穿松路瘦马寻春踏雪泥翠藓苍崖森古木緑萝盘石暗深溪为贪赏物来犹早迎腊梅花吐未齐
　　题袁州东湖乐游堂呈龙学　　　李　觏
　　古郡城池已枕江东湖更在郡东方水仙座下鱼鳞赤龙女门前橘树香路絶尘埃非洒扫地无风雨亦清凉使君待客多娯乐只有醒时觉异乡
　　灵源洞
　　才出尘来尚未知渐攀藤竹渐临危伏流似是龙藏处古树应无春到时谁把石厓齐刬削直教云气当帘帷良工画得犹宜秘莫与凡夫肉眼窥
　　右军墨池　　　　　　　　　　祖无择
　　匡庐峯下归宗寺曽是当年内史居茧纸世传遗迹后墨池人记作书初秋毫几老崇山兎旧法空观得水鱼【笔势图云先取崇山絶谷中兎毛八九月收之又用笔法云送脚似游鱼得水合头若景山兴云也】珍重僧家能好事朱阑碧甃壮庭除
　　寄题程公辟物华楼　　　　　　王安石
　　呉楚东南最上游江山多在物华楼遥瞻旌节临尊俎独卧柴荆阻献酬想有新诗传素壁怪无余墨到沧洲湡浯南望重重緑章水还能向北流
　　寄沈鄱阳【时为江东提刑】
　　离家当日尚炎风叱驭归时九月穷朝渡藤溪霜落后夜过麾岭月明中山川道路良多阻风俗謡言苦未通惟有番君人共爱流传名誉满江东
　　寄袁州曹伯玉使君
　　宜春城郭绕楼台想见登临把一杯湿湿岭云生竹菌防防江雨熟杨梅政成定入邦人咏诗就还随驿使来错莫风沙愁病眼不知何日为君开
　　落星寺在南康军江中
　　崒云台殿起崔嵬万里长江一酒杯坐见山川吞日月杳无车马送尘埃鴈飞云路声低过客近天门梦易回胜槩惟诗可收拾不才羞作等闲来
　　为裴使君赋拟岘台
　　君作新台拟岘山羊公千载得追攀歌钟殷地登临处花木移春指顾间城似大隄来宛宛溪如清汉落潺潺时平不比征呉日缓带尤宜向此闲
　　滕王阁感怀　　　　　　　　　王安国
　　滕王平昔好追游髙阁依然枕碧流胜地几经兴废事夕阳偏照古今愁城中树碧千家市天际人归一叶舟极目烟波吟不尽西山重叠乱云浮
　　清风阁　　　　　　　　　　　曾　巩
　　百级危梯屈曲成阑干朱碧半空横天垂远水秋容静雪压羣山霁色明海燕力穷飞不到郊园阴合坐尤清风前有客湏留醉莫放归时月满城
　　送抚州钱郎中
　　名郎元是足风流得郡东南地更幽翠幕管三市晚画堂烟雨五峯秋黄柑巧缀星垂槛香稻匀翻雪满瓯应与谢公资健笔邦人才薄讵能酬
　　酬材叔江西道中作
　　枉渚荒原百里闲草根经烧旧痕干入陂野水冬来浅对树诸峯雪后寒坞笛最宜风外听岭梅初得醉中防行寻故友心无事不觉西游道路难
　　壶中九华诗【并序】　　　　　　　苏　轼
　　湖口人李正臣蓄异石九峯玲珑宛转若窗櫺然予欲以百金买之与仇池石为偶方南迁未暇也名之曰壶中九华且以诗记之
　　清溪电转失云峯梦里犹惊翠扫空五岭莫愁千嶂外九华今在一壶中天池水落层层见玉女窗虚处处通念我仇池太孤絶百金归买碧玲珑
　　八月七日初入贑过惶恐滩
　　七千里外二毛人十八滩头一叶身山忆喜欢劳远梦地名惶恐泣孤臣长风送客添帆腹积雨浮舟减石鳞便合与官充水手此生何止畧知津
　　天竺寺【并引】
　　予年十二先君自防州归为予言近城山中天竺寺有乐天亲书诗云一山门作两山门两寺元从一寺分东涧水流西涧水南山云起北山云前台花发后台见上界钟清下界闻遥想吾师行道处天香桂子落纷纷笔势竒逸墨迹如新今四十七年予来访之则诗已亡有刻石存耳感涕不已而作是诗
　　香山居士留遗迹天竺禅师有故家空咏连珠吟叠璧已亡飞鸟失惊蛇林深野桂寒无子雨浥山姜病有花四十七年真一梦天涯流落泪横斜
　　留题显圣寺
　　渺渺疎林集晚鸦孤村烟火梵王家幽人自种千头橘远客来寻百结花浮石已干霜后水焦坑闲试雨前茶只疑归梦西南去翠竹江村绕白沙
　　予昔作壶中九华诗其后八年复过湖口则石已为好事者取去乃和前韵以自解云
　　江边阵马走千峯问讯方知冀北空尤物已随清梦断眞形犹在画图中归来晚岁同元亮却埽何人伴敬通赖有铜盆修石供仇池玉色自璁珑
　　白塔铺歇马
　　甘山庐阜郁相望林隙熹微漏日光呉国晚蚕初断叶占城蚤稻欲移秧迢迢涧水随人急冉冉岩花扑马香望眼尽从飞鸟远白云深处是吾乡
　　寒食与器之游南塔寺寂照堂
　　城南钟鼓鬭清新端为投荒洗瘴尘总是镜空堂上客谁为寂照境中人红英埽地风惊晓緑叶成阴雨洗春记取明年作寒食杏花曾与此翁邻
　　永和清都观道士童顔鬒髪问其年生于丙子盖与予同求此诗
　　镜湖勅赐老江东未似西归玉局翁覉枕未容春梦断清都宛在黙存中每逢佳境携儿去试问行年与我同自笑余生消底物半篙清涨百滩空
　　游庐山山阳七咏　　　　　　　苏　辙
　　山上流泉自作溪行逢石缺防虹霓定知云外波涛濶飞到峯前本末齐入海明河惊照曜倚天长剑失提携谁来卧枕莓苔石一洗尘心万斛泥【开先瀑布】
　　山囘不见落银潢余溜喧豗响石塘目乱珠玑溅空谷足寒雷电绕飞梁入瓶铜鼎春茶白接竹斋防午饭香从此出山都不弃满田秔稻插新秧【漱玉亭】
　　山行但觉鸟声殊渐近神仙简寂居门外长溪净客足山腰苦笋助盘蔬乔松定有藏丹处大石仍前拜斗余弟子苍髯年八十养生世世授遗书【简寂观】
</div>
    <div class="pagination">
<a href="江西通志_page364.html">上一页</a><span>...</span><a href="江西通志_page360.html">360</a><a href="江西通志_page361.html">361</a><a href="江西通志_page362.html">362</a><a href="江西通志_page363.html">363</a><a href="江西通志_page364.html">364</a><span class="current-page">365</span><a href="江西通志_page366.html">366</a><a href="江西通志_page367.html">367</a><a href="江西通志_page368.html">368</a><a href="江西通志_page369.html">369</a><a href="江西通志_page370.html">370</a><span>...</span><a href="江西通志_page366.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
