<!DOCTYPE html>
<html>
 <head>
  <meta charset="utf-8"/>
  <title>
   太平寰宇记 - 第 117 页/共 120 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平寰宇记 - 第 117 页/共 120 页
  </h1>
  <div class="content">
   太平寰宇记卷一百八十七
　　钦定四库全书
　　太平寰宇记卷一百八十八
　　宋　乐史　撰
　　四夷十七
　　西戎九
　　湟中月氐
　　湟中月氐其胡先大月氐之别也旧在张掖酒泉地月氐王爲匈奴冒顿所杀余种分散西逾葱岭其羸弱者南入山依诸羌居及汉将霍去病居匈奴取西河地开湟中【注】今西平郡也○于是月氐来降与汉人错居虽依附县官而首施两端【注】首施犹言首鼠○其泛汉兵战鬭随势强弱被服饮食言语略与羌同亦以父名母姓爲种有七胜兵合九十余人分在湟中及另居又数百尸在张掖号白义从胡后汉灵帝中平初与北宫伯玉等反杀护羌校尉冷征金城太守陈意遂寇乱陇右范晔论曰羌戎之患自三代尚矣汉世方之匈奴颇爲衰寡而中兴以后边难大渐朝规失缓御之和戎师蹇然诺之信故永平初羣种蜂起遂解仇嫌结盟诅陆梁三辅建号称制东侵赵魏之郊南入汉蜀之鄙塞湟中断陇道烧陵园剽城市伤败种夷羽书日闻拜凉之士持冲残毙自西戎作逆未有陵斥上国若斯其炽者也和喜以女君亲政威不外接朝议惮兵力之损或惧疽食浸淫莫知所限谋夫回遑猛士疑虑逐徙西河西郡之人杂寓闗右之县发屋伐树塞其恋土之心燔破赀种以防顾还之思于是诸将邓隲任尚马贤皇甫规张奂之徒争设雄规更奉征讨驰骋东西奔救首尾徭动数州之境日耗千金之资至于假人增赋借奉侯王引金钱防缣之珍征粮粟盐铁之积所以赂遗购赏转输劳来之费前后数十巨万或枭尅酋健摧破附落降俘载路牛羊满山军书未奏其利害而离叛之状难言矣【注】奏犹上也○故得不酬失功不半劳官人屈竭烈士偾丧段頴受事专掌军任蒙没冰雪经履千折之道始殄西种卒定东寇若乃陷击之所殱伤追走之所崩籍其能穿窜草石自脱于蜂铁者百不一二而张奂盛称羌戎一气所生不宜诛尽流汗满野伤和致妖是何言之迂乎羌虽外患实深内疾若攻之不根是养疴于心腹也【注】根谓尽其根本也○惜哉寇畧定而汉祚亦衰呜呼先王疆理九土判别畿荒知羌戎殊性难以道御故斥逺诸华薄其贡赋唯与乱要而已若二汉御戎之方失其本何则先零侵境充国迁之内地【注】宣帝时后将军赵充国击先零还于今城郡置属国以处降羌○当煎作寇马援纵之三辅贪其暂安之势信其驯服之情计日月之权宜忘经世之逺畧岂夫识微者之爲乎
　　土俗
　　其俗被服饮食言语畧与羌同
　　氐
　　氐西戎之别种在冉防东北广汉之西君长数十白马最大汉武帝元鼎六年辟分广汉西郡合爲武都督排其种人分窜山谷或在上禄或在汧陇左右其种非一或号青氐或号白氐或称蚺氐此盖中国人即其服色而名之其后或叛或服固无常居
　　吐谷浑
　　吐谷浑即辽东鲜卑也西晋时酋帅徒河渉归有二子长曰吐谷浑少曰若洛瘣渉归死瘣代统部落别募慕容氏浑庻长瘣正嫡父在时分七百戸与浑浑与瘣二部俱牧马马鬭相伤瘣怒遣使谓浑曰先公处分与兄弟易部牧马何不相逺而令马鬭浑曰马是畜生食草饮水春气马所以致鬭鬭起于马而怒及人耶乖别甚易今当去汝于万里之外矣于是拥马西行乃西附隂山【注】今朔方之地【○】属永嘉之乱始度陇而西止于抱罕其后子孙据有甘松之南洮水之西南极于白兰在益州西北【注】甘松山在今交州郡境今临洮和政郡之南及合州郡之郡地也○至其孙叶延以礼云孙子得以王父字爲氏吾祖始自昌黎光宅于此今以吐谷浑爲氏尊祖之义自吐谷浑至孙叶延曾孙视罴皆有才畧知今古司马博士皆用儒生至其子阿豺自称骠骑将军沙州刺史阿豺兼羌并氐号爲强国遣使诣宋朝贡阿豺死弟慕璝遣兵繁乞伏茙蔓茙蔓东奔陇右慕璝据有其地其时赫连定于长安爲后魏主所败拥戸口十万余西次罕幵慕璝大败之后弟慕延立太武帝遣兵击延大破之慕延率部落西奔白兰攻破于阗国南依賔七年乃还旧土慕延死阿豺兄树落于子拾寅立始邑于伏罗川至孙夸吕立爲可汗理伏侯城在青海西十五里有地方数千里其西北诸蕃部谓之阿赀虏其南界龙涸城去城都千余里大戍有四一在青水一在赤水一在浇河一在吐屈真川皆子弟所理其王理慕贺川西有黄沙南北百二十里东西七十里不生草木虽有城郭不居而随逐水草官有王公仆射尚书及郎中将军之号其主权髻眊珠以皂爲其妻衣织成裙被锦大袍辫髪于后首戴金花丈夫衣服畧同于华夏多以羃防爲冠亦以缯爲帽妇人皆贯珠贝束髪以多爲贵兵器有弓刀甲□国无常赋颁则税富室商人以充用焉父兄亡妻后母及嫂等其俗皆如此死者亦皆埋殡其服制讫则除之性贪婪忍于杀害后周明帝武成初夸吕寇凉州诏州贺兰祥率兵讨破之又攻拔其洮阳泥和二城置洮州【注】今临洮郡也○武帝天和初其龙涸王莫昌率众降以其地为胡州【注】今同昌郡也○二年复遣使来献建德五年其国大乱髙祖诏皇太子征之军渡青海至伏侯城夸吕遁走虏其余众而还隋开皇中夸吕侵州【注】今在安化郡马领县界○遣上柱国元谐击之悉发国中兵自蔓头至树敦甲骑不絶谐频击破之夸吕率其亲兵逺遁其名王十三人各率部落而降夸吕在位且百年死以后还以慕容爲姓其子伏允立炀帝初伏允遣子顺朝来帝令铁勒袭大败之伏允东走保西平【注】今西平郡也○帝复令观王雄出浇河以掩之大破其众伏允遁逃部落来降十余万口伏允惧南遁于山谷间其故地皆空自西平临羌城以西且末以东祁连以南雪山以北东西四千里南北二千里皆爲隋有置郡县镇戍天下轻罪徙居之【注】其地在今西平郡之西张掖酒泉郡之北隋氏置西海末河原郡也○于是留顺不之遣无以自资率其徒数千骑客党项于隋大业末天下乱伏允及顺复其故地唐贞观中李靖侯君集破灭之伏允逺遁爲左右所杀其子大宁王顺归降于是重建其国封顺爲平西王郡仍加趉胡吕乌甘豆可汗之号旋又爲其下所杀十年立顺子诺曷鉢爲河源郡王主其国自称衰弱而吐蕃强盛髙宗时爲其破灭诸曷鉢以余众复来降中间叛去于灵州之境置安乐州于诺曷鉢爲刺史其故地并没于吐蕃后又封渠帅慕容宣超爲青海王武太后朝郭元振上安置降吐谷浑状曰部落或拟移就秦陇或欲移近丰灵【注】秦今天水郡陇今汧阳郡丰今九原郡灵今灵武郡○贵今渐去边隅使居内地用爲防闲之要冀免背叛之虞臣以爲并是偏见之一端未爲长久之深策若近秦陇则与监牧杂如在丰灵复与黙啜甫迩必以虑其翻复须有迁移纵至中土安可易其本性至如躭迩乙句贵往年王孝杰奏请自河源军徙居灵州用爲惬便及其逃判之日穿监收掠马郡所在伤夷大损州县是则迁居中土无益之明验矣往者素知贵虽背圣化只从当所居地叛走于我中国无所损伤但是失小许吐谷浑耳岂以句贵之爲害同日而语哉今吐谷浑之降者非驱畧而来皆是渴慕圣化冲锋刃去蕃而至者也臣谓宜当循其情以爲制勿轻扰之使其情地稍安则系恋心亦日厚当凉州降者【注】今武威郡○则宜于凉州降者左侧安置之当甘州【注】今张掖郡○肃州降者【注】今酒泉郡○则宜于甘肃州左侧安置之当【注】今晋昌郡○沙降者则宜于沙左侧安置之但吐谷浑所降之处皆是旧居之地斯辈既投此地实有恋本之情若因其所投而便居之其情易安因数州而磔裂之则其势自分顺其情分其势而不扰以人可爲善夺诸蕃之权矣何必要纂聚一处如一国使情通意合如一家脱有异志则一时尽去伤害州县爲害患虑深何如分置诸州使每州皆得吐谷浑所使若欲有他怀必不能逺相连结总去臣愚辄以爲胜策如允臣此见其所置之处仍请简取当处强明官人于当处镇遏之则小小爲非亦未杜絶兼每使达蕃情识利害者共宣超兄弟一人岁往巡抚以抚护之无使侵削其生业日就乐恋自亦深矣如此臣实以爲覊縻外国之良策设使后有去就不过边州失小许吐谷浑终无伤于中国今此辈心悠扬而无定主未知所安必在早安定置之计无令惊扰速生边患至垂拱四年诺曷鉢卒其子宣超嗣立圣厯三年授宣超左豹韬员外大将军仍袭父乌地也抜勒豆可汗宣超卒子曦皓立曦皓卒子兆嗣及吐蕃陷我安乐州其部众又东徙散在朔方河东之境今俗多谓之退浑盖语急而然贞元十四年十二月以朔方节度副使执金吾魏大将军同正慕容复爲袭长乐州都督青海国王乌地也拔勒豆可汗未几卒其封袭遂絶吐谷浑自晋永嘉之末始西渡洮水建国于羣羌之故地至龙朔三年爲吐蕃所灭凡三百五十年
　　四至
　　在甘松之南洮水之西南极于白兰当益之西北土俗物产
　　其地四时恒有冰雪惟六七月雨雹甚盛若天晴则风飘沙砾有麦无谷其青海周围千余里海中有小山焉每冬水合后以良牝马置此山至来冬收之马有孕所生得驹号爲龙种吐谷浑常得波斯草马放入海因生骢驹能日行千里故时盛称青海骢马扞泥城一名东故亦名楼兰都在国西二千八百里故鄯喜国都也魏书西域传曰真君三年鄯善王北龙率国人之半奔且末后役属鄯善按其后爲吐谷浑所并　扞零城小宛国王治西北至都护治所二千五百五十八里东与婼羌接土十三州志小宛并于鄯善是　龙夷城汉西海郡治石国西北三百里故契翰部所治段国所治沙州记云西城东有西强城因山爲名可容四百余人　曼头城在国西南二百里按后魏真君六年遣髙凉王郡讨吐谷浑军至曼头城即此邑在国西南五百里隋河源郡所治也国南又有新律国又有长源城　已上城见梁载言十道志　西倾山在金城西南大河所经其下一名西强山一名强台山在积石山东　皆旧吐谷浑界山川之名
　　乙佛敌
　　乙佛敌后魏闻焉在吐谷浑北国有屈海周回千余里众有万落风俗与吐谷浑同然不识五谷惟食无与苏子苏子状若中国茍子或赤或黒西有契翰一部风俗亦同土特多狼
　　岩昌国
　　岩昌国羌后魏时兴焉亦三苗后与先零烧当罕幵诸部姓别自立酋帅皆有地分不相统摄岩昌即其一也梁懃者代爲酋帅得羌豪心乃自称王其界自仇池以西东西千里席水以南南北八百里【注】仇池在上同谷郡上禄席水今天水郡上封县也○地多山阜部众一万余落勒孙弥忽始遣使于魏大帝【阙】
　　武拜爲岩昌王十叶孙弥秦皆受南北两朝封爵宋齐梁及魏并皆覊縻之后见两魏分隔永熙末种人企定乃引吐谷浑寇金城【注】今郡也○后企定弟弥定寇石门戍周武帝天和初诏大将军讨平之以其地爲岩州【注】今怀道郡
　　土俗物产
　　俗皆土著居栋宇居织牦牛尾及羖羊毛覆之无法令又无徭赋惟征伐之时乃相屯众不然则各事生业不相徃来皆衣裘褐牧养防牛羊豕以供其食俗有烝报无文字但候草木荣落以记时岁三年一相聚杀牛羊以祭天
　　邓至羌
　　邓至羌之别种也后魏时兴焉有像舒治者世爲白水酋因地名号自称邓至自舒治至十世孙舒彭附于后魏文帝封甘松县子邓至王后数世魏西魏恭帝初其主担术因乱来奔周文帝遣兵还自后无闻
　　四至
　　其地自亭街以东平武以西汝岭以北岩昌以南【注】今谷州之南茋州之北松翼扶三州之地是也○风土习俗与岩昌同




　　太平寰宇记卷一百八十八
　　钦定四库全书
　　太平寰宇记卷一百八十九
　　宋　乐史　撰
　　四夷十八
　　北狄一
　　北狄总述
　　北狄之域其与中国侵糅尚矣盖最甚焉周宣王北逐玁狁至于太原襄王时晋文公伐狄却之居于西河圁洛之间【注】今银州也○春秋之末天下七国而秦赵燕三与北戎邻赵襄子尝逾勾注而伐之以临胡【注】勾注在今代州雁门县○秦昭王破义渠戎王于是有陇西【注】今秦渭会兰阶岷凤等州○北地【注】今经宁庆原灵丰宥等州也○上郡【注】今郦坊延绥银麟夏等州也○筑长城以距胡至赵武灵王破林胡楼烦乃筑长城自代【注】今代州也○旁隂山下至髙阙【注】隂山在安北都护府北七十里西也○初置云中【注】今云州○鴈门代郡【注】今皆代州○其后燕将袭破东胡千余里燕亦筑长城自造阳至襄平【注】造阳地在今嬀州郡之北襄平即辽平所理今安东都护府自造阳东行至襄平凡一千四百余里○因置上谷渔阳右北平辽东等四郡秦灭六国北击胡悉收河南地因河爲塞【注】今按河入塞自灵州西南即此也○筑四十四县城临河徙谪戍以充之因边山险堑溪谷可缮者缮之起临洮【注】洮州西南即吐蕃界中之极西北向无郡县也○至辽东【注】即襄平按此言秦因仍燕赵之故塞也○东西万余里【注】中国之北边也○又渡阳据阳山北假中【注】北假在今灵州怀逺县界阳山在北假之南界以地假借民耕故曰假中隋大业长城在此县界河外○当是时东胡强而月氐盛匈奴胜秦乃北徙至秦乱乃稍渡河南与中国界于故塞【注】故塞即秦末夺河南时地今延庆二州界○推此畧定以爲北狄之境也其强盛侵轶懿王之侵于泾阳襄王之至于雒邑汉髙之困白登汉文之入北地烧回中风举乌散则非地理之书所述至于永嘉之际侵縁延边州郡或见居其地者亦时及焉盖通曰八狄狄者僻也逺也言其地广辟而逖逺故曰狄也唐虞曰山戎夏曰獯鬻周曰猃狁其实则皆一也其后赤翟白翟林胡楼烦之名秦汉之际匈奴爲盛后匈奴稍弱而桓灵之间乌桓灭而鲜卑大尽有匈奴故地其后诸部大人慕容拓拔宇文更盛并据中国而后魏神防中蠕蠕强盛与后魏爲敌后魏末蠕蠕灭而厥起尽有其地至唐贞观四年方爲李靖所灭分其种落于河南朔方其后各甚于诸国之说
　　匈奴上
　　匈奴先祖夏后氏之裔曰淳维殷时奔北方至周末七国时而与燕秦赵三国爲边邻赵孝成王使李牧备匈奴善抚士卒便宜置吏租皆入幕府为士卒费日杀牛享士习射骑谨烽火多间谍约曰匈奴有来入盗者但急自备敢捕虏者斩而匈奴每入烽火谨候辄入收保不敢战如是者数岁亦不亡失然匈奴以牧爲怯虽兵亦以爲吾将军怯边士日得赏赐而不用皆愿一战于是乃具选车得千三百乗骑万三千疋彀者十万人【注】彀张也音工豆切张弓也○悉勒习战大纵畜牧人种满野匈奴小入佯北胜以数人委之单于闻之率众来入寇李牧张左右翼击大破之杀匈奴千余万骑灭襜褴【注】胡也襜都甘切褴路谈反○破东胡降林胡单于奔走十余岁匈奴不敢近赵边城后秦灭六国而始皇帝使蒙恬将数十万之众击胡悉逐出塞收河南渡河以隂山爲塞筑四十四县城临河徙谪戍以充之有罪谪合徒者令徙居之而通直道自九原【注】今九原郡也○至云阳因边山险堑谿谷可缮者缮之起临洮至辽东万余里【注】秦之临郡在今和政郡和政县即长城之所起也○匈奴单于曰头曼不胜秦北徙十余年至秦乱诸秦所谪戍边者皆复去于是复稍渡河与中国界于故塞【注】今安化延安平原郡之地也○后爲其太子冒顿以鸣镝射杀之而自立爲单于时秦二世元年遂东袭灭东胡王虏其人众畜产既归西击走月氐南并楼烦白羊河南王【注】楼烦已具前白羊未详所在疑今朔方新秦等郡○侵燕代悉收复秦所使蒙恬所夺匈奴地者与汉闗故河南塞至朝那肤施【注】朝那今安定郡临泾县肤施今延安郡虏施县○是时汉与项羽相距中国罢于兵革故冒顿得自强控之士三十余万【注】控引也○自淳维以至头曼千有余岁时大时小别散分离尚矣【注】尚久逺也○其代传不可得而知然至冒顿而匈奴最彊大尽服从北夷而南与诸夏爲敌国其世姓官号可得而记云单于姓挛鞮氏【注】按后汉史南单于本姓虚连维相记有异而其音相挛力金切鞮丁奚切○其国称之曰撑犁孤涂单于匈奴谓天爲撑犁谓子爲孤涂单于者广大之貎也言其象天单于然也置左右贤王左右谷蠡左右大将左右大都尉左右大当戸左右骨都侯匈奴谓贤曰屠耆故常以太子爲左屠耆王自左右贤王以下置当戸大者万余骑小者数千凡二十四长立号曰万骑其大臣皆世官衍氏兰氏【注】顔师古曰呼衍即今鲜卑姓呼延卑是兰姓今亦有之○其后有须卜氏此三姓其贵种也左王将居东方直上谷以东【注】直当也其下同今嬀川郡之东○接濊貉朝鲜右王将居西方直上郡以西【注】今上郡洛交延安咸宁郡之西○接氐羌而单于庭直代云中【注】今云中单于安边郡之北○各有分地逐水草移徙而左右贤王左右谷蠡最爲大国左右骨都侯辅政诸二十四长亦各自置千长百长什长裨小王相都尉当戸且渠之属【注】且子余切今沮渠姓本因此官岁正月诸长少会单于庭祠五月大会龙城祭其先天地鬼神秋马肥大会蹛林课校人畜计【注】匈奴秋社八月中皆会祭处也蹛者绕也言绕林木而祭也鲜卑之俗自古相传秋天之祭无林木者尚竖柳枝众骑驰绕三周乃止此其遗法计者人畜之数○其刑法拔刃尺者死坐盗者没入其家有小罪者轧【注】轧谓辗轹其骨节若今之厌踝也轧于防切辗汝展切○大者死狱久者不满十日一国之囚不过数人而单于朝出营拜日之始生夕拜月其坐长左而面北【注】长左者以左爲尊也○日上戊已其送死有棺椁金银衣裘而无封树【注】晋张华曰匈奴名冡曰豆落○丧服近幸臣妾从死者多至数十百人举事常随月盛壮以攻战月则退兵攻战所得卤获因以与人得人以爲奴婢故其战人自趋利【注】趋读爲趋向也○善爲诱兵以包敌【注】包裹取也○故其逐利如鸟之集其困败则瓦解云散矣战而扶轝死者尽得死者家财是时汉初定徙韩王信于代郡马邑【注】今马邑郡地○匈奴大攻围马邑韩信降匈奴匈奴得信因引兵南逾勾注攻太原而至晋阳下【注】今太原府也○髙帝自将兵击之于是冒顿佯败走汉悉兵三十二万北逐之髙帝先至平城【注】在今云中郡○歩兵未尽到冒顿纵精兵三十余万骑围髙帝于白登七日白登去平城东南十余里髙祖乃使使间厚遗阏民冒顿遂引去汉亦罢归是时冒顿兵强帝患之问刘敬曰冒顿杀父代立妻羣母以力爲威未可以仁义说也独可以计久逺子孙爲臣矣陛下诚能以长公主妻单于汉奉遣之彼知汉女送厚蛮夷必慕以爲阏氏生子必爲太子代立爲单于何者贪汉重币也陛下以岁时汉所余彼所鲜数问遗使辨士谕之以礼节冒顿在固爲子婿死则外孙爲单于岂曾爲外孙敢与大父抗礼哉可无战以渐臣也髙帝曰善使敬往结和亲之约敬从匈奴来因言匈奴河南白羊楼烦王去长安近者七百里轻骑一日一夜可以至秦中新破少民地肥饶可益实之夫诸侯初起时非秦诸田楚昭屈景莫与今陛下虽即闗中实少人北近胡羌东有六国强族一日有变陛下未得安枕而卧也臣愿徙齐诸田楚昭屈景燕赵魏后及豪杰名家于闗中无事可以备匈奴诸侯有变亦足率以东代此强本弱末之术也帝曰善乃徙十余万口是后冒顿常往来侵盗代地【注】今安边及马邑郡之北境是也○髙帝患之乃使刘敬奉宗室女翁主爲单于阏氏【注】诸王女曰翁主者言其父自主婿也阏于鸟切氐音支○孝惠髙后时冒顿寖骄【注】寖渐也古浸字○乃爲书使使遗髙后词甚悖慢后大怒召丞相陈平及樊哙季布等议之哙曰愿得十万余众横行匈奴中问季布布曰哙可斩也前时匈奴围髙帝于平城兵三十万哙爲上将军不能解围天下歌曰平城之下变城苦七日不食不能彀弩今歌吟之声未絶伤痍者甫起【注】甫始也○而哙欲摇动天下妄言以十万众横行是面谩也【注】谩欺诳也○且匈奴地在边外得其善言不足喜恶言不足怒也髙后曰善令大谒者张泽报书卑辞答之冒顿得书复使来谢曰未尝闻中国礼义陛下幸而赦之因献马遂和亲至孝文即位复修和亲事而盗寇不已汉议击与和亲孰便公卿皆曰单于新破月氐乗胜不可击也且得匈奴地泽卤非可居也和亲甚便汉许之前文帝六年复遣宗人女爲翁主妻老上单于爲阏氏使宦者中行说傅公主【注】姓中行名说行音胡郎切说读爲悦○说不欲行强使之说既至因降单于初单于好汉缯絮食物中行说曰匈奴人众不能当汉之一郡然所以强者以衣食异无仰于汉也今单于变俗好汉物汉物不过什二则匈奴尽归于汉矣其得缯絮以驰草棘中衣袴裂以视不如旃裘坚善也得汉食物皆去之【注】去弃也○以视不如湩酪之便美也【注】湩音竹用切乳汁也○于是教单于左右疏记以计识其人众畜牧汉使欲辨论者中行说必穷之日夜教单于候利害处十四年匈奴十四万骑入朝那萧闗虏人众畜产甚多遂至彭阳【注】今彭原郡彭原县也○烧回中宫候骑至雍【注】今扶风县郡也○甘泉【注】汉甘泉宫在今云阳县也○于是文帝发车千乗十万骑军长安旁大发车骑往击胡单于留塞内月余汉逐出塞还匈奴日以骄岁入边杀掠人众畜产云中辽东最甚帝乂遗单于书复约和亲帝苦匈奴爲患数问赵将李齐之贤时赵人冯唐爲郎中署长【注】爲郎署中最长○帝因问冯唐唐曰齐尚不如亷颇李牧臣闻上古王者之遣将也跪而推毂曰阃以内寡人制之阃以外将军制之军功赏罚皆决于外归而奏之此非空言也臣大父言李牧之爲赵将居边军市之租皆自用飨士赏赐决于外不从中覆行也委任而责成功故李牧乃得尽其智能是以北逐单于破东胡灭澹林西抑强秦南支韩魏当时赵几霸会赵王迁立用郭开谗而诛李牧是以爲秦所灭今臣窃闻魏尚爲云中守军市租尽以给士卒出私养钱五日一杀牛以飨之是以匈奴逺避不近云中之塞间尝一入尚击之所杀甚众夫士卒尽家人子起田中从军安知尺籍五符终日力战斩首捕虏上功幕府一言不相应文吏以法绳之其赏不行吏奉法必用臣愚以爲陛下法太明赏太轻罚太重且尚坐上功首虏差六级陛下下之吏削其爵罚责之由此言之陛下虽得李牧不能用也帝是日令唐持节赦魏尚复以爲云中守而拜唐爲车骑都尉主中尉及郡国车士【注】车战之士○时贾谊论边事曰天下之势方倒悬愿陛下少省之凡天子者天下之首也蛮夷者天下之足也蛮夷徴令是主上之操也天子共贡是臣下之礼也足反居上首顾居下是倒悬之势也天下倒悬莫之能解犹爲国有人乎古之正义东西南北凡舟车之所达人迹之所至莫不率服而后称皇今称号美而实不出长城彼非特不服也又大不敬边长不宁中长不静譬如伏虎见便必动将何时已絶料匈奴强大在六万骑五口而出介卒一人五六三十此即戸口三十万耳未及汉千石大县也而乃致频年侵盗屡欲亢礼方害帝义甚非道也陛下何不爲此立一官置吏以主匈奴虽以千石居之可也令中国日治匈奴日危将必以匈奴之众爲汉臣民制之令千家而爲一国处之塞外自陇西【注】今陇西本城安乡等郡也○延安至辽东【注】今安东府○地各有分地以衞边备月氐灌窳之变皆属之置郡然后罢戎休边民天下之兵帝之威德内行外信四方悦服矣帝不能用至军臣单于【注】老上之子○复絶和亲大入上郡云中【注】云中今单于府榆林郡之地也○所杀掠甚众汉置三将军于长安西细林渭北棘门霸上以备胡胡骑入伐句注边烽火通于甘泉长安太子家令晁错上言曰汉兴以来匈奴数入边地小入则小利大入则大利窃闻战胜之威民气百倍败兵之卒没世不复自髙后以来陇西三困于匈奴矣民气破伤无有胜意今兹陇西之吏赖以社稷神灵奉陛下明诏和辑士卒砥砺其饰起破伤之人以当乗胜之匈奴用少击众杀一王败其众而法曰大有利非陇西之人有勇怯乃将吏之制巧拙异也由此观之将不可不择也臣又闻用兵临战合刃之急者三一曰得地形二曰卒服习三曰器用利兵法曰丈五之沟渐车之水【注】渐漫也渐音子廉切○山林积石经川丘阜草木所在此歩兵之地也车骑二不当一土山丘陵曼衍相属平原广野此车骑之地歩卒十不当一平陵相逺川谷相间仰髙临下此弓弩之地短兵百不当一两陈相近平地浅草可前可后此长防之地劒楯三不当一雈苇竹萧草木蒙茸枝叶茂接此矛鋋之地长防二不当一曲道相伏险阨相薄此劒□之地弓弩三不当一士不选练卒不服习起居不精动静不集趋利弗及避难不毕前击后解与金鼓之音相失此不习勒卒之过百不当十兵不锋利与空手同甲不坚密与袒裼同弩不及逺与短兵同射不能中与无矢同中不能入与无镞同此不省兵之过五不当一故兵法曰器械不利以其卒与敌也卒不可用以其将与敌也将不知兵以其主与敌也君不择将以其国与敌也四者国之至要臣又闻大小异形强弱异势险易异备夫卑身以事强小国之形也以蕃戎攻蕃戎中国之形也今匈奴地形技艺与中国异上下山坂出入谿涧中国之马弗与也险道倾侧且驰且射中国之骑弗与也风雨罢劳饥渴不困中国之人弗与也此匈奴之长技也若夫平原易地轻车突骑则匈奴之众易挠乱也劲弩长防射防及逺则匈奴之弓勿能格也坚甲利刃长短相杂游兵往来什伍俱前则匈奴之兵勿能当也材官【注】骑射之官○驺发矢道同的【注】言其妙射○则匈奴之革笥【注】以木皮爲铠也○木荐【注】以木板爲楯○勿能支也下马地鬭劒防相接去就相薄则匈奴之足弗能给也【注】给谓相连及也○此中国之长技也以此观之匈奴之长技三中国之长技五陛下又兴数十万之众以诛数万之匈奴众寡之计以一击十之术也虽然兵凶器战危事也以大爲小以强爲弱在俯仰之间耳今降胡义渠蛮夷之属来归义者其众数千饮食长技与匈奴仝可赐之坚甲絮衣劲弩利矢益以边郡良骑令明将帅之即有险阻以此当之平地通道则轻车材官制之两军相爲表里用其长技衡加之以众【注】衡音横○此万全之术也文帝嘉之赐玺书宠答焉














　　太平寰宇记卷一百八十九
&lt;史部,地理类,总志之属,太平寰宇记&gt;
　　钦定四库全书
　　太平寰宇记卷一百九十
　　宋　乐史　撰
　　四夷十九
　　北狄二
　　匈奴中
　　晁错又言守边备塞劝农力本当代急务曰臣窃闻秦时北攻胡貉筑塞河上攻南扬粤置戍卒焉其起兵而攻胡越者非以衞边地而救民死贪戾而欲广大也故功未立而天下乱且夫起兵而不知其势战则爲人擒屯则卒积死夫胡貉之地积隂之处也木皮三寸冰厚六尺食肉而饮酪其人密理鸟兽毳毛其性能寒【注】能读曰耐下同○扬粤之地少隂多阳其人疏理鸟兽希毛其性能暑秦之戍卒不能其水土者死于边输者偾于道秦人见行如往弃市因以谪之名曰谪戍先吏有谪及赘婿贾人后以尝有市籍者又后以大父母父母常有市籍者后入闾取其左之【注】秦时复除者居闾左不供徭役也○行者深怨有背叛之心凡人守战至死不降北者以计爲之也故战胜守固则有拜爵之赏攻城屠邑则得其财卤以富室家故能使其众蒙矢石赴汤火视死如生今秦之卒也有万死之害无铢两之报死事之后不得一算之复天下明知其祸烈及已也【注】猛火曰烈取以喻也○故陈胜行戍至于大泽爲天下先唱天下从之如流水者秦以威刦而行之之敝也胡人衣食之业不着于地其势易以扰乱边境食肉饮酪衣以皮毛非有城郭田宅之归择肥壤以游牧随逐水草此胡人之生业而中国之所以离南亩也今使胡人数处转牧行猎于塞下或当燕代或当上郡北地陇西【注】北地今彭城安化灵武九郡等郡之地也○以候备塞之卒卒少则入陛下不救则边民絶望而有降敌之心救之少发则不足多逺县才至则胡人又已去聚而不罢爲费甚大罢之则胡复入如此连年则中国贫苦而民不安矣陛下幸忧边境遣将吏发卒以治塞甚大惠也然今逺方之卒守塞一岁而更不知胡人之能不如选常居者家室田作且以备之以便爲之髙城深堑具蔺石布渠答【注】蔺石雷石也可以投人也渠答铁疾黎也雷力内切○复爲一城其内城间百五十歩要害之处通川之道调立城邑无下千家【注】调谓算度之也总计城邑之中令有千家已上也调徒吊切○爲中周虎落【注】郑氏曰虎落者外藩也○先爲室屋具田器乃募罪人及免徒复作令居之【注】募有罪者匈奴人遇赦复作竟其日月者今皆除其罚令居之○不足募以丁奴婢赎罪及输奴婢欲以拜爵者不足乃募民之欲往者皆赐髙爵复其家予冬夏衣廪食自能给而止郡县之人得买其爵以自增至卿【注】谓其等级同列卿也○其无夫若妻者县官买予之人情非有匹敌不能久安其处塞下之民禄利不厚不可使久居危难之地胡人入驱而能止其所驱者以其半与之【注】言胡人入寇驱掠汉人及畜产而他人能止得其驱者令其主以半偿之○县官爲赎其民如是则邑里相救助赴胡不避死非以德上也【注】言非以此事欲立德义于主上也○欲全亲戚而利其财也此与东方之戍卒不习地势而心畏胡者功相万也帝从其言乃募人徙塞下错又言下吏能称厚惠奉明法存防所徙之老弱善遇其壮士和辑其心而勿侵刻使先至者安而不思及故乡则贫人相募而劝往矣时汉兵至边匈奴亦逺【注】逺于万切○汉兵亦罢后岁余至景帝复和亲通闗市给遗时时小入盗边无大寇武帝即位议安边之术大行王恢曰汉与匈奴和亲率不过数岁则背约不如举兵击之御史大夫韩安国曰千里而战则兵不获利今匈奴戎马足怀鸟兽心迁徙乌集难得而制得其地不足爲广有其众不足爲强自上古弗属汉数千里争利则人马罢彼以全制其势必危殆臣故以爲不如和亲于是上明和亲约束厚遇闗市饶给之自单于以下皆亲汉往来长城下其后王恢以鴈门马邑豪聂壹翁【注】马邑今郡豪帅也姓聂名壹翁者老人之称也○间阑出物【注】不受禁固爲之阑也○与匈奴交易【注】私出塞交市也○佯爲卖马邑城以诱单于单于信之乃上言天子天子召问公卿议之王恢对曰全代之时强胡之敌内连中国之兵然尚得养老长幼种树以时仓廪常实匈奴不轻侵也今以陛下之威海内一统匈奴侵盗不已者无他不恐之故耳臣窃以爲击之便韩安国曰不然自三代之盛边外不与正朔服色非威不能制强不能服也以爲逺方絶域不牧之人不足以烦中国也且匈奴轻疾悍函之兵也【注】悍勇也函惠也○至如焱风【注】焱必遥切○去如收电居处无常难得而制之使边郡久废耕织以支胡之常事其势不可权也臣故曰勿击便恢曰不然昔秦穆公都雍【注】今扶雍郡县也○地方三百里观时宜之变攻取西戎辟地千里并国四十陇西北地是也及后蒙恬爲秦侵胡辟地数千里以河爲境垒石以爲城树榆爲塞【注】今榆林郡南即秦榆林塞也○匈奴不敢饮马于河置烽燧然后敢牧马夫匈奴独可以威服不可以仁畜也今以中国之盛万倍之资遣百分之一以攻匈奴必不留行矣臣故曰击之便安国曰不然臣闻用兵者以饱代饥正治以待其乱定舍以待其劳故接兵覆众伐国隳城常坐而役敌国此圣人之兵也今卷甲轻举深入长驱难以爲功从行则迫胁横行则中絶疾则粮乏徐则后利不至千里人马乏食兵法曰遗人获也【注】言以军遗敌人令虏获也○意者有他缪巧可以擒之则臣不知也不然则未见深入之利恢曰臣言击之者固非发而深入也将顺因单于之欲诱而致之于边吾选骁骑壮士隂伏而处以爲之备审遮险阻以爲其戒吾势已定或营其左或营其右或当其前或絶其后单于可擒百全必取上乃从恢议隂使聂壹爲间亡入匈奴谓单于曰吾能斩马邑令丞以城降财物可尽得单于以爲然而许之聂壹乃诈斩死罪囚悬其头马邑城下示单于使者爲信曰马邑长吏已死可急来于是单于穿塞乃以十万骑入武州塞【注】今在马邑县界○是时汉伏兵三十余万匿马邑傍于是单于入塞未至马邑百余里觉之大惊乃引还追至塞度不及皆罢兵上怒王恢不击单于辎重下恢廷尉以恢逗桡乃诛之【注】逗曲行避敌也军法逗留畏懦者斩○自是以后匈奴和亲攻盗入边不可胜数后数年衞青出云中至陇击胡之楼烦白羊王于河南得胡首虏数千于是汉遂取河南地筑朔方复缮故秦时蒙恬所爲塞因河爲固汉亦弃上谷之斗辟县造阳地以予胡【注】言县斗辟近胡斗絶也曲入匈奴界者有造阳地辟读曰僻在今嬀川郡怀戎县北也○其后伊穉叙单于时【注】军臣之弟○汉使骠骑将军霍去病将万骑出陇西过焉耆山千余里得胡首虏八千余级得休屠王祭天金人【注】匈奴祭天处本在云阳甘泉山下秦击夺其地后徙之休屠王右地故休屠有祭天金人像爲天神之主而祭○其夏霍去病复出陇西北地二千里过居延【注】今张掖郡界○攻祁连山【注】今交河郡界一名天山也○得胡首虏三万余级单于怒浑耶王休屠王居西方爲汉所败欲召诛之昆耶休屠王恐谋降汉【注】汉元狩二年也○汉使去病迎之昆耶王杀休屠王拜将其众降汉凡四万余人于是已得昆耶则陇西北地河西【注】今武威之西诸郡也○益少胡寇徙闗东贫民处所夺匈奴河南地新秦中以实之【注】今新秦郡○减地北以西戎卒半明年春匈奴入右北平定襄各数万骑杀掠千余人其明年汉十万骑私负从马凡十四万【注】私负衣装者反私将马从者非公家之限○粮重不与焉【注】负载衣粮重直用切○令大将军青去病云中分军青出定襄去病出代时单于以精兵待于漠北与青接战汉兵纵左右翼围单于单于自度战不能如汉兵遂独与壮骑数百溃汉围西北遁走汉兵夜追之不得行捕斩首虏凡万九千级【注】且行且捕斩之○去病之出代二千余里与左贤王接战得胡首虏七万余人左贤王将遁去骠骑封于狼居胥山禅姑衍临海而还是后匈奴逺遁而幕南无王庭汉度河自朔方以西至令居【注】令音陵下同在今西平郡○徃徃通渠置田舍官吏卒五六万人稍蚕食地接匈奴以北【注】言其地相接不絶也○初汉两将大出围单于所杀虏八九万而汉士物故者亦万数【注】物故谓死○汉马死者十余万匹匈奴虽病逺去而汉马亦少无以复往于是汉久不北击胡后数岁灭两越是时天子巡边亲至朔方勒兵十八万骑以见武节【注】见示也○而使郭吉讽告乌维单于【注】伊穉耶之子也○曰南越王头已悬于汉北阙下今单于能前与汉战天子自将兵待边即不能亟南面而臣于汉【注】亟音居力切急也○何但逺走亡匿于漠北寒苦无水草之地爲单于大怒留郭吉不归迁辱之北海上而单于终不肯爲寇数使使甘言来求和亲是时汉东拔濊貉朝鲜以爲郡【注】今郡○以隔絶胡与羌通路又西通月氐大夏以翁主妻乌孙王以分匈奴西方之援国又北益广田至靁爲塞【注】靁地名在乌孙地○而匈奴终不敢以爲言汉使北地王乌等如匈奴复讇以甘言欲多得汉财物绐王乌曰吾欲入汉【注】绐诳也○见天子面相结爲兄弟王乌归报汉爲单于筑邸于长安单于特空绐王乌殊无意入汉数使竒兵侵犯汉边乃拜郭昌爲拔胡将军及浞野侯赵破奴屯朔方以东备胡临淄【注】临淄今北海郡县○人主父偃上书谏曰臣闻怒者逆德也兵者凶器也争者末节也夫务战胜穷武事未有不悔者也昔秦皇帝任战胜之威并吞战国海内爲一务胜不休遂使蒙恬将兵而攻胡却地千里以河爲境然后天下丁男守以北河终不能逾河而北【注】按史记蒙恬传云渡河据隂山而偃云不能逾河而北来○岂是人众不足兵革之不备或其势不可也又使天下飞刍挽粟起于黄睡【注】音直瑞切在东莱今文登郡文登县○琅琊【注】今郡○负海之郡【注】今景城郡地是也○转输北河【注】朔方之北河○率三十钟而致一石【注】六斛四斗四钟计百九十二石而致一石○男子疾耕不足于粮饷女子纺绩不足于帷幙道路死者相继盖天下始叛秦也及至髙皇帝定天下闻匈奴聚于代谷之外而往击之果有平城之围髙帝悔之乃使刘敬往结和亲之约然后天下无干戈之事故兵法有曰兴师十万日费千金夫秦常积数十万人虽有覆军杀将之功然适足以结怨深仇不足以偿天下之费也伏愿陛下熟计之而加察焉大初三年汉使光禄勳徐自爲出五原【注】今九原郡地是也○数百里筑城鄣所谓光禄塞也列亭至卢朐【注】卢朐山名光禄塞在今新秦郡银城县之北也○至且鞮立后爲单于【注】且子余切鞮丁兮切乌维之弟儿单于之叔汉既破大宛威振外国单于初立汉使之不降者路充国等且鞮乃曰我儿子安敢比汉天子汉天子我丈人行也【注】丈人尊老之称○汉遣中郎将苏武厚币赂遗单于单于益骄汉使骑都尉李陵将歩兵五千出居延北千余里与单于会合战杀伤万余人兵食尽匈奴围陵陵降单于乃贵陵以其女妻之狐鹿姑单于立侵盗上谷其年复入五原酒泉杀两郡都尉于是遣贰师将七万人出五原贰师遣属国胡骑二千与战单于奔散汉军乗胜追北至范夫人城会贰师妻坐巫蛊闻之忧惧大乱败贰师降单于单于素知其汉大将贵臣以女妻之尊宠在衞律上自贰师没后汉新失大将军及士卒数万人不复出兵三岁而武帝崩汉自深入穷追二十余年匈奴孕重堕防罢极苦之【注】孕重怀妊者也孕落也防败也罢读曰疲极困也苦之心厌防曰读○自单于以下常有欲和亲计及昭帝即位霍光辅政征天下贤良文学士问人疾苦贤良皆言请罢边戍去战鬭尚德义议曰夫匈奴之地广大而戎马之足轻利故利则武卑病则鸟析郡锋锐而攻罢极少发则不足以更适多则不堪甚役役频则力罢用多则财乏二者不息而人遗怨此秦之所以失人之心□社稷也【注】□音殒○夫地广而不得者国危兵驱而陵敌者身亡是以圣王见利虑害见逺存近今爲县官计者莫若偃兵休士厚币结和亲修文德而已若不恤人之急不计其难亡十获一非文学之所知也大夫曰汉兴以来修结和亲所以聘遗单于者甚厚然不爲重质厚赂之故改节而爲暴害滋甚先帝观其可以武折而不可以德怀故厉将卒奋击以诛厥罪功勲粲然着于海内藏于记府何论亡十获一乎夫君子所虑众庻疑焉故常人可以观成不可与图始此固有司所独见而文学不覩也往者匈奴据河山之险擅田牧之利人富兵强往往爲寇则句注之内惊动【注】今在鴈门郡一名西径山也○而上郡以南咸城守文帝之时羣入萧闗烽火通甘泉匈奴西域大宛康居之属南与羌胡通先帝推让斥夺广饶之地建张掖以西【注】今郡○隔絶羌胡分其国是以西域之国皆爲内臣匈奴断右臂长城之南□塞之郡马牛放纵蓄积布野未观其计之所过也文学曰地利不如人和武力不如文德古之致逺不以地利以人和也百代不夺非以险阻以文德也呉有三江五湖之难而兼于越楚有汝泉两棠之固而灭于秦秦有陇陇有殽塞而亡于诸侯晋有大华九河而亡于六卿齐有泰山巨海而胁于田常桀纣以天下兼于亳镐秦王以六合困于陈渉非地利不固无术以守之也今释迩忧逺犹呉不内定其国西絶淮山与齐晋争强也越国乗其罢击其虚使呉任用子胥修德无虐其众则勾践不免爲藩臣何谋之敢虏也夫匈奴之车器无银黄丝染之饰素成而务坚无文彩裾袆曲襟之制覩成而务完男无刻镂竒巧之事宫室城郭之功女无绮绣淫巧之制织纩罗纨之作事省而致用易成而难虽无短防强弓戎马良弩家有其备人有其用一朝有急贯弓上马而已资粮不见案首而支数十日之食因山谷为城池因水草为仓库法约而易办人寡而易供是以刑省而不可犯指麾而令从嫚于礼而笃于信畧于文而敏于事故虽无礼义文书刻骨卷木百官有以相纪而君臣上下有以相使也羣臣于百官计者皆言其易而寔难是以秦欲驱之而反见亡也故兵者凶器不可轻用也其以强爲弱以存爲亡非一朝尔大夫词屈不能对壸衍鞮单于立【注】狐鹿姑之子也○讽爲汉使者言欲和亲乃归汉不降者苏武马宏等【注】宏者前副光禄大夫王忠使西国爲匈奴所遮忠死生得亦不肯降也○而侵盗益希遇汉使愈厚欲以渐致和亲汉亦覊縻之其后汉边郡烽火候望精明匈奴冦边者少利希复犯塞宣帝初乌孙昆弥【注】乌孙国谓王曰昆弥亦曰昆莫○复上书言连爲匈奴所侵削愿国半精兵五万骑尽力击匈奴惟天子哀救本始二年汉大闗东轻锐士选郡国吏治三百石伉健习骑射者皆从军遣御史大夫田广明等五将军兵十余万骑出塞各二千余里及校尉常惠使防发兵从西方入与五将军兵凡二十余万众匈奴大破死伤而去者及畜产逺移死亡不可胜数于是匈奴遂絶衰耗其后汉击之匈奴不敢取当【注】当者报直也○滋欲向和亲边境少事矣











　　太平寰宇记卷一百九十
　　钦定四库全书
　　太平寰宇记卷一百九十一
　　宋　乐史　撰
　　四夷二十
　　北狄三
　　匈奴下
　　握衍朐鞮单于【注】乌维耳孙石屠耆堂○立报虐国中不附乌桓击匈奴东边姑夕王颇得人众单于怒姑夕王恐即与乌禅幕【注】本乌孙康居闲小国数见侵暴率众降匈奴者也○及左地贵人共立虚闾渠单于子稽侯防爲呼韩耶单于【注】虚闾权渠则壶衍鞮之地也○发左地兵四五万人西击握衍朐鞮单于单于自杀其民众降呼韩耶呼韩耶欲令杀右贤王其下各相猜忌自立爲单于凡五单于争立更相攻伐其后呼韩耶单于兄左贤王呼屠吾斯亦自立爲郅支骨都侯单于【注】诸单于寻败惟呼韩郅支二单于也○在东边攻呼韩耶破走郅支遂都单于庭呼韩耶之败也左伊秩訾王爲呼韩耶计劝令称臣入朝事汉求助呼韩从之引众南近塞遣子右贤王铢娄渠堂入侍郅支亦遣子右大将驹于利受入待呼韩耶自欵五原塞愿朝【注】欵和也甘露三年正月朔【注】会正月朔之朝贺也○汉遣车骑都尉韩昌迎发过所七郡二千骑爲陈道上【注】所过之郡每爲兵陈列之道以爲宠衞○单于正月朝天子于甘泉宫汉宠以殊礼在诸侯王上赞谒称臣而不名赐以冠带衣裳金帛各有差礼毕使使者导单于遂引兵而西人众中寒道死才余三千人于是单于先行宿长平【注】长平泾水上坡○上自甘泉宿池阳宫【注】在今三阳县○上登长平诏单于无谒【注】不令拜○其左右当戸之羣臣皆得列观及诸蛮夷君长王侯数万咸迎于渭桥下上登渭桥咸称万岁单于就邸留月余遣归国单于自请愿留居光禄塞下【注】徐自爲所筑者○汉遣车骑都尉韩昌将骑万六千送单于出朔方鸡鹿塞【注】在朔方窳浑县西北是也○转边谷米糒【注】干饭也音备○前后三万四千斛给赡其食初呼韩耶来朝诏公卿议其仪太子太傅萧望之以爲单于非正朔所加故称敌国待之以不臣之礼位在诸侯王上逺人稽首称藩中国让而不臣此则覊縻之义也书曰戎狄荒服言其来服荒忽无常如使匈奴后嗣卒有鸟窜防服阙于朝享不爲叛臣【注】卒终也本以客礼待之若后不来亦非叛臣也○信让行也蛮貊福祚流于亡穷此万代之长策也天子采之郅支闻兵谷助呼韩耶遂居右地自度力不能定匈奴乃益西破坚昆北降丁令数遣兵击乌孙常胜之坚昆东去单于庭七千里南去车师五千里郅支留都之初郅支单于自以道逺又怨汉拥护呼韩耶遣使上书求侍子汉遣谷吉送之郅支杀吉明年呼韩耶强盛归北庭人众稍稍归之国中遂定郅支至杀使者自知负汉又闻呼韩耶益强恐见袭击欲逺去会康居王数爲乌孙所困以爲匈奴大国乌孙素服属之即使使至坚昆迎郅支至康居建昭三年西域都护甘延夀与副校尉陈汤议发兵即康居诛郅支【注】即就○汤爲人沉勇多策每过城邑山川常登望既领外国与夀谋曰外国畏服大者其天性也西域本属匈奴今郅支单于威名逺闻侵陵乌孙大宛常爲康居画计欲降服之如得此二国北击伊列西取安息南排月氐离乌弋数年之间城郭诸国危矣且蛮夷无金城强弩之守如发屯田吏驱从乌孙众兵【注】驱师之令随从○直指其城下彼亡则无所之守则不足自保千载之功可一朝而定也延夀亦以爲然欲奏请之汤曰国家与公卿议大策非凡所见事必不行遂矫制城郭诸国兵车师戊巳校尉屯田吏士汉兵合胡兵四万余人延夀陈汤上疏自合奏矫制陈言兵状即日引军分爲六校其三校从南道逾葱岭径大宛其三校都护自将发温宿国从北道入赤谷过乌孙至康居攻城陷之斩单于首得汉使节二及谷吉等所赍帛书凡斩阏氏太子名王已下千五百一十八级生虏千余人甘延夀陈汤杀郅支还石显斥衡以爲汤等矫制兴师幸得不诛如复加爵土则后奉使者争乘危徼幸生事于蛮夷渐不可开议久不决宗正刘向上书郅支单于因杀使者吏士以百数事暴扬外国伤威毁重羣臣皆悯焉陛下赫然欲诛之意未尝有忘西域都护延夀副校尉汤承圣防倚神灵总百蛮之君揽城郭之兵出百死入絶域遂陷康居屠五重城搴歙侯之旗斩郅支之首悬驰万里之外扬威昆山之西扫谷吉之耻立昭明之功逺夷慑服莫不震惧呼韩见郅支之诛且喜且惧乡风驱义稽首来賔立千载之功建万世之安羣臣之勳莫大焉论大功者不録小过举大美者不庇细瑕司马法曰军赏不逾月欲人速得爲善之利也盖急武功重用人也昔齐桓公前有尊周之功后有灭项之罪君子以功覆过而爲之讳行事【注】讳灭项之事也○贰师将军李广利捐五万之师糜亿万之费经四年之劳而仅获骏马三十疋虽斩宛王之首犹不足以复费【注】复偿也复扶目切○其私罪恶甚多孝武以爲万里征伐不録其过遂封拜两侯三卿二千石百有余人今康居之国强于大宛郅支之号重于宛王杀使者罪甚于留马而延夀汤不烦汉士不费斗粮比于贰师功德百之大功未録小过数着臣窃痛之宜以时解悬通籍除过勿治尊宠爵位以劝有功于是帝下诏赦之乃封延夀爲义成侯汤闗内侯郅支既诛呼韩耶且喜且惧上书愿入朝见竟宁元年单于复入朝礼赐如初加衣服锦帛于前单于自言愿求阏氏以自亲【注】言取汉女而爲汉家女婿元帝以后宫良家子王嫱字昭君赐单于单于欢喜上书愿保塞上谷以西至炖煌【注】保守也自请守之令无寇盗也○请罢边备以休天子人民帝下有司议郎中侯应习边事以爲不可曰周秦以来匈奴暴桀寇侵边境汉兴尤被其害臣闻北边塞至辽东外有隂山东西千余里草木茂盛多禽兽本冒顿单于依阻其中治作弓矢来出爲寇是其苑囿也至孝武世出师征伐斤夺此地攘之于幕北建塞徼置亭隧【注】隧谓深开小道而行避敌拒寇也○筑外城设屯戍以守之然后边境得少安幕北地平少草木多大沙匈奴来寇少所蔽隐从塞以南径深山谷往来差难边长老言匈奴失隂山之后过之未常不哭如罢备塞戍卒示匈奴之大利不可一也今圣德广被天覆匈奴【注】如天之覆○匈奴得蒙全活之恩稽首来臣伏思匈奴之情困则卑顺强则骄逆天性然也前已罢外城省亭隧今才足以候望通烽火而已古者安不忘危不可复罢二也中国有礼仪之教刑罚之诛愚人犹尚犯禁又况单于能必其众不犯约哉三也【注】必极也极保之也○且中国尚建闗梁以制诸侯所以絶臣下之觊觎也设塞徼置屯戍非独爲匈奴而已亦爲诸属国降人本故匈奴之人恐其思旧逃亡四也近西羌保塞与汉交通吏民贪利侵盗其畜产妻子以此怨恨起而背叛世世不絶今罢乗塞则生慢易分争之渐五也【注】乗塞登之而守慢易相轻侮也○往者从车多没不还者子孙贫困一朝亡出从其亲戚六也又边人奴婢愁苦欲亡者多日闻匈奴中乐无奈斥候急何然时有亡出塞者七也盗贼桀黠羣辈犯法如其窘急亡走北出则不可制八也起塞以来百有余年非皆以土垣也或用山岩古木柴僵落谿谷木门【注】僵落谓山上树木摧析或立死枯僵堕落者也○稍稍平之卒徒筑治功费久逺不可胜计臣恐议者不深虑其始终欲以一切省徭戍十年之外百岁之内或有他变障塞破坏亭隧灭絶当更屯缮治累代之功功不可卒复九也如罢戍卒省斥候单于自以保塞守御必深德汉【注】于汉自称恩德○请求无已小失其意则不可测开边庭之隙亏中国之固十也非所以永持至安威制百变之长策也对奏帝纳之使车骑将军许嘉口谕单于曰中国四方皆有闗梁障塞非独以备塞外也亦以防中国奸邪放纵出爲寇害敬谕单于之意然无疑焉河平元年复株累若鞮单于【注】呼韩耶之子名雕莫臯累力追反○遣右臯林王伊邪莫演等奉献朝正月既罢遣使者送至蒲坂【注】今河东郡河东县也○伊邪莫演言欲降即不受我我自杀终不敢还归使者以闻下公卿议议者或立言宜如故事受其降光禄大夫谷永议郎杜钦以爲匈奴数爲边患故设金爵之赏以待降者今单于屈体称臣列爲北藩遣使朝贺无有二心汉家接之宜异于往时今既享单于聘贡之质【注】享当也质诚也○而更受其逋逃之臣是贪一夫之得而失一国之心不如弗受以昭日月之信抑诈谖之谋【注】谖诈辞也许袁切○对奏天子从之遣使往问降状伊邪莫演曰我病狂妄言耳遣去归邸官位如故四年正月又入朝加赐锦绣缯帛二万疋絮二万斤如竟宁时哀帝建平四年乌株留若鞮单于【注】复株累之弟名囊知雅斯也○上书愿朝五年哀帝时被疾或言匈奴从上游来厌人【注】游犹流也河水从西北来故曰上游上游亦总谓地形耳不必系之于水○自黄龙竟宁时单于朝中国辄有大故【注】大故谓国之大丧也○上于是难之以问公卿公卿亦以爲虚费府帑可且勿许黄门郎扬雄上书谏曰臣闻六经之理贵于未乱兵家之胜贵于未战【注】谓已乱而后理之已战而后获胜则不足贵也○二者皆微【注】微谓微妙○然而大事之本不可不察也今单于上书求朝国家不许而辞之臣愚以爲汉与匈奴从此隙矣匈奴处幕北之外五帝所不能臣三王所不能制臣不敢逺称请引秦以来明之始皇之强蒙恬之威带甲四十余万然不敢窥西河乃筑长城以界之会汉初兴以髙祖之威灵困于平城时竒谲之士石画之臣甚众【注】石犹坚固如石也画计策○卒其所以脱者世莫得而言也【注】卒终也莫得而言谓自免之计其事丑恶故不传也○又髙皇后忿匈奴羣臣庭议于是大臣权书遗之【注】以权道爲书顺辞以答也○然后匈奴之结解中国之忧平至孝文时匈奴侵北边侯骑至雍甘泉京师大骇三将军屯细柳棘门覇上以备之数月乃罢至孝武设马邑之权欲使诱韩安国将三十万众徼于便地匈奴觉之而去徒费财劳师一人不可得见其后大兴数十万使衞青霍去病操兵前后十余年追奔逐北累破匈奴自是之后匈奴震怖益求和亲然而未肯称臣也且夫前代岂乐倾无量之费使无罪之人快心于狼望之北哉以爲不一劳者不久佚不暂费者不求宁是以忍百万之师冒强敌之刅运府库之财填卢山之壑而不悔也【注】卢山匈奴中山名也○至本始之初匈奴欲掠乌孙侵公主乃五将之师十五万骑征之故匈奴不服中国未得髙枕安寝也逮至元康神爵之间匈奴内乱五单于争立呼韩耶携国归顺俯伏称臣尚覊縻之计不颛制【注】专制谓以爲臣妾也○自此之后欲朝者不拒不欲者不强何者外国天性忿鸷【注】鸷狠○形容魁健【注】魁大○负力怙气【注】怙恃○难化以善易肄以恶【注】肄谓负属恶谓威也○其强难诎其和难得故未服之时劳师逺攻倾国殚货然伏尸流血破坚拔敌如彼之难也既服之后慰荐抚循交接赂遗威仪俯仰如此之备也往时常屠大宛之城陷乌桓之垒探姑缯之壁【注】姑缯西夷种在蜀徼外也○借荡姐之羌【注】羌万也借蹈也○艾朝鲜之旃抜两越之旗【注】艾絶也○近不过旬月之役逺不离二时之劳【注】离歴也三月爲一时○固以犂其庭扫其闾【注】离耕也○郡县而置之云彻席卷后无余灾惟匈奴爲不然真中国之坚敌也三垂比之悬矣前代重之滋甚未易可轻也今单于归义怀欵诚之心欲离其庭陈见于前此乃上世之遗策神灵之所想望国家虽费不得已者也奈何距以来厌之辞疎以无日之期消往昔之思开将来之隙夫欵而隙之便有恨心负前言縁往辞【注】言单于因縁往昔和好之辞以怨汉也○归怨于汉因以自絶威之不可谕之不能焉得不爲大忧乎且往者图西域置车师置城郭都护三十六国费岁以大万计者岂爲康居乌孙能逾白龙堆而寇西域边哉【注】龙堆形如土龙身无头有尾二三丈余皆东北向相似在西域○乃以制匈奴也夫百年劳之一日失之费十而爱一臣窃爲国家不安也书奏天子悟而许之加赐锦绣缯帛各有差他如河平时至平帝幼弱太后称制王莽秉政奏令中国不得有二名莽以太后临朝欲说太后以威德至盛因使使者讽单于宜上书慕化爲一名汉必加厚赏单于从之上书言臣故名囊知牙斯今谨更名曰知莽白太后厚加赐焉及王莽篡位建国元年遣五威将军王骏陈饶等多赍金帛遣单于晓谕以受命代汉状易因单于故印故印文曰匈奴单于玺莽更曰新匈奴单于章【注】新者莽自系其国号○单于以多得赂遗乃从之单于始求税乌桓莽不许因寇掠其人众重之以印文改易衅由是生故怨恨明年西域车师后王须置离谋降匈奴都护但钦诛斩之置离兄狐兰支将二千余人驱畜产举国亡降匈奴【注】举其一国之人皆亡降也○单于受之但钦上言匈奴寇击诸国莽于是大怒分匈奴爲十五单于遣中郎将兰苞将兵万骑多赍金帛寳玉至云中塞下招诱呼韩耶诸子欲以次拜之单于闻之怒曰先单于受汉宣帝恩不可负也今天子非宣帝子孙何以得立是后单于歴告左右部都尉诸边王入塞寇掠不可胜数縁边耗虚莽新即位怙府库之财赋欲立威乃拜十二部将率郡国勇士武库精兵各有所屯守转委输于边议满三十万众赍三百日粮同时十道并出穷追单于因分其地立呼韩耶十五子莽将严尤谏曰匈奴爲害所从来久未闻上代有必争之者也其后周秦汉征之然皆未有得上策者也周得中策汉得下策秦无策焉当宣王时玁狁内侵至于泾阳命将征之尽境而还其视玁狁之侵譬如蟁蝱之螫驱之而已故天下称明是爲中策汉武帝选将练兵约赍轻粮深入逺戍虽有克获之功胡辄报之兵连祸结三十余年中国罢耗匈奴亦创艾而天下称武是爲下策秦始皇不忍小耻而轻人力筑长城之固延袤万里转输之行起于负海疆境既完中国内竭以丧社稷是爲无策今天下比年饥馑西北边尤甚发三十万众具三百日粮东援海岱南取江淮然后乃备计其道理一年尚未集合兵先至者聚居暴露师老械势不可用此一难也边既空虚不能奉军粮内调【注】调也○郡国不相及属此二难也计一人三百日粮用糒十八斛非牛力不能胜牛又当自赍食加二十斛重矣胡地沙卤多乏水草以往事揆之军出未满百日牛必物故且尽余粮尚多不能负三难也胡地秋冬甚寒春夏甚风多费鬴鍑薪炭重不可胜【注】鍑釜之大者○食糒饮水以歴四时师有疾疫之忧是故前世伐胡不过百日非不欲久势力不能此四难也辎重自随则轻锐者少不能疾行彼徐遁逃勇不能及幸而逢彼又累辎重如遇险阻啣尾相随【注】啣马衔也尾马尾也言前后单行不得并驱也○彼要前遮后危殆不测此五难也今既发兵宜纵先至者令臣尤等深入霆击且以创艾强敌【注】谓率先到之兵且以击之也○莽不听于是大骚动北边自宣帝以来数世不见烟火之警人众炽盛牛羊布野及莽挠乱匈奴与之搆难边人死亡系获又十二部兵久屯而不出吏士罢弊数年之间北边虚空野有暴骨矣天凤初乌累若鞮单于【注】累力追切呼韩耶之子乌珠留单于之弟○又请和亲遣人告塞吏曰欲要和亲侯王歙【注】歙昭君兄子也○莽遣歙弟飒使匈奴贺单于初立赐黄金衣被缯帛罢诸将率屯兵但置游击都尉单于贪莽遗故外不失汉故事然内利寇掠莽复遣歙与五威将王咸多遗单于金寳因谕说改其号匈奴曰恭奴单于曰善于赐印绶单于贪莽金币故曲听之然寇盗如故【注】匈奴谓孝曰若鞮自呼韩耶后见汉諡帝爲孝慕之故皆爲若鞮○莽怒又更名曰降奴服于至呼都而尸单于【注】乌累之弟名舆○侵入北边尤甚由是坏败班固论曰自汉兴忠言嘉谋之臣曷尝不运筹策相与争论庙堂之上然总其要归两科而已缙绅之儒则守和亲介胄之士则言征伐皆偏见一时之利害未究匈奴之终始也自汉兴以至于今旷世歴年多于春秋其与匈奴有修文而和亲之矣有用武而尅伐之矣有卑下而承事之矣有威服而臣畜之矣诎伸异变强弱相反是故其详可得而言也昔和亲之论于刘敬是时天下初定新遭平城之难故从其言约结和亲赂遗单于冀以救安边境孝惠髙后遵而不违匈奴寇盗不爲衰止而单于反以加骄倨逮至孝文与通闗市妻以汉女增厚其赂岁以千金而匈奴数背约束边境屡被其害是以文帝中年赫然发愤遂躬戎服亲御鞍马从六郡良家材力之士【注】六郡谓汉之陇西今陇西及金城安乡郡之南境汉之天水今之天水郡汉之安定平原郡地汉之北地今彭原安化灵武五原宁朔等郡地汉之上郡今咸宁上郡延安等郡地汉之西河今银川西河昌化等郡地○驰射上林讲习战陈顾问冯唐与论将帅慨然叹息思古名臣此则和亲无益已然之明效也董仲舒见四代之事犹复守旧文颇增其约以爲义动君子利动贪人故匈奴者非可以仁义说【注】音税○独可说以厚利【注】说音悦○结之于天耳故与之厚利以没其意【注】没溺也○与盟于天以坚其约质其爱子以累其心匈奴虽欲展转奈失重利何奈欺上天何奈杀爱子何【注】展转谓移动其心○夫赋敛行赂不足以当三军之费城郭之固无以异于贞士之约使边城守境之人父兄缓带稚子咽哺胡马不窥于长城而羽檄不行于中国不亦便于天下乎察仲舒之论考诸行事乃知其未合于当时而亦有阙于后代也当孝武时虽征伐克获而士马物故亦畧相当虽开河南之野建朔方之郡【注】今郡也○亦弃造阳之北九百余里匈奴人众每来降汉单于亦辄拘留汉使以相报复其桀骛尚如斯安肯以爱子而爲质乎此不合当时之言也若不置质空约和亲是袭孝惠既往之悔而长匈奴无已之侮【注】袭重也重叠其事也○夫边城不选守境武略之臣修障隧备塞之具励长防劲弩之械恃吾所以待边寇而务赋敛于人逺行货赂剥割百姓以奉寇讐信甘言守空约而冀胡马之不窥不已过乎至孝宣之世承武帝奋击之威值匈奴百年之运因其坏乱几【注】钜依切○亡之阨权时施宜覆以威德然后单于稽首臣伏遣子入侍三世称藩宾于汉庭是时边城宴闭牛马布野三世无犬吠之警黎庻亡干戈之役后六十一载遭王莽篡位始开边隙单于归怨自絶莽遂斩其侍子边境之祸搆矣故呼韩耶始朝于汉议其仪而萧望之曰戎狄荒服言其来服荒忽无常时至时去宜待以客礼让而不臣如其后嗣逃遁窜伏使于中国不爲叛臣及孝元时议罢守塞之备侯应以爲不可可谓盛不忘衰安不忘危逺见识微之明矣至于单于咸弃其爱子昧利不顾【注】昧贪也○侵掠所获岁钜万计而和亲赂遗不过千金安在其不弃质而失重利也仲舒之言漏于是矣夫规事见议不图万代之固而媮恃一时之事者未可以经逺也若乃征伐之功秦汉行事严尤论之当矣故先王度土中立封畿分九州列五服物土贡制内外【注】物土贡者各因其土所生之物而贡之制内外谓五服之逺近差异制者也○或修刑政或昭文德逺近之异势也是以圣王先治内而后安外匈奴之人贪而好利被髪左袵尚勇喜胜其与中国殊章服异习俗饮食不同言语不通僻居北垂寒露之野逐草随畜射猎爲生隔以山谷壅以沙漠天地所以絶外内也是故圣人但覊縻之不与约誓不就攻伐约之则费赂而见欺攻之则劳师而招寇其地不可耕而食也其人不可臣而畜也是以外而不内疎而不戚【注】戚近也○政教不及其人正朔不加其国来则惩而御之去则备而守之其慕义而来贡献则接之以礼让覊縻不絶使曲在彼盖圣王制蛮夷之常道也
　　四至
　　匈奴之地南至秦塞左贤王将居东方当上国以东接秽貊朝鲜右贤王接西方当上郡以西【注】今缓舟鄜延地○接氐羌而单于庭当代郡与云中【注】今云蔚州也○各有分地逐水草移徙
　　土俗物产
　　其俗随逐水草畜牧而转移无文字以言语爲凖凡男生三五岁能骑羊引弓射其鸟防以成性长则射狐兔以充食自君长以下咸食畜肉衣皮毛贵壮贱老其单于则有朝日夕月之礼其坐尚左日尚戊巳有羊马槖駞氊毯毛褐其送死有棺椁金银衣裘而无封树丧服匈奴名冢曰豆落近幸臣妾从死者多至数百人凡举事尝随月盛壮以攻战月亏则退兵攻战所获必与之善爲诱兵以克敌故其逐利如鸟之集其败则瓦解云散又有战而能扶轝死者尽得其家财也　狼居胥山　浚稽山　庐山　燕然山木楼山　金微山　乌卢谩山　乌纥细山　沙
　　漠今之大碛　姑且山　浮沮水　多陵河　结卢水　天尼河　交河　祈连山　一名天山在西州界即汉霍去病移兵出陇西过居延攻祈连山斩防三万级　阗顔山在汉北有赵信城焉昔衞青战于此山城因赵信所筑　雷塞在乌孤之北从爲广田至此音雷　卢朐山在光禄塞今麟州西　范夫人城城本汉将所筑将亡其妻率余众完保之因以爲名焉







　　太平寰宇记卷一百九十一
　　钦定四库全书
　　太平寰宇记卷一百九十二
  </div>
  <div class="pagination">
   <a href="太平寰宇记_page116.html">
    上一页
   </a>
   <span>
    ...
   </span>
   <a href="太平寰宇记_page112.html">
    112
   </a>
   <a href="太平寰宇记_page113.html">
    113
   </a>
   <a href="太平寰宇记_page114.html">
    114
   </a>
   <a href="太平寰宇记_page115.html">
    115
   </a>
   <a href="太平寰宇记_page116.html">
    116
   </a>
   <span class="current-page">
    117
   </span>
   <a href="太平寰宇记_page118.html">
    118
   </a>
   <a href="太平寰宇记_page119.html">
    119
   </a>
   <a href="太平寰宇记_page120.html">
    120
   </a>
   <a href="太平寰宇记_page118.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
