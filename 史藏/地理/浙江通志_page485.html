<!DOCTYPE html>
<html>
<head>
    <meta charset="UTF-8">
    <title>浙江通志 - 第 485 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 485 页/共 787 页</h1>
    <div class="content">　　杨三虎【义乌县志义乌人康熙三年授湖广巡阳府游击八年陞陜西灵州参将以功陞秦州副将十八年调征四川十九年攻成都得永宁镇九月城陷殉难奉】
　　【防谕祭赠左都督】
　　傅基【福建名宦册金华人漳州城守游击分防长泰县康熙十六年海寇围城基婴城固守城陷被执不屈死事闻防廕一子】

　　浙江通志卷一百六十五
　　钦定四库全书
　　浙江通志卷一百六十六
　　人物【二】
　　忠臣【四】
　　衢州府
　　晋
　　徐【万厯龙游县志字圣通习韩诗春秋举孝亷为汝阴令县大姓多兼并至官诛鉏奸桀豪右敛手商旅露宿道不拾遗童歌曰徐圣通政明公平刑罚奸宄空迁扶风守与贼战死】
　　唐
　　祝奢【正徳江山县志字伯宗隋末丧乱率子弟以保乡里唐武徳四年为贼李子通执于杭死之淛将李大亮疏其忠驰令舁归九年诏封妻陈氏为懐徳县君】
　　宋
　　徐晋卿【天啓衢州府志字国梁开化人仁宗朝召对为义井记嘉其才敕知洪州尤精于韬畧后战亡于广南金城驿子暿神宗朝给事中知延州元丰五年帅师伐寇战亡于新城事闻帝临朝恸哭赠柱国少保节度使】
　　毛防【两浙名贤録字叔缜江山人少有节操晚以特恩为歙七曹睦寇攻城官吏皆遁防曰吾职司寇狱有系囚谊不可去乃摄州事时二子贡辟雍即遣人持印缒城以出令上之朝城陷防衣冠坐堂上贼胁使降不屈骂不絶口婴刄而死妻钱氏弗忍去妇掖其姑又弗忍去俱遇害事闻赠朝请郎】
　　江汝度【治衢州府志字致一开化人为桐庐尉会方腊发死事特赠通直郎官其子蹊跸】徐揆【宋史本传衢州人游京师入太学靖康元年试开封府进士为举首未及大比而遭国难钦宗诣金营不归揆率诸生扣南薰门以书请车驾还阙金人见书使以马载揆至军诘难揆厉声抗论为所杀建炎二年追録死节赠宣敎郎官其后】
　　毛奎【天啓衢州府志旧名倜字世髙绍圣间进士为闽曹建卒张员作乱奎力疾谕之遂死于兵血流如白乳】
　　方允武【宋史朱跸传允武衢州人武学上舍补官为常州宜兴巡检建炎三年金人入县金泉乡允武率土兵乡夫迎战杀获数级夺弓箭与旗后遇金兵梅岭村力战而殁诏赠两官官其子二人】
　　徐徽言【宋史本传字彦猷西安人大观二年诏求材武士以徽言应诏赐武举絶伦及第厯保徳军监押以边功累迁秉议郎靖康初迁武翼郎閤门宣赞舍人金人围太原分兵絶饟道自隰石以北命令不通者累月徽言以三十人破之迁武经郎知晋宁军兼岚石路迁安抚使金人再犯京师陜西制置使范致虚檄徽言守河西钦宗割两河以纾祸同知枢宻院事聂昌出河东为金人所刼以便宜割河西三州西夏晋宁军民大恐徽言遂率兵复取三州时河东郡县沦没遗民日徯王师徽言阴结汾晋土豪十万约复故地则奏官为守长听世袭条其事以闻俟报可即身率精甲太原径取雁门留兵戍守金人忌徽言欲速拔晋宁以除患建炎二年自蒲津涉河围之先是徽言移府州约折可求夹攻金人可求降金将娄宿挟至城下以招徽言徽言故与可求为姻乃登陴以大义噍数之可求仰曰君于我何太无情徽言摄弓厉言曰尔于国家不有情我尚于尔何情宁惟我无情此矢尤无情一发中之是时河东皆已陷独晋宁屹然孤墉横当强敌徽言与金人数十战所俘杀过当金进攻数败围之益急晋宁俗不井饮寄汲于河金人载茭石湮塞支流城中水乏絶人人惴忧徽言能得众心奋枵饿伤夷之余裒折槊断刄以死固守既自度不支置妻子室中积薪自焚仗剑坐堂上拔佩刀自拟左右号救持之急金兵狎至挟徽言以去娄宿得徽言所亲説徽言徽言怒曰吾恨不尸汝辈归见天子将以死报太祖太宗地下娄宿又出金制曰能小屈当使汝世帅延安举陜地并有之徽言益怒骂曰吾荷国厚恩死正吾所膝讵为汝辈屈耶娄宿举防向之觊其惧伏徽言披袵迎刄意气自若饮以酒持杯掷娄宿骂不已金人知不可屈遂射杀之事闻赐晋州观察使諡忠壮子冈同死事从孙适亦以守安丰死】
　　周随亨【正徳江山县志崇宁二年进士绍兴间以直龙图阁传宣陜蜀死于阆州乱军赠忠国侯】赵汝标【治衢州府志字津叔开化人少倜傥嘉定壬午为蕲州佥判敌围城三日救兵不至与守臣李诚之死之朝廷官其子二人】
　　祝梦熊【正徳江山县志嘉泰进士尉黄岩寇警犯境率义勇抗之被执不屈而死】
　　朱友恭【宋史朱昭传友恭西安人金人犯陜西渭帅以下皆叛死者泾原第一副将朱友恭赠敦武郎】
　　何新之【嘉靖浙江通志西安人仕至枢宻院编修尝采唐宋诗为诗林万选后知终安军死节】徐应镳【宋史髙应松传应镳字巨翁江山人为太学生恭帝入燕三学生百余人皆从应镳与其子崧女元娘誓共焚子女皆唯命太学故岳飞第有飞祠应镳祀飞曰天不祐宋社稷为墟应镳死以报国亦赋诗自誓祭毕以酒肉饷诸仆诸仆醉卧应镳率子女入梯云楼纵火自焚一仆未寐闻火声穴牖视之父子俨然坐立如庙塑像走报诸仆诸仆壊壁入扑灭火应镳不能死与其子女怏怏出戸去莫知所之翌日得其尸祠前井中赠朝请郎秘阁修撰同舍生私諡曰正节先生】
　　毛附凤【正徳江山县志宋室北迁益广二王入闽取道江山元兵急追附凤以义兵遏之二王得抵闽而附凤身婴其难】
　　魏亨中【治衢州府志开化人徳祐丙子起义兵浮海以死】
　　元
　　汪文燝【治衢州府志字良辰常山人十八乡举第二泰定甲子成进士授余姚判官迁翰林编修旧居里曰庆善郡守白亮更名尊贤里后仕至中议大夫岭南广西道肃政廉访副使以国难忧愤不食卒有归朝藁明农藁行世】
　　苏幼安【正徳江山县志字心徳举明经为衢州路教授归老时乡寇犯境欲执幼安去大骂不屈而死贼遂解去乡人立祠祀焉】
　　明
　　周广中【正徳江山县志字子容官至河南佥事洪武庚申雷震谨身殿三上章不报遂致仕后以直道死于权奸闻者伟之】
　　周能【正徳江山县志字徳成其先江北人占籍江山幼骁勇习武艺明初从征番阳授百戸累立战功陞福建行都指挥使后征云南阵亡】
　　柴徳载【正徳江山县志为工部主事洪武初以刚直忤权相胡惟庸而死】
　　王均【衢州府志字贽平开化人洪武间充锦衣衞校尉后转宁府从征阵亡】
　　韩永【名山藏西安人为兵科给事中论事慷慨靖难后杜门不出召之仕不应曰吾王蠋也遂坐死】金玉铉【衢州府志名鼎以字行常山人洪武十五年乡试中式授戸科给事中厯国子助教五经博士永乐四年以直諌赐死兄辉同年乡举厯任泗州学正成祖谒孝陵辉以燕王礼见极刑死】
　　余春夀【衢州府志字永龄开化人以荐举知诸城县能击贪暴抗权右永乐时以劾宦者罹重祸】黄埒【衢州府志江山人嘉靖四十二年处州贼作乱埒率丁壮数十人御于破塘坞口自辰至午与黄钰周梧俱死之乡人为立祠】
　　徐可求【旧浙江通志字世范西安人万厯壬辰进士知上海民告人命多虚俟准词后方于野外寻尸以诳可求命告者随车相验事诬坐之民乃服擢选部转太常巡抚四川因台省二使召土兵激变尽节军中诏赠右都御史廕一子世袭指挥佥事】
　　柴荐禋【河南通志江山人崇祯末以举人知洧川县流寇破城不屈大骂贼怒杀之】叶应武【衢州府志龙游人万厯己未武进士授京营游击厯官协守蓟州副总兵崇祯二年以孤军没于阵赠都督同知】
　　徐应泰【西安县志西安人崇祯初东抚募士勤王应泰杖防往从署都司衔大加委任会萍岛兵变据登莱郡命以偏师戍海口扼其归路诸岛师合兵攻之兵败自凿沈其舟死海中赠懐逺将军廕一子】
　　祝锡范【龙游县志字克举以明经授襄阳别驾时流贼蹂躏中原荆襄郧阳尤甚郧抚卢象升晋督七省凡糗粮刍茭悉仰给焉会朝议遣使招抚象升特举锡范往贼初见时颇加礼后闻象升改授宣大贼曰天下事可知矣我将入蜀君能从我富贵乎锡范遂自缢于锡莪山贼叹息曰忠臣也悬标于尸上拔营去襄王送其柩归葬焉】
　　李正光【衢州府志字际熙龙游人崇祯时为北京虎贲左衞参军甲申李自成入京师正光合门死节】
　　徐日舜【衢州府志字五臣西安人由卒伍为云南参将城破犹披甲乗马登陴力战被擒不屈矢贯舌端而死】
　　陈其礼【衢州府志字以让西安人崇祯已夘副榜授福建闽清县有能声城破为兵士所执不屈死子龙玉媳呉氏壻徐应宜皆被害男女死者十五人】
　　国朝
　　徐光旭【乡贤留祀册常山人崇祯壬午举人任昌化教谕再补黄岩甲寅闽变逼以伪职抗节不受逃匿永嘉山谷中不食而卒】
　　徐光皓【乡贤留祀册常山人任山东新城令减火耗清徭役解组归值耿逆之变被掳逼受伪劄不屈骂贼而死】
　　江之昆【衢州府志字玉邻常山人康熙甲寅闽逆乱贼将呉安邦破常山欲降之之昆骂贼不屈与次子世晟俱被害妻张氏媳曹氏孙女如娟俱殉】
　　郑大来【衢州府志开化人府学生勇力絶伦习骑射喜击剑康熙甲寅三月闽贼破开化知县崔防起兵大来为之倡未几贼引去六月贼复引万余人中夜袭城官军遇于仙霞岭是日黑雾四塞大来从官军驰击之连毙数十人贼少却大来亦战死是役也战殁者郑卓麟郑振祥郑有忻郑毛郑大卿郑童戴甲毛徐义礼徐白古徐六十徐旦等共十有七人】
　　严州府
　　宋
　　詹良臣【宋史本传字元公分水人以恩得官调缙云县尉方腊起其党再犯处州守贰俱弃城遁又有他盗霍成富者用腊年号剽掠缙云良臣曰捕盗尉职也纵不胜敢爱死乎率数十人出御之为所执成富诱使降良臣曰汝辈不知求生顾欲降我耶昔年李顺反于蜀王伦反于淮南王则反于贝州身首横分妻子皆诛旦暮官兵至汝肉饲狗鼠矣贼怒脔其肉使自啖之良臣吐且骂至死不絶声赠通直郎録其子孙二人】
　　翁开【两浙名贤録夀昌人政和五年进士宣和二年摄青溪尉方腊寇起领所部与贼战不胜被执骂贼而死】
　　叶鑛【严陵志字勉明夀昌人宣和二年方腊窃发与龙溪洪基防乡井有功授忠训郎瑞州军马都监靖康二年金人犯阙与王时雍守东壁粘罕攻城急鑛守御甚力没于王事】
　　刘晏【宋史本传字平甫严州人宣和四年授通直郎金人犯京师以晏总辽东兵号赤心队建炎初从刘正彦击淮西贼丁进进党颇众晏提赤心骑才八百乃为五色旗使旗兵持之循山而出一色尽则以一色易之贼见官军累日不絶顔色各异不战而降迁朝散郎正彦反晏以众归韩世忠世忠追正彦及苗傅于浦城以晏骑六百为疑兵贼大骇正彦就擒金人犯建康杜充兵溃晏领赤心百五十骑屯青龙羣寇犯常州晏以精鋭七千人出竒破之进直龙图阁保马迹山以捍寇寇再至选舟师迎战降其众千五百人戚方围宣城晏往援至城下未立营垒出不意直方帐下方却走晏欲生擒方单骑追之方率其众迎战晏不能敌为贼所害赠龙图阁待制官其子四人于死所立庙曰义烈】
　　徐梅龟【旧浙江通志字臞叟夀昌人登进士第授霍邱县尉端平三年元兵犯境梅龟率土人王镕等劄寨安阳诸山保障生民邻境亦赖以安嘉熙元年元兵又至梅龟身先士卒俘获甚众次年春元大举入梅龟与战不利顾谓其子尚古曰彼众我寡我知之矣委质为臣有死无二汝其行乎尚古曰大人既能死忠尚古岂不能死孝乃转战益力皆遇害赠宣教郎官其子汲古进武校尉尚古赠承信郎官其子肃进义校尉梅龟尝着春秋指掌图行于世】
　　詹柽【万厯遂安县志至弟也举进士官迪功郎教授孟州死于靖康之难】
　　郑采翁【严陵志字季华夀昌人性刚果好读书学兵法元人围临安遂倡义勤王收集乡兵与宋溃卒设部伍习骑射义声感激人皆效死俄而京师失守两宫北迁元将唆都陷建徳府安抚方回降遂犯白沙渡采翁率所部拒之力战数合兵败被执仗义不屈死之】
　　呉洪徳　呉雄飞【严陵志字长翁淳安人淳祐九年进士累官至金部度支员外郎遇事激烈多与时忤宋亡死难弟雄飞字次翁景定三年进士累官至太常寺簿宋亡募兵赴难死】
　　元
　　陈日卿【分水县志仕元为千夫长守御本邑明骠骑邓同王元取兰谿婺源等路率兵至此日卿力抵死之房产俱烬】
　　鲁渊【嘉靖浙江通志字道源淳安人至正辛夘进士出丞华亭徽寇搆逆延及永平省檄渊与监郡脱脱引兵而西焚贼垒六十余遂会大军于新安江中与富山巡检邵仲华共守豪岭贼再犯众惊惧有退志渊以忠义相激皆固守贼不敢犯已而为贼所执守节不屈必欲求死而拘监甚固明年寇平得脱起为浙江儒学提举寻以疾告归居岐山下洪武初屡徴弗就学者称为岐山先生所着有春秋节传策府枢要行于世列朝诗集小传明初应召礼局辞还山王逢赠诗云相期文苑传独立义熙年】
　　明
　　张瑛【闽书字彦华建徳人以刑部郎为建宁知府署按察司事邓茂七贼党二千余逼郡城结寨时出剽掠瑛及典史郑烈帅民夫呉保等会都指挥徐信分三路暗袭之斩首五百余拔其寨陞右参政仍摄府事复与其季父敬提兵与茂七党林拾得陈保战不利死之赠按察使録一子主簿治四年建守刘璵奏请立祠祀之】
　　张海海【两浙名贤録一名文渊建徳人洪武初编伍营州调开平永乐十七年从兴安伯徐亨备边俘于沙漠北主竒之欲妻以女恳辞与之官不受因入贡人至京附奏宻情十四事朝廷嘉之颁防开豁原籍仍免差徭次年得古玺欲南遁适追骑甚迫乃摹篆于裙幅间投玺于水至则真迹烂然驰献召对便殿赐五品服锦衣衞千戸恳乞归田海海在外十五年时比之苏武】
　　俞鉴【汤斌俞鉴传字元器桐庐人正统壬戌进士授兵部职方主事车驾北征郎中胡宁当从行以病求代鉴慷慨许行或曰公家逺子幼奈何轻身耶鉴厉声曰此岂臣子言身家时乎因抚二子摩其顶曰若等自成人我不能顾矣时尚书邝埜知其贤军事多与之谋鉴曰惟有力劝上班师耳至上木遇难而死】
　　徐资节【旧浙江通志建徳人父戌贵州正统间边事告急分阃者置资节幕下一日问军行进退对曰是有伏不可遽犯督师忽其言弗用卒犯之不利而资节以死殉】
　　汪乔年【余国祯汪乔年行畧字歳星遂安人天啓壬戌进士授主事厯陞河东兵备晋大参长臬台值大祲积谷平粜全活以亿讣特简陜抚咨勅未至闻闯贼将窥关即日赴商雒与士卒露处设险堵击寇知有备不进未旬日而献贼又逼郧西亟移驻山阳截遏之总督傅宗龙全军覆没廷推乔年代之檄调固原临洮及团练总帅贺人龙三镇兵图进取令发逆闯祖茔得一蛇斩以殉壬午贼围左师于郾老砦屯襄城乔年计捣其巢贼舍左师统数十万众逆战贺师未阵先逸诸军遂溃乔年曰此吾死所也帅标兵千余保襄城城无守具贼炮矢如雨围七昼夜城中火药矢石皆尽援兵不至城陷乔年握佩刀巷战被创自刎不死贼缚诣韩家庄大骂不屈割其耳目乃死民感其忠潜瘗庄后抚按具题遣官防榇还里】
　　张连曜【旧浙江通志字景明建徳人荐贤良方正授巴州同知崇祯十四年张献忠围巴城逾月连曜督兵民昼夜死守知城将陷自制一寝衣谓其下曰我死尔以此覔我尸耳城陷被执大骂不屈贼磔杀之贼退果以衣得尸事闻赠奉训大夫】
　　邵子灼【旧浙江通志字季可建徳人崇祯四年歳贡授永嘉训导擢河南郏县知县张献忠等环攻郏县子灼督兵死守度势不能支整衣冠懐印绶曰此人臣致命之日也贼至不屈蹈刄死士民立祠以祀】
　　张日新【旧浙江通志字心白建徳人崇祯五年歳贡授宿松训导陞齐东教谕日与诸生讲艺习骑射时渠寇安守夏者倡乱日新招之降遂与同守东邑崇祯十三年齐东被围日新守北门率其二子光尹光裔百计防御城陷被执同子光裔死焉妻方氏闻讣奔死所有欲犯之者氏曰吾一门忠烈岂容鼠辈汚我耶持七首自刎时称三烈】
　　濮有宏【旧浙江通志分水人崇祯癸酉举人授安陆知县治为楚最流寇薄城竭力拒守闯献二贼合兵围城力屈而陷夫妇幼女举家一十九人同时殉难】
　　王元封【旧浙江通志建徳人崇祯甲戌武进士授湖广大围山守备流寇犯境元封单骑入贼寨擒杀数十人贼方造饭见元封后无援兵以汤糜泼之马仆犹步杀数人而死】
　　国朝
　　翁旦【旧浙江通志字振周夀昌人通经史谙武畧顺治乙未武进士累授广西参将会猺獞蠢动旦挺身勦之慷慨先登深入重地被围度不免引佩刀自刭】
　　温州府
　　唐
　　叶一源【叶适忠烈武义侯祠记字九江其先栝之松阳人大父格心徙永嘉因家焉一源幼有志操能诗书习骑射时唐公李渊已克长安遂募兵千余赴太原唐公悦之使与机宻事及即帝位授以福建道节度使贞观二十二年太宗征髙丽檄令副总管薛万彻同往所向先登单骑陷阵斩首二十余级身巾流矢驰归卒帝悯之为辍食诏所居之里建祠諡武义天后朝加封忠烈】
　　宋
　　薛良显【宋史本传字贵勤瑞安人崇宁二年进士累官为大宗正丞出为江东转运使江宁军校周徳作乱良显闻变率众与战斩十余级力不能胜死之】
　　丁仲修【宋史鞠嗣复传仲修字敏之温州人方腊党俞道安陷乐清将渡江仲修帅乡兵御诸乐湾乡兵失据而散仲修以余兵与战力屈而死】
　　包汝谐【周行已包汝谐传温州人业儒事亲孝宣和庚子方腊起睦州连陷杭歙婺诸郡至遂昌郡守倅皆仓皇莫知计所出州学教授刘士英与馆下生石砺谋御贼纠集义士王三锡等二十八人汝谐与焉白诸父老曰某等虽无官守然所食皆君食也可值时变而甘不义乎乃身先士卒先后御贼不下数十战竟死于难事平立専祠赐忠孝扁】
　　张理【万厯温州府志瑞安人宣和间寇至郡纵火延坝接桥理统兵为先锋出城迎敌贼众披靡俄而桥陷溺死郡为立忠义庙祀之徳祐间封忠恵侯】
　　周承已　娄渊　潘守真【温州府志承已字恭先行己弟渊字渊明守真字适道皆永嘉人清溪寇渡乐湾将攻城统制郭仲荀遣裨将张理帅师迎敌承已等慨然请于郡以行渡坝接桥贼锋鋭甚麾兵据桥为阵桥断皆溺死徳祐中理封节恵侯配享忠烈庙承已等三人皆从祀于旁】
　　徐震【万厯温州府志瑞安人宣和间睦寇至吹台小岭震率义兵捍衞贼众势盛力战死之民为立祠祀焉洪武初诏加忠训郎】
　　呉叔沅【万厯温州府志字雅宗瑞安人登嘉定第绍定三年知江山县常山寇汪徐来二等犯邑叔沅部兵战没赠朝奉大夫官其二子立庙赐额忠义】
　　黄友【宋史本传字龙友平阳人登进士第调永嘉县主簿摄华阴令方腊窃发友同诸将收复婺寇复作友往谕之次浦江贼望风解去复单骑次武义一境贴然婺人图像祀之通判澶州会金人败盟郭药师以军叛燕士响应友独领数千人与战躬冒矢石破裂唇齿钦宗即位召对问友唇齿状为之称叹进直徽猷阁制置司参谋官同种师中解太原围友遣兵三千夺榆次得粮万余斛明日大军进榆次十里而止友急白师中地非利将三面受敌论不合友仰天叹曰事去矣迨晓兵果四合矢石如雨敌益以铁骑士卒奔溃敌执友勒降友厉声曰男儿死耳遂遇害帝书忠节传家四字旌其闾官其后八人】
　　陈夀孙【闽书瑞安人登宝祐第授台州教授会新郡守初视篆守丞相丁大全党也谒庙日夀孙扬言曰冉求聚敛孔圣鼓攻守党丞相可升夫子之堂哉守闻解印去后直龙图阁厯福建提刑入觐与贾似道争盐法被劾归里元兵至率市人御之被执不屈死】
　　侯畐【宋史本传乐清人以武举授合浦尉宝祐五年通判海州兼河南府讣议官李崧夀据山东突出涟泗畐鏖战城下死之阖室遇害太学生言于朝即海州赐庙旌忠諡节毅仍立庙其乡所着有霜厓集】
　　潘方【宋史钟李玉传方平阳人宝祐四年进士调监庆元府市舶庆元降附方不屈赴水死】陈元帅【万厯温州府志逸其名宜中从子少负勇畧拜议郎理宗时屡立战功擢大元帅徳祐中伯顔入临安将士解体宜中张世杰奉端宗及广王昺由越州航海而南元帅扈从舟次金井湾得暴疾谓左右曰吾世受宋恩生不能报死当为厉鬼杀贼遥向帝舟叩头长恸而逝遂葬于姥岭之麓后屡着灵异其地立庙祀焉】
　　陈虞之【两浙名贤録字云翁永嘉人登咸淳己丑第授州教授厯官广王府记室参军积阶承议郎元兵至温虞之率子侄乡人千余登芙蓉岩誓以死守不降元兵攻岩累为所败越二歳始下乃尽以家赀投岩隙中遂自刎死子侄妻孥及乡人死者八百余人】
　　林逢龙　林廷龙【宋史本传逢龙字庆云平阳人弟廷龙字雷发俱为太学生当理宗末元兵入侵逢龙上书陈战守计不报咸淳中同廷龙叩阙言事忤贾似道归乡里后逢龙又上封事乞正似道误国之罪宜急调兵解襄樊围似道怒削其籍押还本贯乃屏迹居山徳祐丙子元兵至温州素闻逢龙名令军校至山中索之遂被执驱迫登舟入城元兵欲用之逢龙攘臂怒骂曰我宋书生也岂为汝用哉以腹触其刄而死廷龙亦被执不屈同日遇害】
　　鲍叔廉【黄绾义烈记世家乐清宋末元兵下台州叔廉率宗族倡义兵结寨七十二据险揭旗温台之界曰台州虽降温州不愿为之氓元将怒用茅畬牟氏导杀叔廉死之族无噍遗子约已方五歳有家奴严敬翁李宗善抱匿阴沟至夜跻舍后山藏丛棘中拾山果食之兵去方下长有室生五子鲍氏遂蕃】
　　王小观【两浙名贤録瑞安人善槊每以忠义自许元兵至温竟抵瑞安陶山小观乃悉倾家财召募勇敢者千余人出陶山迎敌彼众我寡退入小溪元兵追之力莫能当遂被执不降临刑骂不絶口而死】
　　刘黻【两浙名贤録字声伯乐清人试入太学时丁大全为台厉劾奏丞相董槐迫逐去国将夺其位黻率同舍生伏阙上书言朝廷进退大臣须当以礼书上忤执政意送南安军安置及大全贬黻还太学厯官吏部尚书兼中书舍人以忧去江上师溃起黻为端明殿学士不赴及贾似道死陈宜中谋拥二王由温州入海以兵逆黻共政挥涕就道及罗浮忧愤卒其妻林氏举家蹈海死】
　　叶儞祖【两浙名贤録字徳平乐清人尚气节辟史馆编校晚年退居教授闻元兵渡江谓子弟曰吾生为宋臣死为宋鬼即具衣冠望阙辞跃入所居杨楼水中】
　　元
　　孔昞【万厯温州府志平阳人孔子五十六代孙至元三年任广州增城县乌石寨巡检朱光卿反昞捕之被杀赠从仕郎兖州判官防其家】
　　桂完泽【元史本传永嘉人为平江路管军镇抚会贼攻昱岭关行省令从征完泽勇于讨贼凡再战关下皆胜寻又与贼鬭为所执其妻弟金徳亦被擒皆反缚于树临以白刄胁之降完泽呼曰金舅男子可死不可从贼徳曰此言是因大骂贼怒剖二人之腹】
　　【谨按元史及嘉靖通志俱以完泽作桂姓而万厯府志及旧浙江通志作季姓恐非是】
</div>
    <div class="pagination">
<a href="浙江通志_page484.html">上一页</a><span>...</span><a href="浙江通志_page480.html">480</a><a href="浙江通志_page481.html">481</a><a href="浙江通志_page482.html">482</a><a href="浙江通志_page483.html">483</a><a href="浙江通志_page484.html">484</a><span class="current-page">485</span><a href="浙江通志_page486.html">486</a><a href="浙江通志_page487.html">487</a><a href="浙江通志_page488.html">488</a><a href="浙江通志_page489.html">489</a><a href="浙江通志_page490.html">490</a><span>...</span><a href="浙江通志_page486.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
