<!DOCTYPE html>
<html>
 <head>
  <meta charset="utf-8"/>
  <title>
   山东通志 - 第 193 页/共 194 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山东通志 - 第 193 页/共 194 页
  </h1>
  <div class="content">
   游徂徕山记　　　　　　　【国朝】赵国麟
　　徂徕列泰山前犹老人几泰山坐而凭之尚伛其背若将俯焉以故藐徂徕者殊众然松径竹溪名借甚典册中心窃疑其必有异每欲邀同人游荏苒几十五年不克遂康熙癸巳九月徂徕道者邱师以木瓜三枚餽大倍常品色深黄幽馥内蕴问所由产曰树生礤石峪石罅中嵗可得数十枚予曰异哉因与邱师约廿二日丙寅同内兄黄子徴野门人张子汉张金子与参往游焉行三十里小顿于瓢至汶河沙平水浅一望无际隔岸诸峯翠黛扑人眉宇渡河数百武道旁丰碑大书宋太子中允徂徕石先生神道乃太史宋绎田先生所建者衔书山西太原平定州判此先生劾阉党被黜时也殆感庆歴圣徳轶事而题此碑乎縁山西行数里一峯防岈崒峍势欲飞坠邱曰此攒石崮也竹溪六逸堂在其下又数里山隈丛树森郁殿宇廊舍若人冠巾帻襍立其中邱曰此四禅寺也又十余里至茅茨薄暮矣山巅野烧明灭如云月隠现邱指山半绀碧相间若树若石者曰其中为十六峪转而东行五六里至山阳髙子静逺家叩门登堂菊英绕屋亭轩甚幽主人篝灯放酒纵谈徂徕之胜以二圣宫礤石峪为最廿三日饭于髙子孟兄希程家髙子昆仲具肴榼以葫芦盛酒使小奚肩之出村未半里东北一峯郁确上鋭张左右翼中权奋勇争先渇骥奔猊势不可犯峯前去巅不数咫殿阁皆露鸱吻苍松数株与石色相乱髙子曰土人名此峯为三岭崮其东北为礤石峪其西北为二圣宫请先从西北入予曰诺行二三里甫入山道上怪石星罗碁布支麓起伏皆作峯峦回环映带步移形换沿溪行里许西北一山端严静正三泉出山趾汇而为池清鉴毛发渡大溪北望诸山层峦叠嶂相争相让而出其最髙者为太平顶其西为桃花峪其南为毛老谷又循小溪而北两山渐狭大石障其前几无所见下骑步行从石东转上忽现一境青松红树参差上下依山为阁茅屋数椽丛篁绕之门前石梁横亘流水潺湲其上同人皆惊叹为仙境渡石梁至阁下遥瞻阁上两像并坐东为老子西为孔子此二圣宫所由名也坐老耼于左岂惑于史迁问礼之説欤抑尊神道尚右之説欤由阁东拾级而上为三清殿其下贫乐岩为元人鹿茂之隠居处鹿以儒隠于黄冠杜仁杰譔铭碑残剥不可读由贫乐岩转而北为演易斋大刻篆书三字于石稍南草堂三楹为希程读书小斋啓西窻千岩万壑奔赴窻下夕阳绘影众山皆紫希程又引穿竹攀崖而上有大石方广数丈如岸碛堕地南向为洞俯面入中可坐五六人希程请题洞名予顔曰簟瓢所以继隠士之志也希程设酒脯小酌问礤石峪于道者道者曰逾东岭可十余里骑不得上由前山途颇坦殊逺因亟命仆同邱师持幞被驱骑出山期见星而防予与徴野等各持藜杖倩山中樵子作乡导登东山樵子指道中狼迹大寸许同人皆有戒心转而南忽见一峯突兀傲岸迎面而出即之甚迩似乘堙相闚者樵子曰此三岭崮皆面也逾岭望之却在天际其东岭如人如兽如列几筵如陈簠簋如建幢如树帜肖形赋物不一而足东行至一岭石皆蛙形俯仰向背跳跃聚散大小数百头下岭北行至风门口曛黒无所见忽闻羣狼嘷鸣悲惨激烈巅发上指樵子大声疾呼同人叱咤继之响震岩壑过风门口东下又聴犬声四起与人声狼声吚哑呌啸嗷嘈喧虺山鸣谷应樵子曰将至矣稍前人声渐近道童来迎予左手拍道童肩右手扶藜杖行落叶中索索有声屐滑将仆者数下视涧中树石查牙虎豹蹲踞虬龙怒拏罗刹变相倐忽万端险不可测将下岭树中火光熠燿道人持燎相迎从树下度溪到院中惝恍梦幻似不从人间来也炼师解纯一邹平人深情古貌少习黄石家言设山中蔬果饭客言开山于仙尸解事娓娓可聴乆之邱师来秉烛引同人从屋后縁古藤梯石而上木瓜竹树丛生石中石巅倚崖为茅屋屋东上为纯阳阁阁东南上又为玉帝阁阁前砌石为栏火光中见诸树杪尽出阁下阁东曲室解师丹榻也予曰今晚当借蒲团一片地矣就寝梦中犹陟危峯不得上数惊觉残月入窻狼声逺来枕上凄清欲絶披衣起坐视窻外月光渐白昧爽啓戸阅昨夜诸境恍如隔世事所寝曲室在悬崖絶壁之上古柏之巅乃知身卧鹤巢猿窟中也从院中遥望贵人峯孤秀刺天上下如削西剡其首有同半圭出门外西溪流水从大石下引过门左穿竹根浸灌蔬畦圃外古树弥望黄叶半脱微间丹碧由圃东上岭游陈抟酣睡处侧身而入为门直身而立为洞鞠身而登为楼转身而临为台耸身而上直凌其顶为峯皆大石磊磊自相倚着疑有巨灵负而叠之循岭北半里许为炼丹炉石更大于陈抟睡处渠渠夏屋深广轩豁中有天然丹灶东南诸峯轩轩霞举皆具飞升之势下岭到涧中老树怪石触目皆东坡蓝本登南山小普陀岩正拱贵人峯下岩过小涧登西山山中田父携鸡酒来助道人供客同人游兴愈豪饭后登纯阳阁从阁下至贵人峯下仰视巉峭云端一柱几欲擎天定有仙人琼馆设青精石乳以待但不能化作猱玃腾身直上耳转而西观于仙葬衣冠处下大小石梁选大石倚崖环坐四望峪中旷如奥如兼擅其胜浮大白话山中鸡犬桑麻大类桃源人説避秦事不复知外间尚有魏晋同人皆神怡心旷乐而忘返解曰立夏三日则樱桃熟赤珠映日火齐万树百鸟飞鸣声中箫管坐磐石餐丹砂吸寒露沁入心脾尔时先生肯来游乎予曰来解曰深秋岩壑尽变枫林霞烘云染丹朱万状猩血浸人袍袖目醉心尔时先生肯来游乎予曰来解曰峪东为光华寺又东为大悲庵西北为中军幛又西为紫源池皆徂徕幽境也先生肯遍游乎予曰总俟樱桃红叶时当办几量屐踏尽徂徕万壑云耳时日已下暮希程静逺同田父俱去予与诸子复留山中晚登西岭寻来时路问诸峯名于解师为作游记张本廿五日辞解师出山过遥瞻门渡隔尘桥行两山间竒石络绎令人应接不暇将出谷口西偏一山自巅及趾如羊数千头立者卧者跪者触者啮者乳者防者负者奔者登者坠者大者如羝小者如羔予谓徴野曰此君家初平叱余之石也稍南为女智崮转西行二三里至天保庄遂乘骑经三岭崮前麓山川映发标新领异无一来时旧境廿六日别髙氏昆仲一路望徂徕诸峯如逢故人矣三十里至汶河南岸拜徂徕先生墓观先生所作墓表为孔彦辅书先生集中有拜扫堂记云石髙五尺广二尺三寸厚一尺列辞二千三百六十八字信然然堂已圮石已泐字已阙且始祖以下三十二坟碑多湮没存者仅碑额数字而已予读徂徕集孔孟仁义之言未尝离口其文嶙峋硉矹磥砢歴落而浩然之气布濩行间真具体子舆氏之气象者夫山之竒竒以石泰山岩岩藏万仞之石而不以石显徂徕峨峨分泰山一支而遂以石着此泰山与徂徕之分即大圣大贤与贤人之分也低佪不忍去者乆之归而为之记
　　重修德州学宫记　　　　　【国朝】孙　勷
　　德州儒学之建其来旧矣按州志元至元中知州秦政以夫子之宫在东南隅地形污下水潦时沃乃卜迁于州治之西南至正间知州贾栋兴脩一新然犹是西南旧学也洪武间知州阎九成乃迁今地实在州治之北嗣是屡经脩治其时则正统景泰成化正徳嘉靖万歴天啓其知州则韦景元邹铭洪钊杨恺王缙王翊陈秉忠邢奎宋明徳马鸣瑞安受善
　　本朝康熙十二年知州金祖彭又重脩之自是以来日就倾圯凡五十年莅斯土者宜有事焉而乆未之闻也呜呼岂非俗吏也者安旧守陋以末务而忘之而不知维新厥治实繁于此乎雍正元年
　　圣天子新登大宝穆然逺思深探治本以兴学明伦育贤造士为急追王孔子先世至于五代
　　亲诣辟雍行释奠礼又
　　特发帑金修复阙里圣庙元年
　　恩科特开二年补行正科其登进士者选授庶常外又特恩授官若而人盖天下士子欣欣向风蔚然振起而徳州密迩
　　帝畿被泽尤深人文之盛宜逺轶曩时者于时三韩陈使君适自掖令举最擢牧吾州之人闻使君之来举欣然喜相告也曰使君治掖风流令行久矣今其必大有造于吾州也及使君至未数月爱立威行讼清事举观于宫墙慨然兴曰吾方思所以新吾民其必也新吾士乎学宫仍旧士何由新遂计税赋所羡嵗入如千金益以督理粮储侍御贺公捐金十二觔又觔之半及州绅士愿助者如贺公之数凡得千金曰是可以集事于是鸠工聚材选期命匠无旷日无溢费经始于雍正元年某月某日及雍正二年某月某日而落成自正殿内外两庑以至防门櫺星门泮桥明伦堂尊经阁前后甬道四面垣墙他如讲劝之位退习之斋膳浴之所或脩或増焕然秩然巍巍奕奕皆一改其旧而式瞻厥新矣又延致士之笃志而好学者使集明伦堂前之新建斋舍而肄业焉日有廪月有饩盖吾州人士沐浴歌咏于斯地者洋洋乎盛矣于是使君书来属勷记之勷惟使君之欲新吾州人之徳也至矣士之学于斯者其亦思所以为日新者乎盖士之不能日新其徳也学则不讲故也州之前贤董子不云乎事在勉强而已矣勉强学问则闻见博而知益明勉强行道则徳日起而大有功学问而知明智之事也行道而有功仁之事也勉强于斯二者则勇之事也勷愿吾州人士之游于斯者依循董子之言以日迪其智仁勇之徳则其于天下之达道必皆明诸心而知所往而能力行以求至矣是则措之躬而正用于世而宜士徳新而民徳因之礼让兴讼狱息人材日盛风俗益淳于以仰副
　　圣天子夀考作人治猗欤盛哉


　　山东通志卷三十五之十九下
&lt;史部,地理类,都会郡县之属,山东通志&gt;
　　钦定四库全书
　　山东通志卷三十五之二十
　　艺文志二十【墓碑】
　　濮阳太守阳瓒诔辞　　　【南北朝】顔延年
　　维永初三年十一月十二日宋故宁逺司马濮阳太守彭城阳君卒呜呼哀哉瓒少禀志节资性忠果奉上以诚率下有方朝嘉其能故授以边事永初之末佐守滑台值国祸荐臻王畧中否獯掳开衅劘剥司兖幽并骑弩屯逼巩洛列营缘戍相望屠溃瓒奋其猛鋭志不违难立乎将卒之间以缉华裔之众罢困相保坚守四旬上下力屈受陷勍冦士师奔扰弃军争免而瓒誓命沈城佻身飞镞兵尽器竭毙于旗下非夫真壮之气勇烈之志岂能临敌引义以死狥节者哉景平之元朝廷闻而伤之有诏曰故宁逺司马濮阳太守阳瓒滑台之逼厉诚固守授命狥节在危无挠古之烈士无以加之可赠给事中振恤遗孤以慰存亡追宠既彰人知慕节河汴之间有义风矣逮元嘉廓作圣神纪物光昭茂绪旌录旧勲茍有概于贞孝者实事感于仁明末臣固侧闻至训敢询诸前典而为之诔其辞曰贞不常祜义有必甄处父勤君怨在登贤苦夷致果题子行间忠壮之烈宜自尔先旧勲虽废邑氏遂传惟邑汲氏自温徂阳狐续既降普族弗昌之子之生立绩宋皇拳猛沈毅温敏肃良如彼竹柏负雪怀霜如彼騑驷配服衡边兵丧律王畧未恢函陜堙阻瀍洛蒿莱朔马东胡风南埃路无归轊野有委骸帝图斯艰简兵授才寔命阳子佐师危台憬彼危台在滑之埛周卫是交郑翟是争昔惟华国今实边亭凭巘结关负河萦城金析夜击和门昼扄料敌厌难时惟阳生凉冬气劲塞外草衰逿矣獯掳乘障犯威鸣骥横厉霜镝髙翚轶我河县俘我洛畿攒锋成林投鞍为围翳翳穷垒嗷嗷羣悲师老变形地孤援阔卒无半菽马实拑秣守未焚冲攻已濡褐烈烈阳子在困弥达勉慰痍伤拊廵饥渴力虽可穷气不可夺义立边疆身终锋栝呜呼哀哉贲父陨节鲁人是志汧督效贞晋防攸记皇上嘉悼思存宠异于以赠之言登给事疏爵纪庸恤孤表嗣嗟尔义士没有余喜呜呼哀哉
　　汉北海相景君碑【见济宁州志】
　　惟汉安二年仲秋三日故北海相任城景府君卒呜呼哀哉国维殒实英彦丧俦列宿亏精晚学后时于何穹苍布命授期有生有死天实为之岂夫仁哲彼克不遗于是故吏诸生相与论曰上世羣后莫不流光芒于无穷埀芬燿于书篇身没而行明体亡而名存或着像于列图或系颂于管后来咏其德竹帛叙其勲爰作诔曰伏惟明府受质自天孝弟渊懿师礼蹈循根道核艺抱淑守贞晶白清方克己治身实柔实刚乃武乃文遵考孝竭假偕司农流德元城兴利惠民强御改节微弱防恩威立泽宣化行如神帝嘉厥功授以符命守郡益州路遐恋亲躬作逊让夙宵朝廷建英中谠拜秩东行玺追嘉锡据北海相部城十九邻邦归向分明好恶先以敬让残伪易心轻黜逾境鸱枭不鸣分子还养元元鳏寡防祐以宁蓄道脩德繁祉以荣纷纷令仪明府体之仁义道述明府膺之黄朱邵父明府三之台辅之任明府宜之以病被徴委任致仕民黎思慕逺近搔首农夫失耒商人空市随轝饮泪奈何朝廷夺我慈父去官未旬病乃困危珪璧之质临卒不回歔唏霣絶奄忽不留孝子憉□颠倒剥推遂尔克寤永潜长归州里郷党陨涕奔哀故吏怊恒歔唏徘徊四海冠盖惊恸哀怀大命有期实惟天付睿主设位明府不就臣子欲养明府弗留呜呼哀哉辞曰【阙】考积幽穸【阙】　兮【阙】翔议郎兮再命虎将绥元元兮规英榘谟主忠信
　　兮羽卫藩屏抚万民兮【阙】　　　恩【阙】　兮宜参【阙】□【阙】干贞兮不永糜寿弃臣子兮仁敷海外着甘棠兮石勒铭【阙】　不忘兮
　　汉琅琊王傅蔡朗碑
　　君讳朗字仲明盖苍颉之精尹姬稷之末胃也昔叔度文王之昭建侯于蔡以国氏焉迄于平襄周祚微缺王室遂卑齐晋交争强楚侵凌昭侯徙于州来公族分迁氏家于圉奕叶载德常歴官尹以逮于兹君雅操明允威厉不猛履孝悌之性怀文艺之才包洞典籍刋摘沈秘知机达要通舍神契既讨三五之术又采二南之业以鲁诗教授生徒云集莫不自逺并至栖迟不易其志箪食曲肱不改其乐心栖清虚之域行在玉石之间是以德行儒林智周当世四岳称名帝曰余闻元和元年征拜博士舒演奥秘赞理阙文所立卓尔度蹑云踪其选士也仰规枉措进圣擢伟极遗逸于九臯明德于侧陋抜茅以彚幽滞用齐加以精敏广罕好是正直规诲之筞日陈王庭忠谠着烈令闻流行圣朝以蕃国贵先帝遗体或以继絶袭位正于阿保未洽雅训骄盈僭差或蹈宪理非直硕儒莫能匡弼蔡君审行脩德进退可度迁河间中尉琅琊王传及从经行术之方示以棐谌之威率礼莫违乃国用靖虽安国之辅梁孝仲舒之相江都靡以加焉勲绩既盛帝简其功将授上位迁以紫宫赋寿不永遘此疾防年五十八永兴六年夏卒呜呼哀哉凡百君子咨痛罔极殷怀神悼【阙】　流测如何昊天丧我师则爰勒斯铭式昭其德天敏明哲于赫我君含宏广大元览孔真潜乐教思韫玉衡门云龙感应养徒三千珠藏外耀鹤鸣闻天若时征庸登祚王臣统彼前疑定此典文叅佐七德俾相二藩身没称显永遗令勲表章扬名埀示后昆
　　汉泰山都尉孔宙碑【见曲阜县志】
　　君讳宙字季将孔子十九世之孙也天姿醇嘏齐圣达道省习家训治严氏春秋缉熙之业既就而闺阈之行允恭德音孔昭遂举孝亷除郎中都昌长祗传五教尊贤养老躬忠恕以及人兼禹汤之罪已故能兴朴素于雕敝济功于易简三载考绩迁元城令是时东岳黔首猾夏不共衅鼓戢兵遗畔未宁乃擢君典戎以文脩之旬月之间莫不解甲服罪载芟载耨田畯喜于荒圃商旅交乎险路防鹿鸣于乐崩复长幼于酬酢【阙】　　　会遭笃病告困致休得从所好年六十一延熹六年正月乙未遂卒贵速朽之反真慕宁俭之遗则窀穸不华明器不设凡百卭髙德音靡述于是故吏门人乃共陟名山采嘉石勒铭示后俾有夷式其辞曰于显我君懿德惟光绍圣作儒身立名彰贡登王室阍闇是更夙夜匪懈在公明明乃绥二县黎仪以康于天时雝抚兹岱方翦彼防覆俾【阙】　　南亩孔馌山有夷行丰年多黍称彼兕觥帝赖其勲民斯是皇疾疢不复乃委其荣忠告慇懃屡省乃听恭俭自终簠簋不陈生播髙誉没埀令名永矢不刋亿载声
　　汉卫尉衡方碑【见汶上县志】
　　府君讳方字兴祖肇先盖尧之苗本姓【阙】　则有伊尹在殷之世号称阿衡因而氏焉【阙】　　土家于平陆君之烈祖少以儒术安贫乐道履该顔原兼脩季由闻斯行诸砥仁疠【阙】　　土阶夷愍之贡经常伯之宾位左冯翊先帝所尊埀名竹帛考庐江太守兄雁门太守【阙】　　孝长发其祥诞降于君天资纯懿相前之美少以文塞敦厐允元长以钦明耽诗恱书【阙】　　秋仕郡辟州举孝亷除郎中即【阙】侯相胶东令遵尹铎之导保障二城参国起按班叙【阙】　　本肇末化速邮置州举尤异迁会稽东部都尉将继南仲召虎之轨飞翼轸之旌操叅【阙】　　绥来王之蛮会丧太夫人感倍人之凯风悼蓼莪之劬劳寝闇苫【阙】仍【阙】上言倍荣向哀札服祥除征拜议郎右平太守防李广之在边恢魏绛之和戎戎戢土佚费省巨亿怀【阙】　　静有绩迁颍川太守脩清涤俗招抜隐逸光大茅茹国外浮【阙】淡界缪动气泄狂【阙】归来洙泗用行舍藏征拜议郎迁太医令京兆
　　尹旧都余化诗人所咏并有亡新君【阙】　　　隆寛栗鹑火光物陨霜剿奸振滞起旧存亡继絶恩降干太威肃剥坤本朝录功入登卫【阙】　翼紫宫夙夜惟寅委蛇在宫有单襄穆典谟之风诏选贤良招先逸民君务在【阙】失顺其文举已从政者退就勅巾永康之末君卫孝桓建寜初政朝用旧臣流拜步兵校尉处六师之帅维时假阶将授衮职受任浃旬奄离寝疾年六十有三建宁元年二月五日癸丑卒诏遣使【阙】吊赙礼百宾临会莫不失声其年九月十七日辛酉葬盖雅颂兴而清庙肃中庸起而祖宗【阙】故仲尼既殁诸子缀论斯干作歌用诏于宣【阙】以旌德铭以勒勲于是海内门生故吏【阙】　　采嘉石树灵碑镌茂伐秘将来其辞曰峩峩我君懿烈孔纯髙朗神武歴世忠孝冯隆鸿轨不忝前人寛猛不主德义是经韬综顷【阙】温故前呈揽英接秀踵迹晏平初据百里显显令闻济康下民曜武南会边民是镇惟忧及退身叅议帝室剖符守藩北靖【阙】　有【阙】有声旋守中岳幽滞以荣迈种旧京【阙】　　含泽戴仁【阙】　攸宁克长克君不虞不阳维明维允燿【阙】馨香能哲能惠尅亮天工入统【阙】　﨣﨣光光法言稽古道而后行兢兢业业素丝羔羊闇闇颙颙昻昻何规履榘金玉其相謇謇王臣羣公宪章乐只君子【阙】　无
　　疆铭勒金石【阙】　　　　问【阙】　万世是传门生平原乐陵朱登字仲
　　汉金郷长侯成碑【见金郷县志】
　　君讳成字伯盛山阳防东人也其先出自豳岐周文之后封于郑郑共仲赐氏曰侯厥裔宣多以功佐国要盟齐鲁嘉会自邠因以为家焉汉之兴也侯公纳英济太上皇于鸿沟之祝諡曰安国君曾孙酺封明绕侯光武中兴元孙覇为临淮太守拥兵从光武平定天下转拜执法右防奸五威司命大司徒公封于陵侯枝叶繁茂或家河洧或邑山济君则上党太守之弟幼履慈孝之德长执忠謇之操治春秋经传综书传以典籍教授滋滋履真安贫乐道忽于时荣敬上接下温故知新翘节建志冠于羣伦孝友内着仁义外宣郡请置主簿督邮五官掾功曹守金郷长即家假印绶君介心如石不易其志刺史嘉其髙名辟部东平防山治中役事君叡精谦虚委虵衡门以礼胳桓名德可尊行显身隐县舆养神圣人制命曰仁常存今胡不然丧此国伟君年八十一建宁二年岁在己酉四月二日癸酉遭疾而卒呜呼哀哉于是遐迩士人祈祈来庭集会如云号哭发哀泣涕汍澜将去白日归彼元音同盟必至缟素填街存存显名终有遗勲魂如有灵嘉斯宠荣于是儒林众携惟想形景乃树立铭石以淑美其辞曰于穆君德姿履正平干皇所挺应符如生耽艺乐术怡忽世荣虚位礼请介然不倾寿非南山不俟河清梁木圯頺鸿仪摧零昆嗣切剥哀恸感情乃铭乃勒仪载永宁
　　汉淳于长夏承碑【见安丘县志】
　　君讳承字仲兖东莱府君之孙太尉掾之仲子右中郎将弟也累叶牧守印绶典据十有余人皆德任其位名丰其爵是故宠禄传于歴世荣勲着于王室君钟其美受性渊懿含和履仁治诗尚书兼览羣艺靡不防畅州郡更请屈已匡君为主簿督邮五官掾功曹上计掾守令冀州从事所在执宪弹绳紏枉忠洁清肃进退以礼允道笃爱先人后已克让有忠察孝不行大传胡公歆其德美旌招俯就羔羊在公四府归髙除淳于长到官正席流恩褒善纠奸示恶旬月化行风俗改易轓轩六辔飞跃临津不日则月昊天不吊殱此良人年五十有六建宁三年六月癸巳淹疾卒官呜呼痛哉臣隷辟踊悲恸左右百姓号咷若丧考妣孩孺愤泣忉怛伤催勒铭金石惟以告哀其辞曰于穆皇祖天挺应期佐时理物绍踪先轨积行勒约燕于子孙君之羣戚并时繁祉名名君德令闻不已髙山景行慕前贤列庶同如兰意愿未止中遭寃犮不终其纪夙世实祚早丧懿宝抱器幽潜永归蒿里痛矣如何行路感动傥魂有灵埀后不朽周车骑大将军贺娄公神道碑【南北朝】庾　信
　　昔者轩丘命氏初分兄弟之姓若水降居始建诸侯之国自是以官为族因地为宗水派枝分其可知矣公讳慈字元达本姓张清河东武城人也仕于周张仲为孝友谋于晋张老为忠臣韩有开地则五世强国赵有孟谈则三卿不战祖庆少习边将凭仗智勇虽复五车竹简不取博士之名一卷兵书即以将军自许角端在手必无齐鲁之侵莲花插腰甚得蛟龙之气为车骑大将军仪同三司散骑常侍霸城县开国伯赠河州刺史父璨公子公孙有镃基于天下良弓良冶有世业于家风书则百家可知剑则千人可敌三槐以鼐鼎象物知其神奸五等以桓珪班瑞守其宫室君以才望兼而有之终于使持节车骑大将军仪同三司散骑常侍武定县开国公赠河州刺史惟公兼山岳之灵受星辰之气年在髫髪甫就胜衣竹马来迎已知名于郭伋羊车在道即见赏于王澄岂值童子明经书生説卦而已至如禅河清论秋水髙谈故以辨折林声驰鹿野国家官族君为首姓起家车骑大将军仪同三司袭爵为公增邑合一千六百户弱冠登朝传呼甚宠汉魏台鼎故无此比中朝方伯罕有其侔大冡宰任总机衡是勤王畧惜君忠壮委以爪牙乃领左厢亲信出为梁州防主华阳西极汉水东流巴濮既宁沈黎即静保定四年王师北伐以君骁勇被召将兵师下宜阳身登函谷将烧白马之城以覆鸟巢之垒既而中途甚雨未获围原军帅闻丧不成侵宋柱国赵王今上之第九弟也文则河间上书武则任城置阵作镇岷丘扬斾锦水白虎之俗难安黄龙之盟不定以君智畧入佐中权天和元年授使持节大都督冶柱国总府司録仍转司马余官封如故相如西喻镂石于灵山武侯南征浮船于泸水方之今日彼独何人九品课工为上之下四年入朝归事宰旅即受载师大夫将命齐国防盟出境即用和隣之仪入国闻丧仍从会葬之礼可使南面此之谓乎防以本官入治军正至如渭水兵书在心为志轩丘阵法聚石成围既而师不疲劳兵无怨□入陪中禁更领仪同邸舍城池门阑户籍咸资巡警并用司存帝城近臣公室密戚如逢司隷似畏都官既而孤城郑妪不相其年巴水涪翁不医其疾春秋三十有三奄捐官舍吕子明之疾甚叹轸吴王阮文瑜之长逝悲深魏主有诏赠某官礼也以建德四年三月日归葬于河州苑川郡之禁山公六郡良家西河鼎族地壮金行人雄塞气兵书七卷河水浮来射法三篇天弧夜下锋旗不息刁斗恒惊犹得马上读书军中习礼太史子义善于谋防诸葛公休长于抚御四代仪同三司七世河州刺史钟鼎成列冠盖连隂谓生为贵臣死为贵神者也但以游魂久客反葬途逺道阻山长妻孤子幼哀声满野愁气连云况复松槚飘飖方临武威之戍丘陵回逺直对临洮之城马援亡于武溪尸柩返于魏里梁鸿死于会稽妻子归于平陵呜呼哀哉岖﨑逺矣昔者繁昌祠前即有黄金之碣德阳墓下犹传青石之碑是谓勒功乃为铭曰七叶佐汉五世相韩忠臣入仕孝友当官青城仙洞黄石祠坛台堪走马书足回鸾武定风飚霸城严肃并驰双传俱分两行重世刺举连镳衮服草靡青丘风驰赤谷世不乏贤挺兹上嗣孝有三德忠无二致剑足身挺书堪面试旍节既秉髙蝉且珥转印函蛇盘绶笥左右将军前后常侍继踵五侯因循三事旍旃九坂舻舳双流还驱木马更引金牛江波锦落火井星浮樽酒望帝安歌蜀侯受脤河阳偏师洛浦置阵成臯连营广武朝兵减灶夜营多皷箭起六麋锋摧九虎倐忽人世俄然今古崇发两星毉惊二游魂通梦言返旧茔紫泥赐册黄肠赠行途登石纽路入金城寒关树直秋塞云平剑埋合柱书藏凿楹武侯为庙栾公为社云盖低临霓裳纷下碑枕金松横石马永矣身世畱名华夏
　　刘先生夫人墓志铭　　　【南北朝】任彦升
　　既称莱妇亦曰鸿妻复有令德一与之齐实佐君子簪蒿杖藜欣欣负载在冀之畦居室有行亟闻义让禀训丹阳风丞相籍甚二门风流逺尚肇允才淑阃德斯谅芜没郑郷寂寥杨冡参差孔树毫末成拱暂啓荒埏长扃幽陇夫贵妻尊匪爵而重
　　南阳郑文公碑　　　　　　【北魏】阙　名
　　公讳义字幼驎司州荥阳开封人也肇洪源于有周胙母弟以命氏桓以亲贤司徒武以善职并歌缁衣之作诵乎奕世降迄于汉郑君当时总节让以振髙风大夫司农创解诂以开经义迹刋图史美灼二书德音云飜硕响长烈扬州以十防匡时司空豫州以勲德著称髙祖畧悏亮称素味道居真州府招辟莫之能致值有晋弗竟君道陵夷耻曜防刘避地冀方隐括求全静居自逸属石氏勃兴拨乱起正征给事黄门侍郎迁侍中尚书赠扬州刺史曾祖豁以明哲佐世后燕中山尹太常卿济南贞公祖温道协储端燕太子詹事父仁结义徒绩着宁边拜建威将军汝隂太守绵荣千载联光百世自非积德累仁庆届无穷其孰能传辉踵美致如此之逺哉可谓身没而名不朽者也公怀三灵之淑气应五百之恒期乘和载诞文明冠世笃信乐道据德依仁孝弟端雅质言愍行六籍孔精百家备究八索九丘靡不昭达至乎人伦礼式隂阳律歴尤所畱心然髙直沈黙耻为倾侧之行不与俗和絶于趋向之情常慕晏平仲东里子产之为人自以为博物不如也蕴斯文于衡泌延德声于州闾和平中举秀才答防髙第擢补中书博士弥以方正自居虽才望称官乃歴载不迁住清务简遂乘闲述作注诸经论撰话林数莫不元契圣理超异恒儒又作孔顔谣灵岩颂及诸赋咏诏防辞清雅博皆行于世也以才望见陟迁中书侍郎又假员外散骑常侍阳武子南使宋国宋主客郎孔道均就邸设防酒行乐作均谓公曰乐其何如公答曰哀楚有余而雅正不足其细已甚矣而能久乎均黙然而罢移年而萧氏灭宋虽延陵之观昔诗郑公之听宋乐其若神明矣朝廷以公使协皇华原隰斯光迁给事中中书令总司文史敷奏惟允国之律令是所议定公长子懿邕容和令器望兼资早综铨衡能声徽着敦诗説礼尤精易理季子道昭博学明儁才冠秘頴研图注篆超侍紫幄公行于前吏部秘书随其后凡厥庶竂莫不钦其人也于时有识比之三陈后年不盈纪懿给事黄门侍郎太常卿使持节督齐州诸军事平东将军齐州刺史道昭秘书丞中书侍郎司徒谘议通直散骑常侍国子祭酒秘书监司州大中正使持节督光州诸军事平东将军光州刺史父官子宠才德相承海内敬其荣也先特假公太常卿荥阳侯诣长安拜燕宣王庙还解太常其给事中中书令侯如故从容凤阙动即可则冠婚丧祭之礼书疏报问之式载之制矣民体行矣虽位夫槐鼎而仁重有余太和初除使持节安东将军督兖州诸军事兖州刺史南阳公德政寛明化先仁惠不言之治穆如清风梓桑有敬让之髙朝市无鞭戮之刑即道之美不专于鲁矣太和中征秘书监春秋六十有七以寝疾薨于位凡百君子莫不悲国秀之永沈哀道宗之长覆皇上震悼痛百常往遣使赗襚防赠有加谥曰文祭以太牢以太和十七年四月二十四日归葬于荧阳石门东南十三里三皇山之阳于是故使主簿东郡程天赐等六十人仰道坟之缅邈悲鸿休之未刋乃相与钦述景行铭之元石以扬非世之美而作颂曰爰鉴往纪督览前徽有贤有圣靡弗应时繇实契姒旦亦协姬于穆我公诞降应期伊昔桓武并美司徒恭惟我君世髙望族作岳河兖泽移草木刋石铭德光如日烛
　　房彦谦碑　　　　　　　　　【唐】李百药
　　易称易之为书也有天道焉有人道焉故君子居则观其象动则观其变进退之数有定存亡之机可见昔贾生董相抱命世之资怀王佐之才而迍邅一世摈厌当年轶风雷以长鸣絶云霓而铩翮乐天知命顺时守道虽逝川寂其浸逺而盛德久而弥新昔之玉质金相求友生于千载兰芳桂馥起同气于九原则有之矣缅怀庶几之道详观出处之迹可以追踪成业继踵清尘者其惟都督临淄定公焉公讳彦谦字孝冲清河人也十二世祖植大司空封庄武侯七世祖谋燕大尉掾曾祖相州主簿袭爵庄武侯祖翼曹州主簿袭爵庄武伯父伯熊辟开府行清河广川二郡太守公禀元精之和粹体淳懿之淑灵心运天机性与道合温良恭俭博极羣书逺近游学声来响应自迁宅齐土里称冠盖庭茂芝兰行则连骑居则列鼎虽比封君不之过也公明天人之际述尧舜之道固宜奨名教溥利生民州郡之职盖非其志郡初辟为曹州主簿公以周隋禅代纪纲紊弛勉而从政乃整齐风俗申明狱讼进善黜恶【阙】　政教严明吏民悦服利物之仁不为自德不贪之实非畏人知隋初荐人物州县敦逼公以疾辞后隋帝忌惮英雄不许晦迹丘园公惧而应举授吏部承奉郎迁监察御史转秦州总管録事叅军防以朝集入京论考课之法不能见用改迁许州长葛令公镇之以清静文之以礼乐讼以道息灾以德弭百姓感悦不忍欺迁郓州司马以州废解任归大业初妙选贤良公应举超赴京洛公以朝纲頺坏起而就征揽辔登车即有澄清天下之志于是激浊扬清风驰草偃进擢者不致谢言受刑者咸无怨色自非道在至公信以被物其孰能与于此哉既而王政陵夷小人道长忠信靡用大业十二年出为泾阳令未几遘疾以其年五月壬申终于官舍春秋六十有九生子元龄佐辅大唐太宗皇帝眷言才子有怀遗烈贞观三年诏赠都督徐州五州诸军事刺史四年追赠临淄公食邑一千户谥定公五年三月安厝亭山县赵山之阳惟公风度凝重神英沈邃爰自幼年孝友淳至行周于物寒暑不易其心智周于身变通不穷其数而灵只多忍幽明永隔岂不哀哉于是四方同志之士百里怀音之客式追盛烈共勒丰碑百药爰以畴昔交游乃为铭焉其辞曰遐观方册歴选人伦名固难假德必有邻简侯攸训天齐分命世祀有征重光无竞显允君子丕承宠光元门味道幽谷迷芳仪凤潜形雕龙振藻之在人一变至道三径虽阻八方密僶俛末班逶迤下秩履斯周行埀此丕基才髙位下有志无时遗搆有凭髙门以阙眷言上寿方期永锡
　　顔杲卿墓铭　　　　　　　【唐】顔真卿
　　赠太子太保谥忠节朝散大夫顔杲卿墓铭铭曰太保烈烈抗兹忠节徇国仪刑见危身杀宗仗言售诈凶羯宠极灾挺称兵向阙河朔鼎沸潼关昼闭天下寒心王旒若赘虵豕十万淬人霜雪公以渺身毅然奋发逆党株连土人披抉人知效忠国用不臲恩宠三座荣如九列王命来临孤城已灭身悬锋刃口詈不絶先圣感忠保储赠碣刻诸金石恩表墓缀逺莫致之畱斯江澨日月有既徽猷无缺
　　朝议大夫徐府君神道碑铭　　【唐】顔真卿
　　自古遭盛名而功不立都卿相而名不称者盖有之矣其或荷丕搆而继志不忘在下位而能伸其道克前烈以承后昆其唯徐君乎君讳秀东海剡人也其先出于伯益实掌舜虞裔孙偃王躬行仁义遂因国命氏焉厥后乐以文侍金门穉以礼优尘榻僊人寄傲于圣贤伟长首冠于应刘英达相承有自来矣宋有中书侍郎逵之司空羡之兄秘书监钦之钦之子尚书仆射中书令湛之湛之生黄门侍郎聿之聿之生齐太尉孝嗣孝嗣生梁侍中绲绲生陈五兵尚书君敇君敕生丹阳尹温自司空已还四为上公五降帝女尹生隋民部侍郎唐赠秘书监讳恕监生金紫光禄大夫右散骑常侍兼礼部尚书讳筠尚书生库部郎中万年令太子詹事讳昕皆以盛德济美埀于世家君即詹事第三子也幼而聪悟笃学能属文事继亲以孝称十余岁时父友凤阁侍郎姚元崇示君五百字诗一览便诵姚公竒之因谓讷言狄公曰徐子珠华玉洁后但不知命何如耳年十五为崇文生应举考功员外郎沈伦期再试东堂壁书赋公援翰立成沈公骇异之遂擢髙第调补幽都县尉兖相国尚书赵彦暌朔方节度判官以事去职又歴蔡州叅军为御史宋迁关内覆囚判官公鋭精鞠讯多所全活宋公以为言公正色谓之曰仆从祖父司刑卿天授中详理寃狱振雪者七十余家今子孙犹困于襄陵岂忍以束湿之事以自便也因顿首请去宋谢而畱之无何或讼寃于执事者召公问状则他判官之为也宋欲别白旌公公曰仆虽不材岂可籍人之过以为己功乎论者休之户部侍郎徐知仁请为招慰南蛮判官奏课居最转瀛州司法参军侍御史赵颐贞辟宣慰判官歴湖州德清长城润州丹阳三县尹天宝二载春二月加朝散大夫敕摄新安郡别驾采访使齐澣梁升卿并奏为判官六载秋七月拜临淮郡长史加朝请大夫九载夏四月除济南郡司马加朝议大夫十二载春三月拜信都郡长史不幸感疾天宝十三载秋七月九日终于郡之官舍春秋七十公先世茔垅宅于京师少陵原詹事府君巡按河南薨于洛汭因葬于缑氏县西南大冦原公啓手足也顾命其子今侍御史縯曰吾家代俭约不欲华众归全之后其以布车一乘防祔先茔縯泣而奉之及其葬也茔小无便地于次东马鞍山下得紫龙饮乳冈之原筮从也夫人南阳君樊氏户部尚书子盖之曾孙袁州刺史文器之孙卢江太守季节之女仁孝柔明闲于礼度左右图史雅善琴棋中外孤弱躬自收视俾夫逺近咸怀安之春秋六十有八弃堂帐于相州之安阳天宝十五年秋八月十有四日爰遵周公之典而合袝焉礼也广德二年春二月皇帝有事于南郊追赠君都督梁州诸军事梁州刺史夫人南阳郡太君盖以縯簪白笔于赤墀董财赋于巴汉是用有永锡之宠纡褒崇之命哀荣之盛不其至矣君凡四为纲佐六奉使轩所至之邦必闻异绩举天下之政事莫不咨折中焉性嗜清贫室无长物孤防丛萃皆仰于君既婴沈痼之疾绵歴三载縯请就上国之医庶其逢吉君曰阖门之资者寸禄也今疾剧命也吾不以一身易百口竟不从而殁识者哀之或谓君曰吾奉养姊用度万钱粻诸姑缣才五两姑见君笑而不答退谓縯曰吾见其抚孤不见其怨德教义之士有以见其用心也君恬淡寡欲雅好摄生在新安或指灵叟于洞君斋心四日深入其阻而后【阙】之讯其由来陈思王东阁祭酒蒋【阙】也【阙】
　　歴歴可听君稽首而蕲之叟曰从我乎必可度世君以王事靡盬退而辞焉比回顾则为茅草矣初君上计济南展羣祖之墓松槚森然徽猷莫纪畱居论譔以成先德之不忘【阙】　　系是举也呜呼君体聪頴之上姿恬旷之夷度寛明足以济众和义足以长人口絶莠言目无还视立身先张仲之志与朋服子路之言内行可以质神明清规可以励风俗宜克享胡耉荷天之宠光辅乎汉之得人髙视乎周之列位而道之将丧命不偶时屈舆骥于身前堕岘碑于殁后吁足叹也春秋贵九世卿族汉史称七叶珥貂陪臣于下士卑僚絶属于天潢戚里岂比夫登台者四世尚主者五人焜燿于数朝之间蝉联于百代之下可同年而语矣縯懿文懋学峻节清标天宝末陷居贼中为伪命连辟辞疾不起谋使家人与本朝通计为部曲所发遂遭禁诘一日之中议刑者数焉俄而官军大至贼党奔北由是获免乾元中奉使巴渝属段子□搆逆流辈十人皆被屠害以縯髙名欲畱同恶期之以死承剑不回时诸道征求之不堪命縯至之邦必荷仁信如期而毕则【阙】　　将崇必复之矣宁止当朝之望俾铭功伐敢坠斯文其辞曰益为帝虞偃不异途世表东海其惟徐乎或武或文或哲或儒休美后昆厥德不孤猗都督克懋逺图邦国四佐輶轩六徂树声长世与道为徒爰觌幽光无宁集枯仁义都尽彭殇曷殊所嗟人纪莫展嘉谟马鞍山北龙乳冈隅于焉崇袝先志靡渝丰碑崔嵬宰树萦纡
　　曹成王碑　　　　　　　　【唐】韩　愈
　　王姓李氏讳臯字子兰谥曰成其先王明以太宗子国曹絶复封传五王至成王成王嗣封在宗世盖于时年十七八绍爵三年而河南北兵作天下震扰王奉母太妃逃祸民伍得间走蜀从天子天子念之自都水使者拜左领军卫将军转贰国子秘书王生十年而失先王哭泣哀悲吊客不忍闻丧除痛刮磨豪习委已于学稍长重知人情急世之要耻一不通侍太妃从天子于蜀既孝既忠持官持身内外斩斩繇是朝廷滋欲试之于民上元元年除温州长史行刺史事江东新刳于兵郡旱饥民交走死无吊王及州不解衣下令掊锁扩门悉弃仓实与民活数十万人奏报陞秩少府与平袁贼仍徙秘书兼州别驾部告无事迁置于衡法成令脩治出张施声生势长观察使噎不能出气诬以过犯御史助之贬潮州刺史杨炎起道州相德宗还王于衡以直前谩王之遭诬在理念太妃老将惊而戚出则囚服就辩入则拥笏埀绅坦坦施施即贬于潮以迁入贺及是然后跪谢告实初观察使虐使将国良往戍界良以武冈叛戍众万人敛兵荆黔洪桂伐之二年尤张于是以王帅湖南将五万士以讨良为事王至屛兵投良以书中其忌讳良羞畏乞降狐防进退王即假为使者从一骑踔五百里抵良壁鞭其门大呼我曹王来受良降良今安在良不得已错愕迎拜尽降其军太妃薨王弃部随丧之河南葬及荆被诏责还会梁崇议反王遂不敢辞以还升秩散骑常侍明年李希烈反迁御史大夫授节帅江西以讨希烈命至王出止外舍禁无以家事关我裒兵大选江州羣能着职王亲教之抟力勾卒嬴越之法曹诛五畀舰步二万人以与贼遌嘬锋蔡山踣之剜蕲之黄梅大鞣长平防广济掀蕲春撇蕲水掇黄冈防汉阳行汊川还大膊蕲水界中披安三县拔其州斩伪刺史标光之北山随光化捁其州十抽一推救兵州东北属乡还开军受降大小之战三十有二取五州十九县民老幼妇女不惊市贾不变田之果谷下无一迹加银青光禄大夫工部尚书改户部再换节临荆及襄真十三百王之在兵天子西巡于梁希烈北取汴郑东畧宋围陈西取汝薄东都王坐南方北向落其角距贼死咋不能入寸尺亡将卒十万尽输其南州王始政于温终政于襄恒平物估贱敛贵出民用有经一吏轨民使令家听户视奸宄无所宿府中不闻急步疾呼治民用兵各有条次世传为法任马彜将慎将锷将潜偕尽其力能薨赠右仆射元和初以子道古在朝更赠太子太师道古进士司门郎刺利随唐睦征为少宗正兼御史中丞以节督黔中朝京师改命观察鄂岳蕲沔安黄提其师以伐蔡且行泣曰先王讨蔡实取沔蕲安黄寄惠未亡今余亦受命有事于蔡而四州适在吾封庶其有集先王薨于今二十五年吾昆弟在而墓碑不刻无文其实有待子无用辞乃序而诗之辞曰太支十三曹于弟季或亡或微曹始就事曹之祖王畏塞絶迁零王黎公不闻仅存子父易封三王守名延延百载以有成王成王之作一自其躬文被明章武荐畯功苏枯弱彊龈其奸猖以报于宗以昭于王王亦有子处王之所惟旧之视蹶蹶陛陛实取实似刻诗其碑为示无止
　　韩国昌神道碑　　　　　　　【唐】吴　畦
　　长河北控粤有粤壤厥为全魏其中土宜耕俗最淳孝子忠臣义夫节妇触类可观比屋可封地势自然物理斯在是以代有将军称义兵控北敌之咽喉扼南燕之襟带岁月巩固朝野赖之至于命师临戎非贤则德或失其统驭则祸必起于萧墙昔庐江公承袭一方子孙三世建及衰季始堕弓裘四人切弱苦之音六郡当举嬴之患乃督三军之众千万同心英雄应选佥命我公雄仁蕴长者之誉德负不孤之闻语其力则五丁比肩较其艺则三杰齐价秉磊落大度挺昻藏伟才河山之精貔貅之勇表率魏拜沥恳魏人天道照临宸慰悦轺使麏至军务克谐不逾期月爰登魏博节度至三台之重公感叹遥驻罔极之诚骤冀追崇之宠天子乃嘉其大孝锡以珥貂用副孝思式赞幽壤公既获拜今位念衰荣无常若不即以刋之贞石无以闻将门之业无以传旷古之名因授以宾徒俾详其事繄吴畦序焉公讳国昌世系汝南人也其先与周同姓姬氏其后苗裔事晋得姓于韩故曰韩武子武子世本云万生遯伯生伯生伯简伯简生子舆子舆生献后四十世有韩厥从封为韩氏厥孙于景公三年屠防贾将作乱诛灵公之贼赵盾盾亡死矣欲诛其子赵朔韩厥止之告贾贾不听厥告赵朔朔曰子必不能絶其事贾诛赵厥称疾不出卒全其孤春秋书之至于秦晋防盟楚汉袭服绰有勲烈荦然功庸迄于我唐不絶流派公累代魏将剖分符节曾祖魏博节度押衙祖朝魏博节度押衙兼临清镇遏都知兵马使检校国子祭酒兼侍御史烈考魏博节度押衙充都知兵马使检校国子祭酒兼御史中丞公之为人也天假树忠神符抗节好谋而断知几而明约言有常敏行无玷以孝弟成其身以文武全其才少节承祖宗之余芳长最好孙吴术读黄石书指力争为末烬笑气呑为细事常慕摄衣决胜坐筹出奇军中少年靡不取则时值王室为难边疆举烽公乃抜自偏裨擢于列藩防击贼有功乃行赏酬庸论功载笔是时洋溢懋迹光塞宇宙心服军旅名埀竹帛藩翰可期芳讯继临宻诏埀下公倜傥成癖优游素深时虽料敌摧坚不废吟风啸月执坚守胄鋭气难夺自思今若终天力絶不顾骨骸后时愿乞陪臣不越吾土遂脱辐谢病挂冠养髙缙绅有闻物论称平防以牵复旧位脱履王畿监止于方镇懋绩崇荣其孰能宗欤公始及裨副载分剧职入奉训齐之令出扬整肃之权推公而直若引绳行已而平若止水言不好美服不好华卷舒自得于时宜喜怒不形于顔色崇善触邪柯叶不遗紫县最冠于羣公青服靡遗于众卒蔼若闻望諠然令图公非独王事有作复乃闺门立成棱棱而廷讼惟严察察而郷义尤峻先教之仁义后导之以诗书谕雍容礼让之节示恻隐慈爱之心驰骋田猎杂服诡辞趋若仇雠屏如蝎螫肆我武勇平成以赖适方一箭发而号猿猱三尺举而吼龙虎矛质山立旌旗血融言其壮则扛鼎抜山顾其勇则冯河逐日七十城而应敌下四十万而乘时抗此乃用武之克防行师无不利者若以瞻云望气一否一臧辨成败之机宜监吉凶之休咎则武非文而不备文非武而不实共济而相恤无殊涂而别踪矧予才立名业仗弓剑者也予之身甘为不肖孜孜以未坠之绪力于命予者其庶几乎议者乃赧赧絶词唯唯而退武宗涖祚初年逆贼拒命天讨荐加常从庐江公以叛庐江公异公英勇以前冲道系将累日公度其军势相以人心杌上之可期若在彀中耳庐江曰魏师以久不振旅时无恒心今乃越境而出若非肃齐则冲败莫制若悦豫其情则前驱不踵公情其向背妙以机谋督餽饷之心敦战伐之道在爪牙者却骈罗于后如市者皆跨列于前自然表里相应寛猛得中此勇之大势也庐江乃俞良防卒成大功镇山东壮武之声擅日下勤王之効莫不由此言无谬欤公虽初心不求朝拜藩府所奨符竹为先遂迁摄具州刺史兼本管効奏御史中丞公既解戎韬俄从郡政三尺之纲条不紊四知之敬慎惟敷疮疲既起于沈滞劳逸复均于疴痒虽黄霸行教龚遂立诚求之北方孰以优劣公忽不自怿叹久从军中心无逸冐马劳金疮之绩窃蹈忠履信之名稼穑少知艰危歴试不縻好爵不伐殊劳避授于他邦止建侯于我土今齿髪云迈桑榆足悲胡可尚存碌碌劳劳不知闲居适志遂乃命纳轼旟终贲林野又言曰知进退存亡而不失其正者其惟圣人乎以大中六年七月十二日寝疾薨于魏州元城县德教里之私第享年六十有六以大中八年二月二十五日殡于魏州莘县脩善郷依仁里至咸通二年六月二十六日赠左散骑常侍夫人清河张氏同时月日赠清河郡太君有子三人长曰君雄魏博节度观察处置等使检校尚书右仆射兼御史大夫仲曰靖魏博节度押衙兼部从检校太子宾客兼侍御史季曰楚魏博节度押衙兼刀斧匠检校太子宾客兼监察御史噫公以德符隂隲庆延子孙世居封赠之尊□极人臣之贵建碑道左显褒其途畦序説为铭铭曰堂堂圣朝烈烈文明仁以配天德以延英社稷康乂将帅惟精钦我魏疆为河为方厥赋以上厥土惟良异物既产贤臣复彰扰以六韬峻以五常弧矢不干忠孝为光少齿得志励节勤王扼腕不断沥胆可尝虬龙屈盘雕鹗翺翔平寂计髙伐叛名运筹毳帐决胜沙塲功业有勋朝廷议勤加以羽纛陟以亲军赐以好爵固以藩身得路我士保祀我禋貔貅旧统畏敬无垠符竹尝剖惠爱犹存训子文行果极名臣罔极知报帝命爰臻锡以峻职饰以王纶褒荣令嫡激励愚嚚褒崇既尊典礼斯陈昭彼懿德勒自贞珉
　　景范墓碑铭【残文节畧　　　后周】扈　载
　　铭以记功碑以志行千载之下粲然可观其惟神道之表乎故中书侍郎平章事景公范皇朝元佐聿登相位而申甫之祥着矣显德二祀冬十一月薨于淄川郡之私第天子废视朝制赠侍中遣使祭奠饰终之典优而厚臣闻景氏之先出于芊姓由烈考太仆府君之上曰王父宾大王父闰皆贞晦不仕我大周孝皇帝建大功于汉室为北藩于魏邦初筵既开得贤斯盛制以公为秋曹郎进阶朝散大夫充枢宻直学士今皇帝嗣位之时登用旧臣洪均在手资忠孝于君父享富贵之崇髙而尽瘁之劳用成美疢封章叠上优诏褒称以列卿归第悬车故郷嗟风木之忽惊诉昊天兮何称泣血以居晨浆屡絶哀与性尽卧疾而终享年五十有二佳城闭日长楸篲云勒铭埀休以示千古其词曰长白苍苍淄水汤汤哲人之生逢时防昌哲人之逝魂逰故乡山有頽坂水有髙防人何世而弗新善有名兮独逺猗与公兮时用丕显显徳三年十二月
　　给事中孔公墓志铭　　　　　【宋】王安石
　　宋故朝请大夫给事中知郓州军州事兼管内河堤劝农同羣牧使上防军鲁郡开国侯食邑一千六百户实封二百户赐紫金鱼袋孔公者尚书工部侍郎赠尚书吏部侍郎讳朂之子兖州曲阜县令袭封文宣公赠兵部尚书讳仁玉之孙兖州泗水县主簿讳光嗣之曾孙而孔子之四十五世孙也其仕当今天子天圣宝元之间以刚毅谅直名闻天下尝知谏院矣上书请明肃太后归政天子而廷奏枢宻使曹利用上御药罗崇勲罪状当是时崇勲操权利与士大夫为市而利用悍强不逊内外惮之尝为御史中丞矣皇后郭氏废引諌官御史伏阙以争之求见上皆不许而固争之得罪然后已盖公事君之大节如此此其所以名闻天下而士大夫多以公不终于大位为天下惜者也公讳道辅字原鲁初以进士释褐补宁州军事推官年少耳然断狱议事已能使老吏惮惊遂迁大理寺丞知兖州仙源县事又有能名其后尝直史馆侍制龙图阁判三司理欠凭由司登闻检院吏部流内铨糺察在京刑狱知许徐兖郓防五州畱守南京而兖郓御史中丞皆再至所至官治数以争职不阿或纳或迁而公持一节以终身盖未尝自绌也其在兖州也近臣有献诗百篇者执政请除龙图阁直学士上曰是诗虽多不如孔某一言乃以公为龙图阁直学士于是人度公为上所思且不久于外矣未几果复召以为中丞而宰相使人説公稍折节以待迁公乃告以不能于是又度公且不得久居中而公果出初开封府吏冯士元坐狱语连大臣数人故移其狱御史劾士元罪止于杖又多更赦公见上上固怪士元以小吏与大臣交私污朝廷而所坐如此而执政又以谓公为大臣道地故出知郓州公以宝元二年如郓道得疾以十二月壬申卒于滑州之韦城驿享年五十四其后诏追郭皇后位号而近臣有为上言公明肃太后时事者上亦记公平生所为故特赠公尚书工部侍郎公夫人金城郡君尚氏尚书都官员外郎讳宾之女生二男子曰淘今为尚书屯田员外郎曰宗翰今为太常博士皆有行治世其家累赠公金紫光禄大夫尚书兵部侍郎而以嘉祐七年十月壬寅葬公孔子墓之西南百步公亷于财乐振施遇故人子恩厚犹笃而尤不好鬼神禨祥事在宁州道士治真武像有蛇穿其前数出近人人传以为神州将欲视验以闻故率其属往拜之而蛇果出公即举笏击蛇杀之自州将以下皆大惊已而又皆大服公由是始知名然余观公数处朝廷大议视祸福无所择其智勇有过人者胜一蛇之妖何足道哉世多以此称公者故余亦不得而畧也铭曰展也孔公维志之求行有险夷不改其辀权疆所忌防謟所讐考终厥位宠禄优优维皇好直是锡公休序行纳铭为识诸幽【按荆公黜春秋诬圣得罪于孔氏其志铭何足为原鲁重然重原鲁之人非重其文也】
　　孙明复先生墓志铭　　　　　【宋】欧阳修
　　先生讳复字明复姓孙氏晋州平阳人也少举进士不中退居泰山之阳学春秋着尊王发微鲁多学者其尤贤而有道者石介自介而下皆以弟子事之先生年逾四十家贫不娶李丞相迪将以其弟之女妻之先生疑焉介与羣弟子进曰公卿不下士久矣今丞相不以先生贫贱而欲托以子是髙先生之行义也先生宜因以成丞相之贤名于是乃许孔给事道辅为人刚直严重不妄与人闻先生之风就见之介执杖履侍左右先生坐则立升降拜则扶之及其往谢也亦然鲁人既素髙此两人由是始识师弟子之礼莫不叹嗟之而李丞相孔给事亦以此见称于士大夫其后介为学官语于朝曰先生非隐者也欲仕而未得其方也庆歴二年枢宻副使范仲淹资政殿学士富弼言其道德经术宜在朝廷召拜校书郎国子监直讲尝召见迩英阁説诗将以为侍讲而嫉之者言其讲説多异先儒遂止七年徐州人孔直温以狂谋捕治索其家得诗有先生姓名坐贬监防州商税徙泗州又徙知河南府长水县签署应天府判官公事通判陵州翰林学士赵槩等十余人上言孙某行为世法经为人师不宜弃之逺方乃复为国子监直讲居三岁以嘉祐二年七月二十四日以疾卒于家享年六十有六官至殿中丞先生在太学时为大理评事天子临幸赐以绯衣银鱼及闻其丧恻然予其家钱十万而公卿大夫朋友太学之诸生相与吊哭赙治其丧于是以其年十月二十七日葬先生于郓州须城县卢泉郷之北扈原先生治春秋不惑传注不为曲説以乱经其言简易明于诸侯大夫功罪以考时之盛衰而推见王道之治乱得于经之本义为多方其病时枢宻使韩琦言之天子选书吏给纸笔命其门人祖无择就其家得其书十有五篇录之藏于秘阁先生一子大年尚幼铭曰圣既殁经更战焚逃藏脱乱仅传存众説乘之汨其原怪迂百出杂伪真后生牵卑习前闻有欲患之寡攻羣往往止燎以膏薪有勇夫子辟浮云刮磨蔽蚀相吐呑日月卒复光破昏博哉功利无穷垠有考其名在斯文
　　晁君成墓志记　　　　　　　【宋】黄廷坚
　　君成晁氏事亲孝恭人不间于其兄弟之言与人交其不崖异可亲其有所不为可畏喜宾客平生不絶酒尤安乐于山林川泽之间一世所愿治生谐偶入仕遇合盖未尝以经意生二十五年乃举进士得官从仕二十三年然后得著作佐郎四十有七以殁君成处阴匿迹家居未尝説吏及为吏极事事不有便民上书论列甚武为上虞令以忧去民挽其舟至数日不得行使者任君成按事幷使刺其僚君成不挠于法不欺其僚尽心于所委不为之作蒿矢也仕宦类如此故不达少时以谒宋景文公景文称美之晚独好诗时出奇以自见观古人得失阅世囏勤及其所得意一用诗为囊橐熙宁乙夘在京师病卧昭得坊呻吟皆诗其子补之榻前抄得比终畧成四十篇蜀人苏轼子瞻论其诗曰清源深静如其为人濮阳杜纯孝锡状曰哭君成者无不尽之哀皆知名长者也子瞻名重天下孝锡行已有耻其于兄弟交游有古人难补之又好不朽事其文章有汉间风味于是可望以名世君成之后殆其兴乎故论譔其世出游居婚宦使后有考铭诗以嘉其志愿而不哀其逢君成字也名某晁氏世载逺矣而中微有讳逈者事某陵为翰林学承防以太子少保致仕諡文元生子执政开封晁氏始显君成曾王父讳迪赠刑部侍郎王父讳宗简赠吏部尚书父讳仲偃户部员外郎刑部亲文元母弟也夫人杨氏生一男则补之女嫁某官张元弼进士柴【一作叶】助贾硕陈琦三幼在室补之以元丰甲子十月乙酉葬君成于济州任城之吕原其诗曰不澡雪以姱清不阘堕以徒污林麓江湖鱼鸟与为徒通邑大都冠盖与同衢制行不羶人谓我愚人争也人为我非夫彼弃也吾趋彼汲汲也吾有余浮沈兮孔乐寿考兮不怍髙明兮悠长忽势兮不可作河浊兮济清任丘兮佳城御风骖云好游兮如平生深其中广其四旁可置守俾无有坏伤植松栢兮茂好封尔后之人
　　朝请大夫李公墓碣铭　　　　【宋】朱　熹
　　右朝请大夫李公讳缜字伯玉济州钜野人故驾部郎中赠太子少傅讳景山之曾孙朝请大夫赠少师讳瑑之孙而参知政事赠太师讳邴之嗣子也公之家自少傅之第四子乐静先生讳昭玘者学于髙邮孙公觉眉山苏公轼之门文甚髙而亷静乐道不求人知仕元祐及建中靖国中为起居舍人至太师公遂以文字行中朝有重名于政宣之间及参建炎大政又以忠节为诏所褒退而老于江湖之上余二十年当世益髙仰之公生有竒质警悟絶人年十二三时赋盆池诗有疑于月相呑之句故相何卓一见嗟赏既长益自值立务记览为词章其言奥雅靓深有非一时文士所及者而深自闭匿惟恐人之或知也性至孝事太师公及母和国夫人油油翼翼无故未尝輙去左右虽近出数里必取期以还少以父任补承务郎监南岳庙差充福建路转运使干办公事再除转运使主管文字公以去亲逺不欲行太师公强遣之至官竟不一岁两易主管敦宗院以归未几丁内外艰服除连丐宗官旧秩及为崇道祠官退处于家不复有仕进意盖方是时秦丞相桧当国猜暴叵测故家大族一罹飞语无不縻碎公虽栖迟冗散犹惧不得脱于是益务潜晦息絶交游虽亲戚少见其面如是累年人亦莫测其意也买园居第之东结庐种树翛然其间自号万如居士而为之传其词曰居士少知读书通训诂不能洽浃如当世儒者然亦无所不读其于授受必以义接物必以诚迳情直行不屑毁誉虽仕宦连蹇不遂视一时侪辈官尊禄厚而不肯一动其心为敦宗凡三十年官不易而家益贫常诵其先训曰与其有求于人曷若无欲于已与其使人可贱不若以贱自安以是当官及家居未尝求人知而人之知之者尝出于意外少慕阮思旷尚子平之为人既孤买宅东隙地仅五亩为屋数楹植花数十本竹百个而置常所阅书数十卷朝夕徜徉于其间虽金石丝竹之音姬嫱环珥之饰车马旌旗之列五鼎方丈之食不以易其乐性懒甚不喜为文酒酣兴废时为诗以舒怀至其任意击节慷慨自以为未后于古人性谨宻而胸次萧然无所适莫顾不喜与俗子语稠人广坐或终日不交一谈而藜杖幅巾率然乘兴访髙人胜士于闲暇时谈世外法至或忘归间问祖师西来意指仅识其趣不能悟解也其胸怀本趣盖如此然知公者犹以为文不足而实有余也秦丞相死众贤稍稍登用丞相陈鲁公雅知公推挽甚力而不能致乃白以为通判福州事而公已病矣连帅汪公应辰亦知公贤礼敬之且不欲烦以事公曰食焉而怠其事岂吾心哉力请得复奉祠以归居二年而卒时年五十有六隆兴二年十二月某日也公娶赵氏再娶马氏子男二人諌承务郎讷从事郎孙男一人啓宗将仕郎始公葬太师公泉州南安县石鼓山而指其北百余步曰此吾之所归也卒之明年三月某日讷奉公柩藏焉又集公所为文十卷梅百咏一编藏于家熹之先君子太史公尝获从太史公游而辱知焉及熹试吏泉之属邑又得拜公函丈每白事府下退輙诣公公必为置酒畱连竟日论説古今商畧文字皆极其趣下至吏道物情利病纎悉亦无不尽至于有所难言则其悼叹闵恻之情未尝不郁然见于眉睫之间熹以是知公非真无意于世者意公犹且进而有为也后三十年再至温陵而拜公墓则其木拱矣俯仰今昔为之流涕盖不惟荒烟野草之悲亦以重叹公之终不遇也于是讷状公行来请铭熹不得辞乃为铭曰石史之德冲靖渊黙太师之文泆为忠勲公承厥家克笃其庆惟德与文既积而盛胡不逢遇达于事功浩其永归阅此幽宫万如之篇公实自赞铭以昭之不暇有叹
　　醇德先生墓表　　　　　　　【金】党怀英
　　先生讳去非字广道上世东蒙人裔出琅琊诸王迁居平阴之石硖其先世曾祖及祖臻考通皆有隐德先生束髪知学问为文章不喜为进取计尝试有司不合即屏去举业益探六经百家之言务为博赡精诣杂取老庄释氏诸书采其理要贯穿融防归诸大中要本于吾儒脩身养性之道自信而力行之其发于情接于物者求诸古人或难焉郷人化服翕然咸尊之先生无他营独妻孥耕织以给伏腊弟子贽献资以惠人常居十八九人有求贷者先生不能给为更贷诸富家约以时偿及期其人以窭告先生曰信可失乎卖田代偿之弃其券不复问尝适野有遗金帛于路者为守视不去须其人还访与之门人班忱亲老子稚不能朝夕女已及笄先生为办籹具择士壻嫁之因以成家赖以婚娶者甚众比隣有丧东出则犯禁而众不利南则隣者忌之西北则人居不可行先生曰世安有死而不得葬者葬而害众宁独任之乃坏其蚕室之壁出焉里中恶少尝遇醉酒嫚骂先生恬无愠色复引之坐骂益甚久之始去明日恶少来谢先生为避不见或曰彼恃酒以逞谓宜少加责诮奈何返避之先生曰彼之来既知过矣见之必重其愧是以避也恶少闻之感服更折节为善先生之教人皆因其材而勉其可至凡所答问得孔子教仁教孝之意或挟他道见则就其所学而引之正有问以释氏之戒定慧道家之摄生者则对曰易之寂然感通中庸之中和诗之思无邪非定慧与孔子答顔渊视听言动勿以非礼非戒欤易之慎言语节饮食孟子之养心寡欲非摄生欤盖未尝深诋佛老而其徒颇自弃其学而学焉先生制行不为崖异有请焉无贤不肖必为之尽言或恠其不择曰善者吾进之不善者吾勉之诚均入于善奚必择焉故受业于门者人皆以为厚于已也先生殁门人议諡之皆曰先生之德所谓大醇者非耶乃名曰醇德于是进士杨好古以泰山先生李守纯之状与涿郡军事判官东平赵沨所录事实来京师属鄙文以表诸墓怀英昔者宦游东山是时东阿张子羽茌平马定国奉符王颐东平吴大方与其兄大年郭弼赵宪懿申公绰诸公与先生相友善讲论道义援据古今以孔孟所传为诸儒倡其后出者闻于朝处者行于郷虽隐显不同而皆以先生为归诸公相继去也几二十年先生独无恙其力道益强传道益信于人者益着士大夫闻先生之名过者必见车者必式石硖旧以安乐名乡后邑之贤者改曰居贤着其行也先生有曰君子得志则行道不得志则明道不必与邪説辩辩而胜尤激怒之其害道滋甚故孰将辟之宁自翼之孰将驱之宁自扶之邪説之胜久矣善为道者其在扶而翼之与盖与韩愈欧阳修同所以行之或异二子达而显其用力易故决以刚先生穷而约其用力难故顺以化所遭者然也君子论其功与二子表里云先生性非书无所好晚岁搆堂曰困拙日以名教自乐盖得于性命之説为深死生之际泊如也大定二十四年十二月二十二日终于家享年八十有四诸孤与门人以明年正月二十五日奉先生之丧葬于三山先茔之侧先生前是用年得官九品及葬遂以其服礼也葬之日四方来送者三千余人丛立巨崖为崩呜呼异哉铭曰古学抢攘道布裂淫慝汨性资剽窃已溃不支矧可遏或激其澜益善决惟韩欧阳道未溺伟哉先生复世出所遭虽殊用则一守经防异正途辟有来归之使顺适儒雅振振彼乡邑童儿知书曰成德噫天生贤鲜遏抑惟穷而隐徒乃集岳神降灵要终啬划然响裂应萎哲三山泉如隐封鬛不亡者存此其息髙风凛然世所式以诏后人视兹石
　　尚宝司丞孟秋墓碑　　　　　【明】姚思仁
　　今学士大夫言圣贤之学者皆曰齐鲁复有孟子盖谓我疆先生云先生讳秋字子成号我疆世为山东茌平人上世有讳通者徙居安平镇通生凤凤生先生先生生而有大志慧识过人读书通大义里师授毛经至桑间濮上弃去不竟学闻其邑宏山张公为阳明家言执弟子礼问业学尚书得明目达聪语洒然有悟发愤下帷谢絶一切即家徒壁立宴如也会安成邹公善督学山东太平周公怡佥臬事讲学贡院得先生大奇之曰孟生固自超也弁诸生首自以为得先生晚庚午举顺天辛未成进士先生虽早贵絶不以气色临人居京师不与流辈伍交驩孟公化鲤既得昌黎令下车问疾苦誓以不父母吾民者有如日会昌黎边邑驿传徭役粮马鞭甲繁兴一切为民更始为之器械以傋之为之警逻以候之为之城池以御之徭役则省猾吏则诘异才则防幽隐则察公署黉宫则脩掣二百年夙弊一旦苗防而髪栉之社稷之利也父老胥相庆曰吾邑侯吾邑侯其斯谓古之循良也与哉其得民之深有如此暇则进诸生三十余人讲良知学自以俸余馆谷不费县官钱谓昌黎为郷先正刻韩文以眎诸生先生心如太虚视世界浮云毫无芥蔕虽居边圉繁邑未尝一日掇讲与诸生盟必先行而后文制外以兼内讲肄以端其习考覈以程其规标的以大其业博以邃其思抑扬以厉其志金玉以宣其情夏楚以鼔其气久之士怃然若失也勃而变已翕而从翻然而革先生忻忻曰吾教行矣又惸惸与民休息即不为巧宦犹不失令名诸台荐以十数上仅得大理评去之日父老泣畱遮道时有鹿衔先生裾亦若有恋恋者父老为树碑以识不忘防从祀名宦先生小试于邑邑皆歌也署廷尉两载以廷尉天下平谳狱惟允赠父如其官母孺人先生荣及先世矣己夘转职方领山海关是时关政久弛妙简才望首以往奏给特勅盖异数也先生至严讥察裁供应竟为其司官忌遂萋菲而巧诋之辛巳以考功令调外众论哗然先生无愠色乃乞休归特复过昌黎昌黎士人执礼愈恭使非有盛德入人安能如是耶渡滦江作歌欷歔与士人别泣数行下抵家卜筑家南二十里许徜洋其间有终焉之志日课子若徒博刺羣籍剖难析疑侧弁而吟曰长林丰草吾以适吾适也自是先生道益尊矣贤士大夫道安平式庐诣谒干旄相望或依依数日不能去甲申以直指黄公荐起刑部主事防陞员外郎丙戌迁尚宝丞公余即聚阳和诸公究竟理道殆无虚日缙绅先生以一领罄咳为快己丑陞本司少卿浃旬而卒呜呼伤哉先生笃学力行苦节清脩以名儒特闻以亷吏令终治县县治治狱狱理司马马蕃司刑刑清司玺玺慎投之所向恢恢乎游刃而解然本之所由来矣夫先王之学其本以治心其绪余以治天下国家先生事业炳当时盖其学之绪余也先是先生奉命衡府便道里舍抚台李公过先生于家凡三宿梵寺订盟儒经翼是时年已六十矣而神益王时时诵孔孟书不少衰间得圣贤片言只字有契于心随笔之以示后人当昌黎入觐时为耿楚侗先生郑重其论心曰心体本自澄彻一克于已便生翳障盖真如的的一齐现前如如而玅自在必克复而复言仁则宣父何不以克伐仁原宪耶谓顔子合下便是复礼其不以血肉视心以灵源视心先生之学粹矣孟公化鲤称其河流为澹衡度为平庶几知先生者哉所着有二明一脉明儒经翼战国防畧昌黎文选行于世先生以五日生后赠评事以是日卒故终身于是日不为防集乃孺子慕也事其兄友爱笃至虽老且贵若不敢鴈行进者享年六十五卒之日不及殓伤哉贫也友人为治棺具其斯为清白吏与不佞观风齐鲁得先生遗行文诸丽牲之石表之曰有明儒宗我疆孟先生之墓
　　孝妇冡碑　　　　　　　　　【明】张景华
　　孝之道大矣哉经曰夫孝天之经也地之义也人之行也吕氏春秋曰凡理国家者必先务本莫过于孝夫孝三皇五帝之本务而万事之纲纪也执一术而百善至其道非小矣若汉东海之妇以孝称非女中之舜参耶按汉史于定国传载东海有孝妇者少寡无子养姑甚谨姑欲嫁之不肯姑谓邻人曰妇事我勤苦我哀其无子守寡也久以老累壮奈何后自缢死姑女告吏妇杀我母吏捕孝妇孝妇辞不杀吏验治孝妇自诬服且狱上府定国父于公时为郡决曹以为此妇养姑十余年以孝闻必不杀也太守不听于公争之不能得乃抱其具狱哭于府因辞疾去太守竟论杀孝妇郡中枯旱三年后太守至卜筮其故于公曰孝妇不当死前守强断之咎傥在是乎于是太守杀牛自祭孝妇冡因表其墓天立大雨岁熟郡中以此大重于公苐不知何以失其姓氏县志谓窦姓者未然也呜呼予于此益见孝道之大而天人相与之际防于影响矣堪舆邈人生其间海之杯水仓之稊米耳若妇尽孝顾防不孝之戮天即为之枯旱三年及其诬辩而事显也天雨一人之身其孝至于动天地感鬼神道有大于孝者乎天也人也高下大小势若离逖然逆天则旱顺天则雨有感必应无毫髪爽天人之理果有异乎因思夫天下之事常若变两端而已孔子曰五刑之属三千而罪莫大于不孝妇之以不孝死亦事之至变者也天道福善祸淫安在哉虽然亦千百中之一二耳使天道又懵无知焉逆弗旱顺弗雨为善者可怠欤是故君子为善惟求尽其分之当然得失利害之不在我者无恤也孝妇以诬受戮人皆寃之然其心俯仰无愧亦含笑入地矣讵知其寃乎予于此复有説焉凡祸福之来有所自君子不恃智以防之恃其无致祸患之道耳孝妇之诬所以成之者人也姑氏昧于爱郡守失于察脱姑氏知守节之可尚不自毙而昧于爱郡守知于公之平恕不偏听而失于察孝妇何自防诬哉此又可以为古今鉴也沂二守李君秉玉山人来署县事诣冡致祀惟见冡前有东藩宪副吉丰公最躬书汉孝妇冡四大字勒诸石而其事之颠末无文以载之还请于予曰汉孝妇名与天地相悠久冡独无文以揭扬之亦一大缺典也何以风名教予久蓄世道之感闻而大韪其义传曰言之无文行之不逺不揣无文敬为之记
　　李文襄公墓碑　　　　　　【国朝】田　雯
　　凡忠臣之道有二端焉为其易者裂胆隳肝有死无二为其难者开疆复土为国建功是以卞氏效忠不辨武库之绩尸乡表节何如麟阁之图若夫泽被生灵勲盖天下树铜表迹刻石纪功我朝以来惟文襄公斯为烈矣癸丑之岁一杯释权三方遘乱滇为祸始闽造衅端非关家令吴楚削地之章不学陈平云梦伪游之计骊山英布本自黥徒南越尉陀翻思帝制朝廷蕃屏是寄匪贤勿居范沈阳公总制八闽李武定公总制三浙东南委任佥曰得人逆贼耿氏反易天纲断兹地轴星精乱动海水羣飞唇齿之间志殱于越锋镝之下气夺句吴沈阳公饵雪餐氊节旄尽落关河严隔首尾十载头防箕敛家家自谓供军握玺探符人人志轻当璧公命世应期匡时作宰髙崖千丈澄波万顷运山海于襟期擎吴越于怀抱身先则阖境胥安交绥则万人待命慷慨歃辞丹诚贯日意气吐而风云升啸咤生而江河止使悲思之岭絶胜秦关荔枝之园终还夏物伏鼓血上彻于天扬麾从公声振于野江山同官渡之邱天末盛昆阳之战既自天南不竞有北方投属国将还江淮欲徙方当走余善之头颅归马公于同日不谓蠭虿犹毒豺牙竞噬累囚衅社原野脂膏呜呼子能死之我必能复之忠孝之节臣子之分图其大者何其难焉惟公一举而返章安再战而达欧冶砰轰震地如烈火之遇鸿毛硠磕隐天若激水之投岩石衡雕戈而见使者执金豉而问贼臣俄而谷静山空氷消雾散虽陈宝应之悬首建业王审知之纳版洛阳以今方之鲁何足喻自出拥千旄入叅衡镜三公絶迹七十悬车神仙之术未守庚申天道周星穷于甲戌公薨春秋七十有三
　　天子坐云台而念旧臣闻鼓鼙而思将帅有
　　诏褒哀为之不举呜呼以今康熙三十六年丁丑赐葬东原胡夫人祔焉礼也案公姓李氏讳之芳号邺园山东武定州人自丁亥成进士凡浙者四以中丞之职谳狱而着清声以行台之任麾兵而保重障累部曹歴御史登尚书位宰相处人伦之要职据操撮之雄管并皆直词抗节埀露难书鸿名伟功悬针不尽与夫先世簪缨子姓铨叙平生髙行夙昔善言公本传年谱墓志已悉书之此则并所畧焉何则譬犹洪钟万钧不计铮铮之积响昆仑九派宁数涓涓之长流余所以表其大端永埀贞石云尔
　　顔检讨墓志铭　　　　　　【国朝】田　雯
　　康熙戊寅某月日日讲官起居注兼翰林院检讨顔公卒公讳光斆字学山曲阜人其先世复圣之裔之推而下数十传迄公曾祖嗣化多隐德祖允绍河间太守父伯璟敦诗説礼以家训淑其子弟声着齐鲁间公少负异才措志坟籍以戊辰进士官翰林壬申会讲官阙员
　　上遴文学最优者掌院臣以公名进
　　召问者再授日讲起居注兼翰林院检讨癸酉典浙江乡试复得人称
　　防
　　上嘉其亷明旋命提调浙江学政甫报竣疾作还朝浃旬亟上章乞归卒于家卒之夕语家人曰重膺异数莫报涓埃所云未效风霜劲空慙雨露私也公夙昭士誉蚤冠艺林遒文丽藻方驾曹王英时俊迈联横鲍谢世之竞言文章者闚其户牖聆其謦欬若升阙里之堂登龙门之阪矣以故两操月旦叠听越吟水镜叹其空明四知凛其介气使顾盻者倍价剪拂者长鸣浙之人士社祀庚桑家奉朱邑俗有为蜉蝣之撼作薏苡之疑者知音既稀真赏殆絶于公奚损焉公灵姿妙悟尤精琴理尝曰琴之失传久矣今之鼔琴何殊筝笛吾数年后当别有谱防旷接响颇有余慙孔翠羣翔岂不多愧呜呼公亦奇矣公至孝官翰林时迎养母于京邸僦居陋巷竭事甘毳友人赠言曰每向髙堂忧菽水何尝太史不箪瓢伤公之贫也今藐尔诸孤葛衣负薪家徒立壁则公之亷可知矣昔人云如此人曾不得四十岂仁者不寿自公好学之祖已然欤如学山者复何爱吾犀尘尾耶公之兄曰淡园脩来两先生淡园以翰林今方为河东鹾使脩来吏部郎拱木已积风流顿尽余追忆少壮时与淡园脩来交公方作竹马戏耳歴几何年溘焉朝露玉楼有召遽赴夜台文通多才偏夺古锦从修来于地下弟劝兄酬吟魂不孤矣嗟乎龙蛇之歳已伤脩来山河云邈复悼学山匠石废斤于郢人牙生辍于钟子日经黄公酒垆不得与阮嵇同饮宁不悲哉公配孔氏封孺人三子肇亮肇亭肇亹三女某年月日葬于【阙】之原铭曰顔氏之子才孤标兄弟罗立如斗杓季方挺抜真词豪文章卓荦较庄骚程才拥传马萧萧防鼍风雨钱塘潮成蹊桃李一握笑【古叶】诸生排列求其曹上下仙的与神嚣防如且饥心神劳凤衰雉噫山之幽【叶】龁龁鬼相招引归天上游逍遥风樯阵马生狂飚遗文坠翰防花多【叶】漫愁石泐防金销凸坟四尺眠林丘【叶】服鸟半夜鸣啾啾【叶】落日没鹘天宇髙松髯蔍防埀材臯讄辞锓石涕泗交过其下者心郁陶
　　附【杂著】
　　顔氏家训　　　　　　　　【北齐】顔子推
　　自古明王圣帝犹须勤学况凡庶乎此事徧于经史吾亦不能郑重聊举近世切要以终寤汝耳士大夫子弟数岁已上莫不被教多者或至礼传少者不失经论及至冠婚体性稍定因此天机倍须训诱有志尚者遂能磨砺以就素业无履立者自兹堕慢便为凡人人生在世会当有业农民则计量耕稼商贾则计论货贿工巧则致精器用伎艺则深思法术武夫则惯习弓马文士则讲议经书多见士大夫耻涉农商羞务工技射既不能穿札笔则才记姓名饱食醉酒忽忽无事以此销日以此终年或因家世余绪得一阶半级便谓为足安能自苦及有吉凶大事议论得失防然张口如坐云雾公私宴集谈古赋诗塞黙低头欠伸而已有识旁观代其入地何惜数年勤学长受一生愧辱哉梁朝全盛之时贵游子弟多无学术至于谚云上车不落则著作体中何如则秘书无不熏衣剃面傅粉施朱驾长檐车跟髙齿屐坐棊子方褥凭斑丝隐囊列器玩于左右从容出入望若神仙明经求第则顾人答防三九公防则假手赋诗当尔之时亦快士也及离乱之后朝市迁革铨衡选举非复曩者之亲当路秉权不见昔时之党求诸身而无所得施之世而无所用披褐而丧珠失皮而露质兀若枯木泊若穷流孤独戎马之间转死沟壑之际当尔之时诚驽才也有学艺者触地而安自荒乱已来诸见俘者虽百世小人知读论语孝经者尚为人师虽千载冠冕不晓书记者莫不耕田养马以此观之安可不自勉耶若能常保数百卷书千载终不为小人也夫明六经之指涉百家之书纵不能增益德行敦厉风俗犹为一艺得以自资父兄不可常依郷国不可长保一旦流离无人庇荫当自求诸身耳谚曰积财千万不如薄伎在身伎之易习而可贵者无过读书也世人不问愚智皆欲识人之多见事之广而不肯读书是犹求饱而懒营馔欲暖而惰裁衣也夫读书之人自羲农以来宇宙之下凡识几人凡见几事生民之成败好恶固不足论天地所不能藏鬼神所不能隐也有客难主人曰吾见强弩长防诛罪安民以取公侯者有矣文义习史匡时富国以取卿相者有矣学备古今才兼文武身无禄位妻子饥寒者不可胜数安足贵学乎主人对曰夫命之穷达犹金玉木石也脩以学艺犹磨莹雕刻也金玉之磨莹自美其鑛璞木石之段块自丑其雕刻安可言木石之雕刻乃胜金玉之鑛璞哉不得以有学之贫贱比于无学之富贵也且负甲为兵咋笔为吏身死名灭者如牛毛角立杰出者如芝草握素披黄吟道咏德苦辛无益者如日蚀逸乐名利者几秋荼岂得同年而语矣且又闻之生而知之者上学而知之者次所以学者欲其多智明达耳必有天才抜羣出类为将则闇与孙武吴起同术执政则悬得管仲子产之教虽未读书吾亦谓之学矣今子虽不能然不师古之踪迹犹防被而卧耳人见隣里亲戚有佳快者使子弟慕而学之不知使学古人何其蔽也哉世人但知跨马被甲长弰强弓便云我能为将不知明乎天道辨乎地利比量逆顺鉴达兴亡之妙也但知承上接下积财聚谷便云我能为相不知敬鬼事神移风易俗调节阴阳荐举贤圣之至也但知私财不入公事夙办便云我能治民不知诚已刑物执辔如组反风灭火化鸱为凤之术也但知抱令守律早刑晩舍便云我能平狱不知同辕观罪分剑追财假言而奸露不问而情得之察也爰及农工商贾厮役奴钓鱼屠肉饭牛牧羊皆有先达可为师表博学求之无不利于事也夫所以读书学问本欲开心明目利于行耳未知养亲者欲其观古人之先意承顔怡声下气不惮劬劳以致甘腝惕然惭惧起而行之也未知事君者欲其观古人之守职无侵见危授命不忘诚谏以利社稷恻然自念思欲效之也素骄奢者欲其观古人之恭俭节用卑以自牧礼为教本敬者身基瞿然自失敛容抑志也素鄙恡者欲其观古人之贵贱轻财少思寡欲忌盈恶满赒穷卹匮赧然悔耻积而能散也素暴悍者欲其观古人之小心黜已齿弊舌存含垢藏疾尊贤容众薾然沮丧若不胜衣也素怯懦者欲观古人之达生委命强毅正直立言必信求福不回勃然奋厉不可恐慑也歴兹以往百行皆然纵不能淳去泰去甚学之所知施无不达世人读书者但能言之不能行之忠孝无闻仁义不足加以断一条讼不必得其理宰千户县不必理其民问其造屋不必知楣横而棁竪也问其为田不必知稷早而黍迟也吟笑谈谑讽咏词赋事既优闲材增迂诞军国经纶畧无施用故为武人俗吏之所诋良由是乎夫学者所以求益耳见人读数十卷书便自髙大凌忽长者轻慢同列人疾之如仇敌恶之如鸱枭如此以学自损不如无学也古之学者为已以补不足也今之学者为人但能説之也古之学者为人行道以利世也今之学者为已脩身以求进也夫学者犹种树也春翫其华秋登其实讲论文章春华也脩身利行秋实也人生小幼精神专利长成已后思虑散逸固须早教勿失机也吾七岁时诵灵光殿赋至于今日十年一理犹不遗忘二十之外所诵经书一月废置便至荒芜矣然人有坎失于盛年犹当晩学不可自弃孔子云五十以学易可以无大过矣魏武袁遗老而弥笃此皆少学而至老不倦也曾子七十乃学名闻天下荀卿五十始来游学犹为硕儒公孙四十余方读春秋以此遂登丞相朱云亦四十始学易论语皇甫谧二十始授孝经论语皆终成大儒此并早迷而晩寤也世人婚冠未学便称迟暮因循面墙亦为愚尔幼而学者如日之光老而学者如秉烛夜行犹贤乎瞑目而无见者也学之兴废随世轻重汉时贤俊皆以一经圣人之道上明天时下该人事用此致卿相者多矣末俗已来不复尔空守章句但诵师言施之世务殆无一可故士大夫子弟皆以博涉为贵不肯专儒梁朝皇孙以下总丱之年必先入学观其志尚出身已后便从文吏畧无卒业者冠冕为此者则有何允刘瓛明山宾周舍朱异周宏正贺琛贺革萧子政刘縚等兼通文史不徒讲説也洛阳亦闻崔浩张伟刘芳邺下又见邢子才四儒者虽好经术亦以才博擅名如此诸贤故为上品以外率多田里闲人音辞鄙陋风操蚩拙相与专固无所堪能问一言輙酬数百责其指归或无要会邺下谚云博士买驴书券三纸未有驴字使汝以此为师令人气塞孔子曰学也禄在其中矣今勤无益之事恐非业也夫圣人之书所以设教但明练经文粗通注义常使言行有得亦足为人何必仲尼居即须两纸疏义燕寝讲堂亦复何在以此得胜寜有益乎光阴可惜譬诸逝水当博览机要以济功业必能兼美吾无间焉俗问儒士不涉羣书经纬之外义疏而已吾初入邺与博陵崔文彦交游尝説王粲集中难郑尚书事崔转为诸儒道之始将发口悬见排蹙云文集止有诗赋铭诔岂当论经书事乎且先儒之中未闻有王粲也崔笑而退竟不以粲集示之魏收之在议曹与诸博士议宗庙事引据汉书博士笑曰未闻汉书得证经术魏便忿怒多不复言取韦成传掷之而起博士一夜共披防之达明乃来谢曰不谓成如此口也
　　获麟解　　　　　　　　　　【唐】韩　愈
　　麟之为灵昭昭也咏于诗书于春秋杂出于传记百家之书虽妇人女子皆知其为祥也然麟之为物不畜于家不恒有于天下其为形也不类非若马牛犬豕豺狼麋鹿然然则虽有麟不可知其为麟也角者吾知其为牛鬛者吾知其为马犬豕豺狼麋鹿吾知其为犬豕豺狼麋鹿惟麟也不可知不可知则其谓之不祥也亦宜虽然麟之出必有圣人在乎位麟为圣人出也圣人者必知麟麟之果不为不祥也又曰麟之所以为麟者以德不以形若麟之出不待圣人则谓之不祥也亦宜
　　仲尼不歴聘解　　　　　　　【唐】李　翺
　　学者多称仲尼歴聘不遇吾谓仲尼观礼行道不歴聘不遇也夫二国交驩曰聘以臣使于君亦曰聘男输财于女国荐帛于士皆曰聘故无财与无君国之命不曰聘也当德蚀衰周道徂七国盖仲尼伤礼乐不起是以学韶于齐求师于周将欲聚义以镜国张仁以罗俗使明□为宗资也且去鲁适卫盖辞在于士矣自宋至郑殆非臣矣絶粮于陈蔡亦无财笑官至司冦果不为士安谓聘哉吾闻夫子观夏道则之杞观殷道则之宋较是而言虽他国可知也安谓歴聘哉
　　答济为渎问　　　　　　　　　李　甘
　　北诸侯来朝过温温令送于温指问水名令曰济也侯曰岂济渎邪令复曰然侯曰河无望也其横千里浑猛如涨无风或毁舩杀人得清淇洹漳之水不加深别为九河不加狭彼所以为渎也今尽济水之力载数石之舟广不能横深不能浮而曰与河同霛等秩吾不识先王班祀之意也令曰济南去数十里过河矣寡介如此驰狂浊中未尝波渝气夺别河而潜积沙连块千里不压不翳益壮其流帅汶而东终能发山输海此其所以为渎也今河负其强大自积石不捷趋海往来戎狄间胁泾渭澧漆汾洛伊沁之水以滋其暴决愁民生中土患势逆曲多穷始归海此皆济水所羞也执事岂以大为贤乎诸侯黙然
　　读孟尝君传　　　　　　　　【宋】王安石
　　世皆称孟尝君能得士士以故归之而卒赖其力以脱于虎豹之秦嗟乎孟尝君特鸡鸣狗盗之雄耳岂足以言得士不然擅齐之强得一士焉宜可以南面而制秦尚何取鸡鸣狗盗之力哉夫鸡鸣狗盗之出其门此士之所以不至也
　　圣桧辞　　　　　　　　　　【明】李　杰
　　治乙未岁六月十六日阙里孔子庙灾先圣手植桧燬焉京师士大夫闻之罔不惊惋且曰庙貌脩复我皇上崇儒右文谅不容缓但兹桧不可复得惜哉予考之志书手植桧枯于晋复荣于隋又枯于唐复荣于宋元初紫阳杨奂东游记中云金贞祐兵火焚撅无复子遗好事者或为圣像或为簪笏而香气特异是则宋时复荣之桧至是不复存矣后八十一岁为至元三十一年复生于故处教授张为铭以识之今所燬者即此桧也然则他日之复生其可必也夫为辞以吊之曰维兹之桧兮郁乎叅天苍色屹立兮庙门之前右枝符坤兮左榦象干肤文隐起兮一如紏纒回柯偃蹇兮蛟龙屈盘蔽亏日月兮凌厉风烟嘉种特异兮材良孔坚根蟠厚土兮下入九泉尼山培根兮泗水滋源钟灵孕秀兮余二千年是惟先圣之所手植兮夫岂常木之可比肩载枯载荣兮凡几生意常存兮不死日月光食兮重明甲子数穷兮复起嗟兹桧之被燬兮元气郁而蕴精迨灵雨之既零兮萌孽勃乎其奋兴惟圣道之光大兮与天地而同久冀兹桧之复生兮歴万年而不朽
  </div>
  <div class="pagination">
   <a href="山东通志_page192.html">
    上一页
   </a>
   <span>
    ...
   </span>
   <a href="山东通志_page188.html">
    188
   </a>
   <a href="山东通志_page189.html">
    189
   </a>
   <a href="山东通志_page190.html">
    190
   </a>
   <a href="山东通志_page191.html">
    191
   </a>
   <a href="山东通志_page192.html">
    192
   </a>
   <span class="current-page">
    193
   </span>
   <a href="山东通志_page194.html">
    194
   </a>
   <a href="山东通志_page194.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
