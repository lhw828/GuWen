<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 293 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 293 页/共 479 页</h1>
    <div class="content">　　青川守御千户所府东百二十里。汉刚氐道地。后魏置马盘县，兼置马盘郡。隋初郡废，县属龙州。唐因之。天宝初，改为青川县。宋仍隶龙州。端平以后，兵乱，县废。元初复置。至元二十二年，省入龙州。明洪武四年，置守御千户所，隶四川都司。其地当白草番之后路，东抵白水、阳平关，接陕西宁羌州界，西通白马路转古城驿，而抵龙安，南至树园堡，丛林密箐，多盗贼，北通青塘岭，直达阶文，秦蜀间襟要处也。嘉靖四十五年，改属龙安府。所城洪武四年筑，周二里。

　　○大雄山所北十里。山形峻峭，出群山。又飞龙山，在所东三十里，其相近者，曰东山。○丁平山，在所北一里。《志》云：元平章丁世珍击番蛮，尝屯兵于此，因名。

　　○白水江所东三十四里。自陕西文县流入境，又东过剑州界，至昭化县入嘉陵江。魏邓艾伐蜀，作浮桥于江上。明初，傅友德伐蜀，渡白水江，即此。○青川溪，在所南。又杲阳河在所西北，亦自文县界流入。下流俱入于嘉陵江。

　　○明月关所东五里，有巡司戍守。《会典》：关属平武县。又杲阳关，在所南。明初，傅友德伐蜀，下文州，进拔青川、杲阳。是也。

　　北雄关在所北，接陕西文县界。相近又有控夷关，稍南为瓦舍坝。控夷关，盖万历中增设。《一统志》：所界自北雄关以下，并杲阳、迪平、白水、二牢、明月、马转、清平、胡空、叶棠、三路口，共十一关。

　　◇马湖府东至叙州府四百十五里，西至建昌行都司越卫六百十里，南至乌蒙府界百四十里，北至嘉定州犍为县界二百里。自府治至布政司千一百里，至江南江宁府六千一百六十里，至京师九千三百三十里。

　　《禹贡》梁州之境，后为夷獠所居或曰，府境即古侯国，汉唐蒙凿石开道处也。汉属犍为、越二郡。晋没于蛮《华阳国志》：越郡有马湖县，水通道入江，晋省。《水经》：若水自三绛又径马湖县，谓之马湖江，又左合卑水，又东北至朱提。后因之。唐为羁縻蛮州地，属戎州都督府《志》云：唐为驯、骋、浪、氵高四州地，总名马湖部。宋仍为蛮地。元至元十三年内附，寻置马湖路。明洪武四年，改为马湖府土官总管安济归附，因使世守其地。五传至安鳌而叛，弘治九年讨平之，改土官为流官，编户二十五里，领县一、长官司三。今仍旧。

　　府倚山控江，屏翼泸、叙，唇齿嘉、眉。隋开皇十七年，以南蛮叛，命史万岁南征。自越进兵，经马湖番山而进。唐乾符二年，高骈帅西川，修复邛崃关、大渡河诸城栅邛崃关，见前重险。大渡河，见前大川。又筑城于戎州马湖镇号平夷军及沐源川，皆蛮入蜀要路也。各置兵数千戍之，自是蛮不复入寇。宋末，蒙古入蜀，往往取道马湖。盖府为西南之要地矣。

　　屏山县附郭。元末置泥溪长官司。明初，蛮酋王邦彦来归，命世守其地。万历十七年，改置今县，编户三里。

　　○马湖城在府西。唐乾符初，高骈筑马湖镇城，号平夷军，或以为即此城也。宋时蛮酋皆屯据湖内。元初置马湖路，迁于夷部溪口，濒马湖南岸创府治。然其民皆散居山箐，无县邑乡镇。至正中，复置泥溪长官司。或曰，明玉珍所置也。明初，改路为府，复移今治。隆庆初，始石为城，有门五，城周二里有奇。

　　废浪川州在府西南，本蛮地。《志》云：唐尝置羁縻长乐浪州于此。开元十九年，南蛮大酋长乐浪州刺史杨盛显为边患，诏内常侍高守信为南道招慰处置使讨之，拔其九城，即此。后废。贞元十三年，荆南帅韦皋表置浪川州，领郎浪、河渡等五县，属戎州都督府。又府西有废驯州，领驯禄、天池等五县；废骋州，领斛木、罗相等二县，皆唐所置羁縻州，领于戎州都督府。宋因之。《宋志》浪川、驯骋等州，皆在马湖江岸。○废氵高州，在府南，亦唐所置羁縻州也，领拱平等三县。又废柯连州，亦在府南，领柯连等三县，皆属戎州都督府。宋因之。《宋志》：在石门路。胡氏曰：即马湖南境也。元初俱废。

　　○宝屏山府东十里，山如屏障，县以此名。又赤崖山，在府东北三里。○镜山，在府西三十五里，山下有水，澄清如镜。

　　雷番山府西三百八十里。隋史万岁征西南夷时，道经此。山中草有毒，经过头畜必笼其口，行人亦必缄默，若或高声，虽冬月必有雷霆之应。

　　○马湖江在府南，即金沙江也。自乌蒙府流入府界，经蛮夷长官司南，又东流径府城南，至叙州府界，流合于大江。宋庆元二年，地震马湖界，山崩八十里，江水不通。宝中，蒙古将纽侵蜀，自成都入马湖，既而复渡马湖江入蜀，是也。今府西十五里有结发滩，江流经此，滩水萦回，状如结发。府西四十五里又有铁锁滩，夹江两岸，石壁峭立，每夏秋水涨，舟楫不通，用锁悬于江之北岸，舟行至此，数人攀援崖上，拽舟而过，故名。《志》云：府西四十里又有鸡肝石滩峻险，俱在马湖江中。又有鸡公滩，在府东二里，崖势耸立，如鸡公然。余详大川泸水。

　　马湖府西百七十里。湖在山顶，长二十里，广七里余，中有土山，可居四百余人，亦谓之龙湖。《志》云：龙湖四围皆峻崖，去大江止二里，水与江同消长，日夕作潮。相传昔曾有龙马见于此。

　　泥溪府西二里。源出叙州府宜宾县，流入马湖江。又三公溪，在府西五里，黄龙溪在府西四十里，金鱼溪，在府南三里。又有悔泥溪，在府东十五里，源出宝屏山，皆流注于马湖江。○盐井涡，在府北四里，其水咸氵卤，可以煎盐。

　　○新乡镇府北二百里沐川司境内，本名赖因乡。《志》云：镇东去犍为县二百里，西至建昌都司千二百里，南接大凉山五百里。万历十六年，于此建城垣，设安边同知驻焉。又于烟草峰设守备司，以资弹压。北有水池，为后营，南有大河坝，为前营，中有两河，为中营，以成犄角之势，盖于诸蛮所出没处扼其吭而守之也。其水池一带则界老鹰山，大河坝一带则界大凉山，雷坡、黄郎等处则界分水岭，为西陲障蔽。

　　泥溪驿府东一里。又东六十里有罗东驿。又龙华驿在府西百里，本名蛮夷驿，万历中改今名。《志》云：县有悔泥溪、宁戎二巡司。

　　平夷长官司府东南四十五里。元至正间置。明初因之。长官王氏世守其地。编户一里。

　　○隆马崖山司西北二里，山形峻耸。又书楼山在司东百二十里，以岩石层叠而名。

　　○大纹溪司治南。又司东十里有小纹溪，二溪俱出乌蒙府界，流入境，水流洄漩，宛如罗纹，俱流注于马湖江。向设罗东驿。又桧溪在司东二里。又大龙涡，在司南二十里，流汇纹溪，入马湖江。

　　蛮夷长官司府西百四十里。元至正间置。明初因之。长官文氏世守其地。编户二里。

　　○大鹿山司东南二十里。山谷深邃，多麋鹿。又小悍山，在司西北百里，山崖斗峻，水流急悍，因名。

　　○马湖江司治南。自乌蒙府流入境，又东入屏山县界。

　　什葛溪司西二里，源出小悍山。又大鹿溪在司东二十里，出大鹿山，二溪俱流入马湖江。《志云》：司东二十里有水海，相传旧有龙生海中，当即马湖矣。

　　○桧溪堡在司南。《志》云：司境有四山，龙源、青冈、黄郎、麻坡等处诸蛮与建昌乌蒙沙骂连接。万历中，设桧溪、烟溪等堡及龙源巡司，以为守备之御。

　　沐川长官司府西五百二十里。元至正中置。明初因之。长官悦氏世守其地。编户二里。

　　○神木山司西二十里。旧名黄种溪山。永乐四年，伐楠木于此，一夕自移数里，因改今名，而祀其山神。又南现山在治南半里，山高峻，为南境之望。永乐五年，建神木祠于山上。又治北有夷都山，亦高耸。

　　青孤山司东十里，山多林木，望之郁然，突出群山之上。又龙源山在司西北六十里，山顶有潭，深不可测。

　　○沐川司北百里。源出夷都山，曲折流至嘉定州犍为县界，入于蜀江，即沐源川矣。唐咸通十年，南诏寇州，既而分兵四出，掩至沐源川，寻渡江，陷犍为。乾符初，高骈筑沐源川城，以扼蛮险，皆以此川为名也。《志》云：川旁有峰崖竦立，如人新沐，故曰沐川。

　　芭蕉溪司东四十里，源出隆马山。又黄种溪在司西二十里，源出神木山。下流皆入于马湖江。《志》云：旧有蛮夷土官驿。

　　◇镇雄军民府南至乌撒军民府二百一十里，西南至乌蒙军民府二百四十里，北至叙州府珙县界二百二十里。自府治至布政司一千五百八十里，至南京六千七十里，至京师九千二百三十里。

　　《禹贡》梁州南裔，代为蛮夷所居。宋时蛮名芒布部《志》云：故名屈流大雄甸，其后乌蛮之裔阿统与其子芒布居此，因名芒布部。熙宁以后，为羁縻蛮地，寻置西南番部都大巡简使于此。元至元中，置芒布路，隶乌撒乌蒙宣慰司。明初，改为芒部府，属云南布政司。洪武十六年，升为芒部军民府，改隶四川布政司土官陇氏世守其地，广袤五百十五里。嘉靖三年，改为镇雄军民府编户一里。《土夷考》：时土官陇慰嫡子寿继职，庶子政弑寿窃据，官军进讨，事平，改今名，设流官。七年，蛮酋普奴等叛，寻以事宜改命寿子胜世袭本土，而流官复罢，领长官司四。府今省。

　　府山川险厄，地势崎岖，控御群番，屏障内地。成化中，程信言，永宁抵江门永宁北百里江门水驿是也、戎县今叙州府兴文县，川、贵、云南水陆噤喉之会也，普市、芒布，又川、贵、云南肘腋腹背之所也。

　　○芒布城府西南七里。《志》云：府旧无城。明洪武中，颍川侯傅友德调指挥郑祥驻兵芒布，因筑土为城。后班师还，城废。今名旧土城。又今府治地名纳冲在旧府治西北七里。成化中，旧治毁于火，因迁今治。旧治本洪武中所建也。

　　○乌通山府北五里。蛮语首曰乌，立曰通，谓此山巍然独峙，如人翘首而特立。又绰纽山，在府东二十里。蛮语清气曰绰纽，谓此山清气郁然可爱。○硌砌雄山，在府西百八十里。蛮语石曰硌，鹿曰砌，凉曰雄，谓此山之石类鹿而又高耸清凉也。又乐安山，在府北二百二十里。山有数峰，路径曲折，乃芒布、叙州之界山。

　　○白水江府西北二百八十里。其上源曰八羌河、却佐溪、黄水溪、勿食料溪，会流于此，北入叙州府界，合石门等江，而注于大江。

　　纳冲河府东十里。源出乌通山麓，过府治东南流，入苴斗河。又白鸟河在府东北二十里。源出白鸟地界，南流入乌撒府境之七星关河。○苴斗河，在府南二十四里。其地有六丈山，箐河源出焉，经阿赫关，合纳冲河，而入七星关河。又八羌河，在府西八十里。源出乌撒，下流入乌蒙界。又托诺河，在府西南二百五十里，流入乌蒙界。蛮语松曰托，沙石曰诺，以此河畔有松树及沙石，故名。

　　却佐溪府西百五十里，下流入白水江。又勿食料溪在府北百八十里，源出乐安山，西流入白水江。又黄水溪，在府东北二百四十里，下流入勿食料溪。○沱泊溪，在府治西，源出山涧，下流入纳冲河。《志》云：府北百八十里有盐泉二，其水俱可以煮盐。

　　○阿赫关府南一十五里，乃芒部乌撒地界。明洪武二十一年建，有官军戍守。

　　怀德长官司府西百五十里，本却佐寨。嘉靖三年，抚臣王轨讨平陇氏之乱，增置四长官司，怀德其一也。

　　威信长官司在府南。本毋响寨，嘉靖三年，改置是司。

　　归化长官司在府西南。本夷良寨，亦嘉靖三年改置。

　　安静长官司在府西北。本落角寨，嘉靖三年改置。

　　◇乌蒙军民府东至乌撒军民府界二十五里，西至建昌卫界四百九十里，南至东川军民府界百五十里，东北至叙州府界六百三十里。自府治至布政司千三百里，至江南江宁府六千六百三十五里，至京师九千八百二里。

　　《禹贡》梁州荒裔，历代为蛮獠所据，后为乌蒙部《志》云：故名窦地甸，唐时乌蛮仲牟由之裔，有阿统者始居此，其十一世孙乌蒙始强，因号乌蒙部。宋封阿杓为乌蒙王。元初归附。元至元间，置乌蒙路，隶乌撒乌蒙等处宣慰司。明初，改为乌蒙府以土酋阿普效顺，使世其职。地东西广五百十五里，南北袤七百六十里。洪武十六年，改乌蒙军民府编户一里，隶四川布政司。府今省。

　　府下临滇、黔，俯视巴、蜀，地高山险，屹然屏障，亦西南要地也。

　　○乌蒙城府东二十里。《志》云：府旧无城，元初，遣兵戍守于此，因筑土城，寻废。洪武中，土官阿普即元总管府旧址建立府治。又有小乌蒙在府治北七十里，四围皆山，中央平坦，蛮人耕种于此，号为杰纪。

　　○铁炉山在府治东，山形如炉。又我未山，在府东二十五里，有五峰横列。蛮语五为我，横为未也。○朴窝山，在府东南三十里，其山四望平坦。蛮语谓平坦为朴窝云。

　　博特山府东南五十里，有两峰对峙。蛮语相对为博特。又撒途山，在府东北八十里，其山悬崖陡峻。蛮语陡峻为撒途。○凉山，在府西百里，高广百余里，绝顶颇平，风气甚肃。蛮酋每夏于此避暑。府西百三十里又有雪山，其巅冬有积雪，春半方消。又界堆山，在府北六百三十里，与叙州府为界。

</div>
    <div class="pagination">
<a href="读史方舆纪要_page292.html">上一页</a><span>...</span><a href="读史方舆纪要_page288.html">288</a><a href="读史方舆纪要_page289.html">289</a><a href="读史方舆纪要_page290.html">290</a><a href="读史方舆纪要_page291.html">291</a><a href="读史方舆纪要_page292.html">292</a><span class="current-page">293</span><a href="读史方舆纪要_page294.html">294</a><a href="读史方舆纪要_page295.html">295</a><a href="读史方舆纪要_page296.html">296</a><a href="读史方舆纪要_page297.html">297</a><a href="读史方舆纪要_page298.html">298</a><span>...</span><a href="读史方舆纪要_page294.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
