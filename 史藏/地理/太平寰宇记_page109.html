<!DOCTYPE html>
<html>
<head>
    <meta charset="UTF-8">
    <title>太平寰宇记 - 第 109 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平寰宇记 - 第 109 页/共 120 页</h1>
    <div class="content">　　太平寰宇记卷一百七十二下
　　宋　乐史　撰
　　四夷一
　　东夷一
　　东夷总述
　　东夷之地自胸山而东其北则乐浪朝鲜辽东其南则闽越晋安之东【注】泉州今泉州濵海望海中诸夷国皆见焉○皆其域也昔周武王封殷太师箕子于朝鲜而辽东则战国时燕地而带方眞畨菟皆汉之郡后皆为东夷之地矣葢先王之时罔不率俾夏太康失德夷人始叛至桀而诸夷内侵殷仲丁伐监夷后虽陵暴诸夏而其境则辽海之东焉辽东故塞至浿水为界属燕燕王卢绾及燕人卫满亡命而出塞渡浿水居秦之空地王之地方数千里至汉武破之以朝鲜为眞番临屯乐浪菟四郡后汉末公孙康据而有之魏景初元年乃灭魏周齐以来髙丽强盛隋炀帝三征之初渡辽而败再行次辽水征之而杨感反又将征之而天下乱至唐髙宗时乃灭之
　　朝鲜
　　朝鲜周封箕子之国昔武王释箕子之囚箕子不忍食周粟走之朝鲜武王闻之因以朝鲜封之太傅箕子教以礼义田蚕作八条之教无门户之闭而人不为盗其后四十余代至战国时朝鲜侯亦僭称王始全燕时属焉为置吏筑鄣塞其后燕王卢绾反入匈奴燕人卫满亡命聚党千余人椎结蛮服东走出塞渡浿水击破朝鲜王准居秦故空地上下彰稍役属真番朝鲜诸夷及故燕齐亡命者王之都王险【注】地名在浿水东○防孝高后时天下初定辽东太守即约满为外臣保塞外蛮夷是故满得以威力侵其旁小邑真番临屯皆来服属地方数千里传子至孙右渠诱汉亡人滋多武帝元封二年遣楼船将军杨仆从齐浮渤海兵五万左将军荀出辽东顷之朝鲜人杀右渠来降遂定其地因立为真番临屯乐浪菟四郡今悉为东夷之地昭帝时罢临屯真番以并乐浪莬自此内属
　　四至
　　秦灭燕属辽东外徼秦辽东郡今安东府之地及秦乱中国人或避地者数万口汉兴为其逺难守复修辽东故塞至浿水为界武帝因之即为四郡之地土俗物产
　　始箕子以八条之教世得其理自汉内属以后风俗稍薄法禁亦寖多至于六十余按四夷志东方仁故其俗颇有中国之风孔子欲居九夷又闻郯子述鸟官曰天子失官学在四夷也其俗土著喜饮酒歌舞或冠弁衣锦器用俎豆
　　濊国
　　濊亦朝鲜之地后汉光武封其渠帅为县侯皆嵗时朝贡无大君长汉已来其官有侯邑君老三统主下户其耆旧自谓与高丽同种言语法俗大抵相魏齐王正始六年濊侯等举邑降四时诣乐浪带方二郡朝谒并今东夷之地有军征赋调如华人焉
　　四至
　　南与辰韩北与高勾丽沃沮接东穷大海西接乐浪土俗物产
　　箕人性谨愿少嗜欲有廉耻男女衣皆着曲领男子系银花广数寸以为饰俗重山川山川各有部分不得辄相干涉同姓不婚多所忌讳疾病死亡即弃旧宅知种麻养蚕作绵布又颇晓气星宿先知年嵗丰约不以珠玉为寳又祭虎以为神其邑落有侵犯者辄相罚责生口牛马名之为贵祸少冦盗作矛长三丈或数人共持之能步战乐浪擅弓出其地又多文豹有果下马髙三丈其海出班鱼皮汉时怕献之百济国
　　百济即后汉末夫余王尉仇台之后后魏时百济王上表云臣与髙丽源出夫余也初以百家济海因号百济晋时勾丽既畧有辽东而百济亦据有辽西晋平二郡地今营平二州之间也自晋以后并诸国据有马韩地晋代授蕃爵自置百济郡义熈中以百济王夫余腆为使持节都督百济诸军事宋齐梁并遣使朝贡授官封其人土著地多下湿率皆山居其王都有东西二城号建居拔城王号于罗瑕百姓呼为鞬告支【注】夏言并王也○王妻号于陆【注】夏言妃也○官属有十六品左平一品达二品恩率三品徳率四品扞率五品奈率六品以上冠饰银花将徳七品紫带施徳八品皂带固徳九品赤带季徳十品青带对徳十一品文督十二品皆黄带武督十三品佐军十四品振武十五品尅虞十六品皆白带统兵以达率徳率扞率为之人庶及余小域咸分焉其国用法叛逆者死杀人者以奴婢三人赎官人管射及盗者三倍追赃其王以四仲月祭天及五帝之神每嵗四祠其始祖仇台之庙大姓有八族谓沙氏燕氏劦氏解氏真氏国氏木氏苩氏国西入岛居者十五所皆有城邑后魏孝文帝遣众征破之后其王牟大为髙勾丽所破衰弱累年迁居南韩旧地隋初其王扶余璋遣使贡方物拜为带方郡公百济王唐武徳四年其王夫余璋遣使献果下马与新罗世为仇讐贞观十六年与高丽通和以絶新罗入朝之道太宗新征髙丽百济怀【阙】数年之间朝贡遂絶显庆五年苏定方讨平之因虏其王义慈以归其地旧有五部分统三十七郡二百城七十六万户至是以其地分置熊津焉韩东明金连徳安等五府都督府以其酋渠为都督府刺史县令命右卫郎将王文度为都督总兵以镇之至麟徳三年其旧地没于新罗城傍众余后渐衰弱散投空厥及靺鞨其王扶余崇竟不敢还旧国土地尽没于新罗靺鞨扶余氏君长因之遂絶义慈事亲以至孝闻友于兄弟时人号为东海曾闵及至京数日病卒于孙皓陈叔寳墓侧
　　四至
　　其国东西四百里南北九百里按新罗北距高丽千余里西限大海过海至越州处小海之南南渡海即是倭国
　　土俗物产
　　其衣服男子畧同于髙丽拜谒之礼两手据地为敬妇人衣似袍而袖微大在室者编髪于首后垂一道为饰出嫁者乃分为两道焉兵有弓箭刀矟重骑射兼爱坟史其秀异者颇解属文又解隂阳五行用宋元嘉厯以建寅月为嵗首亦解医药卜筮占相之术有投壶樗蒲等杂然尤尚奕棋僧尼寺塔甚多而无道士赋税以布绢麻木等婚娶之礼畧同华俗父母及夫死者三年持服余亲则讫除之气温暖五谷杂果蔬菜及酒醴殽乐器之属多同于内地唯无駞骡驴羊鹅鸭等西南海中有三岛其上出黄漆树似小扰树而大六月辄取其汁漆器物如黄金其光夺目
　　三韩国
　　马韩后汉时通焉有三种一曰马韩二曰辰韩三曰弁韩三韩之地凡大小共七十八国或云百济是一国焉大者万余户小者数千家各在山海间地各方四千余里东以西海为限皆古之辰国也马韩最大共立其种为王辰韩耆老自言秦之亡人避苦役适韩韩割东界地与之有城栅其言语有秦人由是或谓之秦韩其王常用马韩人作之代相系袭辰韩不得自立为王明其流移之人故也其俗名国为邦弓为弧贼为冦行酒为行觞相呼为徒诸小别邑各有渠帅大者名臣智次有俭侧次有樊濊次有杀奚次有邑借皆其官名人文身步战兵仗与马韩同弁韩与辰韩杂居城郭衣服皆同言语风俗祀神有异施防皆在户西初朝鲜王准为卫满所破乃将其众余数千人走入海攻马韩破之自立为韩王准后灭絶马韩人复自立为辰王后汉光武时韩人廉斯人苏马諟等诣乐浪贡献帝封苏马諟为汉亷斯邑君使属乐浪郡灵帝末韩灭并盛郡县不能制百姓苦乱多流逃亡入韩者建安中公孙康分屯有有盐二县以南荒地为帯方郡因遣公孙模张敞収遗民伐韩濊旧民稍出自后倭韩遂属帯方魏明帝初遣帯方太守刘昕乐浪太守鲜于嗣越海定二郡部従事呉林以乐浪本统韩国分割辰韩八国以属乐浪晋武帝咸寕中马韩主来朝自后无闻按三韩寻为百济新罗所并
　　四至
　　马韩在西五十有四国其北与乐浪接南与倭接辰韩在东十有二国其北与濊貊接弁韩在辰韩之南与倭接
　　土俗物产
　　马韩人知田蚕作绵布出大栗如梨有细尾长五尺邑落杂居亦无城郭作土室形如冢开户在上不知跪拜无长幼男女之别少纪纲国邑虽有主帅不能相制御其有棺无椁不知骑乗牛马不贵金寳锦罽唯重璎珠以缀衣为饰及悬颈垂耳大率皆魁头露髻布袍草履其人勇壮少年有筑室作力者辄以绳贯卷皮以杖捶绳懽呼为健终日力作不以为痛苦用弓楯矛橹虽有鬭争攻战而贵相屈服俗信神尝以五月耕种毕祭神昼夜饮防羣聚歌舞舞辄数十人相随踏地为节十月农工毕亦复如之诸国邑各以一人主祭祭天地号天君又立苏涂有似浮屠建大木以悬鼓铃事神其南界近倭亦有文身者又有州胡在马韩之海西大岛上其人差短小语言不与韩同其被服如鲜卑衣韦衣有上无下好养牛豕乗船往来货市韩中辰韩其地肥美宜五谷知蚕桑作练布乗驾牛马嫁娶以礼其俗男女有别以大鸟羽送死其意欲使死者神魂飞扬也国出铁韩濊倭皆从取之凡诸市易者皆用铁如中国用钱刀又以供给二郡俗喜歌舞饮酒鼓瑟瑟形似筑弹之有音曲













　　太平寰宇记卷一百七十二下
　　钦定四库全书
　　太平寰宇记卷一百七十三
　　宋　乐史　撰
　　四夷二
　　东夷二
　　高句丽国
　　髙句丽后汉朝贡云本出于夫余先祖朱防朱防母河伯女闭于室内为日所照引身避之日影又逐因有孕生卵大如五升夫余弃之与犬犬不食与豕豕不食弃于路牛马避之弃于野众鸟以毛茹之王剖之不破以还其母母以物褁置暖处有一男破殻而生及长名曰朱防其俗言朱防者善射也国人以非人所生欲杀之朱防东走渡普述至纥升骨城遂居之号曰髙勾丽国因以髙为氏子孙继立至汉武帝元封三年灭朝鲜置莬郡以髙勾丽为县以属之赐以冠帻朝服鼓吹尝从菟郡授之后稍骄不复诣郡但以东界筑小城授之遂名此城为帻沟娄沟娄者勾丽名城也王莽时勾丽兵以伐匈奴其人不欲行皆亡出塞为盗王莽更名髙勾丽王为下勾丽侯于是貊人冦邉愈甚光武建武八年遣使朝贡因复其王号凡有五族有消奴部絶奴部顺奴部灌奴部桂娄部本消奴部为王稍防弱后桂娄部代立其置官有相加对卢沛者古雏大加主簿优台使者帛衣先人其公防衣服皆锦绣金银以自饰大者上皆加着帻如冠帻而无后其小加着折风形如弁无牢狱有罪诸加评议便杀之没入妻子为奴婢兵器有甲弩弓箭防矟矛鋋习战鬭好冦钞沃沮东濊皆属焉又有小水貊勾丽作国依水而居汉辽东郡西安平县北有小水南流入海勾丽别种依小水作居因名之为小水貊也地出好弓所谓貊弓是也后勾丽王宫生而开目国人懐之及长勇壮和帝时频掠辽东莬等郡宫死莬太守姚光上言欲因其丧兵击之尚书陈忠曰宫前桀颉光不能讨死击之非义也宜遣吊问因责让前罪赦不加诛安帝从之明年宫子遂成还汉生口诣莬降诏曰自今以后不与县官战鬭而自以亲附送生口者皆与赎直缣人四十匹小口半之自尔率服东垂少事其后王伯固死有二子长曰拔竒少曰伊夷模国人立伊夷模为王自伯固时数冦辽东又受亡胡五百余家献帝建安中拔竒怨为兄而不得立与消奴部各将下户三万余口诣公孙康降还住沸流水降胡亦叛伊夷模伊夷模更作新国都于此九都山下拔竒遂往辽东有子留勾丽国古雏加駮位居是也伊夷模死子位宫立始位宫曽祖亦名宫生而开目能视及长而勇壮今王生亦能视勾丽呼相似为位以为似其曽祖故名之为位宫位宫有勇力便鞍马魏齐王正始二年位宫冦西安平五年幽州刺史毌丘俭将万人出莬讨之战于沸流位宫败走俭追至亲岘悬车束马登九都山屠其所都斩首虏万余级六年俭复讨之位宫轻骑将诸奔沃沮俭使王颀追之絶沃沮千余里到肃慎南界刻石纪功又刋九都山铭不耐城而还至位宫五叶孙钊晋康帝建元初慕容皝率兵讨之大败单马奔走皝乗胜追至九都焚其宫室掠男女五万余口以归钊后为百济所杀其后慕容寳以勾丽王安为平州牧封辽东帯方二国王安嫁置长史司马叅军官后畧有辽东郡至孙髙琏晋安帝义熙中遣长司髙翼献赤白马以琏为都督营州诸军髙丽王乐浪郡公宋元嘉中又献马八百匹自东晋宋至于齐梁后魏周其王皆受南北两朝封爵分遣贡使初后魏时置诸国使邸齐使第一髙丽次之南齐武帝永明中髙丽使至服穷袴冠折风中书王融戏之曰服不中身之灾也头上定是何物答曰此则古弁之遗象也自东晋已后其王所居平壤城即汉乐浪郡王险自慕容氏来伐后徙国内城移都此城亦曰长安城其城随山屈曲南临浿水在辽东南东干余里城内惟积仓储器械防至方入固守王别为宅于其侧其外有国内域及汉域亦别都也后有辽东莬等数十城皆置官司以相统摄焉其地后汉时二千里至后魏南北渐狭境才千余里至隋渐大东西六千里其国中书籍有五经三史三国志晋阳秋玉篇字统字林自琏七叶至元隋文帝时以靺鞨之众万余骑冦辽东帝遣汉王谅讨之次辽水大遭疾疫又乏粮元惧请罪遂班师炀帝徴元入朝不至大业七年帝亲征元八年师渡辽水营于辽东城分道出师顿兵于其城下髙勾丽婴城固守帝命诸军攻之又勅诸将勾丽若降即宜抚约不得縦兵城将陷贼辄言请降诸将奉防不敢赴机先令驰奏此报至贼守御亦备随出拒战如此者再三帝不悟食尽师老输粮不继诸军败绩还者千人而已是行也唯于辽东西防贼武厉置辽东郡及通定镇而还九年帝复亲征乃勅诸军以便宜从事诸将分道攻城贼势日蹙防杨感作乱反书至帝班师兵部侍郎斛斯政感之党亡入髙丽知其事实悉鋭兵来追殿军多败十年又天下兵防盗贼蜂起所在阻絶军多失期少至辽水又属饥馑六军逓相掠夺复多疾疫自黄龙以东骸骨相属止泊之处军人皆积尸以御风雨死者十有八九髙丽亦困毙于御守遣使乞降囚送斛斯政以赎罪帝许之顿于懐逺镇受其降欵旋班师仍徴元入朝不至帝更图后举防天下大乱不克复行唐武徳四年遣使朝贡其国建官有九等其一曰土梓旧名大对卢总知国事次曰太大兄次郁折华言主簿次太大夫使者次皂衣头大兄东夷相传所谓皂衣先人者也以前五官掌机密谋政事徴发兵马选授官爵次大使者次大兄次収位使者次上位使者次小兄次诸兄次过节次不过节次先人又有状古雏加掌宾客比鸿胪卿大夫使者为之又有国子博士太学博士舍人通事典书客皆小兄弟以上为之又其诸大城置傉蕯比都督诸城置处闾近支刺使亦谓之道使其武官曰大模达比卫将军以皂衣头大兄以上为之次末客比中郎将以大兄以上为之其次领千人以下各有差等又其国有五部皆贵人之族也一曰内部即后汉时桂娄部也二曰比部即絶奴部也三曰东部即顺奴部也四曰南部即灌奴部也五曰西部即消奴部也又遣使请道教七年二月遣使内附受正朔请颁厯许之诏沈叔安持天尊像并道士至其国讲五千文开释宗自是始崇重之化行于国有逾释典八年三月髙祖谓羣臣曰名实之间理须相副髙丽称臣于隋终拒炀帝此亦何臣之有朕敬于万物不欲骄贵但据有土宇务共安人何必令其称臣以自尊大可即诏述朕此懐也裴矩温彦博进曰辽东之地周为太师之国汉家之莬郡耳魏晋以前近在提封之内不可许以不臣若以髙丽抗礼逺人必当轻汉天子四海一家无有逺迩悉主悉臣理无降尊俯同藩服乃止其后东部大人葢苏文杀其王髙武【注】其主元在位十八年死髙武即元异母弟○立其侄藏为主自为莫离支【注】此官总选兵犹吏部兵部尚书也○于是号令逺近遂専国命【注】苏文须面甚伟形体魁杰衣服冠履皆饰以金彩身佩五刀常挑臂髙步意气豪逸左右莫敢仰视恒令武官贵人俯伏于地登背上下马○贞观十八年二月太宗谓大臣曰髙丽莫离支贼杀其主尽诛大臣夫出师吊伐须有其名因其杀君虐民取之为易諌议大夫褚遂良进曰兵若度辽事须尅防万一不获无以示威逺方必更发怒再勤兵众若至于此安危难测太宗然之兵部尚书李勣曰近者延陀犯邉陛下必欲追击但为魏徴苦諌遂止向若讨伐无一人生还可五十年间邉境无事至十一月以刑部尚书张亮为平壤道行军大总管自莱州泛海趣平壤又以特进李勣为辽东道行军大总管趣辽东两军合势三十日征辽之兵集于幽州十九年太宗亲征渡辽四月李勣攻防葢牟城获口二万以其城置葢州勣又攻辽东城拔之以其城为辽州六月攻防白岩城以其城为岩州遂引军次安市城进兵以攻之防援于安市城东南八里依山为阵上令所司张受降幙于朝堂之侧夜召文武躬自指麾是夜有流星坠贼营中明日及战大破之延夀恵真率三万六千八百人来降上以酋首三千五百人授以戎秩迁之内地余三万人悉放还平壤城靺鞨三千人并坑之获马三万匹牛五万头甲一万领因名所幸山为驻跸山命许敬宗为文勒石以纪其迹遂移军于安市城乆不尅九月遂班师先遣辽葢二州户口渡辽乃召兵马厯于城下而旋城主升城拜辞太宗嘉其坚守赐缣百匹以励事君者二十一年李勣大破髙丽于南苏班师至颇利城渡白狼黄岩二水皆由膝下勣怪二水狭浅问契丹辽源所在云此二水更行数里合而南流即称辽水更无辽源可得也旋师之后更议再行二十二年司空房龄病亟乃谓诸子曰当今天下清谧咸得其宜唯东讨不廷方为国害主上含怒意决臣下莫敢犯顔吾若不言可谓啣恨入地遂封表谏曰臣闻兵恶不戢武贵止戈当今圣化所覃无逺不薄上古所不臣者陛下皆能臣之所不制者皆能制之详观古今为中国患害莫过突厥遂能坐运神略不下殿堂大小可汗相次束手分典禁卫执防行间其后延陀鸱张寻就夷灭铁勒慕义请置州县沙漠以北万里无尘至如高昌叛涣于流沙吐浑首窜于积石偏师薄伐俱从平荡如髙丽者厯代逋诛莫能讨击陛下责以逆乱弑主虐人亲总六师问罪辽碣未经旬日即防辽东前后虏获数十万计分配诸州无处不满雪往代之宿耻掩崤陵之枯骨比功校徳万倍前王此圣主所自知防臣安敢备説且陛下仁风被于率土孝徳彰乎配天兼众美而有之靡不备至且防臣深为陛下惜之重之爱之寳之易曰知进而不知退知存而不知亡又曰知进退存亡而不失其正者其惟圣人乎由此言之进有退之义存是亡之机得有丧之理老臣所以为陛下惜之葢谓此也老子知足不辱知止不殆臣谓陛下威名功徳亦可足矣拓土开疆亦可止矣彼髙丽者贪诈猥贱不足待以仁义不可责以常礼古来以鱼鼈畜之宜从阔畧若必欲絶其种深恐兽穷则抟且陛下每决死囚必命三覆五奏进素食停音乐葢以人命所重感动圣慈也况今兵士之徒无一罪戾无故驱之于戎阵之间委之锋刃之下使肝脑涂地魂魄无归令其老父孤儿寡妇慈母覩轊车而淹泣抱枯骨而伤心足以变动隂阳感伤和气实天下之寃痛也且兵防器战危事不得已而用之向使髙丽违失臣节而陛下诛之可也侵轶百姓而陛下夷之可也久长能为中国之患而陛下除之可也有一于此虽日杀万夫不足为愧今无此三条坐烦中国内为旧主雪怨外为新罗报讐岂非所存者小所损者大愿陛下遵皇祖老子止足之戒以保万代巍巍之业发沛然之恩降寛大之诏顺阳春以布泽释髙丽以自新则中外庆赖逺肃迩安臣老病三公朝夕入地谨罄残魂余息结草之诚防録此哀鸣即死且不朽葢苏文死其子男生嗣立为其弟建所逐使其子献诚诣阙髙宗总章元年遣司空李勣攻防扶蘓城一时来降遂与诸军相防时副御史贾言忠克度知辽东军粮使囘上问以军事言忠尽其山川地势且言辽东可平之状上问曰卿何以知其可平也对曰昔隋主亲率六军覆于辽东者人事然也炀帝无道军政严酷举国受役天下离心感一唱狼狈而还身死国亡自取之也及先帝亲征问罪所以不得志者髙丽未有衅也谚曰贼无媒中道囘今髙丽失其政人心不附男女兄弟内离逓相攻击脱身来奔为我乡导彼之情伪尽知之矣以国家富强陛下明圣将士尽力灭之必矣且闻髙丽秘计云不及九百年当有八十老将来灭之自前汉末髙丽氏即有国土及今已九百矣李勣年八十亦与符记相同又髙丽频嵗饥荒卖鬻男女无故地裂狼狐入城蚡防穴于门阈之下夷俗言妖递相警怖天意如此人事如彼臣窃以为是行不再举矣上曰卿观辽东诸将孰贤对曰李勣先朝旧臣圣鉴所悉厐同善虽非鬭将而持军严整薛仁贵勇冠三军威名逺振高偘勤俭自处果敢有余契苾何力沈毅持重有统御之才虽颇有忌前之癖而临事防然诸将夙夜小心忘身忧国者莫逮于李勣上深然其言九月十二日防平壤城虏其王髙藏男建男产等以归平其国下城百七十户六十九万七千二年移髙丽户二万八千二百配江淮以南山南京西咸亨元年四月其余有酋长剑牟岑者率众叛立髙丽外孙安为王令左卫大将军髙偘讨平之其余众不能自保散投新罗靺鞨旧土国尽入于靺鞨髙氏君长遂絶武太后圣厯二年銮台侍郎平章事狄仁杰表请拔安东镇复其君长曰臣闻先王疆理天下皆是封域之内制井田出兵赋其有逆命者因而诛焉罪其君吊其人存其社稷不夺其财非欲土地之广非贪玉帛之货至汉孝武借四帝之资储于是定朝鲜讨西域平南越击匈奴府库皆空盗贼锋起百姓鬻妻卖子流离于道路者万计于是摧枯市利算及舟车笼天下货财而财用益屈末年觉悟息兵罢役封丞相为富民侯然而汉室中防衅由此起岂不感哉人有四支者所以扞头目君有四方者所以卫中国也然以蝮蛇在手既以防节全身狼戾一隅亦宜弃之存国汉元帝罢朱崖之郡宣帝弃车师之田非恶多而好少也知难即止是为爱人今以每中分为西运风波漂荡没溺至多兵粮由恐不足且中国之于髙丽天文自隔辽东所守已是石田靺鞨遐方更为鸡肋今欲疲有益而求无益恐非通典且得其地不足以耕织得其人不足以赋税臣请罢薛讷废安东镇三韩君长髙氏为其主诚愿陛下存亡絶之义复其故地此之美名髙于尧舜逺矣
　　四至
　　其国在辽东之东千里南与朝鲜濊貊东与沃沮北与夫余其地方后汉时南北二千里至后魏南北渐狭方千余里至隋渐大东西六千里
　　土俗物产
　　其俗淫而形貎洁净国中邑落男女每夜羣众为倡乐好祀神社稷灵星以十月祭天大防名曰东盟其国东有大穴号隧神亦以十月迎而祭之婚娶之礼畧无财币有爱财者谓之卖婢俗甚耻之父母及夫丧其服制同于华夏兄弟则服以三月乐有五弦琴筝筚篥横吹箫鼔之属赋税则绢布及粟随其所有量贫富差等输之有马皆小便登山本朱防所乘马种即果下也畜有牛豕豕多白色其人性防急有气力好战其地多山谷无原泽随山谷而居少田业力作不足以自资其俗节于饮食而好修宫室始以为夫余别种而言语法则多同之跪拜伸一足行步皆如走　碣石山在汉乐浪郡遂城县长城起于此山今騐长城东截辽水而入髙丽遗址尚书云夹右碣石入于海右碣石则河赴海处在今【阙】州南二十余里则髙丽为碣石之左也　平壤城东北有鲁阳山鲁城在其上西南二千里又有苇山南临浿水　大辽水源出靺鞨国西南山南流至安市也　小辽水源出辽山西南流又有大梁山在国西出塞外西南流注小辽水　马訾水一名鸭緑水水源出东北靺鞨白山水色似鸭头故俗名之去辽东五百里经国内城南又西与一水合即盐滩水也二水合流西南至安平城入髙丽之地以此水最大波澜清折所经津济皆贮大船其国恃此以为天堑其水凡阔三百步在平壤城西北四百五十里辽水东南四百八十里按髙丽记云分则汉乐浪莬郡之地自后汉及魏为公孙氏所据至渊灭西晋永嘉以后复入髙丽其不耐屯有帯方安市平郭安平居文龙城皆汉二郡之属县分则朝鲜濊貊沃沮之地是也


　　太平寰宇记卷一百七十三
<史部,地理类,总志之属,太平寰宇记>
　　钦定四库全书
　　太平寰宇记卷一百七十四
　　宋　乐史　撰
　　四夷三
　　东夷三
　　新罗国
　　新罗国魏时为新卢国焉其先本辰韩种也辰韩始有六国稍分为十二新罗则其一也或曰斯罗魏将毌丘俭讨髙丽破之奔沃沮其后复归故国留者遂为新罗焉故其人杂有华夏高丽百济之属兼有沃沮不耐韩濊之地其王本百济人自海逃入新罗遂王其国国小不能自通使聘苻坚时其王楼寒遣使卫头朝贡坚曰卿言东海之事与古不仝何也答曰亦犹中国时代变革名号改易今之与古焉得同之梁武普通二年王姓慕名秦始使人随百济献方物其俗呼城曰徤牟罗其邑在内曰喙评在外曰邑勒亦犹中国之言郡县也国有六喙评五十二邑勒至隋文帝时遣使来贡其王姓金名真平按隋东藩风俗记云金姓相承三十余叶文帝拜为乐浪郡公新罗王又按其先附庸于百济后因百济征高丽人不堪戎役相率归之遂致强盛因袭加罗任防诸国灭之并三韩之故地也其西北界大牙出髙丽百济之间官有十七等其一曰伊罚于贵相如次伊尺于次迎于次破弥于次大阿尺于次阿尺于次吉于次沙咄于次及伏于次大柰摩次柰摩次大吉次小吉次吉土次大乌次小乌次造位外外有郡县其文字甲兵同于中国选人之壮健者悉入军锋戍逻俱有营屯步伍风俗刑政衣服畧与髙丽百济同唐贞观二十一年其王遣金春秋来朝拜为特进请改章服以从华制永徽元年其王金真徳大破百济遣使献织锦作五言太平诗龙朔三年诏新罗置鸡林大都督麟徳二年其王法敏与龙津都督夫余隆盟于百济之熊津城其盟书藏于百济之庙于是带方州刺史刘仁轨领新罗百济儋罗倭人四国使浮海而还以赴太山之下上元元年法敏纳髙丽叛亡之众又畧百济故地遣兵守之帝大怒下诏削法敏官爵遣宰臣刘仁轨讨之仍以法敏弟左饶卫员外大将军临海郡公金仁问为新罗王时仁问在京师诏令归国以代其兄仁问行至中路闻新罗降仁问乃还二年鸡林道行军大总管刘仁轨大破新罗之众于七重城而还新罗于是遣使入朝伏罪拜首贡方物前后相属竟后加敏官爵既尽有百济之地及髙丽南境东西约九百里南北约一千八百里于界内置尚良康熙金武汉朔溟等九州其武州所输物产为新罗之最自开耀元年至防昌元年朝贡不絶
　　四至
　　其国在百济东南五百余里当髙丽东南兼有汉乐浪郡地东滨大海
　　土俗物产
　　土地肥美宜植五谷多桑麻菓菜鸟兽产物畧与华同风俗刑政衣服畧与髙丽百济同而朝服尚白好祭山神重元日每以其日拜日月神国人金林二姓异姓不通婚妇人多美发
　　倭国
　　倭国自后汉通焉古倭奴国也在新罗东南大海中世世依山岛为居凡百余国后汉书云光武中元二年倭奴国奉贡朝贺使人自称大夫桓灵间倭国大乱更相攻伐厯年无主有一女子名曰卑弥呼年长不嫁事神道能以妖惑众于是共立为主侍婢千人少见者唯男子一人给王饮食传辞语居处宫室楼观城栅皆持兵守卫为法甚严魏明帝景初二年司马宣王之平公孙氏也倭女王始遣大夫贡献魏以为亲魏正始中倭王卑弥呼死其宗女一奥为王又按魏畧云倭人自谓太伯之后未详其由其后复立男王受中国爵命晋太始初遣使重译入贡宋永初二年倭王请修贡职至曾孙武顺帝升明二年遣使上表曰封国偏逺作藩于外自昔祖弥躬擐甲胄跋涉山川不遑宁处东征毛人五十五国西服众夷六十六国渡平海北九十五国臣虽下愚忝先绪驱率所充归崇天极道迳百济装理船舫而髙丽无道图欲见吞防刘不已每致稽滞臣欲练理兵甲摧此强敌尅靖方难无替前功窃自假开府仪同三司其余咸各假授因诏除武使持节安东大将军倭王按其王理邪为台国或名邪摩维去辽东万二千里在百济新罗东南其国界东西五月行南北三月行四境各至于海大较在防稽闽川之东亦与朱崖儋耳相近官有十二等一曰大徳次小徳次大仁次小仁次大义次小义次大礼次小礼次大智次小智次大信次小信员无定数有军尼百二十人犹中国之牧宰八十戸置一仍一作伊尼翼如里长也十仍尼翼属一军尼其王以天为兄以日为弟尤信巫觋每正月一日必射戯以饮食其余节畧与华同乐有五之琴好棋博握槊樗蒲之事隋开皇二十年倭王姓阿每名多利思比孤其国号阿辈鸡弥华言天儿也遣使诣阙其书曰日出处天子致书日没处天子无恙云云帝览之不悦谓鸿胪卿曰蛮书有无礼者勿复以闻明年帝遣文林郎裴清使于倭国渡百济东至一支国又至竹国又东秦王国其人同以华夏以为夷州疑不能明也又经十余国达于海岸自竹斯国以东皆附庸于倭清将至倭王遣小徳阿辈台从数百人设仪仗鸣鼓角来迎又遣大礼歌多毗从二百余骑郊劳既至彼都其王与清相见设宴享以返复令使者随清来贡方物其国跣足以幅布蔽其前后堆髻无冠带隋炀帝时始赐以衣冠令以锦防为冠饰裳皆施襈缀以金玉衣服之制颇同新罗腰间或佩银花长八寸左右各数枝以明贵贱等级唐贞观五年使至太宗矜其路逺遣新州刺史髙表仁持节抚之浮海数月方至自云路经地狱之门亲见其上气色翕翕又闻链煅之声甚可畏惧也表仁负绥逺之才与其王争礼不宣朝命而还由是遂絶至永徽五年遣使贡琥珀玛瑙琥珀大如斗玛瑙大如五升器髙宗降书慰抚之仍云本国与新罗接近新罗数为髙丽百济所侵若有危急王宜遣兵救之因有是勅其国东海岛中野人有【阙】古波【阙】多凡三国皆附庸于倭西与越州相距颇有丝绵出玛瑙有黄白二色其琥珀云海中涌出又东北千余里至侏儒国人长三四尺自侏儒东行一年至裸国黑齿国使驿所传极于此矣又按东夷记云倭有名日本自云国在日边故以为称葢恶旧名也显庆中其国使又领虾夷国人同来朝贡方物咸亨元年遣使贺平髙丽尔后继来朝贡长安三年又遣使贡方物其使号朝臣真人真人者官号犹中国尚书也颇读经史解属文首冠进徳冠其顶有花分而四散身服紫袍以帛为腰带容止温雅则天宴之拜为司膳员外郎放还开元初又遣使来朝表请儒者讲论语遣四门博士赵黙就鸿胪寺教之乃遗黙阔幅布以为束脩之礼题曰白龟元年调布葢夸诞耳所得赐赉尽市文籍泛海而还其偏使朝臣仲满慕中国之风因留不去改姓名为朝衡歴补阙终左常侍镇南都防三十三年遣使请老子经本及天尊像归本国天寳已后海路多为新罗絶隔朝贡乃由明州越州等路大厯十二年遣大使朝檝宁副使和聪达来朝贡建中元年遣大使真人兴龙判官调摄悉自明州路朝贡真人兴龙葢因本官命氏也风调甚髙善书札其本国纸似茧而洁滑人莫能名贞元十五年其国有二百人浮海至扬州交易而还永贞元年遣使真人逺诚等来朝开成四年遣使滕原朝韦嗣等来贡方物
　　四至
　　按其王理邪为台国或名邪摩维是也去辽东万二千里在百济新罗东南其国界西东三月行南北五月行四境各至大海大较在防稽闽川之东亦与朱崖儋耳相近
　　土俗物产
　　其国土俗宜禾稻蔴苎桑知机织为缣布出白珠金玉其山出铜及丹土气温暖冬夏生菜茹无牛马虎豹羊鸡有桂姜椒橘蓑荷出黑雉又有兽如牛名山防又有大蛇吞此兽其坚不可斫其上孔乍开乍闭时或有光射中之蛇则死其兵有矛楯木弓竹矢以骨为镞男子皆黥面文身自谓太伯之后衣皆横幅结束相连女人被发屈紒衣如单被贯首而着之并以丹朱粉身如中国之用粉也有城栅屋宇父母兄弟共处唯防同男女无别以手而用笾豆俗皆徒跣以蹲跪为恭敬人性嗜酒多夀考国多女大人皆四五妻其余或两或三女人不淫不妬又俗不盗窃少争讼其婚嫁不娶同姓妇入夫家必先跨火乃与其夫相见其死停丧十余日家人哭泣不饮酒食肉亲宾就尸歌舞为乐有棺无椁封土作塜举大事灼骨以卜吉凶其行来渡海诣中国恒使一人不栉沐不食肉不近妇人名曰持哀若存全吉利则顾以时物如疾病遭害以为持哀不谨便共杀之
　　夫余国
　　夫余国后汉通焉初北夷索离国一作槖王有子曰东明长而善射王忌其猛欲杀之东明奔走东渡掩防水因至夫余而王之顺帝永和其初王始来朝帝作黄门鼓角抵戯以遣之夫余本属莵至汉末公孙度雄张海东感服外夷其王始死子尉仇台立更属辽东时勾丽鲜卑强度以夫余在二国之间妻以宗女至孙位居嗣立魏正始中毌丘俭讨髙丽因遣莵太守王颀诣夫余位居遣使郊迎供军粮自后汉时夫余王塟用玉匣常先付玉匣王死即迎取以塟及平公孙渊莵库犹存得玉匣一其晋时夫余库有玉璧圭瓒数代之物传以为寳耆老言先代之所赐也其印文称濊王之印国中有故城名濊城葢本濊貊之地太康六年为慕容瘣所袭其王依虑自杀子弟走保沃沮武帝以龛为防东夷校尉明年夫余后王依逻遣使诣龛求还旧国龛遣督邮贾沈以兵送之尔后每为瘣掠种人卖于中国帝又以官物赎还禁市夫余之口自后无闻
　　四至
　　其国在长城北去莵千里南隣高勾丽东与挹娄西与鲜卑接北自弱水地可方二千里按后魏二史皆云夫余国百济出于夫余夫余出于高勾丽国王子东明之后又谓蠧离乃夫余在髙丽之南若详考诸家所説疑蠧离在夫余之北别是一国未详孰是风俗物产
　　其国有戸八万土宜五谷无五果有宫室仓库宇狱多山陵广泽其人性强勇谨厚不冦抄以六畜名官有马加牛加猪加犬加邑落有豪人名下户皆为奴仆诸家别主四出道大者数千家小者数百家防同拜爵揖让升降有似中国以腊月祭天驿人傅辞皆跪手据地窃语用刑严急杀人者死没其家人为奴婢盗一责十二男女滛妇人妬皆杀之其兄死弟即以嫂为妻以弓矢刀矛为兵家家自有铠仗作城栅皆圆有似牢狱行人无昼夜好歌吟通日声不絶有军事亦祭天杀牛观蹄以占吉凶牛蹄解者为凶合者为吉有敌诸加自战不负即担粮食之其死夏月皆用水杀人殉塟多者数百厚塟有椁棺其居丧男女皆纯白妇人着布面衣环佩大体与中国相髣髴焉
　　虾夷国
　　虾夷国海岛中小国也其人须长四尺尤善弓矢插箭于首令人载弧而立数十步射之无不中者唐显庆四年十月随倭国使入贡




　　太平寰宇记卷一百七十四
　　钦定四库全书
　　太平寰宇记卷一百七十五
　　宋　乐史　
　　四夷四
　　东夷四
　　东沃沮国
　　东沃沮国后汉通焉初卫满王朝鲜时沃沮属焉至汉武帝平朝鲜分其地为四郡以沃沮城为莵郡后为夷貊所侵徙郡于髙勾丽西北至光武以其渠率为县侯不耐华丽沃沮诸县皆为侯国后汉末犹置功曹主簿诸曹皆濊人作之其诸邑落渠帅皆自称三老则故县国之制也后以国小迫于大国之间遂臣属勾丽后以其中大人为使者使相为主领义使大加统之大加髙丽官号所谓马加牛加狗加其所部有大小也责其税租貂布鱼盐海中食物千里担负致之又发其美女以为婢妾焉魏齐王正始五年幽州刺史毌丘俭讨勾丽王宫奔沃沮遂进师击沃沮邑落皆破之宫又奔北沃沮一名置沟娄去南沃沮八百余里其俗皆与南同界与挹娄接挹娄喜乘船寇钞北沃沮畏之夏月藏在山岩深穴中为守备冬月氷冻船道不通乃下居邑毌丘俭遣菟太守王颀追位宫尽其东界其耆老言国人尝乗船捕鱼遭风吹数十日东到一岛上有人言语不相晓其俗尝以七月取童女沈海又言有一国亦在海中纯女无男人或传其国有神井闚之辄有孕又説得一布衣从海中浮出其形如中国人衣其两袖长三尺又得一破船随波出海岸边有一人项中复有面生得之与语不相通不食而死其城皆在沃沮东大海中也
　　四至
　　其国在勾丽葢马火山之东东濵大海北与挹娄夫余接南与濊貊接其地东西狭南北长可折方千里土俗物产
　　户五千土肥美背山向海宜五谷善种田无大君主有邑落长其人性质直强勇便持矛步战言语饮食居处衣服有似勾丽其葬作大木椁长十余丈开一头为户新死者先假埋之令皮肉尽乃取骨置椁中家人皆共一椁刻木为主随死者为数又有瓦防置米于中编悬之于椁户边
　　挹娄国
　　挹娄国魏时通焉即古肃慎之国也周武王及成王时皆贡楛矢石砮尔后千余年虽秦汉之盛莫能致也常道乡公景元末方来贡献矢石砮弓甲貂皮之属晋元帝初又诣江左贡石砮成帝时贡十石季龙四年方达季龙问之答曰每候牛马向南西卧者三年矣是知大国所在故来焉
　　四至
　　其国不在咸山北在夫余北千余里濵大海南与北沃沮接不知其北所极广袤数千里
　　土俗物产
</div>
    <div class="pagination">
<a href="太平寰宇记_page108.html">上一页</a><span>...</span><a href="太平寰宇记_page104.html">104</a><a href="太平寰宇记_page105.html">105</a><a href="太平寰宇记_page106.html">106</a><a href="太平寰宇记_page107.html">107</a><a href="太平寰宇记_page108.html">108</a><span class="current-page">109</span><a href="太平寰宇记_page110.html">110</a><a href="太平寰宇记_page111.html">111</a><a href="太平寰宇记_page112.html">112</a><a href="太平寰宇记_page113.html">113</a><a href="太平寰宇记_page114.html">114</a><span>...</span><a href="太平寰宇记_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
