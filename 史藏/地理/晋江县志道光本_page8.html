<!DOCTYPE html>
<html>
<head>
    <meta charset="UTF-8">
    <title>晋江县志道光本 - 第 8 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晋江县志道光本 - 第 8 页/共 196 页</h1>
    <div class="content">　　苏塘　二塘在三十一二都沙塘里，俱清洋陂分流。
　　赤塘　在二十九、三十都和风里。长一百一十丈，阔一十丈。
　　盈塘　在二十七八都永福里。罗裳崎山诸溪涧水，俱潴此塘。与大沙塘相通，下流烟浦埭六陡门出海，长一千三百余丈，阔三百五十丈，深一丈。旁设四陂，通小渠灌田。康熙五十四年，里人张天福捐浚，陈世坰董之。又就塘筑田三十余石，为修陡门、涵岸之费。郡守刘侃勒碑纪其事。《八闽通志》：旁有十里湖光亭，明永乐间修，今废。
　　吴店小塘　旧志只称永福里有吴店小塘，并无注坐土石去处，亦无方圆、长阔丈尺及灌注某方田土若干。缘民心不古，开报难凭，姑据旧志，空名存之。
　　郭岩村塘　并无灌注。
　　洋塘　长八十三丈，阔二十丈，深一丈六尺。
　　清塘　方八十五丈，深一丈二尺。已上俱在永福里。
　　洑田塘　在二十五六都聚仁里塘市等乡。〔隆庆府志〕：周围四千九百八十丈，高州灵源，五都东洋诸山之流俱入此塘，会流最广。旧传九十九溪之水入六首塘，惟湫田塘居多。中有石牛，水涨不没。鸣则堤溃，盖因入流多也。乡人立祠祀之，名牛后宫，为十九都乡约所。又有洑田祠，为二十五都社会。塘有北斗门六间，小涵九所，下有谢埭新塘、蔡塘潴水，虑水涨堤坏也。塘建自宋，郡守王十朋、真德秀，里人柯栋设规建堂。后岸崩陂废，明天启五年，里人龚云致修筑。〔明庄际昌修塘碑记〕吾邑负山带海，田亩不能十之五。佃作而食者，半在邑之南。其为灌溉潴蓄之利，曰溪，曰沟，曰塘。溪通潮汐往来，岁不苦旱。迩溪道壅阏，稍雨辄苦潦。沟自青洋陂入，沿江经吟啸折为上下两沟，以各通于海。塘凡七，盈塘与沙塘合并为一，最大。其次则洑田塘，周围三十里，灌田环十九都，廿五、廿六都，亩八千有奇。其泄易涸，上吸九十九处之流，雨骤至，其潴易涨。岸一带当东南、西北之风，波浪冲激，易以圮坏，则罄潴倾流，水旱交告病矣。曩怡颜柯公设陂规，捐逸老堂以祀土神。都民岁请当道，择诸子醇谨者一人掌陂事，时其蓄泄，固其堤岸，率以为常。年久法弛，受事者勤惰不一，加以雨阳不时，塘日就浅，岸日就圮，都民苦之。润寰龚先生念切桑梓，深悯艰食，壬寅岁请于惺涵顾侯，履亩开浚，颇有成绩。未几而先生以滇命之任。更历一纪。天叠降灾，堤岸复隍，陂塘成野，岁不能一稔，民之艰食日甚。先生归，捐俸余，凿石列岸，自陡门之西新涵沿岸一带，尽以石砌筑之。费几三百金，不问都民斗粟铢钱。更虑暴雨涨流，一陡门难以骤泄，遂采众议，破沮格，就横涵直圳复设瀃二间。而后乃今蓄不虞圮，流不虞涨，洑田其永为乐土乎！又念祈祝土祠颓毁，鸠众修葺。神人欣协，春秋告稔。阖都士民，歌且舞之。伐石勒碑，以垂不朽。因僭为之记。国朝雍正八年，令王之琦命乡绅柯伟生、柯可栋董修。乾隆二年，令胡格清复埭尾占垦者。
　　新塘　接洑田塘小隙。
　　蔡塘　亦接洑田塘。
　　太沙塘　与永福里盈塘相通，周围一千八百余丈，深九尺。东至横头下山，西至翰林埔，南至应台桥，北至十里湖光，计长三百六十丈。水漈一所五间，大深涵一口，小涵一十一口，导源于波斯沟。旧有沙堤亭，详见古迹。已上俱在聚仁里。
　　小沙塘　在二十六都莲花桥。长二里，周围十里，其水独清，亦名濯缨塘。旁设水漈三间，陡门一间，小涵四口。《八闽通志》上有灌缨亭，元季建。明洪武间修。《闽书》：小沙塘一名濯缨，以其水清于大沙塘。今大小二沙塘，多填为田矣。
　　白骑塘　在二十三、四都，方二十八丈，阔三丈，深九尺。
　　周塘　长一十五丈，阔二丈，深五尺。
　　梅塘　长四十三丈，阔一丈五尺，深七尺。
　　龟湖塘　在二十四都，长一千八百余丈，阔八十二丈，深一丈。东至塘后村，西至石狮亭，南至塘岬村，北至大洋。灌田三千八百余亩。宋郡守蔡襄定塘规，明嘉靖间郡守童汉臣增立塘规，林、黄、苏、郑四姓，管修堤岸。万历壬子，林学梧修堤闸以捍怒潮，至国朝壬子，林孕隆重修之。晋令李元琳刻塘规，俾掌陂者世守。〔明王慎中龟湖颂德碑记〕：邑东南乡之田，皆仰水于湖。其浸钜而灌溥者，龟湖为最。环湖而庐且万家，支村析聚，栉比衽联，总其乡之名曰龟湖，盖以湖名其乡也。宝盖、金鞍、玉屏诸山之水，洒为四溪，流入于湖。濒湖仰水之田，度万余亩，民蒙其利而不能知其始所由作。惟蓄泄之节，淤决之禁，胪列科条，谓之塘规者，知其始于宋蔡忠惠公襄守泉时所留也。号湖以塘，盖笆俗方言云。湖水之利于田若是博，故有堤以捍海，堰以陉潦，坊以潴止，庸以宣流，而啮淫溃泆之害，必有资于人力，岁治月修，然后无水害。庸之启闭，有惰以妨时，有奸以病众，而豪右之侵争，狂狡之盗诡，皆所以为湖之患。其具不得不出于政刑，所谓规者，实于是取之。由宋至今，殆五百年，守陂之夫虽具，而官弗予直，故守者常怠而废事。属南衡童公来守郡，以事行治属，问民利病，而龟湖首及焉。民方欲言，公顾就而问之，即符下晋江无留牍。又尽民之所言繙牍，得所为增议塘规二十九条，行之其乡。公善以宽硕接其民，使乐于有为，不待挞罚而相诫以率禁。其勤也，无斗酒尺帛之劳而自劝，湖以无患。比岁洊登，田入羡倍，粟溢他乡。人皆以侯之福我也，相与伐石勒公之德，且期以申勅是规之详于不废也。观古治民之吏，以循良见称，其善非一，而水利之兴修为最。邺之白渠，蜀之离堆，楚之芍陂，越之鑑湖，尤其著者也。作者非不欲为无穷之利，而修复之功，每有待于后人。盖民庶乖分，世序迁易则弊萌，蠹穴伏于其间。如芍陂作于孙叔敖，至何武、邓艾、刘颂、魏欣、赵轨，历数世皆以有功于陂，为民所记。而马臻、孟凯尤有记于越，以鑑之功也。观其所为，如伐木通榛以纳众流，增辟水门益广灌溉，计功受分，使大小戮力，与夫禁民壅湖为田，立水约以裁贪争，皆于续规吻合。盖古今异便，而水利兴修之宜不越此也。斯规之有裨于湖，而不足恃以不废，法固有待乎人者。故予特为记之，非徒副民之请以述童侯之德，将以遗后之为政看于无穷云。国朝乾隆壬辰秋，霖雨岸崩百余丈，铺锦乡乡宾黄汝焘暨侄时芳修筑，费白银八百余两，乡人欲伐碑纪德，焘力辞之。
　　象畔塘　长九百七十八丈，阔七十丈，深一丈。东至龙窟村，西至大洋，南至后头村，北至石畔村。
　　后田塘　长九十八丈，阔二十丈，深一丈，原与象畔相连，后并为象畔塘。二塘无源，惟宜浚深，候雨蓄术。已上俱在江阴里。
　　拱塘　在十八都至十九都絃歌里。广五百四亩四十步，深七尺。东西各有泄涵，宋嘉定二年，邑丞赵彦寓修。
　　李安塘　在十四都劝善里烧灰坝。长四十五丈，阔一丈，深一丈五尺。水自十二都东畔流来，通于虺湖。
　　许塘　在十四都凤髻山下。长四十八丈，阔五丈，深一丈。
　　新塘
　　洪塘　俱在劝善里，今被沙压。
　　塘边小塘　在九都至十二都仁和里。周一百丈，深五尺，水流塘下坑，通龙湖。
　　吕塘　在七、八都修仁里，地名安海。周一十八丈，阔十五丈，深一丈。
　　寺前塘　周二十三丈，深三尺。
　　曾韦塘　明嘉靖四十四年，知府万庆重修，亦名埭。详见下西埭。
　　甘塘　周二十一丈，深七尺。以上俱在修仁里。
　　周穴塘　在五、六都仁孝里周岭坑，环六十丈，深五尺。水从山头坑流下，东西皆山，南北皆田。
　　新塘　在莲坑，周三十余丈，深五尺。水自东宅坑流下，东西俱至后山，南北俱田。
　　柳井塘　今名白浦塘，在林厝前。周六十丈，深五尺。水自新亭坑流下，东西俱山，南至大峰，北至田。
　　王塘　在王塘村。周三百五十丈，深一丈。水自灵源山懒儧而来，流四都莲湖溪，出东北为五都界，西南为四都涂安村界。
　　许塘　在登贤村。周五十丈，深四尺。山窝新筑，无源流。以上俱在仁孝里。
　　上五塘　长一十五丈，阔五尺，深一丈。
　　黄陂塘　今呼石头坝，周一十二丈，深一丈，水自六都下黄村而来，通八都安平内市桥。已上俱在三、四都务本里。
　　谢陂塘　东西六丈五尺，南北一丈八尺，深四尺。今无。
　　庄塘　长三十五丈六尺，阔二丈，深三丈。今无。
　　曾塘　长二十五丈，阔一丈五尺，深三丈。今无。
　　上塘、下塘　在碧湖，发源于水磨坑龙潭。已上俱在一、二都养能里。

　　陂八十有四。旧府志南塘陂重出，作八十五，误。除六陡门、三陡门不称陂，则止八十有二。

　　赤霞陂　在三十七、八都鸾歌里。长一百余丈，深五尺。
　　泉山陂　在三十九都棠阴里。水由清源诸坑而下。长一十余丈，阔三丈，深五尺。水流尚书塘，下东湖。
　　留公陂　在四十一都爱育里，旧名丰谷陂，在谷口，今俗呼陈三坝。宋右史留公元刚筑。深广丈尺。见下顾珀碑文。陡门有五，留氏庄在焉。堤埠台广，望之屹如长城。真文忠公记之。(此记失载。)明嘉靖十二年癸巳，土堤为溪涨射啮，守屠倬因陂左筑石堤三十六丈，深九丈五尺。〔邱养浩为记〕陂邻洛海，群溪合流，率汇为巨浸，奔放横决，湍悍啮堤，堤善崩。民荐堤之荐崩，田没为沮洳。屡易主，民如寄客，虽简其赋，缓其徵，而不可以必留。屠公治泉之明年，廉得其状，乃召诸长老，躬行相度，衡水势之高下，曰：是不可斗，宜分而杀之。乃捐羡缗，乃简徒庸，始事讫工，凡二十有六旬而石坝成。长三十有六丈，广半之。堤岸、陡门，以次修治。增圯补颓，咸有经绝节劳，人人欢悦。厥功既成。曩之毒田，化为甘壤。民庶相与谋：勒贞珉以永不忘。告邱子曰：愿有纪。邱子曰：循吏之不见于世也远矣。叔敖、召杜，史以循称，凡以芍陂、钳卢之役，至今光昭简册。公兹杰迹，利物厚生，永永不极，论古对能，讵有愧哉？纪其曷辞，系之诗曰：维泉有陂，在邑之东。海若构灾，逭诛蛟龙。灌莽百里，大浸崩潈。嘉谷罔殖，痌我三农。公曰予责，御灾键患，佚道使民。民曰不倦。乃令乃期，亲督以麾。庶民子来，孔力且时。公曰瘁止，手拊摩之。有堤如虹，有坝如坊，洪流溢川，是泄是当。贯畦浮塍，开宝洒涧，不我为壑，亦不以叹。维反乎覆，桑田以复。夏稻冬稌，随时代熟。民餱不愆，神糈亦续。民曰我公，说以先民。饱我惠我，维公之仁。维公不居，曰我何有？民之戴之，如纩挟肘。宪宪我公，文武吉甫。公乎陂哉，其与不朽！后民建祠祀倬，以筑时县丞林才杰董役有功，并祀之。汪旦为记。(此记失载。)越二年乙未，陂又坏，守王士俊重修。〔顾珀为记〕留公陂距郡城二十五里许，旧名丰谷，宋右史留元刚筑也。纵六十步，衡一百三十尺，深视衡十之二。外捍海潮之入，内防溪流之出，创五陡门以时蓄泄。晋江、惠安之田，利其灌溉者，可二千六百余亩。厥赋二百三十石有奇。其崇若垣，其跨若虹，其获倍他壤，水旱所不能灾也。实维留公之庸，故名留公陂。真文忠公记焉。余少时至其处，每叹其功之伟而虑其有后忧，盖水发源于白洋覆船山，会于诸溪，暴雨泛涨则射啮无余，陂能保其不坏乎？陂坏则溪水泊于海，稼其能奏功乎？时予偶然之见，犹来意其言之必符也。迨嘉靖癸巳，土陂果射啮于溪涨，郡守屠东厓公询众议，因陂左筑石陂二十二丈，(此句与邱记不符，盖邱记载三十六丈也。)以杀其汹涌之势。民方赖之，适更任南阳，去未几而陂坏。王方南公嗣来，珀以此告公，遂发公帑赎金为倡，经始于丙申仲冬，越丁酉孟夏落之。用是水顺故道，复潴于田。今春大旱，谷种多有不入土者，独此得以及时树艺而获丰年之登，方南公之惠溥哉！国朝乾隆二十四年，洪水冲决，郡守怀荫布、邑令王勋檄巡检林懋懿修筑。此条乾隆府志所叙微混，略订之。
　　深陂　长四十八丈，阔九丈，深二丈。
　　寺前犊陂　长一十三丈，阔三丈，深八尺。
　　淥水陂　长十丈，阔三丈，深七尺。
　　郭景陂　长三十余丈，阔二十丈，深一丈。已上俱在爱育里。
　　施陂　在四十二都至四十四都善政里。
　　王陂
　　王前上塘陂
　　王前陂　俱在善政里。
　　伏乌陂　在四十七都常建里。水由犬岭山下白虹墌，流通仙游县地方。
　　石壁陂　水由花溪林下。
　　洪岩陂　水由石壁陂下。
　　八丈陂　俗名大房陂，水由圆觉墌下。
　　都林陂　俗名观音陂，水由建兴山墌下。
　　仓陂　水由常建里观音陂下。
　　大陂　俗名大埔坡，水有二源，一源圆觉墌下，一源建兴山下。
　　韩陂　一名曾陂，深二丈。水由常建里大埔陂、石壁陂流下，出南安六、七郡牛角潭，至金鸡桥出海。“鸡”，县志作“溪”，非。
　　杨木陂　水由常建里杨木墌出，至巩桥通仙游县界。已上俱在常建里。
　　徐陂　在三十六都临江里。长一百二十三丈，阔二十二丈，深一丈。
　　鼓雷山陡门陂　在三十四都兴贤里。〔万历府志〕长一十里，阔四丈余，灌三十三、三十四两都之田。创自明初，后圮。正德庚辰，义民吴赐等砌筑，设陂夫四十名，专司启闭。〔知县沈崧记〕出府城西南三里有雷峯水利，上接山涧，下通海潮，特以无所蓄泄，岁常寡登。乡人因筑大闸，朝放汐闭，灌田万顷，有司为之免其夫役以偿其劳。据故老遗记，景泰六年也。是后水冲，颓圮益甚，久不克修，农者病焉。乡耆吴赐等请于台察，程公以水利重务实切民瘼，复设陂夫并力筑守。余兹承命，来兴是役。敛财鸠工，阅数月而成焉。诸里老幼，咸壮其功。余谓是闸也，使有景泰之筑而无今日之修，则前功巳废；使有今日之修，而非程公之德，且工繁费广，赐等其能奈之何哉！是又后人所当念者。
　　六里陂　此条须与下六陡门、三陡门、湮浦埭以及西坂湄、上福湄等参看。是陂在郡城南关外，自二十七都至三十五都永靖、和风、永福、永禄、沙塘、聚仁六里，内积山之源流，外隔海之潮汐，纳清泻卤，环数十里无田不资灌溉，设有陂夫、陂首。明陈衢、李俊育葺陂有功，至今陂首皆三李、陈、苏五姓为之。详见诸陡门。〔明陈琛寓金陵论六里陂水利与王石冈侍御书〕晋江县二十九都，有灌田沟水，名曰六里陂，其实不止六里，迂迥曲折有四十余里也。陂在本县，为水利之最大者。其余陂塘，不能当其百分之一。水旱荒歉，民之饥饱，官之徵科攸系。旧设陂首一名，择本都有恒产、恒心兼有才干，人所推服者为之。一任三年，不免差役。陂夫四十二名，多是下户寡丁，一役三年，甚为劳苦，例于该年均徭内编排。其他小陂塘，不得比例。缘此陂，闸有大小十余所，其闸之大者有三：曰六陡门，有闸六间，水涨则开，放流于海；曰上福湄，有闸一间；曰西坂湄，有闸二间，水涨则开，放流入于下沟。下沟属本县二十七都里班，会于西坂湄。闸之上约曰：上沟水深，直有一丈则放下一尺，水深五尺则放下五寸，大率十分与一，永为定规。盖下沟短浅，容受不多，而灌溉亦无几也。近年下沟有一二豪民，遇天旱则率众执凶，夜到闸上，用斧破开板钥，将闸板尽底取起，船载去家，上沟将涸犹不肯还。及下沟容受不得，则放下于海，甚可惜也。夫自为民父母者言之，则彼此皆赤子，安有上沟多水而不分以与下沟？但欲适均耳。天作旱，意不豫密关而混漏泄，惟恃上沟有水以为无恐。至上下俱竭，乃谋力争，此何理也？又濒海咸润埭田，其岸亦不预先修整，为海水击崩。及岸既补，则大开埭闸，多取沟水洗咸而放下于海。且埭田多是豪家之产，以故二家管水陂首，皆不敢禁止。又上沟六陡门闸于弘治年间曾被洪潦冲倒，府县委官起集丁夫千余人，费银千余两，修补五六年，不得完密，农夫困甚。今观西坂湄闸两边土石亦已倾坠，若不先加修补，一旦坏倒，其害可胜言哉！此皆为陂首者之责也。近年陂首以陂夫不齐，又被奸恶告诬，以故都民多不肯为，而愿为者又不可人意，将如之何？盖陂首三年一换，亦甚辛苦。不有所利，其谁肯为？倘为此者能而且勤，或旱或水，开闭不失其时，则其于农也，尚亦有利哉。既能利人，亦当使之自利。其于船只木头小税，及收成时丐取禾把，亦是土俗旧例。官府可定为之限，陂首不得多取，挟怨不得妄告。至于陡门崩坏，海埭漏泄，两沟争水，或至杀人，则责有攸归，而陂首亦不得辞其责矣。若陂夫人数亦当照旧编排，免其差役，始肯向前受劳。其保立陂首，须得通都里老当官保结，不得徇私。大凡有职事者，须得才干之人办之，若徒谨厚与富豪不可也。有才肯干事，不问贫富皆可。因执事者周询民瘼，下及刍荛，故敢据事直叙，不能以文。又使节催忙，不能尽所欲道，尚容告归面陈为惠。〔又与张尧轩大尹书〕仁，生理也，庭草交翠，阳之动也。此濂溪先生作图之本也。故万物得所，谓之春。一夫失所，谓不足以尽仁。伊尹、周公之相天下，龚、黄、卓、鲁之治郡县，贻芳传美于汗青而不使之朽者，非有他道也。完养其方寸间之生生者耳。执事治吾晋江三载，始则人畏，中则人敬，今其兼畏敬而且甚爱者，盖向也以义济仁，得子产水弱火烈之喻。今则阳春和煦，抽万木萌芽于严霜冻雪之余也。然堂府深严，云树掩映，外边之寒亦有不尽知者矣，敢恃爱一达：敝郡有六里陂，上承九十九溪之水，下涸数万余亩之田，耀金沉壁则万姓啸歌，赤地滔天则一方憔悴，其所系盖不小也。旧时官设陂夫计有四十余名，夜则行巡溪潦江潮，画则补砌长湄巨岸，冲冒风雪，出没波涛，其劳亦云甚矣。故小民中稍有智力能趋避者，多方逃走，不就此役；其受此役者，皆丁力贫寡昏懦无告之人也。盖其为役甚劳而又有三年之久。夫以至愚极困之民，当最劳甚久之役，巳为可哀；而该图里老之犴猾者，又欲要其酒食之盛，然后为之呈禀免役，不尔则虽有明文下帖，亦无由上达于父母之庭，尽弃前功，复编新役。欲告诉则口澁舌顽，见吏胥则魂惊胆落，徒尔呼号天地，默说艰难，无可奈何。典其风日不蔽之茅，甚不得已鬻其乳哺将成之子，此皆目见，实亦动情。匪有希图为之解释，伏维兴哀于无用之地，垂德于不报之所，不曰编排已定，务使枯槁复回，则岂惟召伯之棠，百年春茂，行将见燕山之桂，五折秋香。〔陈让等奏通水利呈〕福建等处承宣布政使司泉州府晋江县二十九都军民等籍陈让等谨奏，为恳乞天恩，俯从民便，疏通水利以备旱伤，拯救生灵事。臣等住居闽越，在京师万里之外。本府襟山带海，西南千山之水，东奔海而不及，逗而为沟，汇而为浦，袤延五十余里，灌田数万余顷。臣等环居水汇，计四十三乡，约丁口五十余万，皆以农为生，以水为命。近因地道变盈流谦，沟浦日渐平涨，附近势家惟图自利，因高为田，以致水积不深，灌注不广，雨集则倾卮之势莫遏，雨霁则焦釜之形遂成。重以旱叹为灾，农民重困饥馁，饿莩枕藉。沟壑利害迫切，控诉无门。告诸府县则为豪家所阻，不得疏浚。虽经上司屡行禁革，而天高地远，前弊益滋。臣等虽居海外，蚩蠢无知，皆知皇上是至神极圣天子，专以抚恤小民为心，不忍弃一赤子于非命。故敢匍匐万里，赴恕阙下。伏乞悯念元元，勅下都察院行该巡按衙门，着该府州县督令臣等附近得利小民自行设法。合力疏浚，潴水灌田，以供国税而养父母妻孥。其一二高涨不堪浚导去处，亦与臣等四十三乡小民分画耕种，以补前功。或以补纳本都无挨粮米，永为定规。其余侵占，尽数量出，一体施行。则臣等数万余命，世世全活，皆陛下之赐。臣等无任蝼蚁望生之愿。〔知高州府陈腆赠李素轩讳珏世掌水利有功序〕天下之大本系于农，农之大本系于水利。盖自稷之播种必资禹之治水，然后蒸民乃粒，万世永赖。水利所系之大，有自来矣。晋邑之南，旧设水利，陂曰六里，内积山之源流，外隔海之潮汐，大沟小浍，支分派别，环数十里之内，无田不资灌溉，晋人生养之源，盖半于斯焉。然自昔以来，其患有二：淹则洪水泛滥，而六里数千丈之地狭隘，泄或后时，遂崩溃无余；旱则源流有限，而上沟数千顷之田仰给，守或不谨，遂盗泄一空。于是乎沟浍皆涸而饥者弗食矣，于是乎工役岁兴而劳者弗息矣！于是乎不均不和而争夺者弗可得而御矣！惟我凤池素轩李公，悯民苦穷，世任其事，以除斯患，实天生德以祐一方者乎！盖是陂一崩于正统壬戌，乃祖渊泉公讳瓛为众推举，首董其事，起一邑之力，劳心焦思，经年始成其功。再崩于弘治辛酉，狼狈尤甚！公乃上接祖武，捐己赀为一邑之倡，相地宜为远久之图，历星霜，冒风雨，变旧基而改筑之。是陂视昔为益固，崩溃之患于是平息焉。继是之后，众又举公董之，乃命季子宗纶复任其责。时尚苦于盗泄也，公乃曲为区处，令当适南之桥，重筑一坝？七分堤壅以为六里之利，三分中流以为下沟之资，上下兼济，内外适均，且舟楫亦不至于阻隔，人皆便之，盗泄之患于是乎息焉。于戏！公之任责，以渊泉为之祖，以宗纶为之子，前作后述，一家之仁也。公之成功，于崩溃则既固，于盗泄则既防，安居粒食，万民之利也。积一家之仁，以为万民之利，尽万民之利而赖公之一人，所就岂其微哉？吾知德厚流光，功深报远，公之乃子乃孙，奎聚黌宫，振拔淬励，将必不日拔茅而进。推充发泄，举天下之生民而安养之，公之仁不止乎一家，公之利不止乎一邑，公之食报以福以寿，当悠远而无穷也。余少与公游，涵泳于公之仁也深矣。兹因士大夫大参李公讳汝嘉、乃弟汝升等，相与祝公之寿而嘉公水利之仁，故乐道而表章之，以俟他日观风之采，且以期待公之子孙者。
　　六陡门　此主出者，在湮浦。详见下湮浦埭。
　　三陡门　此主入者，在润石。古有渠，废自宋朝，塞二百余载。万历初，观察杨公际会，以六里陂所灌田居邑之半而源不远，始寻故渠疏之。〔苏濬为记〕周礼司徒氏建步立亩，通原陵薮泽之利，别封畛，疏畎浍，虽亢不菑，其备豫也。后世若史起之于邺，郑国之于秦，白公之于赵，类皆注填阏于高邱，化舄卤为沃壤。故民歌曰：“赵国在前，白渠起后。举臿为云，决渠为雨。且溉且粪，长我禾黍。”亦庶几乎古之遗烈哉！吾郡故有新桥溪。合南安、安溪、永春之水而东注之海，其流甚巨而所溉田无几。由新桥而东南为六里陂，所溉田居邑之半而水源不甚远。盖尝有欲决金鸡上流以分南乡余溉者，至堑山谷，坏庐墓，利未及兴，病者相踵，遂竟报罢。今年祝融为政，乡多涸泽，观察杨公日忧云汉，询民瘼，而浚适以计吏过家，谋之老，更求兴水利以効刍荛万一。有谓溜石故渠可通活水者，即往眡之。彼此相距仅数百武，无陵谷相限，无坏人庐，无移人冢。有陡门圮，弗治，可新之。故迹宛然，疏之易易耳。遂闻之观察公，公忻然纳焉。即日檄郡邑委官董役。而郡刺史汪公，佐守姚公、陆公、刘公，各乐成其事。都民闻之，权呼恐后，执畚持耰，不戒云集，甫十日而告竣功。公同黄懋新宪副及浚观焉，但见流水下注，清可鉴发，沮洳之泽，俱为巨浸矣。是日也，里正、农夫环而歌者亿计。公赐之酒食，赍以花币，人人争加额，谓公来何暮也。浚闻溜石之渠，废自前朝，郡乘不载，故老靡详，湮塞二百载，即锐意水利者，不求故道之易而为凿山堑谷之艰，岂天閟之耶？今不费一公帑，不烦一公旬，万年之利，一旦顿兴，无亦公之精神竅于山川，故数百年未闻之利，直俟公而成之乎？浚方与公婆娑树下，忽报新水方涨，又长四尺强。因取酌而歌曰：风习习兮水泱泱，水泱泱兮生稻粱。江流万里指扶桑，与公坐兮水中央。借江流兮泛霞觞，闲鸥洛鹭晚相将。遡余波兮流且长，何以赠之兰为裳。懋新君和曰：溜石之水清且旨，一泻汪洋几千里。百年湮没人不知，疏渠自我杨侯始。杨侯一语万民趋，神为役兮鬼为驱。变瘠土兮为膏腴，公来视兮乐于于！歌竟，因识之，以补郡乘之缺者。后陈衢筑陡门一坎，李焻、庄际昌增筑二坎。〔李叔元叙陈衢功德碑云〕晋江六里陂水利，紫峯先生论之详矣。大约谓此陂上承九十九溪水，下润数十万亩田，必择有恒产恒心才且勤者掌之。水旱蓄泄以时，既能利农亦当使之自利。如舟木小税及秋成取禾把之类，官为画一。掌陂者不得多取，两挟怨者不得妄讦。此先生留心民瘼忠恕之言也。今去先生未百载，人心不古，掌陂之役，自好者不为，而为之者往往先利而后义。惟孔伸陈君不可及，君讳衢，紫峯先生孙也。其掌六里陂，自万历已卯至壬午始，壬寅、癸卯又掌焉，戊申至今癸丑又掌焉，皆强而后出，固辞而不获。其掌陂也，豫水旱而为之备。雨则竟夕不寐，策杖观水势，督陂夫启放，瞬息不少缓。故久雨、骤雨而无浸涌之患。霁则急闭之。旱则昼夜巡行，无敢漏泄者。故汲灌足供三时，邻壤亦分余沥焉。若兹可谓才且勤矣。至于木石船货，有过闸之税。或亩取其禾，或家徵其谷，或设罟以收鱼虾，曩所视为固然者，一切禁革。或曰：为宰而辞粟，赎人不受金，得无过乎？君曰：吾以无愧于心耳。宪之粟其名曰与，赐之金其名曰受。今敛则非与也，税则非受也。曾见夫闭闸而税者，税入而后闸开，则邻于要也。遗秉滞穗，其与几何？强者争而弱者谇，则邻于攫也。吾不敢为要且攫，非以为廉也。若兹则利农而不自利矣。陂夫稍食，分给如期，值官未及颁，则取诸怀而与之。陂岸崩，自捐三十余金砌筑，不烦里旅。陡梁缺，亦如之，至鬻田以充焉。或曰：费哉惠也。君曰：吾以尽吾心焉耳。捐数亩之田而贻邻里乡党数十万里之秋，孰与夫胥而稿也？曾见夫醵金而龃龉难合者，曾见夫鸠工而嗷嗷莫应者，吾不能为其难，宁为其易耳。若兹则损己以利农，紫峯先生犹难之矣。蔷紫峯有万物一体之怀，未得大布于天下，而拳拳桑梓利病，凡三致意焉。今君克绍厥志，四子皆有声庠序，将大紫峯之泽未艾也。乡髦倪德君甚相与，伐石垂不朽而徵余言。余惟今之竖碑于途者相望也，亦有如此石之无愧辞者乎？遂忻忻载笔焉。〔丁之典序李、庄二公功德录云〕溜石庙前陡门，建自万历癸丑，涵江陈象西讳衢，督学紫峰公裔孙捐资新筑一坎，浚导溪流，少卿李公鹿巢讳叔元为之立石郡南道左。乡人念其德泽，建祠塑像祀之，而溪流犹未广也。逮天启二年，会状庄公羹若讳际昌捐田，兵科李公唐谷讳焻为春元时，构石伐木，鸠众经营，拓增陡门为三坎，数月告成，其利有倍于昔，其功堪垂不朽云。国朝康熙三年、八年，两遭洪水冲决，焻子廷硕捐工修筑。〔张潜夫记〕自创建三陡门以来，泽及百乡，凡享其利者，讴颂不衰。迩因甲辰洪水，陡门左右臂崩溃，己酉复大决，任陂者委卸其责，父老相顾，不知所出。幸谏议唐谷李先生长公讳廷硕者，念先绩倾颓，自取祖山栢木二百株，复捐工、捐银为倡，诸乡协力乐助。时六月兴役，霖雨洊至，众议讙成功之难，独李长公识坚志锐，谓天祐下民，必无雨患。履危历险，曝暑日中以董其役。果尔夏雨无波，海潮缩退，两月之间，竟成厥功。既成之日，断桥再完，水流复满，渡济之利，既已宏远，灌注之贻，殆将千里。昔人有云，农忭于野，商歌于市，况如斯役者又当如何耶？夫谏议公之拓造，在南宫未魁之日，厥后名位勋业烂然，天之报施善人不爽也如斯。兹者克绍前业，无愧群望，其受祐宁有涯哉？是岁秋冬大旱三月，四野俱无粒收，惟百乡受此灌注者全获西成之利，即下沟十三乡，钱屿三四乡，俱得分泽沾惠，欢颂遍野，其可恍惚吕公陂耶？苏公堤耶？后之视今，亦犹今之视昔焉。余忝在懿亲，稔知其略，欣从众情，为文以铭其事于石，将以存厥迹于不忘云尔。三十七年，郡守李大章、晋令李元霖、里人李为观，各捐金重修。其淮渠内有三山，涝至潆汇，提督蓝理设为湮浦埭田，以淹上乡。诸涵漏泄，网渔难于节制，始筑湮浦陡门。官定五日一放，辰开酉壅。溜石庙边有蓝提督生祠。六十年，令黄锡策捐买，通详为水利功德祠，以祀陈琛、苏濬、陈衢、李焻、庄际昌，以栖陂夫。复详定陂夫工食。雍正四年，陡门两岸崩坏，知县叶祖烈重加修筑。其后祠馆没为塘汛，焻之裔孙李保，复于乾隆二十五年就祠地新筑陂馆二间，以为陂夫栖宿之所。〔李协仁梓五姓公修陡门坝垾碑记录〕晋江六里陂水务，历代为本都三李、陈、苏五姓轮掌，其先世各有功德于民，或载郡乘，或勒碑石，或详之缙绅先生序文，班班可考也。后人继序，虽极艰难，不敢推卸。康熙三十七年间，三陡门倾圮，族绅李讳为观时掌其事，捐白镪五十两为士民倡，请之中丞宫公、郡守李公大章、邑令李公元霖，委员督造，计费百五十金，悉出大府李公所捐。抵今坚固，皆赖其力焉。其船只水头小税，原是旧例。船户朱姓，负嵎溜石，吝其小税，辄与陂首构衅；府主王公，以顽杖之。又有侵占陂地盖屋者，邑主黄公锡策达之制宪觉公，着令毁拆，时康熙六十年、六十一年事也。黄公留心水务，详定看陂工食数目。复将溜石庙侧蓝祠，捐俸官买，为建陂功德祠。黄公之厚泽，足为奕世顶戴而尸祝矣。六陡门西岸，雍正四年，洪水冲陷，深十余丈，阔八九丈，万民哀号，竭泽须臾难缓。五姓绅士，乃相与籲请县主叶公祖烈，公借帑金百两，协力修筑，后如数缴还，悉自五姓乐输。是岁民歌大有，咸颂叶公之义举不衰。凡此皆余亲与其事，故特表而彰之。其各姓碑记序文，年久遗落，十居七八，存者又字迹模糊。雁山兴运李君，文学士也，搜录存稿；余惧久复磨灭，取而梓之，以垂不朽，俾有心水利者，便于观览焉。国朝嘉庆二年，陡门及岸被水冲坏，功德祠及神像亦剥落。苏厝乡乡宾苏宗英倡修，亲督三年，始竣功焉。守徐汝澜褒之。二十九都五姓绅衿士庶陈利害，总序六里陂陡门，上接溪流，下通海潮，郡志载溉田千八百顷，计三分县田之一，前辈乡先生言之详矣。第此水所以利者，赖湮浦一埭，地面广阔，容纳得多。而下沟丁、林豪姓暨海尾涵埭，各听约束，启闭以时，故雄极亢旱而上下兼济，内外适均，犹支持十数月不匮。今本埭多被豪家占垦，蓝宦提闽，复割三分之一填砌成田，而地道流谦，沟浦日就高平，此间沟水易盈易涸，弊率由此。其最害者孤坑，桥上宫畔原有一涵在沟岸半间，向因海上煽起，都人星散，海尾庵上豪猾乘时藉势，将涵移置沟底。湮浦有水，涓滴难留。都人因其不道，目曰棺木涵，愤恨极矣！下流一带埭田，皆势豪砌管，涵甲借洗咸为名，日夜开闸，网取鱼虾，不可禁诘。间被捉获，势头极大，将奈之何？秋高风起，每遇中秋、重阳，届期必有翻流之水？从三陡门入，直达涵江洋，至池店洋、潘湖洋。缘宫畔此涵最迩，三陡门开放无禁，所入潮水已耗消三分之二矣，其溉上流有几？对涵有一陡门，乃蓝提新筑以捍湮浦田者，近亦为庵上乡黄姓所掌，寸板不设，与海尾涵甲通同作奸。必将此陡门付掌六里坡水务者看守，并此涵依旧在中间开浚，依时启闭，庶免漏泄之患也。夫畏难不任，怯也。前人有令德而不克继述，弗类也。但每逢瓜期，五姓率视为畏途，莫肯向前，何欤？旧制陂夫四十二名，皆官给稍食，昼夜更代，巡捉不休。其船只水头例有小税，及收成时丐取禾把，一以酬陂首之劳，一以备修葺陡门埭岸，买置闸板等费。紫峯先生所谓既能利人，亦当使之自利是也。今稍食之制既废，陂夫裁减，三陡门附在溜石乡，朱姓多丁强伙，出入船只，十居八九，遇开闸，辄拥众而造，或从夜间偷渡。虽经总督觉公按县详请酌定管陂工食数目，终视若弁髦，莫肯遵行。稍拂其意，则将闸板丢放溪流。横顽如此，又将奈之何哉？噫嘻，掌是陂者，责任极大，辛苦极重，非惟无利，抑且自损，宜乎自好者不为，而为之者祗迁延卒岁以塞责也。所望地方列宪、府公祖、县父母，轸念民瘼，檄召本都有恒产恒心，才且勤者，使董其事。凡系水利有事，有叩则应，共锄莠秕。或有采风之使，访悉此方要害，民间疾苦，绘入入陈，勅诸司兴利剔弊，庶几沿陂而居者亿万民命，其有瘳乎。
　　正陂　在三十四都兴贤里。长三丈，深五尺。
　　黄陂　在三十三都常泰里新亭尾林桥。水源西接广教坑，南接紫帽坑，上通至三十四都鼓雷山陡门陂，下通石皮石闸。长五十一丈，深六尺，灌田一十余亩。
　　陂洋陂　即清洋陂，宋熙宁间晋令危雍筑。在三十一、二都沙塘里。《方舆纪要》陂八十有二，清洋陂最大。邑南乡诸洋，俱受溉焉。自南安县，西有荣第、嶰坑诸山之水并流，历洋板远济，其旁复有三水来会，乃入于磁灶溪。又有洪岭、湖洋五峯诸山之涧并流而东，复有五水来会，入于葛洲溪，与磁灶溪俱达于清洋陂，分经大桥至潘湖，小桥至黄江，复会于吟啸浦。自东北历结砖桥，则汇湮浦埭，出溜石六陡门。自东南流，则至陈埭。所溉之田，曰潘湖洋，曰吟啸洋，曰池店洋，曰仙店洋，曰沟头洋，曰下埭洋，曰涵江洋，曰陈翁洋，曰孤坑洋。旧志云，溉田千八百顷。〔万历府志〕其先，每岁之春，运土筑作，一遇霖溢则坏。淳熙七年，邑人林邦闻、僧了性，始累石垾之，且为三垛，以泄时水，长一百八十丈，广二丈有咫。修小陂于支流者五，为陡门于下流者七，陂之南北，增筑石垾各三，倍其长之数。嘉靖十年，知县钱楩，督都民吴邦助等重修。今长三千六百八十丈，阔六百一十丈，深二丈，溉田如故。
　　苏陂
　　吴陂
　　桃陂
　　相家陂
　　官陂　以上五陂俱在沙塘里。自紫帽南坑流出金地院，左潴为仙塘，积为苏陂；自苏陂之东，曰吴陂；回而南，曰桃陂；直桃陂之南，又为相家陂；自相家陂南下，为官陂。官陂泄入于钱塘溪，合为陂头，自陂头合流，由吟啸桥至于湮浦埭。
　　蔡陂　在二十九都、三十都和风里。长六十八丈，阔五丈，深一丈。
　　西坂湄陂　陡门三间。
　　上福湄陂　陡门一间。
　　南陡门陂　陡门三间。
　　治平坝陂　陡门一间。〔万历府志〕湮浦埭陡门六间，与此五陂陡门八间，俱受九溪之水。五陂地势，又有高沟水少，则节量放于下沟。下沟水多，则放直达。旱则上沟专蓄，盖水源虽多而道路远，不得不视饶乏以为蓄泄也。议者欲从金鸡桥凿渠，以截大溪之水入南乡，误矣。惟当于盈塘、沙塘、濯缨塘、洑田塘、象畔塘，龟湖塘用力开浚，以时蓄泄，以复古人设立六塘本意，可也。已上俱在和风里。
　　蔡陂　在二十七都、二十八都永福里。长二十七丈，阔二丈，深七尺。
　　车椟陂　长五十三丈，阔一十七丈，深八尺。
　　龙井陂　长七十四丈，阔二十八丈，深一丈八尺。
　　香炉陂　长一十三丈，阔四丈，深一丈。俱在永福里。
　　孙云陂　在七都、八都修仁里。长二丈二尺，阔三丈，深二尺。
　　谢陂　长九丈。阔一丈，深三尺。
　　石埭陂　俱在修仁里。
　　庄陂　在五都、六都仁孝里。周围二十九丈，深一丈二尺。
　　吴陂　长二十八丈，阔三丈，深六尺。
　　吕陂　长一十丈，阔三丈，深六尺。
　　石围潭陂　长四十余丈，阔二丈，深五尺。
　　陈陂　长七十余丈，阔三丈，深三尺。
　　苏坑曾陂　长一十三丈，阔二丈，深三尺。县志云：自庄陂至此。今皆无迹。
　　南塘陂　今呼“洪塘”，坐五都林口村。长一十七丈，阔二丈，深三尺。水自石井岩坑而来，流出本都坑南峯尾村，十三都吴安村而出。以上俱在仁孝里。
　　柯宅谷陂　在三都、四都务本里。长二十丈，深一丈，阔三丈。
　　五德陂　长二百丈，阔二十丈，深六尺。
　　柳堰陂　长二十丈，阔三丈，深六尺。
　　陈塘陂　长四十丈，阔三丈，深六尺。
　　洪塘陂　长二十七丈，阔三丈，深一丈。
　　张乌陂　长三十丈，阔八尺，深七尺。
</div>
    <div class="pagination">
<a href="晋江县志道光本_page7.html">上一页</a><span>...</span><a href="晋江县志道光本_page3.html">3</a><a href="晋江县志道光本_page4.html">4</a><a href="晋江县志道光本_page5.html">5</a><a href="晋江县志道光本_page6.html">6</a><a href="晋江县志道光本_page7.html">7</a><span class="current-page">8</span><a href="晋江县志道光本_page9.html">9</a><a href="晋江县志道光本_page10.html">10</a><a href="晋江县志道光本_page11.html">11</a><a href="晋江县志道光本_page12.html">12</a><a href="晋江县志道光本_page13.html">13</a><span>...</span><a href="晋江县志道光本_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
