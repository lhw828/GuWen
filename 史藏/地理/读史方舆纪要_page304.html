<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 304 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 304 页/共 479 页</h1>
    <div class="content">　　○唐年城在县东二里。唐县治此。朱梁初，楚将许德勋破唐将李饶等，掠上高、唐年而归，即此。上高，见江西瑞州府。

　　○大集山县北五里。自通城县龙窖山发脉，历方山岩头而东至此，诸山崇聚，故县有崇阳之名。又壶头山，在县东北二十里，山如壶口，有溪穿入山中，名桃花洞。《志》云：后汉马援征五溪蛮，至下隽，殁于壶头滩，盖即此。恐误。又东泉山，在县东北五十里，有泉流入蒲圻，溉田甚广，中有龙岩龙洞。○雨山，在县东四十里。山最高，跨通山县界，有五峰笋立，一名乳山。又灵女山，在县东四十五里，亦接通山县境，上有泉。又有古城，号女城，不知所自。

　　方山县西五十里。四面皆平，瀑布悬流，岩壑甚胜，跨蒲圻、临湘二县界。其相近者曰岩头山，有二岩，一曰宝陀，一曰罗汉，俱极幽胜。山周百余里，亦北抵临湘县界。○白泉山，在县西北二十余里，泉流不竭。宋张咏为令，尝凿山引水以灌田。后屡修治，至今为近郭之利。

　　龙泉山县西南四十里。周围百余里，山有洞，可容千百人。石渠清映，名曰鲁溪，乡人号为鲁溪岩。岩前产茶甚佳，曰龙泉茶。又茱萸山，在县西南五十里，层峦叠障，势若连云。○弩牙山，在县南四十里，以形似名，有吴城港水绕岩下。

　　龙头岩县东三十里。中有流泉，萦纡三十里，可供灌溉。又青山岩，在县南二十里，深邃莫测，有泉出石渠间。又南有紫龟岩，泉出其下，溉田数百亩。《郡志》云：紫龟岩在县西北四十里。○回头岭，在县东二十三里，道出通山县。县东九十里有连河岭，道出咸宁县。又有田东洞，在县东三十里，甚深广。又东二十里为白羊洞，跨通山县界，深不可穷。《志》云：县西南六十里。又有赤壁，相传周瑜战处。误也。

　　○隽水在县西四十里，即陆水也。自通城县流入，经县北而入蒲圻县界。县境诸水，皆汇入焉。○高视河，在县南五十里，汇山溪诸水，下流入于隽水。又太原河，在县南七十里。《志》云：出江西宁州界首山，亦汇诸山溪之水，流合高视河，出青石河而入于隽水。

　　崇阳洪在县北二十五里。自通城县汇诸山溪之水，入县境，经壶头山下，亦曰崇阳港。两山相夹，水中多石，中为大洪，东西为小洪，行者不下徐州吕梁之险，下流亦合于隽水。《志》云：崇阳河源自隽水及宁州修水，合桃溪水流出至壶头山下。是也。又县西三十里有肥田港，亦曰肥田湖，其西有白泉河、龙坊河流合焉，亦注于隽水。

　　龙头河县东北十五里，即龙头岩水也。又有荻洲河，在县西北十五里。许仙岩河，在县西北三十里许仙岩下。又柘亭河，在县北二十里，铁束河，在县西八十里，俱汇诸小水入于隽水。又长江湖，在县西南二十五里。县南十五里，又有戴家湖，通吴城港，入于隽水。《志》云：县东五里有小港。又东十里有白石港及罗兜湾，俱汇流入小港，合于隽水。○石枧陂，在县东十五里，有宋时旧址。洪武间，知县元浚伐石重修。嘉靖九年，典史徐球再修，蓄水以溉田，为民利。县东二十里曰远陂，溉田千余亩。县南二十五里曰华陂，前为史家，亦溉田数百亩。

　　○东关县南六十里。其相近者曰高视山，接江西宁州界，寇盗充斥，此为扼要之所，向设官兵戍守。

　　通城县府西南五百里。西南至岳州府平江县百六十里。汉下隽县地。唐为唐年县地。元和中，置通城镇。宋熙宁中，始升为县。绍兴中，废为镇，旋复为县。今县有土城，编户十五里。

　　○幕阜山县东南五十里。周回五百余里，东跨江西宁州，南跨平江县界，有水四出，东南入湘，西入洞庭，北入隽。吴太史慈为建昌都尉，拒刘表从子磐，于此置营幕，因名。○锡山，在县南七里，旧产银，曰银山。又产锡。《志》云：唐初置锡山镇，后改为通城云。又九峰山，在县南一里，山有九峰。县南三里又有南山，形如屏障。

　　大盘山县东四十里。山岭萦纡广远，因名。又万峰山，在县东北二十五里。县东南三十里又有龙窖山，深谷巨壑，云气翁郁。又东南二十里有黄龙山，山脉与幕阜相接。○虎岩山，在县西三十里，山深杳，虎穴其中。又县西十五里有白面山。

　　○隽水在县治北。自岳州府巴陵县流入界，经县西南，有修水自江西宁州流合焉。又东北入崇阳县界。○新安港，在县东二十里，出黄龙山，东北流，县东三十里之鲤港，县东十里之东港，俱汇流于此而入隽水。又黄沙港，在县西十里，亦合诸溪涧水，至县北十里铁束山下，入于隽水。《志》云：县东四十里，又有分水泉，亦出黄龙山下，分二流，南流入江西武宁县界，西流入于隽水。

　　○长山寨在县南。南唐置此，以备潭朗。周显德二年，湖南王逵拔鄂州长山寨，是也。

　　兴国州府东南三百八十里。东至江西九江府二百里，东南至江西南昌府五百七十里，西南至江西宁州三百里，北渡江至黄州府蕲州百里。

　　春秋时楚地。秦属南郡。两汉属江夏郡。三国吴属武昌郡。晋以后因之。隋属鄂州。大业中，属江夏郡。唐仍旧。宋太平兴国二年，置永兴军。明年，改兴国军。元为兴国路。明初，曰兴国州。洪武九年，以州治永兴县省入编户四十六里，领县二。今因之。

　　州襟山带江，土沃民萃，西连江夏，东出豫章，此为襟要。汉武帝时，淮南王安谋反，其臣伍被曰：守下雉之城，绝豫章之口。谓此也。唐天复二年，淮南将李神福击杜洪于武昌时洪为武昌节度使，得永兴，曰永兴大县，馈饷所仰，已得鄂之半矣。宋建炎三年，金人窥洪州，取道于此时金人入江州，既而由黄州张家渡度江，至武昌县上岸，遂入兴国军大冶县界，取山路犯江西。盖境壤相错，侵轶为易矣。

　　○永兴废县今州治。本汉鄂县及下雉县地。孙吴初，为武昌县地，寻析武昌县南境置阳新县，属武昌郡。晋以后因之。隋改曰富川县。开皇十八年，又改曰永兴。唐因之。宋为永兴军治，寻为兴国军治。明初省。《志》云：吴置阳新县，在今州西南五十里。六朝时皆治此，亦曰富川城，以隋改名富川也。今犹谓之阳新里，隋改置于高陵故城，在今州东南六十里。其城一名子胥城，相传子胥所筑。唐贞元初，徙治于长乐乡深湖口，即今治也。又有永兴城，在今州南阖闾山下，世传伍子胥为阖闾屯兵于此，本名阖闾城。梁、陈间，置永兴县治此。隋开皇十六年，并县入富川，寻改富川为永兴，是也。今州城明初筑。正德六年，以甓。十一年，复增修之。嘉靖三十三年，改营石城，周四里有奇，有门八。

　　下雉城州东南百四十里。汉县，属江夏郡。后汉因之。三国吴属武昌郡。晋省。《志》云：州西南百二十里，又有奉新废县，吴置。州西北九十里，又有安昌废县，梁置。隋平陈，俱废。今史不载。

　　○银山州北十五里。四面皆山，多产银矿，亦名大银山。元时，曾采银于此。《志》云：州西二里有黄姑山，亦产银，旧有银场。○三角山，在州北九十里，州之名山也。又大坡山，在州东五十里，旁有石楼，崭然拔出众山，里人于此造茶，名坡山凤髓。有大坡洞。其相近者有鸡笼山，相传伍子胥曾驻兵于此。今遗址尚存。又阖闾山，在州南九十里，相传子胥屯兵处。《史记》：阖闾九年，子胥伐楚。是也。今下有阖闾城。

　　五龙山州西北八十里。盘纡高耸，状如五龙。又龙门山，在州西八十里，两峰相对，本名龙耳，唐改今名。又西四十里为天尊山，高峻干云，周四十余里。又西七十里为太平山，与通山县九宫山相接。○石榴山，在州西五十里，有石榴山洞，四面险阻，人多避难于此。一名百福山。又黄土山在州西北二百里，南接江西武宁县，东接江西瑞昌县，西与通山连境，盘回百余里。

　　柳峰岩州南三十里。元末，土豪黄普福聚众避兵于此。其相近者曰太平岩，元末，杨普雄据此拒敌处也。○凤山洞，在州东北八十里。相传南唐主李煜尝屯兵于此，依山筑城。今山顶遗堞尚存。

　　○大江州东北六十里。江之北岸，接黄州府蕲州境，又东入江西瑞昌县界。

　　长河州西十里。亦曰富水。源出通山县白羊山，流入州界，经州西七十里之三教山，四十里之白阆山，诸山溪之水，皆流入焉，经州治而东，会于富池湖，东入大江。《水利考》：州境多水，然皆汇于长河而泄于富池湖。长河自州西南六十里排布而下，水流较宽。以上则为龙港，在州西南七十里；慈口港，在州西百里；罗口港，在州西百三十里。山溪诸水，由此溢入，恒有泛涨之患，故西境之堤防常切。○山溪河，在州西八十里；又茅田河，在州西南九十里，皆汇诸山之水，注于长河。《志》云：州东南五十里，有舒{浦女}湖，兴之巨壑也。州东南境之水皆汇入焉，而统注于长河。

　　富池湖州东六十里。《志》云：自州西之西碎石至三溪，汇上流诸水，经州治南。至此，众流益集潴而为湖，北注于江。《水经注》：江之右岸，富水注之。是也。今置河泊所司之。又于湖北置富池驿及富池镇巡司，为滨江往来之通道。○海口湖，在州东北六十里，州北诸山溪之水，汇流所成也，东注于大江。又源湖，在州西北七十里。武昌、大冶二县山溪之水，汇流于此，入大江。今皆掌于河泊所。《志》云：州境诸湖得名者凡二十余，而最大者为富池、海口、源三湖。

　　长乐堰州北五十里。唐贞元十三年筑。明洪武中重修。民赖其惠。○朝天堤，在州西五里古龙关下。永乐间，知州樊继修筑，今亦名樊公堤。又州东北半里有恩波堤，州北二十里有良荐桥堤。

　　古龙关州西北三里，旧为屯戍处。元末多事，尝驻兵于此。又黄颡口镇，在州北六十里，向置巡司戍守。

　　大冶县州西北百五十里。东渡江至蕲州九十里。隋武昌县地，唐为永兴县地，置大冶青山场院。南唐保大十三年，升为大冶县，属鄂州。宋属兴国军。今县无城，编户二十九里。

　　○铁山县北四十里。有铁矿。唐宋时，于此置炉，烧炼金铁。又北二十里为白雉山，周五十里，有芙蓉峰、狮子岭、金鸡石诸胜。山南出铜矿。晋、宋已来，俱置铜场钱监，后废。今山口墩，或谓之铜灶，其遗迹也。《一统志》：县东有围炉山，出铁，旧有铁务，今废。又县治西南有铜绿山，亦古出铜冶铸之所。县名大冶，盖以此。

　　西塞山县东北九十里，连武昌县界。孙策击黄祖，刘毅攻桓玄，皆破之于此山之右。又有回山，其西为飞云三洞，称奇胜。余详见武昌县。○果城山，在县西南五十里，环绕如城，一名屏风峡山，又名黄茅尖山。山势峻峭，今有黄茅寨，守此可避寇乱。又东方山，在县北三十里，山连武昌县界，以在武昌东，故名。又凤栖山，在县东北七十里，周三十五里，亦接武昌县界。

　　○县前河在县南。西境诸水，皆汇流于此，潴为金湖，又东六十里入兴国州界，注于源湖。○磁湖，在县东四十里。湖滨有磁湖山，山之右为瑶山，旧有磁湖寨，为戍守处。又华家湖，在县东北四十里。其南为河泾凌家湾湖，皆汇诸山溪水，流入大江。又县东三十里有张家渥，源出县东北四十里之章山，流入江。自华家湖以下，皆掌于河泊所。《志》云：县东北三十里有黄石港，淳江有黄石公矶。

　　散花洲在西塞山侧，临江。相传周瑜战胜于赤壁，吴王散花劳军，亦名散花滩。又县东三十里有新生洲，以宋绍兴十九年，始有此洲也。

　　○西塞山寨在西塞山北，即道士γ也。《志》云：自县北二十里牛马隘山，连延为章山，自章山以至县东九十里道士γ，脉皆相接。唐曹王皋攻淮西，尝结寨于此，亦名土γ镇。向设道士γ巡司。又县东北四十里有铁山寨，又东九十里为李家港寨。○花油树堡，在县西南六十里猴儿山上，路出江西瑞昌县，为盗贼出没之冲。嘉靖中，立寨守此。隆庆四年，复增设官兵，以为防御。

　　通山县州西百八十里。西至崇阳县八十里，东南至江西武宁县二百八十里。唐为永兴县之新丰乡。杨吴武义中，置羊山镇。周显德六年，南唐始置通山县。《宋志》：太平兴国二年，升羊头镇为县，属兴国军。绍兴四年，废为镇。明年，复为县。今县无城，编户六里。

　　○翠屏山县西南一里。苍翠如屏，上有石塔，东西二泉。旧有人居，环绕如城，一名石城。又石航山，在县东二里，绵亘数十里。县南二里为石梯山，北曰罗阜山，高峻出群山之表。○大城山，在县南六十里，高峻环结如城，有四石门，可阶而登。中平衍，广数十亩。又县东六十里，有沉水山，岩谷深邃，人迹罕至。

　　九宫山县东南八十里。广八十里，高四十里。相传晋安王兄弟九人避难于此，造九宫而名。一云：山自下而上，高峰九层，故名。又云：山来自南岳长沙九江庐阜九十九峰之数，千岩万壑，崎岖盘折，奇胜非一。宋张道清住此，建钦天瑞庆宫于上。○白羊山，在县西三十里。《志》云：兴国州长河之源出于此。

　　新开岭县北七里。路出岭下，险峻殊绝。宣德间，凿其巅，为兴国必由之路。又朦胧岭，在县东南二十里，险峻迤逦，道出江西武宁县道。成化间，建朦胧堡于其上。

　　石牛潭县东五里，有石涧六十里，下流入于长河。又有界河，在县东六十里，亦东北注于长河。

　　附见：

　　武昌卫在府治南。洪武中建。又有武昌左卫，在府治西南。武昌护卫，亦在府治南。洪武中，为楚府置。今亦设武昌卫，并设左卫。

　　◇汉阳府东至武昌府隔江七里，西北至安陆府五百六十里，西南至安陆府沔阳州四百里，东北至黄州府一百八十三里，西北至德安府三百二十里。自府治至布政司见上，至南京一千七百二十里，至京师五千一百七十三里。

　　《禹贡》：荆州之域。春秋郧国地。战国属楚。秦属南郡。两汉属江夏郡。三国初属魏，后属{曰大}，皆为重镇。晋仍属江夏郡初立沔阳县，为江夏郡治。后郡移治安陆。宋、齐、梁因之并属江夏郡。后周属竟陵郡。隋属复州。大业初，属沔阳郡。唐武德四年，讨平朱粲，析置沔州治汉阳县。天宝初，改汉阳郡。乾元初，复为沔州建中二年，州废。四年，复置。宝历初，州废，属鄂州。周显德五年，平淮南，以汉阳县置军。宋熙宁四年，仍废为县。元元年，复置军。绍兴五年废。七年，复置。元至元中，升为汉阳府。明洪武初因之。九年，省入武昌。十三年，复置府，领县二。今因之。

　　府前枕大江，北带汉水，大别之险，古今共之。诚鄂渚之翼蔽，而亦荆、郢之藩垣也荆，谓荆州；郢，谓安陆。《形胜考》云：汉阳扼束江、汉，表以大别之山，临高深，其势而险固。国家画郡，与武昌并峙，方七里而近，左右翼蔽以巩磐石，亦宇内所仅见也。王氏有言：鄂州恃汉阳为蔽，汉阳失而鄂不可保。此鲁山、夏口夹江分险而分符作牧也欤。又薛氏云：上游粮饷，由沔而达襄、郢，由而入安、随，汉阳实为喉嗌云宋知汉阳军黄筑城，略云：汉阳之地，南人得之，则恃为捍蔽。孙氏都武昌，使鲁肃守汉阳是也。北人得之，则武昌不能自立。汉阳守臣李恕屡以舟师败鄂人是也。故筑城不惟可以守汉阳，亦所以蔽武昌也。

　　汉阳县附郭。本汉安陆县地，属江夏郡。东晋于临嶂山下置沌阳县，后废。隋开皇十七年，置汉津县，属复州。大业初，改曰汉阳，属沔阳郡。唐初于此置沔州，后废州，以县属鄂州。五代周为汉阳军治。元至元以后，皆为府治。《城邑考》：府城旧周六里，有八门。宋宣和三年，水涨城坏，寻复修筑。明洪武初，平楚，驾临汉阳，筑城保障，然城垣单薄。嘉靖三年，始议增修，内外皆用砖石包砌。周仅四里有奇，门四：东朝宗，南南纪，西凤山，北朝元，朝元门旋塞。今编户六里。

　　○鲁山城在城东北大别山上。三国时为戍守处，因筑城于此。六朝以来，皆为要地。亦曰鲁山镇城。隋因置汉阳县于山下。或谓今县即鲁山城，误也。

　　沌阳城府西六十里临嶂山下。《志》云：晋惠帝时所置也。祝穆云：魏定荆州，屯沔阳为重镇。晋立沔阳县，江夏郡移理焉。永嘉六年，湘州贼杜别将王真袭沔阳，武昌太守陶侃等击却之。建兴初，侃为荆州刺史，屯沌口。明年，移沔江，即沔阳也。亦谓之临嶂城。《水经注》：沔水经沌阳县北，又东径临嶂故城北，其实临嶂即沔阳也。沌阳，亦作沔阳。临嶂，亦作临障。大兴二年，荆州贼杜曾击败州兵，径造沔口。豫章太守周访击之，访进至沌阳，曾败遁。宋齐皆为沌阳县，属江夏郡。梁武帝又尝置沔阳郡。中大通五年，魏荆州刺史贺拔胜寇雍州，遣军攻沔阳，拔之。后周亦为沔阳郡。隋初废。

　　滠阳城府北四十里，亦安陆县地。晋惠帝时，析置滠阳县。《晋书》：张昌之乱，安陆人多附昌，惟朱伺合其乡人讨之。昌既灭，伺部曲以逆顺有嫌，求别立县，从之。分安陆东界立滠阳县，属江夏郡。建兴初，陶侃屯临嶂，杜将王贡袭侃，侃奔滠中。寻阳太守周访救侃，击贡，走之。滠中，即滠阳也。宋齐皆为滠阳县，属江夏郡。萧衍举兵襄阳，克郢城，汝南民胡文超起兵于滠阳以应衍。后周时，县废。郢城、汝南，俱见前江夏县。

　　却月城在府治北六里，与鲁山城相对，形如却月。后汉末，黄祖所守处。建安十三年，孙权夺沔口，攻屠其城。《水经注》：鲁山左即沔水口，沔左有偃月城。又《沔阳记》：沌阳县至沔口，水北有却月城。亦曰偃月垒。晋元兴初，桓振据江陵，遣其党孟仙图据鲁山城，桓仙客守偃月垒，是也。《元和志》：却月故城，在汉阳县北三里，周一里八十步，高六尺。又马骑城，在却月城西二里，周五里，高丈余。今长棚冈，其故址也。又府西四十五里有汉阴城，以汉阴山而名。皆当时屯兵处。○梁城，在府城东北。《南史》：梁武自襄阳趣建业，邓元起会大军于夏口，筑汉口城以守鲁山。今大别山横顶城，即其旧基。又有萧公城，在府西北五里，相传梁武筑城于此。

　　○大别山在府城东北汉江之右。一名鲁山，一名翼际山。东南有事，此为重镇。今详见名山大别。○凤栖山，在郡治后，今郡城环其上。其迤西之山，亦曰鲁山。《志》云：郡城东北有吴王矶，一名禹功矶。吴魏相持时，皆以沔口为重镇。吴守此矶以为险固，有铁门关在其旁，又有洗马洞及磨刀洞，相传以关壮缪得名。《志》云：铁门关，在今汉阳县治东北二里。

　　汉南山府西二十里，汉水之南。有三峰并峙，一名三山。又汉阴山，在府西四十五里，汉水北，一名马鞍山。○湖盖山，在府西北三十里。其形如盖，南临汉水，西带太湖。

</div>
    <div class="pagination">
<a href="读史方舆纪要_page303.html">上一页</a><span>...</span><a href="读史方舆纪要_page299.html">299</a><a href="读史方舆纪要_page300.html">300</a><a href="读史方舆纪要_page301.html">301</a><a href="读史方舆纪要_page302.html">302</a><a href="读史方舆纪要_page303.html">303</a><span class="current-page">304</span><a href="读史方舆纪要_page305.html">305</a><a href="读史方舆纪要_page306.html">306</a><a href="读史方舆纪要_page307.html">307</a><a href="读史方舆纪要_page308.html">308</a><a href="读史方舆纪要_page309.html">309</a><span>...</span><a href="读史方舆纪要_page305.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
