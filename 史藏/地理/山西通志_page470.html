<!DOCTYPE html>
<html>
<head>
    <meta charset="UTF-8">
    <title>山西通志 - 第 470 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 470 页/共 700 页</h1>
    <div class="content">　　李邦用介休人少有大志不泥俗学孝弟出于天性后登进士凡居官教人一以孝弟为先时望归之
　　韩子中性孝友弟子同尝以罪当弃市子中以其子幼往代其死主帅察知遂免弟罪礼送子中还乡【按县志作子忠】
　　褚巴噶布哈次子布哈为红巾所脔巴噶冒刃抱父尸亦见杀
　　车世荣官鳯翔路隂阳教授以孝旌其门
　　明
　　董谦介休人洪武中官医学训科好义有勇略时邑山水数发羣议筑隄障之谦日夜督课蠲金钱劳其勤者浃旬长堤屹立流贼猖獗谦率子瑛壻秦冲提乡勇三百人径捣其巢贼党惊溃贼复乘夜奄至谦横刀搏战至明子壻复左右翼之贼逺窜不敢复窥介山人胥称之
　　杨智介休人少丧父淡食三年人未尝见其喜笑后母丧哀毁庐墓白兔驯扰人谓孝感正统间旌其门
　　张得满贾彬俱以输谷赈饥旌表又王志可正统间输赈旌为义民
　　王玘白海刘仪郭赟正统间俱以输赈称义
　　李冲郭厚杨赟刘雄正统间俱以捐赈旌门又雷应正万厯间输赈千石全活甚众
　　梁晟董澄正德间俱以捐赈旌门
　　韩道儿临县人嘉靖十九年俺答兵入境掠其父时年十七追及之以石击兵救父得免道儿被杀事闻旌表从祀
　　张钧永宁举人亲老不仕读书奉养孝闻逺近嘉靖辛丑俺答兵入寇掳其父去号哭不絶追百余里流矢中肩拔去复驰至则父已遇害一痛殒絶稍苏尽饮父尸遗血水不入口三日而卒事闻旌门
　　杨经寜乡诸生嘉靖十九年父遭寇害誓死复仇同子淑湘提铁棍四十觔结河南王千觔侯机躏入寇穴以雪恨邑令旌门
　　陈训宁乡歳贡性醇笃事亲诚敬抚侄慈爱特制家训长幼恪守无逸志
　　于博永宁人幼孤年十六读书城中俺答兵至号归求母母已被执道遇之取石击贼贼剖其心而死母得遁归嘉靖间旌表
　　张永安永宁掾吏父为俺答兵所逐持梃追之击伤二贼父逸安防其后被数十创死嘉靖间旌表
　　张更化汾州人事继母孝与弟同居无间言嘉靖甲子乙丑聨进士授南阳府推官擢监察御史巡视两浙盐政按鳯阳刷卷南畿胥以整饬着出为陜西副使迁防政洁身率属得宪臣体寻丁外艰补湖广防政迁山东按察司使平反寃狱丁内艰复补山东按察司使民闻再至欢甚迁右布政使歴河南左布政使晋阶太仆寺卿致仕
　　曹禄字抑斋汾阳人事亲孝凡修城筑堤建桥穿井诸义行皆为父祈年而设也万厯间饿殍遍野买地营冢清明酹酒致祭歳以为常郡人王缉张更化俱有碑记
　　刘仲原汾阳歳贡母丧庐墓昼夜悲号有盗夜半乞火与之遂化为善至今人称其墓为孝子坟云
　　刘得仁汾阳人歳旱发愿祷雨遂自焚死大雨随注州司葬至今称为义冢云
　　严敏汾阳人天性好施衣食棺木药饵济人者终身不倦
　　贺来佐汾阳人八歳丧父尽哀每日祭墓而后食如是者三年母病时方九歳废寝食奉侍药饵四阅月如一日比卒五日不食哀毁骨立亲友劝解淡食终制后补博士弟子员
　　张荣平遥人父患风疾朝夕奉侍二十余年未尝处私室比疾笃至为尝粪父亦寻愈
　　邵希曾平遥诸生幼孤家贫事母张自甘粗粝曲尽色养母殁歳荐入官恨未禄养哀伤逾礼
　　赵澄平遥监生母丧庐墓朝夕泣奠茔中草木皆为冬生
　　李宪平遥人官山东布政司理问食知州俸歴官二十年号清愼事母亲奉甘防执丧三年出告反面事死如生士夫并髙其行
　　刘士宁乡诸生防政有诚子性孝友母蚤丧昼夜为孺子泣事祖母晨昏定省自为炊防父游宦邸星驰赴膝下承欢朝夕父疾笃衣不解带比殁毁防絶抚诸弟友爱时共称之
　　任良才平遥进士初令江隂迁髙邮守所至有声母病亲尝粪父病吁天求代诲人亦号勤恳
　　任义平遥举人孝思纯笃居丧庐墓三年
　　梁殿邦字元鎭平遥人由举人令三水幼孤事嫡母阎生母曹曲尽诚孝居丧守礼不出户庭者三年
　　赵宗尧平遥人父殁三年未尝见齿同弟宗武事母栉沐饮食弥勤笃家无私积周贫焚券亲族赖之
　　王欲见字以道平遥诸生读书守道天性孝友居丧哀毁逾常坐卧草次四十九日自始丧至大祥断絶荤酒蔬菜日惟食粥不入内室禫祭始食菜面素冠披髪三年如一出告反面不啻生存
　　梁州尹平遥人善事父母以孝名父病医罔效或言割股愈病者慨然曰身亲之身也以亲之身行殆固不可以亲之身已亲之疾奚不可且茍可以已亲疾虽剖心沥胆为之岂其一股而难于割乃刲肉类掌糜以进父食之霍然起论者以为孝感
　　梁州儒平遥人尝割股以愈母病或曰子宁不自惜耶州儒曰吾惜吾身所以惜吾母也以母而惜身吾有身吾无母矣夫有身而无母其不自惜也孰甚而子乃惜吾不自惜乎然则子为名髙耶州儒愀然曰吾知吾母而已奚名之为且当吾母病上天下地无可着吾身者吾惟母疾是惧而疾之克愈是蕲吾奚知有名如若言是吾以母市也子休矣盖州儒之事母者类如此
　　武琦介休诸生母丧庐墓时有横军作乱逼视庐中图书盈几别无长物赞云孝子也去之琦由举人官陜西肃府审理
　　李英俊介休人父天质狂疾投井时方灌园奔捄不及随投井中俱死
　　王延介休人父损病垂危吁天求代又诣城隍庙割股进之病防愈
　　张应尧字心圣介休歳贡事祖父以孝闻兄弟七人同居立家规十六则复立同居另防法身为家长立农正工正及副祭祀婚嫁宴防餽遗工作皆有度数家人千指奉命惟谨人称义门
　　靳士龙介休人父世爱偕里人髙汝才樵山中汝才奋拳世爱坠崖死母贫羸且遗腹冀万一生男寝其事已而士龙生喜甚左搘右拄士龙获长为言父死状辄泣下士龙亦泣急思雪忿以母辄中止后母卒营葬事讫乃曰复父仇偿母志斯其时矣因持梃出要汝才于路击杀之语人曰四十余年积恨今日始平遂诣县首其事或欲列于官士龙曰死吾心也何喋喋为卒死于狱邑人哀之曰士龙孝子士龙母亦烈女也爰以贞节孝烈旌之
　　武贤孝义人太学生母失明以舌餂之遂复明父母俱殁每于墓下出告反面尤必倒行百余步不见墓而始已闻官司传呼声虽暗室亦拱立竢之后令元氏以理化民民皆知劝祀名宦
　　文杨孝义廪生流贼充斥亟走防父时父在西隣挺身往救乞代不得遂并遇害
　　张大发孝友好施尝修桥梁道路及儒学文庙父殁庐墓六年母病为减食饮母卒悲号絶食者数日左右柩侧未尝顷刻少离【按孝义县志作大登】
　　李天育孝义廪生父以酒狂谇骂隣里其母抑之房中遂愤极自杀育痛父非命遂絶饮食躃踊哀号三日而卒
　　田赋孝义人太学生七歳丧父恸毁骨立母病跬步不离吁天请代忧瘁之至髪为尽白弟佃逺归罹刼口吮疮血亲同卧起缘思母不置遂成病卒乡人皆称为田夫子
　　尚义字用方孝义人有至性父卒事祖母继母孝顺备至祖母患盲日夜哀祷防果复明
　　杨梁任国兖李异香胥孝义人以刲股愈亲疾称孝贺进临县诸生父膺死罪诣官求代词极恳切官从之械狱中听决者三次后奏请得宥与歳荐
　　贾鋭永寕人性笃孝家贫幼孤事母能竭力致养逺近皆称曰贾孝子母卒年九十八鋭亦六十七矣哀毁庐墓遂卒于茔
　　髙节温励武衞并临县人以庐墓称孝
　　白惟能临县人歳荒输赈千石事闻旌表给冠带寗孟魁石楼人事亲笃孝承顔顺志跬步不离事无大小禀命而后行父病衣不解带者五十余日比殁断絶荤酒独居三年
　　许汝元石楼人父殁逋负数百金汝元语三弟曰逋不能偿何以安亡灵于地下悉以偿人而遗汝辈以饥寒非父意也更为券自任以父业尽分三弟后倅宁州所得俸尽代偿前逋训诸弟胥成立当事扁其门曰孝友之门
　　贺希孔石楼诸生母张早丧事父仲賔尝从永和负米作供色养备至父病露祷愿减己年以益亲算比终庐墓三年抚弟称友爱
　　郑登云石楼人父病垂危刲股作羮以愈之生平好施乐善后遇贼难不屈而死
　　晋贤石楼人六世同居孝友婣睦事闻旌为义门王锡永宁举人官洛川教谕性笃孝父辅商殁山东扶柩西归野宿不避雨雪旣葬庐墓三年时早霜杀禾茔左右独无恙人谓孝感补任曹县母丧亦如之断絶菜盐形瘁骨立知州王道三请归谢曰坟死足矣竟卒
　　张雷魏广俱永宁人正统六年输赈一千石授义民散官
　　张格永宁诸生负母避难遇贼欲刃其母哭泣代死母被伤骂贼而毙
　　王尔梅永宁贡生官太原府训导亲殁庐墓三年陈谟宁乡人训之弟事亲敬兄以孝让闻亲丧庐墓六年训亦有孝行
　　杨聨芳宁乡诸生歳值凶荒兄弟俱困多方借赈以悦亲心父疾不解带者七十日母疾侍侧三月忧劳成疾合葬庐墓二年终制未尝荤酒入口
　　王伯诚宁乡人亲殁庐墓茹淡肩苦终身不渝又李士光歳贡生亦庐墓又张霈武举庐墓六载
　　史勉宁乡人少丧母事继母如生母居父丧以疾卒王子深宁乡人拾还遗金以义称
　　梁国栋永宁人性孝友闯贼陷城卫父被砍四刃父遇害骂贼求死贼曰孝子也释之时季父及弟亦为贼杀国栋备棺掩葬负母出　隐居而终
　　张承相永宁人父卒事母以孝闻寇至母被执奔救遂俱遇害贼退争往视之相尸尚抱其母之首也有司申请立孝烈碑
　　李元浤石楼人庠生性谨厚学淹经史崇祯五年闯贼执之骂不絶口冒刃而死旌曰义士
　　孙士亭临县人扶父避贼贼追及射其父亟持锄奔贼击之贼弃弓矢走引羣贼共射士亭身中十七矢死父逸得免事闻旌表从祀
　　宋朝用介休人尝拾金五百诉于县访还又水口有客寄货其家值千余两闯贼入寇踪迹无存访知客仆如数付之时人髙其义
　　董时习温徽周贫好施并介休人以义称徽尤工写竹嫺弓矢流寇围城发三弹三中贼遂解去
　　王尚龙字云从平遥人由恩贡官至陜州牧事父文俊母白胥得欢心闯贼勒饷受棰楚密戒家人不令二亲知之生忧怖也后父寿百歳母亦九十二歳
　　杨正春字荣初汾阳人补博士弟子贼将临门正春绕屋走有两贼排闼捉去使饮马他所正春曰是辱我也薄暮具衣冠如孔庙瞻拜痛哭随投井是夜见梦于室人曰我得死所矣但水寒沁骨盍早出诸室人夜起而号徧覔不得次夜复梦曰我在府学井中何他求也往视果然正春入庙时有乞儿见之言其状云
　　贾守亨字通吾汾阳人少任侠不羁贼氛起时偕里中好事者习射东郊贼入境人多谋出迎守亨不许贼入室防手大骂与格鬭随手而倒后贼众梃乱下守亨绐曰汝不过欲得财耳我有伏藏为汝探取汝不得唐突以辱我贼诺守亨入拔刃大呌自剖其腹血溅于壁肠委于地贼惊走
　　冯运泰字来吉汾阳人为诸生豪宕自喜善属文闯贼入晋运泰拉同侪日夜画墨守策数上当事乘城之法运泰为最悉贼谍广布方薄城即使使缚运泰以见运泰闻之仰天叹曰死则死耳安有昻藏丈夫而受贼刑辱哉遂投井死里人收殡如礼题曰明殉节处士冯生之柩
　　国朝
　　孟之俊介休廪生身感重病顺治六年　大兵讨姜瓖余党军于辛武堡前其弟误放炮火撄罪至死俊力疾起曰吾久为弃人弟在犹可承业理家请身代之邀寛法薄笞舁归饮食如旧病亦旋愈
　　刘汉裔汾阳诸生母卒庐墓三年
　　张芑介休人甫二歳父客逺方六歳避乱母子伶仃比长逺防呉越负父柩以归事母孝敬备至母丧哀毁骨立筑室墓傍饮食必奠人皆称之
　　魏之宪汾阳贡生事母三十余年曲尽孝敬母病衣不解带目不交睫祷神求代次日果愈比殁哀毁尽礼观者泣下康熙三十一年旌表
　　赵日昌汾阳举人康熙辛丑捐赈三千金祀乡贤李日耀汾阳举人子忠森孝森节森康熙辛丑捐赈六百余金又张英年九十倡义捐赈三百金左都御史朱轼题请旌表又郎中田周捐赈六千两肇庆知府韩谟捐赈六百两候选知县卞怀仁家共捐三千两其余捐赈有差
　　范三拔介休人康熙六十年捐赈五千两又助修文庙多义行祀乡贤
　　梁璂孝义诸生性廉洁路拾遗金亟求其人还之义不受酬雍正七年事闻
　　赐以恩贡加司训衔以奬之
　　张国珍字干修介休人性至孝父殁哀毁几絶事母及继母备极孝道胞弟三人并登古稀情好益笃同居教育子侄俱列胶庠歳饥出粟赈济者数次代人完拖欠独力建修堡墙西面百十余丈又首倡捐赀募众共修全完所着诗数卷易书评解四栢斋文集学宪沈赞其断论平和攷据精核可括紫阳纲目由歳贡任太原府训导卒于官人咸思慕














　　山西通志卷一百四十二
　　钦定四库全书
　　山西通志卷一百四十三
　　孝义【三】
　　大同府
　　北魏
</div>
    <div class="pagination">
<a href="山西通志_page469.html">上一页</a><span>...</span><a href="山西通志_page465.html">465</a><a href="山西通志_page466.html">466</a><a href="山西通志_page467.html">467</a><a href="山西通志_page468.html">468</a><a href="山西通志_page469.html">469</a><span class="current-page">470</span><a href="山西通志_page471.html">471</a><a href="山西通志_page472.html">472</a><a href="山西通志_page473.html">473</a><a href="山西通志_page474.html">474</a><a href="山西通志_page475.html">475</a><span>...</span><a href="山西通志_page471.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
