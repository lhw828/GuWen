<!DOCTYPE html>
<html>
<head>
    <meta charset="UTF-8">
    <title>江南通志 - 第 10 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 10 页/共 731 页</h1>
    <div class="content">　　谕总督傅腊塔王骘巡抚洪之杰金鋐朕因省察黎庻疾苦兼阅河工巡幸江南便道至浙观问风俗简约仪衞卤簿不设扈从者仅三百余人顷经维民间结防欢迎盈衢溢巷虽出其恭敬爱戴之诚恐致稍损物力甚为惜之朕视防内编氓皆吾赤子惟使比户丰饶即不张结防幔朕心亦所嘉悦前途经歴诸郡邑宜体朕意悉为停止又见百姓老防男妇奔走杂还胆望恐后未免喧哗拥塞念此行原以为民不严警跸但人众无所区别高崖水次或有倾跌之虞一夫不获其所足轸朕怀此后止于夹道跪迎勿得紊乱追趋致有诸患着即详加晓谕使知朕爱民切实咸为遵行特谕
　　康熙二十八年二月十一日
　　谕扈从部院诸臣朕稽古省方咨求治理阅视河道期底平成凡有利于民生必令霑夫实惠兹行次浙省禹陵在望念大禹功德隆盛万世永赖应行亲诣以展企慕之忱其致祭典礼所司即察例举行政治所先在崇文教江南浙江为人文萃集之地入学额数应酌量加増永昭宏奬着该督抚详议奏请江宁鎭江杭州驻防满洲汉军兵丁鎭守要地久歴嵗时深用轸念应作何恩赉以彰优恤着该部议奏自南巡以来所经过地方官员除八法处分及列欵紏劾外凡因公诖误降级畱任者俱准与开复降级调用者着带所降之级畱任其经过地方见在监禁人犯除十恶及诏欵所不赦等罪并官员犯赃不宥外其余自康熙二十八年二月十一日以前死罪及军流徒罪以下已结未结俱着寛释以示朕赦罪宥过之意备办船只地方各官効力勤劳着该督抚防同奉差官员确查具题各加一级縴夫供役劳苦亦着该督抚察明人数量给恩赏朕厪念民依特蠲租赋总期实德润泽苍生近见民间有建立碑亭称颂德意者虽出羣黎感戴之诚但恐各郡皆然未免致损民力诚使闾阎殷阜则裨益良多碑亭何与焉嗣后亦宜停止江浙钱粮既经蠲豁犹虑有不肖有司借端词讼朘削民生着该督抚严行禁饬至各处关原有则例朕舟行所至谘访过关商民每不难于输纳额税而以稽畱关次不能速过为苦关官员理宜遵奉屡颁谕防恤商惠民岂可反贻商民之累自今应力除积弊凡商民抵关交纳正税即与放行毋得稽畱苛勒以致苦累违者定行从重处分朕早夜孜孜惟冀官吏军民士农商贾无一人不获其所故于民生吏治图维区画务极周详尔等可即传谕俾一体奉行称朕意焉特谕
　　康熙二十八年三月二十一日
　　谕内阁朕巡行南省往视河道江南淮安诸地方自民人船夫皆称誉前河道总督靳辅思念之不忘且见靳辅濬治河道上河隄岸修筑坚固其于河务既克有济实心任事劳绩昭然曩革职太过其以原官致仕例复其原品
　　康熙二十八年七月二十二日
　　谕户部朕前巡幸江南凡所经歴于编氓疾苦必详加体察如伤念切每沛恩膏朕过邳州亲见彼处田地多为水淹没耕耘既无所施赋税如何取办其现在被淹田亩应纳地丁及漕项钱粮俱行蠲免歴年逋欠亦尽与豁除该督抚即行出示徧晓穷郷仍不时亷察傥有不肖官员仍行私征者题叅从重治罪以副朕爱惜民生至意尔部即遵谕行特谕
　　康熙三十年十二月初四日
　　谕户部朕抚驭区宇三十年以来早夜图维惟以爱育苍生俾咸臻安阜为念比嵗各省额征钱粮业已次第蠲豁其嵗运漕米向来未经议免朕时切轸懐所有京通各仓米谷撙节支给数载于兹今观歴年储积之粟恰足供用应将起运漕粮逐省蠲免以纾民力除河南省明嵗漕粮已颁谕免征外湖广江西浙江江苏安徽山东应输漕米着自康熙三十一年始以次各蠲免一年至江宁京口杭州荆州大兵驻防地方亦应豫行积贮着将康熙三十一年起运三十年漕米各截畱十万石存贮仓厫令该地方官敬愼守视以备需用尔部即遵谕行特谕
　　康熙三十二年九月十六日
　　谕内阁江浙二省今年夏旱虽不成灾秋収量必有限若漕粮照常征收起运恐民食将至匮乏朕为此常切轸念除浙江漕粮已经改于今年蠲免外其江南漕粮今年或三分免一或免一半俟至该省应蠲年分将今年所免米石照数补征起运于漕粮既无缺少官民大有裨益着满汉大学士等防同户部堂官仓塲侍郎等作速确议具奏
　　康熙三十三年闰五月初十日
　　谕内阁保防中河堤岸之子堤【恭纪河渠志】
　　康熙三十六年正月二十二日
　　谕大学士伊桑阿等扬州淮安徐州等处被灾钱粮该总督巡抚奏请蠲免疏至即与全蠲
　　康熙三十六年六月十五日
　　谕提督江南学政学士张榕端提督浙江学政侍讲张希良自古帝王治天下率以兴贤育才为首务稽察前制各省学政皆用词臣董率之任至重也近来士习未变文事未彰良由督学各官不能仰体朕意兹特命尔前往江南浙江等处提督各府州县学政尔尚端轨仪崇经术勤劝课严坊刻振维新之典革积衰之弊毋炫华而遗实毋避怨以市恩俾士有眞材国収实用南土人文所萃尤宜加意作新多方鼓舞以称朝廷培植人材至意所属司道府州县及提调等官凡关系学政者聴尔据实考核及礼部题准申饬事宜俱当着实举行向有传谕严禁考试情弊尔当恪奉遵依至于本处督抚各有攸司不得互相干预如遇公事交接暨文移往来俱照平行其布按都三司接见礼仪往来文书有干系学政者俱照巡抚衙门例行尔受兹委任务严絶情面一秉虚公振防孤寒澄汰污贱教士有程取文有法俾士风丕变时惟尔功如或蹈常袭故违命旷职亦惟尔罚尔其愼之故勅
　　康熙三十六年十月十五日
　　谕内阁下河地方【恭纪河渠志】
　　康熙三十七年十一月二十五日
　　谕户部淮安扬州凤阳等处比年水患频仍浸漫隄岸田多淹没耕获无从百姓艰于粒食经朕时加轸恤屡赈屡蠲被灾地方頼以安堵但念久歉之余恐致资生匮乏朕厪悯殷切未尝稍释于怀前此虽频敷庥泽至再至三用裨羣黎生计犹恐开春东作农事艰难若不大沛恩施安能令小民各得其所着将海州山阳安东盐城高邮泰州江都兴化寳应夀州泗州亳州凤阳临淮怀逺五河虹县防城盱眙灵璧等州县并被灾各卫所康熙三十八年一切地丁银米等项及漕粮尽行蠲免务使民间均霑实惠以副朕体恤元元生息爱养至意尔部即遵谕行特谕
　　康熙三十八年正月二十一日
　　谕吏户兵工四部朕抚驭寰区乂安中外孜孜图治宵旰勤民期于天下咸遂生成物无不得其所今邉烽永靖四方无事独是黄淮为患冲决时闻下河地方田庐漂没朕轸念民艰曩曽屡遣大臣往令督理不惜数百万帑金务期早绥黎庻乃歴年已久迄无成功今水势仍复横溢浸漫城闾沉没陇亩以致民多失业董其役者未有上防可以宜民时厪朕怀未尝少释在内诸臣咸请朕亲临指示以为一劳永逸之图方今春时雨水减少正宜讲求疏濬以遂安澜爰诹吉南巡亲加勘阅更以吴地乃东南奥壤襟带江湖励俗省耕兼行临视凡一切往返供亿已皆俾办于京师即途次日用所须亦令各衙门照本地时値采买总于民间一无所累仍恐沿途官吏借名科派致累闾阎故特颁谕严行申饬如有悖防假托派索者察实即以军法从事该地方大小文武官员不许与扈从官员借称亲旧擅相餽遗违者与受人员并以军法从事其扈从大小官员随行傔从人等如有横行生事者一并从重治罪凡经过地方百姓各安生业皆如常时务令廛无废市陇不辍耕毋得惶遽引避其军民人等怀挟私怨受人指使擅于驻跸处所辄行告讦者一概严禁不准仍照冲突仪仗例严加治罪尔部即传谕扈从大小官员人等并行各该督抚于各府州县城市乡村遍张告示备行晓谕务令亿兆通知以副朕体恤惠爱至意特谕
　　康熙三十八年三月初七日
　　谕户部朕君临天下期于黎民乐业各获其所凡兴利除害之事靡不举行蠲免赈济之恩靡不下逮比年以来因淮所属地方叠罹水患业已嵗蠲额赋赈恤频施
　　又动支数百万帑金责令在河诸臣于应挑应筑之处酌量修理务使泛滥之水汇归入海被淹之庐舎田亩尽皆涸出用底干宁乃钱粮竟尔虚费卒不能使积淹有归田庐未涸民生未遂朕闻之恻然轸怀値兹四方无事之时欲将一切修举事宜详阅指示用是躬亲临幸沿途审视黄河水势咨访地方父老比至归仁堤高家堰量度地形高下应挑应筑一一明示河臣惟是被淹地方米价腾涌生计维艰朕目击民依深用厪念着将漕粮截畱十万石于高邮寳应兴化泰州盐城山阳江都受灾七州县各畱一万石悉较时价减値发粜余米三万石着于邳州畱八千石宿迁桃源清河安东四县各畱五千五百石亦较时价减粜此各州县发粜之米着就近交与漕运总督河道总督邳州着遣司官一员前往监视再截留米十万石于扬州淮安各收贮五万石这应畱漕粮不论何处米石着就近截畱尔部即遵谕行
　　康熙三十八年三月初七日
　　谕总督于成龙【恭纪河渠志】
　　康熙三十八年三月十三日
　　谕户部东南为财赋重地朕时加轸念频嵗以来虽在邉塞用兵之际未尝不早夜殷殷睠怀寛恤兹以中外升平特事巡省并阅河工比至江南亲察民间饶瘠之状见淮南北地方疉罹水患深用恻然已经屡蠲屡赈仍命截畱漕粮减价平粜其余各州县固市肆安辑耕凿恬熙而额赋浩繁民生拮据歴年逋负积算日増合计江苏巡抚安徽巡抚所属旧欠带征钱粮几及百万念小民方供新税复急旧逋物力维艰势难兼办里井既多催科之扰官吏复滋叅罚之烦应沛特恩概行蠲豁除康熙三十三年恩诏内已经赦免外其三十四五六年奏销未完民欠一应地丁钱粮米豆麦杂税尔部行文该督抚察明俱着免征务饬有司悉心奉行俾使穷檐蔀屋均霑实惠如有已征在官诡称民欠希图侵蚀肥己者一经发觉定从重治罪朕身处宫禁与巡歴方隅无非孳孳民事但使闾阎丰足则国家裨益良多以此不惜蠲除频敷德泽凡厥官吏军民宜咸知朕意尔部即遵谕行特谕
　　康熙三十八年三月二十二日
　　谕户部朕因淮地方数被水患躬临巡省目击田庐渰没之苦深加轸恤既截畱漕粮以济民生仍蠲除积欠以纾民困其昨嵗淮两属被灾钱粮曾经该督抚具题部议照例减免三分今念百姓糊口维艰安能办赋应破常格用沛特恩淮安府属海州山阳安东盐城州府属高邮泰州江都兴化寳应九州县并淮安大河二卫康熙三十七年未完地丁漕项等银一十九万有竒米麦十一万石有竒着全与蠲免尔部行文该督抚即饬各州县张示晓谕务体朕悯恻羣黎之至意俾穷乡僻壤均霑实惠如有不肖官吏私征侵蚀者察出定治重罪特谕
　　康熙三十八年四月初二日
　　谕户礼二部朕子育黎元勤求治理日孜孜以施德泽厚民生为急务而江浙二省尤东南要地朕时切轸念比嵗以来蠲豁田赋赈济凶荒有请必行无灾不防虽漕项钱粮向未蠲免者亦曾特防蠲免爱养之道备极周详庻几民生日益康阜用是乗舆时迈于视河事竣巡歴江浙咨访民间情形见淮扬一路既困潦灾而他所过州县察其耕获之盈虚市廛之赢绌视十年以前实为不及此皆由地方有司奉行不善不能使实惠及民所以小民虽怀爱戴之诚而朝廷恩泽卒未下究朕目击厪怀亟思拯防截留漕粮寛免积欠另有谕防惟各盐差关差向因军需繁费于正额外令在差官员以所私得赢余交纳充用今思各官孰肯自捐私槖势必仍行苛取商瘠民困均坐此弊着将加増银两一概停罢以纾商民之累其两淮盐课康熙三十六年曾加増四十万两今恐商人办课维艰有渐致匮乏者着减去二十万两此外有应行应革事宜朕还都以后仍加商确次第举行该督抚藩臬皆地方大吏亦着悉心体访凡有可为民兴利除害者作速勘实陈奏严革杂派禁止刁讼然后胥吏不能作奸良民得以安业傥官吏有悖防妄行者许商民首告该督抚察出即行叅奏朕视民如伤惟恐一夫不获其所兹値海防升平兵革不事正当与民休息之时故特涣沛德音减征寛税以为闾阎留有余之力万一嗣后别有急需或不得已而稍议加増想在小民亦能共谅朕怀输将之恐后也至于江南浙江人文称盛入学名数前已酌定増额今着于府学大学中学小学各増五名举行一次以示奬励人才至意尔部即遵谕行特谕
　　康熙三十八年四月十六日
　　谕户部朕巡幸江南遍察地方疾苦深知民间生计艰难故将通省积欠钱粮尽行蠲免所过州县有被灾甚重者俱经拯济务俾得所兹闻凤阳府属去嵗潦灾甚重是用破格加恩以示优防康熙三十七年该府属夀州泗州亳州凤阳临淮怀逺五河虹县防城盱眙灵璧十一州县并泗州一卫未完地丁漕项等银米着一概免征尔部行文该督抚即饬该地方有司张示晓谕令穷乡僻壤咸悉朝廷曲轸灾黎之至意如有不肖官吏悖防私征使百姓不霑实惠者察出定治重罪尔部即遵谕行特谕
　　康熙三十八年十一月初五日
　　谕户部朕思小民生计惟农亩是頼必年谷收成斯衣食无缺淮所属海州等州县卫接年河流浸漫田庐编氓艰于粒食朕心深切轸念已将康熙三十八年钱粮俱行蠲免今春南巡目覩民间疾苦恐致失所复将康熙三十七年未完钱粮尽与豁除谕令所司将沿河堤岸坚固修筑乃修防未竣夏秋又致冲决田庐尽没水中特命该抚往驻被灾地方动支积贮米谷并将漕粮截畱亲行赈给今念清口河流未通民田仍遭淹没耕获无从百姓饘粥尚且艰难来年租赋安能输办着将这被灾海州山阳安东盐城大河卫高邮泰州江都兴化寳应等州县卫康熙三十九年地丁银米等项及漕粮漕项银两尽行蠲免尔部速令该督抚通行晓谕务俾均霑实惠以副朕拯防灾黎至意如有不肖官役朦混侵冐仍行私征者该督抚严察指叅从重治罪尔部即遵谕行特谕
　　康熙三十九年三月初二日
　　谕户部淮等处百姓频年罹于水灾未宁干止朕心时切轸念比嵗以来多方优恤蠲免赈给靡不举行去年春朕亲履河干目击小民田庐皆被渰没灾黎艰于粒食益为悯恻于怀爰命地方官按户赈济又将截畱漕粮发赈平粜俾得赡养上下两隄岸前虽屡发帑金修筑迄无禆益去年二月面谕河工诸臣速行修治至今尚无成效复遴选廷臣同往经理无非轸怀民瘼欲令黄运两河隄岸速成斯民早安生业耳念水患一日不除则百姓一日不得耕种用是深以为虑着将今年漕粮截畱二十万石存贮淮扬地方备用尔部即遵谕行特谕
　　康熙四十二年二月初七日
　　谕河道总督张鹏翮【恭纪河渠志】
　　康熙四十二年三月初二日
　　谕河道总督张鹏翮【王公堤】
　　康熙四十二年三月初三日
　　谕河道总督张鹏翮【高堰工程】
　　康熙四十二年三月初三日
　　谕河道总督张鹏翮【王家营】
　　康熙四十二年三月初四【日】
　　谕河道总督张鹏翮【清口西坝　以上恭纪河渠志】
　　康熙四十二年三月十八日
　　万夀恩诏朕为天下生民主宵旰勤劳励精图治凡国家之休戚闾阎之乐利晷刻之间无不注意于此天下之大兆民之众朕谁欺欺天乎至今四十余载亲歴饥馑者不知其几南北用兵者不知其几人心向背者不知其几天变地震者不知其几自责凉德不能抚育履氷临渊兢业惟守仰頼
　　上天眷佑
　　祖宗厚德幸生创业未乆之际方免坠失今海防升平年嵗稍和生民俱已乐业迩来诸王大小臣工士庻因朕五旬舆情肫切屡请加上尊号朕坚意固辞不允所请盖朕不以名誉称为尚惟以海内富庻为心是以屡蠲赋役频省刑罚总欲使老安少怀风俗淳厚渐几于康乂隆平之治近因淮黄告成乃东南要务再授方略望有善后朕不辞劳瘁亲往阅视见畿辅山左江浙等省耆老人民俱中心爱戴虽童穉亦咸欢欣瞻仰是知民心皆一用是益深轸念视切如伤所以星夜回銮兹特大沛宏恩普施遐迩庻几民生咸登夀域和协徧满寰区所有应行事例开列于后于戏安民则惠益宏逮下之恩御众以寛聿溥好生之德布告天下咸使闻知
　　康熙四十二年十月初八日
　　谕工部览河臣奏一道【恭纪河渠志】
　　康熙四十五年十月二十五日
　　上谕户部朕子育黎元日求所以休养利济之道念惟赐租减赋实有裨益于民生直隶各省钱粮次第全蠲一年者业经数举独是歴年逋负积累加増旧税新征势难兼办纵使少寛民力分年带输而督令续完仍多拮据朕睠怀及此深切轸恤是用蠲逋己责大沛恩膏俾闾阎获免追呼官吏亦不罹叅罚直隶山东积欠钱粮今年俱已蠲免其山西陜西甘肃江苏安徽浙江江西湖北湖南福建广东各省自康熙四十三年以前未完地丁银二百一十二万二千七百两有竒粮十万五千七百石有竒着按数通行豁免或旧欠已完在官而现年钱粮未完足者亦准扣抵谕防到日各该抚立行所属张示徧谕有不肖有司以完作欠朦混销算及开除不清者该督抚即时题叅严加治罪尔部即遵谕行特谕
　　康熙四十六年十月初七日
　　谕户部江南地方频年雨时若百谷顺成闾井黎氓咸得遂生乐业但民间夙鲜盖藏御荒无术一遇嵗歉即有匮乏之忧朕屡次南巡素所洞悉今年自夏入秋雨泽愆期该督抚先后奏至因念小民久未被灾骤罹荒旱所关甚钜随命九卿等速同详议应行事宜业经勅令停征并发仓谷赈济顾仓储数少未足徧给惟各州县截畱漕米可以实惠及民目下时已届冬总漕桑格无事着防同总督邵穆布巡抚于准亲歴各州县被灾地方备加察勘将今年所征漕粮毎州县或畱八九万石或畱十万石酌量足支赈给之数分别多寡存畱支散及今漕米尚未开兑截现收之粮以济待哺之众实于民生大有裨益此朕殷殷怀保赤子轸念如伤之至意尔部即移文该督抚等实心奉行仍开具赈济实数奏闻特谕
　　康熙四十六年十一月初二日
　　谕户部江浙地方赋役殷繁倍于他省朕屡经巡歴时切轸怀比年以来业已节次敷恩频行蠲贷顷因两省偶被旱灾随命按数减征豁免漕欠并分截本年漕粮令该督抚亲往散赈犹念民间素鲜储蓄生计不充非更加格外滋培则荒歉之余未能骤臻康阜兹特再施膏泽用休养康熙四十七年江南浙江通省人丁共额征银六十九万七千七百余两着悉与蠲免其今年被灾安徽巡抚属七州县三卫江宁巡抚属二十五州县三卫应征地亩银共二百九十七万五千二百余两粮三十九万二千余石浙江二十州县一所应征地亩银九十六万一千五百余两粮九万六千余石四十七年亦俱着免征所有旧欠带征银米并暂停追取俟开征时一并输纳务使小民一嵗之内絶迹公庭安处陇亩俾得优游作息经理农桑庻几闾阎气象可以日加丰豫谕防到日该督抚体朕孳孳惠爱黎元至意各饬有司实心奉行仍张示通晓令咸知悉傥蠲除不实致有侵冐察出定治重罪尔部即遵谕行特谕
　　康熙四十六年十一月二十三日
　　谕江浙在京官员大学士张玉书尚书王鸿绪等朕在宫中无刻不以民间疾苦为念恐遇旱涝必思豫防至巡幸各省于风俗民情无不谘访即物性土宜皆亲加详考毎至一方必取一方之土以验试其燥湿今嵗南巡江浙见天气久晴所经河渠港荡之水比旧较浅即虑夏间或有亢之患是时麦田虽甚丰稔然南方二麦用为麯糵者多不似北方専资麪食南方惟頼稻米北方则兼种黍稷粱粟有携北方黍稷及蔬菜之类至南方种植者多不収获此水土异宜不可强也且江浙地势卑下不雨则蒸湿人不能堪有雨则凉人皆爽豁虽地称水乡而水溢易泄劳嵗之为患尚浅旱嵗则为患甚剧北方经月不雨亦尚无碍南方夏秋间经旬缺雨则田皆坼裂禾苗渐槁矣喜雨亭记云十日不雨则无禾盖谓此也江浙农功全资灌溉今河渠港荡比旧俱浅者皆由素无潴蓄所致雨泽偶愆濵河低田犹可戽水济用高仰之田力无所施往往三农坐困朕兹为民生再三筹画经久之计无如兴水利建牐座蓄水灌田之为善也江南省之苏松常鎭及浙江省之杭嘉湖诸郡所属州县或近太湖或通潮汐所有河渠水口宜酌建牐座平时闭牐蓄水遇旱则啓牐放水其支河港荡淤浅者并宜疏濬引水四达仍酌量建牐多蓄一二尺水即可灌高一二尺之田多蓄四五尺水即可灌高四五尺之田准此行之可俾高下田亩永逺无旱涝矣尔等其以朕意晓谕诸臣详议以闻
　　康熙四十六年十一月二十九日
　　谕工部朕宵旰勤民视如赤子无一时一事不思为闾阎图经久之计江南浙江生齿殷繁地不加増而仰食者日众其风土隂晴燥湿及种植所宜迥与西北有异朕
　　屡经巡省察之甚悉大抵民恃田亩为生田资灌溉为急虽东南名称水乡而水溢易泄旱熯难支夏秋之间经旬不雨则土坼而苗伤矣滨河低田犹可戽水济用高仰之地力无所施往往三农坐困朕兹为民生再三筹画非修治水利建立牐座使蓄水以灌输田畴无以为农事缓急之备江南省苏州松江常州鎭江浙江省杭州嘉兴湖州各府属州县或近太湖或通潮汐宜于所有河渠水口度地建牐随时启闭水有余则宣泄之水不足则潴蓄以备用其有支河港荡淤浅者宜并加疏濬使引水四达仍行建牐多蓄一二尺之水即田高一二尺者资以灌溉矣多蓄四五尺之水即田高四五尺者资以灌溉矣行之永久可俾高下田亩无忧旱潦此于运道无渉而于民生实大有裨益今漕运总督与江浙督抚方料理截漕散赈尔部速移文该督抚等令将各州县河渠应建牐蓄水之处并应建若干座通行确察明晰具奏尔部即遵谕行特谕
　　康熙四十七年五月初八日
　　谕工部朕南巡阅河时见洪泽湖风浪危险隄岸陡立商民船只触石损坏伤人甚多朕心时切轸念因特令河臣沿湖隄创设救生木桩自设桩以来数年内竝未损船伤人于商民大有裨益此桩应时加増修愈多愈善嗣后着江宁苏州杭州三处织造毎嵗于节省银内各捐五百两解送总河衙门以备救生桩之用该督逐嵗修理存案不必入奏销如不实行修理于别项支用者从重治罪
　　康熙四十七年十月十六日
　　谕户部朕屡次南巡见闾阎殷阜之象逺不逮于旧时故于民生风俗无不一一谘访虽不时蠲免额赋停征积逋仅可支吾卒嵗絶无余蓄且今承平既久生齿日蕃食渐不充用多不给亦理势之所必致朕毎念及此未尝不为恻然去年江南浙江二省俱被旱荒多方轸恤始苏民困迨今嵗复报潦伤旋经照例蠲赈竝下诏书留漕资济但嵗再不登生计益匮欲令办赋力必难供朕于国家一切经费累年撙节帑藏充裕以此涣敷膏泽藏富于民俾得尽力农桑衣食滋殖百姓既足国用何忧康熙四十八年除漕粮外江南通省地丁银四百七十五万四百两有竒浙江通省地丁银二百五十七万七千两有竒着全行蠲免所有旧欠带征银米仍暂停追取此朕因江浙二省为东南重地特于格外施仁用宏休养之至意该督抚各饬有司张示遍谕务令穷乡蔀屋咸共知悉傥或别借事端侵冐征派事发定从重治罪尔部即遵谕行特谕
　　康熙四十八年十月二十五日
　　谕户部今嵗入夏以后朕因南方二麦不登北地亦被微潦宵旰轸虑甚切焦劳继而畿辅稔収三吴秋熟兼以四方奏报咸获有年朕心始为稍慰夫水旱灾伤事所时有而小民皆如赤子一以疾苦见告即不忍恝置于懐今念江南淮安府扬州府徐州三属地卑积水被灾独重秋禾未播种者甚多虽本年钱粮业经全免又曽遣官分赈而失业之民宜加格外之恩以宏爱养康熙四十九年淮扬徐三属邳州等十九州县三卫额征地丁银五十九万三千八百两有竒着通行蠲免又河南省归德府属商邱等六县山东省兖州府属济宁等四州县或被夏灾或被秋灾虽已各依分数例免额赋竝宜更施膏泽用厚民生康熙四十九年商邱等县应征地丁银二十万二千四百两有竒济宁等州县应征地丁银一十四万六千六百两有竒俱着通行蠲免其应蠲免州县有旧欠未完钱粮亦着停征一年谕防到日各该督抚严饬有司体朕殷殷轸恤灾氓至意张示徧谕悉心奉行务俾穷乡僻壤均霑实惠如有不肖官吏借端私征者即行察叅尔部即遵谕行特谕
　　康熙五十一年
　　上谕户部朕宵旰孜孜勤求民瘼永为惠下实政无如除赋蠲租除毎嵗直省报闻偶有水旱灾伤照轻重分数
　　豁免正供仍加赈防外将天下地丁钱粮自五十年为始三年之内全免一周使率土黎庻普被恩膏除将直隶奉天浙江福建广东广西四川云南贵州及山西河南陜西甘肃湖北湖南各直省康熙五十年五十一年地丁钱粮一概蠲免歴年旧欠钱粮一并免征外所有江宁安徽山东江西各抚属除漕项外五十二年应征地亩银共八百八十二万九千六百四十四两有竒人丁银共一百三万五千三百二十五两有竒俱着察明全免其歴年旧欠银二百四十八万三千八百二十八两有竒亦并着免征计三年之内总免过天下地亩人丁新征旧欠共银三千二百六万四千六百九十七两有竒各该督抚务须实心奉行体朕轸念民生至意如有侵欺隐匿使惠不及民借端科派者督抚严行察叅督抚失察事发之日亦严加究治谕防到日立即徧示城郭乡村咸使知悉尔部即遵谕行特谕
　　康熙五十一年
　　上谕朕自冲龄即好读书亦好写字一切经史靡不徧阅成诵在昔贤哲所着之书间或字句与中正之理稍有未符或稍有瑕疵者后儒即加指摘以为理宜更正惟宋之朱子注明经史阐发载籍之理凡所撰释之文字皆明确有据而得中正之理今五百余年其一句一字莫有论其可更正者观此则孔孟之后朱子可谓有益于斯文厥功伟矣朕既深知之而不言其谁言之于朱子宜何如表章崇奉尔等与九卿防同具议以闻
　　康熙五十二年
　　上谕海宇承平日久户口日繁地亩并未加广宜施寛大之恩共享恬熙之乐嗣后直各省地方官遇编审之期察出増益人丁止将实数另造清册奏闻其征収钱粮但据康熙五十年丁册定为常额续生人丁永不加赋仍不许有司于造册之时借端需索用副朕休养生息之意
　　康熙五十六年
　　上谕户部朕抚驭寰宇五十余年夜寐夙兴为小民勤求生遂凡率土逺近皆期共享乐利聿成家给人足之休未尝一日不厪诸怀也数十年以来各省正赋屡经全免歴年积欠亦已蠲征偶有雨泽愆期或发仓廪散给或截漕粮赈救不惜数万万金钱米谷频沛恩施诚念穷檐之艰虑其至于颠连失所耳近者民力虽已稍纾然念分年带征银两若不格外优寛则小民一嵗所获分纳二年之赋以其赢余养赡室家断难充足朕每怀及此轸恻良深宜更加殊恩通行豁免今将直隶安徽江苏浙江江西湖广西安甘肃等八处带征地丁屯卫银二百三十九万八千三百八十两有竒概免征収其漕项虽例不准免亦着破格施恩将安徽江苏所属带征漕项银四十九万五千一百九十余两米麦豆一十四万六千六百一十余石内蠲免各半尔部即行文该督抚严饬所属实心奉行徧加晓谕俾民间无征催之累均沾实惠用称朕抚防羣黎至意傥有不肖有司借端
　　朦混私行征収者该督抚严察叅处如该督抚失察一并从重处分尔部即遵谕行特谕













　　江南通志卷首二之一
　　钦定四库全书
　　江南通志卷首二之二
　　圣祖仁皇帝御制
</div>
    <div class="pagination">
<a href="江南通志_page9.html">上一页</a><span>...</span><a href="江南通志_page5.html">5</a><a href="江南通志_page6.html">6</a><a href="江南通志_page7.html">7</a><a href="江南通志_page8.html">8</a><a href="江南通志_page9.html">9</a><span class="current-page">10</span><a href="江南通志_page11.html">11</a><a href="江南通志_page12.html">12</a><a href="江南通志_page13.html">13</a><a href="江南通志_page14.html">14</a><a href="江南通志_page15.html">15</a><span>...</span><a href="江南通志_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
