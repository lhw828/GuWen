<!DOCTYPE html>
<html>
<head>
    <meta charset="UTF-8">
    <title>辽东志 - 第 63 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辽东志 - 第 63 页/共 72 页</h1>
    <div class="content">　　四年春正月一日黄雾四塞 
　　夏五月辽阳地震者三 
　　秋七月锦西雨雹 【有物如龙拽去二小庄房舍庙宇三百余间器械林木无算】 
　　冬辽阳金复州大雪 【深丈余人畜冻死】 
　　六年春开原空中有火大如车轮 
　　三月壬午客星入月 
　　四月辛酉天鼓鸣 
　　丙寅雨五龙见于北 
　　辛未夜天鼓鸣星如昼 
　　八年春二月长勇堡灾 【男女死者七百余生畜无算】 
　　六月河西蝗飞蔽天害禾稼 
　　七月蝻生 【平地深数尺】 
　　九年夏五月河西大雨雹 【伤人畜甚众禾尽损】 
　　秋七月大水 【平地深三尺】 
　　十二年河西大旱蝗飞蔽天 
　　十四年大雨连月 【自四月至六月不止河水泛涨平地深丈余禾尽没是岁大饥】 
　　十五年秋七月大风雨雹 【折损禾大半】 
　　十六年夏大水 【开原宁远等处坏庐舍人畜溺死禾稼渰没是岁饥】 

　　薛子曰按春秋祥瑞不书日食大水陨石鹢飞雨雹冰雪螽螟之类则书史氏并纪祥异志仿史而为之者也传曰和气致祥乖气致异言人之感乎天也又曰祥多者其国昌异众者其国亡言天之先乎人也夫天人之际微矣灾异之说汉人惑矣然以汉事考之岁比告灾无损孝文之恭俭上祥瑞者相继无补孝武之虚耗善乎公孙侨曰天道远人道迩君子亦求诸迩而已辽志远遡汉前纪异为多不暇究已比岁灾伤而今年水患尤甚天子嘉惠边氓数议宽恤而盭政者莫之省愆怨咨邪气奸乎其间欲其称德意绥困穷难矣 

　　辽东志卷八 



　　●辽东志卷九 

　　外志 

　　外郡 
　　外夷卫所 
　　外夷贡献 

　　○外郡 

　　辽西以在辽水之西故曰辽西上谷渔阳大宁广宁古辽西地 
　　朝鲜昔武王封殷太师箕子于其地箕子教以礼义田蚕又制八条之教其人终不相盗无门户之闭妇人贞信饮食以笾豆其后四十余代至战国时朝鲜亦僭称王燕时尝略属焉秦灭燕属辽东外徼汉兴为其远难守复修辽东故塞至浿水为界武帝元封中定朝鲜为真蕃临屯乐浪玄菟四郡汉以后累代皆受中国封爵都平壤城迨至我朝入贡尤谨恪为诸国最 
　　九夷畎夷方夷黄夷白夷赤夷玄夷风夷阳夷千夷率皆土著喜饮酒歌舞或冠弁衣锦器用俎豆所谓中国失理求之四夷者也今不可考此正孔子之所欲居者 
　　马韩韩种有三马韩最大在西有五十四国其北与乐浪南与倭接俗知田蚕作绵布出大栗如梨有长尾鸡其尾长五尺邑落杂居无城郭作土室形如冢开户向上不知跪拜无长幼男女之别不知乘牛马不重金银锦罽而贵璎珠以缀衣或饰发垂耳科头露紒布袍草履性勇悍善用弓楯矛橹虽有鬬争攻战而贵相屈服俗信鬼神尝以五月羣聚歌舞以祭神至十月农事毕亦如之诸国邑各立一人主祭天神号为天君又置别邑名曰苏涂其义似西域浮屠也晋太康中频遣使入贡方物大熙元年诣东夷校尉何龛上献咸宁三年复来明年又请内附 
　　辰韩在马韩之东十有二国其北与濊貊接秦之亡人避役入韩韩割东界以居之立城栅言语类秦人或谓之为秦韩其王常用马韩人作之世世相袭辰韩不得自立明其流移之人故也地宜五谷饶蚕桑善作缣布服牛乘马其风俗颇类马韩兵器亦与之同初生子便以石押其头使匾故辰韩人多匾故男女近倭亦文身喜武善弹瑟形似筑武帝太康中三来朝贡 
　　弁韩与辰韩杂居亦有城郭衣服居处与辰韩同言语风俗相似祠祭鬼神有异施灶皆在户西其人形皆长大美发衣服洁清而刑法严峻其国近倭故颇有文身者 
　　挹娄周时皆贡楛矢石砮后号秦汉之盛不能致也国在不咸山北在夫余东北千里滨大海南与沃沮接北不知其所极地多山有五谷牛马麻布出赤玉好貂无君长其邑落各有大人主之土气极寒为穴居以深为贵大家接至九梯冬以豕膏涂身以御寒夏则裸以尺布蔽前后其人臭秽圜厕而居坐则箕踞以足挟肉啖之得冻肉坐其上令温无盐烧木作灰灌之取汁而食俗皆编发将嫁娶男以毛羽插女头然后致聘妇贞而女淫贵壮而贱老死者即日野葬作小椁杀猪积其上为死者之粮性凶悍父母死不哭泣哭者谓之不壮相盗窃无多少皆杀之虽野处而不相犯晋初诣江左贡其石砮询其故答曰每候牛马向西南卧者三年矣知有大国所在故来焉 
　　勿吉在高丽北一曰靺鞨邑落各有长不相总一其人勤悍常轻豆莫娄等国诸国亦患之去洛阳五千里 
　　肃慎氏东夷强国有熊罴豹狼不害人地卑湿筑土如堤凿穴以居开口向上以梯出入其国无牛羊有马猪车则步推土多粟麦穄菜有葵盐生于木上嚼米为酒饮之亦醉婚嫁妇人服布裙男子衣猪皮裘头插虎豹尾俗以溺洗手面魏延兴中遣乙力支朝献马五百匹后累代入贡 
　　倭在东南大海中自汉始通中国循海行历朝鲜乍南乍东渡三海历七国然后至其国去乐浪带方郡并一万二千里在会稽东与儋耳相近去辽东甚远去闽浙甚迩初通中国实自辽东而来至六朝及宋则多从南道浮海入贡土宜禾稻麻蚕桑出白珠青玉山有丹土冬夏生菜无牛马虎豹兵有矛楯弓矢男黥面文身以文左右大小为尊卑差女被发屈紒衣如被贯头而着以丹朱扮身有城栅屋室男女无别饮食以手而用笾豆俗皆徒跣以蹲踞为敬性嗜酒多寿百岁者甚众国多女大人皆有四五妻女不淫不妬少盗讼犯法者没妻子重者灭其族宋元嘉中加使持节都督倭新罗任那加罗秦韩慕韩六国诸军事安东将军如故唐贞观初遣使入朝永微初贡琥珀玛瑙国朝永乐中金州卫倭寇窃发总兵刘江伏兵望海埚烧绝其众即此自是倭寇遂绝不为患 
　　濊亦朝鲜之地南与辰韩北与高句丽沃沮接东穷大海西至乐浪汉元朔中畔朝鲜率众诣辽东内属帝以其地为苍海郡其人性谨愿少嗜欲衣皆着曲领男子系银花为饰俗重山川各有部分同姓不婚病死即弃旧宅更新居种麻养蚕晓星候先知岁丰约常十月祭天名曰舞天又祭虎以为神乐浪檀弓出其地魏正始中举邑降诣乐浪带方二郡朝谒有军征赋调如中华焉 
　　女真世居混同江长白山鸭绿水源南邻高丽北接室韦西界渤海东北邻五国其族分六部有黑水部即今女真其水掬之色征黑目为混同江俗勇悍善射能为鹿鸣以呼羣鹿而射之食生肉饮糜酒醉或杀人不能辨其父母以桦皮为屋地多良马常至中国贸易有海东青能擒天鹅阿保机虑为患迁女真豪右数千家于辽阳南谓之合苏馆女真种类不一开原迤南为熟女真抹江之北宁江之东为生女真又有黄头女真 
　　契丹本东胡种其先为匈奴所破保鲜卑山魏太武时岁贡名马羣狄皆交巿于和龙密云间唐贞观初契丹率其部内属赐姓李天宝中赐丹书铁券以宗女妻之后有大贺氏分为八部其部阿保机唐庄宗时自号天皇王以所居地名为姓曰世里译者谓之耶律居上京起西楼又于东千里起东楼北三百里起北楼南木叶山起南楼往来射猎四楼之间以幽州为燕京国号大辽 
　　室韦有五部后魏末通焉在靺鞨北路出柳城界其南为契丹在北号室韦南室韦在契丹北三千里土地卑湿山多草木饶禽兽多蚊蚋人皆巢居以避其患乘牛车渡水束薪为栰或以皮为舟马则织草为鞯结绳为辔屈木为室以籧篨覆上移则载行以猪皮为席气候多寒田收甚薄无羊少马多猪牛婚嫁婿盗妇去然后送牛马为聘妇人不再嫁以为死妻难共居部落共为大棚人死置尸其上居丧三年国无铁取给于高丽自南室韦北行十一日至北室韦分为九部落 
　　地豆于在室韦西千余里多牛羊出名马无五谷惟食肉酪魏延兴三年遣使朝贡至太和中贡使不绝 
　　库莫奚鲜卑别种为慕容皝所破窜松漠间俗甚不洁善射猎好寇抄魏道武亲讨至弱水南大破之开辽海置戍和龙诸夷震惧后稍强分五部唐开元中奚首入朝封公主以妻之八年弟鲁苏立奚众附突厥鲁苏不能制奔榆关赵含章讨平之明年酋李诗部落来降以其地为归义州授其酋都督元和中入朝拜归诚郡王赐姓李氏阴结回鹘室韦犯西域振武太和中复寇边卢龙李载义破之地多黑羊马善走登山逐兽下上如飞契丹阿保机强盛奚人苦其苛虐奚王以别部西徙妫州依北山射猎采麝香人参分为东西奚东奚在琵琶川 
　　徒河段日陆眷出辽西被卖渔阳乌桓库辱为奴诸大人集会皆持唾壶唯库辱唾日陆眷口中遂含出咽之西向拜天曰愿使主君智禄尽入我腹中后渔阳饥库辱使日陆眷将众诣辽西逐食遂招亡叛以至强盛日陆眷死侄务勿尘有辽西地晋封为辽西公假大单于印绶 
　　慕容氏东胡之后别部鲜卑魏初有莫护跋率诸部居辽西后从司马宣王讨公孙渊有功拜率义王建国棘城北至孙涉归魏封为鲜卑单于迁居辽东后嗣至皝雄毅多权略自称燕王 
　　定安本马韩种为契丹所破其帅纠余众保西鄙自称定安国宋太平兴国中会女真遣使朝贡路由本国乃托其使附表上云臣本高丽旧壤渤海遗黎保据方隅涉历星纪仰覆露鸿钧之德被渐渍无外之泽顷岁契丹强暴攻破城寨臣祖考守节不降与众避地以迄于今虽夷辞顺故录 
　　驱度寐在室韦北居土窟中人甚轻捷一跳三丈能立浮卧浮与陆走不异 
　　鲜卑东胡之支也依鲜卑山因号焉其言语习俗与乌桓同唯婚姻先髠头以季春月大会饶乐水上然后配合兽有野马原羊角端牛以角为弓谓之角端弓有豽鼲子皮毛柔软天下以为名裘汉初为冒顿所破远窜辽东塞外与乌桓接未通中国至后汉建武中鲜卑与匈奴入辽东辽东太守祭彤击破之后鲜卑有擅石槐者部落畏服遂推为大人乃立庭于弹汗山歠仇水上去高柳三百余里兵马甚盛数为汉患石槐死其后衰微为轲比能所灭 
　　轲比能本小种鲜卑以勇健断法不贪财物众推为大人部落近塞青龙元年魏幽州刺史王雄遣勇士韩龙刺杀比能更立其弟素利弥加厥机皆为大人在辽西右北平渔阳塞外其后诸子争立众离散诸部大人慕容托跋更盛焉 
　　乌桓本东胡也汉初匈奴灭其国余类保乌桓山因以为号其有勇健能决讼者推为大人无代业相继邑落各有小帅数百可自为一部其性怒则杀父兄而不害其母以母有族类父兄无相雠报故也汉元封中遣霍去病击破匈奴左地因徙乌桓上谷渔阳右北平辽东五郡塞外为汉伺察匈奴动静至灵帝初乌桓渐盛上谷有难楼者众九千余落辽西有丘力居者众五千余落皆自称王辽东苏仆延众千余落自称峭王右北平乌延众八百余落自称汗鲁王并勇健而多计策汉初平中丘力居死从子蹋顿立有武略总摄三王建安初冀州牧袁绍与前将军公孙瓒相持不决蹋顿遣使诣绍和亲求遂遣兵助绍击瓒破之绍矫制赐蹋顿单于印绶建安中曹公自征乌桓大破蹋顿于柳城余落悉徙居中国为齐人 
　　夫余国在玄菟北千里南与高句骊东与挹娄西与鲜卑接北有弱水地方二千里本灭地也初北夷橐离国王出行其侍儿见天上有气大如鸡子降其怀因有娠后遂生男名曰东明长而善射王忌其猛欲杀之东明走南至掩虒水以弓击水鱼鳖皆聚浮水上东明乘之得渡因至夫余而王之土宜五谷出名马赤玉貂豽大珠如酸枣以员栅为城有宫室仓库牢狱以六畜名官有马加牛加狗加其邑落皆属诸加有军事亦祭天杀牛以蹄占吉凶行人无昼夜好歌吟俗用刑严急被诛者皆没其家男女淫皆杀之复尸于山上兄死妻嫂死则有椁无棺杀人殉葬多者以百数其王葬用玉匣汉时常豫以玉匣付玄菟郡永初中夫余王始将步骑寇乐浪永康中复寇玄菟玄菟太守公孙域击破之汉末公孙度雄张海东夫余王更属辽东晋太康六年为慕容廆所袭破 
　　高句骊其先出夫余王尝得河伯女闭室内为日所照引身避之日影又逐既而有朵生一卵大如升置暖处有一男破而出及长字之曰朱蒙善射虽一矢殪兽甚多夫余之臣谋杀之蒙乃走中道遇大水欲济无梁追者甚众蒙曰我是日子河伯外孙合追兵至如何于是鱼鳖为之成桥蒙得渡鱼鳖遂解蒙至讫升骨城居焉号曰高句骊其地在辽之东千里南与朝鲜濊貊东与沃沮北与夫余接地方二千里汉建武中灭朝鲜以高句骊为县使属玄菟东晋以后其王所居平壤城文帝使拜为上开府仪同三司袭爵辽东公赐服一袭余详见长编 
　　新罗其先本辰韩种在百济东南五百余里东滨大海民无氏有名食用柳柸若铜瓦元日相庆拜日月男子揭袴妇长襦见人以手据地为恭不粉黛率美发以缭首以珠彩饰之男剪发戴黑巾巿皆妇女货贩畜无羊少驴赢多马不善行唐武德四年王真平遣使入朝后三年拜柱国封乐浪郡新罗王高宗永徽元年遣子入朝真德织锦为颂后累入贡中国 
　　豆莫娄国在勿吉北千里旧夫余也挹娄之东至海二千余里其人长大性强勇不寇抄好淫衣制类高丽而帽大大抵习俗与夫余同 
　　沃沮在高句骊之东滨大海而居其地形东北狭西南长北与挹娄夫余南与濊貊接邑落各有长帅其言语与句骊同耆老言国人尝乘船捕鱼遭风吹数十日得一岛上有人言语不相晓其俗常以七月取童女沉海又得一破船随出在海岸边有一人顶中复有面生与语不相通不食而死其域皆在沃沮东大海中 
　　百济马韩五十四国百济其一也初以百家济因号百济晋时略有辽西晋平其国东西四百里南北九百里南接新罗北拒高丽西限大海海中有三岛出黄漆树以棕树而大六月取汁漆物器若黄金自晋代受蕃爵宋齐并遣使朝贡授官武后时为新罗渤海靺鞨所分百济遂绝 
　　渤海本粟末靺鞨附高丽者姓大氏南北皆新罗东穷海西初为渤海郡唐宝应初为渤海国有五京十五府六十二州去长安八千里后唐时遣使贡方物周显德中渤海乌思罗等归化后隔绝不通宋太平与国中其酋帅大鸾河率部族来降宋以鸾河为渤海都指挥使赐乌舍城浮渝城渤海琰府 
　　虾夷海岛中小国其人须长四尺尤善弓矢令人插箭于首发无不中唐显庆四年随倭国使入贡 
　　白霫奚本号库莫奚东胡宇文别种为匈奴所破窜居松模之东魏书达奚薄奚统奚吐奚四氏皆其部族也唐末居阴凉水在幽州西南其后契丹强奚举部属于霫有东西奚 
　　建州东濒松花江风土稍类开原江上有河曰稳秃深山多产松木国朝征奴儿干于此造船乘流至海西装载赏赉浮江而下直抵其地有敕令兀者卫都指挥琐胜哥督守 
　　生女直温脑江上自海西下自黑龙江谓之生女直受辖于野人事耕种言语居处与建州类每聚会人持烧酒一鱼胞俗名阿刺吉席地而坐歌饮竟日少有忿戾则弯弓相射江口有石名木化石坚利可锉矢镞土人宝之 
　　可木以下松江皆榛莽人无常处惟逐水草桦皮为屋行则駄载住则张架事耕种养马弋猎刳独木为舟以皮毳为巿以貂鼠为贡 
　　阿速江至散鲁温为迤西其耕作射猎饮食居处类可木出入乘五板船头置枒杈木根如鹿角状两舷荡桨疾行江中谓之广窟鲁 
　　乞列迷有四种性奸贪居草舍捕鱼为食不栉沐着直筒衣暑用鱼皮寒用狗皮腥秽不可近以溺盥洗父子不亲夫妇无别父母疾远构草庵处之待其自死不识五谷六畜惟狗多牵拽扒犂男耳垂珠项铁圈以有无知贫富婚姻若娶其姊则姊以下皆随为妾男女老死刳其腹焚之以灰骨夹于木植之溺死者以鱼叉叉其尸裹以海豹皮埋之曰变海豹矣熊虎伤死者裸踯其尸作熊虎势令人射中带矢埋之曰变熊虎矣物产则有海青皂鵰白兔黑兔黑狐貂鼠今皆入贡 
　　乞黑迷去奴儿干三千余里性刚而贪文面椎髻帽缀红缨饰以海贝用金银锡圈为项饰胸掩细甲衣彩帛垂皮条长与足齐坠以金锡牌间以磁石行则琅锵有声谓之鸦儿马吉劲弓长矢射山为食不治产业暑则野居寒则室处妇人饰帽垂珠珞衣缀铜铃死者柩悬于树 
　　北山野人乞列迷之别种养鹿乘以出入水产海驴海豹海猪海牛海狗皮殳角鲂须以为异物昔入贡今不通焉 
　　野人北海之南大江之西住平土屋四面无门穴窍用木革覆之平居由屋东梯上下死者由西梯上下偶失行则重罚卧籍以草如狗彘然与乞列迷为邻 
　　苦兀在奴儿干海东身多毛头带熊皮身衣花布持木弓矢尺余涂毒于镞中必死器械坚利父母死刳去肠胃尸体曝干出入负之饮食必祭居处不敢对约至三年然后弃之 
　　吉里迷邻苦几地男少女多女始生男不问老少先以狗为定年及十岁即娶多至十妇者有之中国人至相交则馈之艳妻去则归之妇女将产令出三五里草次俟产后一月方回 
　　乌洛候后魏通焉在地豆于北其土下湿多雾穿地为室多豕有谷麦无大君长俗绳发衣以珠为饰无寇盗好猎乐有胡空侯木槽革面九弦西北有貌水东流合于难水东入海西北二十日行于巳尼大水所谓北海也 

　　○外夷卫所 

　　福余卫 朵颜卫 泰宁卫 
　　塔山卫 建州卫 建州左卫 
　　兀者卫 兀者左卫 兀者右卫 
　　兀者前卫 兀者后卫 兀也右卫 
　　亦麻河卫 亦马刺卫 失里绵卫 
　　亦儿吉里卫 虎儿文卫 撒刺儿卫 
　　使方河卫 古贲河卫 卜颜卫 
　　卜鲁丹河卫 双城卫 古木山卫 
　　佛儿秃河卫 海河卫 温河卫 
　　苏温河卫 吉河卫 卜刺罕卫 
　　毛怜卫 把河卫 肥河卫 
　　古城卫 脱水河卫 没脱伦卫 
　　塔鲁木卫 阿速江卫 赤不罕卫 
　　屯河卫 安河卫 野木河卫 
　　哥吉河卫 钦真河卫 速平江卫 
　　木鲁罕山卫 嘉河卫 散力卫 
　　朵儿必河卫 甫门河卫 甫里河卫 
　　朵儿玉河卫 甫门卫 甫儿河卫 
　　喜乐温河卫 哈兰城卫 麦兰河卫 
</div>
    <div class="pagination">
<a href="辽东志_page62.html">上一页</a><span>...</span><a href="辽东志_page58.html">58</a><a href="辽东志_page59.html">59</a><a href="辽东志_page60.html">60</a><a href="辽东志_page61.html">61</a><a href="辽东志_page62.html">62</a><span class="current-page">63</span><a href="辽东志_page64.html">64</a><a href="辽东志_page65.html">65</a><a href="辽东志_page66.html">66</a><a href="辽东志_page67.html">67</a><a href="辽东志_page68.html">68</a><span>...</span><a href="辽东志_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
