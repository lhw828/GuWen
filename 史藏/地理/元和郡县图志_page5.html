<!DOCTYPE html>
<html>
<head>
    <meta charset="UTF-8">
    <title>元和郡县图志 - 第 5 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县图志 - 第 5 页/共 68 页</h1>
    <div class="content">定平县，上。北至州七十里。自汉至晋并泥阳县地，後魏至周并为定安县地。
隋大业十年，於此筑城，置枣社驿。武德二年，於驿分定安县置定平县，其驿移出城北。
丰义县，上。东南至州八十里。本汉彭阳县地，今县理西四十里彭阳故城是也。後魏於县理置州，周武帝保定二年废州为防，隋文帝废防名为丰义城。武德二年，分彭原县置丰义县，因旧城为名，属彭州，贞观元年州废，县属宁州。
庆州，顺化。都督府。开元户一万七千九百八十一。乡五十一。
垦田《禹贡》雍州之域，古西戎地。《周本纪》曰夏氏政衰，后稷子不奔戎、翟之间，今州理东南三里有不故城是也。春秋及战国时为义渠戎国，秦厉公伐义渠并之，虏其王。至始皇时属北地郡。按今州理，即汉郁郅城也，《地理志》属北地郡。後汉郡境为虏所侵，北地郡寄寓冯翊。後魏文帝大统十一年置朔州，周武帝保定元年废朔州为周武防。隋文帝开皇三年改置合川镇，十六年割宁州归德县置庆州，立嘉名也，义宁元年为弘化郡。天宝元年改为安化郡，至德元年改为顺化郡，乾元元年复为庆州。
州境：东西二百五十二里。南北四百七十二里。
八到：东南至上都五百七十里。东南至东都一千四百三十里。东北至延州四百四十里。西北至灵州六百二十里。东至州三百九十里。南至宁州一百二十七里。西至原州三百四十里。北至盐州五百七十二里。
贡、赋：开元贡：牛苏、麝香。赋：胡布。
管县十：顺化，乐蟠，马领，合水，华池，同川，洛原，延庆，方渠，怀安。
顺化县，中。郭下。本汉郁郅县。後汉迄晋，戎虏所侵，不立州县。後魏及周，以为镇防。隋开皇十六年，於今州城西南一里置合水县，在马领、白马二水口，因以为名，属庆州。大业二年，以庆州为弘化郡，合水属焉。至武德六年改合水为合川县，取隋合川镇为名，贞观元年改为弘化县，天宝元年改为安化县，至德元年改为顺化县。
不墓，在县东二里。
乐蟠县，中。北至州三十二里。本汉略畔道地，今县理北五里略畔故城是也。
後汉及晋，为虏所侵逼，此地无复郡县。後魏文帝於此置蔚州，周武帝置北地郡。
隋开皇三年罢郡，以彭阳、襄乐二县属宁州。义宁元年，分合水县置乐蟠县，属弘化郡，取乐蟠城为名也。《百官表》云“县有蛮夷曰道”，按略畔、乐蟠，皆指此城，方言讹舛，故不同耳。
马领县，中。东南至州六十七里。本汉旧县，属北地郡。汉末为虏所侵，至後魏为朔州之地。隋大业元年，分合水县於此置马领县，复汉县之旧名也。十三年陷贼，县废。义宁二年，於今县理北四十里百家堡置马领县，属弘化郡，以县西一里有马领坂，因名。
秦长城，在县西北一百二十六里，即蒙恬所筑也。
合水县，中。西至州五十里。本汉略畔道之地，在今县西南三十八里故城是也。自後汉至晋，此地皆无郡县。至後魏为襄乐县之地。武德六年，分合水县置蟠交县以城临大、小乐蟠二水交口，因以为名。天宝元年，改为合水县。
华池县，下。西南至州一百五十里。本汉归德县地也。按汉归德县，今洛原县是。隋仁寿二年，於今县东北二里库多汗故城置华池县，因县西华池水为名，属庆州。皇朝因之。
子午山，旧名翟道山，在县西四十五里。
同川县，中下。东至州八十里。本汉郁郅县地，隋义宁三年，分宁州之彭原县西南十五里三泉故城置三泉县，属弘化郡。武德元年，改为庆州，县属焉，仍改为同川，因同川城为名。
洛原县，中下。东南至州二百七十五里。本汉归德县地，属北地郡。後汉更始二年，封岑彭为归德侯，谓此地也。後汉迄晋，无复郡县。後魏文帝大统元年，复置归德县。隋大业元年改为洛原县，因洛水所出为名。皇朝因之。
洛水，原出白於山，一名女郎山，在县北三十里。
延庆县，中。南至州四十里。本汉郁郅县地，後魏於今县理置朔州，隋开皇中改置合水县。武德六年，移丰州户住此，仍分合水县置白马县，以西临白马川水为名。天宝元年，改名延庆县。
方渠县，中下。东南至州一百八十里。古庆匡州仓在马领川内。因渠为名，景龙元年置，取县为名。县西北马领山诸谷水，东南流经县所置方渠堡，因名之。
怀安县，下。南至州一百六十里。古居近党项藩落，开元十年，检逃户初置，故以“怀安”为名。
州，洛交。上。开元户三万一百八十五。乡五十一。元和户七百五十。乡十二。今为坊观察使理所。
管州四：州，坊州，丹州，延州。县二十三。都管户四千三百四十七。
垦田《禹贡》雍州之域。春秋时属秦，至始皇时地属上郡。汉为上郡雕阴县地。
按汉雕阴，在今洛交县北三十里雕阴故城是也。暨晋陷於戎、羯，不置州郡。苻、姚置杏城镇。後魏孝文帝废镇，改为东秦州，孝明帝改为北华州，废帝改为州，因秦文公梦黄蛇自天降属於地，遂於衍立为名。隋大业初。复为上郡。武德元年复为州，贞观二年加为都督府，十六年罢府。州仍旧名立交城。
州境：东西二百七十六里。南北二百七十三里。
八到：东南至上都四百七十七里。东南至东都九百五十九里。东至丹州一百八十三里。南至坊州一百二十五里。西至庆州三百九十八里。北至延州一百五十里。
贡、赋：开元贡：龙须席。赋：麻，布。元和贡、赋同。
管县五：洛交，洛川，三川，直罗，甘泉。
洛交县，紧。本汉雕阴地，属上郡。雕山在西南，故曰雕阴。魏省上郡，晋为戎狄所居。苻坚时为长城县，後魏及周为三川县。隋开皇十六年，分三川、洛川二县置洛交县，属州，洛水之交，故曰洛交。皇朝因之洛水，在县南一里。
秦长城，在县东北三十里。
伪夏太后城，在县西三十六里。赫连勃勃闻刘裕灭姚泓，命其子义真等守长安，大悦，自将兵入长安，留太后於此，筑城以居。
洛川县，上。西北至州六十里。本汉县地，後秦姚苌於此置洛川县，以县界有洛川水为名。後魏置敷城郡。隋开皇三年罢郡，以县属州。
三川县，中。东北至州六十里。本汉翟道县地，古三水郡，以华池水、黑源水及洛水三川同会，因名。苻坚时於长城原置长城县，属长城郡。後魏废帝改为三川，属中部郡。隋开皇三年属州。
直罗县，中下东至州一百里。本汉雕阴县地，後汉因之。魏省雕阴县，晋时戎狄所居。後魏置三川郡。隋开皇三年，使户部尚书崔仲方筑城以居之，城枕罗原水，其川平直，故名直罗城。武德三年，分三川洛交於此置县，因城为名。
大山，在县西北一百一十里。
罗川水，在县南二里。
甘泉县，中下。南至州七十五里。武德元年，分洛交县於伏陆城置县，取城为名。天宝元年，改为甘泉县。本汉雕阴县城，今在县南四十里。
伏陆山在县理东北。有阿伏斤谷，其水出又潜流伏川陆，故号伏陆，天宝元年改为甘川谷。
坊州，中部。下。开元户一万五千七百十五。乡四十四。元和户一千八百四十二。乡十二。
垦田《禹贡》雍州之域，古之翟国。秦属内史，汉为左冯翊翟道县之地。魏、晋陷於夷狄，不置郡县。刘、石、苻、姚时，於今州理西七里置杏城镇，常以兵守之。後魏孝文帝改镇为东秦州，孝明帝改为北华州，废帝改为州。元皇帝高帝之父。以周武帝时天和七年，放牧於今州界置马坊，结构之处尚存。武德二年，高祖驾幸於此，圣情永感，因置坊州，取马坊为名。
州境：东西三百八十九里。南北一百三十九里。
八到：东至上都三百五十里。东至东都九百里。东南至同州二百五十里。西南至州三百一十里。东北至丹州二百六十里。北至州一百五十里。
贡、赋：开元贡：龙须席，，麻，弓弦麻。元和贡同。
管县四：中部，宜君，平，城。
中部县，上。本汉翟道县地，属左冯翊。魏、晋戎翟所居。後秦姚兴於今县南置中部县，後魏文帝移入杏城，後周改为内郡，属州。武德二年置坊州，改为中部。
杏城，在县西南五里。相传云汉将韩胡伐杏木为栅，以抗北狄，因以为名。
宜君县，上。东北至州一百里。前秦苻坚於礻殳礻羽县故城置宜君护军，後魏太武帝改为宜君县，文帝大统五年又移於今华原县北。贞观十七年废县，地入雍州。二十年置玉华宫，仍於宫所置宜君县，属雍州。永徽二年，与宫同废。龙朔三年，坊州刺史窦师伦奏再置。
玉华宫，在县北四里，贞观二十年奉敕营造。其地本县人秦小龙宅，太宗云：“小龙出，大龙入。”当时以为清凉胜於九成宫。永徽二年，有诏废宫为寺，便以玉华为名。寺内有肃成殿，永徽中奉敕令玄奘法师於此院译经，每言此寺即阎浮之兜率天也。
平县，上。东至州九十里。天宝十二年，刺史罗希奏割宜君县西北三乡置，去宜君县三十五里。
城县，上。东至州一百里。本汉县地，属左冯翊，後汉省。後魏於今县理置城县，属城郡，隋大业元年改属坊州。
丹州，咸平。上。开元户一万二千四百二十二。乡三十五。元和户八百十六。
乡十二。
垦田《禹贡》雍州之域，春秋时为白翟所居。《隋图经》云：“义川本春秋时白翟地，今其俗云丹州白室，胡头汉舌，其状似胡，其言中夏。白室即白翟语讹耳，近代号为步落稽胡，自言白翟後也。”秦置三十六郡，属上郡。汉因之。魏文帝省上郡。其地晋时戎狄居之，苻、姚时为三堡镇。後魏文帝大统三年，割、延二州地置汾州，理三堡镇。废帝以河东汾州同名，改为丹州，因丹阳川为名，领义川、乐川县。隋大业三年废丹州，於义川县置延平县，十三年为胡贼刘步禄所据。义宁元年，於义川县置丹阳郡。武德元年改为丹州，九年置都督府，贞观元年罢府为州。永徽二年移於赤石川。
州境：东西一百九十九里。南北一百七十三里。
八到：西南至上都五百五十里。东南至东都九百二十里。东至同州三百五十里。西至州一百八十里。南至坊州二百六十里。北至延州二百五十里。
贡、赋：开元贡：麝香，蜡烛，龙须席。赋：麻，布。元和贡同。
管县四：义川，岩，汾川，咸宁。
义川县，上。郭下。本秦上郡之地，二汉因之。魏省上郡。其地至晋为戎狄所居。後魏文帝大统三年置义川县，属义川郡，因川为名。隋大业三年废丹州，义川属延州。义宁元年，於旧城复置丹阳郡，县在城内，永徽二年移於今理。
岩县，中。东南至州七十三里。武德元年分义川县置，在库利川南，有岩山，因以为名。
库利川，在县郭南。昔有奴贼居此川内，稽胡呼奴为库利，因以为名。
汾川县，上。西南至州七十里。本秦上郡地，二汉因之。魏省上郡。後魏孝文帝置安平县，理薛川，属乐川郡。文帝改安平为汾川。隋开皇三年罢郡，县属丹州，大业二年属延州，武德元年复属丹州。
黄河，在县东七里。河岸顿狭，状似槽形，乡人呼为“石槽”，盖禹治水凿石导河之处。石槽长一千步，阔三十步，悬水奔流，鼋鼍鱼鳖所不能游。
咸宁县，中下。西南至州四十五里。本秦上郡之地。後魏孝文帝太和十八年，於白水川置永宁县，属义川郡，在今县东二十里永宁故县是也。文帝改为太平县，移於今所。隋开皇三年罢郡，属丹州。十八年改太平县为咸宁，以界内有咸宁镇为名。
延州，延安。望。中都督府。开元户一万六千三百四十五。乡六十。元和户九百三十八。乡十八。
垦田《禹贡》雍州之域，春秋时白翟所居。秦置三十六郡，属上郡。在汉为上郡高奴县之地，今州理即上郡高奴县之城也。项羽三分秦地，以董翳为翟王，都高奴，即其地也。魏省上郡，至晋陷为戎狄，其後属赫连勃勃。後魏灭赫连昌，以属统万镇。孝文帝置金明郡，宣武帝置东夏州，废帝改为延州，以界内延水为名，置总管，管丹、延、绥三州。隋开皇八年废总管，但为延州，炀帝以为延安郡。
隋氏丧乱，陷於贼寇。武德元年，百姓归化，置总管府，开元二年为都督府，寻罢府为州。
州境：东西四百四十九里。南北三百五十一里。
八到：西南至上都六百七十四里。东南至东都一千一百里。东至隰州三百六十里。西至州一百五十里。西南至庆州四百四十里。西北至夏州四百里。
贡、赋：开元贡：蜜蜡，麝香。赋：麻，布。元和贡、赋同。
管县十：肤施，延长，临真，金明，丰林，延川，敷政，延昌，延水，门山。
肤施县，上。郭下。本汉旧县，属上郡。赵武灵王灭中山，迁其王於肤施，《汉书》曰匈奴南侵至朝那、肤施，即其处也。魏、晋陷戎狄。隋炀帝大业二年，分丰林、金明二县於此置肤施县，复旧名也，属延安郡。皇朝因之。
县有五龙山、帝原水、黄帝祠。
清水，俗名去斤水，北自金明县界流入。《地理志》谓之清水，其肥可然。
鲜卑谓清水为去斤水。斤一作“筋”。
延长县，中。东至州一百三十里。本秦肤施县地，後魏废帝元年於丘头原置广安县，隋仁寿元年以“广”字犯皇太子名，改为延安，大业末废。贞观六年，又置移於府北去斤川，今县是也。广德二年改为延长。
临真县，中。西北至州一百四十里。本汉高奴县地，後魏文成帝置临真县，属偏城郡。周武帝天和元年，稽胡叛，攻破郡城，遂移於今理。隋开皇元年改为临真县，属延安郡。皇朝因之。
金明县，中。东南至州四十八里。本汉高奴县地，後魏太武帝於此置广洛县，属金明郡。隋开皇四年属延州，後仁寿元年，以太子名广，改为金明县，大业十三年省入肤施县。武德六年，又分置金明县。
丰林县，中下。西至州三十里。本汉高奴县地，後魏孝文帝置广武县，属偏城郡，在今理东四十里。周宣帝改为丰林，属延州。皇朝因之。
琉璃山，在县北十五里。
延川县，中。西南至州一百八十里。本秦临河县地，汉不改，後汉省。後魏分安人县於此地置文安县，隋文帝改为延川，取吐延川为名。皇朝因而不改。
吐延水，北自绥州绥德县流入。
敷政县，中下。东北至州一百五十里。本汉高奴县地，後魏太和初置因城（名）县。隋开皇六年於其中置金城镇，武德二年移县就镇，因改为金城县。天宝元年改敷政。
延昌县，中。南至州一百七十六里。本汉高奴县地，隋开皇三年於此置朔方镇，十年，以北有朔方，镇遂废。贞观九年置罢交镇，十年又置罢交县，属延州，取城北罢交谷为名。天宝元年，改为延昌县。
塞门镇，在县西北二十里。镇本在夏州宁朔县界，开元二年移就芦子关南金镇所安置。
芦子关，属夏州，北去镇一十八里。
延水县，中下。西至州二百一十五里。本秦临河县之地。《史记》秦灭六国，使蒙恬北击匈奴，悉收河内地，因河为塞，筑四十四县。城临河，徙谪吏以戍之。
汉因之，在今县理北十五里临河故城是也。後魏於其中置安人县并安人镇，属东夏州。隋文帝废镇，置安人戍。武德二年，重置安人县，属延州。贞观二十三年改为延水县，取吐延水为名。
黄河，在县东八里。
门山县，中。西至州二百五十里。本汉定阳县地，周宣帝大象元年，分汾州、岩二县，於今县南六里置。北有山，形似门，因以为名。武德八年，於今县北五里宋斯堡置，属丹州，广德二年割属延州。
黄河，在县东三十五里。

●卷第四
◎关内道四灵武节度使灵州会州盐州夏州节度使夏州绥州银州宥州振武节度使单于都护府东受降城麟州胜州丰州都防御使天德军中受降城西受降城灵州，灵武。大都督府开元户九千六百六。乡二十七。元和户乡今为灵武节度使理所。
管州三：灵州，会州，盐州，县十。
《禹贡》雍州之域。春秋及战国属秦，秦并天下为北地郡。汉时为富平县之地。後汉安帝永初五年，西羌大扰，诏令郡人移理池阳，顺帝永建四年归旧土。
</div>
    <div class="pagination">
<a href="元和郡县图志_page4.html">上一页</a><a href="元和郡县图志.html">1</a><a href="元和郡县图志_page2.html">2</a><a href="元和郡县图志_page3.html">3</a><a href="元和郡县图志_page4.html">4</a><span class="current-page">5</span><a href="元和郡县图志_page6.html">6</a><a href="元和郡县图志_page7.html">7</a><a href="元和郡县图志_page8.html">8</a><a href="元和郡县图志_page9.html">9</a><a href="元和郡县图志_page10.html">10</a><span>...</span><a href="元和郡县图志_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
