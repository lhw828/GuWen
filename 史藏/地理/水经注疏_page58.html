<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 58 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 58 页/共 77 页
  </h1>
  <div class="content">
   [二二]「戴作●，当是《大典》钞本歧出」　按：检《大典》本不作「●」，作「●」。杨先生不及见《大典》复印件。
[二三]「戴删云：原本及《竹书》皆无此语」　按：戴校称《大典》本为原书。《竹书》确无此六字而《大典》本正有之，不知何据？
[二四]「积为蓬洪陂」　按：《睢水》篇：「睢水于城之阳积而为洪陂。」作逢，赵氏此篇「沟水自蓬洪陂东南流，蓬作逢」是也。
[二五]「据《晋书 裴秀传》在泰始时」　按：《秀传》云：秀薨于泰始七年，《传》 于修地图之后，熊氏故云。
[二六]「说者引江统《徂淮赋》以为证」　按：说者谓杜佑。《通典》襄阳谷城下杜引《统赋》为证，其文曰：「戾 城而倚轩，实萧公之故国。」见《通典》卷百七十七。
[二七]「又《史 蒯成传》元年作二年，误，应作居，尤误，居乃应子」　按：《史记》不误。《集解》引徐广说云：「《表》云：孝景中元年，封 子应为郸侯谥康。中二年，侯居立。」则是孝文五年 卒，子昌代侯，有罪国除，至孝景中元年，封应为郸侯。应卒，侯居立，居立在二年。《史 传》子应以中元年封，不误。
[二八]「此县之音，苏林、孟康、颜师古、司马贞与郦道元皆音多，自是旧读如此」　按：王氏《读书杂志》卷四之八自注云：「苏林《周 传 注》、孟康《地理志 注》、郦道元《淮水 注》、颜师古《高惠高后文功臣表 注》、《百官公卿表 注》、司马贞《高祖功臣侯表 索隐》。」
[二九]「《隋志》，临涣有稽山。稽当作嵇」　按：标点本校正作「嵇」，《校勘记》即引郦氏《淮水 注》改。
[三〇]「又引王粲诗以证是建安中立」　按：《宋书 州郡志》二豫州谯郡太守下云：「按王粲诗『既入谯郡界，旷然消人忧。』粲是建安中亡，非明帝时立明矣。」今按《疏》云「《宋志》云，魏明帝分立」，此语不妥。《宋志》云：「何志故属沛，魏明帝分立。」则谓明帝时立者何承天说，而《宋志》引王粲诗驳何也？当云：何承天谓谯郡故属沛，魏明帝分立，《宋志》引王粲诗以证……。「又」
字当删，二说非出一人，不当曰又。
[三一]「《续志》作虹。会贞按：《续志》作红」　按：标点本作「虹」。《校勘记》云：「汲本作红。」熊据汲古阁本。今按：刘昭《补注》引《地道记》云：「《左传 昭八年》大搜于红。」杜《注》云：「红，鲁地，沛国萧县西有红亭。远，疑。」《清一统志》卷九十四泗州下虹县故城条云：「梁武帝于此置贡城戍，后魏复置虹县。《汉志》作「 ，莽曰贡。」师古曰：「 亦音贡。」是 本有贡音，梁时犹尔，不必作「红」。（引文中此节文已据台北本删并改。）
[三二]「王莽更名其县曰肴城」　按：标点本《汉 志》作「莽曰育城」，误，「育」当作「肴」，以此证之。
[三三]「潼沱为激沟」　按：梁本作「潼沱」，《元和志》十锺离县下引作「潼沱」，《寰宇记》百二十八引亦作「沱」，今有沱河。
[三四]「九月淮堰坏」　按：「九」原作「八」，《笺》作「九月」，《疏》引误作「八」，证以《通鉴》亦作「九月」，今订。又《笺》此下有「死者十余万口。」《疏》脱六字，当补，否则突接「《南史》杀数万人」，不明晰。
[三五]「史称乡在蕲西」　按：「称」原作「极」，「史极」疑是「《史记》」之误。（今据台北本改「称」。）
[三六]「又东北至下邳淮阴县西……魏属广陵，《经》作于魏人，当作广陵淮阴」　熙仲按：淮阴，《汉志》属临淮郡，《续志》属下邳，《宋志》临淮太守下淮阴令云：「《晋太康地志》属临淮。」《通鉴 注》言魏广陵郡徙治淮阴。但胡《注》于黄初六年两言「下邳淮阴县」，是淮阴仍属下邳郡。至魏明帝时，青龙二年五月，孙权始遣孙韶、张承入淮向广陵、淮阴。广陵与淮阴并称，似非广陵之
淮阴，《通鉴 注》徙治之说未见于《宋志》。而《晋太康地志》始言淮阴属临淮郡，则其前当仍属下邳郡。谓广陵郡徙治之说或出误会。拙稿《考水经作书年代》，上限在黄初二年，即吴嘉禾二年之前十一年，下限在黄初六年。又云：广陵太守，晋武帝太康之年治淮阴故城。
[三七]「（《宋志》作甬，依《通鉴》引改。」　按：《通鉴 注》云：「《五代志》作甬城。」标点本《隋 地理志》漏校。标点本《宋志》校改，详其《校勘记》三十一及四十二。
[三八]「《孟子》云，淮注江，非误」　按：此赵改，胡氏原文作：「《孟子》云淮注江亦误。胡氏意中渎水首受江，自广陵至山阳入淮，是其水自南入北，非自北入南，故云《孟子》亦误。
[三九]「逗白马以憩舲」　按：「逗」原作「径」，《晋书 谢灵运传》「径」作「逗」，「径」是讹字。逗，范《书》音住，言住留白马湖，使舟行得小憩也。今订正作「逗」。
[四〇]「不思崖亦岸也，见《荀子 劝学》篇《注》」　按：《吕览 召类》篇《注》云：「浦岸，一曰崖也。」亦崖亦岸也之一证。
[四一]「朱径作匡，《笺》曰：匡字 ，未详」　按：沈炳巽云：「又下当有径字，或匡字是径字。」
[四二]「宋省。至后魏武定七年复改，梁招远曰朐，属琅邪郡」　按：于文不顺，依《魏书 地形志》海州琅邪郡原《注》，晋下接萧衍改为「招远」，武定七年复之次序，改乙「梁招远」三字于宋省下，至后魏上。
[四三]「《寰宇记》同」　按：金陵局刻本无「阙」字，乃与今本《史记》同，与《疏》异。
[四四]「二州……刺史……内附」　按：此文及小《注》为钞书者颠倒在前，当移入「送衍青冀」下。「《魏书 世宗纪》」当上承上行「始治郁州上」五字下。今订。
[四五]「是郦氏时青州正治郁州也。此当作今青州治」　按：沈钦韩《疏证》云：「《宋州郡志》：明帝失淮北，于郁州侨立青州。《地形志》武定七年改海州，治龙沮城。则道元时犹为青州，《注》讹青为郁。」沈氏所见与熊氏同，而沈在前。杨氏于沈书未之见，竟轻诋之，可惜。
[四六]「其山自苍梧徙至……」　按：《元和志》三十六梧州苍梧县下有「郁水南去县八里」。传言或因郁水而起。
[四七]「今存牛栏一村」　按：《寰宇记》二十二朐山县下云：「牛栏村，《郡国志》云：糜竺放牧之所，今民祭犹呼糜堆。」即此村。糜竺，《三国 蜀志》云：「东海朐人。」《一统志》七十二有牛栏村。
[四八]「《唐志》始有《连山》十卷，司马膺《注》」　按：《旧唐志》作「《归藏》十三卷」，《注》：「《殷易》，司马膺注。」司马膺注《归藏》，而无连山。《新唐志》则有《连山》十卷，司马膺注《归藏》十三卷，「司马膺《注》」四字属下《归藏》读。熊氏《疏》与《旧唐》异，以四字属上连山读。今按《旧唐 经籍志》依母照四部书目，前无连山，且是小注，释《归藏》为《殷易》后，方云司马膺《注》，文亦明晰。疑熊氏句读有可商榷。《新》、《旧》二《志》都未言膺注连山，可证。
[四九]「去则三尺所见东北倾石」　按：《书钞》一百二引无「所」字，孔云「见上有文字」。今按：「所」作许解，三尺所犹言三尺许。见字依刘《注》属上读。
[五〇]「老而托纺焉。取其纑而夜缒，缒绝，鼓噪」　按：郦氏约《左传》原文过简，今略释之。此老妇怨其夫为莒子所杀，欲复仇，及其年老时，托居于纪鄣，以纺为生。纺麻作布，其布长短，以城高为度。平时藏之，齐人来攻，则投布于城外。齐人取布夜缒而登城。登者六十人，缒布断绝，登者鼓噪，城下齐师亦鼓噪，莒子惧，启西门而逃。
《水经注疏》卷三十一
　　后魏郦道元撰
　　　　　　　　宜都杨守敬纂疏
　　　　　　　　　　　　　　　　　　门人枝江熊会贞参疏
　滍水
滍水出南阳鲁阳县西之尧山。全云：按《左传》楚子上与晋师夹泜而军。杜预曰，泜水出鲁阳县东，经襄城、建陵入汝，即滍水也，盖音同字异耳。守敬按：《后汉书 光武帝纪 注》、《文选 南都赋 注》引此并无之字，而《御览》六十三引亦有之字，则自宋已衍。《汉志》，南阳郡鲁阳鲁山，滍水所出。鲁山为尧山之误。[一]《说文》，滍水出南阳鲁阳尧山，此《经》亦云出县西尧山，其明征也。
尧之未孙刘累，以龙食帝孔甲，孔甲又求之，不得，累惧而迁于鲁县，守敬按：见《左传 昭二十九年》。《汲郡古文》，孔甲七年，刘累迁于鲁阳。立尧祠于西山，谓之尧山。故
张衡《南都赋》曰：奉先帝而追孝，立唐祠于尧山。守敬按：《赋》见《文选》，祠于作祀乎。尧山在太和川太和城东北，滍水出焉。会贞按：《汝水注》，汝水东流，径太和城北，又东屈尧山西岭下。是尧山在太和城东北无疑。至太和川则异。滍水东流，此云出尧山下，云又历太和川，是尧山在太和川西，而不在东北。太和川，当太和山之误。太和山、太和城并详《汝水》篇。《元和志》，滍水出鲁山县西大陌山。《寰宇记》，尧山俗名大陌山，亦号大龙山。今水曰沙河，出鲁山县西九十里没大岭。张衡《南都赋》曰：其川渎则滍、澧、 、浕，守敬按：《汝水》篇有醴水，《比水》篇亦有澧水，《文选 注》引《山海经》澧水出雅山，则以《汝水》篇之水当之。 水详《比水》篇，浕水见《沔水》篇白水下。发源岩穴，布濩漫汗，漭沆洋溢，总括急趣，守敬按：黄本作总激急趣，《御览》六十三引同，《文选》作总括趋欱。箭驰风疾者也。滍水又历太和川守敬按：大和川以近大和山得名。《魏书 高祖纪》太和十七年襄阳蛮酋雷婆思等率一千三百余户内徙，居于太和川，即此。东，径小和川，守敬按：滍水只一水，上称太和川，此又称小和川，盖乡俗以意名之也。又东，温泉水注之。水出北山阜，七泉奇发，朱脱阜字。赵据《寰宇记》校增，又改泉作源。戴改同。守敬按：《寰宇记》、《名胜志》引此并作七泉，泉字自通，不必改。《泗水注》五泉俱导，是其证。泉在今鲁山县西。炎热特甚。阚骃曰：县有汤水，可以疗疾矣。戴删矣字。汤侧又有寒泉
焉，会贞按：今有凉泉，在鲁山县西八十里。地势不殊，而炎 异致，虽隆火盛日，肃若冰谷矣，浑流同溪，南注滍水。朱南下有流字，戴、赵删。又东径胡木山，[二]会贞按：山在今鲁山县西。东流又会温泉口，水出北山阜，炎势奇毒。痾疾之徒，守敬按：《寰宇记》引此痾作 ，二字同。无能澡其冲漂。救养者朱《笺》曰：《白氏六帖》作救痒。戴改痒。赵云：按痒本作●，《荀子 荣辱》篇骨体肤理，辨寒暑疾●。凡  ，后人所加。咸去汤十许步别池，然后可入。汤侧有石铭云：皇女汤，可以疗万疾者也。守敬按：据石铭，此温泉又有皇女汤之名。而《新唐志》云，梁县西南五十里有温汤，可以熟米，即此。下引杜说， 皇女汤之事，接云，又有黄[黄皇通。]女汤，则分温汤、皇女汤为二，失之。《元和志》温汤水在鲁山县西四十里。《一统志》称旧《志》皇女汤有上、中、下三泉，上水微温，中水平温，下水最热如沸。在鲁山县西六十里。故杜彦达云：状如沸汤，朱状讹作然，戴、赵同。守敬按：《元和志》作状如沸汤，是也。可以熟米，饮之，愈百病。朱饮之作饭而，《笺》曰：一作饮之。戴、赵改。守敬按：明抄本作饮之。道士清身沐浴，一日三饮，朱饮作饭，《笺》曰：一作饮。戴、赵改。守敬按：明抄本作饮。多少自在。四十日后，身中万病愈，三虫死。守敬按：柳宗元《 尸虫文序》，道士言，人皆有尸虫三，处腹中，伺人隐微失误，日庚申，出谗于帝。《酉阳杂俎》，上尸，青姑伐人眼，中尸白姑，伐人五藏，下尸血姑，伐人胃肺。学道遭
难逢危，终无悔心，可以牢神存志。即《南都赋》守敬按：张平子《南都赋》见《文选》。所谓汤谷涌其后者也。然宛县有紫山，守敬按：紫山在宛县北，见《淯水注》。山东有一水，东西十五里，南北二十朱十作百，戴、赵同。黄本作步，与下复，明为讹字。吴臆改作百，朱从之，亦非。守敬按：明抄本作十是也。今订。步，湛然 满，无所通会，冬夏常温，世亦谓之汤谷也。《笺》曰：盛弘之《荆州记》曰，南阳郡城北有紫山，山东有一水，无所会通，冬夏常温，因名汤谷。非鲁阳及南阳之县故也。赵云：按《汉志》宛、鲁阳俱属南阳郡，何以云非鲁阳及南阳之县？殊不可解。郦盖以宛有汤谷，鲁阳亦有之，《南都赋》所云，是宛之汤谷，非鲁阳之汤水。西京南阳治宛，而王莽更宛曰南阳，故亦或有直称宛为南阳之县也。然文义特晦。守敬按：《注》明云温汤即《南都赋》所谓汤谷涌其后者也，随称宛县之汤谷而驳之。以温泉去南都，比宛县汤谷为远，故云张平子广言土地所苞，明非此矣，此字指宛县汤谷，赵氏乃谓郦以《南都赋》所云，是宛之汤谷，非鲁阳之汤水，语适相反。观《注》未审。至赵释南阳，以王莽之南阳为说，殊嫌迂曲。且既云是宛之汤谷，何谓非南阳之县，与正文尤不合。此句显有讹误，又疑是衍文。张平子广言土地所苞，明非此矣。守敬按：《文选 南都赋 注》引盛弘之《荆州记》文，则以宛县之汤谷当之。朱珔《文选集释》亦云，郦说未然。宛正为南阳郡治，汤谷在城北，故曰涌后。淯水在县南，故下云淯水荡其胸，后字、胸字，
确不可易，不应转舍此而偏举鲁阳之温泉也。滍水又东，房阳川水注之。水出南阳雉县西房阳川，北流注于滍。守敬按：雉县详《淯水》篇。其 洱水径房阳城北，俗谓之房阳川，是城即在水南，因以为名。此水在洱水之北，又隔淯水，则去房阳城甚远，不应亦有房阳川之名，疑有误字。水在今鲁山县西南。滍水之北有积石焉，世谓女灵山。守敬按：山在今鲁山县西。其山平地介立，不连冈以成高，峻石孤峙，不托势以自远，四面壁绝，极能灵举，远望亭亭，状若单楹插霄矣。北面有如颓落，劣得通步，朱通作道，《笺》曰：当作通。戴、赵改。好事者时有扳陟耳。会贞按：此条 女灵山之特拔，形容尽致，未见他书，盖道元为鲁阳太守时，以目验得之。滍水又与波水合，水出霍阳西川，大岭东谷，会贞按：霍阳山详《汝水》篇，此西川当西山之误。[三]俗谓之歇马岭，川曰广阳川，非也。会贞按：《名胜志》，鲁山县西八十里，有歇马岭，犹沿俗称。今有水出鲁山县西北，东南流入沙河，盖即波水，则并无广阳之名矣。《一统志》谓波水出歇马岭下，流入汝，乃本此《注》为说耳。即应劭所谓孤山，波水所出也。马融《广成颂》曰：浸以波、溠。会贞按：《广成颂》见《后汉书 马融传》，《汝水》篇详引之。其水又南径蛮城下，会贞按：城当在今鲁山县西北。盖蛮别邑也，俗谓之麻城，非也。守敬按：《汝水注》麻解城，故鄤乡城也，谓之蛮中。《左传》所谓蛮氏。杜预曰，伊洛之戎。陆浑，蛮氏城也。俗以为麻解城，非
也。是蛮氏城为汝水所径，此蛮城为波水所径，在汝水之南，故知为蛮别邑。俗既误蛮氏城为麻解城，又误蛮城为麻城，故复驳之。波水又南，分三川于白亭东，会贞按：亭当在今鲁山县西。而俱南入滍水。滍水自下兼波水之通称也。是故阚骃有东北至定陵入汝之文。全云：《周礼 豫州》，其川荥洛，其浸波、溠。康成、师古皆不知波水所在，而以荥波之波当之。后人或疑其非，而以《尔雅》洛出为波之波当之，不知荥洛既为川矣，不应复以其支流为浸也。波水自当以出霍阳由滍入汝之波为是。此可补入《周礼 注》中。守敬按：《汉志》，滍水东北至定陵入汝。郦意谓滍水之下流，即波水，故阚骃谓波水东北至定陵入汝与《汉志》同。然则东北上，当本有波水二字，传写脱之，文义遂不明。滍水又东径鲁阳县故城南，守敬按：汉县置属南阳郡，后汉、魏、晋因。后魏改曰山北，为鲁阳郡治。今鲁山县治。城即刘累之故邑也，守敬按：刘累迁于鲁县，详篇首。有鲁山，朱脱山字，赵据《汉志》校增，戴增同。守敬按：《续汉志》亦云鲁阳有鲁山。山详下。县居其阳，故因名焉。守敬按：《括地志》亦云，古鲁阳县，因鲁山为名。王莽之鲁山也。赵云：今《汉志》无此文。昔在于楚，文子守之，与韩构难，战有返景之诚。戴构作遘，删难字。守敬按：《淮南子》[《览冥训》]云，鲁阳公与韩构难，战酣，日暮，援戈而撝之，日为之反三舍。高《注》，鲁阳，楚之县公，楚平王之孙，司马子期之子，《国语》所称鲁阳文子也。《寰宇记》，鲁阳公墓在露山东北五里，有石碑。内
有《南阳都乡正卫为碑》。赵云：《隶释 跋》曰，《都乡正卫弹碑》，《水经》作卫为，灵帝中平二年立，在汝州昆阳城中。《水经》鲁阳县有《南阳都乡正卫为碑》，平氏县有《南阳都乡正卫弹劝碑》，此则其一也。赵氏误认卫为街，遂云莫晓其为何碑？予考其文，则县令宁陵君，承昆阳丧乱之余，愍繇役之害，结单言府，班董科例，收其旧直，临时募顾，不烦居民。太守东郡王、丞济阴华林，优 民隐，为之立约，自是之后，吏无苛扰之烦，野无愁痛之声。其大略如此。又云，因民所利，斯所谓惠康之策。又有轻赋敛及役艰苦之语。颂则美其轻赋均约，盖是纪述守令繇役条教也。《前书 食货志》，月为更卒，已复为正。《注》云，更卒，谓给郡县一月而更者，正卒，谓给中都官者。卫宏《汉官旧仪》，民年二十三为正，一岁为卫士，一岁为材官，习射御骑驰战阵。又云，民给正卫材官，年五十六，老衰，乃得免为民。《酸枣令刘熊碑》云，愍念烝民，劳苦不均，为作正弹，造设门更。此云都乡正卫弹者，与《刘君碑》同。《困学纪闻》曰，《周礼》里宰以岁时合耦于锄。《注》云，锄者，里宰治处也。若今街弹之室，于此合耦，使佐助。《疏》谓汉时在街，置室检弹一里之民。《金石录》有中平二年正月《都乡正街弹碑》，在昆阳城中。赵明诚失于考《礼 注》，而郦道元注《水经》，洪氏《隶释》皆以街为卫，又误矣。《汉书 食货志》言古制云，春将出民，里胥平旦坐于右塾，邻长坐于左塾，毕出然后归，夕亦如之。里胥之塾，其即里宰所谓锄者与？《续金石录》云，《周礼》里宰合耦于锄。郑玄谓锄者，里宰治处也，若今街弹之室。《疏》云，汉时，在街置室，检弹一里之民于此。《水经》建宁三年，改新丰为都乡。而《百官志》凡州所监为都，都乡者，都邑之乡，若今之关厢也，故乡曰某乡，而都乡则无地名。封
爵有都乡侯，在关内侯之上。正者，《汉官旧仪》云：民年二十三为正，一岁以为卫士，一岁为材官骑士。《前汉 食货志》，月为更卒，已复为正。师古曰，更卒给郡县，一月而更。正卒为给中都官者，此都乡之正也。《周礼》于锄合耦以劝农，汉人于街弹之室纠弹不法。昆阳当乱丧之余，徭役烦苦，郡守、县令，班董科条，收其旧直，临时顾募，不烦居民，立碑于街弹公所以颂其德也。洪氏云，赵氏误认卫字为街，改名《街弹碑》亦引卫宏《汉官旧仪》为证，无论街弹见于《注》、《疏》，若卫士乃正卒一岁以后所迁之名，又一岁为材官骑士。《百官志 注》云，凡八月，都尉、令、长、相、丞、尉课试殿最，非若正卒，亭长之所得纠弹也。 去士字，似不成语。予意仍题街弹为得。洪氏《碑目》云，《水经》作卫为，赵作街弹。按《水经》，鲁阳县有《南阳都乡正卫为碑》，卫为似人姓名，在鲁阳，非昆阳也。如以卫字属之上文，则为碑二字题额，又何说乎？又引《刘熊碑》，愍念烝民，劳苦不均，为作正弹，按《三国志》吴张淑为司直，表正弹曲二十人，专司不法，与《刘碑》之正弹同，非此碑之正，系卒夫之名也。 洪之所辨乃卫字，若引《刘碑》，则正弹连合，又何关涉乎？《 林》曰：《水经注》鲁阳县有《南阳都乡正卫为碑》，平氏县有《南阳都乡正卫弹劝碑》，卫之与街，岂可强傅者？按郑玄驳许慎《异义》曰，《周礼》六十、十五皆征之，使为胥徙，给公家之事，如今之正卫耳。又张晏《汉书 注》曰，监门，里正卫也。正卫自是汉、魏微官，秩若封人，仕同里宰，不得以解街弹之室也。会贞按：昆阳城中之碑，非此也。此碑欧、赵、洪皆不著录，盖已佚。
滍水右合鲁阳关水，水出鲁阳关外分头山横岭下夹谷，东北出入滍。[四]守敬按：鲁阳关及分头山并详《淯水》篇。鲁阳关水有二，此则关北之水也。《元和志》，鲁阳关水，俗谓之三 
水，经鲁山县西七里。《方舆纪要》， 河在鲁山县西南，自南召县流入境。据此《注》则下入沙河，正当鲁山县之南也。
滍水又东北合牛兰水。水发县北牛兰山，守敬按：《续汉志》，鲁阳有牛兰累亭。《注》引谢沈《书》云牛兰山也。山在今鲁山县西北，水即今县北之达老河。东南径鲁阳城东，守敬按：即上鲁阳县故城也。水侧有《汉阳侯焦立碑》。守敬按：汉阳侯焦立，不见于史。此碑，欧、赵皆不著录，洪但载郦说，盖已佚。牛兰水又东南，与柏树溪水合。水出鲁山北峡谷中，东南流径鲁山西，而南合牛兰水。会贞按：水在今鲁山县东北。又东南径鲁山南。阚骃曰：鲁阳县，今其地鲁山是也。会贞按：《元和志》，鲁山在鲁山县东北十里。在今县东北十八里，山高耸，迥出群山，为一邑巨镇，又曰露山。水南注于滍。守敬按：今达老河自鲁山县北，东南流，至县东入沙河。滍水东径应城南，守敬按：《地形志》，山北县有应城。《括地志》，故应城在鲁山县东四十里。在今宝丰县西南。故应乡也。应侯之国。守敬按：见下。《诗》所谓应侯顺德者也。[五]守敬按：《大雅 下武》篇文。彭水注之俗谓之小滍水。守敬按：对滍水言，故谓之小滍水。水出鲁阳县南彭山蚁坞东麓，北流径彭山西，守敬按：称彭山蚁坞，则山与坞相连，然坞实在山西南，故水出坞东麓而北流，径山西也。考山在今鲁山县东南三十八里，则水出县东南，鲁山县即故鲁阳，《注》
言出鲁阳县南，特概言之耳。下有彭山庙，庙前有《彭山碑》，汉桓帝元嘉三年杜仲长立。赵云：按范《史 桓帝纪》，元嘉纪元仅二年，至明年夏五月，改元永兴，不得云三年也。或立碑在未改元之先，此与成阳《灵台碑》正同。会贞按：杜仲长无考，此碑欧、赵皆不著录，洪但载郦说，盖已佚。彭水径其西北，汉安邑长尹俭墓东。会贞按：尹俭无考，墓当在今鲁山县东南。冢西有石庙，庙前有两石阙，阙东有碑，阙南有二狮子相对，南有石碣二枚，石柱西南有两石羊，中平四年立。会贞按：此碑及石碣，欧、赵皆不著录，洪但载郦说，盖已佚。彭水又东北流，直应城南而入滍。会贞按：水于今宝丰县西南入沙河。
滍水又左合桥水，水出鲁阳县北恃山，朱山作东，《笺》曰：宋本作山。戴、赵改。守敬按：明抄本作山。东南径应山北，会贞按：《地形志》，山北县有应山。《隋志》，犨城县有应山。《括地志》，故应城因应山为名。据此《注》则应山在桥水西，与应城中隔桥水亦当在今宝丰县西南。又南径应城西。《地理志》曰：故父城县之应乡也。周武王封其弟为侯国。守敬按：见《汉志》父城县，武当作成，说见下。应劭曰：《韩诗外传》称：周成王与弟戏，以桐叶为圭，曰：吾以封汝。周公曰：天子无戏言。王乃应时而封，故曰应侯乡。亦曰应乡。会贞按：《汉志》颜《注》引。今本《汉志 注》作故曰应侯乡是也，乡上脱应字。按《吕氏春
秋》云：成王以桐叶为圭，封叔虞，非应侯也。《汲郡古文》殷时已有应国，非成王矣。赵云：按《吕氏春秋》以下是臣瓒说，见《汉志 注》。师古曰，武王之弟自封应国，非桐圭之事，应氏之说，盖失之焉。又据《左传》云，邗、晋、应、韩，武之穆也，则应侯武王之子，又与《志》说不同。守敬按：武与成形近，《汉志》武为成之误，或以弟为子之误，非也。战国范睢所封邑也，会贞按：《史记 范睢传》，秦封睢以应，号为应侯。谓之应水，会贞按：《一统志》应水在宝丰县南十二里，一名瀴河，又名石渠，非也。《注》先 应水，后 滍水，东径犨县北，犨县在鲁山县东南五十里，宝丰尚在东北，则应水径宝丰境，当在县西南，不在县南也。岂后人求应水不得，而以县南之水当之耳。又东南流注于滍。朱无此句，戴、赵同。会贞按：依例当增此句。滍水又东径犨县故城北。守敬按：汉县属南阳郡，后汉、魏、晋因，宋省。在今鲁山县东南五十里。《左传 昭公元年》冬，楚公子围使伯州犁城犨是也，出于鱼齿山下。守敬按：《左传》杜《注》，鲁陵，鱼齿山也，在犨县北。《续汉志》襄城有鱼齿山。《元和志》，山在鲁山县东六十里。六字有误，计其道里，不止此也。在今宝丰县东南四十余里。《春秋左传 襄公十八年》，楚伐郑，次于鱼陵，涉于鱼齿之下，甚雨，楚师多冻，役徒几尽。朱作徒役，赵同，戴乙。守敬按：《左传》作役徒。晋人闻有楚师。师旷曰：不害。吾骤歌北风，又歌南风，南风不竞，多死声，楚必无功
矣。所涉即滍水也。会贞按：杜《注》，鱼齿山下有滍水，故言涉。郦所本。水南有汉中常侍、长乐太仆吉成侯州苞冢。朱脱成字、州字。赵增云：《金石录》、《汉隶字源》引此文，俱作吉成侯州苞。戴增同。冢前有碑，基西枕冈赵基改墓云：《隶释》作墓，戴改同，城，开四门，门有两石兽，坟倾墓毁，碑兽沦移。人有掘出一兽，犹全不破，甚高壮，头去地减一丈许，作制甚工，左膊上刻作辟邪字。门表上起石桥，历时不毁。其碑云：六帝四后，是谘是诹，盖仕自安帝，没于桓后。于时阍阉擅权，五侯暴世，割剥公私，以事生死。夫封者表有德，碑者颂有功，自非此徒，何用许为？石至千春，不若速朽，苞墓万古，祇彰诮辱，呜呼！愚亦甚矣。赵云：《金石录》、《吉成侯州辅碑》，名字已残阙，其额题云，汉故中常侍、长乐太仆、吉成侯州君之铭。辅姓名见范氏《后汉书 宦者传》，以定策立桓帝，与曹腾等七人同时封为亭侯。今此碑载当时诏书，有云，其封辅为叶吉成侯，以此知其名辅。而郦道元注《水经》云，滍水南有汉中常侍、长乐太仆、吉成侯州苞冢，冢前有碑，其辞云，六帝四后，是谘是诹。今验其铭文，实有此语，独以辅为苞，盖《水经》之误，当取《汉史》及此碑为正。又曰，余初得州君墓碑，又览《水经》所载，意石兽膊字犹存，会故人董之明，守官汝、颍闲，因托访求之，特以见寄。其一辟邪，道元所见也。其一乃天禄，字差大，皆完好可喜。之明又云，天禄近岁为村民所
毁，辟邪虽存，然字画已难辨。一清按：《辅碑》载《隶释》，其碑阙姓与字，辅字无残阙。赵德甫云，名字残阙，盖榻本未善耳。碑文云，特以才明敏达，拜小黄门，逮事和熹后，孝安思皇后时为太官令，孝顺皇帝践祚，复拜小黄门，迁臧府令，当拜中常侍，让与同郡锜任，后以病孙位，起家复拜谒者令，中尚方令，迁中常侍。遭顺帝弃天下，扶佐孝冲、孝质帝，兼领黄门令，顺烈皇后摄政，拜长乐太仆。遭孝质无嗣，乃定册帷幕，援立圣主，有定社稷之勋。建和二年七月己巳，封为叶吉成侯。和平中，复拜大长秋，永寿二年十二月丙子薨。其铭词所谓六帝四后是谘是诹者也。洪氏曰，叶吉成者，叶县之吉成亭也。会贞按：碑已佚，惟定册帷幕有安社稷之勋十字在宋王寀所刻《汝州帖》，题曰蔡邕书。又《汝帖》此段之前，刻天禄辟邪四字，题曰宗资石兽者，即辅墓石兽膊上字也。翁方纲云。滍水又东，犨水注之，俗谓之秋水，非也。会贞按：犨、秋音近致讹。水有二源，东源出其县西南践犊山东崖下，水方五十许步，不测其深，东北流径犨县南，又东北屈径其县东，而北合西源水。朱源讹作流，赵同，戴改。西源出县西南颇山北阜下，东北径犨城西，又屈径其县北，东合右水，朱右讹作二，赵同，戴改。乱流北注于滍。会贞按：《明一统志》，秋河出鲁山县杨家林，流注宝丰县界，入沙河。不言二源，亦不言所出之山，略也。践犊山、颇山当在今鲁山县东南，并失其名。汉高祖入关，破南阳太守吕齮于犨东，朱《笺》曰：太守吕齮事出荀悦《汉纪》。守敬按：《史》、《汉》并载此事，但称南阳守齮。即于是地，滍水之阴也。守敬按：犨县在滍
水南，破齮犨东，则亦在水南，故言滍水之阴。滍水又东南径昆阳县故城北。守敬按：县见《汝水》篇。昔汉光武与王寻、王邑战于昆阳，败之。走者相腾践，奔殪百余里闲。朱无闲字，赵同，戴增。守敬按：戴盖据《光武纪》，《御览》六十三引此，亦脱闲字。会大雨如注，滍川盛溢，虎豹皆股战。士卒争赴，溺死者以万数，水为不流。王邑、严尤、陈茂轻骑，皆乘尸而渡矣。戴渡改度。守敬按：自昔汉以下，《后汉书 光武帝纪》文。
东北过颍川定陵县西北，又东过郾县南，东入于汝。
滍水东径东不羹亭南。朱作西不羹，戴、赵同。守敬按：《汉志》襄城有西不羹，定陵有东不羹，《续汉志》同。《左传 昭十一年》杜《注》，定陵西北有不羹亭，指东不羹也。《汝水》篇 襄城之西不羹。此在定陵城北，当是东不羹，则注西为东之误，今订。楚城陈、蔡、不羹，不羹实有东西二城，相为犄角。郦氏已于西不羹下引《左传》，故此略之。此亭在今舞阳县西北。亭北背汝水，守敬按：汝水径西不羹城南，是城在汝水北，此亭北背汝水，则在汝水南，判然为二，益足征此是东不羹，非西不羹也。于定陵城北，守敬按：定陵见《汝水》篇。东入汝。郾县在南，不得过。会贞按：《汝水注》，汝水东南径定陵县故城北，右则滍水入焉，又东南径奇 城西北，又东南径郾县故城北，是滍水入汝，远在郾县之西北。《经》以为过县南，误矣，故郦氏驳之。今沙河自鲁山县东流，径宝丰县、叶县，至郾城县西入
汝。
　淯水
淯水出弘农卢氏县攻离山，《笺》曰：孙按《山海经 中山经》云，支离之山，淯水出焉。[六]赵云，按《方舆纪要 郡志》云，淯水出嵩县双鸡岭，双鸡盖攻离之 。然方俗之称，字随读改，《山海经》作支离，字形之近也。戴改作支离。守敬按：《文选 南都赋 注》引《山海经》作攻离。《通鉴》汉更始元年、建安二年、晋太康元年《注》引《水经》并同，足征攻字是。今本《山海经》作支，误也。戴反依改，并改《注》文，失之。考淯水有二，《汉志》弘农郡卢氏育水，南至顺阳入沔；南阳郡郦，育水出西北，南入汉。盖旧说相传不同，故两存之。如莱芜、朱虚分载二汶水，故安、北新城分载二易水，即其例也。《说文》本《汉志》，故云，淯水出弘农卢氏山，东南入沔。又云，或曰出郦山西。乃钱坫斠注《汉志》，谓郦县之育水，即卢氏之育水。不知《汉志》有一水之原委分载两县者，未有一水之出分载两县者。段玉裁注《说文》又谓二淯异源同流，亦未悟此截然二水，非本一水，而源有远近也。《水经》淯水出攻离，本《山海经》说。郭《注》淯水出郦县，是即《汉志》郦县之水而冠以弘农卢氏。《汉志》有丹水入钧之文。《水经 均水》篇明即卢氏育水而言，均水出析县北山，皆与《汉志》违异。郦氏 淯水导源东流径郦县北； 均水发源弘农卢氏熊耳山，而以《汉志》卢氏之育水释之，说专以《汉志》为据也。此淯水即今之白河，卢氏淯水即今之老灌河，源流各
别。东南过南阳西鄂县西北，又东过宛县南。会贞按：据《注》淯水东南径西鄂县故城东，又南径宛城东，与《经》不照。证以水道，与《注》合，与《经》不合，而郦氏并无驳《经》之辞，知《经》文当作东南过南阳西鄂县东，又南过宛县东，今本乃传钞之误。
淯水导源，[七]全源下增宏农二字，赵增同。守敬按：不必增，说见《粉水》篇。东流径郦县故城北。会贞按：据下文，此为北郦。《方舆纪要》南郦乃旧郦县，北郦为后魏所析置，则此《地形志》东恒农郡之北郦也。郭仲产说及《三仓》皆指旧郦言，道元特追 于此耳。此城当在今南阳县西北，盖郦即《湍水》篇之郦县。郭仲产曰：郦县故城在攻离山东南，朱南字讹在城下。赵删，戴移。郦旧县也。《三仓》守敬按：《隋志》，《三仓》三卷，秦相李斯作《苍颉篇》，汉扬雄作《训纂篇》，后汉郎中贾访作《滂喜篇》，故曰《三苍》。曰樊、邓、郦。守敬按：樊城见《沔水注》中，邓县见本篇下文。郦有二城北郦也，戴云：按后魏析置南、北郦，湍水径南郦城东，淯水径北郦城北。汉祖入关，下淅郦，会贞按：见《史记 高祖纪》，淅作析，说见《丹水》篇。即此县也。
淯水又东南流历雉县之衡山，朱脱历字，之下衍雉字。戴增删，赵但增历字。守敬按：县详下文，山详《汝水》篇。东径百章郭北，[八]守敬按：《元一统志》俗讹为擘章郭，在今南召县南。又东，鲁阳关水注之。水出鲁阳县南分水岭，守敬按：县见《滍水》篇。《通典》，向城县北有分岭山。
《寰宇记》，分水岭在废向城县北七十里，即三鸦之第二鸦也。从此而北五十里，为第三鸦。今水曰鸦河，出南召县西北。南水自岭南流，北水从岭北注，守敬按：此南水也，北水见《滍水注》。故世俗谓此岭为分头也。守敬按：《滍水注》作分头山，沿俗称。其水南流径鲁阳关，守敬按：《史记 赵世家》，惠文王九年，赵梁将，与齐合军改韩，至鲁关下。《正义》引刘伯庄云，盖在南阳鲁阳关。则关之设旧矣。《元和志》，关在向城县北八十里，邓、汝二州于此分境，荆、豫径途，斯为险要。在今南召县北，即三 路。左右连山插汉，秀木干云，是以张景阳诗云：朝登鲁阳关，峡路峭且深。守敬按：此景阳《杂诗》，见《文选》。峡作狭。又云，流涧万余丈，围木数千寻。亦山高木乔之证。亦司马芝与母遇贼处也。朱《笺》曰：《魏志》，司马芝字子华，河内温人。少为书生，避乱荆州，于鲁阳山遇贼，同行者皆弃老弱走，芝独坐守老母。贼至，以刃临芝，芝叩头曰，母老，唯在诸君。贼曰，此孝子也，杀之不义。遂得免，官至大司农。关水历雉衡山西南径皇后城西。守敬按：城在今南阳县东北。建武元年，世祖遣侍中傅俊，持节迎光烈皇后于淯阳。俊发兵三百余人，宿卫皇后道路，归京师。盖税舍所在，故城得其名矣。守敬按：《后汉书 阴皇后纪》，后，新野人。及邓奉起兵，兄识为之将，随家属，自新野徙淯阳。光武即位，令侍中傅俊迎后到洛阳。山有石室，甚饰洁，相传名皇后浴室，又所幸也。会贞按：末句疑有误。考
《寰宇记》雉衡山下，引《荆州记》，衡山有石室，甚整饰相传名皇后室未详其来。《注》本《荆州记》，于文当作所未详也，盖又与未形近，幸与羊形近，当为未详之脱烂，而又与所复倒错耳。[九]关水又西南径雉县故城南。守敬按：秦置县，[见下。]属南阳郡，两汉、魏因。晋属南阳国，后省。后魏复置北雉县，属北淯郡，[一〇]在今南召县南。昔秦文公之世有阳伯者，赵改阳伯作伯阳，云：详《渭水》篇。戴改同。守敬按：赵于《渭水》篇亦作伯阳，谓即老子。观此《注》语意，岂谓老子之辞？当仍作阳伯为是，阳伯即陈仓人之名，但未详所出。逢二童曰舀，曰被。朱讹作彼，赵改云：《晏公类要》引此是舀与被，乃两童子名。戴改同。二童，朱二作两，赵同，戴改。二雉也。得雌者霸，雄者王。二童翻飞，化为双雉。光武获雉于此山，以为中兴之祥，故置县以名焉。朱《笺》曰：按《列异传》[按《史记 封禅书 索隐》引。]云，陈仓人得异物，献之，道遇二童子，云，此名为媦，在地下食死人脑。媦乃言，彼二童子名陈宝，得雄者王，得雌者霸。乃逐童子，化为雉。秦穆公大猎，果获其雌。《搜神记》所引正同。但云，其雄者飞至南阳，秦表其地为雉县。后汉光武起于南阳。此《注》舀曰以下似有缺文。赵云：按《汉志》南阳郡雉县，师古曰，旧读，雉音弋尔反，而《太康地志》云，即陈仓人所逐二童子名宝鸡者。雌止陈仓为石，雄止此县，故名雉县，疑不可据也。颜说是也。盖雉县西京已有之，是《注》云光武中兴置县亦非。《搜神记》以为秦县，得之。守敬按：《列异传》、《太康地志》、《搜神记》文并与《注》有异。又《宋书 符瑞志》亦异。此别有所据。至光武置县之说，岂莽尝废省，而光武复置耶？否
则本作雄飞至南阳故置县以名焉，在光武句前，传钞者错于中兴之祥下，而又脱去雄飞句也。关水又屈而东南流，注于淯。守敬按：今鸦河东南流，径南召县南，屈而西南入白河。
淯水又东南流，径博望县故城东。朱县下衍西北二字，戴、赵删。郭仲产曰：在郡东北一百二十里，朱无在字，戴、赵增。守敬按：此仲产《南雍州记》文。汉武帝置。会贞按：武帝特置此县以封张骞，与置冠军县以封霍去病同。校尉张骞，随大将军卫青西征，为军前导，相望水草，得以不乏。元光六年，封骞为侯国。守敬按：此钞变《汉书 张骞传》文。《传》作元朔六年，此元光为元朔之误。《地理志》博望下《注》侯国。《汉表》宣帝元康二年，封许舜而无封张骞之文。然《史表》载骞以元朔六年封，坐罪除。则《汉表》但举后封者为说也。《地理志》南阳有博望县，朱志下衍曰字，又脱博字，戴、赵增、删。守敬按：汉县属南阳郡，后汉、魏因，晋属南阳国，后废。在今南阳县东北六十里。王莽改之曰宜乐也。
淯水又东南径西鄂县故城东。朱无县字，戴同，赵增。守敬按：汉置县属南阳郡，后汉、魏因，晋属南阳国，后魏属南阳郡。《地形志》，北雉有西鄂城。在今南召县南。应劭曰：江夏有鄂，故加西也。守敬按：《汉志》颜《注》引应说，江夏之鄂见《江水》三。昔刘表之攻杜子绪于西鄂也。功曹柏孝长朱柏讹作伯，戴、赵改，见下。闻战鼓之音，惧而闭户，蒙被自覆，渐登城而
观，言勇可习也。守敬按：《魏志 杜袭传》，字子绪，太祖以为西鄂长。《注》引《九州岛春秋》，建安六年，刘表攻西鄂，西鄂长杜子绪婴城而守。时南阳功曹柏孝长在城中，闻兵攻声，恐惧，入室闭户，牵衣覆头。攻半日，稍敢出面。明日，侧立而听，二日，出问消息，至四五日，乃负楯亲 ，语子绪曰，勇可习也。
淯水又南，朱淯讹作清，戴、赵改。洱水注之。水出弘农郡卢氏县之熊耳山。会贞按：此本《汉志》，似有误，说见下。陈澧以今镇平县潦河当洱水，与《注》所 水道不合。今内乡东北白河南之水，盖即此水也，惟下流稍短耳。东南径郦县北，会贞按：此上文之北郦也。东南径房阳城北。[一一]会贞按：城在今内乡县东北。汉哀帝四年，[一二]封南阳太守孙宠为侯国。赵云：按《汉表》作方阳，云在龙亢。俗谓之房阳川。又径西鄂县南，水北有张平子墓。会贞按：《后汉书 张衡传》，字平子，南阳西鄂人。《通典》，张衡墓在向城县南。在今南阳县北。[一三]墓之东，侧坟有《平子碑》，会贞按：《地形志》西鄂有《张衡碑》。文字悉是古文篆额，是崔瑗之辞。会贞按：崔瑗，字子玉，《后汉书》附其父《骃传》。盛弘之、郭仲产 云：夏侯孝若为郡，会贞按：《晋书 夏侯湛传》字孝若，武帝时，出补南阳相。薄其文，复刊碑阴为铭。然碑阴二铭，乃是崔子玉及陈翕耳，会贞按：陈翕无考。而非孝若，悉是 字，二首 存，尝无毁坏。又言墓次有二碑，会贞按：此亦盛弘之、郭仲产说。今惟见一碑，或是余夏景驿途，朱景作径。赵改云：
《隶释》作景。戴改同。疲而莫究矣。会贞按：崔子玉《河间相张平子碑》载《古文苑》。《集古录》曰，《张平子墓铭》，世传崔子玉撰并书。按范晔《汉书 张衡传赞》云，崔子玉谓衡数术穷天地，制作侔造化，此铭有之，则真子玉作也。其石刻为二本，一在南阳，一在向城。天圣中有右班殿直赵球者，知南阳县事，因治县署，毁马台得一石，有文，验之，乃斯铭也。遂嵌于厅事之壁，其文至凡百君子而止，其后半亡矣。其在向城者，今尚书屯田员外郎谢景初得其半于向城之野，自凡百君子以上则亡矣。今以二本相补续，其文遂复完，而阙其最后四字。然则昔人为二本者不为无意矣。《金石录跋 平子碑》即此。《汉隶字原》云，永和四年立，夏侯孝若文，载《隶释》。洪适曰，《张平子碑》，晋南阳相夏侯湛作。有夏侯湛姓名，而《水经》云书之碑侧，盖郦氏考之不详也。守敬按：孝若之文，比子玉字加一倍，非前碑之阴所能容，盛、郭谓刊碑阴，自误。其又言墓次有二碑，极是。盖一碑为子玉作，一碑为孝若作也。郦氏亲至墓次，惟见子玉之作，岂蒙茸或不易披乎？欧、赵、娄亦但见子玉之作，洪又但见孝若之作，皆搜求之漏也。盛、郭刊碑阴之说，郦氏已辨其非。洪乃云郦氏考之不详，亦观《注》未审矣。又按《宝刻丛编 张平子碑阴颂》，晋南阳相夏侯湛撰书，不著名氏。湛因行县至西鄂，过衡墓，刻此《颂》于碑阴，与盛、郭说同，盖亦传闻之差也。今并佚。水南道侧，有二石楼，相去六七丈，双跱齐竦，高可丈七八，柱圆围二丈有余，石质青绿，光可以鉴。其上栾栌承栱，朱栾讹作銮，《笺》曰：《魏都赋》云，栾栌迭施。戴、赵改。雕檐四注，朱注讹作柱，赵、戴改。穷巧绮刻，妙绝人工。题言：蜀
郡太守，姓王，字子雅，南阳西鄂人，有三女无男，而家累千金。父没当葬，女自相谓曰：先君生我姊妹，无男兄弟，今当安神玄宅，翳灵后土，冥冥绝后，何以彰吾君之德？各出钱五百万，一女筑墓，二女建楼，以表孝思。《铭》云：墓楼东，平林下，近坟墓，朱下作不，赵据《隶释》改，戴改同。而不能测其处所矣。会贞按：《御览》一百七十六引盛弘之《荆州记》，西鄂城东有三女楼，稚[当作雅。]没，三女造此楼于墓所。《金石录》曰，汉王君神道在南阳，云汉故蜀郡属国都尉王君神道封陌。按郦道元注《水经》，洱水南道侧有二石楼，题曰，蜀郡太守姓王，字子雅，南阳西鄂人，云云。今此碑后有唐天宝七载向城令张璇之撰《孝女双石楼记》，所书与《水经注》合，惟《水经注》误以都尉为太守耳。守敬按：《寰宇记》亦误作蜀郡太守，其以为北齐人尤误，无论汉刻明见《金石录》，且北齐境亦不至蜀郡也。今佚。洱水又东南流，注于淯水，会贞按：《汉志》，洱水过郡二，行六百里，水于今南阳县东北入淯。世谓之肄水，朱脱肄水二字，戴、赵增。肄、洱声相近，非也。会贞按：《广韵》，肄，羊至切。洱，而止切，又仍吏切。是声相近也。肄、洱声相近，五字《注》中《注》，非也二字，驳谓之肄水之说。《地理志》曰：熊耳之山，出三水，洱水其一焉，东南至鲁阳入沔是也。会贞按：《汉志》卢氏熊耳山在东，伊水出，东北入雒。又有育水，南至顺阳入沔。又有洱水，东南至鲁阳，[鲁当襄之误。]亦入沔。是三水惟伊水出
熊耳，其育、洱水，《志》不过谓出卢氏地，非谓并出熊耳也。如《志》武安县钦口山，白渠水所出，东至列人入漳。又有 水，东北至东昌入虖池河。曲逆县蒲阳山，蒲水所出，入濡。又有苏水亦东入濡。非 水亦出钦口山，苏水亦出蒲阳山，是其证。郦氏乃谓育、洱亦出熊耳。前以均水当《汉志》卢氏之育水，既称发源熊耳，此篇 洱水，亦云出熊耳，似未审。且均水在伊水南，其源尚去熊耳不远，若洱水在本篇淯水南，与伊水中隔淆水，淯水出攻离，洱水不得出熊耳也。
淯水又南径预山东，会贞按：《金史 地理志》，南阳有豫山，豫、预音同，在今南阳县东北十五里。山上有神庙，俗名之为独山也。会贞按：《明一统志》，孤 峭立，俗名独山。山南有魏车骑将军黄权夫妻二冢，地道潜通。其冢前有四碑，其二，魏明帝立，二是其子及臣吏所树者也。会贞按：《蜀志 黄权传》，魏景初三年，迁车骑将军，权封育阳侯，故葬此。《传》言，权降魏，有司白收权妻子，先主待之如初。又言蜀降人或云诛权妻子，权知其虚。又言权卒谥曰景侯，子邕嗣。留蜀子崇为尚书郎，随诸葛瞻拒邓艾，战没，而不言蜀送权妻子于魏。然细玩留蜀子崇之文，似子不尽留蜀，或尝送妻子于魏，亦未可知。《注》所云树碑之子，盖即邕也。此四碑欧、赵皆不著录，洪但载郦说，盖已佚。
淯水又西南径《史定伯碑》南，守敬按：史定伯未详何代人，此碑欧、赵皆不著录，洪但载郦说，盖已佚。又西为瓜里津，水上有三梁，谓之瓜里渡。守敬按：《方舆纪要》瓜里津
在南阳北四十里。《一统志》亦云，瓜里桥在北四十里。但注 瓜里于预山之南，预山在南阳东北十五里，则古津梁当在南阳北十数里或数里。自宛道途，守敬按：宛县见下。东出赭阳，全云：《汉志》、《续志》、《晋志》皆作堵阳，魏收《志》始作赭阳，然《水经》旧本仍作堵阳，章怀《注》引《水经注》云，堵水南径小堵乡，可证也。《世本》忽堵忽赭，不亦惑乎？赵云：予谓六朝、后魏改堵为赭，道元于《沔水》篇作堵，于《滍》、《淯水》篇改从赭，各存所是，正无取乎从同也。戴改堵，下同。守敬按：赭阳见本篇后文。西道方城。朱西作而，赵据孙潜校改，戴改同。会贞按：《潕水注》引盛弘之云，叶东界有故城，始犨县东，至瀙水，达泚阳界，号为方城。一谓之长城。则方城更在赭阳东，似而字不误。然又云，郦县有故城一面，未详里数，号为长城。即此城之西隅，则宛西亦有方城矣。本文当东西对举，改作西，是也。建武三年，世祖自赭阳西入，破虏将军邓奉怨汉朱邓作刘，《笺》曰：《后汉书》作邓奉。戴、赵改。掠新野，守敬按：新野见本篇后文。拒瓜里，[一四]上亲搏战，降之夕阳下，遂斩奉。守敬按：《续汉志》宛县《注》引《东观记》，邓奉拒光武瓜里，惠氏《后汉书补注》六，引《东观记》，时奉拒上于瓜里，上亲搏战，降之夕阳下。则此本《东观记》。而《后汉书 光武帝纪》云，建武三年，大破邓奉于小长安，斩之。又异。《郡国志》所谓宛有瓜里津、朱里下有野字，戴、赵删。守敬按：《郡国志》无野字。夕阳聚者也。守敬按：《方舆纪要》，瓜里津西即夕阳聚。在今南阳县西北。阻桥即桓温故垒处。温以升平五年，与范汪
众军北讨所营。朱所作列，赵同，戴改。《笺》曰：按《晋书 穆帝本纪》，桓温遣诸将讨河北，在永和五年，而《范汪传》云，桓温北伐，今汪率文武出梁国以失期免为庶人，卒于家。《本纪》范汪之废，则在升平三年，与此互异。赵云，按《晋书 穆帝纪》永和五年，桓温北伐，乘石遵之乱也。十年，伐关中，讨苻健也。十二年，又北伐，则征姚襄也。海西公太和四年，又北伐慕容暐，盖不仅永和五年一役而已。范汪之废，温公《通鉴目录》书于升平五年，而《穆帝纪》升平五年，又无废汪事。汪废在《哀帝纪》之冬十月即升平五年之冬十月也。《汪传》以为温令汪率文武出梁国，似是讨姚襄事。《温传》所云，以谯、梁水道既通，请徐、豫兵乘淮、泗入河，是也。然升平五年春正月，北中郎将都督青、徐、兖、冀、幽五州诸军事，徐、兖二州刺史 昙卒，二月，以范汪代之。又在伐姚襄之后，岂温以汪势既盛，忌之，追论前事而废之耶？朱氏以汪废在升平三年，三岂五之误刻耶？
淯水又西南径晋蜀郡太守邓义山墓南，守敬按：《三国志》，邓芝，新野人，邓艾，棘阳人，地皆与此近。义山岂其族人耶？墓在今南阳县东北。又南径宛城东，守敬按：秦宛县属南阳郡，[见下。]两汉、魏因，晋属南阳国，宋、齐、梁属南阳郡。即今南阳县治。其地戴改地作城。故申伯之国，赵据黄本改国作都，戴改同。守敬按：《汉志》，宛故申伯国，有屈申城。《潜夫论》三十五，申城在南阳宛北序山之下。[一五]《括地志》，故申城在南阳县北三十里。《太康地志》，周宣王舅所封。在今南阳县北二十里。楚文王灭申以为县也。守敬按：《左传 哀十七年》言，文王县申、息。杜《注》，文王灭申、息
以为县。秦昭襄王使白起为将，伐楚取郢，即以此地为南阳郡，守敬按：《史记 秦本纪》，昭襄王二十九年，大良造白起攻楚，取郢。三十五年，置南阳郡。《元和志》、《寰宇记》并言昭襄王取韩地，置南阳郡。《名胜志》襄阳府引习凿齿《襄阳记》，秦兼天下，自汉以北为南阳郡。改县曰宛。守敬按：《史记 越世家 正义》引《会稽典录》，范蠡，楚宛三户人，文种为宛令，则宛之名县久矣。盖秦并申地于宛，非改申为宛也。《元和志》、《寰宇记》谓汉置宛县，汉以下仍故名耳。王莽更名郡曰前队，守敬按：《汉书 王莽传》有前队大夫甄阜，前队属正梁邱赐。县曰南阳。刘熙曰：在中国之南而居阳地，故以为名。朱熙作善，戴、赵同。会贞按：刘熙《释名》南阳在国之南而地阳也。又《史记 秦本纪 正义》引《释名》，在中国之南，而居阳地，[一六]故以为名。则此乃引熙说，善为熙之误无疑，今订。大城西南隅，即古宛城也，会贞按：《续汉志 注》引《荆州记》，郡城周三十六里。《括地志》，南阳县故城在宛大城之南隅，其西南有二面，皆故宛城。荆州刺史治，故亦谓之荆州城。守敬按：此谓曹魏荆州治也。《通典》，魏荆州治宛。《魏志 夏侯尚传》可证。又《王昶传》，正始中，迁征南将军，都督荆、豫诸军事，以屯宛，去襄阳三百余里，有急不足相赴，乃徙治新野。《通鉴》，嘉平二年，荆州刺史王基向夷陵，昶向江陵。胡《注》，魏荆州刺史与征南府，并屯宛，时已徙屯新野。是魏初州治宛，至正始中复移新野，而此《注》略之。今南阳郡治大城，守敬按：阎若璩据《汉书 高纪》南阳守齮战败于犨，
东走保城守宛，定于南阳郡治宛。两汉、魏、晋、宋、齐、后魏同。其东城内有旧殿基，朱重一城字，戴、赵删。周二百步，高八尺，陛阶皆砌以青石。大城西北隅有殿基，周一百步，高五尺，朱脱殿字，尺讹作丈，戴、赵增、改。盖更始所起也。守敬按：《后汉书 刘玄传》，更始元年六月，入都宛城。城西三里，朱城讹作地，赵据黄本改，戴改同。有古台，高三丈余，赵三作五。文帝黄初中南巡行所筑也。守敬按：《魏志 文帝纪》，黄初四年，筑南巡台于宛。淯水又屈而径其县南，故《南都赋》所言淯水荡其胸者也。守敬按：《南都赋》荡作荡。王莽地皇二年，朱鲔等共于城南会诸将，设坛，燔燎，立圣公为天子于斯水上。守敬按：《东观汉记》，朱鲔等遂会城南淯水上沙中，设坛，立圣公为天子。据《汉书 王莽传》、《后汉书 刘玄传》，事在地皇四年二月，此二年为四年之误。《世语》曰：张绣反，公与战败，会贞按：《魏志 武帝纪》，张济自关中走南阳，济死，从子绣领其众。公到宛，绣降，既而悔之，复反。公与战军败云云。绣本传尤详。子昂不能骑进马于公，而昂遇害。朱《笺》曰：《魏志》，丰愍王昂，字子修，弱冠，举孝廉，随太祖南征，为张绣所害。会贞按：昂不能骑以下，《武帝纪 注》引《世语》同。《魏书》曰：公南征至宛，朱无南字，赵增云：《三国志 注》引《魏书》有南字。戴增同。会贞按：《武帝纪》正文有此句，《注》引《魏书》，无之。
临淯水，祠亡将士，赵亡上增阵字云：以《三国志 注》校补。戴增同。会贞按：《武帝纪 注》无阵字。歔欷流涕，众皆哀恸。会贞按：自临淯水以下，《武帝纪 注》引同。
淯水又南，梅溪水注之。水出县北紫山，会贞按：《地形志》，宛县有梅溪水。《初学记》八引《南雍州记》，南阳县西七里有梅溪。《类聚》六十四引盛弘之《荆州记》，梅溪源出紫山。山在今南阳县西北二十五里，一名紫灵山。南径百里奚故宅。会贞按：《寰宇记》引《南雍州记》，说同。《类聚》引盛弘之《荆州记》，故老传云，溪西有百里奚宅。宅在今南阳县西北。奚，宛人也，守敬按：《孟子》百里奚，虞人也。《唐书》白氏《世系表》云，虞之公族。《史记 秦本记》，晋灭虞，虏百里傒，以为秦缪公夫人媵于秦，傒亡走宛，楚鄙人执之，缪公赎之。而《新序》谓奚楚宛人，仕于虞，虞亡入秦。《晋世家 正义》引《南雍州记》亦云，奚，宛人也。于秦为贤大夫，守敬按：详见《孟子》。所谓迷虞智秦者也。守敬按：《史记 淮阴侯传》，百里奚居虞而虞亡，在秦而秦霸，非愚于虞而智于秦也，用与不用、听与不听也。本《吕氏春秋 处方》篇。梅溪又径宛西吕城东。朱梅讹作紫，戴、赵改。《史记》曰：吕尚先祖为四岳，佐禹治水，有功。虞、夏之际，受封于吕，故因氏为吕尚也。会贞按：《齐世家》文。徐广《史记音义》曰：吕在宛县。会贞按：《史记 集解》，县下有西字。考《潜天论》宛西三十里有吕城。盖徐广所本，此《注》引作宛西吕城之证，则脱西字无疑。《地理
通释》，故吕城在南阳西四十里。《元一统志》，南阳县西有董吕村，即古城，在今县西南三十里。高后四年，封昆弟子吕忿为吕城侯，朱忿作恕，《笺》曰：按《史记 吕后纪》四年，封吕忿为吕城侯。戴赵改。疑即此也。守敬按：《括地志》，故吕城在南阳县西三十里。则亦以为即此矣。又案新蔡县有大吕、小吕亭而未知所是也。守敬按：大吕、小吕亭，郦氏于《汝水》篇载之，引《春秋外传》当成周时，南有荆蛮申吕。此吕城亦引《史记》吕尚先祖之封，盖两存之。而又重述新蔡之大吕、小吕，云未知所是，则明明不敢臆定矣。《一统志》则云，以《左传》考之，楚有申、吕时，新蔡属蔡国，楚邑当以在宛县为正。梅溪又南径杜衍县东，故城在西。守敬按：汉县属南阳郡，后汉省，在今南阳县西南二十三里。汉高帝七年，朱汉上衍按字，戴、赵删。封郎中王翳为侯国，守敬按：《史表》高帝七年封，《项羽纪 注》，谥壮。《汉表》，名翥，谥严，本庄字。王莽更之曰闰衍矣。土地垫下，湍溪是注，会贞按：此谓水势湍流，非《湍水》篇之湍水也。古人于安众堨之，会贞按：安众县，见《湍水》篇。令游水是潴，朱令讹作今，赵同，戴改。会贞按：黄本作令，《通鉴》汉献帝建安三年，《注》引此同。谓之安众港。会贞按：安众港互见《湍水》篇。在今镇平、南阳二县境。世祖建武三年，上自宛遣颍阳侯祭遵西击邓奉弟终，朱终讹作众，赵据《后汉书 祭遵传》改。戴改同。破之于杜衍，进兵涅阳者也。会贞按：《祭遵传》但言击邓奉弟终于杜衍，破之，不言进兵涅阳，此本他
家后汉书。涅阳见《湍水》篇。梅溪又南，谓之石桥水，会贞按：盖因水有石桥，故以为名。又谓之汝溪，戴改汝作女。南流朱南讹作之，戴改，赵改合，非。而左注淯水。会贞按：《类聚》引盛弘之《荆州记》，梅溪南流注淯水。水自今南阳县西北，南流至县南入白河。
淯水之南，又有南就聚，守敬按：聚在今南阳县南。《郡国志》所谓南阳宛县有南就聚者也。郭仲产言：宛城南三十里，有一城，甚卑小，相承名三公城，汉时邓禹等归乡饯离处也。守敬按：《御览》一百九十二引《荆州图记》亦云，新野郡有三公城左右传，汉时三公饯离处也。邓禹，新野人，其它功臣亦多新野、宛等县人。城在今南阳县东南三十里。盛弘之着《荆州记》以为三公置。余案淯水左右，旧有二澨所谓南澨、北澨者，水侧之濆。赵云：按《汉志》，南阳郡宛有北澨山，育阳有南澨聚。诸儒或以为邑，或以为地，或以为水际及边地名，而班固以为山。守敬按：今本《汉志》作筮。王念孙曰，南阳府地无筮山，山当为聚。筮即澨字也。《淯水注》，淯水左右旧有二澨，所谓南澨、北澨。澨者，水侧之濆。育阳有南筮聚，则宛当为北筮聚明矣。而赵氏尚未知山为误字。聚在淯阳之东北，考古推地则近矣。会贞按：《汉志》，育阳南筮聚在东北，此南就聚亦在淯阳之东北，故郦氏欲以南就当南筮，而但谓地近，不敢质言之，是其矜慎处。城侧有范蠡祠，蠡，宛人，祠即故宅也。守敬按：《御览》一百八十引盛弘之《荆州记》，新野郡南
有越相范蠡祠。蠡，宛三户人，传云祠处即是宅。为郦所本。祠在今南阳县南三十里。后汉末，有范曾，字子闵，为大将军司马，讨黄巾贼，至此祠，为蠡立碑，文勒可寻。守敬按：此碑，欧、赵皆不著录，洪但载郦说，盖已佚。夏侯湛之为南阳，又为立庙焉。守敬按：《晋书 夏侯湛传》，武帝时，出补南阳相。城东有大将军何进故宅。守敬按：《后汉书 何进传》，南阳宛人。中平元年，为大将军。宅在今南阳县南。城西有孔嵩旧居。守敬按：在今南阳县南。嵩字仲山，宛人，与山阳范式有断金契。贫无养亲，赁为阿街卒，赵云：按阿街卒，古之所谓驺唱，唐人谓之笼街喝道。阿与呵通用，而范《史 范式传》作阿里街卒。章怀《注》，阿里，里名也，是又不同。守敬按：范《书》又云，嵩在阿里，正身厉行，则阿里为里名无疑，此《注》脱里字耳。赵以驺唱解阿街卒，失之。又赁下有新野二字，街卒下有式为荆州刺史，行部到新野二句。遣迎上有县字方明了，俱当以范《书》参。遣迎式。式下车把臂曰：子怀道卒伍，不亦痛乎！嵩曰：侯嬴贱役，守敬按：《史记 魏公子传》，魏有隐士曰侯嬴，年七十，家贫，为大梁夷门监者。晨门，卑下之位，守敬按：《论语》朱《注》，晨门，掌晨启门，盖贤而隐于下位者也。古人所不耻，何痛之有？故其《赞》曰：仲山通达，卷舒无方，屈身厮役，挺秀含芳。守敬按：孔嵩，范《书》附《范式传》载此事，全本《华峤书》[引见《御览》四百八十四、八百二十九。]而与《注》文有异同，亦无《赞》辞。
此本他家《后汉书》。又惠氏《后汉书补注》十九引此《赞》辞，作嵇康《高士传》。考《御览》五百九及十，载嵇康《高士传》数十条，不及孔嵩，当是惠氏误记。故严氏辑《全晋文》，但据郦《注》，入《赞》辞于阙名中。
又屈南过淯阳县东。守敬按：汉县属南阳郡，后汉、魏因，晋属南阳国，[改云阳，见下。]宋、齐、梁属南阳郡，在今南阳县南六十里。
淯水又南入县，会贞按：入县者，方入淯阳县境也。下方径县城。径小长安。司马彪《郡国志》曰：县有小长安聚。会贞按：今本《郡国志》无聚字。然《后汉书 光武帝纪 注》引《续汉书》亦有聚字，则今本之脱无疑。《通典》南阳县南三十七里，有小长安。《寰宇记》，小长安城在县南三十七里，淯水之东。在今县南。谢沈《汉书》赵汉上增后字，孔刻戴本亦增后字。守敬按：《隋志》、《后汉书》八十五卷，本一百二十二卷，晋祠部郎谢沈撰。称：光武攻淯阳不下，引兵欲攻宛，至小长安，与甄阜战败于此。守敬按：《范书 光武帝纪》但言与甄阜、梁丘赐战于小长安，汉军大败。淯水又西南径其县故城南。守敬按：此云西南径县故城南，即《经》所谓屈南过县东也。桓帝延熹七年，封邓秉为侯国。朱秉讹作康，沈氏曰，康封泚阳，其弟秉封淯阳。守敬按：见《后汉书 邓后纪》。县故南阳典农治，后以为淯阳郡，守敬按：《方舆纪要》，东晋尝置淯阳郡。省郡复县，守敬按：谓省郡但为县也。避晋简文讳，更名云阳焉。戴云改云。守敬按：简文帝讳
昱，盖讳嫌名。《宋志》晋孝武改云阳。《齐志》、《地形志》并作云，[一七]则此云字不误。戴改云，失考。
淯水又径安乐乡北，朱乡作郡，戴、赵同。守敬按：此地无立安乐郡事，且两汉封国之制，郡当封王，下文明云封胡广安乐乡侯，此郡字必乡字之误，今订。在今南阳县南。汉桓帝建和元年，朱讹作六年。沈氏曰：是元年。戴、赵改。封司徒胡广为淯阳县安乐乡侯，守敬按：《后汉书 胡广传》，汉安元年，迁司徒，质帝崩，代李固为太尉，录尚书事。以定策立桓帝，封育阳安乐乡侯。则谓封侯时为太尉，非司徒，与《注》异。此本他家后汉书。今于其国立乐宅戍。郭仲产《襄阳记》守敬按：郭仲产有《南雍州记》，其《襄阳记》少见，恐有误。曰：南阳城南九十里，有晋尚书令乐广故宅。广字彦辅，善清言，见重当时。成都王，广女 ，长沙王猜之。广曰：宁以一女而易五男犹疑之，终以忧殒。其故居今置戍，因以为名。会贞按：《晋书 乐广传》，南阳淯阳人，官至尚书令，载广事与此《注》略同。《书钞》七十九引盛弘之《荆州记》，南[原误襄。]阳范蠡祠南七十里，有晋河南尹乐彦辅宅，周回十余亩，曩旧井犹未颓，檀道济置逻其中，即名乐宅戌。在今南阳县南。
又南过新野县西，朱《笺》曰：此下原有廿二字重出，今删去。[一八]
淯水又南入新野县，枝津分派，东南出，隰衍苞注，朱苞字讹在隰字上，全校改，戴、赵
改同。左积为陂，东西九里，南北一十五里。守敬按：陂当在今新野县北。陂水所溉，咸为良沃。淯水又南与湍水会，守敬按：《湍水》篇见前。又南径新野县故城西。守敬按：汉县属南阳郡，后汉、魏因，晋太康中为义阳郡治，惠帝以后为新野郡治，宋、齐、后魏因。在今新野县南。世祖之败小长安也，姊元遇害。上即位，感悼姊没，追谥元为新野节义长公主，即此邑也。守敬按：见《后汉书 邓晨传》，晨，南阳新野人，初娶光武姊元。晋咸宁二年封大司马扶风武王少子歆为新野郡公，割南阳五属，棘阳、蔡阳、穰、邓、山都封焉。朱五讹作伍，无棘字，焉讹作为，《笺》曰：属下当脱一字。赵增棘字，改为作焉，云：按《晋志》义阳郡统县十二，有棘阳，落棘字。为，黄本作焉。戴增、改同，并改伍作五。棘阳、邓见下文。蔡阳、山都见《沔水》篇、穰见《湍水》篇。又朱以下王字上属，《笺》曰：按《晋书 新野庄王传》云，歆字弘舒，太康中，封新野县公，邑千八百户。《惠帝本纪》云，永宁元年三月，齐王冏起兵讨赵王伦，而新野公歆举兵应之。四月，伦伏诛。明年为太安元年，十二月，成都王颍、新野王歆同会洛阳，请废冏还第。知歆进封为新野王，在赵王伦伏诛之后也。此注断脱，聊复备记之。守敬按：《笺》说甚审，惟不知为系误字，连下读为封为王，则非。赵订是，故戴从之。而郡公之讹，皆未议及，当直改咸宁二年作永宁元年，新野郡公作新野郡王，则无不合矣。王文舒更立中隔，赵云：按下有脱文。《三国志 魏书 王昶传》昶以为国有常众，战无常胜，地有常险，守无常势。今屯宛，去襄阳三百余里，诸军散屯，船在宣池，有急不足相
赴。乃表徙治新野。文舒，昶字，此即更立之事也。会贞按：《滱水注》卢奴城下云，后燕更筑隔城，此谓文舒于新野城中更立隔城也。故随以西即郡治东则民居释之。赵氏似未见及。西即郡治，东则民居，城西傍淯水。会贞按：《元和志》，淯水西去新野县二百步。
又东与朝水合。水出西北赤石山，会贞按：《地形志》，新城有赤石山。《隋志》，新城有朝水。今曰刁河，出内乡县西南山。乃《一统志》既谓赤石山在邓州西北，而又辨刁河非朝水，无论刁、朝音近，且按图以索，邓州西北之水，除 刁河尚有何水可以当朝水耶？而东南径冠军县界，会贞按：县见《湍水注》篇。地名沙渠。又东南径穰县故城南，会贞按：秦县[见下。]属南阳郡，两汉、魏因，晋属义阳郡，后属新野郡，宋、齐、后魏因。在今邓州东南二里。楚别邑也。会贞按：《史记 韩世家 正义》引郭仲产《南雍州记》，楚之别邑。秦拔鄢郢会贞按：《史记 秦本纪》，昭襄王二十八年，大良造白起攻楚，取鄢，邓，二十九年，白起攻楚，取郢。即以为县，会贞按：《方舆纪要》、《一统志》谓汉置县，盖就《汉志》为说也。县互见《湍水》篇。秦昭王封相魏冉为侯邑，会贞按：《史记 穰侯传》，昭王十六年封。王莽更名曰丰穰也。赵据《汉志》改作农穰，戴改同。守敬按：《元和志》谓县取丰穰之义，足证《汉志》原作丰穰，正宜以此订今本《汉志》之误，乃反据改，疏矣。魏荆州刺史治。守敬按：《地形志》荆州，太和中治穰城。朝水又东南，分为二水，守敬按：分处当在今邓州东南。一水枝分
东北为樊氏陂，陂东西十里，赵谓朱西讹作四。守敬按：朱不讹，乃黄晟等本讹耳。南北五里，俗谓之凡亭陂。陂东有樊氏故宅，樊氏既灭，庾氏取其陂，故谚曰：陂汪汪，下田良，樊子失业庾公昌。守敬按：《后汉书 樊宏传》，父重，善农稼，开广田土三百余顷，陂渠灌注。章怀《注》引此文作樊氏失业庾氏昌。云其陂至今犹名为樊陂，在邓州新野县西南。但樊宏湖阳人，郦氏详载重事于《比水》篇湖阳下，岂因湖阳与新野接壤，因宅在，故有陂新野乎？又《酷吏传》，樊晔新野人，亦在后汉初，疑樊氏陂或别一人。然详开广田土陂渠灌溉之文，此陂非重莫属，章怀说是也。谚言庾氏代昌，新野之庾氏，汉、晋时不见于史，而宋庾深之，齐庾杲之，盖其后裔也，皆新野人。昔在晋世，杜预继信臣之业，复六门陂，朱陂上衍之字，赵同，戴删。赵云：按信臣所开者只石碣耳，至元始五年，更开三门为六石门，今《注》云云，直以六门皆信臣所开矣。误也。守敬按：邵信臣、杜预事并详《湍水》篇，赵辨互见彼篇。遏六门之水，下结二十九陂。诸陂散流，咸入朝水，事见《六门碑》，守敬按：《湍水》篇六门侧有《六门碑》，是部曲主安阳亭侯邓达等，以太康五年立。六门既陂，会贞按：此陂字误，寻绎文意，盖谓六门已毁也。作陂则适相反，证以《湍水》篇今废不修之文，当本作既废，缘废、陂形近致讹也。诸陂遂断。会贞按：樊陂水自朝水出，此诸陂水则入朝水不通流。郦氏既载杜预事于《湍水》篇，复 于此者，盖因故 与樊陂近，故类及之。朝水又东径朝
阳县故城北，会贞按：县见《白水》篇。而东南注于淯水。会贞按：今刁河自内乡县东南流，经邓州，至新野县西南入白河。
又东南与棘水合，水上承赭水。戴改赭作堵，下同。守敬按：不必改，见下。赭水出赭阳县北山，朱作棘阳，无山字。赵改、增云：《寰宇记》，唐州方城县，本汉渚阳县，有堵水，一名柘水。《水经注》云，堵水出堵阳县北山，戴但增山字。守敬按：棘阳在赭阳之西南，此棘字必当作赭，戴仍之，何耶？《地形志》，南阳郡西平有赭山。盖即赭水所出之山。《方舆纪要》，堵水亦曰赭水，出裕州方城山。今考《史记 张释之传》作堵阳。《索隐》引韦昭曰，堵音赭。《汉志》、《续汉志》、《晋志》亦作堵。《地形志》荆州襄阳郡，方城有赭阳城。又襄州，襄城郡治赭阳城，皆谓故堵阳也。又建城郡别领赭阳县，并作赭，盖以堵、赭音同通，故后魏时变堵作赭，而郦氏因于赭水、赭阳、赭乡尽作赭。顾氏见及，堵、赭两存，是也。戴概改作堵，似失郦意。数源 发，南流径小堵乡，谓之小赭水。会贞按：今有赵河，出鲁阳县南境大山，东南流至裕州西南，有三里河，出赵河东北山，南流来会，即此水乃赭水之西源也。小赭乡当在今裕州西。世祖建武三年，成安侯臧宫从上击赭乡。朱三讹作二，赭下落乡字，衍也字。赵云：《后汉书 臧宫传》不书击堵乡，事见《岑彭传》云，三年夏，帝自将征奉，至堵阳。邓奉夜逃归淯阳。彭复与耿弇、贾复及积弩将军傅俊、骑都尉臧宫等，从追邓奉于小长安。帝率诸将亲战，大破之，奉迫急乃降。而彭于建武二年冬十一月，先率朱佑、贾复、耿弇、王常、郭守、刘宏、刘嘉、
耿植八将军，先击堵乡。邓奉来救董诉，彭等攻之，不克。帝故自将征之，傅俊、臧宫皆从。以《光武帝纪》及《岑彭传》校改二年作三年，增乡字，删也字。戴但改也作乡。会贞按：戴仍二字，岂以《注》为别有所据耶？东源方七八步，腾涌若沸，故世名之腾沸水。南流径于赭乡，谓之赭水。会贞按：今有潘河，出裕州东北当阳山，西南流至州西南，入赵河，即赭水东源也。赭乡为东源所径，则在小赭乡之东，当在裕州东。建武三年，祭遵引兵南击董欣于赭乡。守敬按：《后汉书 祭遵传》，建武三年，引兵南击邓奉弟终于杜衍，破之，不云击董欣于赭乡，此本他家后汉书。以水氏县，故有赭阳之名也。守敬按：汉县属南阳郡，后汉、魏因，晋属南阳国，齐置襄城郡，后魏因。《地形志》治赭阳城，而方城县有赭阳城，知赭阳已废入方城，其建城郡之赭阳县，乃别置也。堵、赭错出详上，故城在今裕州东六里。《地理志》曰：县有堵水，赵云：按今《汉志》无是文。守敬按：《史记 张释之传》，堵阳人，《正义》引应劭曰，哀帝改为顺阳，水东南入蔡谓堵水也。乃知此县有赭水，下赭水入蔡，是应劭《地理志 注》说，非《志》文也。王莽曰阳城也。守敬按：《汉书 曹参传》，与南阳守齮战阳城郭东。应劭曰，今堵阳。是县在秦名阳城，莽复故。汉哀帝改为顺阳。全云：按《汉志》，博山，哀帝置，故顺阳。非赭阳也。道元于《均水》篇已言之矣。守敬按：此应劭说，当移在县有赭水上，岂哀帝改顺阳为博山，因改堵阳为顺阳，后汉仍复故名乎？然如果改，则班《志》当以顺阳著录，何以作堵阳？且此非顺水，亦不得有顺阳之称。此自应劭误而郦氏沿之。乃《钱氏考异》归狱郦氏，其《通鉴
注辩正》亦然，且云，应劭本无此说，其何解于《史记 正义》之文耶？建武二年，更封安阳侯朱祜为堵阳侯。守敬按：见《后汉书 朱祜传》。堵水于县，朱脱于字，戴、赵增。堨以为陂，守敬按：陂当在今裕州西南。东西夹岗，水相去五六里，古今断冈两舌，都水潭涨，朱《笺》曰：孙云，古今当作左右，都水当作潴水。冈外下垂陂陀而出者，谓之舌，盖削去陂陀之土，接水连岗，筑堨潴水，以成潭涨也。赵云：古今是右合之误。都义同潴，朱偶不照。守敬按：古今从朱作左右为胜。南北一十余里，水决南溃，朱溃讹作渎，赵同，戴改。守敬按：黄本作溃。下注为湾。湾分为二，会贞按：分处当在今裕州西南。西为赭水，东为荥源。朱荥讹作荣，全同。赵改云：荣当作荥，《潕水注》荥水上承赭水，是也。戴改同。堵水参差，流结两湖，故有东陂、西陂之名。会贞按：《文选 张平子＜南都赋＞》赭阳东陂，即此一陂，李《注》失引此文。又云，贮水渟洿， 望无涯，足征陂之广大矣。二陂当在今唐县西北。二陂所导，其水枝分，朱其讹作俱，戴、赵改。东南至会口入比。朱比讹作泚，下同。赵因，戴改云：比水见卷之二十九。会贞按：今赵河自裕州南流，至唐县西北入泌河。是以《地理志》朱《志》下有云字，赵同，戴删。比水、堵水，皆言入蔡，全云：按《汉志》无赭水入蔡语，即泚水入蔡，亦是应劭说。守敬按：《汉志》比阳，师古引应劭曰，比水所出，东入蔡。赭水入蔡亦应劭说。见上。互受通称故也。会贞按：《比水注》云，蔡水注
  </div>
  <div class="pagination">
   <a href="水经注疏_page57.html">
    上一页
   </a>
   <span>
    ...
   </span>
   <a href="水经注疏_page53.html">
    53
   </a>
   <a href="水经注疏_page54.html">
    54
   </a>
   <a href="水经注疏_page55.html">
    55
   </a>
   <a href="水经注疏_page56.html">
    56
   </a>
   <a href="水经注疏_page57.html">
    57
   </a>
   <span class="current-page">
    58
   </span>
   <a href="水经注疏_page59.html">
    59
   </a>
   <a href="水经注疏_page60.html">
    60
   </a>
   <a href="水经注疏_page61.html">
    61
   </a>
   <a href="水经注疏_page62.html">
    62
   </a>
   <a href="水经注疏_page63.html">
    63
   </a>
   <span>
    ...
   </span>
   <a href="水经注疏_page59.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
