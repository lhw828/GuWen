<!DOCTYPE html>
<html>
<head>
    <meta charset="UTF-8">
    <title>江西通志 - 第 198 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 198 页/共 394 页</h1>
    <div class="content">　　丁俊字秉存丰城人宣徳进士任御史巡按福建食惟豆腐人谓之豆腐御史陈智每举以励羣属以刚直忤权贵谪严州推官【林志】
　　谢一夔字大韶得仁子天顺四年举进士第一授修撰进谕徳成化七年彗星见应诏陈五事请正宫闱亲大臣开言路慎刑狱戒妄费语极剀挚被旨切责寻陞学士进礼部右侍郎会李孜省用事荐引同乡尹直李裕刘敷等一时彚进一夔拜工部尚书时称传奉官未几卒赠太子少保正徳中諡文庄着有文庄集力余稿东藩倡和诗【白志】
　　甘瑛字宗华丰城人宣徳进士授礼部主事正统间陞漳州知府时军衞强横年例闗于有司暴取无厌瑛奏革以艰归会邵武寇乱夺情起知邵武悉心抚戢冒瘴致疾乞归成化改元诏进阶瑛孝友端介始终一节乡评重之【府志】
　　汤熙字光烈新建人举山西正统乡试授海丰教谕正统己巳之变上御戎十二防石亨知其才奏留赞画熙每劝亨以解柄谢事若康斋吴与弼之聘熙启之也竟不及于祸所着有燕石稿【豫章书】
　　聂如斌丰城人宣徳末任嘉善典史才能超卓且有冰操按察使轩輗軰交贤之事涉难辨者属如斌无不尽举尝职水利令民多筑隄防为水旱备潜载小舸察其勤惰劝惩之北乡洿下田不偿种如斌督民髙其圩塍遂为膏壤嵗值大水监司使者行县检灾以如斌从使者有讳灾语如斌乃自投田间水深没顶使者愧之【人物志】
　　孙昌字曰蕃丰城人宣徳四年举乡试第一授光山县教谕檄修实録典广西文衡大司寇杨宁以才堪大任荐陞教授时新建学校造士为多至以孙夫子目之复典四川应天文衡有藻鉴声陞国子助教卒【同上】
　　罗篪字应韶南昌人先达胡俨称其有倚马才举正统进士授监察御史时闽盗五百余人论死篪奏覈之全活三百余人累迁右副都御史巡抚湖广猺不用命乃出兵捣其巢穴平之嵗饥籴粟六十万石分道赈给全活甚众召还掌南京都察院兼督操江上疏乞亲万几用正人节赐予等事皆人所难言寻引疾归着知庵集【林志】
　　黄节字顺中丰城人尝从吴与弼学举正统进士授兵部主事巡视古北白羊二口时冬月寇薄城令军士以水灌城冰滑寇不得上乃去景泰末为石尚书璞赞画讨湖湘寇以平蛮将军李震师抵酋阳等峒袭杀贼数千级复乗胜破绞罗牛栏等峒七十八寨蓬峒尚未服节言于震宜乘兵威遣使招之可不战而降震从其言贼争赴营纳款班师还陞署郎中歴太仆寺少卿【同上】
　　张寰字守中新建人正统乡举授工部都水主事冢宰王翺才之改吏部考功司复除都水治徐州洪嵗凶挽夫多窜去在官剥舫类朽败寰至即簿録民舫损其雇直什一以赡葺之由是官舫获济挽夫亦还歴迁浙江右参政致仕寰长身玉立言论洒洒动人性笃孝有盗窜尸于其父槥者父一夕见梦比归启视信然乃别白其尸重为礼葬里人竒之【人物志】
　　涂谦字恒让丰城人正统进士授监察御史己巳之变侍讲徐珵请迁都金陵谦上疏极言迁幸非计时景帝监国悉从其言人心遂定景泰初巡按山西陞山东按察副使青州饥以户部所发三千金籴米仍谕富室出粟以济东昌诸郡又饥赈贷如青州全活甚众后以劳勚致疾卒【林志】
　　陈安字静简新建人正统进士授大理右寺副谳都察院狱有跛者坐为盗安诘之曰汝等骑刧邪步劫邪佥曰步安曰跛者能走邪囚泣曰某皮工被诬至此遂白其枉清河县校官以受贽为生徒所讦刑部当罪安引卓茂亭长事奏闻得不坐迁陜西参议改云南滇池暴涨禾尽没军民大窘乃劝励土官斟酌帑藏以赈给活人十余万歴湖广布政使致仕【同上】
　　万祺字维夀南昌人为郡功曹精星厯学正统间给由赴京除鸿胪主簿景帝不豫时有议召襄王者石亨诣祺问休咎对曰皇帝在南宫奚俟他求亨悟率众迓英庙复辟乆之亨以祺名奏歴陞部郎会曹钦反执尚书王翺学士李贤欲加害祺陈利害力救得免钦诛擢太常卿累官工部尚书【同上】
　　刘华甫名光以字行丰城人正统进士歴吏兵两科弹劾不逊出知苏州府特旨得便宜行事时濒海田为水所齧奏免虚粮三万余石以疾乞归复起曲靖府夷酋例以牛羊金帛为餽悉付有司为修学资罗雄州逋征五载许以货物代准不两月告完再引疾辞归十余年卒【林志】
　　刘季清字士防南昌人景泰进士授南大理评事富民王福讼子不孝季清晓谕百端感泣而去逾年经江浒福引其子来谢又有姑诉妇不孝者讯之妇苐悲泣不言所以宻问乆之乃曰夫贷于邻贫难偿姑迫妇与私通以求免妇不从耳乃逮贷主至一讯而服【豫章书】
　　杨瑄字廷献丰城人景泰进士授御史刚直尚气节天顺初印马畿内至河间民遮诉曹吉祥石亨夺其田瑄以闻并列二人怙宠专权状帝语阁臣李贤徐有贞曰真御史也命吏部识瑄名将擢用吉祥闻而大惧诉于帝请罪之不许未几亨西征还适彗星见十三道掌道御史张鹏等将劾亨吉祥诸违法事给事中王闻之泄于亨亨乃先与吉祥泣诉于帝诬鹏等为己诛内官张永从子结党排陷欲为报雠明日疏入帝大怒遂収鹏瑄及诸御史于狱榜掠备至且诘主使者瑄等无所引乃坐都御史耿九畴罗绮主谋亦下狱论瑄鹏死余遣戍会大风震雷拔木发屋须臾雨雹正阳门下马牌飞掷郊外而亨吉祥家大木俱折雹尤甚二人亦惧于是改戍瑄鹏铁岭瑄鹏行半道适承天门灾肆赦放还或谓当诣亨吉祥谢二人卒不往复谪戌南丹宪宗即位并还故官瑄寻迁浙江副使杭州衞指挥父子肆虐捕罪之按行海道禁将校私纵戍卒立操法筑海盐捍海堤岸二千三百丈民得奠居为副使十余年政绩卓然进按察使西湖水旧可溉诸县四十六万顷时堙塞过半瑄请浚湖设防置牐以利灌溉功未就卒海盐人祠祀之【白志】
　　按林志载瑄遣戍后事与白志异
　　杨源字贵洁丰城人瑄之子初为太仆主簿治八年各省奏地震天鼓鸣源应诏陈言坐出位谪铜仁长官司吏目徙钦天监五官监候正徳元年刘瑾典兵柄源奏自八月初大角及心宿中星动摇不止大角天王之座心宿中星天王正位也俱宜安静而今乃动摇意者皇上轻举嬉戏游猎无度以致然耳伏望祗畏天威安居深宫絶游嬉罢弓马毋轻出入逺斥宠幸节赏赐止工役亲元老大臣日事讲习章上不报十月复奏连日雺露交作为众邪之气隂冐阳臣欺君小人擅权为下叛上瑾怒矫旨廷杖三十明年又奏火星入太微垣帝座之前或东或西往来不定宜思患预防意在瑾也疏留中瑾召源面叱之曰尔何等官亦欲为忠臣邪复杖三十谪戌肃州以伤重卒于河阳驿妻皮氏斩芦荻覆尸葬之古城万厯间河南抚按奏请建祠于河阳赐额忠愍【刘文简公集】
　　徐秉夀字山公南昌人正统嵗贡授浙江庆元谕陞嘉祥令邑大侵赈活不胜纪擢保宁同知以老致仕弟秉富字存义正统拔贡授河南祥符令刚方谅直卓有治声【豫章书】
　　李裕字资徳丰城人景泰进士授御史巡按陜西上安邉八事石彪滥报首功诏裕覈实其从父亨以书抵裕焚其书以实闻亨亦旋败由是有强直声擢山东按察使重囚二百余人或经十余年未判裕旬月间决遣殆尽大岘山贼寨七十余裕捕戮巨魁纵胁从乱遂平成化初总督漕运兼巡抚江北诸府濬白塔孟渎二河以便漕张秋南旺及淮安西湖旧编木捍冲激劳费无已裕易以石遂为永利淮凤方饥太仆征预备马二万匹裕论罢之在淮六嵗每嵗入计事陈利病多施行父忧归服除留佐院事代戴缙为右都御史缙宪纪不立裕欲振之御史有过或遭棰挞由是得谤汪直败偕副都御史屠滽请雪诸忤直得罪者帝不悦夺俸又坐累调南京都察院考绩赴都留为工部尚书初吏部尚书尹旻罢耿裕代之以持正不为万安所喜而李孜省方贵幸用事欲引乡人乃协谋去耿裕以裕代之裕本防介负时望以孜省故名颇损孝宗立言官交章劾裕进由孜省裕不平为辨诬録连疏乞休去正徳中卒年八十八【白志】
　　熊尚初南昌人初为吏以才擢都察院都事正统中用都御史陈镒荐迁泉州知府盗起上官檄尚初监军不旬日降贼数百已而贼逼城下守将不敢御尚初愤提民兵数百与晋江主簿史孟常隂阳训术杨仕分统之拒于古陵坡兵败皆遇害郡人哀之为配享忠臣庙【同上】
　　丁杰字秉英丰城人徳行淳洁博通经史隠居教授生徒景泰初御史涂谦以杰同吴与弼荐于朝下有司礼聘不起成化改元御史陈选复荐之称其为人倜傥不致诡激淡然无慕外心足为一方髙士及卒御史唐龙行部丰城设主于明伦堂祭之【人物志】
　　张幼文名载以字行宁县人授学于南昌钟甬华容人黎淳少从其父斌任宁县丞与幼文交后以贡谒选淳为吏部侍郎未尝私谒羣诸生试授龙虎经歴淳甚重之未几引去操修端谨至老不渝【同上】
　　胡全字震卿丰城人崇仁吴与弼择壻以女妻焉处甥馆厉志笃学几二十年归独处一室衣食不给旷然不介于怀教宗族子姓必先小学以及大学敦实行略浮词白沙陈献章故同学晚与论道甚服其诣尝有诗赠其里人云居邻厚郭一鸡飞桂树于今大几围老忆旧时灯火伴责山何处望霏微盖为忆全而作厚郭全所居地名【同上】
　　于大节字守正进贤人天顺进士授行人擢监察御史巡按湖广以灾异言事谪鹤庆推官歴浙江按察使风节愈髙摘伏刺奸威望大着以不阿权贵被诬遂称疾去都宪史琳等复交章论荐改山东按察使卒于官歴仕三十余年清介絶俗攻苦茹淡终始一操【同上】
　　李瓛字世望丰城人景泰进士授御史巡按南畿陞贵州佥事调四川尝劾湛总兵谋叛事得实籍其家时论快之擢松潘兵备副使时徐谢二指挥有邉功为当道所抑瓛奏陞之其人佯为献果投金五百两为谢瓛怒而拒曰荐贤为国岂望报邪其人惭而退以疾卒官蜀人祠于名宦【林志】
　　游明字大升丰城人景泰进士授刑部主事时草场火责在典守中官反诬附场衞卒纵火下法司拟罪明直其寃衞卒得不死通州军储仓嵗以中官受赂虚出通闗卖粮不下千石仓吏欲发其事中官赂以金吏持金诉于官户部以中官故劾吏知情明谓大吏干没而小吏发之今转坐告者罪是纵奸也竟白其枉天顺末迁福建提学佥事修葺杨龟山罗豫章李延平诸先生祠及书院访其子孙向学者补诸生八郡翕然宗仰满九载都御史滕昭奏留加按察副使仍督学政卒诸生绘像祀于常衮祠【人物志】
　　范镛字彦声丰城人衷之子景泰进士授刑部主事歴郎中陞广西按察副使时浔梧郁林等处寇势方张奉都御史韩雍檄亲抵贼巢召其酋长谕以逆顺皆望风服有流贼猝至镛督官兵捕杀之又以轻舟入大藤峡降其众巡至博罗陆川岑溪等县筑城衞民借以无警改分巡桂平道建永安州未几浔郁贼起都御史朱英檄镛往讨贼闻镛再至大惊叩头请罪迁按察使又督师破于灵山降郁林贼千余人【同上】
　　王朝逺名汉以字行进贤人景泰进士授监察御史天顺中与同台共劾石亨降衡山知县未行会天变还职巡按广东徭蛮入境守臣故匿不报朝逺以状闻勅韩都御史雍往讨平之陞陜西按察副使寻陞按察使嵗饥奏免税粮及弛茶盐诸禁民赖全活成化间擢左佥都御史镇守甘肃以疾引归【林志】
　　樊瑾字公瑾南昌人景泰乡荐知吴县改绩溪寻调彭山时松潘苗乱中丞夏埙以瑾谙天文知兵略举参戎事尝出师见黑云起自西方谓敌有伏兵宜防之帅不从果败【同上】
　　杨暟字好善南昌人由嵗贡累任徳州知州不以家累自随嵗旱祈祷不用师巫徒跣行赤日中焦劳致疾卒僚属视故箧惟常服一褐衫犹未仕时所制也【同上】
　　陈栗字景充南昌人景泰乡举知漳平县县新创庶务丛委栗敏于集事凡官府廨署学校坛壝以次就绪闻镇海陈真晟讲正学延舍后堂师事之顽犷为之向化在任五年以忧去漳民颂之不忘【人物志】
　　毛琼字渐明丰城人景泰乡举授凤翔府同知宝鸡县有渠乆湮琼复疏之民称为毛公渠陞长沙府时攸县多虎为文告城隍神不二日捕获其六七余虎遁去秩满巡按奏留加四品俸视事未几卒【同上】
　　熊怀字性安丰城人天顺进士授刑部主事迁广平知府嵗饥发廪赈之全活甚众改知衞辉府治最擢广东参政时泷水猺獞猖獗师旅频兴怀转饷不絶寇平赐银币歴左布政使治初冢宰数荐怀任巡抚以素不通问餽为当轴者所尼乆之迁南京光禄卿进南刑部侍郎以老乞休【林志】
　　涂棐丰城人天顺进士成化中尝言祖宗朝政事必与大臣面议自先帝幼冲未能裁决柄国者虑其缺遗假简易之辞以便宣布凡视朝奏事谕旨輙曰所司知之此一时权宜非可循为定制况批答多参以中官内阁或不与尤乖祖制乞复面议杜蔽壅之不能用终广东副使【白志】
　　按棐为广东副使备兵琼州时称其持法严峻请托不行遂失重臣意属郡僚讦其过遣刑部郎官即讯棐素负气不食而卒后陈白沙过江西步往拜其墓云【原跋】
　　刘子肃字敬之南昌人景泰进士为人精悍严重初除刑部主事锦衣指挥门达怙宠弄权入朝失貂裘欲置主者罪子肃但杖出之门达出憾语不为动出为福建佥事归十年卒【林志】
　　涂观字恒孚丰城人谦之弟天顺进士成化间歴南京吏部考功郎中察京朝官与章侍郎纶力争可否既连署以上纶复别疏请汰十余人命廷臣叶盛覈之竟从观言迁衢州知府政尚寛平民怀其惠复知宁国寻致仕居家以孝友着性坦直虽面折人人不为忤二子升旦并举进士升别有传旦都给事歴湖广左布政使有才能著称【林志】
　　按涂观所着有六书音义今不传
　　张元祯字廷祥南昌人生而灵异比七嵗宁献王召试韵语目为神童天顺进士授编修与时宰不合移疾去治初召修实録晋左赞善迁南京侍讲学士以母老谢归乆之召修会典加学士特置日讲孝宗雅意向用为设低几就听之旋以母忧去后召为太常卿兼学士掌詹事仍侍经筵康陵践祚进吏部左侍郎寻乞致仕屡章弗许以疾卒所述易书诗春秋要语四书集要太极图説要纲目近思録家语解皆未脱稾万厯间諡文裕始宸濠浮慕元祯伺其家居数有饷馈度不可辞笥而藏之即食品必计值以入殁后濠果使问其室介孙黙捧笥以进称亡祖遗命愧无一言颂盛徳负大王恩启视纎悉不遗濠为之愧服有东白先生集二十四卷【豫章书】
　　丁璐字元美丰城人天顺进士授工部主事有权阉至同官咸屈膝璐独挺立权阉怒欲辱之璐向阙大呼众挽之诘旦皆诣谢璐竟不往诸阉时时于工部索匠璐一切杜絶欲具奏闻自此相戒无敢复索匠者成化间陞叙州知府百户王甲占庆符县民田数百亩且聚亡命负固璐以计擒治籍田而归之民有张乙者匿其兄遗赀兄子诣府投牒璐秘之囹圄中盗指乙受某赃物乙拊心誓曰是皆吾兄物有何名为赃乃出牒示俾以三之一归其兄子谕之和好如初九载陞广东左参政在叙城长宁在广城饶平皆亲自综理冐瘴以殁【林志】
　　杨崇字尚贤丰城人受吴聘君之学于胡九韶天顺乡举任桂林府同知行阳朔县顾县治瞰江垣堞庳甚使人辇江石大者增其垣小者积垣下未几蛮寇骤至莫能涉有以筏薄岸者挈所积石击之扶伤而去都御史韩雍征大藤峡檄造战船应期而办陞栁州知府复除知永州府境内山田多旱崇亲视渠堰连嵗有秋筑祁阳城善规画民不告劳先是永州徭役不均请于当道行九等之法遂推其法于各郡又下令男女婚嫁从宜不得论贿贫甚者官给以布帛州县婚嫁者九千有竒旧俗为之一变以子廉贵赠南京礼部尚书【人物志】
　　胡泾字源洁丰城人天顺进士授监察御史按南畿捕宣城大猾汪深置之法有道会匿民妇居夹壁间已逾年妇家诬其夫杀而沈诸江妄指他尸实之已伏罪泾防得更其狱列郡以为神复按云南上疏减银冶嵗课银十有二万滇人颂之陞云南按察副使改陜西卒于官【同上】
　　黄琥字莹之丰城人天顺乡举授临洮府同知尝督赋平凉以所得羡余代民输逋额岷州用师督饷数万区处不乏洮民嵗苦河决作浮梁以济涉民祠祀之先是参将王杲纳贿违法所司莫敢问御史熊翀属琥得其罪状治初陞肇庆知府隍旧有鱼课缗钱以供镇守中贵率办于民琥至罢之积粟万余石以备荒又捍潮筑堤亘二百里擢广东参政致仕【林志】
　　熊景字开甫南昌人成化进士授刑部主事时部多大狱中官因縁为市尚书輙以属景按法一不为动擢广西按察佥事先是浔桂诸猺频出为扰景隂募人习猺中委曲者伪作盐贾负盐诣猺所猺不疑聚而问虚实答曰吾贾人不知新按察为何人然见其方治巨器若古壶状者百数实石其中窒以巨木计曰猺出降无庸发此不然当以此破大藤峡猺具白其酋越数日诣景降寻以母老乞休【同上】
　　万福字季崇进贤人成化进士时冢宰王端毅欲厘正盐法授福两淮运副分司故有嵗例余盐尽革之又白督鹾御史豁免各场存积灶丁银以苏赔累迁南京刑部员外郎出知金华府会逆瑾遣其党四出校尉樊信恨福无所餽诬以废事胁吏部勒令致仕在林下二十年子若孙接踵科第子镃知府镗吏部尚书孙潮右副都御史浩南京礼部侍郎累世鼎贵人谓厚徳之报云【同上】
　　艾璞字徳润南昌人成化进士授兵部主事累官至副都御史巡抚苏松先是魏国公徐俌与无锡民讼田璞奉命勘实断田予民俌衔之遂隂赂刘瑾下其奏复遣勘使者承望风指劾璞前谳非是逮下锦衣衞狱抗辩不屈狱具杖五十尽室编海南为民瑾诛复官致仕言路交荐未及征而卒璞尝奉诏求言陈修徳六事圣政四事及为光禄卿时请减斋醮供事冗费侃侃有直臣风用未尽究士论惜之【人物志】
　　按林志叙璞事本末不详白志改撰
　　涂升字卿仪丰城人观子成化进士授盐亭知县复知蒲台寛平恺悌民安其政擢监察御史治间彗见天津陈时政六事清宁宫灾疏谨天戒上皆嘉纳又劾权阉李广及其党当轴者有所祈免升弗听未几陞广东副使有通番巨商号八仙为中官羽翼尽擒治谪戍邉奸民李招铁诈称进贡防得置于法饶平剧盗苏孟凯据凤凰山炽甚以计散其胁从捣穴平之奉命采珠阉瑾私请不遂衔之后致政家居瑾中以御史时事罚米千石输云中【张文僖集】
　　按林志不载事详张文僖公所撰墓志中又按升所着有南巡録及奏议今不传
　　周季麟字公瑞宁州人成化进士授兵部主事迁郎中尚书余子俊马文升皆器之李孜省以左道进有宠恒推毂其乡人季麟固不往治间陞浙江左参政歴河南左布政使周王列其世子罪状季麟为寛璧调防世子感泣引咎王亦解慈孝如初擢右副都御史巡抚甘肃奏停嵗织绒褐以济兵荒用阁臣荐改镇蓟州会勘御马监牧场考证图籍还侵地以予民中贵人不敢挠旋引疾归后逆瑾擅权以事落职罚米千石输邉瑾诛复官卒赠右都御史諡僖敏【人物志】
　　熊达字成章南昌人成化进士授溧阳知县兴学校毁淫祠煮糜粥以活饥民立义冢以絶水葬擢监察御史治间劾太常卿崔志端起家道流奸邪防渎召致火灾歴真定知府福建左参政以诖误谪知夔州府致政归年九十三而终【同上】
　　熊绣字汝明丰城人占籍湖广道州成化进士授行人擢御史巡按陜西坐劾布政于璠【一作藩】贪状谪清丰知县起知凤翔府嵗旱祷于岐山须防大雨迁山东参政歴右副都御史巡抚延绥改兵部左侍郎未几以右都御史巡抚两广征贺县獞贼斩二千八百余人俘获四百有竒召掌南京都察院始绣在兵部结怨中阉后刘瑾用事宻使人至两广踪迹其过见绣自廪米常给外秋毫无取矫旨勒致仕憾犹未释又以大同浥烂布豆为绣巡抚时罪讽科道论劾提问罚米五百石输宣大仓瑾诛召为南京刑部尚书未几卒諡庄简【同上】
　　按绣为刑部尚书在刘瑾伏诛之后林志以为赠官者讹
　　丁隆字时雍南昌人成化进士授太平知县持操皭然人有丁若水之謡尝筑堤捍海至今名为丁公埧擢监察御史治初巡按湖广发奸持宪无所徇得罪权贵谪判光州稍徙延平府同知沙寇猖獗隆督兵分捕事平録功迁广西佥事歴陞兵备副使以老乞休【林志】
　　龚浩南昌人鐩子成化乡举其妻徐与李孜省妻兄弟也孜省方贵幸浩上春官独不往至目为林灵素孜省中伤之授禄劝州知州寻改潞南值竹子龟山二寨兵兴浩独建议主抚遂单车入寨宣示恩威二酋归顺不戮一人而还【人物志】
　　熊一定字广恒丰城人成化乡举授光化知县陞知澧州旧有洲地樵牧资焉华阳王府专其利一定力请以予民九谿土千户唐冠向子通怙险杀人按之伏辜积粟累数万斛值嵗大侵借以存济尤重风教亲自讲课士习为之兴起以事被逮既白遂致仕弟一中以乡举任泉州府推官有靖寇功士民立石纪其徳政【同上】
　　魏黙字本纯新建人成化乡举知光泽县鋭然以兴学变俗为己任延礼他郡名士以课其邑之俊秀暇则躬为之讲经义亹亹不倦性刚明干济请托不行后家居所着有介庵小草【林志】
　　罗经字大常南昌人成化进士授大理寺评事歴寺正迁广东佥事备兵琼州琼悬隔海外分巡者多失所守经介特自持归囊无琼物改提学卒官【同上】
　　周季凤字公仪宁州人季麟之弟治进士授刑部主事迁郎中陞四川按察副使备兵建昌抑镇守太监张辰之横解土官木泰刺马琦之雠以治办闻改云南督学歴湖广左布政使平嘉鱼寇贺章等擢右副都御史巡抚保定进南京刑部右侍郎以人言解职起右都御史总理漕储巡抚应天未上卒赠刑部尚书諡康惠着来轩漫稿修江备考修江先贤録【豫章书】
　　李克辉丰城人治中为徳阳簿慷慨多大节清白自励先是龙州彛酋叛拒歴年前后招谕皆莫得其要领克辉持檄往为陈朝廷抚御恩且歴举自昔梗化之祸又却其赠金彛酋畏服遂感泣与辉偕诣台院数其罪而宥之反侧遂定【四川名宦志】
　　杨峻字惟髙进贤人成化进士授丹徒知县陞御史出为广东佥事歴任浙江左布政使一刬蠧弊吏不敢欺镇守方横取于民督及有司峻面数其罪且欲以铁索与共拘挛诣京师其势稍戢陞南京光禄寺卿寺嵗进酒属吏往往以酒败获罪峻请命巡仓者监之始无宿累遂着为令寻引年乞休峻为人严毅刚介其于政事精敏自始仕时已然居官所守始终如一亲丧庐墓至老不宴饮云所着有丰川集【舒梓溪文钞】
　　季源字本清进贤人成化进士授刑科给事中奉勅理两广邉储莅事严恕军民便之迁都吏科居谏垣十余年凡弹劾一上輙焚其稿以故人罕传之进太常少卿归卒【林志】
　　李汉字允昭丰城人成化进士官工科给事中尝奉使宁藩赆金一无所受周藩与大臣交恶奉诏往讯奏云待宗室当以恩处大臣当以礼事得两释初登进士吏部尚书裕其从伯父也方掌铨衡特逺其居不以家声自耀与罗玘相友善卓有才品【同上】
　　陈伯宣字化靖安诸生方居父丧母熊氏寻没庐墓者五年忽感萱草丛生子恩举治甲子乡试母舒氏患风症遇异人言树藤煮酒可疗如言母疾愈逾年复苦痰咳乃啗涎验其味酸苦母果不起会父左股患毒将危祷以身代后瘥事继母不异所生诏旌父子孝行之门【林志】
　　宋景字以贤奉新人治进士知睢州改御史抗逆瑾遂引疾归以荐起浙江佥事陞山西副使会介休县饥盗起景获其渠魁禁捕盗者无妄断首级民赖以安擢本省布政累官南兵部尚书召为都御史未几卒赠太子少保諡庄靖【豫章书】
　　万镗字仕鸣进贤人治进士授刑部主事改吏部歴文选郎中累迁南京都察院右副都御史进兵部右侍郎寻陟南院右都御史时肃皇因彗孛之变求直言镗歴陈时政八事切责遣归田十余载值湖广苗梗化诏推素有才识堪大事者朝议归镗遂起家拜右副都御史往勘夷情镗单车就道相机抚不逾月奏捷所擒斩以万计兼陈乆安保治大计十事是后更无苗患寻陞兵部左侍郎擢南刑部尚书进礼部尚书召入为吏部尚书加太子少保以忤权势夺职归隆庆初追复官着有治斋文集【人物志】
　　范兆祥字延和丰城人七嵗作登尧山诗称神童治进士选授检讨侍泾王讲读灾异陈言大略谓君后分主隂阳且引纪伯姬叔姬事以讽又谓团营官军无益宜罢归三大营通州仓粮宜并运入京仓上谓事涉宫闱非所宜言下锦衣衞狱赎杖还职出为泾府长史忤王国中人复逮诏狱谪戍永州寻放归兆祥自负才节故屡遭困踣而其气不衰【同上】
　　按范兆祥所着有半松遗墨
　　熊卓字士选丰城人治进士授平湖知县正徳初召为监察御史值雷震养鹰房疏陈时事明年巡按广东投牒吁寃者人人至前言状豪强股栗吏有干簠簋者望风先遁未及旬日刘瑾诬以奸党勒致仕卓在台为都御史张敷华所器重不附瑾故为所陷未几卒诗名与北地信阳相伯仲有熊士选集【同上】
　　叶钊字时勉丰城人治进士除南京刑部主事守备中贵侵芦洲判归之民应天诸府灾上荒政四事寻进员外郎武宗立应诏陈言宣大被寇杀卒几千人监督中官苖逵妄报首功乞召还候勘宦官典兵于古未见唐始用之而宗社邱墟我正统朝用之而銮舆北狩自今军务勿遣监督镇守者亦宜撤还且国初宦官悉隷礼部秩不过四品职不过埽除今请仍隶之部易置司礼俾供杂役罢革东厰移为他署斯左右不得擅权而后天下可安瑾见钊疏甚愤钊又乞召还刘大夏宥谏官戴铣等瑾益怒坐断狱诖误逮下诏狱削籍归瑾诛起礼部员外郎未闻命卒学者祀之石鼓书院中【白志】
　　朱廷声字克谐进贤人治进士授行人选御史正徳初疏请诛便佞杜逸游以安宗社其略曰迩者闻近侍太监马永成谷大用刘瑾等各逞奸计作为淫巧以蛊惑圣聪或导引游畋或搬弄杂剧驰马试箭殆无虚日忘情作乐每至夜分而又时出甎城东门外防行物议哗然令人怨天怒灾异四起未必不由是数人以致之也望陛下念先帝付托之重自今伊始留意于难保之天命割恩于坏法之小人急勅法司将马永成等明正典刑以昭陛下平明之治疏上忤诸阉意后刘瑾用事逐诸元老因列廷声于党籍勒致仕瑾败起南京刑部主事歴陞浙江佥事湖广按察副使福建左布政使右副都御史巡抚湖广会荆襄饥疫奏发帑金赈之擢刑部右侍郎致仕归平生清白自矢及退处澹若无官里中尤服其品云【人物志】
　　魏棨字乔仪新建人黙之子治进士授行人司副上书言事无所避忌歴福建参政时古田流贼盘据议者欲屠之棨曰倡乱者马周良也诛止渠魁耳贼竟解散去民得免株连共肖像祀之【同上】
　　罗明南昌人由吏员任劒州判官正徳六年鄢蓝等寇数万攻城明誓以死守城竟不支被执骂贼以死男诸生介奋身救父亦死之诏卹廕复为立忠义庙【四川通志】
　　张元春字幼仁新建人治进士授山隂知县迁知滁州淮上大饥赈恤道殍多所全济转苏州府同知流贼将犯境元春守太仓常熟誓以身殉民赖之陞知梧州府值军门初建承檄整理以功进秩三品后归里孙少保位贵赠太子太保吏部尚书兼文渊阁大学士【人物志】
　　张元相字居仁新建人有诗名登经明行修科官宁藩教授署长史事知濠有逆谋每谏不听逆将发啖以髙官不从而相兄元春初官山隂知县相随任受学于王守仁时抚防相乃宻走防言其状相归正觞母髙夫人濠遣校尉火信缚相并其弟举人元龙禁之煅炼备至髙夫人戒以必不可持二心先自缢及濠成擒守仁兵至省乃出相龙于狱相刑残不用龙官至山东盐运使【同上】
　　杨亷字方震丰城人父崇廉承家学早以文行称举成化进士改庶吉士授南京户科给事中明年京师地震劾用事大臣五年以灾异上六事末言遇大政宜召大臣面议给事御史随入駮正帝颇纳之母丧服阕起任刑科请祀薛瑄取读书録贮国学以父老欲便养复改南京兵科迁光禄少卿歴顺天府尹时京军数出车费动数千金廉请大兴递运所余银供之奏免夏税万五千石虑州县巧取民财置嵗办簿吏无能为奸擢南京礼部右侍郎帝南巡驻南京命百官戎服朝见防不可乞用常仪更请谒见太庙世宗嗣位就迁尚书防与罗钦顺善为居敬穷理之学文必根六经自礼乐钱谷至星厯算数具识其本末学者称月湖先生凡八上疏乞休赐勅驰驿给夫禀如制家居二年卒年七十四赠太子少保諡文恪【列卿録】按月湖所着有太极图纂洪范纂要国朝名臣言行録理学名臣言行録及净稾续稾遗稾四稾五稾六稾统名月湖集罗文庄称其旁捜博取穷源反约名实相副为醇儒云【原跋】
　　江潭字朝东丰城人成化进士授南京屯田主事尝奉部檄覈芦洲权珰贿不行同官有中其饵者以语撼之不为动屡与司空争事可否不肯茍徇丁内艰服除赴铨卒于京潭学问精博所用未究人皆惜之【过成山分省人物考】
　　舒纲本姓陈进贤人举成化辛夘乡试一上春官不第遂弃科举之业励志圣贤博究羣书父丧庐墓三年事母孝抚弟孤恤族中婚葬者动遵古礼主敎白鹿洞师道尊严有古人风【同上】
　　赵秉贞字正夫新建人治甲子科乡举知淳安县设铜锣县门欲诉者击之寃无不直旋改衡阳县捐俸赈饥作歌劝农又于驿路夹植榕松以便行者性至孝母病刲肉馈羮以进家范甚整子弟肃然舒文节谓其有古人风着有公余録【林志】
　　舒芬字国裳进贤人正徳十二年进士第一授修撰时武宗数防行畋游无度其明年孝贞皇后崩甫逾月欲幸宣府托言往视山陵罢沿道兵衞芬累章切谏不报乞归养不许又明年三月帝议南巡时宁王宸濠乆蓄异谋与近幸相结人情惶惧言官伏阙谏忤旨被责让芬忧之与夏良胜万潮汪应轸连章入谏又偕编修崔桐庶吉士江晖王廷臣马汝骥曹嘉等合疏谓陛下之出不过如秦皇汉武侈心为乐而已非能行巡狩之礼者也博浪柏人其祸亦可鉴矣尚有事堪痛哭不忍言者宗藩蓄刘濞之衅大臣懐冯道之心以禄位为故物以朝署为市防以陛下为奕棋以革除年间为故事特左右宠幸知术短浅无能以此言告陛下耳使陛下得闻此言虽禁门之外亦将警跸而出尚敢轻骑慢游哉疏入帝大怒命跪阙下五日期满复杖之三十几毙嘉靖初年帝欲尊崇本生芬偕其僚连章极谏及张璁桂萼方献夫骤擢学士芬及同官杨维聪编修王思羞与同列拜疏乞罢未几复偕同官杨慎等伏左顺门哭争帝怒下廷杖夺俸如初旋遭母丧归卒于家年四十四世称忠孝状元学者称梓溪先生万厯中追諡文节先是修撰罗伦以谏谪福建提举逾六十年而芬继之与伦同乡同官所谪地与官又同福建士大夫遂祀芬配伦云【白志】
　　万潮字汝信进贤人正徳进士由宁国府推官入为仪制主事与舒芬夏良胜陈九州称江西四谏世宗立起故官歴浙江提学副使乆之迁参政以忤权贵调广西屡迁陜西左布政使擢右副都御史巡抚延绥所至着声绩【同上】
　　余祺新建人正德间知中江除巨盗释寃狱全饥民甚众邑旧有茂州守仓役民破产莫能供力请罢之创五门月城尊经阁重建乡贤名宦祠社学仓库楼义阡桥铺无不加意逃民复业者多陞泸州知州【四川名宦志】
　　胡训字诲之南昌人治进士由行人擢御史歴浙江按察佥事改广东兵备缉捕海盗有功歴湖广浙江布政使以右副都御史巡抚云南嘉靖初掌南京都察院每事持大体官至太子少保南京兵部尚书致仕【林志】
　　周期雍字汝和宁州人正徳进士授南京御史刘瑾诛为瑾斥者悉起给事中李光翰赵士贤等御史史良佐朱廷声等部郎李梦阳等以兼劾羣阉未得録期雍偕同官王佩力请皆召用兵部尚书王敞附瑾进期雍请斥之焦芳刘宇犹在列而刘大夏韩文杨守随林瀚张敷华未雪期雍皆极论之寻清军广东转福建佥事宸濠反简鋭卒赴讨会贼平乃还嘉靖中累迁都御史巡抚顺天蓟州密云闗堡数十以避寇警尽移入内地寇骑益长驱期雍悉修复之入为大理卿歴刑部尚书明年以风霾罢免大臣期雍遂去位家居十年卒【白志】
　　按期雍与族祖季麟季凤先后立朝皆着风绩时称修水三周
　　喻茂坚字汝砺丰城人四川荣昌县籍正徳进士知铜陵临海二县以卓异擢监察御史谏南巡及疏都御史王守仁擒逆濠功嘉靖初巡按陜西发总兵李隆嗾成卒杀巡抚许铭状又请复设总督拂贵臣意出为真定知府歴右副都御史抚治郧阳改巡抚应天累拜刑部尚书【豫章书】
　　熊浃字説之南昌人正徳进士授给事中尝谏武庙南狩嘉靖初以河南参议召修明伦大典擢佥都御史大典成转左副都坐持张福狱与东厰枘凿罢归起南京礼部尚书逾年拜吏部尚书所引拔皆天下知名士粟帛存问其母会方士胡大顺以箕仙进欲祠奉内廷浃上疏力斥箕仙之妄忤旨切责阅月竟下锦衣狱遣官校械系还编氓隆庆初赠少保諡恭肃【同上】
　　涂敬字寅之丰城人治进士授行人选御史嘉靖间巡按广东劾故相子都指挥使梁次摅冒官怙势螫毒乡民乞正其罪以谢岭南众庶之愤仁夀宫灾疏言比年以来元老大臣相继而去羣臣抗疏谪戍编发吕柟马卿等之降过在可原王相王思之死情尤可悯张璁等幸取于捷径郭柟等逺逮于道途锦衣衞之冐滥弗覈御用监之匠役增收陈林等之木陆宣等之乞俸先朝弊政渐次踵行此皆臣等学不足以格君心以致政多阙失上干天和乞赐罢黜疏入报闻陞广东按察副使罢归累荐不起【人物志】
　　查仲道字文夫宁州人正徳进士授兵部武库司主事会当南巡伏阙号谏杖于廷嘉靖初迁郎中陞杭州知府时织造太监吴勲横甚仲道每事辄阻抑之竟为所诬逮至京谪福建运同转知汀州府卒于官民为之立祠【同上】
　　邓显麒字文瑞奉新人正徳进士任行人司副谏南巡廷杖谪国子监学正京闱分考拔杨维聪后为廷试第一士论服其知人擢御史上疏请讲明圣贤有用之学以图嘉靖中兴之治又疏言戚畹陈万言治第拨官军八千员名及差官往蔚州买木俱宜停免有梦虹奏议二卷【同上】
　　按武宗时疏谏南巡者剙自舒文节同时诸公或连章或独奏江西人居多不独四谏也若查邓二人旧传所不载姓名几就湮没特为表而出之【原跋】
　　熊兰字天秀南昌人正徳进士授行人擢监察御史逆濠将叛密与同年御史萧淮言之遂发其谋濠果反嘉靖中巡按广东所至旌防黜贪人莫敢犯有王指挥者或诬以失律当斩系狱十余年讯知其寃并其党数十人皆得末减用事者反疑其矫激迁太平知府到官五日罢归广人莫不惜之弟举人葛刚正不屈于濠羁禁嵗余窘胁备至几死终不肯附仕至知县【同上】
　　舒柏字国用靖安人正徳乡举从王文成学授歙县训导以四礼五伦为教歴陞梧州府同知从文成平田州有赞画功迁南京刑部员外出知南宁府有亚学系言等书【同上】
　　姜仪字君肃南昌人正徳进士歴凤阳永州广平推官陞刑部主事出为福建按察佥事迁浙江右参议湖广郴桂兵备副使参政贵州擢福建布政使自公俸外纤毫不以入籍阅一期所积羡余几万两值建宁大歉发库藏金及所积羡余援之活数万众进右副都御史巡抚湖广奉命征苗破重寨三十余所先是诏仪会同贵州巡抚王学益并力协征学益畏忌不进仪疏劾之王被逮赴京分宜严世蕃其姻亲也嗾言官劾仪师乆费财责令罢兵遂谪广东左参议以疾乞休家居十八年卒所着有周易口义【白志】
　　黄芸丰城人成化进士任顺庆府同知锄强扶弱威惠并行擢刑部郎中归宸濠叛胁之从不屈遂遇害【四川通志】
　　李金字宣之丰城人正徳进士授砀山知县时流寇猖獗金率民筑城以御之工未竟而寇奄至坐谪吴江丞歴兵部郎中与同官疏谏南巡杖于廷嘉靖初陞台州知府嵗饥易谷邻郡以为赈所活不可胜计引年致仕生平力行清俭蔬布之风至老不渝祀砀山名宦【人物志】
　　朱槩字尚节丰城人正徳进士知吴县调旌徳陞刑部主事歴员外郎疏谏南巡廷杖夺俸迁四川按察佥事平畨寇阿戎之叛歴河南参政时镇守军夜被杀遗斧或疑屠者王弼既诬服槩取其斧拭之无脂膋腻辨非屠者立出之人皆倾服【同上】
　　万木字山俱新建人宸濠遣阉校四出籍民田庐收缚不附己者木与山集乡人结砦自固贼党谢重一驰马入村执之积苇张睢阳庙前缚重一并马生焚之二人饮江上为盗所伤趣见宸濠烙而椎之皆骂贼死【安志】
　　赵楠南昌诸生兄模尝捐粟佐赈宸濠夜捕模索金楠代兄往胁以威不屈被掠死【同上】
　　辜增南昌人宸濠反见迫抗节不从一家百口皆死同时有诸生刘世伦儒士陈维官义士李广源皆被掠不屈死【同上】
</div>
    <div class="pagination">
<a href="江西通志_page197.html">上一页</a><span>...</span><a href="江西通志_page193.html">193</a><a href="江西通志_page194.html">194</a><a href="江西通志_page195.html">195</a><a href="江西通志_page196.html">196</a><a href="江西通志_page197.html">197</a><span class="current-page">198</span><a href="江西通志_page199.html">199</a><a href="江西通志_page200.html">200</a><a href="江西通志_page201.html">201</a><a href="江西通志_page202.html">202</a><a href="江西通志_page203.html">203</a><span>...</span><a href="江西通志_page199.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
