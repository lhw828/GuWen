<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 329 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 329 页/共 388 页</h1>
    <div class="content">　　蒲尧仁　字彦性，福清人。乾道六年，知泰和、廉白端谨，无秋毫失，自奉尤薄，尝曰：“吾不欲以口腹累人。”间辍俸余散之民，不为储积计。县宇火，邑人环视，叹曰：“得无为吾大夫忧乎?”出力新之，不费县官一钱。居官三年，去之日，邑人争赍钱帛送之，一无所受。龙图阁学士胡钟荐之曰：“所居民化，所守不迁。”盖实录云。《豫章书》
　　敖陶孙　字器之，福清人。少倜傥有大志，为文章援笔立就。韩侂胄用事，朱子贬外，陶孙时游太学，首以诗送之。赵汝愚死贬所，陶孙哀之以文，又揭诗于通衢云：“左手旋乾右转坤，云何群小肆流言?狼胡无地容姬旦，鱼腹终天葬屈原。一死固知公不免，孤忠赖有史长存。九泉若遇韩忠献，休说渠家末代孙。”侂胄大怒，遣捕，陶孙变姓名，亡命得免。后登庆元五年进士，终温陵通判，有《臞庵集》。万历《府志》
　　陈贵谊　字正甫，福清人。庆元五年进士，又中博学宏词科，累迁太学博士。时议更楮币法，贵谊转对，言：“人主令行禁止者，以同民好恶。楮券之令，使奸恶获逞，道路咨怨，非所以祈天永命，固结人心。”因援熙宁新法为辞，主更弊者摘新法等语激怒时相，谓贵谊引类植党。迁太常博士，以兄贵谦嫌，迁将作监丞，兼魏惠宪王府小学教授。转对，有：“是非易位，忠佞不分”之语，史弥远恶之，迁秘书郎，出知江阴军，提举江西常平。召赴行在，未至，授礼部郎。贵谊又言：“人才所以立国，今旁蹊曲径，倖门四辟。言路所以通下情，今媕阿循默，囊括不言。”弥远滋不乐，讽言者论罢。理宗即位，以为宗正少卿，寻迁起居舍人。宝庆初，诏举贤能才识之士，贵谊言：“当求忠实正直，奉公爱民，知礼义廉耻，而不越防范者，以充中外之选。”迁中书舍人，升兼直学士院。内侍滥受恩赏，辄封还诏书。迁礼部侍郎，仍兼中书舍人，端明殿学士，签书枢密院事。绍定六年冬，上始亲政，进参知政事，上面谕之，曰：“顷闻忧国之言，朕所不忘。”兼同知枢密院事。出师汴、洛、时贵谊已移疾，犹上疏力争。五上章乞归，转四官，加邑封，致仕、卒、赠少保，资政殿大学士。《宋史》
　　林孝闻　字质夫，福清人。庆元五年进士，知建宁县。为政廉明，尤工于文。常斥俸置田充学计，号林公庄。终大理寺丞。万历《府志》
　　林　珪　字介卿，福清人。仲堪四代孙，嘉定十年进士，知惠州，累官朝请郎。慷慨乐济人，尝创义冢于修仁里，邑人祀之学宫。兄子振，为兴化令，资禀冲粹，政事详明，不动声色，三年，百姓无犯，犴狴为空，改知邕州。《福建通志》
　　冯端荣　字景庄，福清人。宝庆二年进士，知崇安县。勤恤小民，病给之药，死施之棺，尝扁：“清慎堂”以见志，邑民祀之。万历《府志》
　　何仲慈　字伯斋，福清人。理宗朝，应荐举判兴化军。亷谨方正，莅官肃若神明，不畏强御，有犯法，虽权贵亦不贷，吏民服之。《福建通志》。
　　郑　格　字迪民，福清人。少颖悟，博闻强记。淳祐四年进士，历建宁司理，以清介闻。景定初，授广东推官，介节弥励，所亲见其囊橐萧然，曰：“子后何计出岭?格曰：“岂能入岭而不能出。”改知攸县，卒。子坚，侄聚，皆博学励节世其家。少子堡，文亦奇。[HT6SS]《闽书》
　　林　玥　字自明，福清人。淳祐间，知建宁县，为政精明，吏不能欺，存心爱民，不科敛横费，而于学校尤加意焉。万历《府志》
　　　　明
　　林　荣　字得仁，福清人。博学强记，为文援笔立就。洪武初，以贡入太学，选入禁庭，为承敕郎。谦慎齐饬，名公卿多爱重之。学士宋濓尝曰：“林荣年虽少，公清笃实，可大用。”每在上左右，劝上虚已纳谏，无杀戮太过，忤旨，左迁泗州知州六载。理冤抑，抚凋瘵，兴学劝农，士民德之。观风使者荐其贤，召入为兵部侍郎，晋本部尚书。荣状貌魁梧，美须髯，巨眼，每进奏对，高庙喜曰：“大眼尚书来矣。”后因宋濂忤旨，帝欲杀濂，皇太子恳切救之，帝不允，太子赴御河，荣奋身拥护，衣履尽湿，感寒暴卒。帝闻痛悼，命工部给棺衾，遣官护榇归葬，赠太子少保。纂《福建通志》
　　夏　伸　字允嘉，福清人。洪武乙丑进士，授石首县丞。升知绛县，有惠政，考最为天下第一。晋刑部员外郎，戚畹常中虐纵不法，伸抗疏论之。太祖嘉其风力，授都察院左都御史。在院仅五十七日，复以直谏忤旨，左迁广西按察司佥事。伸长于藻鉴，贵池许观为布衣时，有同里人携观制义以示伸，伸曰：“此人当大魁天下，异日必端方台阁也”。后观乡、会、殿试皆第一，历礼部右侍郎。靖难兵起，抗节死。《福建通志》
　　郑　珇　字孟文，福清人。洪武乙丑进士，拜监察御史。知吴县，廉勤能干，吏民畏服，以治行卓异荐。复入为御史，按广西，卒于官。《姑苏志》参旧《福建通志》
　　陈　霖　福清人。洪武初，知许州。会岁歉，民多流徙，导湖水注别壑，纵民取鱼藕自给，所赖全活甚众。既满去，吏民思之。万历《府志》
　　林　端　福清人。洪武初，由选举知玉山县。廉介有为，爱民如子，门无私谒，而常好接贤士，以咨询民瘼。升刑部主事。万历《府志》
　　王　孟　字文浩，福清人。洪武中，以明经荐，授如皋教谕，改盐城，擢国子博士。永乐初，擢荐大理评事，文皇嘉其明允，御书“葵轩”二字赐之。出知沔阳州，有惠政。召修《大典》，卒于京。孟性劲直，居官所至，以清著名。万历《府志》
　　邬　孟　字景浩，福清人。洪武甲戌进士，拜四川道御史。居官以廉著，风裁凛然，屡直言时政，后坐忤旨死。《福建通志》
　　夏太和　字伯阳，福清人。洪武中，举明经。任本县训导，升南国子监助教，侍讲经筵。太祖喜曰：“真老儒士也”。因乞骸骨，赐诗以荣其归。《福清县志》
　　李　骐　字孔逸，福清人。洪武丙子乡荐第一，初授陵水教谕，选刑科给事中，坐事，谪景州学正。大学士杨荣荐其贤，擢弋阳令。万历《府志》
　　林　祖　字希述，福清人。洪武丁丑会试乙榜，补国子助教，侍经筵，历升吏部员外郎。永乐初，大察天下，朝觐官有权贵以故人为嘱，不徇其请，左迁铜仁府判。携一仆至铜仁，无公廨可居，复徒步归隐于隆东田舍。著有《隆东北窗稿》，人争传之。万历《府志》
　　萧　福　福清人。洪武末，以儒士授嘉兴县典史。福廉勤宽恕，争讼者咸称其平，虽处卑官，而理剧余闲，读书讲学不辍也。永乐元年，又补乐安典史，其声无改于嘉兴。寻擢为监察御史。万历《府志》
　　韩　弘　字士毅，福清人。永乐乙末进士，授户部主事，擢韩府长史，改宁府。弘好直谏，王不悦，诬以事，被逮至京。江西省臣为白其情，得释。调永平同知，以最，升知扬州。在郡恺悌正直，民怀之。官终浙江左参政。《福建通志》
　　陈　嘉　福清人。宣德间，以荐授海宁簿，秉性刚直，莅事公平。县与千户所杂处，军纵官马戕民稼，及夜巡扰民。嘉请上官，乞以夜巡事檄有司专职，马害稼者杀伤勿论。自是民庶安堵。秩满，老幼遮道留之，竟致仕去。《分省人物考》
　　陈　玑　福清人。由吏员授进贤县仓大使。正统元年，侍郎赵新荐知高安县，长才阔略，应酬如响。先是，邑之远民不附，玑至，示以恩信，弗率者绳之以法，境内翕然。《江西通志》
　　李　灿　字子珍，福清人。正统已未进士，授万载令，判衡州。燦居官宽猛得宜，所至民讼为之衰息。雅重教化，礼遇诸生，士论翕然归之。观风使者韩雍荐其廉能于朝。后卒于官。[HT6SS]《袁州府志》
　　何　宜　字行义，福清人。正统戊辰进士，授户部主事，累迁兵部职方司郎中。成化初，边圉多事、警报沓至。宜区划有方，边事皆倚以决。升浙江参政，转江西右布政。励志甘贫，澹约若寒士。及卒，参佐王克复为治丧，箧中惟图书数卷。《福建通志》
　　林　清　字源洁，福清人。成化壬辰进士，知开化县。慈祥恺悌，深得民心，民歌诵之，有古风八谣。及入觐，民涕氵夷不忍别。俄以制归，卒于家。《衢志》称其：“处官如家，视民如子，桀黠不得肆其暴，舞文无以容其奸，政出而迹不见，事桀而民不劳。”祀名宦。[HT6SS]《福建通志》
　　杨　澈　福清人。成化八年，以监生知遂溪，廉洁宽和，政修事举，民胥颂之。万历《府志》
　　王克复　字师仁，福清人。天顺丁丑进士，授刑部主事，晋郎中。在刑部十有五年，明习法律，尚书陆瑜深器焉，凡罪有疑，必属克复。时两广抚臣吴祯，或奏其不法，瑜荐克复往按之。河南人诬布政使章绘等，瑜又白遣克复。凡两奉命谳大狱，归报，咸得其平。升江西左参政，湖广按察使，江西左布政使。吏民闻名久，相戒不敢欺。江右俗健讼，牒日山积，克复判决，庭无留者。以左方伯入觐，中贵人尚铭怙势黩货，克复独不与接。进副都御史。巡抚南畿。清戎使者文深多所遣发，克复察其诬，为脱尺籍。总揽纲维，称得大体，转南京吏部右侍郎致仕。克复生平质厚温和，寡言笑，不以声气加人，而确然持正。晚归与谢瑀辈结耆英会，敦素尚齿，乡人以为笑谈。万历《府志》
　　项　澄　字秉弘，福清人。天顺庚辰进士，授南京户部主事，升郎中。知浙江温州府，扶弱抑强，兴利除害，民颂之曰：“项太平”。镇守屡索赂于郡，澄峻却之。乐清濒海，斥卤地无虑数百顷，悉召贫民相地耕种，顶补浮粮。复筑以防水患，民称为项公堤。考最，民立祠，春秋祀之。《分省人物考》
　　戴　濬　字文哲，福清人。天顺庚辰进士。应诏言事，忤旨，系狱四载。成化改元，授户部主事，转郎中，知湖广岳州。时靖州苗寇连九谿蛮，猖獗肆毒。濬立法，渐次削平，民赖以安。九载秩满。民诣阙奏留，增俸级，复任，历十四载，降太仆寺卿。濬立心正大，遇事敢为。所著有《明斋集》，《岳阳宦纪》行于世。《福建通志》
　　黄　泗　字尚孔，福清人。弘治乙卯举人，知兴国县。始至，值焚荡之余，民日夜相惊，恐寇且至。乃募壮丁守城，沿城置警铺二十四以处之。建楼城上，重构文庙斋庑，而按追田塘之侵蚀者以赡学。毁诸淫祠，改建三程祠，移安湖书院于学宫。时王守仁方抚虔，唐龙视学江西，俱极嘉奖之。《江西通志》
　　陈用明　福清人。弘治中，任金坛湖溪巡检。率民筑堤，使旱涝有备，旁植榆柳以防冲决。秩满，器物悉封贮以待来者。《江南通志》
　　谢天锡　字廷爵，福清人。正德戊辰进士，授行人，奉命山西，公暇辄教授生徒，北人因得传其经学。升监察御史，巡按北直隶。廉公有威，持身慎勤。衡水及魏县苦洪水，田税粮多负，乃为开渠数千丈，人德之，为刻石立碑。再按广西，得宪使体，卒于官。有《静轩集》。正德《府志》
　　陈伯谅　字执之，福清人。正德戊辰进士，与李梦阳、何景明、郑善夫、谢艹贲等齐名，有海内十才子之誉。知富阳县，调崇德。严抑豪强，痛绳奸猾，廉仁并著。以最，入为监察御史，多所建白。纠中官刘瑾，疏三上，不报，中外肃然。提督两京学政，秉公持衡，首拔杨维聪于诸生中，士服其知人。擢四川提学副使，未上，卒，人咸惜之。所著有《东漈出山文稿》。子一科，字子泉，嘉靖甲午乡荐，令应山。孙见，字若愚，嘉靖丙午乡荐。倭攻福清，见率家人御敌，被执，死之。《福建通志》
　　何思明　字致虚，福清人。正德己卯举人，授颖上教谕。颖为凤阳属邑，虽称中州，而士鲜经术，思明严立课程，时为讲解，士因而感奋，彬彬几与畿辅埒。又捐俸葺学宫，辟泮池，恤贫士之不能婚葬者。部使者以学行兼优奖之。归里，著有《经义典则》、《四书训字》及《梅花百咏》行于世。卒年八十二。子世祺，嘉靖进士。《福建通志》
　　方日乾　字体道，福清人。嘉靖癸未进士，任德清县。下车即召邑中父老，咨询民隐，刬剔吏弊。凡庙学，公宇，厘然整顿。时阻歉，多方赈贷，民得不饥。《县志》久缺考订，勒成一书。擢御史，在台论事，通达国体。《　辅通志》
　　项志德　字尚之。福清人。嘉靖戊子乡荐，授青田教谕，擢吏部司务，历礼部员外郎中，出为四川参议。嘉靖三十四年倭入寇，破福清城，虏其子。志德方奉表，入贺万寿，闻之，即上疏乞归。志德为人尚节概，重然诺，平居与人语，直而不阿，虽诸公贵人所严重者亦然，居官所至，以廉慎称。在蜀，人尤爱之。其自京师归也，诸缙绅闻其事，厚有所馈，却不受。或谓：“公固清节，持归赎爱子，庸何伤?”志德曰：“诸公怜我，固不责报，吾奈何因家难以为利也。”未几，其子亦得归。万历《府志》
　　薛廷宠　字汝承，福清人。嘉靖壬辰进士。以行人选吏科给事中，奉使朝鲜，还，擢都给事中。慷慨直言，无所讳避，尝疏劾诸大臣，皆当时用事者。有旨留用数人，诸大臣以廷宠言直，俱不敢辩。独严嵩在礼曹，新有宠，辄辩，廷宠复劾之。又屡有建论，铨部欲出之外，或言廷宠贤，不宜使去，乃止。未几，卒。贫无以殓，乡人为治丧。廷宠内行修，事继母以孝闻。《分省人物考》
　　杨子充　字道贵，福清人。嘉靖甲午乡荐第一，授泰和教谕，厉升琼州府同知。琼，海外，黎蛮杂处，子充简骑卒、缮营堡，练舟师，贼徒屏息。建文昌，会同，乐会三县城池，皆亲定形势。尝视府篆，有贼与狱囚谋乱，以计掩捕之。巨族徭役多诡匿，乃核丁产，行摊平法。琼民称便，立祠祀之。《福建通志》
　　王一言　字行恕，福清人。嘉靖乙未进士，授行人，进户部员外。榷税江南，悯民间白粮加征之苦，疏言：江南民力耗竭，输白粮且不堪命，矧额外征取乎?”有诏蠲之，江南人至今食其德。嗣坐元且失朝，左迁归里，闭门著书，自号空斋老人。《福建通志》
　　吴从义　字思中，福清人。嘉靖乙未进士，授行人，转吏科给事中，晋都给事中。在谏垣，值法司政紊，疏请慎选锦衣。镇抚官崇明失事，诏逮诸人，司寇以贿曲庇，劾罢之。大珰高志安置南京，旋召入，从义抗言：“凶人之性不移，不宜召。”不报。出为江西参政，调四川。丰城人鄢懋卿为御史家居，有所关说不得，会来按蜀，修吝挤之归。从义性质直坦夷，既归，杜门却扫，不交当途，世尤重之。《福建通志》参《福清县志》
　　施千祥　字子吉，福清人。嘉靖乙未进士，授礼部主事，历员外郎。出为江西佥事，以忤权贵，调补四川。郫、灌两县当巴、岷二江之水，膏腴万顷，皆成奔涛。千祥筑石堤，铸铁牛以镇之，民赖其利。剑南邢主事孙以非辜诬，重辟，时大旱，祷雨弗应。忽夜梦有褒衣博带揖而前曰：“尔存吾孤，吾昌尔后。”觉而知有冤，阅狱，平反之，天乃雨，人以为诚感。擢楚宪副，升粤西大参。粤西与端州接壤，盗贼滋炽，当事议筑城于要害，檄苍梧、平乐郡民助役，千祥持《会典》遍示藩僚，曰：“兵饷之事，或取给邻省，至力役之征，无相累也。”力争之，役遂罢。大藤等峡与柳、庆以西，悉为猺据，千祥以恩义抚绥之，皆詟服，受约束。寻乞归，卒。四世孙起元，顺治已丑进士，任广东参议，所著有《荔帷楼诗文》十卷《福建通志》
　　翁世经　字可直，福清人。嘉靖乙未进士，授户部主事，历员外郎中，擢梧州守，官终广东布政。世经峻洁有才，在郎署著声，为郡厘剔积弊，梧人称便。抚臣至下其法为列郡式。秩满，观风使者奏留之。郡立祠以祀。《梧州志》
　　李　庶　字季卿，福清人。嘉靖辛丑进士，知兰谿县，守正奉公，抑强扶弱。时有柄臣北上，道出兰谿，郡邑皆往候，庶曰：“劳民伤财，以庇吾官，心窃耻之。”卒不迎送。每上官过，辄私相戒曰：“无令李知县知也。”甲辰、乙已大旱，竭诚祷雨，衣粗布衣，却舆盖，步行烈日中。又平籴发廪，以哺饥民，全活甚众。邑人德之。祀名宦祠。历官刑部郎中。万历《金华府志》
　　庄应元　字子春，福清人。嘉靖癸卯举人，授吉州学正，升仪真令。值大旱，民心惶惶。应元释无辜者五十人，即日大雨。时有亲藩丧，道由仪真，中贵人护丧者鸱张横索，民皆惊窜。应元下令曰：“王柩至，敢有逃匿者，置之重典，即有不测，吾以身当之。”乃躬率百姓，执干盾，阳言护丧。中贵知官民协心，为之夺气，官僚行礼而去。邑中晏然，所过州县，遂皆无扰。《福建通志》
　　张德熹　字宗儒，福清人。嘉靖甲辰进士。授宁波府推官，决狱精明，处以详慎。考律例，参舆论，不以明察自矜。昌国卒夺人妻，致夫妇自毙，狱数年不决，慈民争水杀人，自杀其家之尫瘠者，以互殴死相持，德熹一讯而服。鄞民市于海滨，贼数人杀而攘其货。德熹侦得其人并货，置诸法。豪族杀人沉诸河，验其实坐之，不以势免。其明敏果断，皆此类也。狱中疫，验囚非当死者，皆纵之归，如期赴狱无后者。遇火，往救之，火随灭，人以为诚信所感召。赴京，擢户部主事，迁工部郎中，总理河道。《浙江通志、宁波府志》合纂。
　　魏文焲　字德章，福清人。嘉靖甲辰进士。由兵部郎，历任广西按察使，所在有声。先是任蜀时，龙州土官为变，提兵擒之。黄中渠魁连害三楚，调兵平之。粤东猺狼诸贼横行，复修安攘事宜，练兵御备，贼皆解散。后以母老请终养，家于道山之麓石室清隐，著《石室私抄》行世。《分省人物考》、《福建通志》合纂。
　　林资深　字学静，福清人。嘉靖丙午举人，授罗雄知州，改补崖州。黎蛮杂处，民多失业。乃相地浚沟，引南北水注平壤，溉田数万顷。黎寇与多港构难，抚谕有方，境内敉宁。迁高州府同知，转化州。州多火患，教民易茅以瓦。会谳大狱，与监司牛氐牾，挂冠归。所著有《五经精言》。弟资澜，嘉靖甲子举人，知孝丰，未任卒。《福建通志》
　　薛　曾　字师孔，福清人。嘉靖丙辰进士，授中书舍人，历吏部考功司员外，出为四川副使，广西参政。生平真诚坦直，不能有所俯仰。家人有言置产业者，辄持杖击之。后备兵威茂，剿平坡黑虎诸寨，蛮人慑服。凿石洲以杀江流，固茂州城。西藩将吏士民，信而爱焉。入粤西，以病卒。行李惟图书而已。《福建通志》参万历《府志》。
　　郭遇卿　字建安，福清人，万程子。为诸生时，即以韬略自负。嘉靖末，倭掠福唐，鸠义兵御寇，手歼渠魁，戚继光甚重之，遂从之蓟门，立功。寻迁遵化守备，浚堑甃衢，肃伍清讼。晋都指挥使，督车营，罄赀犒士，条《车战六议》及《蓟昌图说》，悉见施行。以母老，归。著有《龙洞集》五卷。子应响，别有传。《福建通志》
　　施观民　字于我，福清人。嘉靖乙丑进士，户部主事，历郎中，守常州。常为江南剧郡，簿书填委，猾吏为窟穴。观民至，大刷宿弊，召其尤猾者庭诘之，吏相顾骇服。狱讼皆单词立判，有富室被诬，力白出之。僚佐讽以避嫌，观民叹曰：“苟不冤，黔娄无生理，苟冤，陶朱无死法。以嫌冤民，守不能为也。创龙城书院，拔俊异读书其中，与其选者，人以为荣。又凿玉带河以培风水。万历癸酉，举于乡者三十余人。少宗伯孙继皋为弟子员，观民奇其文，谓必大魁天下，明年廷对第一，人服其鉴。擢广东副使，卒。《福建通志》参《江南通志》
　　魏体明　字用晦，福清人。嘉靖乙丑进士，初授吴县令。吴故剧邑，体明精明强毅，掊击豪强，痛绳猾黠。在吴四载，豪右屏迹，以最，擢给事中，历兵刑工三科，条上谨天戒，慎刑狱，及戎政防守宜急者。又陈时政十二事，及两广六事，皆见嘉纳，谓：“洞达而便于国。”时赵炳政议更营制，体明疏谓“轻变兵制，非祖宗法”，乃罢。内竖李进杀人都市，劾之正法。复纠恭顺侯违命之辜，勋臣股栗。出为江西按察司副使，备兵九江。鄱阳、彭蠡间多盗，体明至，增弋船游徼，勒兵守要害，渠率就缚。又筑堤疏水，以为民利，转山东参政，分守青、莱。调停河运得法，累迁四川左布政。凡所供采木文锦、宫扇诸物，费以数万计，区划得宜，民不知疲。值蜀抚缺，朝论皆推体明，竟以无援阻。归日，图书萧然，杜门著述，卒。学使者徐中行檄祀之学宫。《福建通志》
　　陈一贯　字邦通，福清人。嘉靖乙丑进士，历任杭州知府。岁大饥，一贯抗疏救荒，得减租税，民赖全活。时徽州亦饥，求籴于杭，一贯答以徽民可生，杭民不可死，宁弃官，不开籴，坐谪抚州同知。抚有千金陂，涨流为害，久不可治。一贯捐俸，鸠众筑堤，蓄水灌田万顷，人德而祀之。乞归，著书自乐，角巾徒步，囊无一钱。年八十一卒。《福建通志》
　　陈仕贤　字邦宪，福清人。嘉靖壬辰进士，知杭州府。清操自励，衣不重彩，食无兼味，务瘠已己肥民，水旱祈祷辄效。后为浙左辖，不务操切，而清白之操，终始无间。终副都御史，祀名宦。《杭州府志》参万历《府志》
　　魏　濠　字方舟，福清人。嘉靖甲午举人，授武康谕，迁太平令。邑多浮粮，苦征徭流徙，濠悉为补豁，民稍复业。巡按朱某征倭海上，檄征援卒，濠具舟备粮，仓卒立办。复修永通，金清二闸，筑六根海塘，惠绩可纪。迁南京户部员外。所著有《四书订正小讲》，《虫响集》。《分省人物考》
　　周　坤　字朝顺，福清人。嘉靖甲午乡荐，初授新兴教谕，操行清苦，于学无所不窥，日为诸生讲解，未尝倦，冬月犹衣单袷，曰：“士能忍饥寒，乃可不失己”。后迁国子监助教，官至韶州府同知。纂《绍兴府志》
　　郑梦祯　字开父，福清人。隆庆庚午举人，授宁晋教谕，历守蕲州。荆府护卫地久废为民居，时有构王欲归前地，梦祯奏：“藩卫既削，责地何为”，王乃止。巨珰陈奉监税楚中，郡守以下皆伏谒，梦祯独前揖，无所屈。奉檄蕲州，包矿税，梦祯力排之。又遣其党王金吾开蕲迎山矿，且求赂，梦祯忿，猎缨起，曰：“吾岂重吾官哉?”遂乞休，蕲民相率请王金吾曰：“州有贤守，为尔去官。”群殴辱之，奉益怒，以抗旨劾梦祯，谪贵州按察司经历，将阴害之。州人拥护，乃得免。梦祯守官肮脏，归不持一钱，疽发背，卒。蕲民闻之，罢市巷哭，至有数千里赴吊者。后赠湖广按察司佥事。《湖广通志》参万历《府志》。
　　薛梦雷　字汝奋，福清人。隆庆辛未进士，知江山县。明兴，江山有三贤令，梦雷其一。擢为御史，视盔厂，奏劾巨珰冐破状，为政府所忌。及按蜀，出为广东佥事，历参议，歼夷寇，破疍贼，剿亡命苏观升、叶宗权等，以其间筑廉州城。三赐帑金，再补浙江副。使有琉球贡人舟失道，官兵屠之，仅俘二十七人，诬以为倭。梦雷察其状，白之巡抚，悉护送归国。更筑海宁堤、唐栖堤。事闻，复赐帑。嗣转云南按察使，擢右布政，转左。税珰杨荣暴恣，诸司震恐，梦雷以法裁之。蛮阿克者，其先武定酋，武定守失诸酋心，酋为乱，守逃至省城，委印藩司，克追至，求予印，人情汹汹，镇臣请于中丞，姑予印以纾祸，梦雷独争之，词甚激厉。方伯谓中丞曰：“事急矣，毋以妄言挠。”遂予印。后中丞坐逮，擢梦雷巡抚其地。亡何，言者以予印事罪中丞，连及梦雷。滇去都远，当日争论，人无知者。比勘梦雷，枉大白。寻卒。梦雷博大雍容，才具神情，洞达朗豁，错综万变，无复凝滞。性耿介，不通朝贵书，去亦由之。《闽书》、旧《福建通志》合纂。
　　林庭植　字槐卿，福清人。隆庆辛未进士。万历初，知上虞，调龙川。庭植操履端毅，首禁佛教，定婚礼，建学宫，修县庾，悉却鱼苗，牛剥诸例。金猴岭贼作难，霍山白莲社为变，设计剪除，民免荼毒。寻卒于官，庶士罢市巷哭，立祠以祀。旧《福建通志》
　　陈以见　字汝诚，福清人。贡入太学中，万历癸酉顺天乡试，与大城蔡如葛、李学书为同年友。遂假馆邑中，教授生徒。为人沉毅简重，不妄言笑，至谈经史，则亹亹不倦，多所发明，古文辞力追秦汉。有狄令至县，一见即器重之，率痒生傅化龙等三十余辈，以弟子执经请业焉。狄每公余诣会所，谈论至夜分，甚喜诸生得所宗。后任同安教谕，知定县，拮据救荒，民怀其惠。终青州同知《福清县志》。
　　游廷柏　福清人。万历已卯举于乡，以户部郎中出守永州。识精才朗，善词赋，兼精行草。其于法纪，持正不阿。府治后有东湖，逼近高挥使宅，遂为所匿。廷柏检《郡志》，勒令还官，高以厚赀托有力者，札三上，廷柏不答。湖左有辉山绿井，亦为他豪占，廷柏悉清复。谯楼圯，捐俸新之。寻告归。永人怀焉。《永州府志》孙禄勉，字季迪，以贡授大田训导。升上杭教谕，善诱掖裁成，卒于官，杭士立遗范碑，记之。[HT6SS]《上杭县志》
　　陈　璧　字道民，福清人。万历丁丑进士，授归德推官，以风裁著。入为刑、礼二科给事中，疏陈八事，又劾都御史李材伪学，又请复言官，罢老臣，为执政所忌。出知太平府，郡民穿土，得黄白二金以献，璧悉以修城垣，葺学宫，廉声大振。迁广东提学副使，寻转湖广参政，山东按察使，所至风纪凛然。在楚，值奸人王首仁诬亲藩，在齐值恶珰陈增诬益都令，众皆观望，璧独奋然持议不可夺。寻以右布政，备兵淮阳，与珰忤，乞终养归。《闽书》、旧《福建通志》合纂。
　　叶向高　字进卿，福清人。万历十一年进士，授庶吉士，进编修，迁南国子司业。二十六年，召为庶子，充皇长子侍班官。矿税横行，向高上疏，引东汉西邸聚钱事为鉴，不报。寻擢南礼部侍郎，改吏部，再陈矿税之害，又请罢辽东税监高淮，语皆切至。妖书狱兴，移书沈一贯力谏。一贯不悦，以故滞南京九年，后一贯罢，沈鲤亦去，朱赓独当国，帝命增阁臣，三十五年，擢向高礼部尚书，兼东阁大学士。首辅赓卒，向高遂独相。当是时，帝在位日久倦勤，朝事废弛，大寮或空署，士大夫推择迁转之命，往往不下，上下乖隔甚。廷臣部党势渐成，而中官权税开矿，大为民害。帝宠郑贵妃，福王不肯之国。向高忧国奉公，每事执争，效忠荩。帝心重向高，体貌优厚，然其言大抵格不用，所救正十二三而已。东宫辍讲者五年，向高择吉以请，自是岁春秋必恳请，帝皆不纳。贵妃王氏，太子生母也。薨四日，不发丧，而礼官上仪注，稽五日不行。向高复争之，疏乃下。福王府第成，工部以之国请，向高拟旨上，帝不发，改明春。及期迫，向高请先饬仪卫舟车，帝不纳。贵妃言明年冬，太后七十寿，王宜留庆贺。帝令内阁宣谕，向高留上谕弗宣，请今冬预行庆寿礼，如期之国。帝遣中使至向高私邸，必欲下前谕，向高封还手谕，帝不得已，从之，福王乃之国。向高尝上疏言：“今天下必乱必危之道，盖有数端，而灾伤寇盗，物怪人妖不与焉。廊庙空虚，一也；上下否隔，二也；士大夫好胜喜争，三也；多藏厚积必有悖出之衅，四也；风声气习，日趋日下，莫可挽回，五也。非陛下奋然振作，简任老成，布列朝署，取积年废弛政事，一举新之。恐宗社之忧，不在敌国外患，而即在朝堂之上也。”其言绝痛切，帝知其忠爱，不能行。向高入阁未几，陈用人理财策，力请补缺官，罢矿税，见帝不能从，乃陈上下乖离之弊，两书乞罢，帝不允。向高自独相，即请增阁臣，帝不听。及吏部尚书孙丕扬以荐贤不用求去，向高特疏请留，亦不报。遂引疾，屡谕，乃出视事。先是，向高疾，阁中无人，章奏就其家拟旨者一月。及是，向高坚卧益久，即家拟旨如前。论者以为非体，向高亦自言其非，坚乞去，帝命鸿胪官慰留，至帝万寿节始起视事。其后向高主癸丑会试，章奏皆送闱中，尤异事云。帝考选科道七十余人，命久不下，向高恳请数十疏，越二年乃下。言官既多，攻击纷起，帝心厌之，章悉留中，向高请尽付所司，定其去留，帝但责言官妄言，而大僚迄不补。向高请增置阁臣，章至百余上，帝始用方从哲，吴道南。向高疏谢，因引退，优诏不允。四十二年二月，皇太后崩，三月，福王之国。向高乞归益数，章十余上，至八月，允其去，命加少师兼太子太师，赐白金彩币，遣行人护归。向高归六年，光宗立，特诏召还。未几，熹宗立，复赐敕趣之，屡辞不得命。天启元年十月，还朝，复为首辅。向高请发帑金二百万，为东西用兵之需。熹宗初政，群贤满朝，天下欣欣望治焉。帝本冲年，不能辨忠佞，魏忠贤、客氏渐窃威福，构杀太监王安，以次逐吏部尚书周嘉谟及言官倪思辉等。大学士刘一燝亦力求去，向高言客氏出复入，而一燝顾命大臣，不得比保姆，致使人揣摩于奥突不可知之地，其渐当防。魏忠贤见向高疏剌已，恨甚，既而刑部尚书王纪削籍，礼部尚书孙慎行、都御史邹元标先后被攻、致仕去。向高争不得，因请与元标同罢，帝不听，而忠贤益恨向高。向高为人光明忠厚，有德量，好扶植善类。再入相，事冲主，数有匡救。给事中章允儒请减上供袍服，奄人激帝怒，命廷杖。向高论救者再，乃夺俸一年。御史率众指斥宫禁，奄人请帝出之外，以向高救免。给事中傅魁救王纪，将贬谪，亦以向高言，仅夺俸。纪既罢去，御史吴甡，王祚昌荐之，部议以故官召。忠贤怒，将重谴文选郎，向高亦救免。给事中陈良训疏讥权奄，忠贤摘其疏中“国运将终”语，命下诏狱，穷治主使。向高以去就争，乃夺俸而止。熊廷弼、王化贞论死，言官劝帝速决，向高请俟法司覆奏，帝从之。有请括天下布政司、府、州、县库藏尽输京师者，向高言：“郡邑藏已竭，藩库稍余，倘尽括之，猝有如山东白莲教之乱，何以应之?”帝皆不纳。忠贤既默恨向高，而诸朝士与忠贤抗者，卒倚向高。忠贤乃时毛举细故，责向高以困之，向高数求去。四年四月，给事中傅魁劾左光斗、魏大中交通汪文言，招权纳贿。命下文言诏狱。向高言：“文言内阁办事，实臣具题，光斗等交文言事暧昧，臣用文言显然。乞陛下止罪臣，而稍宽其他，以消缙绅之祸。”因力求速罢。当是时，忠贤欲大逞，惮众正盈朝，伺隙乃动，得魁疏喜，欲藉是罗织东林，终惮向高旧臣，并光斗等不罪，止罪文言，然东林祸自此起。至六月，杨涟上疏劾忠贤二十四大罪，向高谓事且决裂，深以为非。廷臣相继抗章至数十上，向高念忠贤未易除，阁臣从中挽回，犹冀无大祸，乃具奏称忠贤宠眷已隆，盛满难居，宜听归私第，保全终始。忠贤不悦，矫帝旨叙已功勋，累百余言。会工部郎中万燝以劾忠贤廷杖，向高力救不从，死杖下。无何，御史林汝翥亦以忤奄，命廷杖，汝翥惧投遵化巡抚所，或言汝翥，向高甥也，群奄围其邸大噪，向高以时事不可为，乞归已二十余疏，至是请益力。乃命加太傅，遣行人护归，所给赐视彝典有加。向高既罢去，韩旷、朱国祯相继为首辅，未久皆罢，居政府者皆小人，清流无所依倚。忠贤首诬杨涟、左光斗，次第戮辱，贬削朝士之异已者，善类为一空。熹宗崩，向高亦以是月卒，年六十有九。崇祯初，赠太师，谥文忠。《明史》
　　施三捷　字绍泰，福清人。万历戊子举人，知嵊县。强毅有为，尤精于律，吏无敢骫法。待士有礼，有私谒者，谢不受，上官皆敬惮之。建南桥，邑人名以施恩。升顺天府推官。[HT6SS]《嵊县志》。
　　林　云　字从龙，福清人。万历乙未进士，令西安。邑故产矿，中贵采取，忤即纠奏，民将挈妻子逃，云曰：“吾在无虞。”广募矿商，议四在官、六与民。又勒兵以防叵测，邻邑皆仿行之。义捐锾卖谷，贮四乡常平仓，授册乡长，凡贫产女者给五石，岁活女千余。岁当大造，除隐洒之弊。捐俸建钟楼，置学田。擢南户部主事，以疾卒，无以殓。同里叶向高经纪其丧，归榇日，阖邑哭送。旧《福建通志》参《西安县志》
　　林一清　字子时，福清人。嘉靖辛卯乡荐，以教谕升江西都昌令。剔蠹弊，除豪强。有利兄产谋死者，前令以疑案缓狱，一清鞫得实，其人夜持千金以献，叱却之。上官以廉明荐，至京师，无所馈遗。改粤藩都事，历视阳山、清选二县篆，俱有政声。卒于官。子庭奎，万历乙丑进士。《分省人物》
　　卢一诚　字诚之，福清人。万历八年进士，授行人，历迁南京户部郎。江右守臣为南昌、新建二邑，请以漕改折，邑多贵人，莫敢难，一诚曰：“南都根本重地，四方多故，兵食日增，虚廪庾以自弱，非计之得。”力格之。白下士大夫俎豆，新建王守仁招入社讲学，谢不往，曰：“吾不能口诵程、朱而心叛之也。”出知潮州，有黠僚完郡榷，乾没多，以其余遗一诚，怒叱之。台使知其廉，欲并属以榷事，曰：“奈何夺丞倅职，无已，请为稽核可耳!”凝操峻行，为守郡仅见。晚年居道山麓，杜门却埽，著有《四书讲述》行世。《福建通志》
　　何玉成　字子纯，福清人。万历癸丑进士，授工部虞衡司主事，历守廉州。廉介铜柱、珠崖、苍梧、交趾之间，三村四峒、时时反侧，玉成至，拊循村峒，设立边防。钦州剧盗陆德真等拥众跋扈，抚按议剿，玉成独持不可，乃密谕罪人宁应龙兄弟，许以破贼，贳其罪。应龙结诸生余梦麟辈竭力反间，贼自相戕，不月余授首。制府荐于朝，时粤西中丞欲开钦州道通南安，玉成力争之，遂乞归。《福建通志》
　　施　鹏　字云逸，福清人。万历庚戌进士，由温州教授，历温州知府。居官一以清淡真实行之。终广东右布政，致仕。旧《福建通志》
　　林正亨　字益谦，福清人。万历己未进士，任长沙推官，有藩戚擅威虐民，正亨杖毙之，擢兵科给事中，侃侃论列。适流寇蹂躏诸陵，上命廷臣往勘，咸不实。正亨驰往凤、颖、寿、亳、太和诸处，绘图以进，上为之呜咽。复陈五恨四要，皆切中时弊。转户科给事中，予告归。[HT6SS]旧《福建通志》
　　林兆鼎　福清人。天启中，为四川参将，积功至总兵官，都督，同知蔺州。酋奢崇明恃险叛，兆鼎遣先锋韩自明由间道进兵，克之。崇祯三年，督兵讨平谷里，斩贼首九百余级，俘一百七十人，释被虏千五百余人，于鸭江筑乐平等处城池以控制水酋出人，贼不敢犯。又平番酋苗仲，歼其魁王国卿等。虏两江九股黑苗，劫阻官道，兆鼎集漠土官兵三万，分三路，生擒伪国公老拗，伪总兵老石等，凡古汗马不到者，悉平之。以战功第一，加左都督，召佥南京右府。卒，赠太子少保。兆鼎用兵，善以少击众，所至不糜军食，而决胜若射覆。尤深沉好书，著有《二酉藏书》、《威暨录》。明史参《福建通志》
　　林　英　字云夫，福清人。崇祯岁贡，积学负文名。任昆明令，俗多轻生，英严反坐之禁，浇风以戢。有藩司吏荀体乾手毙仆，置古井，诬他人以偿。英突至其家，执其稚子，诘得其实，置乾于辟，人服神明。旧《福建通志》
　　　　国　朝
　　林云京　字士爵，顺治己丑进士，选庶吉士，改刑科给事中。性刚正，尝疏纠恶弁噬商，上嘉纳之，颁行其议。旧《福建通志》
　　薛　沄　字子大，福清人。顺治壬辰进士，端严清慎。以检讨典试湖广闱，牍例分校，沄博搜评点必遍，时叹为真主司。出为广西副使，治声籍甚。随参政登、莱，会于七寇平，沄所白释无辜，及解所俘归，以千百计。裁缺归，卒。沄祖坤明，天启中进士，官礼部郎中，以不拜魏珰祠啧啧中外。沄在官十二年，尝鬻田庐，著介节，乡闾称其不愧祖风云。旧《福建通志》
　　张可立　字蔚生，福清人。顺治乙未进士。授莱阳令，履亩清丈，民德之。改兴化令，开浚市河，设立药局，息讼省刑，水旱灾伤必上吁，得请后已。邑志散佚，聘名人排纂焉。晋知凉州，值王师西征，有强卒虐市民，可立抗论，置卒于法，禁旅肃然，摄凉庄道。擢刑部郎中，治狱多平反。年七十余致仕。卒，崇祀乡贤。子晟，西安通判。《江南通志》
　　陈　黉　字升书，福清人。顺治壬辰进士，授象山令。在任七载，狱讼清简，重建明伦堂，修葺城垣，诸废具举。十五年，海寇围城，与副将李时芳共图战守，城赖以全。《宁波府志》
　　庄振徽　字世慎，福清人。顺治甲午举人。知武缘县，民多峒处，以劫掠为事，告冤者月以百数，振徽姑置不问。阅半载，总其词，得渠魁二十三人，窝藏者，邑诸生某也。佯托考课，擒之，督兵校五十人，令生前导，星夜擒贼十九人，次日皆杖毙之。邑境以宁。转高邮牧，以艰归。尝倡修洪山桥，筑江阴祖居卫田堤，立义渡，以完阖族丁粮，族人建祠道山崇报焉。子宽，明经司训，康熙辛卯举于乡。《福建通志》
　　何　傅　字东山，福清人。精伎勇，初受知于总督李率泰。时海氛未靖，大师出洋被围，傅驾罾船救护，斩获无算，率泰上其功，授汉中副将，擢大同总兵。会山东巨憝刘天成倡乱惑众，杀登州镇臣，与吴三桂遥为声势，全齐震动。傅陛见，调补登州镇总兵官，上密谕以急则激变叵测，缓则养祸益深。傅恪遵谕旨，不动声色。整顿营伍，佯为无意用兵者。贼稍懈，不为备。时漏下三鼓，急遣亲丁十余人缒城出，抵贼营麾下，擒天成斩之，余党悉平，献馘于朝。擢山东提督，调四川。疏请武职丁忧，朝论韪之。武职丁忧自傅始。遇覃恩，以子荫，让其弟勋。后傅致仕卒，赐祭葬。勋官至南雄知府。《福建通志》
　　陈魁宇　字学荐，福清人。康熙丁未进士。耿逆变，伪游击迫胁缙绅助饷，魁宇弗从，军士群殴之，遂逃匿深山。逆党平，录用靖节士夫。魁宇未及受职而卒。雍正二年，督抚奏请祀忠义祠。《福建县志》
　　李　馥　字汝嘉，福清人。康熙甲子举人，任工部员外，转刑部郎中，以治九门提督陶和器狱，有声。出守重庆，郡经流寇乱后，田赋无考，馥履亩清丈，侵占弊息。迁河东运使，调苏松常镇道，晋江苏按察。制府擒治奸民，株连百余人，馥察其冤滥者，尽白释之。转安徽布政，巡抚浙江。时亢旱，请截漕二十万，民不知饥。又漕米例用白粮，馥疏请兼用红白，民便之。以失纠属员去任。馥家素封，义所得为，必勇为之。在官以廉慎称，家遂中落。归田二十年，借屋以栖，怡然自乐。与士大夫文酒还往，年八十余，重宴鹿鸣。又数年，卒。
　　严宗溥　字志周，福清人。康熙庚辰进士，选庶吉士，授编修，纂修《政治训典》。乙酉，主山西试，风裁凛然。是科始定官生取中额，宗溥凭文录取，额缺拔民卷以充，部议以违例劾之，宗溥引咎自陈，俞旨嘉其公直。寻遘疾，卒。《福清县志》
　　余　甸　字田生，初名祖训，字仲敏，福清人，藉寄南平。康熙丙戍进士。时巡抚张伯行开鳌峰书院，延甸主之，每事咨焉。郡守周某将登白简，以丁艰免，疑甸之排己也，后甸知江津县，周适补本郡守，将修怨焉。甸曰：“甸昔诸生耳，以口舌争是非。今为命吏，岂昔比哉。”莅任以一仆随，早起坐堂皇，民有投牒者，据情事轻重，即命之檄召所诉人，不以属吏，单辞立决，讼为清简。惟日据案，与诸生诵说文字。征收钱粮，即贮库中，丝毫不入私室。守廉其实，亦加敬焉。时总督年羹尧擅作威福，蔑视郡县吏，甸与抗，且惩其官弁之虐索夫役者，羹尧亦不加谴。以绩最，擢吏部考功主事，每事必亲，不假手胥吏。出入封缄其室，自佩鐍钥，行辄锵然有声。堂上有疑难事，必以属。甸不畏强御，同官皆不悦，遂乞假归。陈鹏年总督河道，荐为济宁道，清白勤事，一如江津。以不善承上官，为所论镌秩，民呼冤者数百里，使车往来，遮道以诉。事闻，世宗皇帝召见，语移时，特授山东按察使。甸同二仆，卖驴至任，人竞传曰：“此三闾大夫也”。入为顺天府丞，适知县某以贿败，内开臬司征取，送刑部饭食银若干，实旧例，非私取也。甸坐是除名，归筑葭湄草堂，著书其中。复为观风整俗使所纠，指其集唐“有官只作山人老，平地能开洞壑幽”之句，为怨望赖圣明矜全，薄其罪，狱毕而卒，年七十有二。甸刚方清约，长于吏治，仕宦三十年，屡起屡仆，而名不衰。其文章书法亦冠一时。
　　李振声　字崇镛，福清人。雍正癸卯举人，任沁源县，晋省征粮较轻，议加征，振声力争于州守，以地瘠民不堪荷，反覆数千言，上官蔑以屈，卒从其议，计每岁免浮额四千余两，沁人德焉。莅政以明礼义，端教化为本。及寝疾，百姓见绯衣导呼而出，舆仆甚盛，越五日卒于官所。著有《宝陆堂诗集》《丧纪纂言》。
　　黄有才　字公美，原籍同安，迁福清。逾冠从戎，累官定海镇总兵，历温州、汀州、海坛诸镇。再调广东南粤，匪党猖獗于诏安、黄岗诸县，锋甚炽，有才剿平之。继调琼州，就升提督。乾隆辛未，皇上南巡，有才迎驾扬州，面奉谕旨，调广西随驾一月，锡予便蕃。仍命复任广东，数月卒官，赠左都督，赐祭葬。有才严操守，慎保举，望实素著，时论美之。
　　李肇梅　字和甫，福清人。补郡诸生，以贡入太学，谒选发湖广，以知州用。初署麻城令，缉硝磺私贩，倡捐社谷二千余石。旋署知广济，缮黉舍，置礼器，建义学于鸿鹄山，又修龙坪江汉书院，文学兴起。广济年征南漕一万三千余石，征纳多浮羡。肇梅置斛于仓，令民执概自平之，由是输者率负余米以归。武湖有浮尸，验无伤痕，时有僧在傍，神色稍异，肇梅召讯之，知尸为江右人，向寓宿庙中，诘其尝所往来，具得奸豪诱鬻其妻子，因即挤之湖中情事，乃抵主名者于法，人以为神。邑濒长江，有堤亘七十里，例饬三镇里甲修筑，肇梅请大府均其役于田亩，力分劳轻，至今便之。调授蕲州牧，丁内艰归，旋卒。二县民为刊其德政于石。

卷之五十八
人物十道学
　　

　　　　宋
　　王　频　字信伯，福清人。资禀清粹，充养纯固，力以圣学为己任。言行纯懿，为程门高弟。平居恂恂儒者，及语当世务，民俗利病，若习于从政者然。知平江府，孙佑列其学行于朝。召见，赐进士出身，除秘书省正字，上言曰：“人心广大无垠，万善皆备，盛德大业，由此而成。故欲传尧、舜、禹、汤、文、武、之道，扩充是心焉尔。帝王之学，与儒生异尚，儒生从事章句文义，帝王务得其要，措之事业。盖圣人经世大法，备在方策，苟得其要，举而行之，无难也。”兼史馆校勘，迁著作郎。丐外，补通判常州，主管台州崇道观，致仕。官至左朝奉郎。时中书舍人朱震，宝文阁直学士胡安国，徽猷阁待制尹焞，皆举频自代。安国荐尤力，谓学有师承，识通世务，使司献纳，必有补于圣躬。杨时常曰：“同门后来成就，莫逾吾信伯矣。”年七十二卒，著有《论语集解》及《著作集》。《福建通志》参《道南源委》
　　陈宋霖　字元雩，一字元滂，长乐人。登绍兴五年进士，知同安。适朱子为簿，日与讲明经义，朱子称其能躬行实践。后升秘监，书问往来不绝。孙枅，字自修，受业朱子之门。当时为朱子所友者，又有古田程伯荣，沈有开、傅子渊，俱知名。周祐《剳记》
　　黄　榦　字直卿。父没，往见清江刘清之，清之奇之，曰：“子乃远器，时学非所以处子也。”因命受业朱子。朱子语人曰：“直卿志坚思苦，与之处甚有益。”诣东莱吕祖谦，以所闻于朱子者相质证。及广汉张栻亡，朱子与榦书曰：“吾道益孤矣!所望于贤者不轻!?”后遂以其子妻榦。宁宗即位，补将仕郎，铨中，授迪功郎，监台州酒务。丁母忧，学者从之讲学于墓庐甚众。朱子作竹林精舍成，遗榦书，有“他时便可请直卿代即讲席”之语。及编《礼书》，独以丧、祭二编属榦，稿成，朱子见而喜曰：“所立规模，次第缜密，有条理。他日当取所编《家乡邦国王朝礼》悉仿此更定之。病革，以深衣及所著书授榦，手书与诀曰：“吾道之托在此，吾无憾矣!”调监嘉兴府石门酒库。时吴猎帅湖北，辟为荆湖北路安抚司激赏酒库兼准备差遣，事有未当，必输忠款力争。江西提举常平赵希怿，知抚州高商老辟为临川令，改知新淦县，又改差通判安丰军。寻知汉阳军，即郡治后凤栖山为屋，馆四方士，立周，程，游，朱四先生祠，以病乞祠，主管武夷冲祐观。寻起知安庆府，至则金人破光山。安庆去光山不远，民情震恐，乃请于朝，城安庆，以备战守，不俟报，即日兴工。城既完，后二年，金人破黄州沙窝诸关，淮东、西皆震，独安庆安堵如故。时李珏往维扬视师，与偕行，榦言：“金欲以十六县之众，四月攻浮光，侵五关，五关失守，则蕲、黄决不可保。蕲、黄不保，则江南危。尚书闻此亦已数日。乃不闻有所施行，何耶?”珏不能用，厥后光、黄、蕲失，果如其言。遂立辞去，请祠，不已。俄再命知安庆，不就，入庐山，讲乾，坤二卦于白鹿书院，山南北之士，皆来集。未几召赴行在，为御史李楠所劾，遂归里。弟子日盛，巴、蜀、江、湖之士皆来，借邻寺以处之。没后，赠朝奉郎，与一子卞州文学，谥文肃。有《经解》、《文集》行于世。《宋史》
　　刘　砥　字履之，别号存庵，长乐人。砥六岁时，日诵千言，览忠孝大节，辄激愤感慨。尝读释、老书，叹曰：“此不足习。”乃治举子业，十岁通九经传记，缀词赋，举乾道二年进士。又叹曰：“此不宜专习。”因遍取伊、洛诸书读之。与弟砺往受业于朱子。朱子嘉砥志笃学敏，授之《太极图》，充然有得。朱子尝谓人曰：“履之兄弟，兄却差胜。”谓砥也。砥累年更历变故，志尚愈坚。朱子修《礼书》，砥预编次。以时方攻道学，益无复仕进意。年四十五卒。砥居家孝友，交朋友信，临事畏谨，不改绳墨，为文纯雅宏博，诗不加雕琢，而能达其意。著《论语解》、《孟子解》、《王朝礼编》。弟砺，子玠。
　　砺　字用之，别号在轩。幼颖悟孝弟，中童子科。后弃举子业，从朱子游，而最善黄榦。朱子答陈才卿书曰：“《礼书》得直卿、用之，渐可整顿。”又曰：“二刘到此，并手料理，方有汗青之日。”伪学禁兴，志尚愈笃。
　　玠　字君锡。性孝友，尝逊田数百亩与兄弟之子，以成母志。从黄榦学，非名士不交，非义理书不读，平居退让，若无所有。及其见义必为，不染流俗，则有人所难者。《福建通志》参《道南源委》
　　林　谟　字丕显，连江人。始与吕祖谦师事林之奇，为同舍生，而年又长于祖谦。及祖廉讲学授徒，谟屈首受业，祖谦曰：“此闽中瑞物也，吾道以之”。后参谒朱子，以乏资且老，不得时见，闻乡人有从朱子学者，辄造门扣问，无论晚辈。郡文学以礼延致之，数日而归，曰：“向者违亲而赴金华，为道故也。今又安能舍亲为人耶?”凡训诲诸生，必举其立志用力者勉焉。《南宋薪传》
</div>
    <div class="pagination">
<a href="福州府志乾隆本_page328.html">上一页</a><span>...</span><a href="福州府志乾隆本_page324.html">324</a><a href="福州府志乾隆本_page325.html">325</a><a href="福州府志乾隆本_page326.html">326</a><a href="福州府志乾隆本_page327.html">327</a><a href="福州府志乾隆本_page328.html">328</a><span class="current-page">329</span><a href="福州府志乾隆本_page330.html">330</a><a href="福州府志乾隆本_page331.html">331</a><a href="福州府志乾隆本_page332.html">332</a><a href="福州府志乾隆本_page333.html">333</a><a href="福州府志乾隆本_page334.html">334</a><span>...</span><a href="福州府志乾隆本_page330.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
