<!DOCTYPE html>
<html>
<head>
    <meta charset="UTF-8">
    <title>四川通志 - 第 218 页/共 218 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四川通志 - 第 218 页/共 218 页</h1>
    <div class="content">　　【命归而先生讣闻心抃擗踊泣血次先生行述稽颡来乞铭呜呼予以通门之旧仰止先生余二十年矣其忍不铭按家乗赵氏之先本秦人明初徙蜀西充至良佐者有学行称石桥处士处士子纯纯子延年家益起好施予乡邻待以举火者恒数百家有二子长曰永庆次即先生讳长庆行健其字先生年十五补博士弟子有声世祖章皇帝顺治十年甲午始以抜贡入国学谒选人得枣强县丞为政平恕莅事明决令长取裁焉县有大繇役辄倚办事讫而民不知劳故上官重之有加礼俾署高邑武邑两县治状着闻两县人尸祝之防以武邑逃人案诖误去官县之父老子弟吁留不可则宿舂粮泣涕走送百里外其感人如此先生既归闭门授徒户屦恒满其训心抃兄弟曰读圣贤书贵明义理非祗占章句梯荣媒利为仕进羔鴈也人能将贤贤易色吾日三省吾身二章身体而力行之其去圣贤不远富贵利达非所知也先生事父母至孝丧葬一遵古礼兄殁抚两从子如子崇祯末蜀大疫里有一室七人同日并命者先生往经纪其丧无所畏避先生父病弥留举逋欠契莂百纸悉焚之曰天灾流行变难将作吾得正首丘幸矣彼窭人子勿更苦之先生泣受教及献贼躏蜀屠戮靡孑遗胔骼狼籍道路乱定先生率童仆躬自收瘗匝月乃毕将瘗云雷骤作雨大至先生跪祷曰天岂不欲刧余枯骨复于土耶抑某心未诚不蒙神鉴耶祷竟而霁人皆异之先生自祖父隂行为善至是益好行其徳大乱之后家仅具饘粥而亲党之不能葬不能婚嫁者赒给无倦色乡人以不平来诉先饮之酒乃婉言以明其是非人率悦服一邑化之以鬭争为耻狱讼为之衰息康熙十三年呉三桂作逆伪檄至蜀胁士大夫先生挈诸子遁山谷以免亡何贼平先生乃复故庐谓心抃曰天威挞伐四方寜谧子可以出而仕矣心抃令太平以课最入为兵科给事中守先生之教罔敢陨坠其以给事需次归也先生教之曰小子幸叨】
　　【圣恩备员谏官补阙拾遗是其职也勿黙黙则旷官勿激激则近名小子慎之心抃居门下省一载章十数上皆闗天下大计而立言一本忠厚识者谓得諌官之体盖先生之教也康熙三十三年心抃奉】
　　【简命视河工于淮扬明年二月还京师而先生考终于家无疾坐逝若禅定然铭曰南岷之山灵气输国僊人所家以葆厥真行同王烈居近何岷孰云幽宫阆台与邻华表归来福尔后昆】李仙根王璲暨元配熊氏墓志铭【公讳璲字元佩号子荆明大司徒希泉公之仲子也大司徒子六人公最贤歴官中外所至辄有政声退处三十年日以著书为事絶不与世通而宇内谈经济风雅者莫不推蜀北子荆先生云自西南播乱蜀道阻絶余官京师望故乡如异国庚申大兵平蜀越一嵗而公讣至今夏冢君以志铭请于余于戏余与公有世好之谊素所景仰其公之可传者皆见之余文也微斯请余亦乌可辞谨按状曰王氏系出琅琊宋南渡入】
　　【浙元末入蜀居广安世以科第显至司徒公益盛公负姿渊颖十嵗余博通羣籍补博士弟子员时司徒公官于朝公侍太夫人有小失受责不敢起太夫人病奉汤药衣不解带司徒公卒于任闻讣哀毁骨立往返数千里奔丧扶榇请诰请防以至经营垅墓事事咸当是时公方二十许而练达恒如老成人非其纯孝诚笃出于天性者然耶服阕以明经承门防初授顺天治中再移南户部江西司主事督常徳铜差一时声誉籍甚旋丁太夫人艰归起南户部新饷司郎中迁广西左江道未任旅食江南絶意仕进国初当道闻其才名屡强之始起授江西驿盐副使公访求驿政最急者莫如黄快丁每因漕累破家而旧设沿江诸驿往来悉索靡寜公分别黄运一仿雨田倪公法漕抚以庇防快丁劾奏吏议终直公勒为令典名船政新书改金陵三驿设城内多寡之数悉由官府不能强驱一人江寜食盐苦商人高下公阻商餽聴民自为便宜寻擢荆南大叅去之日老幼拥道为立仁寿祠江寜人至今尸祝之入楚驻节澧州时黔蜀未归版图密迩巨寇先是官兹土者驻澧市寇来登舟公率士民归城辟官舍创学校备战具给牛种以屯田暇则与词人酬处盘错棘手时晏如也虑者以澧斗大孤城公文儒长者猝有变当奈何而流冦王进财张光华果率精鋭三万薄城下公冐矢石指挥士卒相持两月突出竒兵大捷于洋湖口八战八克进财走死光华仅以身免一时推公知兵楚中方以为长城不意为讐家所中解官后益肆力于古学与呉人邢昉周景濂顾梦防豫章周亮工陈伯玑楚人王天庚严平子张祯曹国朴蜀人尹子求范文光李长祥辈称诗扬防论难絶去畦町而旁及西洋勾股岐黄养生堪舆家言法书名画种植修造靡不究习著述三千余种皆确期有裨于世用公之长兄璟河南项城县令三弟珣贵州普安道四弟瑨云南顺寜太守五弟瑊廪生六弟瓘庠生公年七十追念升沈半在患难而诸昆弟存亡散失天各一方西望大司徒墓谁为扫者辄怆然泣下遂携归广安乐兔山山水佳胜用西洋法筑生圹一区辛酉九月疾作奉遗命卒后三日归公时年八十二嵗元配恭人熊氏先公二十年卒于澧浦癸亥春君有师扶柩至起圹祔葬焉公五子五女长有师贡生熊氏出次有鼎庠生赵氏出三有冯壬子举人四有章庠生周氏出五有经庠生李氏出长女有昆适举人宋起莘子诘庠生熊氏出次女有峑适梁山进士暴岩高公匹子商南知县宗梅有芷适富顺翰林雪滩陈公三子庠生厥有蘅适叙府进士凌霄宗公三子太学生之瑚有荪适泗州教谕佩公顾公仲子庠生清江俱周氏出孙十一人长镛庠生有师出次铸庠生鋐镇有冯出镕镐钺鉴錬钟有章出铣有经出重孙怀仁镛出余尝闻公好义乐施周人之急恤人之难如迎明季殉难河南大中丞文岳杨公汝寜刺史世琮王公丧治棺殡送归蜀土代部吏偿官逋三百金以全二女仍为择士厚资奁嫁此其较著者也署江南臬司时有常熟大宗伯牧斋钱公为豪滑所讦公极力防持置讦者于法钱公致千金谢不受又辇古玩好重千金拒益坚钱喟然叹曰希泉公可谓有子矣其生平盖如此惜中道坎防龃龉卒不得竟用以展其所学呜呼岂非天哉铭曰惟彼砥柱狂波不折锋锷虽弢考终大耊兔山峩峩兮江水冽恭人楚归获同穴相白云之卷舒而云胡不悦】
　　祭文
　　冀应熊祭简州济川桥孤魂文【大凡国家祀典各有攸属嵗序举行亦有定隅即如无祀孤魂因时设祭府属之内原立郡厉州厉邑厉之坛时嵗之中聿定清明中元冬初之节非其地则祭为无名非其官则祭为失礼兹以郡守而致祭州厉以侵属僚之权且于桥下而设祀孤魂爰失定制之体然而礼以义起祭以情通是则今日郡守之祀孤魂于桥下也请得言其説予于是嵗之七月十有二日因督修浮桥危坐江滨遂进父老而询地方艰苦适有嵗进士李为楫等博士弟子员李开恒等垂涕而道曰简自甲申嵗遭献逆犯蜀设为水军二都督屯驻灌水坝勦杀九井之居民至乙酉伪令尽勒各邨众姓入城仲冬发贼兵抵简驱两城绅衿百姓男妇老穉尽填济川桥下赤水为之不流可怜盈万生灵悉成寃鬼阖简无祀孤魂俱在此一浩淼中尔予闻之不觉潸然泪下嗟此黔黎何遭刧运至此耶夫守土而不能使生者安居死者瞑目亦焉用长民者为哉矧此盈万寃魂屈沈廿载求脱生而未能望享死而难得呻吟于星月之下呼吁于汪洋之中积怨气以干天和聚厉鬼而为人祟不但死者难伸其寃即生者莫寜其宇兴言及此负咎未遑又奚暇计非其官非其地之为嫌也然更可异者予方与州牧州尉及学博共议延僧设醮大放河灯施食而济川桥下忽水涌尺许若有物焉以伸首者数四众皆惊视迨遣人渡筏往觑之则杳然止水耳噫嘻此非二十年前诸寃鬼若有所闻而引领以待之也耶洵若此则予今日之祭正所谓礼以义起祭以情通而地适当其地官斯服其官者矣时州牧进曰浮桥成而上下不病涉孤魂祀而生死悉衔恩厥功普哉予曰不然予匏羁守土之官也使非有郊迎抚宪之行予曷由而至简非有藩臬两台督桥之委予又安能以旬日留简非有诸父老环泣而道予又何事而有祀于简则此一役也实诸上台有以相成予不过宣上之徳意以顺下之舆情而已予何敢贪天功焉因请列衔以志之遂为之致诔辞曰咨尔孤魂罹兹异刧匪人是尤实天作孽天降丧乱产彼无良梼杌獍枭屠此一方老穉何辜羣膏血刃穷谷荒村搜罗毕尽嵗届乙酉伪令仇民厥凶降简促野归城遄发冦兵四围逻集烈焰烛天两城如炙中间赤水桥曰济川焚梁燬屋百刃共渊哀我士民莫分男妇驱纳沟中尸填可渡十千惨鬼廿载渊沈洪滔碧血白骨青燐上下随波游魂莫止夜月凄风谁焚陌纸予役阳安徒杠河畔谘诹民艰凶矜是念方延宝筏度兹羣灵霎时浪涌白日现形幽明罔殊人鬼一理绥尔九泉寜我百里爰商牧属勷此良縁拯援诸苦以控于天伏愿神只洋洋降鉴拔此孤魂式登彼岸诸魂目瞑戾气以销四方生聚共享熙皥】
　　杂著
　　李蕃通江县星野考【旧志曰古壁州居鹑首之次天文井鬼分野入参七度按班固天文志觜觿参益州东井舆鬼雍州按东坡指掌天象分野图云觜参星曰实沈州曰益州官曰隂阳时曰申是益为实沈之次也井鬼星曰鹑首州曰雍宫曰巨蟹时曰未是雍为鹑首之次也而唐史谓觜觿参伐实沈也自毕十度余八百四十一杪四之一参七度终东井十一度为秦晋其地上应天阙东井舆鬼鹑首也自东井十二度余二千一百七十二杪十五太中东井二十七度终栁六度自汉三辅及北地上郡尽巴蜀汉中之地古秦梁芮丰扈密庸蜀羌髳之国自汉中东尽华阳与鹑首相接又谓兴元府下金洋鳯与利集壁巴等二十州为鹑首由此旧志所以谓为井鬼分野也又按二十八辰分野之图云自毕十二度至井十五度为实沈而分注之云益州永兴河东河西北路是自井十六度至栁八度为鹑首而分注之云雍州永兴五路及四川似以益与四川分为二而躔度几不可攷今按晋志十二次度数及州郡躔次以十二辰配十二野则通江而上如保寜似非井鬼分野也今以觜参井鬼之次言之本图云益州入参七度广汉入觜四度越巂入觜三度蜀郡入参一度犍为入参三度牂牁入参五度巴郡入参八度汉中入参九度未尝为井鬼分也而井鬼为秦雍州云中入井一度定襄入井八度上党入舆鬼二度是井鬼为秦分而觜参为蜀川无疑惟以舆地騐之觜参为魏分魏在三河之间越秦汉而与蜀益同一分野是难以诘辨即入参七度以巴郡汉中之分考之亦微有不合噫人无甘石之学而欲试推步之法其不为识者所笑乎谨因所见而附于后以俟后之君子　觜参应为实沈之次其曰鹑首从唐书也　史记正义星经云毕觜参魏之分野益州东井舆鬼秦之分野雍州】
　　禹穴辨【蕃二十而南游江淮上防稽探禹穴闚九疑子长之自叙所谓足迹半天下也后人不察止以意为防若曰上防稽而探禹穴云尔如呉越春秋谓宛委山有一穴探不见底谓之禹穴括地志谓山中　　又有一穴深不见底谓之禹穴史迁云上防稽探禹穴即此穴也而五帝纪张晏谓禹巡狩至防稽而崩因葬焉上有孔穴民间云禹入此穴皆误读史记而禹穴遂误在防稽矣今详考诸书如左】
　　易林【大禹生石夷之野】
　　正义【禹名文命字密身长九尺二寸西夷之人也】
　　帝王纪【禹以六月六日生于石纽身长九尺二寸西夷之人也】
　　蜀王本纪【禹本汶山郡广柔县人也生于石纽括地志茂州汶川县石纽山在县西七十三里】
　　华阳国志【大禹生于石纽今夷人共营其地方百里不敢居牧至今犹不敢放六畜】东汉书【戴良字叔鸾汝南人尝自比若仲尼长东鲁大禹生西羌】
　　水经注【禹生于蜀之广柔县石纽邨】
　　一统志【禹穴在石泉治之北大禹生此】
　　外书【升庵着广柔隋改汶川今之石泉县也石纽邨今之石鼓山也其山朝暮二时有五色霞气又有大禹采药亭在大业山其地药气触人往往不可到】
　　【禹穴者禹蔵书之所也按正义禹至衡山梦见绣谷男子自称元夷苍水使者却倚覆釡之山东顾谓禹曰欲得我山神之书者齐于黄帝之岳岩石之下三月季庚乃登宛委之山发石得金简玉字以知水泉之脉及治水功成乃蔵书于所生之地焉按广舆记防稽之穴石如臼可知非蔵书所也】张鹏翮治镜録【功过格其传已乆自了凡袁氏力行有效而后之士大夫往往重行之然袁氏以儒而惑于释氏因果报应之説以劝诱后人后人亦皆习焉不察夫为善而有祈福之念则其为善也必不公去恶而有畏祸之念则其去恶也必不诚以不诚不公之心存于中而徒以为善去恶之事勉强致饰于其外吾恐其功日微而过日滋矣奚取夫日悬一格而丹黄识之曰某事为功若干某事为过若干哉近有刋布当官功过格以风于百尔有位者予览之而深嘉其意又惜其仍惑于释氏之説而不本于儒者正谊不谋利明道不计功之防乃为之易其説以进焉夫人之居恒功过其所系犹轻而当官者之为功过也不綦艰且钜哉治一邑者以一邑为功过治一郡者以一郡为功过上之居方面之任则其功过有愈大者焉更上之而处辅弼之位则功过又有愈大者焉要其本不越于一心而已茍能以虚心讲求以实心干济以精心照察以公心推行毋沽名毋惧谤母矜已毋狥人总以上不负国下不负民而为清夜自矢之素纵未敢言功亦可以无大过矣功过格虽不设可也虽然功过之成其相悬几若河汉而功过之始其相别仅同淄渑是以古之上哲盘盂几杖铭诵箴防犹且触于目警于心朝夕罔敢豫怠而况其下焉者乎茍任其气质之偏凭胸臆以行之而非有学问察识之功则居官临民之际一切兵刑钱谷禁令兴革之宜自谓可以有功而每以隠伏其过于不觉后虽悔之而无及矣曾子曰吾日三省吾身孟子曰行有不得者皆反求诸已是故格物致知正心诚意当功过未形之先而所以密其存养者不可以一偶怠也审择义利坚持取舍功过将形之初而所以严其省察者不可以或忽也昔者董安于性缓佩以自急西门豹性急佩韦以自缓皆将以矫其偏而约之中而唐太宗之言曰以铜为鉴可正衣冠以古为鉴可知兴替以人为鉴可明得失今兹记功书过之格其亦古人韦之意而以备当官者之一鉴殆不为无助乎倘必曰如此而有功如此而无过如此而可以邀福可以远祸则行道而有市心非予之所愿闻也】
　　高人龙梁山县学碑记【圣人之道通天地亘古今合远迩无有乎或遗无有乎或间者也天得之而永清地得之而永寜凡日星河岳之大以及昆虫草木之细莫不赖斯道焉以范围而曲成之羲农而上无论矣爰自三代以迄于今凡纪纲法度之端政教礼乐之统莫不赖斯道焉以经纬而损益之至于通都大邑文物殷繁僻壤遐陬山谷深阻诸凡乡党室家之内日用饮食以及风谣习尚之间循斯道则治悖斯道则乱盖天下一家家一人人一心也大哉圣人之道乎而集羣圣之大成开百代以立极者惟我孔子故帝王南面而治天下必建学秩祀而崇徳报功之无尽者洵识其本已天子之学曰成均诸侯之学曰泮宫党有庠术有序家有塾盖天下无可不学之人亦无可不学之地而时代之升降气数之盛衰鲜不由之自秦以还马鹿甫定太牢肆兴桥门之盛比隆三古若唐若宋皆其选也庆厯中诏令天下州县立学迄今遂为定制顾古今之学虽同而古今之教则异矣周礼大司徒以乡三物教万民而宾兴之初一曰六徳次二曰六行次三曰六艺以故人材辈出风俗寖美驯致治隆化治而比屋可封夫亦恃有此具焉耳自科举法兴上之选举恒于斯下之仕进恒于斯相沿既乆于是逢掖之徒胥视学为梯荣干禄之径父教其子兄教其弟类弄笔墨拾青紫以相与为光宠而止岂惟六徳六行之不讲即所谓六艺者较今帖括之文为何如也人材将何由而盛风俗将何由而美哉虽然亦患在不知圣人之道耳圣人之道在六经六经之理则皆具于人之一心由修悖而有吉凶是谓心易由得失而有因革是谓心书由善恶而有美刺是谓心诗心有是非春秋因之以作心有中和礼乐因之以起圣人以其心诏乎天下后世者可谓详且切矣夫人不能自见其心故无由以见圣人之心因不知有圣人之道何怪乎离经畔道而惟利欲之归也呜呼利欲之蚀人心乆矣一旦欲举而廓清之舍学无由舍学而求诸本心之正更无由学者诚能由心之存以验心之发体之以诚守之以敬扩而充之以勇将所谓六经以及六徳六行六艺者皆在是矣处而士习以端出而治功以懋即于科举中取之何不可者然则科举何足以累人哉亦人之自累实甚耳吾梁为东川钜邑旧学在城南隅明末流冦蹂躏殿堂销燬】
　　【国朝初甫平蜀疆庶务草创　文庙仅屋三楹为春秋祭奠之所两庑防门以迨师生之舍庖湢之属防皆阙如于是邑侯王君若羲瞿然惧无以妥圣灵倡教化称】
　　【天子一道同风之指肆首捐资庀材鸠工以次葺治之匪直为观美而已盖以移风俗育人材俾梁之人有所观感而兴起也故予为之记以谂里人俾落成而刋诸石使知返求诸一心而圣人之道乃赖以不坠云】
　　吕潜高惕庵语録序【读惕庵语録而不腠斯道盛衰之感也邹鲁既远言人人殊惟河汾濂洛诸君子起颇得千载已坠之绪继是名儒辈出臯比日新明三百年间河东姚江最着沿及末流不无厐襍之讥迄于今而遂成絶响矣夫道学之敝也名盛而实已衰吾甚疑乎其实亦实亡而名且并废吾又惜乎其名至于名废而世遂不知讲学为何事辄相与非而笑之人心之】
　　【不醇风俗之不古由此其故也梁山高子惕庵有忧之于是毅然以讲学为己任捐镪葺屋日与二三门人讲习其中远近向风骎骎有昔贤之遗轨焉李子仙根録其答问之语顔曰惕庵语録余得受而卒业焉见其迎机导窽则庖丁之无全牛也芟繁黜异则迅风之扫秋箨也抑且单词只语居要不烦则又对东郭顺子而令人之意消也虽惕庵之学不尽于问答即当时之问答亦不尽于此録而此其类着矣吾蜀固多君子伊川客涪而易学愈进嘉靖南充少海任公瀚倡道经筵已而乞休讲学五十余年著述甚富梁邑瞿塘来公知徳早领隆庆壬子乡荐中年着有易注日録诸书惕庵生来公之乡宜其后先竞美也夫】
　　李仙根高霖公庐山纪游跋【昔览庐山志王弇州有纪无诗钟退谷有诗无纪采者之遗耶兹山灵胜笔不能尽耶抑各有所限耶霖公先生高才积学当代伟人山川清兴著作如林数日间两游庐岳虽未能即穷其胜然星渚以南浔阳以北亦佳处领其要矣诗宗唐音铿訇俊逸妙絶一时纪崇正学怀大雅有侃然自任之心凡神竒仙佛之説皆屏而不録岂非儒学之正宗乎至流连泉石咏啸云烟则又未足为霖公先生称诩矣】



　　四川通志卷四十七
</div>
    <div class="pagination">
<a href="四川通志_page217.html">上一页</a><span>...</span><a href="四川通志_page213.html">213</a><a href="四川通志_page214.html">214</a><a href="四川通志_page215.html">215</a><a href="四川通志_page216.html">216</a><a href="四川通志_page217.html">217</a><span class="current-page">218</span>
    </div>
    <div class="pagination"><a href="index.html">返回目录</a></div>
</body>
</html>
