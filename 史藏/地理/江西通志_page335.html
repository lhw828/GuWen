<!DOCTYPE html>
<html>
 <head>
  <meta charset="utf-8"/>
  <title>
   江西通志 - 第 335 页/共 394 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江西通志 - 第 335 页/共 394 页
  </h1>
  <div class="content">
   地蔵庵疏
　　小园滇茶一株花开大异凡植余往以诗易之地藏僧有羣鹅不换换名花句相传以为美谈庵依灌城旧址从土埠望之郁郁苍苍并不见有庵者循级委折而下得庵焉无多屋宇负冈面池缔构秀野佛像荘严前后左右非种蔬则植花竹无一旷土皆僧定慧拮据成之亦精蓝也余每厌城内尘縁纷沓同博庵学宪遂初掌垣过之饭伊蒲快谈竟日以为常因相与约曰防城内外不乏名梵古刹惟此一笏袈裟地颇宜于幽人韵士堪结香火之縁韦防殿之前俯临池广不容趾拓而筑之环以朱阑池内放生种菱藕周遭植桃柳芙蓉更于髙冈结一茅亭登可望逺则西山南浦风颿云树居然在目不几芥子纳须弥称胜槩乎僧曰池非我有费将安出余曰名蓝古刹偶然修建动需数千百金非当道大宰官不能任若此小小缀随其愿力不过各醵数缗便可有池有廊可栖可游可歌可咏世外相对安见白莲香山之社不踵于今日乎二三同人当不河汉吾言也适小饮滇茶花下僧来索书遂走笔付之
　　募修三江桥疏　　　　　　　　李振
　　余宅忧卧章水上有浮屠氏造而请焉其言曰庐陵旧有三江桥向修于公家大宰今圮矣将谋所以复之乞公疏以告四方时有负土之役弗遑也乃致书郡太守郭公邑令于公曰桥梁道路亦王政之一端也公其加意于此乎孟冬之十五日溯流及郡则两公业为疏题经始矣余抵里门见有儒衣冠者曰黄嗣贞及某某余乃揖而进备賔主礼三子皆曰愿公一言为三江桥倡余谢不敏曰余学圣人之道者也乌能以福田利益之事倡导乡里哉三子应声曰否否此未可以概论也某之所以力请于公者盖将为徳于民兼施济之利勒之贞珉播之遐迩承先贤之遗泽垂利赖于无穷此固公之志而某等専以此望于公也余谢曰如子言诚知道者但余随先司马宦游阅歴南北几徧独旋里不数数实未覩所谓三江桥者请晰言之可乎曰唯唯问其所以得名曰桥在郡治之北二十里其流出于坤谿与鄢原及所谓山前者合三江而统滙于兹则先廷尉琴冈公之故里也问其经始之人大小之制曰桥之来也乆矣明隆万时嗣贞之先曰永齐躬募而修之増四墩为五三洞为四叙而传之者则陈防山先生也功甚劳而制未备传二世为嗣贞之考頴甫氏孺浑以桥故谒宰晦庵先生先生慨然以修复为已任规画审视较昔綦详为撤木而礲石焉首捐金若干自郡邑大夫下及乡之耆老士泯敛三千金以助经始于己巳迄甲戌凡六年桥乃成盖明崇祯间事也欧阳醒庵先生为之记至今颂大宰之徳于不衰问其所以作之利害曰三江合流其势迅激不可遏而荆楚粤闽四达之冲也当春霖暴涨时轺车驿骑往来践更士卒将天子之命动关民瘼军机者至望洋不得渡其庐吉二邑之有事于城者径道纡回既逺且劳冐涉危险又常有风涛覆没之忧此君子所以动念也曰嗟乎此桥诚不可已夫以数十丈之桥拯百千万人于不测之地其旁及于荆楚粤闽凡往来吾郡无逺近之人莫不防其利焉况昔之撤木而易石也歴嵗多而为功难今因其石而补缀之则力省而效易吾知助财与力与工与米粟者之踵相继也当事诸君子登髙而呼九邑之人与夫荆楚粤闽举凡东西南北往来络绎无逺近之人莫不踊跃赞叹以助其成不既休与虽然天下事不患于不成而要期于可久昔之人规画于此可谓审矣今未三十年复有崩頽之患盖由溺于因循防止委斯民之大利任其疾苦号呼侧足于寻常尺寸之中率拱手熟视不能画一策出一议救其于倾危未甚之际及隳然大壊乃全举而委之后起之人呜呼必有任其咎者矣今者黄生嗣贞承其先三世遗泽思为利于无穷其志可以为后世法一宜书僧智焰大发愿力思以津梁世人结茅趺坐虎豹见之不敢逼二宜书吉之人士与凡道所往来者皆追思晦庵冢宰之遗徳属余继其事三宜书虽无三子者之请亦愿载笔以从事矣他日桥成当书此为之记
　　明
　　黎川文绪引　　　　　　　　　王　材
　　新城本吴晋以来东兴永城二邑境也后合于南城宋绍兴中复析南城之黎滩镇名邑曰新城故新城称黎川云虞文靖公作新城学记言未县时故太学説书李公觏直讲王公无咎尚书左丞邓公温伯处士灌园吕先生南公已生于其乡有盛名于天下而吴文正公送左令序又言宋三百年儒科抚建九邑惟新城有进士第一人谓张公渊微也先后名贤隐见崇庳功烈不尽着然其节行文章即匹夫一命往往显名当时盖又不特四五公而己后来之士景其风轨不可复见则幸其有著述者存而嵗月遐悠简编沦逸今惟旴江一集尚全诸贤徒有集名且并其名亡之者亦多矣余退居之暇念前献之遗旁搜亟録间得百之一二辑而传之庻亦尽缵承者之责以无忽此地灵之所钟也与
　　国朝
　　重修龙池广济桥引　　　　　　赵　京
　　桥以龙池名志地也以广济名志人也志地者何因置邮而得名也志人者何因一真而得名也一真者明荘皇朝戒上人也先是邑南通广昌驿铺曰龙池其下水声潺湲泝流而上星石云叠一望匹练淜湃滙东流溪者凡三四悉从闽隘发源自南梗白茆百丈木湍激纡折数十里而入旴穆庙壬申嵗大水桥圮维时遂昌苍濂郑侯来莅兹邑甫至均虚粮撤客兵兴学礼士洞悉民隐百废具举命僧一真题疏缮旧邑人知僧拮据勤瘁而不知桥之再兴侯实董成焉丁亥嵗复大水加以频年兵燹向所云广济者复圮焉余悲郑侯之绩恐都人士久而遂忘也托衲子再募修之盖郑侯莅丰多恵政因以广济名其心存乎爱人非若浮屠説有如是作如是受想也嗟乎世有苍濂在又何患无一真其人哉
　　募筑葛溪堤引　　　　　　　　陶　燿
　　弋负山临谿谿由玊山导信阳百川之水入焉诸山隘束蜿蜒奋伏潆洄纡折幷流而注于弋东合灵山涔阳诸水西北溯流葛源演瀁南注少折而东合于大溪所谓葛溪是也溪之右地庳土疎卤泄善下隄之使东逆折以入大溪怒流汹涌冲激排荡势甚悍葛水弱且狭力不能敌辄幷引逆流回啮其隄故屡筑屡溃崇祯甲申弋令山阴王君审度地形储木石备器用菑楗既盛畚锸斯举五越月而告成比嵗冦燹弗靖流亡转徙农弗获耕士弗获学商旅屏足用绌则匮重以灾祲交厉积逋二万五千有竒邑益困敝守兹土者糺纷旁午晨而兴夕而入簿书督责之不给其何废之能举余视邑五载邑之士人陈所以兴之之利数请于余虽然兴之而无其术有其术矣而不得其人犹弗兴也弋为两粤吴楚孔道舟车辐辏人文炳乎邦国自经兵革害不少苏岂独山川之咎抑或人事之弗共以至此极也古者用民之力嵗不过三日国富而力纾力纾则礼乐修教化明行之而力为之而成故其举事也易今则力役日烦宿逋累累峻法以绳其下财困而力绌则啙窳偷生民无乐业安于怠惰废弛益多故其举事也难以凋敝之俗行久废之令而责以难成之事自非邑之贤人君子敎之劝之鼓舞以为之倡其不能以强民也审矣余悯前贤之劳惧隳厥绪经营谋始爰诹爰度问役几何人工几何程资粟几何储钱镈之属几何需其伐石也欲坚其培土也欲厚其陾欲密以深其植欲崇以广数者备而废坠举虽劳而瘁何敢辞焉邑之士人既有同心必有以分余之劳而复昔之旧者愿委心而受敎焉安福县四十五都募建义仓引　　刘昆溍
　　吾邑东廓先生社与湖山之社所在皆有而三五先生一设东湖一设广明寺以便出纳独本都山峻道险未有合建者先狮泉公行之于族虽饥馑洊臻此地亦熙然自若明季改革十室九空分贮合积荡焉无存侧闻先君尝叹丁亥告荒乡之饿殍先后殣者二百余人嗟乎谁无父母待哺不与谁无兄弟啼饥不頋诚有辗转沈痛欲救无策者今幸际清平可不早为之所哉随劝我族各捐所余设仓已而谋诸康君敬寛王君汉若即同家侄懿叶各捐一二百桶为倡溍虽力绵亦嵗输有差爰建三仓于外三仓于内以随地之便敛之七月散之五月以因天之时借以匮乏息以什一赒以防独以通人之急夫同都迩也各捐升斗于有余之时易也久不为者辄谓豆区小恵耳或曰昵于乡私甚頋安得生今复古而井授之而家给之而九年蓄之何如村自为积亦可利收防以小康也施由亲始无求诸逺勿以善小弗为毋求诸难社仓亦云


　　江西通志卷一百四十一
&lt;史部,地理类,都会郡县之属,江西通志&gt;
　　钦定四库全书
　　江西通志卷一百四十二
　　艺文【传　赞　颂　铭】
　　晋
　　五柳先生传　　　　　　　　　陶　潜
　　先生不知何许人也亦不详其姓字宅边有五柳树因以为号焉闲静少言不慕荣利好读书不求甚解每有防意便欣然忘食性嗜酒家贫不能常得亲旧知其如此或置酒而招之造饮辄尽期在必醉既醉而退曽不情去留环堵萧然不蔽风日裋褐穿结箪瓢屡空晏如也尝着文章自娱颇示已志忘懐得失以此自终赞曰黔娄有言不戚戚于贫贱不汲汲于富贵味其言兹若人之俦乎引觞赋诗以乐其志无懐氏之民欤葛天氏之民欤
　　宋
　　六一居士传　　　　　　　　　欧阳修
　　六一居士初谪滁山自号醉翁既老而衰且病将退休于滁水之上则又更号六一居士客有问曰六一何谓也居士曰吾家藏书一万卷集録三代以来金石遗文一千卷有琴一张有棊一局而尝置酒一壶客曰是为五一尔奈何居士曰以吾一翁老于此五物之间是岂不为六一乎客笑曰子欲逃名者乎而屡易其号此荘子所谓畏影而走乎日中者也余将见子疾走大喘暍死而名不得逃也居士曰吾固知名之不可逃然亦知夫不必逃也吾为此名聊以志吾之乐尔客曰其乐如何居士曰吾之乐可胜道哉方其得意于五物也泰山在前而不见疾雷破柱而不惊虽飨九奏于洞庭之野阅大战于涿鹿之原未足喻其乐且适也然尝患不得极吾乐于其间者世事之为累者众也其大者有二焉轩裳珪组劳吾形于外忧患思虑劳吾心于内使吾形不病而已悴心未老而先衰尚何暇于五物哉虽然吾自乞其身于朝者三年矣一日天子恻然哀之赐其骸骨使得与此五物偕返于田庐庻几偿其夙愿焉此吾之所以志也客复笑曰子知轩裳珪组之累其形而不知五物之累其心乎居士曰不然累于彼者已劳矣又多忧累于此者既佚矣幸无患吾其何择哉于是与客俱起握手大笑曰置之区区不足较也已而叹曰夫士少而仕老而休盖有不待七十者矣吾素慕之宜去一也吾尝用于时矣而讫无称焉宜去二也壮犹如此今既老且病矣乃以难彊之筋骸贪过分之荣禄是将违其素志而自食其言宜去三也吾负三宜去虽无五物其去宜矣复何道哉熙寜五年九月七日六一居士自传
　　董隐子传　　　　　　　　　　黄庭坚
　　董隐子隐于乞人从人乞于南康市中与酒无不饮未尝见其醉连败纸蔽后前衣穿结不周腹背风雪人挟纩战栗其面有孺子色视众人之所严如涕唾人以世俗所重利要之不满一笑也或祈向愿闻其方则曰无能乞尔无它言皆玩人然狂而不悖髙安刘格道纯晚得之与为礼甚愿为置酒解衣衣之与言或时语不狂自道宿人年三十六矣熟视二十许人也道纯得疱疮如蓓蕾溃肌肤岑岑痛昼夜生数十隐子为和剂五日良已异日阴与方士约买药煮丹砂期未至语不闻侍旁隐子又来饮起握道纯手曰冶金铸银奔马即死祸乞一榼酒行歌而往曰归饮吾同舎明日遣人问安留榼舍旁乞人去矣数日客见之于浔阳犹寄声别道纯不了其来之始其去以庚申正月十三日
　　明
　　御制周颠仙人传　　　　　　　明太祖
　　颠人周姓者自言南昌属郡建昌人也年一十有四嵗因患颠疾父母无暇常拘于是颠入南昌乞食于市嵗如常颠如是更无他往元至正间失记何年忽入抚州一次未几仍归南昌有时施力于市户之家日与俦人相杂暮宿闾阎之下嵗将三十余俄有异词凡新官到任必谒见而诉之其词曰告太平此异言也何以见当是时元天下承平将乱在迩其颠者故发此言乃曰异词不数年元天下乱所在英雄据险杀无寜日其称伪汉陈友谅者帅乌合之众以入南昌其颠者无与语也未几朕亲帅舟师复南昌城降朕抚民既定而归建业于南昌东华门道左见男子一人拜于道旁朕谓左右曰此何人也左右皆曰颠人朕三月归建业颠者六月至朕亲出督工逢颠者来谒谓颠者曰此来为何对曰告太平如此者朝出则逢之所告如前或左或右或前或后务以此言为先有时遥见以手入胷襟中似乎讨物以手置口中问其故乃曰虱子复谓曰几何对曰二三斗此等异言大槩知朕之不寜当首见时即言婆娘歹又乡谈中常歌云世上甚麽动得人心只有胭脂胚粉动得婆娘嫂里人及问其故对曰你只这般只这般每每如此及告太平终日被此颠者所烦特以烧酒醉之明日又来仍以虱多为説于是制新衣易彼之旧衣新衣至朕视颠者旧裙腰间藏三寸许菖蒲一茎谓颠者曰此物何用对曰细嚼饮水腹无痛朕细嚼水吞之是后颠者日颠不已命蒸之初以巨缸覆之令颠者居其内以五尺围芦薪縁缸煅之薪尽火消掲缸而视之俨然如故是后复蒸之以五尺围芦薪一束半以缸覆颠者于内周遭以火煅之烟消火灭之后掲缸视之俨然如故又未几时以五尺围芦薪两束半以缸覆颠者于内煅炼之薪尽火消之后掲缸视之其烟凝于缸底若张绵状颠者微以首撼撼小水微出即醒无恙命寄食于蒋山寺主僧领之月余僧来告颠者有异状与沙弥争饭遂怒不食今半月矣朕竒之明日命驾亲往询视之至寺遥见颠者来迓步趋无艰容无饥色是其异也因盛殽羞同享于翠微亭膳后密谓主僧曰令颠者清斋一月以视其能否主僧如朕命防颠者于一室朕每三日一问问至二十有三日果不饮膳是出凡人也朕亲往以开之诸军将士闻是争取酒殽以供之大饱弗纳所饮食者尽出之良久召至朕与共享食如前纳之弗出酒过且酣先于朕归道旁侧道右边待朕至及朕至颠者以手画地成圏指谓朕曰你打破个桶做个桶发此异言当是时金陵村民闻之争邀供养一日逢后生者俄出异词噫敎你充军便充军又闲中见朕常歌曰山东只好立一个省未几朕将西征九江特问颠者曰此行可乎应声曰可朕谓颠者曰彼已称帝今与彼战岂不难乎颠者故作颠态仰面视房之上久之稳首正容以手拂之曰上面无他的朕谓曰此行你偕往可乎曰可询毕朕归其颠者以平日所持之拐擎之急趋朕之马前摇舞之状若壮士挥戈之势此露必胜之兆后兵行带往至皖城无风舟师难行遣人问之颠者乃曰只管行只管有风无胆不行便无风于是诸军上牵以舟薄岸泝流而上不二三里微风渐起又不十里大风猛作扬帆长驱遂达小孤朕曽谓相伴者曰其颠者无正语防闲之倘有谬词来报至马当江中江豚戏水颠者曰水怪见前损人多伴者来报朕不然其説颠果无知弃溺于江中至湖口失记人数约有十七八人将颠者领去湖口小江边意在溺死去久而归颠者同来问命往者何不置之死地又复生来对曰难置之于死语未既颠者猝至谓朕欲食朕与之食食既颠者整顿精神衣服之类若逺行之状至朕前鞠躬舒项谓朕曰你杀之朕谓曰被你烦多杀且未敢且纵你行遂糗粮而往去后莫知所之朕于彭蠡之中大战之后回江上星列水师以据江势暇中试令人往匡庐之下颠者所向之方询土居之民要知颠者之有无地荒人无惟太平宫侧草莽间一民居之以颠者状云之谓民人曰是曽见否对曰前者俄有一瘦长人物初至我处声言好了我告太平来了你为民者用心种田语后于我宅内不食半月矣深入匡庐无知所之朕战后归来癸卯围武昌甲辰平荆楚乙巳入两浙戊午平吴越下中原两广福建天下混一洪武癸亥八月俄有赤脚僧名觉显者至自言于匡庐深山岩壑中见一老人使我来谓大明天子有説闻其説乃云国祚殿廷仪礼司以此奏朕思方今虚诳者多朕驭宇内至尊于黔黎之上奉上下于两间善聴善见恐贻民笑故不见不答是僧伺候四年仍往匡庐意在欲见朕不与见但以诗二首寄之去后二年使人询之果曽再见否其赤脚者云不复再见又四年朕患热症几将去世俄赤脚僧至言天眼尊者及周颠仙人遣某送药至朕初又不欲见少思之既病人以药来虽真假合见之出与见恵朕以药药之名二其一曰温良药两片其一曰温良石一块其用之方金盆子盛着背上磨着金醆子内吃一醆便好朕遂服之初无甚异初服在未时间至防灯时周身肉内搐掣此药之应也当夜病愈精神日强一日服过两番乃闻有菖蒲香醆底有丹砂沈坠鲜红异世有者其赤脚僧云某住天池寺去岩有五里余俄有徐道人来言竹林寺见请往视之某与同往见天眼尊者坐竹林寺中少顷一披草衣者入某谓天眼曰此何人也对曰此周颠是也方今主所询者此人也即今人主作热尔当送药与服之天眼更云我与颠已和人主诗某问曰诗将视看对曰写于石上某于石上观之于悬崖处果有诗二首朕谓赤脚曰还能记乎曰能即命録之初见其诗麤俗无韵无聫似乎非诗及遣人诣匡庐召致之使者至杳然矣朕复以是诗再观其词其字皆异寻常不在镌巧但説事耳国之休咎存亡之道已决矣故纪之以示后人
　　五荆传　　　　　　　　　　　刘　崧
　　萧氏有五兄弟居邑之武山下其长者曰翀次者曰翴曰□曰翪曰翚翀之父自新□之父自明皆先卒翴之父自成年且垂老故无恙五人者皆严事之又能通有无均瘠肥同休戚敦叙友睦勤好诗礼每旦各督僮奴出耕归则相与读书鸣琴吹弄箫以欢聚于一堂之上无间言焉防有防起均粮城甓自成以田税业等任总甲事造运舟命翀往涖之或有察其党与并为奸利者朝廷遣官出谳翀引服在行既而虑自成弗安即以书慰其家谓叔父年老宜留已当自行也自成闻而不悦得翀书辄碎裂之不复视曰吾兄早亡仅一子又未有嗣忍挤以往乎乃奋然出告侄某实诬冐自成名在法自成实当往二人庭争不已至相持抱大哭官府不能决卒按籍坐自成而出翀翀哭于门外不去自成遥劳之曰汝亟归视家事万无以老身为虑也闻者伤之后府以自成送台狱议役终其身以贷死且往屯淮滁间翀与诸弟泣而聚谋曰吾叔父其遂不返乎今官府事方殷盍分力以共济众曰诺时翚最少乃命翚率子侄以就学而命翪督耕稼命□造县服役事而已与翴将更迭往省于滁州防檄下有罪者许输粟河州以自赎翀即日收其家赀货得若干先遣翴赍往京师以聴命久之不报翀忧愤不自胜乃更倾赀产至斥妇女妆奁得钱钞若干以继益之将行其长子女遽婴疾卒翀不暇頋而去先自成在滁阳闻翀来亟命为书缓之翀不为止比至京则前赎律且格不行翀过滁阳与其弟翴先后在侍凡三十余日而返家故有隙地当中堂之北兄弟旦夕尝游息焉或言某所有紫荆树可移植者及得之则同根而干者凡五众异之以为荆兄弟数也而其数若有合焉久之芽叶分敷其间一干乃独异而非是众曰宜去之且祝曰符吾兄弟也宜更生未防有茁而上挺者视之果荆树也众则大喜遂酌酒酹之设具燕焉翀为之赋五荆咏以示诸弟賔客合而和之者若干人余时亲见故不敢泯其事而为之传且将使居滁阳者闻而喜慰焉赞曰田真之事逺矣昔陆士衡赋豫章行谓三荆欢同株而孝友传又谓古有兄弟忿欲分异出见三荆同根接叶连阴而止其即田真欤抑古者固自有其事欤然未闻有五荆者今萧氏兄弟罹患难蹈颠沛极矣而所以和其家同其心者不变而益坚则荆之发祥也宜哉夫始而视之以见类之异者犹可以同其荣况同气乎终而视之以其类之真者乃所以应其气之同固自有不可得而缺者欤
　　国朝
　　赠太常寺少卿彭公传【子端吾】　　李　绂
　　彭公讳好古字子述庐陵人徙河南夏邑父举人讳中美有儒行母刘氏生公时云有异兆弱冠举嘉靖丁酉乡试十试于礼部不售就县职得直隶新城理极冲如无事刻苦自励时有欲行元人水田之议者檄下新城白沟河水利可用公为书白上官言夺民桑枣禾黍成利冀秔稻未必然之获不可一春分浴种需水而白沟氷始泮入秋未收稻而九河下流倒漾稻且无遗种不可二农器水陆异用农事南北异习养农师易农具多费困民不可三事乃中止至穆庙时兴水利三辅骚然民益思公功新城与兴州屯地牙错民地占籍颇赢奸民以欺隐持小民请清丈公力持不可谓丈量事烦扰増课无防而重困吾民且藏富于民即藏冨于国也大吏韪之后江陵张公居正大括民田朋家作仇新城父老嘅叹谓向匪彭公此令不待今日矣新城有为缇帅者善大学士徐公阶属所知讽公曰由我通相公可立跻台省公谢曰吾闻相公贤若由窦以进必以为不肖矣府推官侯则素贪冐行县时公不具例金因短公于巡抚张公张襄阳人公婣娅有分巡襄阳者张方为举人以事相迕因迁怒公又入推官谮遂调公新安简县新城民千余人赴吏部乞留尚书杨公博曰令果贤耶调则难为令留则难为巡抚遂改令陜西同官同官古祋祤地边饷所道田瘠而役烦士习苦窳公日劝农桑课经义教养并修漆沮水囓城筑其岸捍之大市陈炉村为陶冶所盗哨聚其间公劝筑小堡严更堠盗因以息石州之乱三秦震动县有金锁关为西安咽喉地公察其西南髙山筑济阳寨与关为犄角屹然天险俄获一谍者军门讯之云石州虏使侦道欲由延安趋长安今已知险难越无忧也同官以漆沮既同得名山髙水驶田不可稻耀州富平欲凿山通漆沮灌田其邑人吏部尚书孙公丕扬主之公抗言劳已民以利邻非智同官固不为用人力以利已非仁耀富平独安乎孙公无以夺苐曰令强项强项已而直巡抚张公移节抚陜西同列危之公笑曰吾尽吾职已耳既至果檄公察平凉延安巩昌凤翔四府兵马钱粮意以困公公夏出冬归歴三千余里登对欵件无毫发舛迕张公大才之悔向时不能知公然公寻得疾遂不起检槖止俸银四两士民衋伤共伐木为棺同僚赙助始得归而巡抚赙尤厚公清劲屹然特立遇事径行务利民不茍悦上官卒能使忮者悔心非所谓诚能动物者耶子八人端吾尤知名以其官赠公太常寺少卿
　　端吾字元荘少而卓荦颀身玊立音吐如洪钟万厯乙酉乡试魁其经辛丑成进士授内阁中书舎人丁未考选山西道御史时朝臣各立门户公疏数十上力掊权贵破依附之习着破党论极言其害为党者患之戊申出巡盐两淮淮课半天下而盐政日壊边商内商与水商相为灌输水商困则二商皆困司课者法令苛宻朘削水商罄槖不能支往往徙业去公至布寛政劳来抚防之禁剪单绪掣诸弊四单齐发掣无时视上江盐值低昻为缓急缉贩枭清奸侩择贤吏司掣商因大苏富安有东河中分三团为鹾运要路久淤窒运公亲相度奏请濬治又建二闸使淮泗不下泄遂为永利江都有汉儒董公祠辟而新之课士其中比报命课倍旧额而嚢不私一钱人称为氷御史云寻改按漕是春水涸滞艘四千余又漕臣谢事去公乗单舸昼夜驰督无遗策运道始通小滩以部员监兑无益而滋扰特奏罢之事竣奉命巡四川建南猓蛮方犯顺边报旁午公侦得猓情非大创不可奏请以吴公用先为巡抚刘公綎为帅必平猓神宗方倦勤疏多留中独公奏辄报可已复为刘公画策凿重庆山路进兵时咸谓非便卒平猓改设流官事具公所为平猓全书后川南奢氏乱诸路惟重庆一线通尤赖其济乃益服公方略公在川执法不避势要有依藩王为大憝者捕得即杖杀之是时庐陵彭给事芹生与公并以伉直着人称二彭以比汉二鲍然终为忌者所中外补防议道未几入谪籍公怡然以归光宗即位起用言事诸臣补公行人司副旋迁光禄寺丞晋少卿公方图报効综出入覈浮费不茍为依随改太常寺少卿祀祝步趋唯谨陞右通政同僚皆后进独公嶷然老成咸奉为典型焉熹宗在位逆珰魏忠贤擅命朝士必出其门颇重公使私人致辞上公欲一识公面公谢曰不佞居官三十年守身若处子岂少而守节老乃呈身耶珰大恨天启五年崔呈秀为逆党画策令京堂官自陈欲尽去善类公即具疏乞休阁议留公珰恚曰此人面目何状我不识何留为遂勒令致仕既归闻缇骑四出杨左诸君子皆下狱愤郁致疾年七十竟卒所着嵩螺山人集若干卷嵩螺其别号也又有兰台奏议盐漕两志按蜀纪保家规爱日斋语録及平猓全书并藏于家
　　火神童公传　　　　　　　　　唐　英
　　神姓童氏名賔字定新饶之浮梁县人性刚直防业儒父母早防遂就艺浮地利陶自唐宋及前明其役日益盛万厯间内监潘相奉御董造派役于民童氏应报火族人惧不敢往神毅然执役时造大器累不完工或受鞭棰或苦饥羸神恻然伤之愿以骨作薪匄器之成遽跃入火翌日启窰果得完器自是器无弗完者家人收其余骸凤皇山相感其诚立祠祀之盖距今百数十年矣雍正戊申余衔
　　命督理埏埴来厰防吉谒神祠頋瞻之下求所为丽牲之碑阙焉无辞问神姓氏封号率无能知者而浮志亦复不载最后神裔孙诸生兆龙等抱家牒来谒牒称神曰风火仙详死事一节并载康熙庚申年臧徐两部郎董制陶器每见神指画呵防于窰火中故饶守许拓祠地加修葺焉牒首有沈太史三曽序曰先朝嘉号而勅封
　　之不知所封何号也岂即所谓风火仙耶夫五行各有专司陶司于火而加以风于义何取且朝廷锡封之号如金冶神木土谷以及岳凟山川皆曰神未闻曰仙也岂相之私称云尔耶勅封之语殆不确耶是皆莫可考也当神之时徭役繁兴刑罚滋炽孰不趦趄瑟缩于前而涕泣狼狈于后神闻役而趋趋而尽其力于工则已耳物之成否不关一人器之美恶非有专责乃一旦身投烈焰岂无妻子割舎之痛与血肉煅炼之苦而皆在不頋卒能上济国事而下贷百工之命也何其壮乎然则神之死也可以作忠臣之气而坚义士之心矣神娶于刘生一子儒神赴火后刘苦节教子夀八十有五儒奉母以孝闻
　　晋
　　翟征君赞【并序】　　　　　　　　庾　亮
　　夫所谓至人者体包杰量神凝域表该落万动元心独融故能虬骧丹霄而不绁豢龙之辔凤鸣瑶林而不屈伶伦之笼岂必欣太清而乐琼蔼哉頋蹄涔不足以濯神须翳荟不足以翔云翮是故藐姑有绰约之庐箕阜有高啸之宇唐勲表于元庭夏功忘于虚室晋徴士南阳翟君禀逸韵于天陶含冲气于特秀体认虚而委顺恢昭旷而髙蹈先生载营抱一泊然独处神栖飇霭之表形逸岩泽之隅虽束帛仍降轺冕屡招而弓旌屈于匪石帝命惭于虚复矣是以髙风振宇宙逺韵冠当时方将表大庭于絶代恢元解以释纷仰朝霞而晞翼凌扶摇以独翔景命不延卒于浔阳之南山哲人其萎髙轨孰仿余钦若人之风尝问道于无何之庐賔想元珠主以赡授沐道霑淳固已实而归矣自昔之违于兹七稔何悟先生忽矣升遐感至徳之长泯悼仁风之永翳标尔其伤澘然增欷乃授翰咏迹以宣来叶其辞曰
　　卓哉先生逸韵遐超虬盘玉津凤戢琼条涤耳夏鼎髙揖唐朝洪崖邈矣元迹载劭淳风沐世飞芳九霄唐
　　尚书右丞徐公冩真图赞【并序】　　独孤及
　　侍御史韩公至清以学艺书画之美闻于天下辛丑嵗三月以王事靡盬馆于豫章与前尚书右丞徐公同舎于恵明寺之净室尝以暇日裂素洒翰画徐公之貎陈于座隅而美目方口和气秀骨毫厘无差若分形于镜入自外者或欲擎跽揖让俯偻拜谒不知其画也众君子嗟叹之不足则言以赞其美某亦继唱于后
　　哲匠运思天是具假之笔精实以神遇居然成象豁若披雾瞻仰神锋如窥武库婉婉髙识昂昂独步絶顶孤松空波白鹭不犯之色匪躬之故孰知其化亦在毫素
　　宋
　　洪崖先生画賛【并序】　　　　　　李　纲
　　洪崖先生张氲隋唐间人隐于南昌之西山所乗驴名之曰雪精仆数人曰拙曰木曰藤曰葛曰橘出则负巨扇长瓢以从之多绘以为图盖有道者也为之赞云
　　洪崖古先生傲睨得天逸结庐西山下踏雪时一出长瓢与巨扇此外了无物借问侍者谁拙木葛藤橘何年丹青手冩此神仙质髙风邈如在超然入吾室
　　元
　　孝女赞【有序】　　　　　　　　　虞　集
　　金谿县因金谿场之名也唐时有银鑛发其地作场以冶之曰金谿场寳厯乙巳银絶而冶废宋开寳初始置县云冶废时土不产银久矣有司不敢失其贡迫诸民而取之有葛祐者官强之莅冶事银既无所从出倾其家不足充数吏驱祐家取土石杂烹之卒无所得缚祐搒掠不胜其苦祐无子独有二女且长不忍见其父皆自投冶中焚死监吏上其事抚州刺史奏除之里人哀二女又感其去患害也神而祠之皇元至元中郡守张国纪用献利者言起金银冶于属县至今民病之独金谿以二女事闻得不作大徳庚子县丞吴瑾作新祠于沙阜之地延祐戊午县尹李有又新作之民间嵗时祀之有诏祠在祀典者则县长吏行事焉元统甲戌四月朔邑士危素请太史虞集赞之赞曰
　　寳藏之兴岂为厉阶叔世尽利民生罹乖防防二女哀其所天力不能救投身毒烟身尽义着苛政亦熄民以永寜无愧血食
　　明
　　胡贞妇传赞【并序】　　　　　　　解　缙
　　胡贞妇曽氏讳静贞吉水兰溪人曽一中女也一中之先人讳三聘事朱子为门人髙第弟子后奉使死难于金家世荣盛贞妇自少专静寡言恭顺慈俭甫十七归于环洲胡氏原长忠简公诸孙也时方乱离寓居里之平原事长抚下礼度不逾涉险疑危知机善豫国初来归权舆家计至罄奁中物以给家众未尝恤也已而家益饶至累钜万未尝恃其富每训子息谓古人云贵欲使可贱今汝曹知富欲可贫则不患贫矣识者诵为名言原长每有所诘责未尝辨激徐为申理下人懐服余少时从学其家塾亲承抚念覩其徳仪盖古之淑徳不是过也洪武壬戌原长坐乡人连累当徙边原长死后与子妇刘抱其孤弱孙旅邸中弱孙防病卒刘即自经死贞妇亦自缢为人所救苏慨然曰吾夫亡不死者尚怜此孤弱故忍死冀养长之今复死矣而刘亦能以年少死义吾何用生为即嚼舌三日不食死时年四十二其子绍归自边始之于里之石屋山之原未时水齧其山畔几陷既乃日就平复水潆洄如带岂非其贞烈使然欤赞曰
　　曾氏以一妇人相其夫起家累万金无一毫骄溢此已足为难及临大节慷慨就义有烈丈夫所难者呜呼世之读余传者当何如生愧也
　　晋
　　聘士徐君墓颂【有序】　　　　　　孙　绰
　　晋南昌相太原县君白汉故聘士徐君之灵惟君风轨英邃音徽逺播飱仰芳流宗揖在昔古人有言闻伯之风者懦夫有立志仰先生之道岂无青云之懐哉余以不才忝兹邑遐宗有道思揖逺风乃与友人殷浩等东带灵坟奉瞻祠宇虽玊质幽潜而目想令仪雅音永寂而心存髙范徘徊墟垅仰眄松林哀有形之短化悼令徳之长泯怃然有感凄然増伤夫讽謡生于情托雅颂兴乎所钦匪于咏述孰寄斯懐颂曰
　　岩岩先生迈此英风含真独畅心体冲髙蹈域表淑问显融昂昂五贤赫赫八俊虽曰休明或婴险岂若先生保兹玊润超世作范流光遐振坟茔磊落松竹萧森荟丛蔚蔚虚宇愔愔游兽戏阿嘤鸟鸣林嗟乎徐君不闻其音徘徊邱侧凄焉流襟何以舒蕴援翰托心梁
　　豫章颂
　　伊南有材匪桂匪椒下贯金壤上笼赤霄盘薄广结捎瑟曾乔七年乃识非曰终朝
　　唐
　　平原公遗徳颂　　　　　　　　李　华
　　维上帝降灵为贤弼我大邦钧明説望协期陈谟仗钺出师丕赫厥勋大君以距岭縁湖八州之域天下震扰此邦全寜内辅宗师外饫军旅咽顺荆越钟以眷右乃命平原賔防东宫而尊大之师长邦宪肃清华朱旂畅毂平原戾止秋霜伊何视我直方春雨伊何我恺悌公张氏讳镐字从周河内儒家时贤荐让诏书徴起三年之间位登将相吉甫方叔平原兼之间嵗临海奸顽覆浙左陷上饶灊皖冦徒戕害长吏潜逼钟陵冝春盗帅家兵徧山吏不敢问人愁苦之公黙麾偏师勿骇吾人无声无色羣凶枭下遂其顺上遂其仁咸曰不有平原遑恤吾身平原之政以类而举是邦胡冤公薨于镇八州文武吏人老幼途哭家祭不能举首夫山倾川竭未为成灾大臣盛徳舍荣即哀灾之大者刻颂之义发乎心播乎声施事为教感哀为徳公故吏侍御史博陵崔贲文明殿中侍御史昌黎韩洄幼深监察御史赵郡李惟岳谟道大理寺丞王士华子秀刑部尚书员外郎袁州刺史张澹惟清袁州别驾吴郡陆调牧臣及耆夀袁维清彭正运施希廷李开云百姓彭伋潘玊等一十二人咨余为颂抚石而泣故其词也哀皇矣明白求公于野官在谏省将锄悖凶谓公有勋庸授公肃宗纳为辅翼专征獯戎或蹇或通易简昭融帝命平原八州提封深湖大江宣布睿徳淳此下国荡除妖贼安其父子爰及家室时万时亿山川出云生此元臣献嵗发春三灵化醇今则逝矣南方愁辛呜呼平原如其仁如其仁
　　卫尉卿洪州都督张公遗爱碑颂【并序】崔祐甫
　　今天子询于师保辅弼之臣曰将以国之明烛震下士俾兆人康乂有道哉四臣曰莫如择贤而司牧之虽欲不理不可得也上曰用贤何先曰莫先于幽逺蛮貊之邦为急也即日命王人以制书就拜卫尉卿兼洪州都督张公为御史中丞广州刺史岭南节度经畧观察等使逾月而遽庙于洪洪之耆老嫠惸商贩渔钓百类千品周声夺魄于野于防咸曰寜取我裳而裂之寜取我禀而焚之父也天只胡为夺我之君中丞受命而南舟不及泛马不及秣国人懐慕之罔极曰清尘逺矣君不頋矣郁陶之思何用哉盍用于扬名颂徳乎故吏兵曹防军张擢法曹参军豫章县令郑锋建昌县令卢惟瑾新呉县令邬贲州人东冶府果毅刘容耆夀喻干相等讨论之众佥谓允于心曰自昔为政者知清之可以长人也而清者稀岂不欲清欲牵之也欲之所行不廉不俭为之舟舆也清之不立肆奢崇货为之钻凿也于是撤其惟帐荐蓐之具便于身悦于目者二百余物归之有司减其俸钱稍食月几十万贯于军府此皆前政之所督责而封已者我则推而逺之于是公仪之义申平仲之规见矣二之日谋于众曰昔曹参去齐以狱市为寄以为扰于狱者轻重人之命烦于市者耗斁人之生茍鞭笞桁杨之无度侵牟肆夺之不改是国家以章绶印玺毒苍生也岂致理哉于是平百货之贵贱议刑罚之等差使其贪不下残忿不私逞韩子求环而不可使人背而无伤夫然噬嗑之象成行苇之恩溥矣三之日谋于野曰不稼不穑民天安仰载驰载驱王命所急吾观是邦农野未辟传置未修岂不以使役无期供亿失序倘野有饿殍賔不如归亦诸侯之耻也于是减承城吏卒防三千归之陇畆而击柝之守无阙焉赋豪墆财数百万赒于馆饩而含糗之徒不知也其卒也不公之吏留以为厮其财也不法之臣受以润屋我皆用之于爱人活国也于是阜藩之望崇多大之仪备矣从政三月州人爱之如父母承之如松柏夫妇耕织之暇无他惧惟惧公迁其余煦妪孕育发于中而形于言损其身而益于物可以激頽俗慰穷甿者岂胜道哉祐甫山东鄙人不好妄饰凡所闻见务存实録故采拾而书之公名休字祥幽州范阳县人晋司空茂先逺裔也起家石亭别将为县令军司马州长史各一入为天子友储君臣虽假以宠名而迹实戎索受命为范阳节度安禄山判官禄山以大权大宠外示忠而内谋逆太上皇推赤心而弗疑敢有间之者死蹈虎尾犯龙鳞公密言其戎狄豺狼不可厌也当是时也视鼎镬如归焉神之聴之是与正直周旋锋镝之下出入寇讐之间而能终保元吉渐于贵仕进退存亡而不失其正其惟张公乎又牧濠舒润三州而及此昔张黄门庭珪牧此州甚得人誉张丞相九龄次之迨府君又有裕焉故邦人有三张之目颂者美盛徳之形容非鲁僖公仲山甫不之获今兹颂曰
　　昔为豫章故有循良黄门之善于今不忘爰及丞相亦有烈光我君戾止是为三张立廉寳俭无怨无伤邮亭之下賔旅其康四封之内望嵗千箱自春徂夏兮人相庆庆未毕兮闻后命朱幡玊节兮向番禺彼愿适兮我望孤君乎君乎若嵗大旱其谁见濡
　　新广城门颂【并序】　　　　　　　符　载
　　贞元十四年我常侍钟陵之政成繇赋均调法令修理男女小大只承教化土地千里蚩蚩浩浩莫不刬心化为端良然后覃恩闲暇将有改筑自我官府至于门台是用乗时洗故作新先是城有赘墉横亘东西盘防便地甚曰无壮瞻彼闉阇亦特其门崇未及雉广不容轨公斸屈垣修涂理岩岩四扇每五夜将旦候吏云委鼔鸣逢逢鞫然洞开轩盖絶尘而并鹜军旅拥关而坌入旗过不偃斿马行不骈蹄徘徊流览胜气洋溢改作之致腾淩前人真卓然之思也君子谓公气防元极智游象郁以盛徳统乎大位茍视民之弊吾见其壅阏不和之气决防溃泽之不若也岂复有烦冤淫滥之志渐于风俗哉循迹改观正在于是公尝濡翰有所纪叙实恐防谦休声不扬小子愚陋赞述铭颂请刻于贞石使新门之绩也皇皇然颂曰
　　钟陵古城隘不工丽谯隙穴废崇墉石貂作镇寝前踪中央砥平豁防笼严城朝旦日曈曈髙大四门车马通此邦此绩垂无穷敢绍华藻扬清风
　　储潭神颂　　　　　　　　　　裴　谞
　　江水上源急如箭潭北转急令目中间十里澄漫漫龙蛇若见若不见老农老圃望天语储潭之神可致雨质明斋服躬往奠牢醴丰洁精诚举女巫纷纷堂下儛色似授兮意似与云在山兮风在林风云忽起潭更深气霾祠宇连江阴朝日不复照翠岑迥溪口兮櫂清流好风带雨送到州吏人雨立喜再拜神兮灵兮如献酬城上楼兮危架空登四望兮暗蒙蒙不知路兮千万里恵泽愿兮与之同我有言兮报匪徐车骑复往礼如初髙垣墉兮大其门洒扫丹雘壮神居使过庙者之加敬酒食货财而有余神兮灵神兮灵匪享慢享克诚
　　祈雨感应颂【并序】　　　　　　　裴　曙
　　二年余从兄自左司郎中诏领防州牧不朞月而令行焉削其烦苛存乎简易惟徳用乂以康保民端已而属吏自修体道而风俗加让除恶务本【阙】　等不法非时而诛施恵惟勤王【阙】　穷苦出钱以赈原义制事非礼罕言尔日也路不拾遗人归其厚戊申嵗季夏闰月逺郊阳于戏储潭神之灵者入庙而骄阳犹赫陈祠而元冥召阴我信既孚伊神降祉乾坤合徳风雨应期表以随车云不待族昭其福善雷无假震越翼日而滂沲矣发我枯瘁长我黍稷倬彼甫田厥有秋矣曷以报徳靡爱斯牲曷以表灵载葺其宇夫供亿王用俾无征转输泛舟爰有易道人无怨色其财罕遗天与和气而变不生则灾害匪常休咎由政明矣其宋也下堂顿首其卫也举国兴师神昭至诚则不容易岂比夫至理通变发言馨香神人叶和天地之利宜保膺元吉翼戴休明祸乱无因而生福庆永垂后裔曙则不腆敢賛颂声颂曰仙郎出守猛虎渡河祐贤进善崇正黜讹黄霸颍川晏婴东阿轻关易道禁暴屛苛列邑循吏异畆嘉禾士农工商阡陌多时雨不降储潭是过幽庙肸蠁连山嗟峨天地合气鱼龙跃波随车霡霂通昔滂沱实发实颍载謡载歌精意以荐至诚伊何牲不爱羊酒盈其牺天下之利期在惟和前河南府防军裴宏书
　　元
　　赐帛颂【有序】　　　　　　　　　危　素
　　皇帝御天下有八年凡三赐老人帛于是抚州民张天祐与被宠命初赐及再赐三赐时天祐年八十有余最后之赐则九十有二天祐少好道术善保啬其精神大隐市廛无求于世藏书甚冨以朂其子孙其所以至于上夀者盖异于常人矣国家自祖宗以来子恵元元然于尊礼髙年尤为备至此先王之所以治其天下其民易化其俗易成者也于是史臣素作颂以归美于上其词曰
　　皇有万国莫不尊亲绍天明命抚之以仁民吾同胞海涵天覆仁政之行敬老慈防筐篚肆颁皇有恩言恵泽斯沛孝理实敦维抚为郡江湖之表山谷僻深民多夀考微臣天祐生于宋时束帛所防明诏飇驰养老乞言三王之世临雍拜老亟称汉帝乃如斯人道术孔多藏书满家守一处和安车聘贤尚法古昔宜秉直心上禆圣徳化行俗美维皇之明昭垂罔极史作颂声
　　明
　　平江汉颂　　　　　　　　　　宋　濂
　　天命皇上为亿兆生民主旌麾所向悉臣悉廷初以一旅之师兴濠泗间遂抚淮南平江东攻浙东西下之版图所入方数千里定都江左发政施仁戴白之叟垂髫之童涵泳至化皥皥熙熙如承平时于时陈友谅据有江汉之地僭居大号贼杀其主饬修防冲虐驱烝黎如蹈水火不自度力又集蜂蚁之众直窥豫章三月不解皇赫斯怒乃召羣臣于庭而告之曰陈虏不道敢屡予侮昔者荡摇我边方侵轶我姑孰伺侦我金陵赖尔一二臣隣之力攻而败之予亦亲覆其穴巢中宵窜走假息武昌予不忍追殱之冀其悔祸以自逭于天刑癸卯之夏乃复围我豫章是其凶徳无厌自取殄灭此天亡之时天之明威予不敢不顺唯尔熊罴之臣不二心之士尚弼予以成厥功羣臣曰都于是右丞臣达防知政事臣遇春帐前亲兵指挥使臣国胜同知枢密院事臣永忠臣通海备厥戎器简厥师徒以俟七月癸酉上躬擐甲胄祃纛龙江帅楼船数百蔽江而上陈虏大詟解围而逃丁亥与我师遇鄱阳湖之康郎山戊子上分舟师为十二屯命达遇春永忠突入虏阵呼声动天地矢锋雨集炮声雷鍧波涛起立飞火照耀百里之内水色尽赤焚溺死者动一二万流尸如蚁满望无际己丑焚伪平章舟刈戮余二千辛卯复酣战虏将张定边素号臬猛上亲御之将士皆死战歴一二时遇春等左右夹击杀士卒无算张中矢百余而退潜保小山不敢吐气我师亦据湖口扼彼喉衿列栅南北江岸置火筏中流水陆严戒以候其发八月虏食尽遣舟五百艘掠粮都昌又为我大将所获壬戌虏计穷冒死突出将上趋九江上命诸将一时俱合其大战如戊子自辰达酉督战益急友谅中飞矢毙于舟中癸亥降其众五万上命释之不戮一人凯歌而旋舳舻相衔旌旗飞翻不疾不徐委蛇而来万姓欢迎俯伏道左山川草木皆有喜色告庙饮至行赏论功赐遇春田若干永忠田若干其余将士赉金缯有差臣稽在昔曹操治水军八十万来攻孙权而周瑜黄盖败之于赤壁苻坚发长安戎卒六十余万骑二十七万以侵晋而谢元谢石败之于淝水然赤壁不过一焚而走淝水亦不过军乱而奔初未尝大战也而史臣且书之以为千古美谈矧今湖口之防血战累日天地为之晦冥日月为之无光山河为之震荡其神功骏烈炳耀鉴鍧与天无极较之二国未足多让而歌咏不作非甚阙典欤臣谨备着其事撰为词颂一通以流鸿绩于无穷以俟太史氏之采録云其词曰
　　天眷有徳实为哲皇肆其神畧以靖冦攘义旄东指罔敢弗恭风烈虎啸云游龙骧长淮既归江左攸属浙之东西树侯置牧乃建国家以奠南服以懐中原以控西蜀蠢尔小丑敢讐大邦集其凶顽锋猬斧螗轻涉我疆以跳以踉亦既剪刈僵骸覆江洊齐六军直倾其穴释而勿诛俾自惩刷阖胡不然复豕而咥翘其虫臂当吾车辙皇明震怒歴告在廷是决不悛命将往征尔选舟师尔整甲兵漕尔糗粮各罄尔诚摇光在中则之月祃牙江濵皇秉巨钺以誓以戒以速其发纪律精明飇火奋激旟旐扬扬艂艭将将矛戈洸洸铠胄明明载怒载厉载飞载飏雄威所吞已无荆湘既与虏逢大呼冲击药腾藜驳星流火防虐焰电奔巨轰雷劈杀气防蒙不辨咫尺矢锋所贯什伍聨聫纵横交纽命陨弗颠櫕桅凑颿笋朿猬编流尸塞川舟行弗前虏魄既裭扶创而逸聚于湖奥仅存喘息我方植栅江之南北火筏在流掩蔽如翼越歴四旬飞走穷途将冐万死以絶其冲我师见之千艣如龙似兎之走而鹰之从酣战六时由辰达酉仆姑一发殪此酋首贯晴及颅仆若枯柳大憝既除余不能丑递相告言我诚不振我革我顽我归至仁谁谓培塿可髙嶙峋再拜稽首来降来臣皇曰俞哉汝俘予受宥汝弗刘予汝父母汝冻予衣汝饥予哺昔何昬迷今始撤蔀奏凯而旋骑吹郁摇形于乐歌节以镯铙饮至于庙颁赏于朝帛堆其家肉登其庖都人聚观举手加额或叹或謡有声啧啧干戈相寻匪一朝夕自今升平可坐而防惟皇神武动则克之羣策尽屈四方式之惟皇寛慈降则释之义声动荡畴能敌之惟皇明断遇事即决洞见千里不隔一髪所以四征成此骏烈小大毕朝孰敢肆孽在昔赤壁泊乎合淝事以幸集尚传策书况兹之功俊伟赫熹揆古无让可无咏诗臣虽微贱文字是职对扬皇休并献臣臆三代以还用仁兴国皇宜遵行永作民极
　　豫章铁柱颂
　　豫章郡铁柱二旌阳令南昌许逊敬之铸以镇蛟者也郡地濵于江水虫骋妖故民多江祸旌阳与西安吴猛世云用正一斩邪三五飞步之术追殱其神于长沙复惧遗孽洊兴使物冶铁压其窟宅一在西山双领之南堙没已久一在牙城南井迄今犹存柱出井外防尺下施八索谓能钩锁地脉云唐咸通六年节度使严譔来为郡将发视之未及咫烈风雷雨江水暴溢譔恐而止其见于道家书者如此濂窃闻之周有壶涿氏掌取水虫若欲杀其神则以牡□牛贯象齿而沉之则其神死渊为陵神谓龙冈象之属是也古盖有其术矣矧单阳则飞制以重阴乃伏而不动铁阴而蛟阳者也斯柱之建其亦沉□象之遗意与于戏豫章之民与蛟不两立微旌阳西安民其鱼矣濓虽不敏谨狥郡守某君之请勒文柱下以颂神功于亿万载颂曰
　　吴楚合域翼轸分经南昌钜都蛟孽所庭咮攓波谲脽运涛萦夫诸兽验胜遇禽征沉灶鼃产蚀阜成灵伯应歴鬼宪宣刑岳箓三辰斗劔七星挥斥电战刉割霆升河黑廓川液红星轨天设镇冶金建楹祝融主焰阏伯司型八神锡羡五官储精上旋圆枢下键方扃溟妃捧鉴渊后持衡飊笙鹤濑月吹凫汀仙旍回紫童节流青元勲潜沕素牒晶荧山铁絙龙鼎文铭翊扶鸿斡运清寜泰山可砺灵柱弗倾
　　兴国陈令尹徳政颂【有序】　　　　刘　崧
　　癸卯夏四月南平刘某遭兵乱奔逐荡析闻邻邑兴国有贤令尹也自其乡匍匐百四十余里往观政焉入其境田野治而民自谓未尝见吏也入其关商旅嬉而民又谓未尝见盗也老者旴旴防者于于居者以愉行者以舒既而游于学闻诵之声适于市闻舆人之歌乃踊跃感叹自伤僻逺不得为其民以少溉一日之恵则又欣欣然窃为兴国民独得贤令尹喜且贺之于是稍摭舆人之歌畧比其音节而为之颂焉颂曰
　　莱田之畇畇兮我则治之孰贷我牛与种兮陈侯是资居室之翘翘兮我则修之孰畀我椽与甓兮陈侯是周野有猛兽噬人血颅孰与逐之有仡其徒羣狐睢旴或窥我室孰与拒之有截其屹我有疮痍侯摩抚之我有苦饥侯来哺之训我子弟养我父母以燕则佚以善则不侮尔工尔贾尔田尔舎闻声趋风咸至庭下庭絶吏符曽不逮呼役有定程赋无宿逋侯马来止在泮之沚鼔咏诗乐尔君子侯车出游在彼中洲击节扬旂安歌以休牢有羊豕池有鰋鲤伊民之生维陈侯之恵矣贑有十邑维陈侯是茂民曰噫嘻昔未曾有朝有衮黼庙有鼎彞母诏公归伊民之师潋江沄沄方岭奕奕我辑舆歌永播无斁
　　抚东平冦颂【有序】　　　　　　　刘　颖
　　皇帝四年春抚州大侵民囏食羣盗窃发摽掠东土有司失刑政焉驯用猖獗明年连征弗庭又明年皇帝选用神明得驾部陈侯使守是邦绥和厥人侯乃悉心招懐顽不即化用白于藩宪大臣请兵天朝今春王师东下得其渠帅胁从释弗治乃作新邑寜东方人于戏可谓盛徳大业者矣是宜颂歌勒诸金石以垂无疆
　　噫嘻东人孰匪齐民狂昬狡嚚负鄙为艰裒凶鞠顽啸聚弥山纵横披猖撞搪抢攘隳决天纲太守神明仁武兼并不杀为刑彼昬罔俊卒頽于天太守赫然我师其东王命是恭攘除奸凶根薅株锄举族为俘膏流骨估太守嗟惊潢池弄兵赤子寔冥乃诏元戎释是胁从逮捕勿穷余孽蚩蚩哀号路隅祈悔厥初天地好生并包含善人是矜有俶其墉长林之东新邑攸崇乃赖陈君详法昭文用与维新流亡来归挈妻抚儿感怍欷歔孰我生全陈父其天陈父万年上帝孔昭降嘏垂休万福来求五峰峨峨叠翠层螺有石可磨我作此诗深刻大书上与天齐盛徳煌煌声闻洋洋匹休有唐
　　全懿堂颂【并序】　　　　　　　　裘　衍
　　节妇陈母都夫人陈礼部拣塘先生之母也刲股和药以事二亲服节守义以终夫志抚十月之孤登进士为硕辅以昌陈后诏旌史书贤传炳然一时既终之日人皆望门肃敬知道君子题其堂曰全懿窃惟懿美徳也诗曰民之秉彞好是懿徳是懿徳者乃众人之所固有有之而克举之则节义慈孝随感而见居常为关睢樛木之风若或变焉为陈母所优为矣是堂也以风世道以垂无极内则云乎哉衍辱知于拣塘因熟母之贤也三复咏叹而为之颂
　　有美斯庐贤母之居母也天只惟徳之基实获厥所广居正路母也安焉出必由户休有烈光长发其祥爰及令子肯构肯堂
　　瑞麪颂【并序】　　　　　　　　　罗大纮
  </div>
  <div class="pagination">
   <a href="江西通志_page334.html">
    上一页
   </a>
   <span>
    ...
   </span>
   <a href="江西通志_page330.html">
    330
   </a>
   <a href="江西通志_page331.html">
    331
   </a>
   <a href="江西通志_page332.html">
    332
   </a>
   <a href="江西通志_page333.html">
    333
   </a>
   <a href="江西通志_page334.html">
    334
   </a>
   <span class="current-page">
    335
   </span>
   <a href="江西通志_page336.html">
    336
   </a>
   <a href="江西通志_page337.html">
    337
   </a>
   <a href="江西通志_page338.html">
    338
   </a>
   <a href="江西通志_page339.html">
    339
   </a>
   <a href="江西通志_page340.html">
    340
   </a>
   <span>
    ...
   </span>
   <a href="江西通志_page336.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
