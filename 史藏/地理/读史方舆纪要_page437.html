<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 437 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 437 页/共 479 页</h1>
    <div class="content">　　嘉利泽在州东南十五里，周百余里。水可以溉，鱼可以食，即杨林泽也。或谓之杨林海子。又或谓之罗婆泽。《志》云：州西中和里有两泉对流，名对龙泉，流百余步，复合流入于嘉利泽云。邵甸河在州西六十里。杨慎云：河有泉源二，皆发寻甸府梁王山西北。一自牧羊村历核桃村，至高仓入河。一自崛泽屯入河。二水交流，至回犁湾松花坝，石遏流，入于盘龙江，带滇池汇昆池，氵彪流浸腴田殆万余顷。

　　○易龙驿在州东南。《舆程记》：自曲靖府之马龙驿西行八十里，至易龙驿，又七十里至杨林驿，又百里达云南府治。

　　附见：

　　广南卫在府治东南。又有云南左右中前后五卫，俱在府城内。洪武十五年所建也。

　　杨林堡守御千户所在废杨林县东五里。洪武三十五年，建有所城，周二里，属云南都司。又安宁州宜良、易门二县，俱置守御所于城内。

　　◇曲靖府东至贵州普安州三百四十里，南至广西府二百七十里，西北至寻甸州二百四十里，北至四川故乌撒军民府三百十里。自府治至布政司二百九十里，至江南江宁府六千八百六十里，至京师一万三百五里。

　　《禹贡》梁州南境。汉为益州郡地。蜀汉改置建宁郡治味县。晋置宁州，宋、齐因之。梁改置南宁州，后为爨氏所据大宝初，湘东王徵、南宁州刺史徐文盛赴荆州，属东夏尚阻，未遑远略，土民爨瓒遂窃据其地。《一统志》云：后分东、西二爨，而曲靖为西爨地。隋开皇中，亦置南宁州，又为恭州、协州地先是，蛮酋爨玩请降，其后复叛。开皇十七年，命史万岁南讨，疆理其地。唐武德四年，复立南宁州，改恭州为曲州，分协州置靖州，俱属戎州都督府。贞观八年，改为郎州《新唐书》：武德初，开南中，置南宁州。四年，置总管府。五年，侨治益州。八年，复治味县，更名郎州。贞观初，罢都督。开元五年，复曰南宁州。天宝九载，没于蛮。大历初，南诏置石城郡，段氏因之。后为磨弥部所据。元初，取其地置磨弥部万户府。至元八年，改为中路。十三年，改曲靖路总管府。二十五年，升宣抚司。明洪武十五年，改为曲靖军民府，领州四、县二。今亦曰曲靖府，领州五、县一。

　　府东连贵竹，南通交广，北届川蜀，西上滇藩，为四达之冲。而其系于云南也，犹人之有头目然。曲靖一破，而云南之全壤必不支矣。汉兵临滇国，自而来。武侯入南中，使降督李恢案道向建宁。恢大破群蛮，南至盘江，东至。隋初梁睿言：南宁州，汉世之地。其处去益路止一千，朱提比境即与戎州接界，幸因平蜀士众，即略定南宁。自泸戎以北，军粮须给。过此即于蛮夷征税，以供兵马。唐初，亦开东西二爨地。天宝十载，剑南节度使鲜于仲通将兵讨南诏，分道出戎州，进次曲靖，大败，其地遂悉没于蛮。蒙古将兀良合台自鄯阐而东平夷蛮，而后略定诸裔，引兵从交广而北。明初，命诸将收云南，分军一自乌撒而南，一自普安而西，皆以曲靖为之噤喉。曲靖既克，而云南大理次第举矣。曲靖所系顾不重哉？

　　南宁县附郭。汉味县地。唐初，置南宁州于此，有石城，后没于蛮，因置石城郡。段氏时，有乌蛮莫弥部据此。元初，置千户所，属莫弥部万户。至元十三年，升为南宁州。二十二年，改为县。今因之，编户三里。。

　　○南宁城在府西平川中，地名三岔，旧名共范川。《志》云：唐武德初，南宁州治共范川，时段纶为益州刺史，遣使俞大施至南宁州，治共范川，讽喻诸部纳款是也。寻徙石城。咸亨三年，南宁州爨归王杀东爨首领盖聘父子，仍治共范川，后因之。今城明初洪武二十年改筑，周六里有奇，有门四。○石城，在府北二十里。《志》云：本汉柯郡地。唐贞观初，以蛮酋爨归为南宁州都督，居石城。石晋天福二年，时南诏为杨干贞所篡窃，其故臣段思平借兵东方诸爨，起兵石城，即此。又同乐废县，在府境。《唐志》：郎州治味县，兼领同乐、升麻、同起、新丰、陇堤、泉麻六县是也。

　　废味县在府西。汉置，属益州郡。蜀汉时为建宁郡治，晋因之。建兴二年，没于李雄。咸康四年，复为晋有。宋仍为建宁郡。齐属左建平郡，萧梁末废。《华阳国志》：建兴三年，丞相亮南征，改益州郡曰建宁，治味县。晋时遂为宁州治。又蜀汉置降督。《水经注》建宁郡故降都督屯，蜀汉建兴三年，分益州郡置。胡氏曰：《蜀志》：降督治平夷，盖侨治。马忠为督，复治建宁味县。南中去蜀远，置督以总摄之。晋泰始中因之，分立宁州也。

　　废恭州在府东北，隋置。古朱提地也。蜀汉建兴中，分犍为郡界置朱提郡，晋因之。建兴二年，没于李雄。咸康五年，复属晋宋，仍为朱提郡，齐改为南朱提郡。萧梁末废。隋改置恭州。唐武德八年，改为曲州。天宝末，没于蛮，迁置于戎州西境。今见四川叙州府。○废协州，亦在府东北，古夜郎地也。《志》云：晋永嘉五年，宁州刺史王逊分柯、朱提、建宁郡立夜郎郡，治汉柯郡之夜郎县，宋、齐因之，梁末废。隋改置协州，唐初因之。武德八年，又析置靖州。天宝末，俱徙治戎州境内。

　　废越州在府南十五里。唐武德中，置悦州治此。领甘泉等六县，后为爨蛮所据，号普麽部。元初置千户所，隶末迷万户府。至元十二年，改越州，隶曲靖路。洪武末，废州，改置越州卫，今号其地为南城村。龙和城在府西南。《志》云：唐置南宁州，其东西爨蛮分乌、白二种，自曲靖二州西南昆川、曲轭、晋宁、喻献、安宁距龙和，通谓之西爨。白蛮自弥鹿、升麻二川南至步头，谓之东爨黑蛮。贞观中，以西爨归王为南宁州都督，袭杀东爨首领盖聘。天宝中，南诏阁罗凤以兵胁西爨，废南宁州，徙其部属。自曲靖至龙和皆残于兵，于是东爨复振，徙居西爨故地，与南诏为婚姻。即今曲靖地也。

　　丹川城在府境。晋咸康六年，汉李寿遣兵攻丹川，拔之，建宁太守孟彦等战死。盖是时戍守重地也。

　　○胜峰山在府城西。嶙峋耸拔，高出群峰。《志》云：山脉来自金马，为群山长。旧名妙高山。明初，颍川候、西平侯与元平章达里麻战，胜之，因改今名。又负金山，在府南十五里。○真峰山，在府西南二十里。山峦秀丽，下有弥陀岩，山后又有普贤洞。又莲华山，在府东南二十里，与真峰山对峙。

　　石堡山在府东南二十余里。一名分秦山。相传诸葛武侯南征时，与诸酋会盟处。下有温泉，阔二丈许，其沸如汤。或曰：即东山河之源也。又青龙山，在府东二十里。山色苍翠，俗名朗目山。又有观音洞，在府南二十里，宽平可容数百人。

　　汤池山在府东南。明洪武十五年，王师南征越州未下，沐英驻兵于此，谕降其众。又紫溪山，亦在府东南。《志》云：初越州酋阿资降，既而复叛，据龙窝为巢穴。洪武二十六年，沐春讨之。进至紫溪山，败其党，直抵龙窝擒之，是也。又有龙华山，在府北二十里。

　　○白石江府北八里。源自马龙州界，流经此，东南合于潇湘江。明洪武十四年，沐英征云南，故元将达里麻拥兵屯曲靖，英倍道而进，未至白石江，忽大雾四塞。冲雾前行，及江而止，雾霁则两军相望矣。敌大惊，亟涌兵陈水上。英别遣一军，溯流前渡，出其陈后。鸣鼓角，树旗帜，为疑兵山谷间。敌军乱，我师遂济。使猛而善泅者斫其军，师毕济，整列，而鼓炮声震天。英纵铁骑捣其中坚，生擒达里麻，俘斩无算，遂入曲靖。今有白石江桥跨其上。

　　潇湘江在城南。源出马龙州木容菁山，流经此。秋水时至，有若洞庭潇湘之势，因名。其下流入于东山河。○东山河在府东南，亦谓之南盘江，即潇湘、白石所汇流也。《志》云：河旁有洲可百余顷，平坦肥沃，旱涝无虞，南流入陆凉州境。

　　东海子在城东五里，广轮五十里。夏秋之交，雨水汪洋，称为巨浸。又东二十余里有黑龙潭，旁有石洞。其上怪石岩，林木茂密。潭水泓深，资以灌溉。又龙泉在府西南十里，泉分两派，灌溉甚多。

　　○白水关府东八十里。府境旧有白水蛮。唐永徽三年，郎州白水蛮反，踲麻州，即此。胡氏曰：白水蛮与青蛉、弄栋接。似误。今设白水驿，有巡司戍守。《舆程记》：自乌撒达沾益而南，谓之西路。自普安达平夷而西，谓之东路。合于白水驿，谓之十字路云。

　　宁越堡在府南。洪武二十四年，越州酋长阿资再叛，何福讨平之。因扼其险要，置宁越堡于此。既而阿资又叛，福与西平侯木春讨斩之。○松林驿，在府东北九十里，与沾益州接界。《舆程记》：自沾益驿西南六十里，至炎方驿，又六十里而至松林驿，此乌撒南出之路也。又南宁驿，在府治西北十五里。

　　亦佐县府东二百五十里。东北至贵州普安州百里，本汉柯郡之宛温县地。蜀汉以后，属兴古郡。晋永和中，桓温改曰宛暖。宋、齐因之。梁末废。唐为盘州地，后没于蛮，号夜苴部，讹曰亦佐。元至元间，并入罗雄州，寻复置今县。明初属罗雄州。永乐初，改今属，县丞龙氏世袭。今编户二里。县今省。

　　○宛温废县在县东北。《滇纪》：在县北二百里。今沾益州亦故宛温地也。又亦佐旧治，在县东十里，遗址尚存。

　　○矣层山在县治西。山有清泉，居人皆汲饮之。蛮语水曰矣。又治东有旱感山，岁旱祷之，即雨。亦曰旱改山。

　　○块绎江县南十五里。源发白水驿，南流达于罗平州境。又有小黄河，在县治旁。四时色黄，因名。

　　沾益州府东北二百十三里。东南至贵州普安州二百五十里，北至四川乌撒府界九十五里。

　　汉郡地。蜀汉时，属兴古郡。东晋成帝分置西平郡于此《华阳国志》：王逊为宁州刺史时，爨量叛，据兴古之盘南。后刺史尹奉讨平之，分盘南之盘江、来如、南零三县，立西平郡。沈约《宋志》：永嘉五年，王逊郡治西平县。唐贞观中，为盘州地属戎州都督府。天宝末，没于蛮，后为摩弥部所据。元初，属弥摩万户府。至元十三年，改置沾益州。今因之土官安氏世袭，编户十四里。

　　州险阻四塞，介滇、黔之口，北通乌撒，东控普安。毂绾之口，州实当之矣。

　　○沾益城今州治。元置沾益州于此。《志》云：州城本贵州乌撒卫后所城也。明洪武十六年，筑土城。永乐初，以砖石。天启二年，贵州水西酋安邦彦叛，沾益土妇设科、叛目李贤等应之，陷州城，分兵四掠。官军讨平之。四年，修筑城，周三里有奇，门四。

　　交水废县州南百三十里。其先磨弥部酋蒙提居此，名易陬笼。后为大理国高护军所夺。至元十三年，立为交水县，属沾益州。明永乐初废。今为交水村。天启三年，州陷于贼。四年，收复，筑交水城，为控御之处。又州南六十里有炎方城，又西南六十里有松林城，亦天启四年筑。与州城互相犄角，为曲靖捍蔽。炎方、松林二驿设于此。

　　罗山废县在州东南百二十里平夷乡，本磨弥部东境，名落蒙山。元置县，属沾益州。明永乐初废。又石梁废县，在州东北五十里石梁山，本磨弥部，又名立勒部。元立为县，属沾益州，亦永乐初废。

　　盘江废县在州南。《华阳国志》初爨量保盘南，刺史王逊讨之，不克，逊卒。刺史尹奉募外夷刺杀量，而盘南平。乃割兴古盘南之盘江、南如、南零三县，立西平郡。今州东有西平郡故址云。

　　同并城在州北。汉郡属县也。始元元年，益州之廉头、姑缯，之谈指、同并二十四邑三万余人皆反。其地大约在益州东北，西南。后汉仍曰同并县。晋咸宁五年省。隆和初，复置，属建宁郡。宋、齐因之。梁末废。

　　○石龙山州东七里。西麓有石蜿蜒如龙。《志》云：土官营栅，据山为险。又炎方山在州南六十里，山下即炎方驿。○伯蒙山在州东南二百里，高出诸山之上。

　　推涌山州东南二百余里，延袤二百余里。峰峦堆突，如涌出然。又东山在州南二百里，山乔耸而色苍翠，亦名曲靖东山。

　　○盘江在州北百二十里。或曰即可度河也。自四川乌撒府流经贵州毕节卫，南入州境。又东南流经贵州安南卫境。《志》云：州据南北二盘江之间，其南盘江盖即府境之东山河，流经州西南境而入陆凉州界。今详见川渎异同。

　　交河州南百七十里。《志》云：南盘江与葛溪之水合流于此，故名。又十里为交水坝，其地为平蛮乡，与块步水合。交水税课使置于此。明天启二年，官兵讨沾益叛贼，自交水进，为贼所败。又有车翁江，在州西北二十里，下流合于北盘江。

　　○阿幢桥州南百八十里。跨交水上，有巡司。《滇程记》：桥有大道达曲靖府，号三叉路，其西有铁沟，守以卢荒夷。卢荒夷者，即猡猡之讹也。又南三十里为太平桥，长八十尺，阔二十尺，亦交河水所经。

　　垒水铺在州南二百里。明天启初，水西安邦彦作乱，毕节、平夷及乌撒以南炎方、松林皆为所陷。又围普安、安南、云南，官军赴救，贼伏兵于垒水铺，官军尽殪。于是交水、曲靖、武定、寻甸、嵩明之间为之骚动。○三岔口，在州南，距交水二十里，为往来要地。《志》云：州南百里有松韶铺巡司。

　　倘塘站州北百二十里。为乌撒往来要道。明天启二年，沾益土妇设科等作乱，焚劫沾益、倘塘、炎方、松林、交水及曲靖白水驿，凡六站，官军讨之。明年复收诸站，蜀道始通。

　　陆凉州府南一百二十里。东南至罗平州百四十里，南至广西府二百五十里，西南至江府二百六十里。

　　汉郡县地。蜀汉属兴古郡，晋后因之。唐武德七年，置平夷县，属西平州。贞观八年，属盘州。天宝末，没于蛮。南诏号为落温部，大理因之。元初，置落温千户所，属落蒙万户。至元十三年，改置陆凉州。明因之编户八里。今仍旧。州山川环结，为险固之地。

　　○平夷城唐复置平夷县，属盘州，后没于南诏。元置陆凉州，治于此。明万历三十八年，始筑土城，周二里有奇，门三。

　　河纳废县州南八十里，地名蔡村。蒙氏时，置陆郎县于此，后并于落温部。元初置百户所。至元中，改河纳县，属陆凉州。明永乐初，省入州。○芳华废县，在州西四十里，昔落温部之地，蛮名忻歪，又名部封，以近部封山也。元初置千户所。至元中改芳华县，属陆凉州，永乐初，废入州。

　　附唐废县在州东南。唐为盘州治兼领平夷、盘水县。后并没于蛮。又西昌城在州西南，当中延泽之尾，水绕城郭，南中之固城也。又有木栅羲城，在中延泽中洲上。其南又有骑思笼城，皆大理时蛮酋所筑。

　　○丘雄山在州东七里，上有方池，水无盈缩，分酾山椒，凡十八道，谓之十八泉。○木容山，在州西北二十里，峰峦林木，苍翠可爱。又有满戍山，在州北二十里，高出群山，林木郁茂。

　　部封山州西四十里。山高耸，多花木，芳华县之名本此。其相近有石门，平畴沃壤，石笋森密，周匝十余里。大者高数仞，参差不齐，望之如井，东西行者穿其中，故名石门。又东出数百步，有离石，状类西岳三峰云。

　　○中涎泽在丘雄山下，即南盘江也。自府东南合潇湘诸水，至是汇而为泽。州境十八泉与南涧诸水皆注之。《志》云：南涧在州西北，东南注于中涎泽。

　　○木容关州西十里。又州北二十里有石嘴关，又天生关在州南九十里，皆自昔设险处。

</div>
    <div class="pagination">
<a href="读史方舆纪要_page436.html">上一页</a><span>...</span><a href="读史方舆纪要_page432.html">432</a><a href="读史方舆纪要_page433.html">433</a><a href="读史方舆纪要_page434.html">434</a><a href="读史方舆纪要_page435.html">435</a><a href="读史方舆纪要_page436.html">436</a><span class="current-page">437</span><a href="读史方舆纪要_page438.html">438</a><a href="读史方舆纪要_page439.html">439</a><a href="读史方舆纪要_page440.html">440</a><a href="读史方舆纪要_page441.html">441</a><a href="读史方舆纪要_page442.html">442</a><span>...</span><a href="读史方舆纪要_page438.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
