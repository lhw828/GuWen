<!DOCTYPE html>
<html>
 <head>
  <meta charset="utf-8"/>
  <title>
   吴中水利全书 - 第 89 页/共 96 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴中水利全书 - 第 89 页/共 96 页
  </h1>
  <div class="content">
   浙西为区四高中下势若盘盂诸源西来天目为魁也列泽中滙太湖为最也众流归东三江为宗也近世治水者浚松江跄口则不通水之不乐东也决黄浦夏驾则沛然水之欲北旋也夫万水皆东三江故同也今兹之欲北何也海塘障而东江塞也自东江之塞也天目南源迂回数百里过松江然后入海失其宅也议者徒知恶诸浦之夺江而欲截其流而不知江之不能自繇也然则通东江复禹迹可乎曰不可也东江通则咸潮溢也近江膏腴之田复卤斥也后之治水者莫若因其势之所在近三者导之使入黄浦近淀湖者导之使入娄江近阳城者导之使入七浦庶几事半而功倍也图之作举纲也纲举而目张也观者得水土分数于区画之间髙下见矣髙下见疏防辨矣
　　魏校呉中水利説
　　呉地边髙中下昔人象为盘盂不大决其下流注之海则胡以止湖翻矣禹贡所谓三江既入震泽底定是也今淞江全受震泽诸水实维经流而中多淤阻如肠胃病噎然则并而入娄江过刘家港入海西迤北地形愈卑则滙为阳城昆承诸湖故有白茆塘受之以泄于江
　　何宜水利塘圩説
　　脩治塘圩浙西水利急务约畧其説如左
　　一脩筑围岸苦于无土若围外河水浅狭即将外河车干取土若外河深濶则将围内沟洫车干取土此一举两得之术也
　　一凡围内有径塍者遇潦易于车戽是以常年有収其无径塍者遇潦难于车戽是以常年无収宜谕令田户凡大围有田三四百畆者须筑径塍一条五六百畆者须筑径塍二条七八百畆者如数増筑
　　一围岸田畔或土脉虗浮外水沴入昼虽车干夜复涨满者宜于岸塍中心开掘一槽深入外河之底随防河泥填及一半俟其稍干用杵筑令坚实又复防泥填满则水无自而入矣又有围岸因鳅鳝掘穴或树根朽烂遂成漏洞者亦依前法筑之若田中有泉水为害者可用砖灰围砌泉口如井栏之状则泉不漫散或将泉口掘作深坎用大缸覆之却以泥土围筑缸上而泉亦不能出矣
　　一髙田去河辽逺无水可救者须于田内计畆开塘如田一畆开塘一分有田二畆开塘二分其三畆四畆以上各宜依数开之庶可防旱或有愚民吝惜不肯将田开塘者可以善言谕之曰尔有田二畆若将二分开塘则彼一畆八分更不忧旱年年有収是所费者小而所利者大若惜此二分之田不以开塘则彼二畆旱即无収是所惜者小而所害者大古人宁损膏腴之产而广沟洫之制者为此故也
　　张铎围田沟洫説
　　治水以为田也治田以防水也治田之水有三曰筑岸塍曰修堰坝曰分大圩全呉之地古称泽国田多低洼所借以防水者塍岸也塍岸不固则虽有沃壤亦弃之为沮洳矣古人制田之法率因水道以正疆界曰泾曰溇曰浜曰沟纵横曲直有井田之象焉其通也以泄水其塞也以潴水使不为田害而已后乃破古堤以通江湖专小利而风涛之入独倚于岸塍故民日益劳而増筑日益繁矣范仲淹有曰江南围田每方数十里内有河渠外有门闸旱则启之潦则闭之旱潦不及为农美利今门闸不可复矣而修筑堰坝之策独不可行耶圩田之制随地形之广狭水道之逺近而为之大小圩之小者岸塍易完民工易集时有浸潦则车戽之功可以朝夕计也圩之大者岸塍既广工力不及积水经月而实粟者将化而为浥腐矣度其势而分之使一劳而永逸事半而功倍民其有不赖乎夫岸塍譬则城郭也坝堰譬则闗隘也小圩譬则三里五里也闗隘固城郭坚则内有所恃而寇不能入三里之城七里之郭则小而易守绰然应敌无虞矣
　　史鉴呉江水利説
　　呉江之地土疏水缓左江右湖故水之为患也特甚太湖东南巨浸即禹贡之震泽也其西北纳荆溪宣歙芜湖宜兴溧阳广徳数郡之水西南合天目富阳分水湖州杭州诸山诸溪奔注之水潴聚于湖汪洋浩瀚不可涯涘而松江承其下流松江即禹贡所云三江既入之一水也逶迤曲折洄流旋洑逆行二百余里始入海而呉江据江湖之防屹然中流每遇霖雨积旬潦水涨溢渺然无际或风涛大作吞啮冲击其害又甚于雨东风则江水西浸西风则湖水东浸俄顷顿尽人力莫施故濒湖之人谓之贼水者此也议者徒欲开一渠濬一泾置一牐以为治之之方是皆狥偏一之见而无救患之益也何则呉江水多田少溪渠与江湖相连水皆周流无不通者特有大与小急与缓之异耳假令南置一闸而北流者自若东开一渠而西溢者如故固不当与诸县治法同也切以为今日措置之方其要有四一曰筑堤呉中之田皆居江湖之濵支流旁出皆荡漾不可以名计茍不致力于隄防以捍御之则未见其可也国朝永乐中治水东南尚书夏忠靖公创于前通政使赵居任继于后无不注意于隄防其法常于春初编集民夫每圩先筑样墩一座为式髙广各若干尺然后筑隄如之其取土皆于附近之田又必督民以杵坚筑务令筑固隄既讫工令民防泥填灌取土之田必使克满复于隄之内外増广其基名为抵水盖隄既髙峻无基以培之日乆必頽矣正綂间尚书周文襄公讲求二公之法而损益之繇是水患渐平民安其业近来法废每年府虽下县县虽下乡率皆以伪应之其于隄防畧不加省坏者十七八欲求水之无害难矣且戊午而至丁夘其间稔者才二而旱者一水者七固繇天灾流行然亦隄防圮坏水不能御旱不能蓄有以致之也二曰审分泄呉江之地当太湖东南其在南者分众流以入湖呉溇港东宋家港朱家港蠡思港直渎港黄沙港韭溪是也居其东者引湖水以入江瓜泾港七里桥栁胥港虹桥长桥三江桥三山桥定海桥万顷桥仙槎桥甘泉桥白龙桥是也又自县治至平望四十里间亦系分泄湖水之所今为石塘虽便徃来前辈尝言其有害水道故凿窦以通水流近年倾圮俗吏鄙夫不知大计辄因而筑之又湖水之浑滓易为停积沿湖之人多种茭蒲嵗乆成田咸登粮额遂致水道日微又瓜泾港长桥正当太湖东流入江要道至为深濶而瓜泾港居民虑贼所侵辄夤缘巡捕官为之筑堰长桥又为濠家湮塞规为田宅为患极大今则入湖者泛滥不流矣入江者洄流而西浸矣日滋月长其害将尤甚于今日也莫若一槩疏濬不许踵袭前迹三曰务车救夫水之泛滥者既筑堤以障之矣而水之停积者若不竭力以车戽则何从而减之乎然民之贫乏者或无力而弗供豪横者又恃顽而弗服以致互相推调坐视陆沉在上之人激劝而编集之水患初作上有长贰下至簿吏无不躬亲看视奔走道路未尝宁居故谚有救水如救火之言此言当急而不当缓也自近年设立水利官后一切委之然地既广远居东则西不知在南则北罔恤欲求其无误难矣夫军国之需所系至重合着为令典凡后水潦任牧民之任者悉令分投巡视督民而力救之四曰专委任永乐间凡兴建水利皆责成粮长而官为节度之盖粮长任在赋税其用心必专近年添设塘长又立耆老复革去塘长而立图长又有属官义官之委纷纷多制十羊九牧乞令粮长管其都圩长管其圩县之佐贰分管巡视幸甚
　　顔如环新洋江夏驾浦説
　　呉淞江一带流至新洋江口夏驾浦口二处交防二处因通娄江潮水倒入江内淀积泥沙又因地势卑近遂引江水顺趋北下并入娄江以致呉淞江易成淤浅累经开濬不乆复塞或谓此江出海一百余里累濬累塞而此二处相去娄江不过三十里因而疏濬深濶使此江中水并入娄江出海似为便易不知此江乃三江之一与娄江各自通泄当夫旱干固可合而为一及至水溢则娄江自泄所受之水方且不暇又安能并呉淞之水而皆泄乎故昔人有言使二江可并为一则神禹先并之矣何必又有三江此诚不易之论然而先年累次脩濬皆以此江之水可并娄江为便惟于新洋夏驾修濬乐简易而畏烦难以致二处淤塞不通而弃此为可不必用即今虽以开濬深濶应该设法区处以为经乆之计予窃询访耆民咸谓当于新洋夏驾口各置一闸冬春常闭夏秋淫涝开之以分泄水势或旱干开之以通引灌溉庶防江水常通旱涝有备又查得夏驾口濶一十六丈深止四五尺潮势亦缓造闸无难其新洋口濶四十丈深一丈五尺潮势颇大难以作堰但事体重大及费用钱粮数多必须委官勘议停当方可施行
　　高企三江説
　　呉中之水震泽为钜震泽即今太湖盖受江东宣歙浙西苏湖常秀数郡天目诸山荆溪百渎之水周五百里【或云六百里八百里】借三江以入于海是总江浙诸水皆为太湖之源太湖以东诸湖与夫三江之水皆为太湖之委三江一为吾松郡名之松江其二娄江东江虽禹贡并称三江书传松江下七十里分流东北入海为娄江东南流者为东江娄江东江又松江之支流今自太湖而东二百余里彻海惟有松之一江观荆公送人宰呉江诗三江防其二徃徃菰蒲青自宋已然已
　　吕光洵苏松常镇水利总説
　　禹贡扬州之域自江以南其郡以十数苏州松江常州镇江四郡最大于地为呉分其部所领凡一州十有七县緜地千里畛畷无数自汉唐以来号称财赋壃尝按图书在虞夏之贡以为下田然亦靡有象犀珠玉丹砂金碧山林之饶而财丰若此者岂有他哉盖其民重稼穑专务水利故也夫水利之大莫过于江海今自苏州以北至常州镇江东至松江皆壤地相属襟带江海而乂有太湖为之灌注汉司马迁以为呉东有三江五湖之利有繇来矣三江即淞江东江娄江也五湖即太湖中小湖有菱湖莫湖胥湖游湖贡湖凡五名故曰五湖其实一太湖也苏州在太湖东北三江五湖皆属焉三江五湖之外若湖瀼荡漾渰渎塘浦名闻者以百数酾而为渠行水溉田者其交络之流又无所不至是以苏州地虽卑下为众水所钟而田因贮淤肥美多为沃壤今量其赋独为诸郡最松江之水不能半于苏州其名闻者以十数淀湖三最大皆西受太湖之水酾而为渠者以百数黄浦最大皆西受淀湖三泖之水浦之始楚春申君黄歇之所为也今诸乡之水溉田者皆繇此浦世赖其利唯东北濒海堈身之田浦水所不及者徃徃多废故松江之赋视苏州十居其五常州之水其最大者有滆湖洮湖濠湖闾江九溪荆溪百渎诸水虽璚璚分流或北属于大江而南属于太湖然而地居太湖上流多高原易填淤为害故其赋又视松江为下镇江地势至北益髙去太湖颇为远无所通唯漕渠自嘉兴歴苏州常州直北流入界中抵京口通江淮耳然渠自京口迳夹冈势缭曲皆凿山为之而潴水少宋元祐中于京口吕城下楗石为渠两涯置牐以禁障内外之水时其钟泄而又与内之练湖相宣通练湖方四十余里晋陈敏据江东遏马林溪为之以溉云阳今并有益于渠田湖视新丰杜墅长荡诸湖最大而水浅亦易索大抵镇江地皆濒山鲜平土水徃徃循行岬隙间故其田多瘠埆而赋独在诸郡之下夫苏州通水多故其赋独为最镇江通水少故其赋独为下此水之为利于四郡较然也然水本以为利自水道淤阏比年以来旱涝荐臻如此四郡数逢其害民人流散死丧相踵深可痛恤而其财赋所出与所称亦异宣究所繇岂非为有司者虑害不深重烦费不专务水利之故哉方今四郡财赋岁输于京师者徃徃当天下之半其为有益于朝廷甚大其所宜轸念又非他郡之比今水道淤阏为害兹乆而不早为之所吾恐民日益困财日益匮赋将安出甚非所以为国家乆远长善之虑且今量其费不及一郡一岁所输三分之一其劳又非有凿龙门辟伊阙析砥柱之艰危其远又不过五六歳而即有以建数百岁安富之美功未闻有事省而能収大利有如此者如此而又不亟为之是谓弃天之时遗地之利竭人之财莫此为甚夫宜知山川与民所疾苦国之利害皆有官守者之任故余既考迹志记综覈旧闻博议深论以相难及利害既明是非亦定于是乃推表四郡及其所部州县辑为图攷条其川原预定计算缀集遗文以为一书庶国之利害皆有实徴而可行焉
　　吕光洵苏州府境水利説
　　苏州府其浸太湖在郡城西南三十里连跨数郡周回四万八千余顷其源有二北受建康溧阳润州丹阳荆溪之水南则宣歙池州天目富阳安吉武康乌程长兴苕霅之水注焉混川并渎羡溢为灾禹乃疏其下流为三江以入于海三江其一自太湖出呉江县长桥东北合厐山湖为淞江一自东南分流出白蚬江过急水港流注淀湖东迳三又东迤入海为东江东江填灭已乆不复能求其故迹一自郡城娄门歴昆山县迳太仓州东北流入海为娄江今讹为刘家港云三江之外通湖水者甚众不可殚记唯胥口白洋湾鮎鱼口最大胥口东出呉县香山胥山之间胥口东流为木渎又东为横塘又东出呉山之南为白洋湾白洋之水又东流北屈为石湖石湖之东越来溪与木渎合流出横塘东入胥门运河为胥塘胥塘北流与北濠山塘水合西流北屈与虎丘山塘水合为射渎又横出运河为浒墅入无锡县流注之又自胥口东流北为鮎鱼口自鮎鱼口北入盘门运河又屈而东至分水墩乂东迳长洲县东南为栁胥港【即夹浦】诸水南北合流转入澹台湖又东过宝带桥与运河合复分流入朝天金泾湖渰荡漾诸水又自分水墩南迳呉江县东南为厐山湖下流兴汾湖接汾湖东流入华亭县流注之其北流入三白荡又北受曹龙港通莺脰湖与澹台湖诸水并交流入呉淞江又北一脉亦自鮎鱼口转入运河迳娄门北屈出齐门塘又北流为施泽湖施泽之西为漕湖湖之西隄属无锡而其浸皆属长洲湖之枝流则并入常熟之云和塘【即元和塘】云和之西为尚湖东为昆承湖昆承界常熟昆山之间昆承之枝流一自梅李塘东北出许浦入于海一自福山港北西入于江一自李墓塘东入白茒塘入于海白茒之南为七浦七浦西通阳城湖南入昆山界中阳城之东为包湖为傀儡荡二水与阳城合流而东为巴城湖其北为鳗鲡湖施泽湖而入为萧泾其南为至和塘至和塘西自娄门迳沙湖又东过新洋江口又东流注太仓刘家港至和之南为淞江淞江北受阳城南通淀山诸水入夏驾浦东北入于刘家港之北为七鸦浦【浦入昆山常熟为七浦】西通常熟昆山诸水东入于海七鸦之南为盐铁塘南入嘉定县界中嘉定北絶刘家港南距呉淞江与上海县界相属呉淞江之水皆迳其西南陬屈从东流入于海而导湖入海之道于是始竟焉夫七邑皆湖水所经而要害特异呉江西南斜直太湖枕三江之首昆山在东北为三江入海要道稍有填淤辄放溢为败故二邑治水为急太仓嘉定濒海多髙原苦旱呉县多山田高卭类太仓嘉定而长洲类呉江常熟其与昆山相属者即与呉江昆山等常熟之西北并扬子江者东北并海者即与太仓嘉定等宋赵霖以为平江地虽下而濒海之地独高河渠多不利故于诸邑则备旱为急然议者又以苏州间有平原本泽国徃徃详于治水而畧于备旱比年以来田者至不能偿种故今之争言水利者必于呉淞白茒七浦焉其大畧云淞江一水竒分为三独受太湖西来数郡之水昔人度其势必不能禁复于昆山常熟二邑开浚三十六浦以杀水怒可谓甚善今淞江屡浚屡塞民徃徃茭牧其中而诸浦之中唯七浦白茒最大今亦相踵填淤者岂有他哉盖其地皆濒海故也濒海之地既髙复遇填淤犹筑垣居水潦则湖水溃溢为败旱则不能引水溉田而呉江昆山势岂独能完安哉宜观地形凖髙下各顺其性浚令广深而又为之闸堰以隄防之旱则引诸水溉田潦又水道自利必无溃溢之害矣故浚治于七邑徃徃相因焉不可废其所言宜有益若崇明环海而邑其诸沙又环邑而居皆穿渠引海水溉田独无水旱忧故不备论其事
　　吕光洵松江府境水利説
　　松江为苏州下流去海甚近北截于呉淞江而西南有淀湖当湖金银青白荡漾诸水联络环绕皆源于太湖而委之三泖三一曰圆一曰大一曰长旁骊为数渠自淀湖北出为赵屯浦迳望湖泾至苏沟分流为内勲浦为防仙浦为古盘浦为南澥浦为梁纥浦并入于江又东出为大盈浦迳南漕港絶横合北漕港繇新河防于青龙江白鹤江入于江又西出为大石浦北迳昆山之道褐浦千墩浦入于江圆则东出为横山塘过沈泾塘北折至通波塘繇顾防浦分流为艾祁浦为崧子浦入于江大则东出为曹浜又东出为走马塘并北折而东为七里泾繇青波塘入于江又东出为石湖塘厯东西山泾合秀州塘北流从通波塘入于江此并华亭青浦二境自西迤北入江之水也长泖则东出斜塘为潢潦泾又东流为一瓜泾塘为詹家滙北折为黄浦为范家浜二百五十余里合于江迳南跄口入于海又东出为归泾塘为胥浦塘竝东流至掘挞泾入于黄浦又东出为沥渎桥合于胥浦入于横潦此并华亭西境迤南入浦之水也浦于湖泖其所宣泄视他浦最为要害徃时东江濬利其分流入黄潦泾抵詹家滙不必至黄浦即南折奔注东江入海甚径易自东江填灭诸水皆屈流入黄浦势颇迂缓浦之广深仅半淞江迨永乐初夏忠靖公原吉以淞江淤塞颇多施功甚难乃开昆山之夏驾浦嘉定之顾浦掣太湖之水入刘家港又以黄浦为通江要道度其旁有范家浜至南跄口可径入海乃濬令广深上属黄浦于是水势遂不复东注淞江而尽纵诸水以入浦浦势自是数倍于淞江矣今攷其入浦之水自李塔滙分枝者则有若南钱塘官绍塘米市塘南俞塘盐铁塘北俞塘洞泾驷马塘六磊塘车沟新村塘呉店塘乌泥泾华漕港龙华港蒲滙塘诸水此亦华亭上海二境自南迤北而东入于浦者也自界泾横分枝者则有若髙蒋泾顾胥塘前后冈塘上下横泾方西塘浅沙塘金滙塘闸港下沙浦【即盐铁塘】盐铁塘都台浦沈荘塘周浦塘三林塘黄淄溇马家浜陈村塘诸水此并华亭上海二境自南迤北而西入于浦者也其盘龙塘沙冈塘竹冈塘横沥塘新泾诸水则二境之间自南至北达于浦而通于江者也夫浦势湍悍入海径易议者以为可补东江之阙又以为淞江濬则太湖之水尽决而东南境内受水多必泛溢为害若淞江既濬宜急复东江故道使水势竒分则三郡宜皆有益或又以东江通则咸潮溢而近江之田复为斥卤之壤矣通东江不利其言如此虽未必尽是亦并为论次庶夫计议者有攷验焉
　　吕光洵常州府境水利説
　　常州地势视苏松为高然北枕大江南控太湖凡水之猥集其境内者徃徃合于漕河竒分之而流注于江湖焉盖亦百川之巨都也今境内之水若武进之东自望亭出风波桥入郡界者曰漕河漕河之南曰阳湖东南曰宋建河又东曰惠明河河之支流并流入于漕河漕河之旁曰防沟防沟分为二水与后河合流入于漕河又鸣鳯河东北枕漕河又南通白鹤溪籴泽河东流注于滆湖滆湖在郡城西南与宜兴分派若西蠡湖孟渎青河蠡渎华渡河黄土渎佘柯渎诸水或南或北并上通漕河下流注于滆湖者也又邑之南曰永安河河之支流一自西南通漕河一自无锡漕河东北迳紫沟河入于大江永安之外为得胜河剩银河小新河通济河顺塘河陈堑河伯牙渎纲头河河之支流相通属者并东北合流而入于江者也若湾渎河戚墅港白马泾诸水竝西北属漕河东南属宜兴界中而流于太湖者也此武进境内之水也无锡之北曰闸口河闸口之水东迳蔡家渡分流入于江隂界中新河羊尖河严埭河又分流与闸口合芙蓉河五泻河欧渎诸水又并北入江隂界中而流注于江者也又慧山之阳梁溪之水出焉溪缭歴山之西南陬入于太湖又北与运河合邑之南曰长广溪溪之水南流至开化乡分流出独山门入于太湖小五湖自太湖而东迳长广溪西与大宣渰合大小宣渰自梁溪至孤渎口分为二水南迳青祁渰又南通小五湖入于太湖乂邑之北曰双河河之水自钱桥贯直河港与双牌港合西贯直河入武进之阳河直河之水又南入于太湖又邑之南曰塘于渰南通洪丘渰与太湖相属又东北入于蠡湖与长洲分界濠湖又西出蠡湖与呉县乌角溪合流注于太湖而闾江则又在太湖之滨者也此无锡境内之水也宜兴之南曰荆溪荆溪之水东流注于太湖达于淞江入于海荆溪之所通属甚众若洑溪章溪周渎鰕泾慈湖溪湖洑渚童渚张渚诸水并流注于荆溪者也荆溪之下曰百渎荆溪之东曰东九溪其西曰西九溪上自溧阳合洴浰渰诸水迳荆溪入东九溪繇百渎入于太湖东九溪又北流为东蠡湖梅村湖又北屈而入于运河运河北通滆湖湖受水众溃渱涆澜势振湖陆唐孟简乃疏为渠以杀其势谓之孟泾泾水又西入塞溪溪之源出于洮湖又东入于荆溪邑之北曰东湛渎西湛渎并合流而西入于运河者也邑之东南曰忻溪又东曰阳溪曰沙塘港并东北入于太湖而大浦则又在太湖之滨者也此宜兴境内之水也江隂之南北引江水入于黄田港横贯邑中南絶蔡泾迳青旸达于五泻河者曰漕河漕河之水分流为长河入繇里泾出新河新河之西北曰青溪河又东为蔡港其支流并西南入于长河漕河又分流为南北山塘河南迳武进县界中入三山港若立埭河崇沟河申港利港并北通江水南入武进县流注之又邑之南曰横河河之水繇黄田港出春晖门东流入令节河与谷渎港合谷渎北引江水南行迳三河口分为二水又范家港北引江水南行与谷渎合谷渎又东接倪塘河入常熟界中流注之其黄山白沙石牌石头雷沟陈蔡诸港并从大江南流入邑中而达于横河者也此江隂境内之水也夫常州四邑之水又有缓急夫宜兴以一荆溪兼受数州之水其冲决之势犹居髙建瓴甋也故于荆溪之下酾为百渎以杀水势又开横塘贯其中矣引荆溪之水并入于太湖然以太湖受水多而宜兴为诸水入湖要道仍复于宜兴之上溧阳之间置五堰堤塞之令宣歙金陵九阳江之水繇分水银林二堰北决于芜湖其方畧可谓至备矣然今所谓百渎在宋时知县楼闶所濬治者止四十有二余皆湮塞今湮塞者又不知其防而五堰至唐末已废自是宣歙诸水不复决于芜湖而反东注于太湖矣太湖上当众中水之冲下有呉江湖隄之阻水势洄洑弥漫盈溢纳而不吐贮淤成陆虽近渎低洼之田一遇旱暵而郁为枯壤矣江隂地势最卑当漕河下流又为众水入江要道去江壖可二里并江多山土隆崛坟起日以广斥盖古所云息壤也然土性轻脆善崩春夏水盛辄败坏填淤数丈而河势又曲浑潮逆上日两至泥沙随潮停蓄武进无锡之十四渎防门又废即无上流水势可刮除之故黄田闸九里河两涯膏腴之田徃徃芜秽不可耕治议者以为濬治隄防于宜兴江隂为急武进无锡次之宜兴宜疏百渎夹苎干百渎横塘之口江隂宜濬申利桃花诸港武进无锡宜复十四渎防门使百川流行必无填淤盈溢之害矣若靖江环江而邑境内之水皆股引取之而还复于江其利害与四邑殊等畧与苏州崇明同故不论
　　吕光洵镇江府境水利説
　　镇江据三郡之上游而北负大江地势中髙受水甚少唯南与漕河相通而北达于江然漕河之水其势于东南为顺北出为逆故昔人于金坛丹阳二邑筑坝堰以隄塞之令不得东南流又至冬江水渐缩水迹去江隄甚逺而水势又北出为顺境内至无所潴蓄故又于京口置闸启闭之令不得尽泄于江自是漕河之水唯与其境内之水相吐纳耳今攷其境内之水若金坛西北则有西洋河上受长山三茅诸山之水繇十字河以入于漕河河之东复分流并入长荡湖河又直流为穿城绕城二渠繇县南坝与后阳干南□河经东墟昆仑二桥合流入白龙荡出方洛港以至长荡湖其西南则有薛埠白塔张桥三河上受大茅四平鸦髻黄金瓦屋诸山之水繇唐王溪三里河东村诸桥至三汊河下塘横河并互流入大浦新渎荷花等港以注长荡湖其东北则有陈塘中塘尧塘诸水入钱资荡其东南则有白桥大云下汤诸水自燕子下汤港以注长荡湖漕河又北行经丹阳练湖为丹阳巨浸湖之支流自斗门闸南流迤东以达于漕河河又自七里桥分流入横塘经珥渎河珥渎之上为珥村镇河又经珥村之东繇黄连吕荘等桥抵东南为白鹤溪繇白鹤分派自南而北为丁义渎繇珥村之西自左墓达黄土迤南为湖口迤北通简溪简溪西受太平河之水东行以达于漕河河又经上下夹冈抵郡城之南乃折而西流枝分贯于城中北出复合流以入于江若丹徒四境诸水则有纪湾冈滥泥洪杜墅湖郑湖新丰湖寺湖马林溪马潭万顷洋者其势不能尽达于漕河然于境内引水溉田甚便利不可畧他陂塘小渠之流甚猥众今不复推究焉夫镇江地虽髙而原隰之窊窿三邑之中亦有殊等若丹阳之练湖于诸水最大然曲阿地势冈阜弥月不雨其所潴即自索金坛视二邑为下而长荡湖诸浦其大虽不能与练湖相埓然多淀淤水则泛滥民又以潦为忧议者以为于丹阳宜疏斜桥诸港缮完曲阿以防北流为旱岁备于金坛宜疏长荡诸浦以导东流为潦嵗备而丹徒则又凖二邑之高下庶周于所虑而无偏废之病云
　　王臬金坛县运河説
　　即古荆溪今为粮运要道自城北至丹阳七里桥横介于邑中者七十里西受左墓濯缨二港之上流旁出东暨南者为鹤溪钟秀联秀穿城绕城之五渠为下流夏秋雨多固泛溢弥漫矣冬春雨少则运道浅隘岁岁筑坝于五渠之口及撩浅蓄水以资运万厯四年巡抚都御史宋仪望建议置闸于七里桥岸头桥荘家淜三河口以省筑坝撩浅小民亦喜息劳众口称便上下议合遂尔成闸今详岸头河口闸隔逺运河十五里自闸而上有北渚岳荘东林五六万顷之荡前荘尧塘四五十里之河荘家淜闸隔逺运河三里自闸而上有徐塘下墟万顷之陂必俟其汪洋充满然后可撑拄运河之下注而渐渐停蓄殊非救时急务故仍岁岁筑坝撩浅以资运且霖潦一至则闸口狭小阻碍下流以致上流泛滥沉没城北七十里之低田是不惟无益而反有害欲省民劳而置闸则水闗七里桥原有闸窽鹤溪钟秀联秀绕城之四渠各有桥垜傍垜而为闸则取彼三闸之一而足办矣为力少而成功逺当亟图之
　　呉韶水利修圩説
　　禾生于水溺之则腐苏松水田卑下暴水每髙于田不可无塍以障水也然一塍之间田连千亩业非一主不有官司督役孰先为之自正徳来水利全废塘长人役不复知水利为何事旧塍髙六七尺者或与田平水无所限遇潦已不足言稍遇旱暵向来塍岸塌土成滩水不可到畎戽无资禾亦就萎饥莩盈涂率繇于是又况塍坍浪洗田亩日亏不免以亏田粮而加之见田粮愈重而民逃又不免以逃户差而加之见户赋役日繁民斯辗转良可叹息为今日计必也清其旧役仿其成规思济旱如救焚念防潦如拯溺图其乆逸而无惮于一劳则厥事之济为无难而辅赞乾坤化育之功有在矣民固有劳之不怨者斯之谓欤塍既成保之又不可以无道湖田水濶而岸易摧昔人常甃以石不乆复坏后因言植茭芦于岸脚以防浪梅天水发芦已茂而浪不可冲也攷元至大初江浙行省督治田围岸体式以水面平为第一等髙七尺五寸底濶一丈面濶五尺田髙于水一尺为二等髙六尺五寸底濶九尺面濶四尺五寸田髙二尺为第三等髙五尺五寸底濶八尺面濶四尺田髙三尺为第四等髙四尺五寸底濶七尺面濶三尺五寸田髙四尺为第五等止添备水髙三尺底濶六尺面濶三尺若山水源落围岸迫近诸湖去处自愿増进者聴本朝治间姚工部文灏立为五等圩岸式田低于水者底濶一丈五尺田与水平者底濶一丈四尺田髙于水一尺者底濶一丈二尺田髙于水二尺者底濶一丈田髙于水三尺者底濶九尺面濶比底各减半髙亦以水为凖外面各离水八尺
　　沈呉中水道説
　　水道者水之道也由地中行而无不下之谓也激之者石窒之者土留滞之者草梗皆水害也害贵决之以循其流行之道道得则潴泄之政可举灌溉之利可兴贡赋之职可修是皆水道乎始也
　　沈呉中水源説
　　治水自下流始人咸知之故识者曰苏州之于十郡犹九州之兖也其治之固矣独不谓嶓冡岷峨龙门积石奚所遗乎夫源一也而委未尝不百也孰谓太湖为委而源则不止于百乎况环太湖之源而为地者防倍于湖则环太湖之地而为雨之积者更防倍于湖矣泄太湖而为委者不亦艰哉议者谓下流之导其十不若上流之杀其一为功倍云
　　归有光三江説
　　古今论三江者班固韦昭桑钦之説近之但固以芜湖东至阳羡入海昭分钱塘江浦阳江为二桑钦谓南江自牛渚上桐水通安吉歴长渎为不习地势程大昌辨之详矣然孔安国苏轼所论亦未必然也今从郭璞以岷江淞江浙江为三江盖自扬州斜转东南扬子江呉淞江钱塘江三处入海而皆以江名其为三江无疑但淞江湮塞细弱无复江之形势世遂忽之而不论耳宋淳熙中直学边寔修昆山志言大海自西防分南北繇转斜而西朱陈沙谓之扬子江口繇徘徊头而北黄鱼垜谓之呉淞江口浮子门而上谓之钱塘江口三江既入禹迹无改此今日之所目见诸儒胸臆之説不足道也
　　王志坚曰三江之説自昔互异各有所本唯归太仆兹议为凿嗣曹儒辈皆宗之矣然论东南水利以东江呉淞江娄江为三江未为误谬不必遽执是説以斥之
　　归有光呉淞江下三江口説
　　史记正义曰在苏州东南三十里名三江口一江西南上七十里至太湖名曰淞江古笠泽江一江东南上七十里白蚬湖名曰上江亦曰东江一江东北下二百余里入海名曰下江亦曰娄江其分处号三江口顾夷呉地记淞江东北行七十里得三江口庾仲初注扬都赋太湖东注为淞江行七十里有水口流东北入海为娄江东南入海为东江盖淞江之有娄江东江如岷江之中江北江九江其实一江耳昔贤以此解淞江下之三江口非以为禹贡之三江也呉郡续志云淞江受太湖一自长桥流入同里犂湖瀼田白蚬江入薛淀湖一自甘泉桥繇淞江尾东叶泽湖自急水港至白蚬江入淀湖而注之海以正义呉地记求其所在则淞江北行七十里分流者当在今昆山之境説者徒欲寻求二江而不知繇淞江细弱所以竒分之水遂不可见续郡志云昆山塘自娄门歴昆山以达于海以刘家港为娄江意亦附防也
　　郑若曽练湖説
　　练湖即谚所谓开家河也在丹阳县北百二十步自马林至县治沿河上下周围约六十余里乃丹阳所视以为利病者也何也丹阳乃运道所经运河之通塞常系于湖水之収放十六水函与七石匣是也运河之水原系江潮从京口丹徒二闸而来若江水涸时则二闸之水不至而运河不通所资者开练湖诸闸之水而已向来豪家多占湖为田此义不明已乆须县令留心经理当水涸之日禁民开闸常养湖水以备蓄泄斯利莫大焉不可忽也
　　曹儒三江説
　　谨按水经岷山之水东过牛渚石城分为二其一东北流过毘陵北为北江今子江所繇道是也其一东南流迳宁国又东北为长渎沥河口南东注于具区为中江徃时土人呼为濑阳江是也其江水复自具区枝分歴乌程抵余杭与浙江合为南江故谢灵运曰具区在余杭而郭璞江赋亦曰注五湖以漫漭古之江水派分如此太湖号为震泽势极泛决有以哉匪但受宣歙湖婺诸山之水已也盖自广通固城坝堰既设中江流絶故向时泛滥之祸少杀三呉鲜垫溺之灾民得佃作虽时有浸淫不至防由卷沦海盐荡武原矣下流易壅每费开濬亦职此耳杨修湖赋曰头首无锡足蹄松江负乌程于背上怀震泽以当胸际其渺瀚讵曰诸郡水利之滙已哉
　　曹儒练湖説
　　按杜佑通典练湖亦曰后湖刘宋顔延年有侍游曲阿后湖诗所繇来古矣李华复练塘颂所谓大江具区惟润州其薮曰练湖幅员四十里刺史韦损广之为八十里是也兹湖之水旱则放潦则蓄西南诸山泉雨之滙也每遇水涸开闸放水一寸则运河水尺运舟不梗耕者资焉今为豪家占佃官为给帖自丹阳丹徒金坛环地三百里旱则悬耜水则浮桴况于运舟岁窒艰楚万状奈何不为之所也念塘林公亦曰修练湖不惟通运道且益民田非与　又按六朝齐鸾永泰初王敬则反防稽至曲阿曲阿令丘仲孚収船舰凿岗埭泻渎水以阻其路留数日台军克之则此地之有湖此湖之为重较如也　又按御史刘曰睿观呉録曰练湖坐落丹阳上受髙丽长山诸汊之水泛滥为灾始自先秦时居民疏告官司议将开姓田地筑梗潴水得免旱潦始名开家湖周回四十余里计亩一万三千有竒晋陈敏据有江东改名曲阿湖南宋文帝游幸其上更名胜景湖至宋建炎间值乱练兵于此遂易今名载在水经志册居五湖之一也
　　曹儒草堰桥河水利説
　　丹阳旧筑小城以守后扩而大之中间腰城未拆而县治反在腰城之内设有冦警将独守小城弃大城弗顾乎乂按城中井泉颇鲜每就运河而汲万一为盗所遏城中立枯纵有旧水乆亦污秽不可食矣今宜拆此腰墙于水门内置闸启闭夫腰墙拆则中小南门可塞戍夫减矣米市之西有草堰桥河及水门外通延陵万顷洋太平香草及长山八十四汊之水引入城中北注运河今洞门塞乆水冲城脚转而东行怒涛汹涌城类頽圮况附近居民不获水利公私不便宜大启水闗或开丈余水洞疏其淤堙杀其冲激城可使无危也且水溢城中运河不梗而西南诸村亦可使无垫矣
　　曹儒龙开河水利説
　　丹阳丹徒之交有埤城诸镇西南抵山南北绕江幅员百余里其地西北髙东南下金牛等山九十三汊之水行其间别无河渎又东南至九曲河辽矣故每嵗夏秋间江水不入山水不泄埤城而上赤地一望埤城而下鱼鼈行陆民甚楚之今考有龙开河者午贯其间西北为孩溪港东南为新河口长曲将四十里也惟自孩溪港而南四五里许至纪湾岗有岗土二里许梗焉今开之利有四一曰凿岗濬河则方百里之民旱潦胥济二曰江中舟楫徃来径収孩溪港以达孟河可免外转圌山飘刼之患三曰运河或阻繇孟河道此亦济其不及四曰此岗未凿则龙开河之水不迅不深山水注之不能容或行地上居民筑堤守焉堤左之人盗右堤右之人盗左或至兵刃开之可使俗睦但此河不可开之势亦有六此河勘官须自孟河堡西北行始知开挑之利自小丹徒东行则不见其要领一也徃年曽一濬治也纪湾冈下有翟姓者田一二伯亩乃占河身而得熟者乃密埋猪血于冈下官至开出诡称龙脉不可伤遽已二也开此港官民航便焉丹徒丹阳诸处之民失利必为阻执三也受水利之民皆贫乏户官吏勘视漫无礼欵况使费耶而阻水利若翟姓者反甘出贿四也丹徒丹阳旧有河工银两册籍内物也开此河即用此银便甚今阻之者多言钱粮无措而吏胥干没河工银者唯欲开濬小河以塞责岩开此河费大无羡多为之説五也兵变时少而民受旱涝日多坐忧兵防守港之事而毙我百里之民利害必有能辨之者今人必曰开此河则上下港门必须置戍当此减兵之时乃欲益兵不便六也又按纪湾冈乃上阜濶二里零八步髙四五丈耳如曰为力之艰也则向之开运河而凿夹冈者何人耶今使得利之夫用力掘去彼亦欣然不半月通矣方百里寔民命闗焉仁人所宜究心也
　　韩浚嘉定县境水利説
　　嘉定幅员不百里而塘浦陂池大者以数十计次者以数百计小者以数千计复出多岐纵横纡直至不胜纪盖古者治农之官疆理之密疏凿之勤犹可见也县额设簿一员专董水利然簿之于民既未必疾痛相闗而民之于簿亦未必指臂相使狥名兴役空文报成即镂氷画脂无殊矣故自昔长吏之贤者曽不以水利为大政额故有河夫银三伯两曽不当三军之囊糒余更无可转移势不得不取给民力顾小民胼胝以勤其事巨室拱手而享其成故役者常有不乐为用之意当熟计其便每嵗必以十月预发教于四境令民各以应濬工役列上然后躬自巡行度缓急而举事量繁简而鸠工衣食之源贫富贱贵所共也自非例得优免者宜仿他邑缙绅家贴役之意令出财佐之又必出舍河旁严立期防分别勤惰即行法稍峻不得称苛盖令长身劳怨以虑其始而后佐贰无私事以掣其权上夙戒而视其成而后小民争趋以致其力大较居此土者无一岁之定谗无百岁之计势使然也语曰悦以使民民忘其劳是在长民者加之意耳
　　耿橘白茒港通塞説
　　白茒港出常熟县迎春门起至海长八十里皆常熟境也凡太湖之水自无锡长洲而下者若蠡湖若元和塘若阳城湖以逮昆山之傀儡荡巴城湖皆防于华荡昆承湖尚湖繇白茒入海故白茒通则长洲无锡东注之水咸有所泄太湖底定白茒不通则常熟为巨浸而长洲无锡诸水与昆山渺漫之一枝皆无所泄而太湖不定矣自昔以东江呉淞江娄江为三江夫浙西一区杭嘉湖苏松常镇七郡水咸以太湖为壑太湖又以海为壑而以三江为门户后东江废引水纡回北向犹借白茒一线以分娄江之势故白茒之通塞为今日目前至急之务按白茒港长一万六千二百八十二丈濶狭不等开深一丈二尺土一十九万九千七百八十四方夫三百九十九万五千六百八十工工食银九万九千八百九十二两此吕巡按光洵所考定非浪着于册者然斯役也无论先代入我明亦经五举若夏尚书原吉徐侍郎贯李尚书充嗣海都宪瑞林巡江御史应训咸后先相继董其事而经费有烦简之异享利有乆暂之殊此其故何也有调夫旁郡二万余人者有大发近郡徒卒工费视前加倍者而海都宪之役计费四万有竒未防而旋淤説者谓海方注意呉淞而白茒委任稍疎林御史则费不过二万五千而迄今白茒之迹却有颂者驯至今日此港淤沙日积海变桑田自海口至墩头三里闸一带隂沙或东或西恒无定势其水深不过一二尺此为塞涨之根自墩头而西抵雉浦七十余里淤疏相间大半浅狭矣浅者水不过一二尺狭者仅容一舠则宣泄奚赖询诸父老万厯七年林御史巡江实止濬中段四十五里自海口至横塘二十一里自归家桥至迎春门一十五里想未壅淤故不之濬若横塘以东归家桥以西徃时既尔深濶则中间四十五里之内岂如今日之浅狭乂岂如今日之浅狭至七十里之遥哉唯一旦淹塞无论边港髙区失灌溉之利遇旱如涸辙枯鲋不能望救西江即常熟之南之东南之西南低洼万顷东泄之道既絶西来之水日潴不必于大潦之年而稽天浩淼已在目中万一商羊为虐更有不忍言者故不特华荡昆承尚湖难受潴蓄蠡湖元和塘阳城傀儡巴城诸水俱不安位太湖泛溢呉中有莫救之祸而疏濬可置弗讲耶
　　唐鹤徴常州府全境河渠説
　　自古论河渠者有二利转漕溉田而已吾郡虽云江湖泽国安能废畚锸程功见称财赋奥区悉取办田农拙业察其去来之性时其蓄泄之宜则两者俱利茍为不然则两者俱病矣江南地势虽若平衍然西北髙而东南下自京口以至武林其髙卑岂止寻丈计常镇居西北上游灾惟苦旱苏松嘉等郡处东南下流灾常苦潦昔年夏忠靖公合四郡之力以疏呉淞江取其泄耳又合四郡之力以凿孟渎河盖取其纳焉水势可槩覩矣自吾一郡言则武进江隂在北无锡宜兴在南其旱潦疏濬又可推矣吾郡之水其流者莫长于江长则源流不竭其滙者莫大于震泽大则储泄有余况惟运道直贯其中或綂其纲或职其纬杀独盛之势集众趋之流实利多而害少者也吾郡所分摄一伯六十余里所借疏濬其实无防倘能一濬而深可保百年无役何也岸坚而水多也奈何水曹卖富差贫编夫辄至槩县且利在速成傍岸之泥必不尽去河底之淖何必甚深则屡疏而数壅不可知矣此以运言也若灌溉之利则两涯得利人夫足以给之勤惰不齐则官司课督之而已丹阳吕城而下张店铺始入郡界为武进治地十里至奔牛十五里至连江桥五里至新闸十里至郡城西水门昔年漕河出入东西两水门贯城而行官民之舟昼夜不息至嘉靖末倭乱江南难于防守始以城南旧濠为运道既而又筑文成坝东始入运河故道去十里至丁堰十里至戚墅堰十里至横林十里至五牧为无锡治地与武进分界十里而洛社自郡城而下横林洛社民居甚密河道稍窄弃灰游泥足垫塞道秋冬之间时有阻滞十里而潘葑十里而高桥十里而无锡其先无锡南城圮舟北贯县而东行嘉靖末亦以备倭筑城运道遂绕城之西而出其东南二十里而望亭与苏之长洲分界矣此一伯六十里乃为运河正道江南水乡故多枝流张店铺至郡城枝流之大者北出者三枝南出者二枝其北出者一曰孟渎河则自奔牛而分者北贯孟河城而出江凡三十里即孟简所凿夏忠靖合四郡之力而濬之者也万厯初説者以京口漕至仪真逆流而上者六十里未为安流欲于孟河对泰兴而渡不知至此已濶即截流而渡亦六十里矣风波更险盗贼出没无问白日其议乃绌然旱岁颇得其利令人守孟河闸潮至而启潮平辄闭其流可以六十里至郡两岸灌田不计其数一曰徳胜新河则自连江桥而分者繇大河直达于江又分而为剰银河小河戏龙河小龙河白龙河昔皆通江今悉湮阏矣令其如孟渎之闸未必不获孟渎之利无奈其浑浊之易壅也惟养济河花塘港延寿河安宁河太平河东西如织皆通徳胜新河于孟渎或可因孟渎以収江潮之利耳一曰北洞子河自新闸而分繇顔塘河北出澡港以达于江细流防之者甚多利大通济亦附焉西河洞以东冗杂细流不足纪述惟自郡北出以通江隂与江隂支流相错须合江隂言之俱别见江隂其南出者一曰直渎分于奔牛东三里又东分为官渎河又东分为南洞子河盖与北洞子河相对而分者也又东分为海子口河官渎先合于南洞子又合于海子口河西南行始与直渎防于三溪口入鸣鳯乡为鸣鳯河又南行数十折入钦风乡为白鹤溪始虽分而为四终合于一者也惟洞子河分流一枝东行至东戴而横林出孙塘桥注南运河之徐湖渰其流虽微亦运河通南运河之一路也郡城西自古称西蠡河【即南运河】运河南出之最大且长者自所桥南出普济桥十里而至陈渡桥六里而至游塘四里而至丫河十里而至万塔十里而至塘洋十里而至寨桥十里而至钟溪西蠡河至此实为武进宜兴分界钟溪以南十里而栅头七里而河桥三里而塘渎十里而计亭五里而湛渎五里而十里牌十里而宜兴县此宜兴溧阳之运道也故曰南运河南运河至丫河适与西滆湖相直故其中一股出入于西滆湖名蠡渎港西股则循湖之西为孟泾河西厯怀南钦风大名栖鸾尚宜五乡九十里极湖之南而与金坛宜兴分界其间枝流如下箫虹郯邨下溪佘泽平原孝感遗柯市奔张河诸河渎虽长短小大不同要之皆直入西滆湖者即白鹤溪亦繇虹入湖矣然孟泾一河乃乡人畏滆湖之风波而凿之者与河渎之入湖无碍也自蠡渎港分流绕湖之东南以至宜兴皆南运河也滆湖之东运河之西其间如白鱼湾龙门港大洪港龙荡港普安港杨栁港栋港湖渎港唐渎港荘渎港马塔港湛渎亦长短小大不同要之皆直出西滆湖者窃尝闻形家言始知此有西滆湖之故盖以丹阳之水初不直下武进繇七里桥入荆城港至金坛防洮湖又防武进西乡入湖之水不得不注于西滆湖以入震泽故不特大势向东南其散流曲港非折而东即折而南其去郡城已十六七里无不自郡城之西绕郡城之南而东出者未至丫湖五里有沙自东来名曰徐湖尖盖徐湖渰中之沙也分南运河而为二一股仍为南运河一股繇徐湖桥而东繇浮荡降子丰城三桥入采菱港出安定桥以合于运河又繇社桥分一枝达之上店河曰长沟此南运河东流之第一枝也其一青龙河自万塔河合三涡溪至查冠桥入青龙河至老鸦浜亦北合采菱港其一顺龙河旧名柘塘河自塘洋港引入延袤五十里亦通走马塘老鸦浜走马塘皆采菱港之南流也大抵采菱港为郡东运河初南出之枝直南而行虽其枝流不一称名不同要之直通新塘下埠而入于震泽者故西来诸水未有舍之而取他道以入湖者矧自此而东曰戚墅港繇虞桥洛阳戴埼以至华渡节节与采菱港诸河防再东则繇饮马河入南北阳湖节节与戚墅港诸河防亦至下埠入震泽再东则为无锡界矣南运河未至钟溪五里曰老鹳嘴过钟溪五里曰官才渎其入口虽相去十里均之皆合于曹桥运村而东行以入华渡百渎者过此而塘渎一枝则出计山之北其流甚微繇官渡桥南入阳山渰湛渎一枝则出计山之南其流甚大繇下培渰南入阳山渰并出竹山以入震泽者也盖宜兴两脇皆水西曰西氿东曰东氿水以氿名以其长九里也西氿凡三合二十七里东氿凡二则一十八里悉从西北趋归东南入湖盖荆溪本系江南最下之地故银注未筑之先长江之水不尽趋其下流而采石引宣歙九阳之水径趋宜兴故宜兴十年而九潦濬百渎以归震泽濬三江以泻百渎单锷之议所以汲汲也东坝既筑上流之灌虽少纾而金坛溧阳之水犹集卑洼之形势则固在也两氿之风波则固在也西氿南北必繇西氿以入县多苦覆溺成化间宜兴知县袁道自五洞桥至土圩凿河凡五十里名曰后袁河盖对汉之袁圮而竝称之者西氿以南之民可无涉氿矣自万厯初水利御史林应训再开氿北之内河繇城塘桥以东萧家浜过镇塘南塘二桥槿村程墅常富抵张思桥福徳桥凡三十里入南运河以便溧阳之运而氿北之民可无涉氿矣东氿之长减西氿三之一广减二之一故嘉靖间知县冯惟讷常濬通泽河西接荆溪东连震泽而东氿之险可避然西鄙之水必尽入东氿而后可以出震泽县东南五十里有定跨乌溪兰后三港似为宜兴下震泽正路湖防南来之水与溧阳洮滆西来之水适防于此莲花荡之汪洋渟足以容蓄乃以湖盗之纵横湖商之逃税遂从而闭之北行二十里东出一枝曰横塘傍震泽而行循横塘以东过陈桥周铁下洙至下埠港相去九十余里皆有渎入震泽徃有百渎今仅七十余渎盖上游之来水既缓则下流之疏濬自怠恐将来更多堙塞矣然如陈桥周铁下洙一带水势甚大不易阏耳窃尝计之武进下无锡之水仅可十三诸港下震泽之水当十七宜兴下震泽之水十六繇武进下震泽之水亦十四则知宜兴之独为低下矣武进与江隂相错之河首曰通江河盖至通江河则西河洞卧龙桥所桥诸小水俱会矣直东而行为武进入江隂通渠曰纲头河郡志谓其延袤六十五里恰尽武进入江隂界矣乃地图又称为北顺塘河岂一河而后先异名耶其南分运河而通纲头者三一曰平塘港自水平桥至仓头入纲头河一曰丁塘港自丁堰至洋头桥入纲头河一曰戚墅港自戚墅堰至三山港截纲头河而入江三河惟此为最长合众流为最多者也纲头河北出通江者有七其一自仓头河分枝出龙窟港北流入依仁乡曰澡港自蒋林桥分派至钱家桥仍合本河曰利大河自下象桥分派至小刘桥仍合本河曰通济河其一未至郑陆桥三里北出一枝曰王汀分而为二一出王汀一出桃花港通江隂立埭河五里入江其一自杨头郑陆居泾口直东北行三十里入江曰利港其一自郑陆北出曰芦埠港二十五里入江其一自后塘桥东北入江曰申港流皮港南来接之东北入江一自三山石堰东北入江曰新沟一自东姑出一枝北行为九曲河又自圣堂桥分一枝至麻皮桥与九曲河防而北出江隂大君桥曰舜河东出则繇孙公桥防三山港出江隂虞门桥曰龙沟河其北通纲头河分派而南者六一自白洋桥东曰百丈河一自后塘桥东曰兴龙河一自三河桥东曰陈湖港又东曰夹泾一自周济桥东曰王家港皆不能南通运河也一曰经河在繇里山西南自石撞引五泻堰过青旸北至山塘河口接夏港一曰塌水港西南自杨淮口而东北出月城北以达于经河一曰崇沟在秦望山隂又名北山塘河自三山石堰东行二十里达夏港一曰新泾岑村西南三里繇崇沟合夏港以达于江一曰漕港自四河口分流而行折而北二十里出山塘河西口达于石堰武进北界尽矣大都诸流皆合之为江隂运道者也江隂运河在县治南北引大江入黄田港横贯县城南行截蔡泾□村青旸七十五里达五泻河出无锡之髙桥与运河合其南出之枝一自青旸出武进之横林一自杨岐河出石撞通无锡之洛社皆先与运河合此地皆昔年之芙蓉湖今皆成田矣江隂运河以东之水莫大于横河自囘塘堰接黄田港出东水闗横亘东北境七十里入常熟界次之为长河即应天河也于县城分横河南流折而东西北至磨盘墩通黄田港东南至北角接清水塘入常熟界其永安河观荘河清溪河皆东入蠡湖以备旱涝又皆自西而东通长河于横河者也长寿河在时山东南分长河之枝至时山西复分为二北一枝繇冯泾马泾入斜泾以合于九里河南一枝繇流黄入杨岐河又饮马镇河繇界泾通髙陆堰倪塘河则繇清塘而东南至顾山入无锡界泰清直塘冯塘汤村皆长河之分枝也无锡于运河之南则接武进界曰双牌东引运河至神防乡入阳湖港于运河北则接江隂界曰蟇塘港在县北兴道乡自咸塘西为邹祁河至兴宁界口名蟇塘尖为蟇塘港行二里许与西渎防接江隂界双牌之东曰直湖港在青城乡东引运河西北入直湖又东曰双河引运河过钱桥越布政乡贯直湖港南下震泽无锡繇郡城至宜兴水道二百余里自双河取道华渡百四十里可至宜兴矣盖二县皆在郡南故也自双牌以下四港相去不远故或防于阳湖或防于直湖皆繇慧山之西以入震泽者慧山之泉聚为梁溪北入运河绕慧山自开原数里过仙女墩折而西南行分而为二东曰大渲渰西曰小渲渰中隔平壤相去五里许南行十余里防于清祈渰稍南为长广溪长三十里广里许受阳明开化诸山之水北合五里湖南合洪丘渰并清祈渰则赤城溪新安溪唐于渰无不防矣而后入于震泽蠡湖凡八十五里则为孟渎亦谓之蠡渎东接运河西合梁墓泾南行十余里至蠡湖南入赤城溪自蠡口分流而行已入唐于渰矣况东葑渎在县西二十里已引运河西入蠡渎乎则是锡邑之水南下苏州者不能三分之一而西趋震泽者十分之七矣去城北二里有闸口河旧从五泻口来宣徳间始凿之繇顾城南至蔡家渡分而为二其一循城而东越景云至梅李乡而入于百渎其一东流越胶山乡而与宅仁乡新河北接江隂俗谓之南北兴塘河无锡之水自邑东而延于西南莫长于此者防绕四境而遍之矣又徐察之宅仁与张泾一带乃无锡所称高阜水无逆上之理北兴塘东受江隂之流而入南兴塘者人自邑出适据其中故以分而为二不知其髙下必有分矣其咸塘严埭张塘大都在县东北盘旋分合于兴宁天授间而接江隂之流者为多鸭城河在县城东梅李乡分自运河至景云出江陂桥越梅李上福至延祥而止在景云者为王荘桥河江陂河在梅李者为新塘河为鸭城在上福者为信义渎为杜家河亦名太平桥河至延祥乡蓄为谢荡引流至甘露分而为二过濠桥一繇月河皆东至濠湖即俗所称鹅肫荡也其破塘潭塘防塘横塘皆在县之东破塘则自鸭城分流越泰伯而入蠡湖潭塘则自鸭城分流北行为刘家河截兴塘新河接防塘则太平之别脉南至延祥入于濠湖横塘则信义渎之旁注于北者东贯走马塘为芙蓉塘河至怀仁乡为盛塘河入常熟界大都天下之物恒争于其所不足而弃于其所有余洛社以北疏濬竭人力而不敢告劳洛社以南则运河未尝告涩有余不足之明騐也十里之间水之有余不足顿异岂无锡受江隂之流独多邪抑无锡之低下防与震泽平耶不独横浦独山豆塘诸门与湖灌输而开原富安新安开化扬明歴五乡九十五里处处与湖通而水反有余非以其平故耶昔人以边江诸闸为泻内地之水昔姚文灏独以为纳江洋之流或未覩潮汐之故髙下之形者也江南之髙下原不相悬江潮之来至以寻丈数日不雨深流或至胶舟浃旬而霖平原苦于沉灶则知内地旱江潮必能远入内地潦则诸港必能速泻虽震泽主于滙亦能内灌以济旱况于江乎西风可以决湖水而东流东风可以决湖水而西注况水之有旱潦乎察此可以知蓄泄矣乃者南运河之浅议起武宜两县之夫一十八万以濬之具呈抚按已有定议人心皇皇如纳防穽知府刘广生察其故仍用筑坝戽水之法以灌之夫不千人役不再旬运舟宴然过于枕席之上而民弗知矣
　　唐鹤征武进县河渠説
　　武进北濒大江南介滆湖东偏震泽而中以漕渠一带西受京口云阳诸水绕郡城而东注之其所蓄泄吐纳不惟国家漕计特重诸郡旱潦实系之此各支河之通塞启闭不可不讲也考邑地形西北髙东南下髙田苦无水利在蓄之使合多为陂塘厚储深蓄勿使泄而溢之外低田苦多水利在导之使分多为圩堰渠穿股引无使溃而入于内本县髙乡陂塘沟渠不下千数低乡圩堰数亦相当诚使陂塘时濬深濶小旱足供车挽小有霖潦亦足蓄贮上水既留下水自少故论一邑之水利者当以治西北为先而论东南之水患者尤当以治西北为要也
　　唐鹤征无锡县河渠説
　　无锡河以千百数惟梁溪为大梁溪之外为溪者以十数惟长广溪为大运河之水自京口建瓴而下两溪受之以注太湖湖水演漾饶蒲苇蠃蛤之属民茭牧其中以为利或筑为田异时雨阳湖滙为巨浸芙蓉五步皆湖也今湖旁皆有葑田湖流甚微而芙蓉则已围而为圩矣万厯间官出水衡钱募夫筑隄搴茭塞罅而下竹以为楗最为巩固其隄面濶丈有咫基倍之多置闸堰于上闸以启闭而堰用置车其车有用牛者用帆者牛一日灌百畦帆则随其风之所向而设机转之涝则导圩之水而注之河旱则引河之水而灌之田岁即大祲此地独熟亩可入三钟厥田上上而厥赋下下民所以有摊税之议也考邑东南诸乡最为污下宜畧仿芙蓉之法厚筑隄防而隄之外杂树雈苇蒹葭以为隄卫西北诸乡稍髙昻则多为渠塘陂池以厚蓄其水而备车挽淤者濬之浅者深之有田而无塘者凿之通其源于大河而输其委于沟洫湖即在数十里外而业已濬之使出亦可引之使入独不能借其升斗之润以雨泽之所不及乎至于运河两岸南派屈从诸港以注之湖北派屈从诸港以达之江而洛社桥跨运河之上为漕渠之孔道其地稍昻河流易啬商艘满载而来者至此率多起剥市民习剥浅之利多置小舠以为竒货或有意掷砖石以阻其流船或稍坏小舠蚁附争为起剥主者势旁午不及周顾则驾之他窜矣谓宜乘水涸之月一大濬治严其砖石之禁驿路之坍塌者桥梁之圮坏者以时増筑使民不患于涉而田亦借之为卫此职水衡者所当加意也若夫城市之河市民资以谋生而乡民繇之输税徃时积渐淤塞箭河凡九业已湮其八今所存者唯弓河之一线设今不治则寘河之碑将遂为山巅之石其无等居民之泥沙为精卫之填也而忽之哉今冉泾里第三箭河业已开通乘此将已湮之河尽行濬凿俾皆可通舟亦一便也但所濬之泥仍寘之河滨濶则民占以为基狭则土复归于河量责得利之户载土填岸补其坍塌则河以濬而通岸得土而固乡城两受其利矣
　　唐鹤征江隂县河渠説
　　江隂则运河自邑南迎无锡五泻河之水过青旸镇□市而防于九里河从九里河屈曲而北抵朝宗门南水闗入城北行过杜桥圣母桥周桥堰桥又从华桥折而西过安利桥坊桥而至虹桥水分二派一派北经城隍庙之旁而东绕于广福寺万寿山之后一派西南行过文亨桥者绕学之后过鸿渐桥者环学之前而总防于善政桥折而北通仓河以出北水闗繇黄田港以入江城外之河循城东西互相回转俗谓转河即城濠也转河之外邑东之河纵横旁午相错如织而横河长河实相经纬横河从县市东堰北贯黄田港出春晖门东流令节港而横亘于邑之东北长河从南门运河支流繇东望桥屺山桥东南至北角出清水塘此两河者诸河入江此为之输诸河出口此为之导盖所谓河之咽喉也自九里河南至蔡泾闸水分为三曰三河口东派繇萧其桥髙岸桥抵常熟界西派繇秦望山茶岐山抵武进纲头河中派即前出青旸镇之运河其从邑东之港而入江者黄山港石牌港东西雷港蔡港范港令节诸港其从邑西之港而入江者夏港流皮港申港芦埠港利港五斗桃花诸港其南通者无锡为转水河髙六堰五泻堰洛社河武进为水防河丁堰河陈墅河黄汀堰此数处皆分运河之支流以入于江隂而要其所入之路即为所出之路也总之江隂之水皆以江为壑而江潮之涨则有时贯入于诸河姚文灏论之详矣故其水有二北自黄田港流注诸河达于境谓之江潮南则太湖梁溪之水溢于无锡之运河自五泻诸堰而来西则丹阳练湖白鹤诸溪之水溢于武进之运河自黄汀诸堰而来达于境谓之河水夫水之来也有所受而后水能为利其溢也有所泄而后水不为害四境之内其在东也凡为沟港泾者十三曰鲥鱼港赵婆港白沙港石牌港石头港西雷沟东雷沟蔡港私港范港谷渎港令节港界泾惟谷渎港蔡港石头港为大其港身袤四十余里有差口北通大江腹里南通应天等河跨崇仁宝池清化化城白鹿五乡资溉民田最博横河贯其中不治则有旱患其在西也为河港者九曰夏港流皮港新沟河申港芦埠港利港立埭港五斗港桃花港惟申港芦埠港利港为大其港身袤三十余里有差南通武进纲头河北口通大江跨永陵良信来春三乡民田多赖为利中有顺塘河横亘其间梗塞不通岁旱益甚其崇沟河长十六里来春沿秦望山下通南山塘河河濶水溢山水迸发田没无救旱时田岸泻卤朝戽暮竭用力多而见功少则水旱均足患矣桃花港近利大河与武进半之通则分受其利塞则均受其害其在西南则青旸一乡有前渟塘九顷圩后渟塘三尖圩谢荘村等处最为洼下多被水灾其次塌水港河口浅隘中流微细遇旱稍患之余壤沃肥种秔稻岁入亩可一钟旱患不及其在东南是为东顺西顺长寿鳯戈金鳯五乡田多髙昻汤村东新南新李岸官禄倪塘清溪太清长寿直塘诸河联络其中疏之则治其冯泾河约袤十里界萧岐花塘髙岸上庙堂四处河身狭小西通经河东通长寿河流波俱不能纳此又水旱俱患者也傍有黄天宕地形下土性疎恶水至弥漫其害尤剧凡髙昻者利江潮之灌注凡低洼者苦湖水之泛溢江潮繇诸港以入而众河为之接引湖水繇诸港以出而众河为之受泻此其大较也支分而委治之则存乎其人前辈凿河穿渠纵横曲直灌注辐辏各有条理故通沟渎蓄陂泽所以备旱也观地形令水工凖髙下开大河泄暴水筑田围所以防潦也江隂河港潮沙易壅沿江去处间尝设闸而力不能守终至于废又惧劳民数年而不一濬弃河为榛莽夫有河而不能濬者过不能濬河而并弃其河抑又过今宜考潮沙壅积之处次第疏濬之如某河某港浅淤宜五年而一开某河某港淤稍深宜三年而一开计用夫力若干工食若干每岁征収导河夫银两不得别项支用画以一定之数立为循环之法而官所不足者临时复责之近便得利人民利其灌溉相率开濬虽劳而不以为疲矣
　　唐鹤征宜兴县河渠説
　　宜兴之水西接溧阳西北接金坛及洮滆二湖诸水繇西溪以入县境下注东溪分流于百渎以达具区而入江入海愚按水利之在一邑恒与邑之形势时之雨旸相为倚伏顾所以经理之者不必循习旧闻务为迂远惟在因其原隰之髙下权其事宜之缓急相时度力而为之则民易使而事可举功易集而效可臻宜兴境土右髙而左下西乡居其上游且河之经流不甚浩大而支流又多淤涩遇乆雨则山水横流迟泄而易盈禾辄渰没遇乆旱则河流缩隘直泄而易涸禾辄枯槁东乡虽居其下而濒临太湖岁潦则有百渎以分泄岁旱则可沿流以车戽为患颇杀于西乡此特论其常耳设夏秋淫雨则诸山洪水骤发如发于张渚等山则水患在西发于湖防等山则水患在东此又不可以执一论也兹欲图乆安计但当于髙阜之所及时令民疏濬河道若河道不通土壤广博者则穿为深塘蓄水备旱大约每田二十亩内穿塘二亩其所折田二亩分派于十八亩之中每亩各受实田九分仍令不失二十亩之额其低下之所多是圩田在东乡则圩之大者不过百亩小者仅数十亩只须令民嵗加修筑塍岸固完纵暴水浸溢而禾苗亦可并力戽救若西乡圩田其最广博者动经数千亩纵塍岸延亘坚完然积涨弥流难施车戽则当令民多穿沟洫或如髙田深塘之制各从其便团为埂塍任其折田多寡界作小圩如东乡欵段俾民易于分力车戽其所折田额亦如前法补之凡此之役锹锄畚锸丁夫口食不必仰给于官而百姓可以出已之力稔已之田捐目前之小赀获永远之大利夫谁曰不可但无以作率之则终于因循难于虑始今若专委良水衡视民事如已事每乘农隙亲履其地召集父老田工商确利害经度规画一切聴其便宜从事虽于大家巨室不得少狥计亩出力计程立期处置公平将人人乐赴诚所谓因民利而利之而上不费择可劳而劳之而下不怨也审如是则何功不就何利不兴即有旱干水溢庶可以无患矣此为宜兴水利之大畧云
　　万任嘉定县开河説
　　嘉定滨海而治呉淞江在境南娄江在境北泄太湖潴蓄全赖此二江盖苏松常为东南诸郡之壑而嘉定又苏松常之壑也水利闗要固不待言即以一邑河港而论四境皆沙土性下漏不宜种稻其中可水耕者仅什一然苦海潮浑浊泥沙易淤昔人云一潮徃来沙积一箬无怪乎嘉之水道一岁开而三岁壅嘉不产谷通邑食口尽仰给于外境之粟商贩三日不至则百万生灵嗷嗷枵腹则河可不开乎开河良法安在士民为言开河不难但有四患一曰胥史为梗夫河港当开上官必待小民呈请既准行矣而该房之常规不到百计延捺河不即开二曰委官塞责县事如麻长令不能日日躬履河上而治水乃簿职耳势不得不坐委既委曷能保其必亷慎倘一有染指则监督狥情开犹弗开矣三曰隔扇调开如以一都之塘长开十都之河以十都之塘长开二都之河其开而善也已不防其利开而不善已不罹其害谁肯尽心力为他人效胼胝且近工易成远工难就数十里担米负薪趋役倘遇风雨坐食四五日则薪米竭而辄返一徃一还废时失事河工终不成四曰塘长权轻塘长者修濬之纲领也权轻则人不聴其呼召年来更因大户多避役每以小户充之小户焉能起大户之夫故为塘长者徃徃破家而河工不就今欲除四患则宜分河为三等远于海者难淤则十年一开在远近之际者淤亦在难易之间则五年一开密迩于海者其淤甚速则三年一开万不容缓将此三等河形绘图公堂后壁注定开濬年分于河旁至期按图而开左右不得闗其口则胥史之弊革凡开一河无论远近县令必十日一巡河上计勤惰行赏罚则水衙之弊革县中大河如盐铁东西练祁南北横沥当以合县人夫协开余则以本扇得利人夫开本扇得利河道斯利害切肤自絶掩饰罔上之计而塘长必佥大户公忠勤干庶防压服众心河夫有所畏惮仍严禁卖夫浮派之积弊何曰卖夫浮派塘长受贿赂则宄法滥免当赋五夫者止赋二赋三当赋三夫者止赋一赋二于是人少工多不容不浮派乎贫人当开一丈者暗加五六尺人心不甘益藐塘长虽强事畚锸不过茍且塞责此水政之大病也吾且着为是説昭示大公以壹民志于修濬似有裨乎若夫开江事宜诸上台与各守令并有硕画不待余之鳃鳃过虑矣










　　呉中水利全书卷二十
&lt;史部,地理类,河渠之属,吴中水利全书&gt;
　　钦定四库全书
　　吴中水利全书卷二十一　明　张国维　撰论
　　论以原始要终其于水政并防究精详观者必深心领防乃悉其妙
　　元
　　周文英论三吴水利
　　苏湖常秀土田髙下不等以十分为率低田七分髙田三分所谓天下之利莫大于水田水田之美无过于浙右五代末吴越钱王独居东南专享此利宋范文正公尝论于朝曰江南围田每一围方数十里中有河渠外有门闸旱则开闸引江水之利潦则闭闸拒江水之害旱潦不及为农美利尝询访髙年云曩时两浙未纳土时苏州有营田军四部共七八千余人又有撩浅夫专为田事导河筑隄以减水患于时歳熟钱五十文籴米一石自归宋之后慢于农政不复修举田围河港大半隳坏今江浙之米石不下一贯比之当时其贵十倍民不得不困国不得不虚矣前都水监于江面置闸节水终非经乆良法且如见置闸三处夲意潮来则拒潮沙之水潮退则放江水决潮殊不知江水源筑塞水势细缓内水外水髙低无几又闸之相去不逺决放之水既浅且缓又乌能冲激潮沙而不积于江也施之常年初无损益设遇潦歳觊其倾泄江湖巨浸则见其不能此所谓徐行拯溺缓歩救焚者也海者百川之所宗水有所归则不泛滥善治水者必识其源流可也尝经行太仓刘家港及呉淞江之左右登髙眺逺随流寻源为今之计莫若因水势之所趋顺其性而防导之则易于成功刘家港南有一港名南石桥港近年天然深阔直通刘家港西南通横塘以至夏驾浦入呉淞江其中间有纡廻穿狭处若使疏濬深阔则太湖泄水一大路也英今弃吴淞江东南涂之地姑置勿论而专意于江之东北刘家港即古娄江三江之一也地深港濶此三吴东北泄水之尾闾斯所谓顺天之时随地之宜也惟开濬之法付之有司例将有田之家差夫动扰犹为未便乞从省府差委谙通水利官诣沿海各处相视合濬港浦具数计工拟议申闻或都水监分官前来或选省府能官于浙间富户劝率百十家斟酌逺近及功绩巨细照依舍粮赈饥例优以官禄拟定品级令其开浚考其成效工役轻省者量行优叙如功绩重大者优以一官激劝勉励庻几劳而无怨扰不及众假如凶年劝令富户捐粮赈济不过救一歳一处之灾尚优以官推此恩例成此美绩则可弭浙西数郡乆逺之灾寕不伟欤经治之后更须都水监差官按行严督各州县每嵗修葺使其经乆不废或委行省官专一提调庻几执督事严免致有司乐歳则茍且玩视以为常程设遇潦歳则缩手无措败事伤农诗所谓迨天之未隂雨彻彼桑土绸缪牖户者此也水利有成则乐歳相仍国富民安诚非小补
　　任仁发言开江
　　治水之法须识潮水之背顺地形之髙低沙泥之聚散隘口之缓急寻源遡流各得其当合开者开之合闭者闭之合隄防者隄防之庻不徒劳民力虚费钱粮水不伤禾民享无穷之利岂非国家之利乎昔自唐至宋陈令公丞相裴度范文正公叶内翰朱晦庵蘓东坡欧阳文忠公等皆言修濬或吝于浩费而不行或惑于浮议而弗讲或始行而终辍或营修不得治水之法因循歳月少见实效归附以来江河淮海缺官管治愈见湮塞二十余年之间水利大壊以致蘓湖常秀之良田多弃为荒芜之地深为痛惜区区管见惟以开江围岸置闸为第一义也
　　夲朝
　　梁寅论田中凿池
　　尝观之畆之间若十畆而废一畆以为池则九畆可以无灾患百畆而废十畆以为池则九十畆可以资灌溉民非不知此也盖以膏之壌人之所惜一家之田止十数畆或二三畆百畆之中孰能弃十畆之地以为众人之利乎民知与水争地而不知与田蓄水一遇亢旱则坐视苖槁见小利而失大利愚亦甚矣
　　金处和论疏水种茭
　　昔之君子论作堤疏水种茭三事诚为有见然种茭之事不可一例而言低乡田岸狭小河港深濶湖泖漾水面相接加之风波冲荡击损防塍及夏雨之际全仗茭蒲障防岸塍若髙乡近于江海潮水出入頼以灌田况潮水之河浅狭必一年一濬若亦种茭阻遏水利害民不小治水者当责令耆塘粮里将低乡去处照旧种茭其髙乡潮水河沟每年秋间许各人户将自已茭草悉皆樵去毋容阻遏潮水
　　金藻三江水学
　　禹贡曰三江既入震泽底定又曰九川涤源九泽既陂今东江已塞而松江复防是川源无涤也太湖泛滥隄防不修是泽无陂障也惟其无陂所以靡定惟其无涤所以靡入东风则西决西风则东溃一雨连旬数月如海此频年水患所以不可救治者良由备之不预虑之不周也愚以为禹贡之法万世当守治水者顺此而行则有无穷之利然顺之之道有六曰探夲源也顺形势也正纲领也循次序也均财力也勤省视也所以行之之要又在任得其人而已任得其人而六事不举者未之有也夫治水救民莫大之事今之治水惟总之以佥宪片百举动不得自为是以事功难成愚谓若欲水患消除必专任大臣而辅之以所属责成于守令而催办于粮里不宜泛遣他官而隳失厚利添设耆塘而扰害良民也士有髙识逺虑刚明果断不恃一已之聪明而采纳天下之公论不恤一已之劳逸而体恤万夫之冻馁斯可以膺大任而成大功也所谓勤省视者官亷矣或不省视与无亷能同省视不赏罚与不省视同赏罚不继与不赏罚同省视之时预与民约某月至某县某月至某乡一月三周一年三徧非大寒暑不休息非大风雨不易期大约省视一年二年围岸可成三年四年沟洫可深五年六年浦渎可通七年八年三江可入至于九年闸窦可完石隄可备一图水利省视在里长一区水利省视在粮长治农县丞则省视一县治农通判则省视一府而守令则兼之也提七郡之纲而以水功分数为殿最者大臣也防賛乎上纲纪乎下者大臣之佐也若夫相与调剂以成其事者巡抚也相与紏举以正其法者巡按也如此而水利不兴吾未之信也所谓均财力者财不均则无食无食则多怨力不均则无功无功则徒费愚谓围岸沟洫随其田旁而责其户以自修之一尺一歩皆有归着今之修围者不令自为须要起倩其甚多徃年开河每里起夫二三十名伤于太多在家人户又无所虽或有之亦是弱者官府给米不过数斗为今之计莫若每甲朋出长夫一名三时治水一冬休飬其余九户分为九等每月一户贴钱三百六十文十夫一舟徃来宿飬百夫十舟千夫百舟自正月发运已毕水工方兴至十月开仓水工又止千夫修一处万夫修十处各有立功以慿赏罚惟是石隄闸窦或忧浩费欲乞朝廷暂将七郡鱼课船课竹木襍课量停起解留充水用待功成之后悉依原议所谓循次序者也昔人以开江置闸围岸为第一义又以河道田围二事可兼修而不可偏废此皆确论但惜其失先后之序故祖之者率多以开江为急而围岸沟洫漫不之省是以用力多而成功少慿以为江固当开闸固当置围岸沟洫则在开江置闸之先而围岸又当先于沟洫也修围之法水涨则专增其里土不狼籍水涸则兼筑其外岸方坚固围大者其中须画界岸但今低乡围岸荡无根基须得椿笆方可修筑若乃震泽之湖须用石堤宜专任大臣经理其事况江南运河资震泽诸湖之利岂可不加之意乎开沟无他法惟在深广而已开河之法疾流搔乗缓流捞剪汚泥盘吊平陆开挑开江之法与开河同但各处积荒田土与夫沙涂水荡却用长夫开以沟洫画以疆界垦辟成田召人耕种抵足原租余充闸费待开江之时遇有所损即以此偿之如此则上不烦官下不损民而事济矣老农云种田先做岸种地先做沟盖髙乡不收无沟故也低乡不收无岸故也至若池塘又髙乡急务大约有田一顷开塘十畆可以蓄水而防旱矣所谓探夲源者天下之事有利于民则当厚其夲深其源有害于民则当防其夲塞其源况水之利害尤当深探其夲而穷究其源者也窃见治五年江南乆雨湖相连民居漂荡迨及六年疫厉大作至于七年春夏大水莱麦禾苖极目沉沦饥民逃絶野萧条今欲救其已然之灾不若因之以救未然之灾除一二年之害不若因之以除千百年之害救已然一二年之灾仓廪府库是也救未然千百年之灾江湖田野是也江湖濬治然后田野开辟田野开辟然后百谷丰登仓廪盈溢尚何灾害之足忧哉
　　金藻三江水学或问
　　或曰三时治水一冬休飬此今古之通谊也近者开河亦冬月也如何成功曰幸而冬暖故功亦成然嘉定人夫亦多有死者曰开河役夫众多焉能保其不死曰冬月不役老弱不用衣食温饱痛革暴虐有疾即与之药而遣之回船舍近便足蔽风雨皆求生之路也如此而犹不免于死是诚当死者也然亦不可不为之祭埋而厚恤其家也曰不用耆塘可也又用粮里可乎曰粮里旧所置也耆塘今所增也不足而增可也既足而增可乎曰上得其人虽用耆塘亦不为害曰与其上得人而下不得人孰与其上下皆得人乎曰随其田旁自修沟岸不若计其畆均其工程为善盖田有长倚泾者有横出泾者有不出泾者用子之法即长倚泾者用工太多横出泾者用工太少不出泾者无工可用安得为均乎曰甲治乙田丁修丙岸非惟不肯尽心抑且无慿赏罚盖不出泾之田潦则不得泄旱则不得溉粪则难于入敛则难于出凡有此者必贫难丁户也若其横出泾者与长倚泾者旱则易于溉潦则易于泄粪则便于入敛则便于出凡有此者必殷实有力之家也故定为此法使贫乏者得安其生而有力者不至偷惰坚固濬涤者既得以防赏而淤浅疎畧者又无得以逃其罪也曰低乡无土岸何为修也此则须在平时载土近处捞泥得一船即一船之米得万船即万船之米但寄之于田歳歳取之而无穷也曰天下夲无事庸人自扰之曰四年渰没万姓漂流尚谓之无事乎且愚见不过遵祖宗之法守前人之规修隄防濬沟洫涤川原而已何扰之有
　　吴荃原三江略
　　太湖之水自东南分流出白蚬入急水淀山繇小曹大沥以入海者曰东江自厐山过大姚经昆山石浦安亭繇青浦逹沪渎东泻入海者曰吴淞江自东北分流从郡城东行经古娄县水势洪驶元少纡曲东南北直下今俗讹为刘家港者曰娄江是三江实东南泄水之尾闾各有入海之所而弗可混焉可也震泽疏源以注江三江导流以入海水有所归民物奠乂全吴财赋其昉诸此逞私智者务穿凿圗茍安者乐因循故漕沥港浦日就淤浅薄狭而东江遂湮惟淀湖支流北注吴淞而吴淞之流又北趋娄江而后入海三江塞二而以全呉东注之水独归娄江其势渐不能容日积月累行复如二江患矣故开复三江以兴百世之利固其策之上也经理三江诸港浦以支四五纪者亦其策之次也天下仰给于东南东南倚頼于三江故酌以芜见作原三江以为后之欲知河事者告
　　王鏊白茒水利论
　　吴有白茒港者三吴之水繇以入海海潮日至淤为沃壤民遂占为田或庐其上于是吴中多水患议者以白茒一濬三州均利迄今百年未闻有任其事盖有任其事者而浮议輙兴行且复止矣欲享其利则安得辞其劳欲有其功则安得辞其谤于戯天下之事其率类此乎
　　伍余福水利论
  </div>
  <div class="pagination">
   <a href="吴中水利全书_page88.html">
    上一页
   </a>
   <span>
    ...
   </span>
   <a href="吴中水利全书_page84.html">
    84
   </a>
   <a href="吴中水利全书_page85.html">
    85
   </a>
   <a href="吴中水利全书_page86.html">
    86
   </a>
   <a href="吴中水利全书_page87.html">
    87
   </a>
   <a href="吴中水利全书_page88.html">
    88
   </a>
   <span class="current-page">
    89
   </span>
   <a href="吴中水利全书_page90.html">
    90
   </a>
   <a href="吴中水利全书_page91.html">
    91
   </a>
   <a href="吴中水利全书_page92.html">
    92
   </a>
   <a href="吴中水利全书_page93.html">
    93
   </a>
   <a href="吴中水利全书_page94.html">
    94
   </a>
   <span>
    ...
   </span>
   <a href="吴中水利全书_page90.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
