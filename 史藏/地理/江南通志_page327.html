<!DOCTYPE html>
<html>
<head>
    <meta charset="UTF-8">
    <title>江南通志 - 第 327 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 327 页/共 731 页</h1>
    <div class="content">　　程端礼字敬叔鄞县人有经术笃于践履传朱子明体达用之防至元间教谕建德增学舍以居生徒着读书日程使学有师法尽复学田之为民占者始田三百亩及受代增至一千亩【元史儒学传】陈思济字济民柘城人池州路总管江浙行省平章伊苏岱尔威势赫然摘淘金戸三千括民间田亩檄下力上章以止之【元史本传】
　　史午至元二十九年尹青阳旌表节义以励风俗【南畿志】
　　实都防古人大德四年监石埭县旧制岁输秋苗二万八千石皆本色转输山陂所费不赀都请改折色名轻赍着为令【石埭县志】
　　周应极字南翁鄱阳人至大间同知池州案无留滞散羡赋还民【池州府志】
　　张士元字道延祐中尹贵池尝平反杀人狱吏弗忍欺【贵池县志】
　　徐泰亨字和甫至顺二年为青阳尹邑旧有荒田千四百顷出租税泰亨募人垦辟其累始除有告四十人同发廪粟者吏欲准盗论泰亨曰吾不忍其发粟求生而反抵死悉笞而遣之铜陵人争鱼池三十年不决泰亨数语立剖【青阳县志】
　　萧文孙庐陵人至元间池州路经歴建宋赵公祠祀赵昴发夫妇着忠孝二史褒表人物【池州府志】王兴祖字国珍吉州人至正七年为池州路总管防惠建三贤祠碑犹存【池州府志】
　　李宗可蕲州人至正十八年为池州路判官陈友谅屡冦安庆余阙命宗可权义兵万戸统新军守砦尝横槊入贼中杀伤甚众及城陷宗可驰还尽杀其妻子自刎死【池州府志】
　　上官凝邵武人元末为铜陵尉秩满有十数叟送之餽药数器至前路发视皆白金也追召其人语之曰吾奉法循理本非私汝讵可以私终乎卒不受【铜陵县志】
　　明王祖顺洪武初知池州创制毕举调度有方【南畿志】王希顔洪武十八年知池州府时有舍人刘蛮儿以解囚驰府甬道直入防事希顔擒治之状闻太祖嘉其不避权势遣使劳焉【池州府志】
　　赵安洪武二十一年知池州以防能膺上考【南畿志】尹安茶陵人洪武五年知石埭劳来安集兴学教士【南畿志】
　　夏霖字民悦洪武中建德知县御史刘天锡名其堂曰忠勤记之【南畿志】
　　孟常鄱阳人洪武中知石埭调建德邑多逋赋为撙节区画以偿又力请于朝得减赋额万计秩满民赴阙乞留两邑俱崇祀【石埭县志】
　　吕复卫辉人洪武末以国子生授东流典史劳于抚字后官工部郎中【南畿志】
　　商賔洛阳人洪熙元年以吏科謪知铜陵县请聴民垦辟俟熟而后赋之增额田以数千计秩满铜民赴阙请留歴三考皆以最闻【铜陵县志】
　　杨俊巴陵人正统元年知池州有惠政卒于官遗槖一琴【池州府志】
　　叶恩临海人正统二年知府事葺学宫兴士类凡听断有关大闲者系诗于牍尾以示劝诫人皆愧悟【南畿志】
　　雷浩华容人成化三年池州同知不染一尘卒于官无以殓【池州府志】
　　洪达淳安人成化四年知青阳县仁恕重建县防【青阳县志】
　　赵珪鄞县人成化六年池州同知公平简肃无敢私干【池州府志】
　　王政字布德易州人成化十六年知青阳县四境多盗严加捕缉大葺学校制祭器购书籍邑东五阡圩患水溢为建桥三座以济行者【青阳县志】周源同安人成化十七年知石埭县律已防临民惠遇灾能防【南畿志】
　　杨季方番禺人成化二十二年东流知县单骑之官防豪强者置之法察鬻子女者为赎还之【东流县志】陈良器字彦成钱塘人治二年知池州内和外刚听断眀决【南畿志】
　　言芳邹平人治四年由知府左迁池州同知携一仆之官谒台使不屈节而礼贤士若不及焉卒于官箧中止二袴余俸五星【池州府志】
　　祁司员山隂人治十二年知池州府吏民畏懐虽声若不出口而毅然有任重道逺之意政绩炳然【南畿志】
　　钱瓒鄞县人治十五年知青阳县豪右贫细各安其业【南畿志】
　　何绍正字继宗淳安人正德九年知池州建府学大成殿修明伦堂及两庑又修建德铜陵青阳三县学宫建齐山书院又增城浚濠筑新河堤及铜陵五十余圩【池州府志】
　　杜秉号滏涯永年人嘉靖二十九年知池州毁淫祠折节正士水旱有祷立应【池州府志】
　　詹莱常山人嘉靖三十六年池州同知大盗章玉九等刧掠江上莱悉擒之捐俸置赵昴发祭田葺其祠宇【池州府志】
　　厉汝进滦州人嘉靖中池州推官执法不骫擢戸科给事首劾大学士严嵩降典史【池州府志】陈万言南海人嘉靖三十九年池州推官有风采景王之国阉寺驿骚万言毎裁抑之署铜陵尤多惠政【池州府志】
　　杨茂清鄞县人嘉靖中知贵池县其政因土俗顺时宜兴废皆当民情【张时彻撰碑铭】
　　余初字复之淳安人嘉靖中知东流县造黄册均里甲平徭役【东流县志】
　　徐衍庆永清人嘉靖中知贵池清介质实防章圣太后梓宫返承天道经池郡衍庆趣办夫役溽暑奔趋卒橐无殓资【贵池县志】
　　钟大賔字体嘉曲江人嘉靖三十八年知东流丈量田亩不失尺寸定赋均平【东流县志】
　　刘孜江夏人嘉靖四十年令铜陵景王道江上孜与推官陈万言经理夫役民以不扰立祠与陈并祀【铜陵县志】
　　李得春钟祥人嘉靖四十一年由礼科谪知石埭量田公平加意士类民为立祠于仙坛宫【石埭县志】田登年忠州人嘉靖四十三年令青阳奉檄筑城令民照丁田自购砖石一月工具【青阳县志】李子跃东平人隆庆二年知石埭和而慤遇旱步祷赤日中对槁禾流涕雨大注【石埭县志】
　　王颐字观生沔阳人万厯三年以南给谏来知府事公余不休私署于堂左构琴鹤堂寝处其内使客脯饩例取给于里甲颐悉除之一切皆给市值佐兵宪缮城堞筑千栁堤以备江警劳卒无以为殡士民泣赙之【池州府志】
　　刘孟雷字静之庐陵人万厯十一年知池州防猾胥十数人置之法建兴济桥甃青云堤以通行旅备蓄泄【池州府志】
　　何思登蒲圻人万厯二十年知府事民有寃抑力为申雪权势弗能挠寻迁副使单车襆被就道【池州府志】
　　方遂京山人万厯中由进士知池州易直子谅民依之如父母寻调守开封老防卧辙不得行【池州府志】徐金星字玉垣鄞县人万厯中知建德县赈活无算谳狱平允当道荐表凡十一上擢御史【建德县志】叶明元同安人万厯中知石埭省浮费清滞狱请上官裁减差使以节夫马【石埭县志】
　　陆阶字五云桐乡人万厯二十一年知石埭县旱祷即雨革里甲供亿诸费罪罚皆从其寛卒于官贫不能殓士民为之经纪丧事【石埭县志】
　　罗宪凯字元甫丰城人万厯三十年知贵池清介不为鸷击而人自惮之【贵池县志】
　　刘受书万厯中令建德端方恺悌尝质米而炊讼不赴讯者听囹圄空虚吏胥多告归农【建德县志】徐一科字瀹盈弋阳人万厯中知铜陵岁大水诸圩尽溃乃剏筑都埂长八十余里民名之曰徐公堤【铜陵县志】
　　张灿垣字紫城成都人天啓末知贵池庭讯数十百人无不了了轻徭减役【贵池县志】
　　何应明字曙初晋江人崇祯五年知建德精于厘剔稍有余羡即充各里逋欠【建德县志】
　　田瑞龙字苍霖固始人崇祯七年知贵池流冦在皖瑞龙募壮丁守御尤留心文学访举名贤【贵池县志】王家柱字石卿江陵人崇祯十一年知青阳调贵池时讲荒政至解章服市米以食饿者江北冦警缮治城堞训士储粮为备【青阳县志】
　　叶干字伯贞金华人崇祯十四年知石埭楚帅舟师东下江上震动干亲率泾太青石四县乡兵扼龙口以备不虞【石埭县志】
　　李际明顺德人崇祯十四年知建德杜苞苴赎锾槩不入私橐【建德县志】
　　向思敬贵池典史防介有为致仕去士大夫赠言盈箧邑令龚守愚诗曰归心浩荡鸥波濶宦况萧条马骨髙【贵池县志】
　　胡鲲化鹿邑人崇祯十六年知铜陵县时过兵索饷鲲化以身当之及左梦庚兵水陆并下亲冒矢石城破被害训导安东张纬典史余姚胡国瑨同死之【铜陵县志】
　　程九万湖广人崇祯十七年以府知事署东流县事乙酉叛将杨么儿破县死之【东流县志】
　　厐昌印西充人崇祯十七年知青阳县未数月以治闻明亡被逮至五溪服鸩卒县人立祠祀之【青阳县志】
　　国朝马良本姓张名自昌号文寰昌平人顺治二年以院办事官随督帅洪承畴南下池州降即以良为知府时山谷负固镇池总兵于永绥欲殱之良请抚并用兵之所指辄先一舍招降全活数十万人山谷平百姓稍稍复业良存抚备至复学校劝耕桑并约束守兵使不为民扰调知岳州池人泣送数百里
　　蒋应仔山隂人顺治二年知铜陵县安集流散劝督农桑民渐乐业以次补筑雉堞复起堂皇悉心规画民不烦而事集
　　刘曰义辽阳人顺治七年知铜陵县筑城垣修学宫规制悉胜其旧又修紫阳书院以造士濬河道治街衢诸废具举
　　岳申字式南沔县人康熙三年令贵池年将七十案牍皆手自裁定尝策一马行郊原于陂塘圩堰处指示疏濬蓄泄之法布衣粝食署中毎至絶粮【旧通志】
　　姚子庄字六康归善人康熙五年知石埭县首条钱粮六弊六法行之编里甲均徭役置义塾十二所以训民间子弟人咸徳之
　　汪元绶宛平人康熙十八年授池州府同知清介自矢严防御查汛守境以大宁岁凶监赈活者万数【旧通志】
　　马得贞介休人康熙二十一年知铜陵县性刚介明于听断县多圩田毎值水溢辄躬履圩岸率民增筑隄防不辞劳瘁
　　李灿字君章奉天人康熙二十五年授池州府知府饬六邑减耗羡严保甲倡修府学大其规模令六邑皆如制又筑贵池黄屯阪埂开铜陵洋山矶路重建城南济川桥起城东回澜书院
　　赵衍东阳人康熙癸丑进士知贵池县邑多积逋弊由于总戸催科者莫得其主名衍为按戸清注俾以实田办实赋宿弊顿除建县防事起学宫文昌阁用形家言作水德亭于城东城内遂少火灾太平府
　　晋胡毋辅之字彦国泰山奉髙人性嗜酒永昌中为繁昌令始节酒自厉甚有能名【晋书本传】
　　南北朝梁丘仲孚字公信呉兴人永明七年为于湖令有能名太守吕文显以权幸凌轹属吏仲孚独不为屈【梁书本传】
　　唐张邈为郡司功叅军开元以来良吏邈居其一有寒松贞玉之操【陈简甫记】
　　李阳氷字少温广汉人寳应初为当涂令李白来依之赠诗云华邑艰难时浮云空古城居人若薙草扫地无纎茎惠泽及飞走农夫尽归耕广汉水万里长流玉琴声雅颂播呉越还如泰阶平【李白诗集】
　　宋宋准字子平雍丘人开寳六年知平南军防改军为州即以准知州事准美丰仪善谈论居官所至有治声【宋史文苑传】
　　王知微字几之仁宗时以秘书丞知当涂县时筑万春圩工役甚急知微请俟农隙使者始不悦久乃信重之【南畿志】
　　夏希道字太初庆厯间令繁昌邑陋民贫希道至惠爱多方日以生聚修举废坠规模一新【南畿志】何述字【缺】道浦城人为当涂令邑濒江岁多水患述为筑堤捍御之【南畿志】
　　汪汝则字叔方宣和初除芜湖县丞以助平方腊功改衢州士曹时廷臣奏对有论及守令人材者上曰使人人如汪汝则何患不治【南畿志】
　　周葵字立义宜兴人绍兴中知州事水壊圩堤葵悉缮完岁乃大熟市河久湮令城中家出一夫官给之食并力濬导公私便之【宋史本传】
　　张运字南仲绍兴三十二年知太平州当兵饥疾疠之余殚劳来安集之方严斥堠攻守之备理财赋造战舰缮甲兵申禁令民赖以安【宋史本传】曾觉晋江人绍兴末令繁昌岁饥发廪赈给又捐资修葺学宫【南畿志】
　　虞允文隆兴元年以敷文阁学士知太平州旧制民举子必纳添丁钱岁额百万贫民生子多不育允文悯之为措置官项代补自后戸口日增【宋史本传】呉芾字明可仙居人举进士第乾道三年知太平州造舟以梁姑溪歴阳筑者久役溃归声言欲趋郡境芾呼至城下厚犒遣之而宻捕倡乱者系狱以闻诏褒谕之【宋史本传】
　　杨倓字和义淳熙三年知太平州学宫祭器用锡倓易以铜重建四斋令秀民肄业其中精选师儒以司训导甫期年行艺皆斐然可观【南畿志】李椿字寿翁洺州人淳熙五年知太平州力图上流之备请选将练习缓急列舰上可以援东闗濡须下可以应采石【宋史本传】
　　洪迈字景卢乐平人淳熙十五年知州事政尚寛简民皆向化郊产异麻状若灵芝进敷文阁学士【南畿志】
　　呉箕字嗣之休宁人尝宰当涂剖析民讼编类成书名听辞类稿【南畿志】
　　赵汝愚字子直绍熙元年知州事存心仁厚持身洁白收召贤能大有政绩吏民懐之【南畿志】孙懋宣州人绍熙三年知太平州首汰冗吏士民称服朱子尝称之曰爱立而教明古良吏也【南畿志】赵汝勣宋宗室庆元三年令当涂年饥谷贵汝勣开仓散米万斛一邑全活事闻诏他郡皆仿汝勣赈济法【宋史宗室传】
　　呉柔胜字胜之宁国人嘉定间知州事州故旧时授经处亲戚交游有犯柔胜一绳以法罢城下税减万春圩租市河淤塞捐赀濬之【宋史本传】王习之三山人嘉定中令繁昌学校坛壝驿传无不修举【南畿志】
　　徐鹿卿字德夫丰城人淳祐初领太平州蠲采石芜湖两务芦税蝗入当涂境鹿卿露香黙祷忽飘风大起蝗悉渡淮【宋史本传】
　　牟子才字存叟井研人寳祐三年知州事首教民孝弟以前人慈竹义木二诗刻而颂之间诣学为诸生讲説经义修采石战舰百余艘造兵仗以千计前官负纲钱七十万缗悉为补之蠲黄池酒息及秋苗畸零并夏税畸零防帛丝棉麦若干郡有平籴仓以米五十石益之又以缗钱二十五万创抵库岁收其息以助籴本建李白祠自为记【宋史本传】
　　元白珽字廷玉钱塘人至元二十八年授太平路学正时兵燹后圣殿斋庑祭器俱废珽悉心修葺建天门采石二书院【太平府志】
　　欧阳字原功浏阳人延祐初调芜湖尹县多疑狱久不决察其情悉为平反贡赋征发及时民乐趋事教化大行蝗不入境【元史本传】
　　贾焕字华甫开封人泰定元年授太平路总管岁饥募粟分赈建坛壝修学舍筑石城濬尚书塘【太平府志】
　　王惟中字择卿懐孟人泰定三年尹当涂防水潦旱蝗相仍惟中捍堤祷雨捕蝗无宁晷以礼义感富民令出粟分赈全活甚众【当涂县志】
　　浦源字以开长洲人泰定中令芜湖境内大水募粟赈给防郡发廪米千石令减直以粜源谓民有钱可籴则不饥矣尽以米济之语同列曰郡有责吾独偿不以累诸君也【芜湖县志】
　　倪渊字仲深乌程人泰定中授当涂主簿先是延祐初邑令经理田土考覈失实令渊署篆乃分画编次为图籍厘隠匿除增加众大悦岁祲四境上灾状郡戒县弗受渊争之不得即日求解组去郡守惊悟遣吏谢即委以检视渊躬视阡陌稽实蠲税民赖以苏【当涂县志】
　　畅师文字纯甫南阳人至正间太平路总管岁大旱捐俸致祷防雨大降公田米积之盈屋曰我家能尽食此乎呼贫士及细民恣其取去【元史本传】靳义字处宜河南人至正十二年守太平寛仁勤敏溧水彭賔等倡乱分道来冦义列营要害且战且抚賔等皆败降明兵渡采石义赴水死【太平府志】
　　明杨偁字廷举合肥人元至正乙未太祖取太平丙申偁知芜湖民散赋逋偁首询疾苦兴利除害招徕遗黎抚摩凋瘵邑以治称壬寅建县治立坊舍【南畿志】
　　许瑗字栗夫乐平人明初知太平府厉士卒修城池抚黎庶陈友谅以兵十万来攻瑗偕枢宻院判王鼎守将花云坚壁拒守城陷皆死之【南畿志】花云懐逺人为太平守将元至正二十年五月陈友谅围城云率麾下三千人结阵迎战三日友谅不得入乃以巨舟乗涨泊城西南隅舟尾髙与城平士卒縁之上时城中乏食士不能战丙辰城遂陷贼缚云急云怒骂曰贼奴尔缚吾吾主必灭尔斩为脍也遂奋跃大呼起缚尽絶夺守者刀连杀五六人复骂曰贼非吾主敌也曷不速降贼怒缚云舟樯丛射之比死骂不絶口妻郜氏赴水死【谷应泰通鉴纪事本末】
　　黄朝弼明初知芜湖县萧然类寒畯公务虽冗退必读书去官士民争醵金为赆不受惟出所携书一箧易钞而行【南畿志】
　　呉聪潮州人明初芜湖县丞性至孝尝画海云南望图悬于壁民有不得乎亲者痛治之复泣语曰吾以不得侍亲为忧汝幸在膝下何为不孝闻者多感悔焉【广舆记】
　　王俊字用章永平人洪武五年知当涂出俸钱创建邑学不足则售其家田园助之以德化民济以威严【当涂县志】
　　周铸洪武中知繁昌抚民有方律巳以严寻擢御史【繁昌县志】
　　孟防洪武中知当涂县坐事与县丞赵森同逮狱耆民具列善政诣阙以请遣还任【当涂县志】顔宣永乐中令繁昌修县防建城隍庙祷雨即应【繁昌县志】
　　黄诚合浦人宣德七年授芜湖教谕勤于学政规矩严整与司训廖驩两人相济【芜湖县志】
　　卢忠字以诚漳州人正统初授府学训导日进诸生讲解寒暑不辍巡抚荐其才堪戎伍上曰与其戎伍得人何如学校得师【太平府志】
　　张嵓字具瞻上虞人初授宣城教谕正统三年巡抚周忱荐知当涂题梅诗赠之云疎影横斜出泮池一氊清冷最相宜弹琴却傍青山去百里春田在此时嵓莅官清勤黉宫县治谯楼驿传桥梁道路修葺一新簿书填委暮必至学舍省诸生勤惰后歴官知荆州府【当涂县志】
　　李庆景泰末令繁昌县治濵江数有水患庆建议内迁【繁昌县志】
　　周凤字文祥汲县人成化九年知太平府衣食寒素不以家累自随尝疏通市河郡人便之【太平府志】唐诏阳信人成化中同知太平清谨简易吏民爱服卒于官啓笥惟书数卷【太平府志】
　　刘宪字廷式益阳人成化间知芜湖百废俱修迁瀂港驿于县市迁河口镇巡司于瀂港邑人便之【芜湖县志】
　　徐礼字敬先余杭人成化中令繁昌建社学起铺舍弊除利兴寻擢御史【繁昌县志】
　　包羲民字淳夫合浦人成化末知繁昌抚下寛仁尤毅然有守不喜饰厨传以媚上官防以忧去士民惜焉【繁昌县志】
</div>
    <div class="pagination">
<a href="江南通志_page326.html">上一页</a><span>...</span><a href="江南通志_page322.html">322</a><a href="江南通志_page323.html">323</a><a href="江南通志_page324.html">324</a><a href="江南通志_page325.html">325</a><a href="江南通志_page326.html">326</a><span class="current-page">327</span><a href="江南通志_page328.html">328</a><a href="江南通志_page329.html">329</a><a href="江南通志_page330.html">330</a><a href="江南通志_page331.html">331</a><a href="江南通志_page332.html">332</a><span>...</span><a href="江南通志_page328.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
