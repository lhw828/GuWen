<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 369 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 369 页/共 479 页</h1>
    <div class="content">　　通济堰府西五十三里。松遂间多山田，岁旱民辄先困。梁天监中，障松阳、遂昌两溪入大溪之口，疏为四十八派，自保定至白桥三十里，灌田二十万亩。又蓄为陂湖，以备旱潦，自宋至元、明皆修葺之。

　　○保定镇府西五十里。明初置税课局于此，今废。西南达云和县之石塘隘四十里，西北达松阳县之石佛镇亦四十里，为两县之要隘。○苦竹口隘，在府南二十里，路出青田水口。《闻见录》，由苦竹口至青田水道一百二十里。又括苍驿，在府治西，亦明初置。

　　青田县府东南百五十里。东南至温州府百二十里。本括苍县地。唐景云二年，析置青田县，属括州，后因之。县无城，今编户百四十六里。

　　○青田山县治西北一里。有泉石之胜，故县以名。旧《经》云：唐叶法善修道于此，曰庭青芝。又涌泉山，在县治东二里。其泉四时不竭。○披云山，在县南三里。大溪经其北，县之水口山也。又葱阳山，在县西五十里。山极高峻，宋宣和中，睦寇犯境，土人多避难于此，获免。其西曰芝溪岭，横亘数十里，下临大溪，俗名老鼠梯。昔所云：上冯公岭，下老鼠梯，一人守险，万人莫开。故处州形势，以青田为最云。其流曰芝溪，入于大溪。

　　石门山县西七十里。两峰壁立，相对如门，石洞幽深，飞瀑泻，上有轩辕丘，《道书》以为第三十洞天。其西南相接者曰石楼山，山高耸，云雾涌之，望若楼台。

　　连云山县西南九十里。有大小二山，小连云山延袤数十里，中有二洞，东曰龙须，南曰韩山，其高岩曰金水岭，东去县五里。元至元中，始凿石通道，有路西达景宁。迤南为大连云山，亦名石帆山，下临大溪。《纪胜》云：石帆山一名石樯洞，东北去石楼山二十里，高岩屹立如樯，中有三潭，危石耸峙，潭中如张帆然。鹤口岭，县西南百三十里，陟其巅，俯视众山。逾二十里，即南田也。

　　南田山县西南百五十里。周回二百余里。上有沃土，多稻田，岁旱亦稔。唐广德中，袁晁之乱，邑人多避难于此，明初刘基亦家于山中。

　　○大溪县南三里。亦曰南溪，又名青溪，城东有岭溪，城西有顾溪，俱流入焉。《志》云，大溪由丽水县南流入境，远汇府境六邑之水，近合县境石藤、浣沙诸溪，经披云山北东流入温州府界，由水道顺流达温州城下，百里而近耳。○小溪，在县西南二十里。《志》云：县西南有鹤口岭，沐鹤溪之水出焉，即小溪也。下流合于清溪。

　　尘溪县西百三十里，出景宁县之敕木山，流入大溪。岁旱，乡民筑堰以溉田，潦则决之，为利甚博。

　　白岸湖县西南四十里。又有下尾湖，在县东南十里。《志》云：县西四十里有师姑湖。又西八里有芳前湖。又西二里有腊溪湖。又西迤北十里曰高湖，当应台山之南麓，山东南去县六十里，由天台绵亘而来，故名。

　　○淡洋隘县南二百七十里，接温州府瑞安县界。明初刘基言：温、处之间，有地名淡洋，僻绝岩险，民多负贩私盐，萃逋逃为梗，宜设巡司莅之。是也。今有淡洋巡司，洪武五年建。又黄坛巡司，在县北二百二十里，亦险僻处，洪武五十五年置巡司，今革。○芝田驿，在县南一里大溪滨，亦明初置。

　　缙云县府东北九十里。东至台州府仙居县百五十里，北至金华府永康县八十里，东北至金华府东阳县百六十五里。本括苍县及永康县地。唐万岁登封初，析置今县，属处州。县无城，今编户一百九十里。

　　○括苍山县东南百里，接台州府仙居县及临海县界。亦曰苍岭。详见名山括苍。○大盆山，在县东北百二十里，接金华府东阳县及台州府天台县界，好溪之源出焉。

　　吏隐山县治东北。一名洼尊山，以唐县令李阳冰名。稍西曰翠微山，县治所倚也。又北为云塘山，山下有塘，相传云常出其中。又西北三里为雪峰山，上有龙潭瀑布，亦曰岱岭，岭东之水流于好溪，岭西之水流为南溪，婺括之水，自此而分。县西北十五里有大君子山、小君子山。二山相近，秀丽可爱。县治西又有三峰山，以三峰秀出而名。○历山，在县西北三十里，有摧车坑、架鼓峰及龙潭诸胜，又西北二十里为葛竹山，皆与永康县接界。县东二十五里，有天马山。又东五里，为石囤山。又东五里，为灵龟山。又东五里，为银山、为仁寿山。世传人居其下者多寿，因名。

　　黄龙山县西十二里。四围陡绝，旁有池，甚清冽，相传黄龙潜焉。唐末卢约据处州，有施使君者，结寨山上，以御之。今山上有石如楼台，又有寨门遗址。明初，耿再成规取处州，驻兵黄龙山，山高险，再成树栅于其上，以遏敌冲，是也。○大姥山，在县西南三十五里，上有岩，下有石室，可容数百人。《志》云：山有寨塘寨，广容二三万人，中有井七，盖昔人屯营处。又有四六寨在山下，相近者曰三岭山，接丽水县界，高峻人莫能入。明初，耿再成既屯黄龙，复率兵至此，垒石成寨，为攻守之所。

　　仙都山县东二十三里。高六百丈，周三百里。本名缙云山，唐神龙初，以此名县，又名丹峰山，天宝七载改今名。《道书》以为第二十九洞天。傍有独峰，广三百丈，周回一百六十丈，一名玉柱峰，顶有湖，亦名鼎湖。《唐六典》十道名山之一，曰缙云。又有小仙都山，在县南二十里，亦高秀。○管溪官山，在县东七十里，与台州府接境，薪竹之饶，居民所赖。又有龙潭三处，溉田甚广，以管溪经其下，因名。《志》云：县东五里有万松山，山势盘旋，林峦耸秀。

　　冯公岭县西南二十里，一名木合岭。崎岖盘曲，长五十里，有桃花隘，为绝险处，郡北之锁钥也。《志》云，桃花隘嵯峨险仄，势接云霄，周回垒石三四里，容百千人，山麓去郡城不过二十里，亦曰桃花岭，即古桃枝岭。陈天嘉三年，留异据东阳，遣侯安都讨之，异以台军必自钱塘上，既而安都步由诸暨出永康，异大惊奔桃枝岭，于岩口树栅以拒之，安都进攻，因其山势迮而为堰，会潦水涨满，安都引船入堰，起楼舰与异城等，拍碎其楼堞，异脱身奔晋安，即此岭也。宋杨亿以比蜀中之剑阁。明初耿再成驻兵黄龙山，处州将石抹宜孙分兵屯桃花岭、葛渡、樊岭及龙泉以拒我，胡大海自金华南出军樊岭，与再成合攻之，再成取间道出桃花岭后，连拔桃花、葛渡二寨，遂薄处州城下，宜孙败去。《防险说》：冯公岭与青田县之老鼠梯，皆一人守险，万人莫开之处。守冯公岭，则寇无从上；守老鼠梯，则寇无从下。冯公岭失，则处不可固矣。樊岭，见宣平县。葛渡，亦在县西南，或曰近松阳县界。又有白云洞，在桃花岭北，石屋深敞，容数百人。

　　○好溪在县治南。自大盆山西流而南折，远近诸溪水皆流汇焉，经仙都山下，谓之练溪。历罗侯滩，至县治南，又西南入丽水县界。○管溪，在县东五十里，源出括苍山，经管溪官山下，又西流入于好溪。

　　南源溪县北二里。源出雪峰山，西北流，县北诸溪水皆流汇焉。入永康县界，亦谓之南溪，即金华南港之上源也。○梅溪，在县西十里。《志》云：县西有客星山，傍有石室，一名石龟岭，龟溪出焉。折而西北为梅山，梅溪出焉。俱汇流于南源溪，入永康县境。

　　○苍岭寨在县东，近括苍山。嘉靖四十一年，置寨于此，为防御处。相近有东平寨，古名七十二寮，有石井七十二，容数千人。四面石壁，高百余丈，其旁又有西寨，亦故屯营处也。○万景山寨，在县西北，中容万人。又有云岩寨，山势耸峙，岩石磊块，其状如甑，四围环逼，有小径攀援而上，可容万人，为天造之险。《志》云：县境有黄寮寨，又有越陈寨，皆嘉靖三十九年置。又有老鹰岩寨，在县东北，嘉靖四十年置，县治北又有客山寨，其广亦可容万人。

　　丹峰驿在县治南。元曰云塘驿，在县北三里，明初迁于县南，改今名。○五云馆，在县北。《闻见录》云：馆去县五十里，本名缙云馆，东通台郡，西北接永康，为县之要隘。

　　松阳县府西北百二十里。东北至宣平县七十里，西至遂昌县七十里，南至云和县八十里。本汉章安县地。建安四年，孙氏析置松阳县，属会稽郡。三国吴太平二年，改属临海郡。晋初因之。大宁初，分属永嘉郡。宋、齐以后因之。隋属处州。唐武德四年，置松州，八年州废，县属括州。五代梁开平三年，吴越改为长松县。石晋天福四年，又改白龙县。宋咸平二年，复曰松阳县，仍属处州。县无城，今编户一百六里。

　　○百仞山县西南五里。有峰独立，傍无依倚，高二百余丈，旧名独山。唐天宝中，改今名。山麓有白龙津，吴越因以名县。又西屏山在县西一里，上有凌霄台，有泉虽旱不竭。其相近者为云岩山。又西四里为紫金山、石笋山，以山泥紫赤、石峰如笋也。

　　横山县南十里。高三百余丈，如云横空中，山顶宽平，可五百亩。○大明山，在县西三十五里，亦曰留明山。高绝千仞，群峰罗列，涧水环绕，石磴萦纡，称为峻险。又西五里曰长松山，吴越时，以此山名县，俗名牛头山。○马鞍山，在县西四十八里，横绝松溪之口。唐时山产银，采以充贡，寻罢。元末赵普胜尝立水寨于山下，山接遂昌县界。又卯山，在县西三十里，与县西南三十里之酉山相对。山以卯酉名者，以旧市言之，正在东西。今县治既徙于东，则卯山亦在西矣。

　　竹客岭县北十五里，东至宣平县五十里。岭高四千馀丈，泉出山顶，下注为潭，溉田百余顷，行旅出其间，路最险仄，为县之要隘。今岭下有东西坑，潴为龙潭，竹客桥跨其上。○石佛岭，在县东南四十里，岭峻险，下临松溪。又东南至府城七十馀里，往来通道也。《志》云：县西北又有龙虎幻，亦守御要地。

　　○松溪县西南二十里。源出遂昌县，东南流入境，经卯、酉二山之下，曰合湖溪。又东南至丽水县，入大溪。明初胡大海取兰溪，进攻婺州，处州守将石抹宜孙遣其将胡深率车师为援，自帅众出缙云以应之，深至松溪，观望不敢进。明祖曰：婺恃处州之援，故未即下，闻彼以车战出松溪，松溪山多路狭，车不可行，以精兵破走之，婺城且不劳而下矣。

　　竹溪县南七里。源出竹客岭，南流经横山下，又东南注于松溪。又县东十五里有塘溪、赤溪诸水。又东十余里有武溪、裕溪诸水，俱南流合于大溪。

　　通济堰县东六十里，与丽水县接界。《志》云：萧梁时，詹南二司马始创此堰。宋元以后，不时修筑。乾道中，州守范成大复加葺治，以溉松、遂二县之硗瘠，以后皆因故址增修。今县境以堰名者凡数十处，皆本通济之意，蓄水溉田云。

　　○旧市县西二十里，路出遂昌。《志》云：县治故址也。又净居市，在县西南三十里，亦与遂昌接界。洪武二十八年，置净居巡司于二十四都。今废。

　　遂昌县府西北百九十里。东至松阳县七十里，东北至金华府汤溪县百二十里，北至衢州府龙游县百里，西北至衢州府二百里。汉会稽郡大末县地。吴赤乌二年，分置平昌县，属东阳郡。晋太康元年，改今名。宋、齐因之。隋属处州。唐武德八年，省入松阳县。景云二年，复置。县无城，今编户七十四里。

　　○君子山县治西南。《志》云，一名城山，山之麓多士大夫居焉。又屏风山，拱障县治，以形似名也。近西曰妙高山。又西为白马山，天日晴朗，远见衢、婺，邑之镇山也。○瑞山，在县治南。又南为鱼袋山，双溪绕其下，有峻岭盘曲，曰九盘岭。又丁公山，在县西十六里，高千仞，双溪经其下。《通志》云：即白马山也。

　　西明山县东十里。岩峻绝，下临溪流，其对岸相峙者，曰飞鹤山，当东溪之口，势如翔舞。又有平昌山，在县东十五里，与孟山前后相叠，形如昌字，孙吴以此名县。○尹公山，在县东三十五里，峰峦高耸，相连者曰百丈岩。又东曰覆螺岩，登其巅，则金、衢之境，皆在目前。又东即松阳县之长松山矣。又马鞍山，在县东南二十五里，横亘而东，与松汤县接界。

　　唐山县北十八里。山北有二峰相向，如卓笔，又名罗汉峰。五代时，僧贯休所居。又北有金石岩，其巅可容万马。唐乾符中，邑簿张轲尝率义兵驻此，以御黄巢。明朝景泰中，矿贼党陈鉴湖者，破松阳、龙泉，屯金石岩，分劫青田、义乌、东阳诸县，即此处也。又相公岩，在蔡溪前，山麓石壁如削，惟一径可侧足而入。岩中可藏数百人，乡民尝于此避寇。○独山，在县西北八十里，溪流环绕其下，一名天马山，又名赤壁山。旁有石姥岩，上插霄汉，顶有泉池。又大楼岩，在县西北百二十五里，其相对者曰龙安洞，岩高险，飞瀑四时不绝，注为龙湫，凡三十六泓。

　　马戍岭县北三十里。其相近者为侵云岭，马戍之水，北流而达于婺江。又周公岭，在县西北五十里，其下为周公源口，县西境之水，多汇于此，流入衢州府界，而为定阳溪。○赤津岭，在县北六十里，岭高险，下临溪流，为北达龙游之道。《闻见录》：自岭而北十余里，至长塘口。又十里曰溪口，皆险塞。自溪口而北十里为灵山，从灵山而西七十里，则衢州府，灵山而北四十里，则龙游县也。○隆坑岭，在县东北七十里，东达宣平三十里，北出武义七十里，为县境控扼之处。

　　○双溪在县治南，其源一出县西北之大楼岩，引流而东，谓之金溪。一出县西北七十里之湖山，亦谓之湖溪。群山之水，皆汇入焉，萦回荡漾，恍若江湖，经县东南一里碧澜桥，始合为一，亦谓之大溪。又经西明山南，分流为东溪，其正流南入龙泉县界之大溪，○梧桐溪，在县西二十里曾山下，亦曰梧桐川，流合于双溪。

　　东溪县东十二里。自双溪分流，合县东诸山溪之水，经马鞍山下，流益盛，入松阳县境，谓之松溪。○灵溪，在县北五十里，源出马戍岭，合县北诸溪水，经赤津岭而北，入龙游县境，又北注于氵溪。

　　胡公堤县南五十步，一名三牛堤。界平邑之南溪间，水潦涨溢，则滨溪居民罹其患。旧有堤以捍御。宋元中，邑令张公加葺之。靖康初，堤浸圮，邑丞胡涓募民力累石修筑，因曰胡公堤。绍兴中，邑令胡仲父又于其外筑堤七百余丈护之。乾道中，邑令李大正复增筑百三十余丈，缜致逾昔，由是邑庐得免冲突奔荡之患，至今民蒙其德云。

　　○黄村口县西南六十里。《闻见录》：由黄村口东南达龙泉县百二十五里，北抵龙游县百六十里，西南达福建浦城县二百里。《舆程记》：县西南出大柘、石练、黄村一带，闽浙相通之间道也。○大坪田，在县东北四十里。《闻见录》：大坪田道通汤溪、武义、宣平，为县境要口。又有和尚田，在县东五十里，亦要隘处也。自和尚田而北二十里至章坞，又四十里出武义县之麻阳隘，疾走金华，九十里而近耳。《志》云：县有马埠巡司，在十二都，国初置。

　　龙泉县府西南二百四十里。东南至景宁县二百四十里，南至庆元县百四十里，西至福建浦城县百八十里，西北至衢州府江山县二百二十里，北至遂昌县三百三十里。本松阳、遂昌二县地。唐乾元二年，析置今县，治龙泉乡，因名。宋宣和四年，改曰剑川。绍兴初，复故。县无城，今编户百六十五里。

　　○九姑山在县治西北。治东有金鳌山，治西二里有天台山，四里有凤凰山。县治以诸山为捍蔽。○豫章山，在县南二十五里，旧出铜，川流环其下，曰豫章川。又九氵祭山，在县南三十里，岩高百仞，有九龙井，飞瀑九道，自岩顶而下，或分或合，形若垂帘。县南七十里又有琉华山，山顶宽平，有长湖，深不可测。山下即琉田，居民以陶为业。昔有章氏兄弟主琉田窑，其兄所造甚佳，所谓哥窑是也。相近者曰高驿山。《邑志》：山在县南七十余里，台湖山峙其前，琉华山障其后，水流回绕，群山环拱，最为峻拔。台湖山盖在县南九十里。

　　昂山县西三十里。青壁嵯峨，削入云际。《志》云：旧有白马寨，盖置于山上。又孝义山，在县西四十里。《唐书》豫章、孝义二山，皆出铜，是也。今否。○石马山，在县北五十里，峰峦秀耸，为群山冠，旁有洞穴，凡数十处。又石房山，在县东四十里。其状如房，一名独山，东捍水口，旁有独山铺，为驿道所经。

　　匡山县西南百二十里，匡水出焉，流入双涧，与大溪汇。元末，章溢筑室于此。宋濂云：其山四旁奋起而中お下，状如箕筐，因号匡山。高处南望闽中数百里间，秋毫毕见。刘基曰：匡山四面皆峭壁拔起，建溪之水出焉。又东有西山，西山之东曰山，高胜亚于匡山。又仙山在县西百五十里，与遂昌、浦城接界。○良葛山，在县界，山有银坑。

　　杨梅岭县东二十五里。其相近者曰梧桐口，路出松阳，此为要隘。又黄鹤岭，在县北八十里，隋、唐间，置黄鹤镇于今县，盖以岭名。又大梅岭，在县南七十里，旁有小梅岭，皆接庆元县界。○白云岩，在县西五里，有白云垒。相传宋德末，幼主过此，暮屯岩上，此其遗垒云。又县东五十里有龙岩山，顶平旷，四面石壁环绕，民多居其中。

　　○大溪在县治南。自仙霞以东南及遂昌以西南之水皆汇焉。县西五里有秦溪，又西一里有蒋溪，又西有浆溪，其上源皆一二百里，汇流而东，合于大溪。又东经云和县，入丽水县界。《志》云，县有灵溪，即大溪之上流，经县治前，亦曰留槎溪。中阻一洲，约长一二里，形如槎，溪因分而为二，有济川桥跨其上，亦曰留槎洲，一名仙洲。祝穆云：灵溪在县治东，夹长洲而为两派。是也。

　　剑池湖县南五里。周三十亩。相传欧冶子铸剑于此，号为龙渊。唐讳渊，改曰龙泉。宋宣和中，改曰剑池湖，邑名本于此。○梧桐川，在县东十五里，自梧桐口引流而西南，下流入于大溪。

　　○佛山寨县南十里佛山上。元末邑人胡深筑内外二寨于此，以保乡邑处也。又县南十五里宏山后有皇庭寨，山顶平旷，四面峻阻。相传宋幼帝入闽道经此，立寨屯驻，今山有皇庭岩，寨因以名。又遥峰寨，在县西五里，与凤凰山相连。县西六十里又有西山寨，相传亦元末置。○北岩寨，在县东十里汰石岭上。县东百余里又有朝阳寨。又麻竹寨，在县北七里，与石马山相接。县北三十里金岱山上有金山寨，山顶平广，容千余人，皆昔人戍守处也。

　　小梅隘县南小梅岭上。东至庆元县七十里，南至福建松溪县六十里，为入闽之间道。正统中，设隘于此。《舆程记》：县南三十里至潭湖，又五十里至查田，又二十里为小梅，由竹口新窑以达于松溪。今详福建松溪县。自县至小梅，盖百里云。又吴岱隘，在县北七十里吴岱岭上，接松阳、遂昌二县界，旧有隘，正统中重置，并设公馆于此。县西七十里又有供村隘，接浦城、庆元县界，嘉靖中置。又西二十里有鸦舂隘，亦接浦城界，正统中，因旧隘重置。又武溪隘，在县东七十里武溪岭上，亦正统中置，接云和县界。

　　查田市县南八十里查田岭下。有庆元巡司，明初置。《志》云：城北旧有云水驿，城东有荆言驿，县东南三十里有梧桐驿，六十里有大石驿，俱宋元时置，今废。○东口，在县北七十五里，为松阳、遂昌两县之要口，行旅往来，必取途于此。

　　庆元县府西南三百七十里，北至龙泉县百四十里，南至福建松溪县八十里。本龙泉县地。宋庆元三年，析置庆元县，治松源乡，以纪年为名，仍属处州。明初省入龙泉县，以其地为巡检司。洪武十四年复置。县旧无城，隆庆二年创筑，周三里有奇。今编户五十九里。

　　○石龙山县治西，蜿蜒如龙。又县治南有霞披山，色如渥丹。治西北又有象山，环夹县治。○石壁山，在县东十里，石笋凌空，为邑关阻。又拿云山，在县东五十里，山椒夹拥，嵌石披云，下有洞，容数百人。

</div>
    <div class="pagination">
<a href="读史方舆纪要_page368.html">上一页</a><span>...</span><a href="读史方舆纪要_page364.html">364</a><a href="读史方舆纪要_page365.html">365</a><a href="读史方舆纪要_page366.html">366</a><a href="读史方舆纪要_page367.html">367</a><a href="读史方舆纪要_page368.html">368</a><span class="current-page">369</span><a href="读史方舆纪要_page370.html">370</a><a href="读史方舆纪要_page371.html">371</a><a href="读史方舆纪要_page372.html">372</a><a href="读史方舆纪要_page373.html">373</a><a href="读史方舆纪要_page374.html">374</a><span>...</span><a href="读史方舆纪要_page370.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
