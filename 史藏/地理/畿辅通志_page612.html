<!DOCTYPE html>
<html>
<head>
    <meta charset="UTF-8">
    <title>畿辅通志 - 第 612 页/共 974 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>畿辅通志 - 第 612 页/共 974 页</h1>
    <div class="content">石珤  字邦彦与兄玠同举进士选庶吉士授检讨世宗时厯吏部尚书谢请托絶苞苴进少保文渊阁大学士珤清介端亮孜孜奉国以力行王道劝帝又素与张璁桂萼不合遂罢归卒谥文介
张子麟  字符瑞藁城人成化进士授大理寺评事累官至刑部尚书子麟厯事四朝更践中外四十余年在刑部议定诸大狱若宸濠刘瑾朱宁江彬辈相继不轨毅然决断悉抵于法嘉靖初以终养乞归年八十有八卒予祭葬
王宸  正定人弘治进士授吏科给事中勘辽东守臣杀降事察宁夏边储俱却赂执法人惮清严弘治末番僧那卜坚以左道获幸出入禁中宸疏劾之正德初忤逆瑾逮系六月几毙于狱终不为屈迁光禄卿革样米様酒陋例官至应天府尹

梁梦龙  字干吉正定人嘉靖进士为兵科给事中劾吏部尚书李黙改吏科复劾兵部侍郎殷学求南京兵部尚书江东及督漕胡植巡抚孟淮等时论壮之隆庆间巡抚山东是秋河决覆漕艘八百朝议通海运以属梦龙梦龙请以河为正运海为备运且言兼治海防于军事有备已而卒不行万厯五年总督蓟辽保定军务首除镇军疾苦简军实修马政慎择将领厚募间谍累赐勅奬加兵部尚书以修筑黄花镇古北口边墙加太子少保寻録防边功加太保
武金  井陉人嘉靖进士由县令累迁吏部郎严考课杜奔竞铨政肃清擢太常卿有清除马政一疏切中时弊进都御史巡抚郧阳时何黾倡乱滇南震动金发纵指示竟枭逆首上嘉其功赐千金卒于官
贾应春  字东阳正定人嘉靖进士由南阳知县累迁陜西叅政宁羌贼起兵讨平之厯升巡抚总督三边军务冦入延绥率诸将邀击以闻明年总督宣大屡有功应春在镇数载筑边垣万一千八百余丈以花马池闲地二万顷给军屯垦边人赖之晋南京戸部尚书致政归卒赠太子太保
张主敬  正定人万厯进士知长治县以干称擢工部主事升车驾司郎中时上久不立储议并封三王待嫡当国遂奉行之主敬上疏言无嫡立长古所通行未闻有待嫡者疏入不报未几以忧归官终职方郎
傅永淳  灵寿人天启进士授湖广房县令县西南通蜀道贼穴山麓出为剽掠永淳宻悉其人与地突掩捕之一时帖然擢监察御史当三党角立各援官寺为助永淳屡章弹劾党人欲中伤之以



秦中流冦横发羣举永淳按秦永淳慨然曰吾恨不灭此朝食此行正吾志也遂单骑入关人服其忠壮按秦之日疏劾权督玩冦失机党恶欺君数大罪人咸为之咋舌累迁左都御史拜吏部尚书以忤珰乞归卒
梁维基  梦龙孙天启中以荫官厯戸部员外郎监通州仓稽核严明一锱不染升郎中赵南星被逮维基往来周旋或为危之维基曰赵公国之正人乡之君子方以不与清流之祸自愧何避之有珰闻令逻者伺之终无所得擢知南雄府未几以清执忤时归甲申冦变忧愤成疾卒
本朝
梁清标  字玉立正定人明兵部尚书梦龙曾孙崇祯癸未进士授翰林院庶吉士顺治元年补原官累迁秘书院学士礼部右侍郎畿辅告饥世祖章皇帝分遣重臣往赈巡厯保阳诸州县殚心察核人沾实惠调吏部侍郎擢兵部尚书上尝谓侍臣曰梁尚书不愧大臣矩度时有武林斥生诬首逆案叩阍意在婪诈株连甚众清标确讯尽得其情据实奏闻立置之法保全无辜甚众康熙九年补刑部尚书调戸部时撤南国诸藩清标奉命之广东移尚可喜家口议以尚之信携属于月度岭四月中可喜继之兵众汹涌民多惊悸思鼠匿清标镇静以安人心得无变朝命至止可喜之行谕令清标还朝往来万余里所至帖然复命之日上深嘉叹二十一年夏大旱上问诸臣弭灾之方清标以省刑为对上嘉纳之拜保和殿大学士兼兵部尚书以疾卒于官赐祭葬崇祀乡贤

傅维霖  字掌雷灵寿人顺治丙戌进士选庶吉士授编修出为东昌兵备道大饥多方设赈全活甚众又奏除屯田以便民修城垣以资保障而民不扰治行称最召为大理卿迁左副都御史上劝学疏纚纚数百言意极忠恳迁戸部侍郎晋工部尚书加太子少保以病归卒钦赐祭葬所著有明书三百卷及歉斋说书四思堂文集等书行世崇祀乡贤
顺德府
汉
路温舒  字长君巨鹿人举孝为山邑丞宣宗即位上尚德缓刑书帝善其言累迁临淮太守治有异迹
耿纯  字伯玉巨鹿人为骑都尉世祖渡河纯即谒见拜前将军封取乡侯从平邯郸又破铜马时赤眉青犊上江大枪铁胫五幡十余万众纯击破之还京师请试治一郡拜为东郡太守坐事免从击董宪道过东郡百姓数千随车驾涕泣曰愿复得耿君帝谓公卿曰纯年少被甲胄为军吏耳治郡乃能见思若是乎八年济阴盗起命李通王常击之拜纯大中大夫与大兵于东郡闻纯入界皆诣纯降玺书复以为东郡太守吏民恱服卒谥成信显宗时图于云台
张禹  字伯达襄国人举孝拜扬州刺史厯行郡邑亲録囚徒多所平反迁下邳相徐县有蒲阳陂傍多良田而湮废莫修禹为开水门通行灌溉遂熟千余顷民用温给入为大司农安帝即位以定功封安乡侯



时苗  字德胄建安中为寿春令初之官用黄牛牵车至县生一犊及去任留其犊谓父老曰是尔土所生吾不可以归人服其廉
田丰  字符皓巨鹿人为袁绍别驾劝绍迎天子绍不纳后败于官渡绍军皆曰田丰在不至是也绍谓不用丰言果为所笑杀之
晋
张宾  字孟孙中邱人阔达有大节为石勒谋主机不虚发勒呼曰右侯而不名赠仪同三司谥景
南北朝魏
游雅  字伯度广平任人世祖时为东雍州刺史有惠政征为秘书监髙允作征士颂有云孔称游夏汉美渊云遐哉伯度出类离羣其推服如此
游明根  字志逺雅从弟太武擢为中书学士累迁东兖州刺史为政清平屡进谠言以年踰七十表求致仕有大事恒玺书访之髙祖行礼辟雍以为五更累被厚赐卒谥靖康
游肇  字伯始明根子孝文时为魏郡太守为政清简持法仁平断狱务于矜恕当元义既废灵太后将害清和王怿集公卿议莫不畏威顺肇独抗言不可终不下署卒谥文贞
孟业  字敬业巨鹿人皇建初迁东郡守以寛惠着境中麦一茎五穗嘉禾一茎九穗民谓政化所感帝嘉之除广平守

隋
李德饶  柏人人大业中为司隶从事毎巡四方理雪寃枉扶扬孝悌为当时所称性至孝丁父母忧纳言杨达巡省河北诣其庐吊慰之因改所居村名孝敬村里为和顺里值渤海盗起有勅许其归首贼使奏曰若德饶来即相率归帝于是遣德饶往慰谕诸贼行至冠氏他盗陷城见害
李孝贞  字符操柏人人射甲科拜给事中髙祖为丞相以讨尉迥功授上仪同
魏德深  巨鹿人炀帝时为贵乡长不严而治征辽赋敛无算德深调度转给百姓不扰时盗贼羣起武阳诸城多陷唯贵乡独全
唐
宋璟  南和人举进士中第累迁凤阁舍人神龙初为黄门侍郎诏检校贝州刺史厯杭相二州睿宗立以吏部尚书同中书门下三品开元中累封广平郡公十七年为尚书右丞相卒谥文贞事详唐书
李嗣真  字承胄柏人人举明经中第为始平令风化大行擢太常丞以来俊臣诬流藤州久得还卒谥昭武后常问储贰嗣真对曰程婴杵臼存赵氏孤古人嘉之后悟中宗乃安神龙初赠御史大夫
李懐逺  字广德柏人人擢四科第累转司理少卿后以左散骑常侍同中书门下三品爵赵郡公懐逺久贵益素约卒谥成



李景伯  懐逺子为谏议大夫中宗宴侍臣命各为回波词或以谄言进景伯独为箴规语中书令萧至忠曰真谏官也终散骑常侍
魏传弓  巨鹿人为监察御史嫉中人辅信义欲劾其奸窦懐贞曰是安乐主所任安得绳之传弓曰王纲壊矣正坐此属今日杀之明日死无所悔
五代
李周  字通理内邱人年十六以勇闻后归晋从征有功为匡霸指挥使明宗时拜武信军节度使镇静难厯武宁安逺永兴宣武四镇所至多善政卒赠太师
宋
陈荐  字彦升沙河人举进士从韩琦定州幕府琦毎语人曰廉于进勇于退嫌疑间豪髪不处与人交而不变如彦升者无几也神宗时为河北都转运使河决枣强水官议于恩冀深瀛之间筑堤三百六十里期一月就功役丁夫八万荐曰河未为数州害民力方困宜寛岁月后知蔡州兼西京留守进资政殿学士
成闵  字居仁邢台人隶刘韐麾下从髙宗南渡韩世忠追苗傅及袭乌珠讨范汝为闵皆在戎行又尝拒金主亮积功至忠州刺史拜庆逺军节度使厯官太尉
元
刘秉忠  字仲晦邢台人初居云中南唐寺为僧世祖在潜邸召见应对称屡承顾问至元初拜

光禄大夫位少保叅预中书省事既受命以天下为己任知无不言言无不聴如颁章服举朝仪给俸禄定官制皆自秉忠发之为一代成宪卒赠太傅谥文贞
刘秉恕  字长卿秉忠弟与兄同事世祖为顺德安抚使改厯彰徳五路总管所至有惠政召除礼部尚书厯湖州平阳两路总管平阳赈荒全活甚众
郭守敬  字若思邢台人从刘秉忠学张文谦荐之于世祖面陈水利六事授银符副河渠使兴复西夏濒河五州诸渠及通惠河成皆其力十三年以守敬率南北日官分掌测验推步守敬首言厯之本在于测验而测验之器莫先仪表乃尽考其失而移置之又比次厯书上表奏进拜太史令再迁至昭文馆大学士
张文谦  字仲谦沙河人刘秉忠荐于世祖命掌王府书记邢州当要冲初分二千戸为勲臣食邑岁遣人监领征求百出民弗堪命文谦言于世祖择人往治洗蠹敝革去贪暴流民复归不期月户增十培世祖征大理国主髙祥杀信使遁去世祖怒欲屠其城文谦曰杀使拒命者髙祥耳非民之罪由是赖以全活累官枢密副使卒谥文宣
孔璠  字诚甫唐山人宣圣裔至元间授陜西规措河渠副使凿郑国渠溉田四千五百顷迁徽州路总管府判官谳狱平恕民自不寃后以南阳府知府致仕
明
髙从吉  邢台人永乐初授御史巡按楚越秦蜀四省以风力称十三年交趾叛命英国公张辅征



之以从吉为监军献绩有男女田地衣服诰命之赐累迁都御史总督交趾军务寻卒于官
崔恭  字克让广宗人正统进士累官湖广右布政使弭叛苗安流民升右副都御史巡抚应天所兴革皆经久便民浚仪真瓜州诸漕河转吏部左侍郎晋尚书卒谥庄敏
朱裳  字公垂沙河人正德进士授御史按山东救御史王相劾阉人黎鉴奸贪士论壮之武宗数事游幸抗疏力阻又劝武宗正心讲学戒游佚近儒臣四事出知巩昌府西冦猖獗设方略困之擢温处兵备矿徒聚众几四十年檄到即解散累升福建按察使遇懐安县狱之变相机设法悉擒治之迁右副都御史督理河道时黄河南徙粮运不通裳相地宜量水势规画以奏上允之以忧归卒谥端简
赵孔昭  字子潜邢台人嘉靖进士官御史首劾咸宁侯仇鸾恣横按福建再按浙以平倭功累迁右佥都御史巡抚宣府有守御功寻抚浙江奏罢织造及条陈十事上嘉纳之万厯初以兵部侍郎总督鴈门等关引疾归
赵文炳  字为光任县人隆庆举人由知县擢御史出按湖广奏缓木纲之役再按山西首疏劾中使殃民八事有大奸倚藩为虐贿夺皇场有司莫敢问文炳下檄清丈之积弊一清以疾卒于官
朱正色  字应明南和人万厯进士除偃师令调江陵时张居正父丧归里使者奉诏送欲于文庙开读正色不可擢兵部郎时有南都六君子之称正色与焉丁母忧服除备兵肃州教阵法习技击遂解金佛之围转甘州副使水泉告变正色分守要害设伏出竒以大捷闻累迁佥都御史巡抚

宁夏擒哱承恩刘东阳俘馘阙下晋右副都御史致仕归卒予祭葬
李若珪  字昭华南和人万厯进士官给事中神宗崩光宗立时梓宫在殡中宫未册诏封李氏为贵妃若珪奏曰四大礼未举不宜先册贵妃招天下议熹宗大婚命中官刘实等出求淑女实等请官役与俱若珪恐大扰民抗疏力争不聴谢病归召起累迁刑部侍郎时魏忠贤用事起大狱法司务杀人以媚阉若珪偘偘持法多所平反忠贤衔之引去卒赠刑部尚书
白储玿  字栗仲南和人万厯进士西安府推官再补辰州登州二郡有剿番冦及通海运功擢吏部主事寻升太常卿推抚宁夏忤魏忠贤矫以负气偏执落职崇祯初征拜总督仓场侍郎病卒于家
广平府
周
赵胜  赵诸公子号平原君相赵惠文王及孝成王封于东武城事详史记
毛遂  赵人平原君与楚言合从不决毛遂按剑厯阶而上曰合从者为楚非为赵也遂定从于殿上平原君以为上客事详史记
廉颇  赵惠文王时为将伐齐大破之孝成王时破燕军于鄗封信平君居六年伐魏悼襄王使乐乗代颇颇奔魏楚闻颇在魏使迎之卒于寿春事详史记
蔺相如  赵人赵惠文王时奉璧入秦易十五城秦留璧无意偿城相如归璧于赵赵王以为贤拜



上大夫后从赵王与秦渑城秦不能加胜于赵以相如功大拜为上卿详史记
赵奢  赵之田部吏也平原君言于王王用之治国赋国赋大平秦伐韩军于阏与令奢将兵救之解围而归赐号马服君详史记
李牧  赵之良将居代鴈门备匈奴大破之其后十余岁匈奴不敢近赵边城悼襄王时以为大将军击秦军于宜安大破秦军封武安君详史记
汉
房植  字伯武甘陵人桓帝时尹河南有名乡人为之謡曰天下规矩房伯武
三国魏
朱灵  字文博清河人初为袁绍将太祖之征陶谦绍使灵督三营助太祖战有功遂留不去后为将名亚徐晃等至后将军封髙唐亭侯卒谥曰威
晋
程卫  字长元曲周人为刘毅都官从事毅奏中军羊琇犯宪应死武帝与琇有旧遣齐王攸谕毅毅许之卫正色以为不可径自驰车入军营收琇属吏考问阴私先奏琇所犯然后言于毅由是名振遐迩百官厉行遂辟公府掾迁尚书郎侍御史在职皆以事干显厯安定顿邱太守卒于官
刘遐  字正长易阳人开豁勇壮毎击贼率壮士陷坚摧锋冀方比之关羽张飞壁于河济之间

间道遣使受元帝节度朝廷嘉之玺书慰勉以为龙骧将军平原内史建武初领彭城内史讨周抚抚败走以遐为兖州刺史太宁初以功刲泉陵公卒赠安北将军子肇官至散骑常侍
南北朝齐
房叔安  字子仁清河人仕宋为青州长史齐髙帝北通魏遣书结青州刺史王元邈叔安进曰将军居方州之重托君臣之义无故举忠孝而弃之三齐之士宁蹈东海死耳不敢随将军也元邈意乃定及髙帝即位懐其忠正就拜前将军病卒长子瑜亦有义行永明中为州中从事
</div>
    <div class="pagination">
<a href="畿辅通志_page611.html">上一页</a><span>...</span><a href="畿辅通志_page607.html">607</a><a href="畿辅通志_page608.html">608</a><a href="畿辅通志_page609.html">609</a><a href="畿辅通志_page610.html">610</a><a href="畿辅通志_page611.html">611</a><span class="current-page">612</span><a href="畿辅通志_page613.html">613</a><a href="畿辅通志_page614.html">614</a><a href="畿辅通志_page615.html">615</a><a href="畿辅通志_page616.html">616</a><a href="畿辅通志_page617.html">617</a><span>...</span><a href="畿辅通志_page613.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
