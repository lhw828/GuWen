<!DOCTYPE html>
<html>
<head>
    <meta charset="UTF-8">
    <title>山西通志 - 第 689 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 689 页/共 700 页</h1>
    <div class="content">　　雄关一线倚天开峭壁攒厓入五台极目雁门沙塞逺雪中更得辨纎埃
　　佛顶分来五髻青浮空鳯刹　玉舆停茜衫黄防揺金铎宫锦齐开梵字经
　　紫府仙山实奥区长杉郁郁壑争趋兴来那得勾龙爽重写峰峦入画图【宣和画谱载蜀人勾龙爽有紫府仙山图】
　　再游小崦山　　　　　　　　　白尹谦
　　千尺崖间挂古松泉声无恙答山钟游人指引松间路踏破苍云数十重
　　过火烧岭　　　　　　　　　　李焕斗
　　策马崇冈行歩难杏花枝上鸟缗蛮自从身作延陵长几度冲寒过此山
　　雕王崖【邑之东北石崖岈嵯雕多居其岩谷故名下即箭沟】　赵　漪
　　壁立崚嶒似落猿苍雕飞处见荒村时闻虎啸空山里常嘱痴儿闭门
　　元姬山　　　　　　　　　　　高　岚
　　螺髻云裳尘外妆春风艶艶麝兰香山禽似托当时曲婉啭人前弄巧簧
　　仙人洞　　　　　　　　　　　石鳯台
　　栢林常挂青霞色萝洞时飞丹灶烟徃日梦游今日到翠微掩映水涓涓
　　人日渡桑干　　　　　　　　　沈会霖
　　一滩缣水织长堤积雪回风度午溪马首寒鸦飞复落不知春在雁门西
　　沙米叶【此种惟塞北产之余辨其叶可作羮即千岁谷】　　杜登春
　　沙场红叶鬬芳辰千岁名传谷粒匀剪取作羮柔滑甚秋来何必更思莼
　　吊晋太子耶律妃墓四絶墓在城南二里许俗称净梵王太子妃者可发大噱且谤佛矣诗并正
　　之　　　　　　　　　　　　康乃心
　　琉璃碧瓦照苍苔犹似鸾车宝扇开妙丽夫人应有相故教金粟傍如来
　　题大同观音寺梅　　　　　　　徐化溥
　　谁把罗浮向此移清芬禅味两相宜便当携手赵松雪来访中峰百韵诗
　　晚泻军持灌玉芳蚤传春信到禅房絶尘应少繁花色入定偏来自在香
　　玉泉潄石　　　　　　　　　　李芳黄
　　幽壑泉飞泻建瓴松溪缭绕出沙汀中流潄玉犹堪枕直砥秋涛一柱清
　　方山谒李长者祠读华严论二首以呈长者长者
　　得无拈花微笑否　　　　　　何世璂
　　空林晏坐得神全天女提壶亦偶然但使此心无虎在诸君何必愧通圆【长者名】
　　古栢千章绕佛庐金刚【泉名】一滴水成渠就中多少西来意蛇足华严论未如
　　游笔架山次白玉蟾韵　　　　　　性善【释】
　　白云隐没旧山家活计甜与苦茶睡起不知人世事石台讲罢落天花
　　五里庄壁上重书义棠桥诗　　　　爱玉【名媛】
　　雾鬓风鬟乱晓妆淡云孤月影微茫自怜薄命同秋草戎马鞍头困海棠
　　仝题
　　结束残妆向北征朔风吹雨泪无声可怜目断江云里纵有思亲梦不成
　　诗余
　　唐
　　河渎神　　　　　　　　　　　阎　选
　　汾水碧依依黄云落叶初飞翠娥一去不言归庙门空掩斜晖　四壁隂森排古画依旧琼轮羽驾小殿沈沈清夜银灯飘落香灺
　　定西番
　　鸡禄山前游骑边草白朔天明马蹄轻　鹊靣弓离短韔弯来月欲成一只鸣云外晓鸿惊
　　金
　　玉楼春【宴河中瑞云亭】　　　　　　　　冯延登
　　长原迤逦孤麋卧野色微茫河界破草承行屦绿云深花触飞丸红雨妥　高亭初试煎茶火醉玉渐哗春满座行杯莫厌转筹频佳节等闲飞鸟过
　　浣溪沙【河中环胜楼感怀】　　　　　　　李献能
　　垂柳隂隂水拍堤欲穷远目望还迷平芜尽处莫天低万里中原犹北顾十年长路却西归倚楼怀抱有谁
　　知
　　梅花引【过天门闗作】　　　　　　　　赵秉文
　　山如峡天如席石顚树老氷崖坼雪霏霏水洄洄先生此道胡爲乎来哉　石头路滑马蹄蹶昻头贪看山竒絶短童随皱双眉休说清寒形容想更饥
　　蓦山溪【赋崇福荷花崇福在太原晋溪】　　　　　赵　可
　　云房西下天共沧波远走马记狂游正芙蕖平铺镜靣浮空栏槛招我倒芳尊看花醉把花归扶路清香满水枫旧曲应逐歌尘散时节又新凉料开徧横湖清浅氷姿好在莫道总无情残月下晓风前有恨何人见
　　望海潮【代州南楼】
　　云朔南陲全赵幕府河山襟带名藩有朱楼缥缈千雉回旋云度飞狐絶险天围紫塞高寒吊兴亡遗迹咫尺西陵烟树苍然　时移事改极目伤心不堪独倚危阑惟是年年飞雁霜雪知还楼上四时长好人生一世谁闲故人有酒一尊高兴不减东山
　　婆罗门引【保徳西楼作】　　　　　　　李　晏
　　汗融畏日岂知高处有风清倚阑襟防凉生坐上看崩云脱怀不碍乱峰青待目穷千里却怕伤情　河汾古城听裂岸怒涛惊好是烽沉幽障鼔卧边亭西楼老子更无用胸中十万兵酒到处莫放杯停
　　雁邱二首　　　　　　　　　　元好问
　　问世间情是何物直教生死相许天南地北防飞客老翅几回寒暑欢乐趣离别苦就中更有痴儿女君应有语万里层云千山暮雪只影向谁去
　　横汾路寂寞当年箫鼔荒烟依旧平楚招魂楚些何嗟及山鬼暗啼风雨天也妬未信与莺儿燕子俱黄土千秋万古爲留待骚人狂歌痛饮来访雁邱处
　　元
　　浣溪沙二阕【晋溪】　　　　　　　姜　彧
　　方丈惟空瞰碧潭潭光山色静相涵开轩千里供晴岚流水桃花疑物外小桥烟柳似江南挽将风月入醺
　　酣
　　山滴岚光水拍堤草香沙暖净无泥只疑悮入武陵溪两岸桃花红日出四围高柳到天垂一尊心事百年
　　期
　　鹧鸪天【晋溪】
　　满谷潇潇落叶黄绣衣骢马驻平冈一川野色迷秋色四靣山光接水光　花作阵酒爲浆晋祠风物正重阳慇懃留住皇华使同放乾坤入醉乡
　　防綘唇【天圣宫】　　　　　　　　　郭　章
　　翠栢丹崖碧云深鎻神仙府势盘龙虎楼观雄中土我欲停时又恐斜阳暮黄尘路客怀良苦满目西山雨明
　　清音亭　　　　　　　　　　　张　昌
　　四靣岚霏簇绮筵防渠流水响涓涓萧瑟西风吹败叶一叶叶一枝枝都是行人恨别离
　　踏莎行【吊韩侯】　　　　　　　　　韩邦竒
　　高岭连云寒烟带雨长杨满路悲风起将军墓上草萧萧荒祠白日眠狐防　九里山前未央宫里凄凉徃事烦胸臆乌江汾水两悠悠东流不尽英雄泪
　　减字木兰花【行部大寜】　　　　　　　失　名
　　槐隂正午飒飒凉风生绮户减却行厨野防山殽自有余　重盘累楪尽是生民膏与血寄语诸贤几处来朝灶未烟
　　国朝
　　吃酒儿【吃酒儿鸟声也故山多有余于蓟门道中偶闻之遂成二阕】
　　白尹谦
　　吃酒儿细叮咛酒杯到手不须停眼前有酒不尽醉枉向醒时林下听
　　吃酒儿唤路衢酒旗招处尽情沽客舍三更眠未稳枝间啼鸟笑人愚
　　千秋岁【寻秋阜城访曹陶庵孝亷】　　　　　　王维藩
　　涧曲峰回游尽秋难赋鴈不到将秋误啾唧壁无蛩萧瑟山无树人止见髩边昨夜霜微度
　　潇洒淡如菊洁静人如玉枕孤邱蜕世俗安歩以当车晚食以当肉晏如也万壑秋风藏公腹
　　菩萨蛮【送当如弟入秦时客临汾】　　　　　　顾贞观
　　秋空倚剑人何处羁心远挂咸阳树陇水咽残星黄河西畔行　几多乡泪滴一夜关山笛谁按小伊州清霜入鬓流
　　菩萨蛮【早发星轺驿是太行山絶顶处】
　　山城半夜催金柝酒醒孤馆灯花落牕白一声鸡枕函闻马嘶　门前乌桕树霜月迷行处遥忆独眠人晓寒惊梦频
　　满庭芳【同朱彛尊作】　　　　　　　　曹　溶
　　殿宿莓苔冈平赑屭虚寝遥控钩义儿成队左右列松楸谁放沙陀雁影盘仙李飞入并州收京阙赤心家世长拱紫宸楼　英雄夸亚子提刀百战囊矢前驺渐司香遗庙薶玉荒邱事去棠棃漫落滹沱化泪防长流金鳬出伶官天下麦饭一时休
　　夏初临【天龙寺是高欢避暑宫旧址】　　　　　朱彞尊
　　贺六浑来主三军队壶关王气曽分人说当年离宫筑向云根烧烟一片氤氲想香姜古瓦犹存琵琶何处听残勅勒销尽英魂　霜鹰自去青雀空飞画楼十二氷井无痕春风袅娜依然芳草罗裙驱马斜阳到鸣钟佛火黄昏伴残僧千山万山凉月松门
　　蝶恋花【重游晋祠题壁】
　　十里浮岚山近逺小雨初收最喜春沙软又是天涯芳草徧年年汾水看归雁　系马青松犹在眼胜地重来暗记韶华变依旧纷纷凉月满照人独上溪桥畔
　　虞美人【寒食太原道中】
　　去年寒食横汾曲晓雨平芜绿今年寒食尚横汾又听饧箫吹入杏花村　古今多少横汾客饮马台骀泽并州虽好不如归输与一双新燕旧巢飞
　　桃源忆故人【祁县登楼作】
　　高楼百尺谁家院静鎻葳春晚可惜虾须巻只是无人盻　登楼搔首斜阳满风起落花如霰可惜鹅儿酒暖只是无人劝
　　画堂春【徐沟道上作】
　　东城朝日乱啼鸦雨晴芳草天涯轻尘初碾一痕沙何处香车　春水青罗带缓春山碧玉篸斜春风依旧小桃花花外谁家
　　摸鱼子【赠吴天章】
　　爱莲洋无多行巻才华直恁明秀纷纷日下柴车至逸藻吴郎希有李十九惯把汝诗篇三载藏怀袖今秋邂逅便访我城东凉波残月晓度玉河柳　交期合不在时时握手倾心偶共杯酒六街听倦咚咚鼓颇厌征衣尘垢残雪后待驱马芦沟转入孤山口苍厓若臼伴翠竹黄梅香林守岁清兴尔能否
</div>
    <div class="pagination">
<a href="山西通志_page688.html">上一页</a><span>...</span><a href="山西通志_page684.html">684</a><a href="山西通志_page685.html">685</a><a href="山西通志_page686.html">686</a><a href="山西通志_page687.html">687</a><a href="山西通志_page688.html">688</a><span class="current-page">689</span><a href="山西通志_page690.html">690</a><a href="山西通志_page691.html">691</a><a href="山西通志_page692.html">692</a><a href="山西通志_page693.html">693</a><a href="山西通志_page694.html">694</a><span>...</span><a href="山西通志_page690.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
