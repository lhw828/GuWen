<!DOCTYPE html>
<html>
<head>
    <meta charset="UTF-8">
    <title>西湖游览志余 - 第 7 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西湖游览志余 - 第 7 页/共 13 页</h1>
    <div class="content">　　会通者姓呉名元卿唐徳宗朝为六宫使方春韶花卉盛发翫赏移时因感悟自是忽忽不乐帝怪而问其故以愿从释为对遂放归钱唐见韬光韬光令谒鸟窠鸟窠为祝发服勤数年未蒙印授一日告辞鸟窠曰汝何往曰诸方学佛法去曰若是佛法吾此亦有少许曰如何是佛法鸟窠于身上拈起布毛吹之通即豁悟不复他行世号布毛侍者今招贤寺乃通道场
　　续空者呉人本齐君房也苦贫力学为冻馁所驱唐元和初游钱唐至孤山寺饥卧莽中有胡僧顾君房曰法师旅况谙否君房拭目而应曰汝何为者僧曰子不忆讲法华经于洛中同徳寺乎探嚢中出一枣如拳曰食之能忆过去未来事君房食讫而寐顷之乃悟昨讲经事遂落发孤山寺中
　　宝逵者晦迹灵隠山号刹利法师善持秘呪晋天福时浙江水溢激射湖山宝逵诵呪止之夜有伟人黒冠朱衣谓逵曰伍员复求雪耻尔师慈心为物员闻命矣自是潮击西兴而杭州东岸沙涨数里至今灵隠寺有印沙床照佛鉴皆其遗迹也
　　布袋和尚者在奉化县岳林寺尝皤腹以杖荷一布袋凡供身之具尽贮袋中随处偃卧天将雨即着湿草履骤行途中遇亢旸即曳高齿朩屐竖膝而睡梁贞明三年于寺中东廊石上端坐而逝今杭州诸寺皆塑其像抚膝袒懐开口而笑荷布袋于傍盖僧家藉此以示云游之状为募化之资耳岳肃之珂尝赞其像曰行也布袋坐也布袋放下布袋多少自在
　　文喜禅师初叅仰山山令典常住一日有异僧求斋食喜减已分馈之山预知问曰适来果何人汝给食否答曰辍已回施山曰汝大利益一日定中见文殊跨狮子縁鼐侧喜诃曰文殊自文殊文喜自文喜遂掌之文殊涌空曰苦瓠连根苦甜瓜彻蒂甜修行三大刦却被老僧嫌寻止杭州千顷寺次住仁王寺光启三年钱王请住龙泉廨署大顺元年钱王表荐赐紫干宁四年又奏加号曰无着是年十月告众曰三界心尽是湼盘言讫跏趺而终寿八十塔于灵隠西坞天佑二年叛兵废师塔观肉身不壊发爪俱长武肃王竒之遣禆将重封瘗
　　赞宁者徳清人出家灵隠寺读书强记辞辩纵横人莫能屈宋初征入汴京为僧録太祖行香至相国寺问曰朕见佛拜是不拜是对曰现在佛不拜过去佛太祖大喜遂为定礼时有安鸿渐者好嘲咏尝街行遇赞宁偕数僧鸿渐指嘲曰郑都官不爱之徒时时作队赞宁应声曰秦始皇未坑之辈往往成羣时皆善其捷对然郑谷非不爱僧但不爱僧官耳故其诗曰爱僧不爱紫衣僧而苏子瞻之赠慧勤罢僧职也亦云轩轩青田鹤郁郁在樊笼既为物所縻遂与吾辈同今来始谢去万事一笑空则僧以官名诚非出世法也
　　徐常侍铉仕江南日尝幞被入直澄心堂至飞虹桥马辄不进裂鞍断辔棰之流血掣缰却立铉贻书赞宁赞宁答曰下必有海马骨水火俱不能毁惟沤以腐糟随毁者是也铉斸之去土丈余果得巨兽骨上胫可长五尺膝而下长三尺髀骨若段柱然积薪焚三日不动以腐糟纔沤之遂烂焉徐谔尝得画牛一副昼啮草栏外夜则归卧栏中持以献后主煜煜献之宋太宗以示诸臣无能辩其理者赞寜曰南倭海水或灭滩碛微露倭人拾方诸蚌腊中有余泪和色着物则昼隠夜见沃焦山时或风烧飘击有石落海岸滴水碧色染物则昼见夜隠此牛二形殆二物所画也
　　贯休者以诗谒钱武肃王云贵逼身来不自由几年辛苦踏山丘满堂花醉三千客一剑霜寒十四州莱子衣裳宫锦窄谢公篇咏绮霞羞他年名上凌云阁岂羡当时万戸侯王爱其诗遣客谓曰教和尚改十四州为四十州方与相见休曰州亦难添诗亦难改闲云孤鹤何天不可飞耶飘然入蜀
　　契盈者闽僧也从呉越王登渌波亭王曰三千里外一条水契盈云十二时中两度潮人以为切对盖其时两浙贡赋自海路至青州登陆故云三千里
　　眞观者姓范氏钱唐人父母祷佛而生左掌有仙文右掌有人字居灵隠石室戒行精高祈祷辄应尝作愁赋为词人所称隋开皇十四年白众而逝有塔在东冈宋王钦若重修
　　道诚者钱唐人居月轮山号慧悟大师天禧中撰释氏要览三巻又注王勃所撰释迦成道记丞相王随知杭州日亦友之余弼题慧悟禅师上方诗云孤峰牢落几何年台殿于今揷半天巳是精蓝夸絶徼更将宝塔在危巅烟霞色任阴晴变钟磬声随上下传珍重老僧无别境一生幽趣只山川
　　遵式者姓叶字知白其母乞灵于观音遂生式学行孤高博习教观苦学呕血两足皮裂式愿力坚固以死自誓建下天竺寺着净土懴法金光明观音诸本懴仪行于世故号慈云懴主王冀公钦若鎭金陵以书致遵式式将谒公过林逋逋以诗送之云虎牙熊轼隠铃斋棠树阴阴长碧苔丞相望尊宾谒少清言应喜道人来
　　慧勤者余杭人居孤山聪明才智能诗文庆厯间游京师二十年请造公卿声华歘起欧阳永叔劝之使归作山中乐三章极道林泉间事以动荡其心而卒反之正其词曰江上山兮海上峰蔼青苍兮杳■〈山赞〉丛飞雾散兮邈乎青空天镵鬼削兮壁立于鸿蒙崕悬磴絶兮险且穷穿云渡水兮忽得路而不知其深之几重中有平田广谷兮与世隔絶犹有太古之遗风泉甘土肥兮鸟兽雝雝其人麋鹿兮既寿而丰不知人间几时兮但见草木华落为春冬嗟世之人兮曷不归来乎山中山中之乐不可见今子其往兮谁逢其二丹英翠蔓兮岩壑玲珑水声聒聒兮花气蒙蒙石巉巉兮横路风飒飒兮吹松云冥冥兮雨霏霏白猿啸夜兮青枫朝日出兮林间涧谷纷以青红千林静兮秋月百草香兮春风嗟世人兮曷不归来乎山中山中之乐不可见今子其往兮谁从其三梯崖构险兮佛庙仙宫耀空山兮郁穹窿彼之人兮固亦目明而耳聪宠辱不干其虑兮仁义不被其躬荫长松之蓊蔚兮藉纎草之丰茸茍其中以自足兮忘其服胡而颠童自古智能魁杰之士兮固亦絶世而逃踪惜天才之甚良兮而自弃于无庸嗟彼之人兮胡为老乎山中山中之乐不可乆迟子之返兮谁同盖公惜其才而将引之以归儒也勤既濒行而公复作诗送之云越俗僣宫室倾赀事雕墙佛屋尤其侈耽耽拟侯王文彩莹丹漆四壁金焜煌上垂百宝盖宴坐以方床胡为弃不居栖身客京坊辛勤营一室有类燕巢梁南方精饮食箘笋鄙蒸羊饭以玉粒粳调之甘露浆一馔费千金百品罗成行晨兴未饭僧日昃不敢尝乃兹随北客枯粟充饥膓东南地秀絶山水澄清光余杭几万家日夕焚清香烟霏四面起云雾杂芬芳岂如车马尘鬓发染成霜三者孰苦乐子奚勤四方乃云慕仁义奔走不自遑始知仁义力可以治膏肓有志诚可嘉及时宜自强人情重怀土飞鸟思故乡夜枕闻北鴈归心逐南樯归兮能来否送子以短章
　　惠勤惠思者皆居孤山苏子瞻倅郡以腊日访之作诗云天欲雪云满湖楼台明灭山有无水清石出鱼可数林深无人鸟相呼腊日不归对妻孥名寻道人寔自娯道人之居在何许寳云山前路盘纡孤山孤絶谁肯庐道人有道山不孤纸窻竹屋深自暖拥褐坐睡依圆蒲天寒路逺愁仆夫整驾催归及未晡出山回望云水合但见野鹘盘浮屠兹游淡泊欢有余到家恍如梦蘧蘧作诗火急追亡逋清景一失后难摹此诗惟孥蘧二韵艰涩而公三迭之一曰追胥连保罪及孥者言府中屡获盐徒连逮保甲也知非不去惭卫蘧者言年老宜休不若蘧伯玉也二曰君恩饱暖及尔孥者言居官厚禄得以游遨也莫惜锦绣偿菅蘧者言李寺丞属和富于词藻鬬险不穷也三曰四方宦游散其孥者言钱王之败子孙离析也遂超羲皇傲几蘧言优游自适得为太古闲民也原韵孥字乃东方朔腊日早归之事后作虽多终属牵强
　　苏子瞻佐郡日与僧惠勤惠思清顺可乆惟肃义诠为方外之交尝同泛西湖有诗云三呉雨连月湖水日夜添寻僧去无路潋潋水拍檐驾言徂北山得与幽人兼清风洗昏翳晚景分浓纎缥缈朱楼人斜阳半踈帘临风一挥手怅焉起遐瞻世人骛朝市独向溪山亷此乐得有命轻薄神所殱
　　叅寥者于潜人出家智果寺其见知于东坡也以临平絶句宗妇曹夫人者善丹青遂作临平藕花图当时崇诵可知矣其它小诗亦清新可赏其诗云风蒲猎猎弄轻柔欲立蜻蜓不自由五月临平山下路藕花无数满汀洲湖上晚归诗云漾舟归路兴何賖水木低凉一道斜菱蔓蒹葭都巻尽芙蓉烂漫独开花又云云披霞卷仰昭回试望翻经古石台应有秋香生桂树吹风肯傍暮船来访勤上人诗断桥苍壁倚溪斜赤叶枫林噪晚鸦可怕岭云埋径路会寻流水到君家戏招李无悔秀才诗淋漓一雨过秋山洗出西湖小霁天烱烱鱼鳞含倒景飘飘羊角巻荒阡野塘白芡珠盈斗幽浦红蕖锦绕船冷炙残杯当已厌好来波际弄婵娟次韵呉承老推官观开西湖诗伟人谋议不求多事定纷纷自唯阿尽放龟鱼还緑净肯容萧苇障前坡一朝美事谁能纪百尺苍厓尚可磨天上列星当亦喜月明时下浴晴波如此数首庶几能逺尘俗者
　　祥殊嗜蜜思聪嗜琴东坡诗所谓招得琴聪与蜜殊者是也仲殊善词而小调尤胜如诉衷情咏西湖云涌金门外小瀛洲寒食更风流红船满湖歌吹花外有高楼晴日暖淡烟浮恣嬉游三千粉黛十二阑干一片云头念奴娇咏荷花云水枫叶下乍湖光清浅凉生商素西帝宸游罗翠盖拥出三千宫女绛彩娇春铅华掩昼占断鸳鸯浦歌声摇曳浣纱人在何处别岸孤袅一枝广寒宫殿冷寒栖愁苦雪艳氷肌羞淡泊偷把臙脂匀注媚脸笼霞芳心泣露不肯为云雨金波影里为谁长恁凝竚又咏夏景云故园避暑爱繁阴蔽日流霞供酌竹影筛金泉潄玉红映薇花帘幙素质生风香肌无汗绣扇长闲却双鸾栖处緑筠时下风箨吹断舞影歌声阳台人去有当年池阁佩结兰英凝念乆言语精神依约燕别雕梁鸿归紫塞音信凭谁把争知好景为君长是萧索此僧风流藴藉不减少年然恐非莲社本色也
　　思聪为行童日东坡倅杭州令和参寥子昏字诗聪立成有千点乱山横紫翠一钩新月挂黄昏之句东坡大称赏大观政和间聪挟琴游梁日登中贵人之门乆之遂还俗为御前使臣方其将冠巾也苏叔党因浙僧入都送之诗云试诵北山移为我招琴聪诗至已无及矣
　　辩才叅寥皆苏子瞻友也其赞辩才云即之浮云无穷去之明月皆同欲知明月所在在汝吐雾之中其赞参寥云身寒而道富辩于文而讷于口外尫柔而中徤武与人无竞而好刺讥朋友之过枯形灰心而喜为感时翫物不能忘情之语此予所谓参寥子不可晓者五也观此则二僧之优劣可见矣子瞻谪齐安参寥不逺二千里相从朞年子瞻谪南海参寥欲泛海访之子瞻以书戒止会当路亦摘其诗有讥刺语遂返初服建中靖国初曽肇言其非辜复祝发观其友义如此亦几于近道者
　　辩才元浄之住天竺也善持呪水饮病者辄愈杭人尊事之熈宁九年秀州嘉兴县令陶彖有子得疾甚异形色语笑非复平人令患之乃大出钱财聘谒巫祝厌胜百方终莫能治辩才适以事至秀州令素闻其名即驰诣告曰儿始得疾时见一女子自外来相调笑乆之俱去少行至水滨遗诗曰生为木夘人死作幽独鬼泉门长夜开衾帏待君至自是屡来且有言曰仲冬之月二七之间月盈之夕车马来迎今去妖期逼矣未知所处愿赐哀怜辩才许诺因杖策从至其家除地为坛设观音像于中央取杨枝沾水洒而呪之三遶坛而去是夜儿寝安然明日复来结跏趺坐引儿问曰汝居何地而来此答曰会稽之东下山之阳是吾之宅古木苍苍师又问汝姓谁氏答曰呉玉山上无人处几度临风学舞腰师曰汝柳姓乎乃冁然而笑师良乆呵曰汝无始已来迷已逐物为物所转溺于淫邪流浪千刧不自解脱入魔趣中横生灾害延及无辜汝今当知魔即非魔魔即法界我今为汝宣说首楞严秘密神呪汝当谛听讼既往过愆返本来清净觉性于是号泣不复有云是夜女子谓儿曰辩才之功汝父之虔无以加焉吾将去矣乆与子游情不能遽舍愿举一觞为别因相对引满既罢作诗云仲冬二七是良时江下无縁与子期今日临岐一杯酒共君千里逺相离遂去不复见
　　佛印禅师者杭之蜡烛庵圣水寺皆其道场也世传其诙谐滑稽而僧史亦眇其人不为列传东坡贬惠州时佛印致书云子瞻负高材逺放寂寞之滨权臣忌子瞻为相耳人生如白驹过隙三二十年功名富贵转眼成空何不一笔都勾寻取本来面目子瞻读书万巻而未知性命所居不可谓之聪明也努力向前珍重珍重观此书亦似乎近道者惜渠所谓性命之旨无从质难之耳
　　佛印好诙谐时有殿岩王观父邀禅师说法禅师升座唱云此一瓣香为扫烟尘博士护世界天王杀人不眨眼上将军立地成佛大居士王公大喜以其乆帅多专杀也
　　大通禅师者操律高洁人非斋沐不敢登堂东坡一日挟玅妓谒之大通愠形于色公乃作南歌子一首令玅妓歌之大通亦为解颐公曰今日参破老禅矣其词云师唱谁家曲宗风嗣阿谁借君拍板与门搥我也逢场作戏莫相疑溪女方偷眼山僧莫眨眉却愁弥勒下生迟不见老婆三五少年时
　　苏子瞻九日寻臻阇黎遂泛小舟至惠勤师院诗云白发长嫌岁月侵病眸兼怕酒杯深南屏老宿闲相访东阁郎君懒重寻试碾露芽烹白雪休拈霜蕊嚼黄金扁舟又截平湖去欲访孤山支道林
　　云阇黎者居宝山苏子佐郡游宝山偶入方丈小院閴然有僧隠几低头读书与之语漠然不对问其邻僧曰此云阇黎也不出十五年矣不数月卒苏子再往访之吊以诗云云师来宝山一住十五秋读书常闭戸客至不举头去年造其室清坐忘百忧我初无言说师亦无对酬今来复扣戸空房但飗飗云已灭无余薪尽火不留却疑此室中常有斯人不所遇孰非梦事过吾何求
　　皎如晦者净慈寺僧也尝作卜算子词云有意送春归无计留春住毕竟年年用着来何似休归去目断楚天遥不见春归路风急桃花也似愁点点飞红雨
　　重喜者会稽人为僧钱唐少捕鱼不识字忽能通佛书作偈颂尝云地炉无火一囊空雪似杨花落岁穷乞得苎麻缝败衲不知身在寂寥中其解悟如是
　　高丽寺轮藏甚伟宋时高丽国进金字藏经一部贮其中到今犹有存者其原起于傅大士以经目繁多人或不能遍阅乃就山中建大层龛一柱八面实以诸经运行不碍谓之轮藏人有发菩提心者推转是轮即与持诵诸经无异故今天下轮藏皆设大士像
　　宋时西湖多诗僧熈宁间有清顺字怡然可乆字逸老所居皆湖山胜处而清顺尤约介不妄交人无大故不入城市士夫有以米粟馈者受不过数斗盎贮几上日取二三合啖之蔬笋之供恒缺乏也东坡一日游西湖僧舍壁间见小诗云竹暗不通日泉声落如雨春风自有期桃李乱深坞问谁所作或以清顺对即日求得之声名顿起
　　妙应者江南人宣和中往来京洛间能知人休咎佯狂奔走饮酒食肉不拘戒行人呼之为风和尚蔡元长夺职居钱唐一日直造其堂书云相得端明似虎形摇头摆脑得人憎看取明年作宰相舞爪张牙吃众生又书云众生受苦两纪都休已而悉如其言其越人姚令声者在上庠日妙应语之曰君不见令终端午日伍子胥庙中见石榴花开则竒祸至矣令声初任杭州监税三载不敢登呉山后调江山令来叅帅宪出城数里风雨暴至憩路傍小庙中见橊花盛开询之祝史云此伍子胥庙也其日乃五月五日令声怆然未几秦桧以宿怨追赴大理死
　　孝宗幸天竺及灵隠有僧净辉者随侍上见飞来峰问辉曰既是飞来如何不飞去对曰一动不如一静又看观音手持数珠问曰何用曰念观音菩萨问自念则甚曰求人不如求已孝宗大喜
　　贾似道当国一日退居湖山有蜀僧褴褛徘徊贾问之曰汝为何僧对曰某诗僧也似道见湖中有渔翁遂命赋之僧请韵贾以天字为韵僧应口对曰篮里无鱼欠酒钱酒家门外系渔船几回欲脱蓑衣当又恐明朝是雨天贾喜厚赠之
　　济颠者本名道济风狂不饬细行饮酒食肉与市井浮沉人以为颠也故称济颠始出家灵隠寺寺僧厌之逐居净慈寺为人诵经下火累有果证年七十三岁端坐而逝人有为之赞曰非俗非僧非凢非仙打开荆棘林透过金刚圈眉毛厮结鼻孔撩天烧了护身符落纸如云烟有时结茅宴坐荒山巅有时长安市上酒家眠气吞九州岛囊无一钱时节到来奄如蜕蝉涌出舍利八万四千赞叹不尽而说偈言呜呼此其所以为济颠也耶今寺中尚塑其像
　　杨廷秀赠抄经头陀诗云刺血抄经奈若何十年依旧一头陀袈裟未着言多事着了袈裟事更多又有住山僧者或谋攘之僧乃挂草鞵一双于方丈前题诗云方丈前头挂草鞵流行坎止任安排老僧脚底从来阔未必枯髅就此埋愚谓前一诗可为士人筮进解褐之规后一诗可为士人勇退抽簮之法
　　温日观者宋亡出家玛瑙寺豪饮不覊往往出愤世语善画葡萄枝蔓皆合草书法时写诗文于上尝在朱宣慰家作画讫遂写一诗云昔有朱买臣今有朱宣慰两个担柴夫并为金紫贵朱虽武夫然雅敬日观轩然笑曰我果然曾卖芦柴和尚知我遂厚酬之日观酷嗜酒杨总统以名酒啖之终不濡唇见辄骂曰掘坟贼惟鲜于伯机重之日观时至其家索饮醉即抱前荣支离叟或歌或哭支离叟者伯机庭前松树也每索汤浴伯机必躬进澡豆呉立夫尝题其所画葡萄云佛者本西域葡萄亦来西柰何此善画无复渠所携我曾考其故初与汉使偕上林乃有馆葱岭何须梯天时自不同地气忽以迷结子且磊磊悬藤更高低先几日已露薄徳不及稽终令白氎像逺从双狻猊从兹故国木伴尔禅家栖幽心恍有得烂墨研为泥快哉一挥洒遽若无町畦依稀可少辨变作天投蜺万古空朔色南山竟朝跻画工尚逸品游戏从筌蹄岂伊吾无人何往非耄倪岂伊吾无物桃李总成蹊此皆外所产敢与中州齐为尔抚此巻长歌欲惊嘶凌云翰题日观墨葡萄云风飘露洒一棚秋路入沧江忆旧游凭仗金壶翻墨汁老禅胸次有凉州
　　徳祥者号止庵仁和人故宋时为僧涉元属念旧国其风雨诗云风雨闭门三十日年光虚度一分春凄凉旧国莺花梦白发江南有几人听雨诗云半夜思家梦里愁雨声落落屋櫩头照泥星出依前黒淹烂庭花不肯休望月诗云中庭地白树栖鸦冷露无声湿桂花今夜月明人尽望不知秋色落谁家止庵持戒律书法擅名一时诗刻苦高逼郊岛所著有桐屿集
　　原玅者号高峰呉江人出家净慈寺立三年死限学禅年二十二请益断桥伦伦令参生从何来死从何去话于是胁不至席口体俱忘或如厕惟中单而出或发函忘扄鐍而去时雪岩钦寓北磵塔欣然懐香往扣之方问讯即打出闭门再往始得就近钦忽然骂曰阿谁与你拖个死尸来声未絶即打如是者不知其几高峰礼扣愈虔忽覩五祖演和尚真讃云百年三万六千朝反复元来是这汉蓦然打破拖死尸之疑明日诣钦又问阿谁与你拖个死尸来拈捧便打高峰喝住曰今日却打某不得拂袖便出钦更问万法归一一归何处高峰云狗舐热油铛自是机锋不让遂登天目山狮子岩结庐终身焉
　　明本者钱唐人姓孙氏幼好梵呗结趺坐长则出家呉山圣水寺时有高峰原妙禅师居天目山狮子岩立死闗以待叅学明本往叩之师欣然知为大器也乆之明本诵金刚经恍有开解者谓识量依通虽于义趣通解终非悟也巳而薙染给侍死闗昼服力役夜事禅定十年而学成豁然超脱宗旨别传九流诸子罔不淹贯激扬提唱机锋翕霍圆转不穷时称大辩焉号中峰有广録三十巻元元统二年诏收入佛藏掲傒斯为之序有塔院在圣水寺故宋宫人杨妙锡以眀本祝发贮以香函数年生舍利五十余颗瘗之塔下
　　明本善吟咏赵子昻与之友学士冯子振甚轻之一日子昻偕明本访子振子振出示梅花百韵诗明本一览走笔和之子振犹未以为然明本亦出所作九字梅花歌以示子振子振竦然遂与定交其歌云昨夜西风吹折千林梢渡口小艇滚入沙滩■〈土幻〉野桥古梅独卧寒屋角踈影横斜暗上书窻敲半枯半活几个擫蓓蕾欲开未开数点含香苞纵使画工竒妙也缩手我爱清香故把新诗嘲
　　宋时僧家以四月十五日结制安居刹院不敢起单云游建楞严会每日诵经修懴朝廷降赐金帛檀信随喜施助无虚日至七月十五日设斋解制谓之法岁周圆
　　高峰和尚结制示众云封却拄杖头结却布袋头大家团栾头赤眼火柴头嗄正是寃家共聚头不妨头上更安头以拄杖打散又中夏示众云前四十五日何处去焦尾大虫入闹市后四十五日何处来三脚驴子上高台俊鹰快鹞便须乗时跛鳖盲龟徒劳■〈孛〉跳又解制示众云九旬把定绳头不容丝毫走作弄得个个皮穿骨露七零八落冷眼看来正谓掘地讨天千错万错今日到这里不免放开一线彼此无拘无束东西南北任运腾腾天上人间逍遥快乐然虽如是且道忽遇镬汤炉炭剑树刀山未审何如栖泊良乆云恶
　　中峰和尚结制示众云大众踞菩萨乗修寂灭行以大圆觉为我伽蓝身心安居平等性智此是二千年外老释迦画地为牢与当时众比丘禁足安居之古制也今朝四月十五适当圣制之辰拈出陈年厯日头为诸人因行掉臂去也前面一络索且置之不论复如何是安居平等性智然性智平等故尽十方刹土更无有不平等者仰观诸佛俯视众生是谓性相平等前观过去后及未来是谓三际平等诸戒定慧及媱怒痴是谓一念平等迷而生死悟而湼盘是谓不动平等大而虚空细而纎芥是谓离相平等乃至见色色平等闻声声平等审如是则四月十五结结亦平等七月十五解解亦平等于中九十日日日平等时时平等念念平等政与么时唤甚么作结唤甚么作解唤甚么作安居不安居黄面老汉到这里不觉全机败露虽然事无一向你若不曾真正向平等性智中脚踏实地颖悟一向真饶将平等二字尽虚空充塞殆遍无乃益其高下耳此事只恁么说不过须是硬嚗嚗地向此九十日于无义味话上横齩竖齩朝挨暮挨挨到极处齩到尽时如哑子得梦恁时不妨任意指陈唤平等作不平等亦得唤不平等作平等亦得所谓我为法王于法自在记得古人有偈谓护生须是杀杀尽始安居会得个中意铁船水上浮莫是杀生与护生一念平等么恁么商量瞎人眼目甚非细事更聴说偈各自归堂九旬禁足意何殊生杀难将古制拘未到身心平等处岂应容易白安居又中夏示众云大众四十五日前朝昏沉暮散乱四十五日后朝散乱暮昏沉政当今日在四十五日之中试把昏沉散乱来与老僧看既无你拈出处则真如菩提湼盘解脱亦无你拈出处莫说你拈不出便是大寂定中唤起二千年外释迦老汉来敢保其亦无拈出之理既拈不出你唤甚么作昏散又唤甚么作寂照直下圣凡情尽能所障空觌体无依当机絶待不见四十五日在前不见四十五日在后三除平等一道虚闲即今觅个中夏亦不可得虽然此犹是途路中事若曰到家消息犹较西天十万程诸禅徳你最初立志要为生死大事不是说了便休须发起一片不顾生不顾死底决定志气也不管你前四十五后四十五正当四十五不四十五硬嚗嚗地提个所叅话任你说是说非论长论短拍盲举起拍盲打捱谁管今生打得彻打不彻直饶以热铁轮驱入刀山剑树上一日走百千万亿匝要教他所叅话须臾放下终不可得有此等志气欲超过佛祖为不难矣从前做不到古人地位只是气愿不真切立脚不穏当所以古人道过河须用筏学道须立志释迦弥勒初无所长只是个能立志愿底凢夫耳昔僧问古徳一念不起还有过也无徳云须弥山且道与赵州青州布衫相去何如此去四十五日后却来露个消息又解制示众云临济喝得口破徳山捧得手折雪峰是甚么云门干屎橛千七百个老骨挝开口重重纳败阙争似幻住一夏九十日无禅可叅无法可说把个无义味话抛在诸人面前指鹿为马证龟成鳖逗到今朝灵验全无露柱灯笼与禅板蒲团互相欢悦惊起目犍连尊者忍俊不禁铁锡敲开地狱门刹那灭却阿鼻业诸禅徳还知么此事且置九十日内谓之禁足谓之护生谓之安居谓之圣制一日钵盂两度湿毕竟为个甚么古教谓迷之则生死始悟之则轮回息然悟之则不复与论既曰未悟决定是迷迷之则无常生死念念开端尘尘肇始恒河沙刦出没升沉卒未有了日在无常杀鬼谁管你山中坐夏来莫说与么坐一夏你若不精勤勇猛如救头然曲循世情横生妄见披襟闲谑曳履高心渔猎古今虚延岁月似与么过得百千万亿夏惟长业轮全亏道用今日九旬制满三月功圆被人问着水牯牛作么生猢狲子作么生只与未结夏前宛尔无异岂不孤他佛祖垂教天龙拥护檀信供给王臣加被者哉在今日事不获已更与诸人展个寛限初发心为生死入道之日即是结制于中也不论九十日九十月九十年但念念不退转念念不间断念念不休息念念不弃离叅之究之决之择之直至心空及第脱畧见闻打破漆桶之顷便是解制之日也你不见古教谓如一众生未成佛终不于此趣泥洹这个说话固是悲愿弘深殊不知绵里之刺蜜中之砒直是恼人懐抱大丈夫或不趂此一期透脱自甘流浪岂理然哉记得僧问赵州万法归一一归何处州云我在青州做一领布衫重七斤谩陈一偈以遣时縁七斤衫重出青州老赵州禅触处周圣制九旬今日满杖藜千里又惊秋
　　陈云峤者泗州人陈平章之孙也倜傥不覊人称为陈颠至元五年为余姚州同知就医于杭寓赤山重阳日杨太史瑀邀张伯雨访之偕游水乐洞云峤自言前身泗州寺僧也戒行精严人呼为老佛一日呼侍者作血脏羹侍者曰老佛一世持斋何故思此老佛怒而去见陈平章曰我特索血脏羮平章亦以一世持斋为劝老佛怒曰原来也是不了事汉平章不得巳作羮啖之归寺别大众而作偈曰撞开平屋三层土踏破长淮一片氷趺坐而逝舁龛至淮河时氷合已乆茶毗之际大震一声河氷自裂陈平章闲坐厅事恍见老佛入堂中追问之则子舍巳报诞子即我也明日伯雨送登高诗有云百年身付黄花酒万壑松如赤脚氷杨太史和云方外弟兄存晚节人间富贵等春氷云峤笑曰我无氷字只有长淮一片氷耳明日云峤告殂盖亦谈破转世之证也
　　元时有僧至慧出家余杭径山寺铢积既充复欲还俗乃作诗云少年不肯戴儒冠强把身心赴戒坛雪夜孤眠双足冷霜天削发独头寒朱楼美酒应无分红粉佳人不许看死去定为惆怅鬼西天依旧黑漫漫
　　椿大年者呉中大族以诗名丛林中游钱唐南北两峰诗最多尝以诗谒杨亷夫云扬雄宅外好修竹黄妃塔前多翠微自爱高文每相见莫怪短笻来扣扉
　　守仁一初者灵隠寺僧也少从杨亷夫游善歌诗字亦遒劲与张伯雨友善尝题石蠏泉诗云神鳌驱水到禅家清出龙泓味更佳晴带浦云穿晓簖暗随山雨走寒沙玉脐圆暎波心月琼沫香浮沼面花拟待春风招社客焚香来试九溪茶冲漠轩诗云大化浩无迹藐焉同太虚灵扄钥一启万境遂纷如乾坤豁两戸日月跳双珠飞光不暂驻倐忽朝已晡真人秉化机燕坐究玄枢宴心太始间身与造化俱抚弄盘古顶蹴蹑康胡雏澹然乐无为笑傲混沌初哭杨亷夫诗云玉笙声断泣龙君撼树蚍蜉谩作羣一代春秋尊正统两朝冠冕在斯文他生有约寻圆泽后世何人识子云旧业门生知几在下车空拜马陵坟题张伯雨初阳台唱和巻诗笙管声沉彩鳯飞朝阳出海散晴晖一时文物推延佑五夜丹光起太微岁月无情诗卷在江山如故昔人非秖应湖上梅花月照见荒台独鹤归洪武间征授僧録右善世所著有梦观集
　　来复见心者丰城人从笑隠于中竺洪武初以高僧征仕至左觉义有诗名所著有蒲庵集尝陪黄晋卿学士游天竺诗涌金门外小瀛洲暇日同陪使节游五竺山高云树晓三江风急雪涛秋说经曾记僧名辩题句还闻寺姓刘秖合泛湖依钓艇六桥烟水看闲鸥桂子岩前秋气新老禅留客道情真漫论圆泽三生旧自信曹溪一派亲明月尽随金地影白云闲伴玉堂身丹青若冩东林社添我松巢作近邻鹫峰对雪诗玉龙颤晓朔云屯滕六吹花积厚坤冻合洪河天不夜光吞大地月无痕消氷成水应能辩会色归空孰与论老我难禁寒彻骨一岩松火喜春温去年旅寓北山阴踏雪草堂三尺深紫禁有诗曾应制少林无法可安心梅花月霁僧初定芋火烟寒客独吟今日南归重回首天光如对阆风岑又西湖絶句六首芙蓉湾口緑阴斜吹笛何人隔彩霞惊起沙头双翠羽衔鱼飞上刺桐花流觞亭子鳯山阿都护行春小队过笑掷金钱花底醉玉筝弹出白翎歌宝网金幢变刼灰瞿昙寺里尽蒿莱鸟巢无树山夔泣不见谈禅太傅来雨后湖堤树色寒杏花风扬酒旗竿红船载月无丝竹野水踈篱正好看蜃雾初消海日升隔江山色是西陵潮生潮落无今古似与人间说废兴西泠桥下水生烟属玉飞来近钓船荒尽梅花三百树孤山何处访逋仙一梦老人诗高卧蓬莱最上峰希夷独许往来同三生风月形骸外百岁乾坤寤寐中槐树雨凉秋袂薄梨花风暖夜床空黒甜自足平生愿不管东窻曙色红诗巢诗雅颂千篇揷架齐高情浑似浣花溪鳯衔锦字朝还集鹤怪文光夜不栖辟采香芸除旧蠧补添红叶认新题自从删后醇风变厌听喧啾百鸟啼卧雪斋诗雪满空山岁月迁冷斋独卧广文毡自依太素无尘地梦入通明不夜天碧盌茶香清瀹乳红炉朩火暖生烟诸儿幸免号寒诉枉驾何须郡守怜先生卧雪懒谋身不肯干时只任贫帘卷空明孤榻晓窻寒虚白一窝春梅花帐外寒声急竹叶樽前岁事新曾忆朝回鳷鹊近水晶光动玉龙鳞偶兴絶句诗黄金堆屋只嫌贫饱食何曾厌八珍欲把长绳系白日乾坤谁是百年人昆仑悬水立黄河吼地流来万丈波若比人心应更险笑中无奈暗操戈
　　复见心洪武间征入京师其师欣笑隠止之曰上苑亦无频婆果且留残命吃酸梨复不聴后竟坐法论死临刑而悔且道师语上命并逮欣将杀之欣曰此故偈臣偶举之非有他也上问出何经欣曰出大藏某録某函某巻第几页命检视之果然乃释之见心在当时与诸缙绅友善张仲举赠之诗云莲花峰下大香树吹老西风几度秋僧宝师真洪觉范诗穷我亦孟叅谋文章宇宙千年事身世江湖万里舟甚欲相期石桥路更须同访羽人丘又云自入赤墀青琐间旧游禅侣亦阑珊青山只忆招提境白首初辞供奉班马为空羣犹矫矫鸟能求友自闗闗终期一舸相寻去知在桃溪第几湾又云见说钱唐别筑城凄凉风景若为情湖堤栁尽曾游路石壁苔荒旧刻名老我无能如烛武何人可饮胜公荣沃洲胜会还容续即拟山中隠计成高季迪和见心兼简泐禅师诗云高堂钟鼓毒龙惊曾布袈裟海上城庐岳禅师传法印道园学士许诗名几趍北阙瞻天近独坐南屏对月明书到喜闻双径老雨华新散满瑶京
　　大欣笑隠者南昌人住中竺有学行研穷教典旁贯百家所著有蒲室集元文宗召赴阙特赐三品文阶张伯雨赠之诗云翻经台畔惜分携华盖峰前几梦思一席地分眠鹿草三更月在挂猿枝我书安能半袁豹君才端倍十曹丕上番相逢虞秘监不嫌频窜仰山碑一日省相请笑隠看潮其日寺火时恩断江住虎丘寺同日灾有僧为诗戏之曰欣哉笑隠住中峰本是鸿儒学说空罗刹江头潮未白稽留峰下火先红青霄有路干丞相绀殿无颜见大雄若使断江知此意两人握手泣西风
　　如兰古春者富阳人善相术于肃愍公少时博戏市中古春抚其背曰少年何不自爱异时拨乱救世之宏才也时有道人在傍古春既去道人呼反之曰汝相如斯而已乎古春更熟视之曰不得考终道人首肯曰和尚可教矣古春问其姓名居处道人笑而不言恳扣之绐曰暂寓福田寺翌日访之竟无有也
　　净慈寺有阁凭虚而出可瞰全湖天顺间学士钱公溥题诗倡腰桥二韵和者百余皆未穏帖嘉靖间僧法聚者号玉芝海盐人和云大堤回接鳯山遥金勒东风细马骄芳草不知埋帝舄柳枝犹自学宫腰天空水月三千顷春老莺花十二桥闻说楼船醉年少平章独免紫宸朝盖西湖水面凢三千八百亩而里外六桥于湖景最切所云年少平章盖指贾似道也

　　西湖游览志余巻十四

　　●钦定四库全书

　　西湖游览志余巻十五

　　（明）田汝成 撰

　　○方外玄踪

　　张道陵者汉留侯良八世孙也生于天目山学长生之术隠迹高居章帝和帝累召不起乆之遍游名山东抵兴安云锦溪升高而望曰是有异境遂泝流而之云锦洞有仙岩焉炼丹其中三年青龙白虎旋遶于上丹成饵之时年六十容貌益姣好若十七八岁时又得秘书通神变化驱除妖鬼后于蜀之云台峰升天所遗经箓符章印剑以授子孙其四代曰盛复者徙居广信之龙虎山世袭天师之号今杭州羽流凢称正一者皆其教也
　　蔡经者余杭人嗜学仙术王方平偕其妹麻姑降经家姑手爪似鸟经见之念背痒时好以此爪爬之方平即知乃鞭经曰麻姑仙人也何敢如是宴毕命驾升天经寻亦蜕去其所居地名织田高季迪题蔡经宅诗昆仑主者王方平身骑黄麟朝紫京举手长辞汉公卿得道不愿世上名往来隠玄与朱明洞中各有白玉城绛衣游空拥幢旌三山五岳自按行泠风吹动天乐鸣璚箫琅璈和鸾笙羽卫蹙踏山海崩龙车鹤驭纷相迎啸呼神马走吏兵魑魅魍魉号且惊暂来经家驻云程人马不见但有声虎头鞶囊佩苍精神光赫然照轩楹授以至言可长生凢骨巳作蝉蜕轻麻姑来会寻仙盟芳姿娉婷似飞璚言从昔年宴蓬瀛又见弱水三浅清爪可爬背念始萌仙意已识遭笞搒余杭阿姥酒罢倾摄景忽去烟云横家人悲望空惸惸桑田回首几变更神仙在世每自呈凡夫不识等瞽盲丹元有田不解畊但爱狗茍还蝇营荣华未满咎责盈忽化腐鬼归荒茔金丹可学道未成木鑚石盘贵精诚谁能自拔水火坑飞游往来瑶树英千载或有归来情
　　葛洪者字稚川丹阳句容人也少以儒学知名性寡欲无所爱翫不知棊局几道摴蒲齿名为人木讷不好荣利闭门却扫未尝交游于余杭山见何幼道郭文举目击而已各无所言时或寻书问义不逺数千里﨑岖冒涉期于必得遂究览典籍尤好神仙导养之法从祖玄呉时学道得仙号曰葛仙公以其炼丹秘术授弟子郑隠洪就隠学悉得其法焉后以师事南海太守上党鲍玄玄亦内学道占将来见洪深重之以女妻洪洪传玄业兼综医术着撰精核而才章富赡洪见天下已乱遂避地江南征镇檄命一无所就晋元帝为丞相辟为掾寻赐闗内侯求为勾漏令帝以洪资高不许洪曰非欲为荣以有丹耳帝从之遂将子侄往止罗浮山七年忽与广州刺史邓岳疏云当逺行寻师克期便发岳得疏狼狈往别而洪坐赤日中兀然若睡而卒视其颜色如生体亦柔软举尸入棺轻如空衣世以为尸解得仙云今其墓在葛岭而炼丹诸井盖其避地时遗迹也
　　许迈字叔玄丹阳句容人也少恬静不慕仕进未弱冠尝造郭璞璞为之筮遇泰之上六爻发谓曰君元吉自天宜学升遐之道时南海太守鲍靓隠迹潜遁人莫知之迈乃往候之探其至要父母尚存未忍违亲谓余杭悬溜山近延陵之茅山是洞庭西门潜通五岳于是立精舍于悬溜而往来茅岭之洞室放絶世务以寻仙馆朔望时节还家觐省而已父母既终遣妇还家携其同志徧游名山采药服气永和二年移入临安西山登岩茹芝眇尔自得有终焉之志乃改名玄字逺游与妇书告别又着诗十二首论神仙之事自后莫测所终好道者皆谓羽化或云稽留峰即逺游嘉遯之所也
　　杜子恭钱唐人有道术尝借人瓜刀匿索不得刀主立求之子恭曰当见还耳主随子恭至嘉兴有鱼跃入舟中破之得刀其神怪往往如此晋时豪族贵望多执弟子礼尊事之沈警孔灵产皆有道之士莫不敬慕灵产出钱唐北郭于舟中望其墓而遥拜焉
　　马湘字自然钱唐人或曰盐官人候潮门外水府净鉴观其修炼之所也世为小吏湘独好经学寻弃去随道士游方外醉坠深溪经日而出衣不沾湿喝溪水能令逆流指柳朩随水上下指桥令断复续投钱井中呼之一一飞出其它戏术不可枚举尝登秦望山赋诗云太乙初分何处寻空留厯数变人心九天日月移朝暮万里山川换古今风动水光吞逺徼雨添岚气没高林秦皇漫作驱山计沧海茫茫转更深后归卒于家时唐宣宗大中十年也明年剑州奏自然白日飞升上异之勅杭州启棺视之止一枝竹而已
　　管归真钱唐人天圣间遇一青衣自言姓边氏有点化黄白之术愿以为赠归真问曰歴岁乆逺能无变否曰五百岁后当复故尔归真笑曰得不悞后人耶青衣以手加额曰先生真人也吾有紫府符法珍藏已乆今得先生岂可隠乎于是跪而受之不踰年符法大振祥符中召赴阙行符救病无一不愈京师旱召归真作法龙虎飞跃膏雨大霔加大法师赐号正白先生一日召其徒告之曰绣衣使者告吾功业上帝召吾任职矣遂偃然而化熈宁中赵抃守杭记其行事
　　宣和时钱唐有葛道人者无他技能惟业屦自给得钱即沽酒放浪湖山人无识者一日为寺僧修屦口中微作吟哦僧讶问之笑曰偶得句未成章耳僧曰愿闻之对曰百啭已休莺哺子三眠初罢柳飞花僧惊叹知非凡流后不知所往
　　陆永仲字维之余杭人少与计偕入汴羣法从邀令杂坐命道人相之道人指永仲曰秀才问以科第曰且还山及别道人以粒丹授永仲曰缓急用之永仲下第循汴而归怒涛大作以丹投之风浪恬息岸上有呼永仲姓名者则道人也遂幡然有出家之想隠大涤山中逍遥诗酒甞作观潮酹江月词云逺山一带遡晴空极目天涯浮白枫落鸦翻谈笑处不觉云涛横席酒病方苏睡魔犹殢一扫无留迹呉帆越棹恍然飞上空碧长记草赋梁园凌云笔势倒三江秋色对此惊心空怅望老作红尘间客别浦烟平小楼人散回首千波寂西风归路为君重喷霜笛高宗见之嘉赏召见辞不赴他日驾幸洞霄将以翰林处之时宪圣太后谓上曰山林隠士无求于人无苦之强令出山也遂止临终有诗云岳南之馆白云端鳯笛龙箫彻广寒一鸖晓飞冲碧落羣仙笑倚玉阑干
　　王迥字子高钱唐人丰仪秀朗清韵逼人飘飘然时有出尘之想尝逢仙女周瑶英携之同游芙蓉城宋元丰初苏子瞻遇子高询瑶英事信有之乃作歌一篇并叙其事且云极其情而归之正亦变风止乎礼义之意也歌云芙蓉城中花冥冥谁其主者石与丁珠帘玉案翡翠屏云舒霞卷千娉婷中有一人长眉青烱如微云淡踈星往来三世空炼形竟坐误读黄庭经天门夜开飞爽灵无复白日乗云軿俗縁千刼磨不尽翠被冷落凄余馨因过缑山朝帝廷夜闻笙箫弭节听飘然而去谁使令皎然明月入牕棂忽然而去不可执寒衾虚幌风泠泠仙宫洞房本不扄梦中同蹑鳯凰翎经渡万里如奔霆玉楼浮空耸亭亭天书云篆谁所铭遶楼飞步高竛竮仙风锵然韵流铃蘧蘧形开如酒醒芳卿寄谢空丁宁一朝覆水不返瓶罗巾别泪空荧荧春风花开秋叶零世间罗绮纷膻腥此生流浪随沧溟偶然相值两浮萍愿君收视观三庭勿与嘉谷生蝗螟从渠一念三千龄不作人间尹与邢子高故居后为钱唐尉司而北郭税务侧有片石周益公题曰竒俊相传为王子高石也
　　济南李苃宋干道中寓临安军营中聚学自给暇则纵游湖山尝诣净慈寺过长桥于竹林迷径见青衣道人斸笋苃揖之道人问所往曰将往净慈瞻礼五百罗汉道人曰未须去且来同食烧笋食之甚美俄而风雨晦冥失道人所在苃皇惧伏林间少顷雨竞而出至寺门觉身轻神逸行步如飞归舍不复饮食其兄大猷访之来临安苃闻之径去云游茅山矣又云入蜀隠青城山大猷后为梓路官使人至眉访之眉守报云数年前闻已轻举乗云去今惟绘像存焉
　　端平间周文璞赵师秀数诗人春日薄游湖山极饮西林桥酒垆皆大醉偃卧忽有髽髻道人过而哂之曰诗仙醉耶愿酒家善看客我当将偿酒钱索水小盂以瓢中药少投之口略嗽噀之地上则皆精银也时游人方盛皆环视骇叹忽失道人所在暮诸公始醒酒家具道所以皆怅然自失其家持银往市得钱正可酬所直了无赢余明日喧传都下酒家图其事于壁题为遇仙酒肆好事者竞趋之遂为湖山旗亭之冠而诸公亦若有悟云
　　景定间清河坊扇店有一道人求补扇店乃与一新扇道人于扇板题一诗曰一轮明月四时新一握清风煞可人明月清风年年有人世炎凉知几尘题毕掷扇而去板厚数寸墨迹直透于背观者纷纷卖扇比常十倍遂致富后道士来以袖拂之字遂不见
　　王寿衍字眉叟号月溪有学行元至治初征入京师授弘文辅道粹徳眞人提领开元宫一时名士若虞杨范掲皆与友善大振玄风时有浙省都事刘时中者名士也既卒贫无以葬寿衍躬至其家吊哭抚其遗孤营其丧事乃为葬于徳清县与已寿穴相近便于拜扫人皆服其友义
　　张伯雨之初见赵子昻也喜其作字劲健赠以云麾将军碑墨令师法之书遂超越饮酣伸纸作大草尤妙小楷变率更家数世称二絶诗宗杜古选类大厯间诸子文学韩而冷语类汉独于画未工或引败笔点缀朩石人物亦有赏适盖论意不论象也尝从其师王寿衍入京时燕地未有梅花唯呉闲闲宗师自江南移植护以穹庐扁曰漱芳伯雨造其所恍遇西湖故人徘徊既乆不觉熟寝其中寿衍竟日不见忧其迷路伯雨觉而已晡闲闲笑曰伯雨素有诗名宜有作遂赋长诗有风沙不惮五千里翻身跳入仙人壶之句闲闲大喜送之翰林集贤袁伯长虞伯生揭曼硕诸公和之由是名大起一时浦城杨仲弘清江范徳机金华黄晋卿呉兴赵仲穆交甚善他日谒伯生伯生问能作符篆否答曰未能伯生连书七十二家示之即下拜曰真吾师也自后与伯生手札必执弟子礼其服善类如此晚居三茅观修玄史歴纪道家高士自序曰老子玄足者也是集不与焉尊之也作黄蔑楼储古图史作水轩于浴鹄湾营墓于灵石坞售系腰作梁名玉钩桥桥南数十步作藏书石室自勒铭而呉睿隶古所著山世集三巻碧岩玄会録二巻寻山志十五巻元季红巾寇杭而诸书散逸其亡也杨亷夫悼之诗云黄篾楼头仙一去明年黄篾扫狼烽不知天上修玄史只讶山中伴赤松石室秘书愁摄电星池遗剑已成龙思君不见夜开戸月在金钟玉几峰姚公绶拜墓诗云百年尚友重文章登拜孤坟一瓣香赤壁舟中惊鹤梦玉钩桥下奠椒浆匣藏神剑犹生气云閟秋山自老苍双眼摩挲旧碑刻还疑清夜吐虹光又云仙去端依绛节朝仙坛环佩竟寥寥字收渤海千军阵诗逼成都万里桥黄篾楼空焦炬入清风堂废白云销惟余灵石山头月千古风华不待招范徳机和答张伯雨诗灵均逝矣不堪呼几欲南游讯楚巫城郭烟涛垂白帝星河风露浥黄姑幽人昔恨九闗豹佳士今犹千里驹乆客资君相慰藉可能无意谢飞鳬黄晋卿过伯雨会式公刘衍卿诗庐山旧事谁能继三十年前此会同偶尔共来今日雨萧然犹有古人风坐深遥对花如雾兴尽徐归月在空仰止前修那可作聊追余响托无穷次伯雨腊月雪中同登来鸖亭诗兴来欲泛山阴雪不奈舟胶野水凝朝士白头愁独步仙人赤脚傲层氷招来尽是鸡羣鸖趋附空惭骥尾蝇夜乆松龛同拥毳絶胜襮直有青绫萨天锡寄伯雨诗霞佩翩翩出洞天当时彷佛见臞仙几年海上张公子今日山中葛稚川沧海尘飞丹已熟玉堂人去榻空悬林间载酒来相觅乞写金经与世传梦伯雨诗政恐梅花即是君一床蝴蝶两床分邀予悟读玄眞子羡尔偕升太素云开箧取书银字灭卷帘呼酒玉笙闻觉来不省谁同梦雪影翻牕似水纹张仲举期伯雨中秋对月以醉不赴诗明月中天烟雾消酒醒凉思正飘飖星河不动秋空阔钟鼓无声夜寂寥露下逺山皆落朩风来沧海欲生潮仙家玩事无縁到虚负琼楼听玉箫倪元鎭奉懐张伯雨诗阴壑惨惨緑苔生碧云亭亭多逺情松杉鸖去转萧瑟洲渚花落自纵横从君下榻住十日看我鼓枻出层城洞口菌巢无恙否定应闭阁著书成又送伯雨还山诗日暮书传青鸟使华林瑶草待君归挟舟婉婉双龙出背雨寥寥一鸖飞秋水琢成苍玉佩朝霞补作紫烟衣山中长史来相觅应借牕间白羽挥高徳旸题张光弼选伯雨诗外史诗为人脍炙玄珠光照浙西东振衣玉宇琼楼上涤笔氷瓯雪碗中龙去葛陂乗暮雨鹤归华表语秋风一瓢喜落庐陵手个个青钱铸作工
　　张伯雨尝有春日游南山约手书一巻词致字法可称竒品约云看长安花已是丈人之行问铁垆步聊从太史之观甫及春晴可无宿诺且鹫峰暖洞众人何莫由斯顾灵石龙泓贤者而后乐此缁尘弗污碧岭长幽仰探玄豹之深下笑飞蚊之聚风篁萧爽憩徳威二老之亭蝉冕辉煌拜元佑诸贤之像徐行后长逸兴迈伦抚中岳外史之书碑长虹贯日觅房山侍郎之题壁白云启扉放浪形骸摅写懐抱岂沙门不得称高士而浊醪亦足名贤人追觞咏之风流成谈笑之故事盘飱为具酌必真率会中车骑后时罚依金谷斗数傥居高逺徒费招邀至正三年四月二十二日书
　　李坦之钱唐人风度高逺寄情岩壑往来洞霄石室间读书赋诗歌皆超轶前古其山中苦寒歌云深山苦寒弗可居门前积雪三尺余阴崖一夜石蜕骨寒澑万瓦氷垂须道人冻卧山之麓暮爇松明煑溪緑山阴孤棹期不来梦入幽岩闻折竹征西将军持短兵驰马夜渡黄河氷闗东诸将面欲裂严光独钓桐江雪
　　陈渭叟读书学道不混俗不忤物赋诗有天然趣隠居葛溪上岁一来杭城中名人胜士争要致之惟恐其去也所著有紫云编叶森为之类集复题诗云一度时来一见君只应芳杜袭兰熏有时写到游仙句绕笔秋香生紫云张仲举送渭叟诗芒屦萝衣物外身故园归去已残春青山一百三十里白发东西南北人寻壑松杉时憩樾入林蔬果早甞新自怜樊雉神空王长羡沙鸥不可驯寄渭叟诗忽忆江南古庄叟钓竿归去拂珊瑚药炉巳熄勾庚火书箧闲抛遁甲符欲与陈陶同啖鲊秖令张翰逺思鲈不知别后诗多少刋到云编戊已无不见故人今十载平安喜得上京书顾我眞吟纥干雀羡君闲钓富春鱼山房夜雨青灯外沙塞秋风白鴈初终拟携琴隠湖曲一官垂老欲何如

　　西湖游览志余巻十五

　　●钦定四库全书

　　西湖游览志余巻十六

　　（明）田汝成 撰

　　○香奁艳语

　　蘓小小者钱唐名娼也葢南齐时人其墓或云湖曲或云江干古词云妾乗油璧车郎跨青骢马何处结同心西陵松柏下今西陵乃在钱唐江之西则云江干者近是也宋时司马槱才仲初在洛下昼寝梦一美姝牵帷而歌曰妾本钱唐江上住花落花开不管流年度燕子衔将春色去纱牕几阵黄梅雨才仲爱其词因询曲名云是黄金缕后五年才仲以蘓子瞻荐应制举中等遂为钱唐幙官为秦少章道其事少章为续其后词云斜挿犀梳云半吐檀板轻敲唱彻黄金缕梦断彩云无觅处夜凉明月生南浦顷之复梦美姝迎笑曰夙愿谐矣遂与同寝自是每夕必来才仲为同寀谈之咸曰公廨后有蘓小小墓得无妖乎不逾年而才仲得疾所乗游舫舣泊河塘柁工遽见才仲携一丽人登舟即前喏之声断火起舟尾仓忙走报其衙则才仲死而家人已恸哭矣
　　李贺蘓小小墓歌幽兰露如啼眼无物结同心烟花不堪剪草如茵松如葢风为裳水为佩油璧车久相待冷翠烛劳光彩西陵下风吹雨白乐天杨柳枝词蘓州杨栁任君夸更有钱唐胜馆娃若解多情寻小小緑杨深处是蘓家蘓家小女旧知名杨栁风前别有情剥条盘作银环様卷叶吹为玉笛声沈原理蘓小小歌歌声引回波舞衣散秋影梦断别青楼千秋香骨冷青铜镜破双飞鸾饥乌吊月啼钩栏风吹野火火不灭山妖哭入狐狸穴西陵墓下钱唐潮潮来潮去夕复朝墓前杨栁不堪折春风自绾同心结辛文房歌东流水底西飞鱼収得钱唐云锦书几回错认青骢马着处闲乗油璧车鹦鹉杯残春树暗葡萄衾冷夜窻虚莲子种成南北岸苦心相望欲何如元遗山蘓小小图词槐阴庭院宜清昼帘卷香风逗美人图子阿谁留都是宣和名笔内家収莺莺燕燕分飞后粉淡梨花瘦只除蘓小不风流斜挿一枝萱草鳯钗头
　　弘治初于京兆景瞻自南都谢事归杭号南湖归叟雅好吟咏一日展其先太傅肃愍公墓邀马浩澜偕往舟泊第三桥景瞻曰不到西湖二十年矣山川如故风景不殊子当赋之浩澜诗云画舫秋风湖上来水涵天碧净无埃一双鸂■〈氵束鸟〉忽飞下千朶芙蓉相映开鸟似彩鸾窥宝镜花如僊子步瑶台风光堪赏还堪赋其奈江南庾信哀景瞻和云二十年无此客来水仙当为洗征埃蘓公残栁千行在王母蟠桃几度开华表又添新冢墓粉墙犹绕旧楼台相逢不饮花应笑子建何须赋七哀吟毕浇松而还翌日浩澜复与王天璧泛湖天璧善箕仙术每吟咏有窘即扣仙续之常携箕以行浩澜因请召之箕既动浩澜问仙何名书云有事即问问毕告名浩澜曰有句捧瑶觞南国佳人一双玉手久未有对愿仙成之即书云趺宝座西方大佛丈六金身二公咸骇愕箕运如飞复成一律云此地曽经歌舞来风流回首即尘埃王孙芳草为谁緑寒食棃花无主开郎去排云呌阊阖妾今行雨在阳台衷情诉与辽东鹤松栢西陵正可哀后书云钱唐蘓小小和马先生昨日湖桥首倡已而箕寂然不动二公相顾若失莫测所以
　　商玲珑者余杭歌者也白乐天作郡日赋歌与之云罢胡琴掩秦瑟玲珑再拜歌初毕谁道使君不能歌听唱黄鸡与白日黄鸡催晓丑时鸣白日催年酉时没腰间赤绶系未穏镜里朱颜看易失玲珑玲珑奈老何使君歌了汝还歌时微之在越厚币邀去月余始遣还赠之诗因寄乐天云休遣玲珑唱我词我诗多是寄君诗明朝又向江头别月落潮平是去时
　　韩汝玉令钱唐眷一妓尝宿其家一日晏起县吏挟之立门外候声喏汝玉即升妓家中堂受喏翌日下吏杖一百即解官自劾云某无状不检为吏所侮无以莅民请解印归时范文正公知杭州大竒之曰公杰士也愿自爱即令还职汝玉既满复携此妓游西湖恋恋一月不去文正公置酒饯之召妓佐酒候汝玉极醉时令舟子解缆去及醒则舟离钱唐数十里矣后汝玉歴膴仕有声而文正公爱惜人才襟量不可及也
　　蒨桃者冦莱公妾也淑灵能诗莱公尝髙回集诸妓赏绫绮千数蒨桃献诗云一曲清歌一束绫美人犹自意嫌轻不知织女寒窻下多少工夫织得成莱公为之黙然寻贬岭南道杭州蒨桃有疾谓莱公曰妾必不起幸塟我于天竺山下莱公惊哀不巳蒨桃曰相公宜自爱亦非久居人世者已而公果薨于雷州
　　朝云者姓王氏钱唐名妓也蘓子瞻宦钱唐絶爱幸之纳为常侍朝云初不识字既事子瞻遂学书麤有楷法后从泗上比丘尼义冲学佛亦通大义有子曰干儿未朞而夭蘓子贬恵州家妓都散去独朝云依依岭外子曕甚怜之赠之诗云不似杨枝别乐天恰如通徳伴伶玄阿奴络秀不同老天女维摩总解禅经巻药炉新活计舞衫歌扇旧因缘丹成逐我三山去不作阳台云雨仙未几朝云病且死诵金刚经四句偈而絶塟之恵州栖禅寺松林中东南直大圣塔子瞻悼之诗云苗而不秀岂其天不使童乌与我玄驻景恨无千岁药赠行唯有小乗禅伤心一念偿前债弹指三生断后缘归卧竹根无逺近夜灯勤礼塔中仙又作咏梅西江月以寓意云玉骨那愁瘴雾冰肌自有仙风海仙时过探芳丛倒挂緑毛么鳯素面翻嫌粉涴洗妆不褪唇红髙情已逐晓云空不与棃花同梦
　　蘓子瞻倅杭日府僚湖中髙会羣妓毕集惟秀兰不来营将督之再三乃来子瞻问其故答曰沐浴倦卧忽有叩门声急起询之乃营将催督也整籹趋命不觉稍迟时府僚多属意于兰者见其不来恚恨不已云必有私事秀兰含泪力辩而子瞻亦从旁冷语阴为之解府僚终不释然也适榴花盛开秀兰以一枝藉手献座中府僚愈怒责其不恭秀兰进退无据但低首垂泪而已子瞻乃作一曲名贺新凉令秀兰歌以侑觞声容絶妙府僚大恱剧饮而罢其词云乳燕飞华屋悄无人槐阴转午晚凉新浴手弄生绡白团扇扇手一时似玉渐困倚孤眠清熟帘外谁来推绣戸枉教人梦断瑶台曲又却是风敲竹石榴半吐红巾蹙待浮花浪蕋都尽伴君幽独秾艳一枝细看取芳心千重似束又恐被秋风惊緑若待得君来向此花前对酒不忍触共粉泪两簌簌
　　蘓子瞻通判杭州权领郡事新太守将至矣有营妓投牒乞从良子瞻判曰五日京兆判状不难九尾野狐从良任便又有周妓色艺超絶为一郡之魁闻判亦来投牒欲援例脱籍子瞻惜其去不许判云慕周南之化此意诚可嘉空冀北之羣所请宜不允其敏捷善谑如此
</div>
    <div class="pagination">
<a href="西湖游览志余_page6.html">上一页</a><span>...</span><a href="西湖游览志余_page2.html">2</a><a href="西湖游览志余_page3.html">3</a><a href="西湖游览志余_page4.html">4</a><a href="西湖游览志余_page5.html">5</a><a href="西湖游览志余_page6.html">6</a><span class="current-page">7</span><a href="西湖游览志余_page8.html">8</a><a href="西湖游览志余_page9.html">9</a><a href="西湖游览志余_page10.html">10</a><a href="西湖游览志余_page11.html">11</a><a href="西湖游览志余_page12.html">12</a><span>...</span><a href="西湖游览志余_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
