<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 13 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 13 页/共 77 页
  </h1>
  <div class="content">
   永平中以下，钞变《后汉书 邓训传》文。和熹邓后之立，朱熹作憙，全、赵、戴改。守敬按：《御览》引此作熹。叔父陔以为训积善所致也。朱脱陔字，赵据《后汉书 后纪》增。全、戴增同。即此羊肠仓也。朱作羊肠即此仓也。全、赵、戴同。守敬按：当乙转，今订。董佑诚曰：按汉永平中，通呼沱石臼河，盖凿此道以通汾于虖沱。《寰宇记》交城县引皇甫谧，羊肠塞在龙山，即晋阳西北九十里。交城本分晋阳地，故言晋阳西北也。《海内东经》，虖沱水出晋阳城南而西，至阳曲北，东注勃海。必因旧图有永平所通故道，故竟以虖沱为出晋阳。下文南而西三字当有错误，知今本《山海经》尚有东汉人羼入者，并非建平定本。汉阳曲为今定襄县，虖沱经其北。永平所凿，当自今交城太原北山，绝汾，径阳曲、忻州之北，至定襄，会虖沱，正可因误而得其大略也。又南径秀容城东。朱脱此七字。全云：以先司空本校增。赵、戴增同。孙星衍曰：《元和志》，宜芳县秀容故城在县南三十里，刘元海感神而生，姿容秀美，因以为名。董佑诚曰：本《注》引《魏土地记》东去汾水六十里。《寰宇记》以为即汉汾阳故城，误。守敬按：此为全氏先人以下文逆揣而得，戴氏纵能补之，必有说，亦不云出原本，其为得见全、赵本无疑。《一统志》，秀容城在岚县南，此南秀容也，今为秀容都。北秀容在今朔平府界，去南秀容三百余里。《魏土地记》曰：秀容胡人徙居之，立秀容护军治，东去汾水六十里，朱汾讹作 ，戴、赵改汾。会贞按：《大典》本、明抄本引此作汾。《通鉴》梁普通五年《注》，引此同。南与酸水合，水源西出少阳之山，《山海经》[《北次二经》]《注》，少阳之山，
酸水出焉。董佑诚曰：《元和志》、《寰宇记》皆称少阳山在交城县西南九十五里，自天授移县后，山在县北，云西南者，旧图经之文，二家仍而未改。方志皆以交城为汉晋阳地，此亦据旧治言。自唐以来县治实汉大陵地也。诸志俱不言酸水所在，李吉甫言，少阳山周回二十里，则山之绵 可知。今孔河出交城县西北龙鬒山，东南流，又东径故交村 检司入汾，疑即酸水也。[八]东南流注于汾水。
汾水又南出山，东南流，洛阴水注之，水出新兴郡，董佑诚曰：《地形志》肆州永安郡，后汉末置新兴郡，永安中改，郦氏时尚为新兴郡也。《晋志》，新兴郡治九原，盖后汉侨县，即今忻州治。今洛阴水自忻州流入阳曲县。又忻州别有洛阴水，合牧马河入滹沱，非此水也。西流，径洛阴城北。董佑诚曰：《地形志》，永安郡阳曲有罗阴城，洛、罗声相转。《太原府志》，洛阴城在阳曲县东北六十里，隋洛阴府之地。唐初于此置洛阴县，今名洛阴村。
又西径盂县故城南。董佑诚曰：二《汉》、《晋志》属太原郡。《元和志》阳曲县东北八十里故盂县城，是也。后魏省属石艾县。按唐阳曲城在今治东北，盂县故城又在其东北也。今平定州属盂县，隋代所置，《元和志》辨之甚明。《后汉书 注》谓即汉县，误。《春秋左传 昭公二十八年》，分祁氏七县《左传》分祁氏之田以为七县。为大夫之邑，以孟丙为盂大夫。赵改孟丙作盂丙，引顾炎武《左传杜解补正》云：盂丙为盂大夫，今本作孟丙者，非。《汉书 地理志》云，盂，晋大夫盂丙
邑，以其为盂大夫而谓之盂丙，犹魏大夫之为魏寿余，阎大夫之为阎嘉，邯郸大夫之为邯郸午也。守敬按：《左氏》作孟丙，《人表》亦然。顾氏以《汉志》盂县为盂丙邑，遂欲改《左氏》之孟为盂，《左通》云，丙初受县，不当即称盂丙，余九大夫各着姓氏可见。然则丙为孟姓，而盂其封邑。但《广韵》已作盂丙，盖盂、孟形近，参错久矣。洛阴水又西，朱脱洛阴二字，全、赵、戴增。径狼孟县故城南，董佑诚曰：二《汉》、《晋志》属太原郡。《元和志》，晋末省，在阳曲县东北三十六里。王莽之狼调也。左右夹涧幽深，守敬按：《元和志》、《寰宇记》并作狭涧。南面大壑，俗谓之狼马涧。旧断涧为城，有南北门，门闉朱闉作阖，《笺》曰：宋本作闉。戴、赵改。故壁尚在。洛阴水又西南，径阳曲城北。《魏土地记》曰：阳曲胡寄居太原界，置阳曲护军治。其水西南流，注于汾水。汾水又南，径阳曲城西南注也。董佑诚曰：《元和志》阳曲本汉旧县，今定襄县是也。后汉末，移于太原县北四十五里阳曲故城。后魏又移于今县南四里。又云，县城故木井城也。按《阳曲县志》木井城在东北七十里，则直南四里即魏城。
东南过晋阳县东，晋水从县南，东流注之。朱南字讹在东字下。赵同，戴乙。会贞按：黄本作南东，《晋水》篇见后。
太原郡治晋阳城，秦庄襄王三年立，朱庄作昭，全、赵同，戴改。守敬按：《史记 秦本纪》，庄襄王四年，置太原郡。《六国表》在三年。秦、两汉、魏、晋、后魏，郡并治晋阳。《尚书》所谓既修太
原者也。《春秋说题辞》曰：高平曰太原。原，端也，平而有度。会贞按：《御览》五十七引下二句。《广雅 释地》曰：大卤，太原也。会贞按：《左传 昭元年》，晋荀吴帅师败狄于大卤。杜预《注》，大卤，太原晋阳。《公羊传》县作太原。《释名》《释地》曰：地不生物曰卤。卤，垆也。朱垆作卢，脱一卤字及也字，全、赵同。《笺》曰：《释名》曰，卤，垆也，如垆火处也。戴依改。《谷梁》昭元年《传》曰：中国曰太原，夷狄曰大卤。《尚书大传》曰：东原底平，大而高平者谓之太原，郡取称焉。守敬按：《尔雅》，广平曰原，《释名》同。《说文》，●[古字，原]广平之野，人所登。然《诗 小雅 皇华 传》云，高平曰原。《小尔雅》，高平谓之太原。此《注》引《春秋说题辞》及《尚书大传》亦取高平之说，而不及广平，盖准之太原郡地势，以高平为合欤？《魏土地记》曰：城东有汾水南流。水东有晋使持节、都督并州诸军事、镇北将军、太原成王之碑。守敬按：《晋书 宗室传》，成王辅，初封渤海王，咸宁三年，[九]徙为太原王、监并州诸军事。太康五年薨，追赠镇北将军。水上旧有梁，守敬按：《元和志》，汾桥架汾水上，在晋阳县东一里，即豫让欲刺赵襄子，伏于桥下，襄子解衣之处。长七十五步，广六丈四尺。青荓殒于梁下，朱作清洴，全、赵同。《笺》曰：《吕氏春秋》[《序意》]云，赵襄子游于囿中，至于梁，马却不进，使青荓进视，则豫让佯为死人，叱青荓曰，吾且有事。青荓退而自杀。戴改作青荓。会贞按：《汉书 古今人表》亦作青荓，《文
选 陈琳〈答东阿王笺〉 注》作青●，青无作清者，●、●则通用。豫让死于津侧，守敬按：见《史记 刺客传》。亦襄子解衣之所在也。朱《笺》曰：《史记 索隐》引古本《赵策》云，襄子持衣与豫让，让拔剑三跃而击之，衣尽出血。
汾水西径晋阳城晋阳县详《晋水注》。南，董佑诚曰：汾水在城东，南流不得屈西过县南，观《晋水注》可见，此有误字。会贞按：西字、南字不误，惟西下当有南字。《元和志》，汾水经晋阳县东二里，又西南入清源县界，准今图，汾水过太原县后，仍西南流，董说未审。旧有介子推祠。会贞按：《地形志》，晋阳有介子推祠，《寰宇记》，在今平晋县东南五里。[一〇]祠前有碑，朱无祠字，赵据《名胜志》引，重一祠字，全、戴增同。庙宇倾颓，惟单碑独存矣，今文字剥落，无可寻也。
又南，洞涡水从东来注之。朱过作涡，下同，赵同，戴改。会贞按：残宋本、《大典》本作过。《洞过水》篇见后。
汾水又南，径梗阳县故城东，董佑诚曰：县故二字衍。城在清源县南关，今县废，入徐沟。故榆次之梗阳乡也，朱乡讹作县。赵改云：《汉书 地理志》分《注》、《史记 索隐》俱作乡。全、戴改同。魏献子以邑大夫魏戊也。会贞按：《汉志》，榆次、梗阳乡，魏戊邑。《左传 昭二十八年》，魏献子为政，以魏戊为梗阳大夫。又《左传 襄十八年》，晋中行献子[一一]见梗阳之巫皋，即此地。京相璠
曰：梗阳，晋邑也。今太原晋阳县南六十里榆次界，有梗阳城。朱城讹作地，全、赵、戴改。会贞按：《汉志》，榆次县有梗阳乡，此称故榆次之梗阳乡，盖本《汉志》。而《续汉志》晋阳下，刘昭《注》引《汉官》曰，南有梗阳城。杜预《左传 注》称，太原晋阳县南梗阳城。《地形志》亦云，晋阳有梗阳城。则梗阳属晋阳，不属榆次，似与《汉志》异。《史记 赵世家 正义》，引《括地志》云，梗阳故城在并州清源县南百二十步，分晋阳县置，本汉榆次县地。则知梗阳初属榆次，后分入晋阳，故京氏亦云，今晋阳南榆次界有梗阳城。赵云，《名胜志》清源县下，引《水经注》云，汾水又南径梗阳县故城东，有白石水、中隐水，俱来注之。今本无之。汾水又南，即洞涡水会者也。
又南过大陵县东。守敬按：《左传 昭二十八年》，司马乌为平陵大夫。吴卓信疑此。
昔赵武灵王游大陵，梦处女鼓琴而歌，想见其人，朱《笺》曰：《史记》载其歌曰，美人荧荧兮，颜若苕之荣。命乎命乎，曾无我嬴。吴广进孟姚焉，守敬按：见《赵世家》。即于此县也。守敬按：两汉、魏晋县并属太原。《文水县志》，在文水县东北二十五里。王莽改曰大宁矣，汾水于县左迤为邬泽。董佑诚曰：今为邬城泊，在平遥县西南，跨介休县界。《注》叙邬泽于大陵之下，平陶之上，与地形不合。按《注》言迤为邬泽，下言西北入邬陂，而归于汾流，《广雅》言水自汾水出为汾陂，是汾水别出，在大陵、平陶之左，迤南至平遥，介休为邬泽也。昭余祁既涸，汾水复徙而西，而故道多湮矣。《广雅》《释水》曰：水自汾出为汾陂，守敬按：《广雅》，水自汾出为派。王念孙
谓，《众经音义》[十七、二十三、二十五]三引同。《水经注》，水自汾出为下，当有脱文，是也。今拟订之曰，水自汾出为派，积而成陂，谓之汾陂。接其陂云云。其陂东西四里，南北一十余里，陂南接邬。邬县详下。《地理志》曰：九泽在北，并州薮也。太原郡邬县下。《吕氏春秋》《有始》谓之大陆。又名之曰沤洟之泽，《地形志》，邬县有虑水，入区夷泽。俗谓之邬城泊。朱脱泊字，戴增，全、赵增同。守敬按：《通典》，介休昭余祁，俗名邬城泊。戴增是也。全、赵亦增而不着所出，此刻全、赵书者袭戴之证。《元和志》，邬城泊在介休县东北二十六里。[一二]《周礼》云，正北并州，其川虖沱、呕夷。《注》云，呕夷，祁夷也。[一三]赵云，《禹贡锥指》曰，冀州有三大陆：一在巨鹿郡北。班固系诸《禹贡》，又名巨鹿泽。《吕氏春秋》云，赵有巨鹿。又名广阿泽。《尔雅》，晋有大陆。孙炎曰，今巨鹿县广阿泽是也。此真《禹贡》之大陆也。一在河内修武县。《左传 定公元年》，魏献子田于大陆，还，卒于宁。杜预云，大陆疑即吴泽陂，近宁是也。一在太原邬县。班固云，九泽在县北，是为昭余祁，并州薮。郦道元云，《吕氏春秋》谓之大陆，是也。斯二者，皆非《禹贡》之大陆也。今按《吕览》九薮既云晋之大陆，又云赵之巨鹿，则一泽不应两见，故道元以邬泽当之。盖晋为唐叔始封，大陆宜在其境内。而巨鹿当战国时，实为赵地，故分为二泽也。要之，广平曰陆，是处有之，其大者则谓之大陆。犹之高平曰原，亦是处有之，其大者则谓之太原耳。然晋之大陆在汉大陵县界，陆恐陵之误。全氏曰，昭余祁是邬水，讹而为漹水。漹，乌字之变也，是为并州薮。若并州之川曰沤夷，则滱也。《吕览》以二者合而为一。善长于滱水明指为沤夷矣，而邬水又溷引之，盖失检也。董佑诚曰，按
《吕览》又称燕之昭余，高诱以为邬泽。郦氏盖又以邬泽不当在燕也。守敬按：全氏谓郦氏于滱水、邬水，两引沤夷为溷，非也。此是郦氏以旧说纷纭，不能定一是，故各着之。凡《注》中如此者，皆是此意，浅人谓其失照，非也。许慎《说文》曰：漹水出西河中阳县之西，赵据《说文》改之西为北沙，全、戴改同。守敬按：沈西雍《说文古本考》亦以北沙为非，则之西二字不误，正可据以订今本《说文》北沙之误，乃反改之，何也？不云中阳县西，云之西者，恐误连下南字读也。南入河，即此水也。董佑诚曰：郦氏以曹魏徙治之中阳县为二汉县，河水下既误据以驳《经》，此引《说文》，亦为误证。二汉，中阳在宁乡西，漹水无越汾而东，会婴侯以入邬泽之理。戴氏之辨甚明。《说文》所称，当即离石诸水，固言入河，不言入汾也。全氏说邬为漹字之变。今按《左氏 昭二十八年传》，有邬臧。《释文》云，邬，旧乌户反，又音偃。按地名在周者乌户反，隐十一年，王取邬刘是也。在郑者音偃，成十六年，战于鄢陵，是也。在楚者音于建反，又音偃，昭十三年，王沿夏将入鄢，是也。在晋者音于庶反，《字林》，乙祛反，郭璞《三仓解诂》音瘀，于庶反，阚骃音厌饫之饫。重言之。太原有邬县，唯周地名从乌，余皆从焉。《字林》亦作，音同。旧音误。[一四]据陆氏说，则吕忱、郭璞诸家，皆以太原之邬 焉，不 乌。郦氏既以邬泽为漹水，则凡篇中邬字亦当作鄢，今仍作邬，或后人所改。《说文》，邬，太原县名， 邑，乌声。鄢，南郡县， 邑，焉声。二字之别较然，固不当舍《说文》而从《字林》。《说文》既不以太原之邬为鄢，则邬泽必非漹水矣。守敬按：《释文》所说邬、漹通用，故书雅记皆然。郦氏以漹为邬，不知几经考索而后定之。董氏谓《说文》，邬，太原县名，不以太原之邬为漹。不知漹已见水部，故于邑部以县名说
之，不妨其互通也。此漹水当在今中都水、贺水之闲，是古中阳在今太谷之南，平遥之西，故郦氏以驳《河水》篇《经》文，谓其东翼汾水，以其出于汾水之东故也。若孝义之中阳，是曹魏所移置，盖由东移之西，非由西而移东也。互详《河水》篇。会贞按：郦氏所见《说文》必是作●，不然，郦氏即以漹为●，亦当有说。《广韵》，●，水●。《集韵》，●，水名。篆讹疑焉，音随形变，是●漹二字，沿误已久。观陆氏《释文》可见。桂氏馥谓，郦引《说文》原作●，后人据读本《说文》改为漹，诚探原之论。全、董斤斤于●、漹之辨皆呓语也。又《说文》漹水入河，此《注》所叙入汾，而郦不辨者，入汾以入河，所谓互受通称也。郦氏引古书，此例甚多。漹水又会婴侯之水，《山海经》《北次三经》称，谒戾之山，婴侯之水，出于其阴。会贞按：《元和志》，麓台山在平遥县东南五十二里。《寰宇记》，谒戾山一名麓台山，在今平遥县东南四十七里，中都水出焉。[一五]此《注》言婴侯水流径中都县，谓之中都水。《寰宇记》则云，中都水出麓台山。盖至郦氏后，山变名而水源亦改称矣。北流注于祀水。朱祀讹作汜，赵同，戴改。按：《大典》本、明抄本并作祀，《北次三经》文。水出祀山，朱水作右，赵同，戴改。其水殊源共舍，朱共舍讹作其合，赵改其作共，戴改共舍。会贞按：注屡见合舍之文，共舍，犹合舍也。注于婴侯之水，董佑诚曰：今平遥县东南十五里有源祠水，北注中都水，疑即祀水也。会贞按：《注》称祀水右出祀山，则在中都水之北，今源祠水注中都水，则在中都水之南，非古之祀水也。宜以平遥县东之贺水当之。乱流径中都县南，董佑诚曰：此故县也，见下。俗又谓之中都水。
侯甲水注之，水发源祁县胡甲山，朱源作原，祁作平。《笺》曰：孙云，按《汉 地理志》，太原郡有原平县。赵云：按非也。原当作源，平当作祁，侯甲水发源太原之祁县耳。戴改同。孙星衍曰：《元和志》，胡甲水东南自潞州武乡界，流入祁县。胡侯一音之转。胡甲山在今武乡县西北一百里。有长坂，守敬按：《寰宇记》引此，坂作岭。谓之胡甲领，赵云：黄本作岭。古领、岭通用。即刘歆《遂初赋》会贞按：见《古文苑》二。所谓越侯甲而长驱者也。《寰宇记》引此越作登。蔡邕曰：侯甲，亦邑名也，在祁县。侯甲水又西北，历宜岁郊，董佑诚曰：当在今武乡西北境。径太谷，谓之太谷水。守敬按：《地形志》，祁县有太谷水。《元和志》，胡甲水一名大谷水。《寰宇记》，太谷县太谷山。《山海经》云少山。《晋地理记》云，少山即大谷水所出，经祁县界。董佑诚曰，当在今太谷县南。出谷西北流，径祁县故城南。守敬按：两汉、魏、晋、后魏县并属太原。《地形志》，祁有祁城。《元和志》，汉祁县在东南五里。《明一统志》，后魏徙今治。自县连延，西接邬泽，是为祁薮也。即《尔雅》《释地》所谓昭余祁矣。朱谓作为、祁作祈。赵改云：为当作谓，《尔雅》，祈，本作祁，古祁、祈通用。戴改同。守敬按：《方舆纪要》，昭余祁薮水久涸。贾辛邑也。《汉志》，祁，晋大夫贾辛邑。《左传 昭二十八年》，贾辛为祈大夫。汪远孙云，故晋大夫祁午邑，以邑为姓，其为后贾辛邑。辛貌丑，妻不为言，与之如皋，射雉，双中之，则笑也。
朱《笺》曰：据《左传》，貌丑者自是贾大夫，非贾辛也。会贞按：《元和志》、《寰宇记》已驳《注》文之误。《左传》贾大夫射雉获之，此作双中，盖郦氏以意改之。王莽之示县也。又西径京陵县故城北，董佑诚曰：二《汉志》、《晋志》，县属太原郡。《地形志》，太原郡平遥有京陵城，是魏省京陵，改置平遥也。在今平遥县东。王莽更名曰致城矣。于春秋为九原之地也。董佑诚曰：《注》以京陵为春秋九原之地，《日知录》辨其非，而以太平西南二十五里九原山当之。守敬按：《三国志旁证》云，京陵，春秋时九京。刘昭《注》引《礼记》为证。颜师古《汉书 注》、《元和志》、《寰宇记》并从之。而《寰宇记》于正平县[即绛州治。]下云，九京一名九原，晋大夫赵盾葬所。《礼记》谓赵文子观处。是又一九原。《方舆纪要》因亦两处并存，盖疑不能定也。惟《日知录》谓太平之九原山近是。又按：《隋志》，和顺有九京山。《寰宇记》，九京山在和顺县西十里，即赵孟与叔向游处，此更迂远，不合情事矣。故《国语》《晋语》曰：赵文子与叔向游于九原，会贞按：《国语》作九京，韦《注》，京当为原，晋墓地。观郦氏下云，其故京尚存，知其本亦作京也。而《礼记 檀弓》、《韩诗外传》并作原。曰：死者若可作也，吾谁与归？叔向曰：其阳子乎？文子曰：夫阳子行廉直会贞按：此从《国语》作廉直，而《檀弓》作并植，戴作并植，与残宋本同。于晋国，不免其身，智不足称。叔向曰：其舅犯乎？文子曰：夫舅犯见利不顾其君，仁不足称。朱无此二十三字，赵同，戴增。吾其随会乎？纳谏不忘其师，言身不失其友，事君不援而进，不阿而退。朱师下有矣字，无此十六字。
赵同，戴增、删。其故京尚存。朱故字讹在其字上，赵删故字，戴乙转。会贞按：残宋本、《大典》本作其故。汉兴，增陵于其下，故曰京陵焉。赵云：《方舆纪要》，平陶城，后魏改曰平遥，避太武嫌名。引《水经注》西胡内侵，徙居京陵。今本无之。侯甲水又西北，径中都县故城南，守敬按：两汉、魏、晋县并属太原，后魏徙废。董佑诚曰，《地形志》太原郡中都有榆次城，邬有中都。是魏以中都入邬县，别于榆次置中都县也，在今平遥县西北。城临际水湄，朱讹作临城，赵乙云：临城二字当倒互。全、戴乙同。《春秋 昭公二年》，晋侯执陈无宇于中都者也，守敬按：见《左传》。汉文帝为代王，都此。守敬按：《史记 孝文帝纪》。武帝元封四年，上幸中都宫，殿上见光，赦中都死罪以下。守敬按：《汉书 武帝纪》。侯甲水又西合于婴侯之水。朱无侯字，于作为。全、赵、戴增改。董佑诚曰：昭余祁既涸，侯甲水亦独入汾，不复会婴侯水。今水出武乡西北，径祁、平遥南，东入于汾。会贞按：当作径祁、平遥北，西入于汾。径邬县故城南，会贞按：两汉、魏、晋县并属太原，后废。后魏复置，仍属太原。董佑诚曰，《地形志》，邬有邬城，介休下亦有邬城，盖二县之交，亦后魏徙治之证。在今介休县东北。守敬按：《地形志》少重书故城者，此或邬有两徙欤？晋大夫司马弥牟之邑也。按此《汉志》邬县下文，《左传 昭二十八年》，司马弥牟为大夫。谓之邬水也。俗亦曰虑水，会贞按：《地形志》，邬县有虑水，入区夷泽。虑、邬声相近，故因变焉。
又西北入邬陂，而归于汾流矣。董佑诚曰：今中都水至介休东北邬城泊入汾。
又南，过平陶县东，县详《汶水注》。文水从西来流注之。《文水》篇见后。
汾水又南，与石桐水合，即绵水也。水出界休县之绵山，会贞按：《一统志》，绵山在介休县南四十里，洪山在县东南二十五里，石桐水出其下。则绵山北麓，今又有洪山之名矣。北流径石桐寺西，即介子推之祠也。会贞按：《通典》，介休县有介之推祠。《介休县志》，在县西门外。昔子推逃晋文公之赏，而隐于绵上之山也。会贞按：《左传》杜《注》，界休县南有地，名绵上。晋文公求之不得，乃封绵为介子推田，曰：以志吾过，且旌善人。因名斯山为介山。会贞按：本《左传 僖二十四年》，又参以《史记 晋世家》说。故袁山松《郡国志》会贞按：《晋书 袁山松传》，着《后汉书》百卷。《隋》、《唐志》均著录。曰：介休县有介山，有绵上聚、会贞按：司马彪《郡国志》同。戴删下句有字，非也。[一六]子推庙。王肃《丧服要记》朱《笺》曰：《隋志》，王肃《丧服要记》一卷。曰：昔鲁哀公祖载其父。孔子问曰：宁设桂树乎？守敬按：马骕《绎史》八十六引作挂树，当是也。哀公曰：不也。桂树者，起于介子推。子推，晋之人也。文公有内难，出国之狄，子推随其行，割肉以续军粮。后文公复国，忽忘子推。子推奉唱而歌，守敬按：子推《龙蛇歌》，见《吕氏春秋》、《史记》、《说苑》、《新序》、《琴
操》，其辞大同小异，大抵皆后人拟作。今录《吕氏春秋》一首，有龙于飞，周徧天下，五蛇从之，为之承辅，龙反其乡，得其处所，四蛇从之，得其露雨，一蛇羞之，桥死于中野。[一七]文公始悟，当受爵禄。子推奔介山，抱木而烧死。守敬按：《庄子 盗跖》篇，介子推至忠也，自割其股以食文公。文公后背之，子推怒而去，抱木而燔死。国人葬之，恐其神魂●于地，朱●讹作贾，《笺》曰：贾字脱误，当作●●。《檀弓》，蒙袂辑屦，●●然来。《注》云，●●，目不明貌。全云：非也，盖是●字之误。赵、戴改霣。故作桂树焉。吾父生于宫殿，死于枕席，何用桂树为？余按夫子尚非玙璠送葬，会贞按：见《左传 定五年》，玙璠作璠玙。安能问桂树为礼乎？王肃此证，近于诬矣。石桐水又西流，注于汾水。
又西南径界休县故城西，董佑诚曰：二《汉志》，界休属太原郡。《晋志》，属西河国，曰介休。《地形志》，晋乱，罢，太和八年复，有介休城，是后魏徙治也。故城在今介休县东南。王莽更名之曰界美矣。城东有征士郭林宗、朱子浚惠氏《后汉书补注》引《林宗别传》，作子俊。二碑。《地形志》，西河郡介休，有郭林宗墓。《元和志》，林宗坟在县东三里。《一统志》，郭泰墓在介休县东五里，宋冲墓在县西南靳村。宋冲以有道司徒征。戴云：按此句有脱误，未详。会贞按：《晋书 庾峻传》，祖乘，汉司徒辟，有道征，皆不就，然则有道为司徒属官，当倒互。[一八]林宗，县人也。朱无人字，《笺》曰：脱一
人字。戴、赵改。会贞按：《高士传》，林宗与同县宗仲至京师，从屈伯彦学。宗仲乃宋冲之误。辟司徒举太尉，以疾辞。会贞按：《林宗》本传，司徒黄琼辟，太常赵典举有道，并不应，与此异。《注》当指林宗，而惠氏以为指宋冲，非也。其碑文朱有之字，《笺》曰：之字疑衍。戴、赵删。守敬按：《大典》本无之字。云：将蹈洪崖之遐迹，绍巢、由之逸轨，翔区外以舒翼，超朱作起，《笺》曰：一作超。全、赵、戴改超。守敬按：《隶释》作超。天路戴依《隶释》改衢。以高峙。禀命不融，享年四十有三，戴改三作二。建宁四年戴改四作二。正月丁亥卒。赵云：按《汉隶字源》载此碑，作乙亥。《文选》同。《后汉书 灵帝纪》，建宁四年正月甲子，是有乙亥，无丁亥，《注》文误。守敬按：《隶释》载此碑作年四十有三，建宁四年正月丁亥卒，宋时太碑尚存，洪氏亲见其碑，与郦氏合，故无说。而戴氏据《后汉书》本传，及《文选》改四十三为四十二，改四年为二年。考《通鉴目录》，建宁二年正月甲辰朔，无丁亥，惟四年正月甲子朔，则二十四日为丁亥。而赵氏乃云，有乙亥，无丁亥，尤误。袁宏《后汉纪》于建宁二年九月以后，三君、八俊之死，郭泰私为之恸曰，人之云亡，邦国殄瘁，汉室灭矣。《通鉴》系于二年十月，是则建宁二年，林宗尚存。郦氏目验石刻，云卒于建宁四年正月，年四十三，为得其实。不得以范《书》、《文选》改之。章怀《注》引谢承《书》，泰以建宁二年正月卒，亦误。今有碑本在山东济宁，作建宁二年正月乙亥，按二年正月甲辰朔，亦无乙亥，此伪本不足据。凡我四方同好之人，永怀哀痛，乃树碑表墓，昭铭景行云。陈留蔡伯喈、范阳卢子干、扶风马日磾等，蔡邕字
伯喈，卢植字子干，《后汉书》并有传。马日磾，马融族孙，《后汉书》附《融传》。远来奔丧，持朋友服。朱脱持字，戴增，赵据《隶释》校增。守敬按：残宋本、《大典》本有持字。心丧期年者，如韩子助、宋子浚等二十四人。其余门人，着锡衰者千数。其碑文故戴删其碑文故四字。守敬按：此四字是郦氏语，当作故其碑文，传写者误以故字错入文字下，《隶释》亦沿其误，戴氏竟删之，非也。蔡伯喈谓卢子干、马日磾曰：吾为天下碑文多矣，皆有惭容，惟郭有道无愧于色矣。守敬按：详见《后汉书 郭太》本传。《元和志》，周武帝时，除天下碑，惟林宗碑诏特留。盖有感于伯喈言。汾水之右，有左部城，守敬按：《寰宇记》，左部城在孝义县南二十五里。今县治即宋城。侧临汾水，盖刘渊为晋都尉所筑也。守敬按：《晋书 刘元海载记》，魏武分匈奴之众为五部，以元海父豹为左部帅。晋太康中，改置都尉，左部居太原兹氏。会豹卒，以元海代为左部帅。
又南过冠爵津。黄本、吴本作寇爵，云：一作冠。朱《笺》曰：《御览》引此作冠。戴、赵改。守敬按：残宋本作冠，《寰宇记》引同。又《初学记》八引作鹤，盖鹳之误，鹳、冠音同。
汾津名也，守敬按：《初学》八、《寰宇记》引此并作汾水关名也，盖误。《御览》六十四引作汾津。在界休县之西南，俗谓之雀鼠谷。会贞按：《通鉴》，陈太建八年，周伐齐，遣齐王宪将兵二
万，守雀鼠谷。《隋志》，永安县有雀鼠谷。《寰宇记》引《冀州图》云，谷在孝义县南二十里，长一百十里，南至霍邑县界。数十里闲，道险隘，水左右悉结偏梁朱《笺》曰：《御览》引此偏作编。守敬按：《御览》六十四引作编，[一九]而《御览》四十五、《寰宇记》、《通鉴 注》引并作偏。阁道，累石就路，守敬按：朱累作累，戴、赵同。残宋本、明抄本作累，《御览》四十五、六十四，《通鉴 注》引并同，又《御览》四十五就作成。萦带岩侧，或去水一丈，朱脱水字。《笺》曰：《御览》引云，或去水一尺。孙潜云：一丈字不误。戴、赵增水字。守敬按：残宋本、明抄本并有水字。《御览》六十四、《通鉴 注》引并作一丈。或高五六尺，朱脱五字，尺讹作丈。《笺》曰：《御览》引云，或高五六尺。戴、赵增改。守敬按：宋本《御览》、《通鉴 注》引并有五字，而作丈，亦误。上戴山阜，下临绝涧，俗谓之为鲁般桥，盖通古之津隘矣，亦在今之地崄也。全、戴崄作险。
又南入河东界，河东郡详《涑水注》。会贞按：《续汉志》太原、河东二郡，以介休、永安二县分界。又南过永安县西。
故彘县也。守敬按：此句及下汉顺帝云云，并《郡国志》文。前汉县属河东郡。《一统志》，今霍州东北。周厉王流于彘，守敬按：见《周语》，又见《左传 昭二十六年》。即此城也。王莽更名黄城。汉顺帝阳嘉三年，改曰永安县。守敬按：《宋志》作二年改。后汉县仍属河东郡，魏、
晋属平阳郡。《地形志》，永安郡建义元年置，治永安城。永安县，真君七年，并禽昌，正始二年复属，治仇池壁。《寰宇记》，魏末复还治，当在郦氏后，置永安郡时矣。《一统志》，今霍州治。霍伯之都也。
历唐城东。朱此四字作《注》，全、赵同。戴改《经》，云：四字原本及近刻并误入《注》内。接霍伯之都也下，以体例考之，乃《经》之书法，与《注》异，今改正。董佑诚曰：本《注》引薛瓒注《汉书》云，尧所都也，东去彘十里。《诗 正义》引作东于彘十里，则在彘东，汾水不得出其东，《正义》本误也。城在今霍州西。
瓒注《汉书》云，尧所都也。东去彘十里。会贞按：此《注》当在《汉志》彘县下，师古删之，而于晋阳引臣瓒曰，所谓唐，今河东永安是也，去晋四百里，乃钞变瓒说。《一统志》，臣瓒以为此唐所都，惟师古是之，诸家皆以为误也。汾水又南，朱作东，全、赵同，戴改。与彘水合，水出东北太岳山，会贞按：《禹贡》，至于太岳。《地形志》，汾州介休有太岳山祠。《一统志》，霍山在霍州东南，盘踞二百余里，南接赵城、洪洞二县界。彘水出州南五里石鼻谷。《禹贡》所谓岳阳也，即霍太山矣。上有飞廉墓。朱无墓字，《笺》曰：脱墓字。全、赵、戴增。守敬按：《史记 秦本纪 集解》，皇甫谧云，去彘县十五里，有飞廉冢，常祠之。《一统志》，在霍州东。飞廉以善走事纣，朱无飞廉二字，《笺》曰：脱飞廉二字，全、赵、戴增。恶来以朱无以字，《笺》曰：疑脱以字。全、赵增。多力见知。周王伐纣戴周下增武字。兼杀恶来。飞廉先为纣使北方，守敬按：《史记 秦本纪》，是时，蜚廉为纣
使北方。徐广曰，皇甫谧云，作石椁于北方。当因下石棺而附会之。刘伯庄遂谓霍太山在纣都之北，更为牵涉。郦氏以石为使，于情事为合。《御览》五百五十一引《史记》亦作使，岂六朝相传《史记》异本耶？抑即从《水经注》改订耶？还无所报，乃坛于霍太山，守敬按：《汉志》，彘县霍太山在东。而致命焉。得石棺，守敬按：《史记》云，为檀霍太山而报，得石棺。《正义》，报云得石棺。郦以为致命，深得其旨。铭曰：帝令处父，不与殷乱，赐汝石棺以葬。守敬按：以葬，今本《史记》作以华氏，《索隐》谓光华其族，迂曲，不如郦氏所订。死遂以葬于《笺》曰：于疑作焉。全、赵、戴改焉。守敬按：《史记》本作遂葬于霍太山，朱氏截下三字属下读。遂疑于为焉，全、赵、戴亦不考《史记》，径改为焉，失之。霍太山。守敬按：以上见《史记 秦本纪》。有岳庙，庙甚灵，会贞按：《地形志》，永安有霍山祠。《元和志》，霍山庙在赵城县东南三十里霍山上，甚有灵验。庙在今赵城县东南。乌雀不栖其林，猛虎常守其庭。又有灵泉，会贞按：《一统志》，灵泉在州东霍山三十里，今名打鼓泉。以供祭祀，朱祀作事。赵云：孙潜校改祀。会贞按：《御览》七十引作事，而《寰宇记》、《广博物志》则并引作祀。鼓动则泉流，声绝则水竭。[二〇]《寰宇记》引水作泉。湘东郡详《湘水注》。阴山县县详《 水注》。有侯昙山，侯昙山，亦见《 水注》。上有灵坛。坛前有石井，深数尺，居常无水，及临祈祷，则甘泉涌出，周用则已，守敬按：《御览》一百八十
九引《幽明录》，山阴县九侯神山，上有灵坛，坛前有古井，常无水，及请告神，水即涌出，供用足乃复渐止。又《御览》一百八十九引《郡国志》称衡州侯昙山，称石井。古湘东即唐宋衡州，则《御览》引《幽明录》山阴为阴山之误，侯神山为侯昙山之误，有与九声近致误，石与古形近。亦其比也。彘水又西流，径观阜北，故百邑也。原过之从襄子也，受竹书于王泽，以告襄子。襄子斋三日，朱日作月，《笺》曰：旧本作日。戴、赵改。亲自剖竹，有朱书曰，余霍太山山阳侯，天使也。朱作天史，《笺》曰：宋本作天使，《史记》同，戴、赵改。[二一]三月丙戌，余将使汝反灭智氏，汝亦立我于百邑也。戴删也字。襄子拜受三神之命，遂灭智氏，祠三神于百邑，使原过主之，守敬按：以上《赵世家》文。世谓其处为观阜也。会贞按：《括地志》，三神祀，今名原过祠，在霍山侧。《寰宇记》，观堆祠在霍邑县东南三十里，堆高二里，周回十里，俗谓其处为观阜。《一统志》，观堆祠在霍州东南。彘水又西流，径永安县故城南，西南流，注于汾水。
汾水又南，径霍城东，守敬按：《霍州志》，霍城在霍州西南十六里。故霍国也。昔晋献公灭霍，赵夙为御，霍公求奔齐，朱公求作求公，下同，《笺》曰：求公当作哀公。赵云：按《史记 赵世家》是霍公求，徐广曰，求一作来。盖字倒互耳。守敬按：朱氏疑求公为哀公之误，以求无谥法
也。然《史记》明作公求，正不必别生枝节。晋国大旱，卜之曰，霍太山为祟，使赵夙召霍君奉祀，晋复穰也。戴删也字。守敬按：以上《史记 赵世家》文。盖霍公求之故居也。
汾水又径赵城西南，董佑诚曰：《地形志》，永安县有赵城。《寰宇记》，赵城在赵城县南三十五里。按今县治南至洪洞县治三十五里。洪洞治即宋治。今赵城治又视宋城稍移而北，记所云三十五里，当有误字。或即义宁所置县，在宋城之西三里，今县之西南也。穆王以封造父，赵氏自此始也。守敬按：见《史记 赵世家》。
汾水又南，霍水入焉。水出霍太山。守敬按：《御览》四十五引《隋图经》，霍山在洪洞县东北，霍水出焉。《一统志》，霍水源出霍山南麓。董佑诚曰，今为赵城县霍山西麓。发源成潭，阔七十步，朱 作涨，全、赵、戴同。守敬按：《御览》、《寰宇记》引此并作 。今订。而不测其深。西南径赵城南，西流注于汾水。赵云：《寰宇记》洪洞县下引《水经》云，霍水出赵城县东三十八里，广胜寺大郎神西，流至洪洞县界。与今本异。
又南过杨县东。
涧水朱作间水，《笺》曰：克家云，疑作涧水。全、赵、戴改涧。赵云：按嘉靖《洪洞县志》，涧河，其源二，出岳阳安吉岭与金堆里。《水经注》曰，涧水东出谷远县西山，径杨县，西流入于汾，是也。会贞按：
明《地理志》，岳阳县北有涧水。东出谷远县县详《沁水注》。西山，董佑诚曰：谷远城在今沁源县南门外。今涧水出岳阳县东北堆金岭，为汉谷远县西境。西南径霍山南，又西径杨县故城北，朱杨县二字讹在霍字上，全删杨县二字，[二二]赵又于故城上增杨县二字，戴订。守敬按：戴订是也。两汉县属河东郡，魏、晋属平阳郡，后罢。后魏复置，属永安郡，在郦氏后，据下文，郦氏时属平阳郡。《地形志》，杨治杨城。《平阳府志》，在洪洞县东南十五里范村，又名危城村。晋大夫僚安之邑也。朱僚安讹作僚公去安，《笺》曰：《郡国志》云，河东郡杨县有高梁亭。晋羊舌大夫叔向邑也。[二三]此云僚公去安，诚所未详。全氏引顾炎武云：《左传》昭公二十八年，僚安为杨氏大夫，则公去二字为衍文无疑。赵、戴并依删，是也。朱氏但知《郡国志 注》杨县为叔向邑，而未检《左传》其后分为僚安之邑，故云未详。朱氏博极羣书，而有此失，古人所以有目睫之论也。应劭曰：故杨侯国。守敬按：《汉志》杨县颜《注》引应说。王莽更名有年亭也。其水西流入于汾水。汾水径杨城西，不于东矣。守敬按：此驳《经》过县东之文。《魏土地记》曰：平阳郡，治杨县，郡西有汾水南流者，是也。
西南过高梁邑西。
黑水出黑山，守敬按：《元和志》，黑山今名乌岭山，[二四]在神山县东四十四里，黑水出焉。《一统
志》，黑山在浮山县北四十里，接岳阳县界。西径杨城南，又西与巢山水会。《山海经》曰：牛首之山，劳水出焉，西流注于潏水，守敬按：《中山经》文。疑是水也。孙星衍曰：按《山海经》道里，郦君所证是也。而世以《山海经》劳水为是关中之水，非也。守敬按：郭《注》，今长安西南有牛首山。不知此《中山经》文，在霍太山之南，不得在关中。潏水即巢山之水也。水源东南出巢山东谷，守敬按：《元和志》，潏水今名三交水。《一统志》，崇山在襄陵县东南四十里，三交水出焉。则崇山即巢山，三交水即巢山水也。北径浮山东，守敬按：《元和志》，浮山在襄陵县东南七里。《临汾县志》，山在县东南。又西北流与劳水合，乱流西北，径高梁城北，西流入于汾水。
又南，戴又上增汾水二字。径高梁故城西，会贞按：《郡国志》，杨县有高梁亭。《地形志》，平阳有高梁城。《平阳府志》，城在府东三十七里，高梁都程黄里。故高梁之墟也。会贞按：《左传 僖十五年》，晋史苏繇曰，明年，其死于高梁之虚。《春秋 僖公二十四年》，秦穆公纳公子重耳于晋，害怀公于此。会贞按：见《左传》。《竹书纪年》，晋出公十三年，朱作三十年，《笺》曰：今本《竹书》作二十年。沈炳巽云：按《竹书》是十三年。[二五]赵、戴改十三。会贞按：《史记 赵世家》，出公十七年奔齐。徐广曰，《年表》云，出公立十八年，或云二十年，又《竹书》一本，周贞定王十一年，出公出
奔齐，正出公之十七年。《索隐》引《纪年》云，出公二十三年奔楚，文虽歧出，总之，出公无三十年，则三十字误无疑。今本《竹书》系于周贞定王七年，当出公之十三年，而《竹书》附《注》，一本，出公二十年，《笺》说所本，盖讹十三为二十，朱又讹二十为三十耳。智伯瑶城高梁。今本作晋荀瑶城南梁。汉高帝十二年，以为侯国，封恭侯郦疥于斯邑也。朱疥讹作介。赵改云：本《表》作疥。全、戴改同。守敬按：《史》、《汉表》同。《新唐书 宰相世系表》，魏无知封高梁侯，以荐陈平功也，当亦在高祖末年，岂又夺以封疥乎？《睢水注》引《陈留风俗传》，郦食其封高阳侯，疥袭封。当亦是高阳。
又南过平阳县东。
汾水又南，径白马城西，魏刑白马而筑之，故世谓之白马城。守敬按：《一统志》，白马故城即今平阳府治。今平阳郡治。守敬按：《地形志》，平阳郡，太和十八年罢。又云，建义元年，改唐州为晋州，治白马城，则在郦氏后。
汾水又南，径平阳县故城东，守敬按：两汉县属河东郡，魏晋属平阳郡。后魏太平真君中省，太和中复置，仍属平阳，皆在今临汾县西南。据《地形志》，晋州治白马城。平阳县，州治。《寰宇记》，魏建义元年，晋州移故平阳城东北二十里白马城为理。县盖与州同移，是县徙治在郦氏后矣。晋大夫赵 之故邑也。《左传 昭二十八年》，赵朝为平阳大夫。应劭曰：县在平河之阳，尧舜并都之也。守敬按：《汉志》颜《注》引应劭曰，尧都也，在平河之阳。又《史记 五帝本纪 集解》引
皇甫谧曰，舜所都，或言平阳。此注《河水四》引之。《元和志》、《御览》[《州郡九》]、《寰宇记》并称平水之阳，[二六]疑应《注》讹水为河，而此沿之。《竹书纪年》晋烈公元年，守敬按：今本《竹书》周威烈王七年。韩武子都平阳。守敬按：《史记 韩世家》，贞子徙居平阳。《索隐》曰，《系本》作平子。又云，景子居平阳。而《吕览》[《任数》]高诱《注》谓武子都宜阳。[二七]汉昭帝封度辽将军范明友为侯国，守敬按：《汉表》，元凤四年封。钱大昕云，《汉表》，明友本封平陵侯，其地在南阳之武当，不在河东也。赵据《名胜志》引《注》，汉字下增汉初，曹参击魏王豹走之，尽有魏地，后封列侯，食邑平阳，固斯境矣。二十五字。王莽之香平也。魏立平阳郡，朱魏讹作晋，全同。赵亦作晋而辨之云：按《三国志 魏书 三少帝纪》，齐王芳正始八年夏五月，分汾东之汾北十县为平阳郡。非始于晋也。戴改魏。守敬按：《寰宇记》引《晋书地道记》，魏立平阳郡。治此矣。晋平阳郡亦治此。水侧有尧庙，会贞按：《魏书 地形志》，平阳有尧庙。《孝文帝纪》，太和十六年，诏祀唐尧于平阳，二十一年，又诏修尧庙。庙前有碑。朱无庙字。赵据《名胜志》增，全、戴增同。《魏土地记》曰：平阳城东十里，汾水东原上，有小台，台上有尧神屋石碑。会贞按：《元和志》，尧庙在临汾县东八里，汾水东。《寰宇记》，《尧碑》云，旧在汾水西，晋元康中移于汾水东。唐显庆三年移就今庙。《临汾县志》，在今县东南八里。永嘉三年，刘渊徙平阳于汾水，得白玉印，方四寸，高二寸二
分，《御览》、《寰宇记》并作高一寸二分。龙纽，其文曰：有新宝之印，《寰宇记》宝作室。[二八]王莽所造也。渊以为天授，《御览》作献者因增渊海光三字。渊以为己瑞，大赦。改永凤二年为河瑞元年。会贞按：自永嘉三年以下，并《前赵录》文，引见《御览》六百八十二及《寰宇记》。
汾水南与平河水合，水出平阳县西壶口山，朱上句平河水作平阳，全、赵、戴改平水；下句平阳下无县字，全、赵同，戴增。会贞按：《初学记》八引此《注》云，平河水出平阳县西壶口山，盖约注两句为文。《寰宇记》称，汾水又南与平河水合流，即用《注》文，则上句本作平河水，下句脱县字，今参订。《元和志》，平山一名壶口山，在临汾县西八里，平水出焉。《一统志》，平山在临汾县西南。《尚书》[《禹贡》]所谓壶口治梁及岐也。赵云：《禹贡锥指》曰，冀州有三壶口，一在吉州西南，《禹贡》之壶口也。一为汾阴县西南之平山，平水所出，亦名壶口山，又名姑射山，郦道元谬以为《尚书》之壶口。一在长治县东南。《左传 哀公四年》，齐国夏伐晋，取壶口。杜《注》，潞县东有壶口关。潞县即今潞城县，关以山为名。此二山皆非《禹贡》之壶口也。又曰，壶口山，《汉志》在北屈县东南。《括地志》云，在吉昌县西南五十里。吉昌，今吉州也。后魏延兴四年，于此置定阳郡及县。《元和志》云，北屈故县在定阳郡北二十里，今州直北之地，山当在其西南，《汉志》云东南，误也。董佑诚曰：《汉志》壶口在北屈，为《禹贡》之壶口。此《注》以平阳之壶口当之。《禹贡锥指》已辨其误。郦氏
笃守班《志》，何以忽生异文？盖魏、晋之北屈移治平阳，本非汉县，故北屈之山亦误移于此。魏收《地形志》以禽昌为二汉北屈，是北屈徙治，当时罕知之者。郦氏不察，故亦有此误。《元和志》，平山一名壶口山。今平山在临汾县西南，而临汾治即白马城，以《地形志》禽昌即北屈，《寰宇记》，禽昌在白马城证之。盖误以魏、晋北屈县西南之山，当二汉北屈县西南之山也。《汉志》，壶口山在北屈东南，《禹贡锥指》谓在西南，而斥《汉志》为非，以此《注》致误之由推之，则知《汉志》本作西南矣。守敬按：《御览》四十五引《隋图经》云，平山在平阳，一名壶口山，《尚书》谓壶口治梁及岐是也。今平山在临汾西南，正当《汉志》北屈之东南。《汉志》言壶口在北屈东南，郑《注》引《地理志》同。《水经山水泽地所在》同。郦氏所言，正其笃守班《志》处。自《括地志》有在吉昌西南五十里之说，《元和志》、《寰宇记》因之。胡渭以下，众口一声，反谓郦氏为误，并谓班氏所云东南当作西南。不知《括地志》所指之山，即《水经注》之孟门山，以孟门为壶口，荒矣！嗟乎！《禹贡》为悬日月之书，班氏述今古文家言，郦氏网罗旧闻，何敢妄下雌黄。后人不信班、郦，竟以魏王泰之一言，横生异议，吾为班、郦齿冷也。又董氏解北屈有移徙，诚是。然郦氏未以北魏所徙之北屈为汉置，《河水注》以采桑津置于北屈之下，何尝与《汉志》立异？总之，西南二字，横于胸中，细密如董氏亦为所惑。其水东径狐谷亭北，守敬按：《左传》杜预《注》，临汾县西北有狐谷亭，而《续汉志》刘《注》，汾阴县西北有狐谷亭。汾阴与狐谷地不相接，误甚。当是临汾下文，传钞者错入汾阴下也，在今襄陵县西。春秋时，狄侵晋取狐 者也。守敬按：见《左传 僖十六年》。又东，径平阳城南，东入汾，俗以为晋水，非也。董佑诚曰：《地形志》，平阳
有晋水。《寰宇记》引《冀州图》平水即晋水，皆俗说也。会贞按：《括地志》亦云，平[平下原衍阳字。]河水一名晋水。
汾水又南历襄陵县故城西，守敬按：两汉县属河东郡，魏、晋、后魏属平阳郡。《一统志》，在襄陵县东南二十五里。[二九]晋大夫郄犨之邑也，守敬按：《史记 秦本纪 正义》引阚骃《十三州志》，襄陵，晋大夫却犨邑也。故其地有犨氏乡亭矣。守敬按：亭见《汉志》。今本《汉志》，犨误作班。[三〇]《平阳府志》，亭在襄陵县东南，今遗址尚存。西北有晋襄公陵，朱脱此七字。赵增云：《汉书 地理志》，河东郡襄陵县《注》，应劭曰，襄陵在西北。师古曰，晋襄公之陵，因以名县。全氏校本，县上补西北有晋襄公陵七字，戴增同。《一统志》，襄公墓在襄陵县南十五里。县盖即陵以命氏也，朱氏讹作世，戴改。赵据黄本改。戴、赵并改名为命。守敬按：残宋本、《大典》本原是氏字。王莽更名曰干昌矣。[三一]
又南过临汾县东。董佑诚曰：临汾见古水下。
天井水出東陘山西南，北有長嶺，嶺上東西有通道，即鈃 也，會貞按：《隋志》，翼城有东陉山。《一统志》，乌岭山在翼城县东北六十五里，即《水经注》之东陉山。有合水，源出卧龙山，盖即故天井水也。《穆天子传》六曰：乙酉，天子西絕鈃 ，西南至盬，是也。朱 
作蹬，盬讹作盐，《笺》曰：《穆天子傳》作 ，鈃音邢，郭《注》，即井鈃之山。戴、趙改 ，改盬。其水三泉奇发，西北流，总成一川，会贞按：《一统志》，与温泉诸水合而成流。西径尧城南，会贞按：《括地志》，唐城在翼城县西二十里，徐才《宗国都城记》云，帝尧之裔子所封。《元和志》、《寰宇记》并同。其城当在浍水北，此尧城在天井水北，则远在翼城之西北，盖别一城也。又西流入汾。朱流作汾，赵南下增流字，戴改流。会贞按：残宋本、明钞本作流。董佑诚曰，古水故沟，东流入汾，当在此下。
又屈从县南西流。
汾水又径绛县故城北。守敬按：前汉县属河东郡，后汉改曰绛邑，仍属河东郡，魏、晋属平阳郡，后魏废。《一统志》，在曲沃县西南。绛县互见《浍水注》。董佑诚曰，按此绛为新田，二汉皆治此，属河东郡。《诗谱》，晋穆侯迁绛，孝侯改绛为翼。后魏置北绛郡，今为翼城。《史记 晋世家》，城聚，都之，命曰绛。后魏于此置南绛县，今为绛县，《春秋大事表》云，《左氏》城聚，城绛，非一地，《史记》混而一之，误。《竹书纪年》：梁惠成王二十五年，朱作梁武王，《笺》曰：当作梁惠成王，赵改。戴仍。守敬按：梁有惠成王而无武王，今本《竹书》，系此于周显王二十三年，适当惠成王二十五年。戴何以不改？孔刻戴本作惠成王。绛中地坼，西绝于汾。
汾水西径虒祁宫北，宫详《浍水注》。横水有故梁，截汾水中，凡有三十柱，柱径五
尺，裁与水平，盖晋平公之故梁也。会贞按：郦意盖谓平公筑虒祁宫时，并造此梁。《一统志》，故梁在绛州城北。物在水，故能持久而不败也，又西径魏正平郡南，会贞按：《地形志》，正平郡故南太平，神 元年改为征平，太和十八年复。《一统志》，在绛州西南。故东雍州治，朱脱雍字，赵据《地形志》增，全、戴增同。太和中，皇都徙洛，会贞按：太和十九年，自代迁洛，详《魏书 孝文帝纪》，亦见《谷水注》。罢州立郡矣。会贞按：《地形志》，东雍州，世祖置，太和中罢。又云，天平初复，则郦氏后又置此州。又西径王泽，朱作正桥，《笺》曰：一作王。赵改王桥，戴改王泽，云：考原过受竹书于王泽，即此地。会贞按：王泽详《浍水》篇。浍水入焉。会贞按：《浍水》篇见后。
又西过长修县南。
汾水又西与古水合，水出临汾县故城西，朱出上无水字，赵据胡渭校增，全、戴增同。守敬按：两汉县属河东郡，魏、晋、后魏属平阳郡。《一统志》，在绛州东北。黄阜下，守敬按：《通鉴》，隋义宁元年，李渊入临汾郡，宿鼓山。胡《注》，鼓山在绛郡北。鼓、古音同，盖即古水所出之黄阜也。《一统志》，古水在绛州西北古山下，亦名鼓堆泉。其大若轮，西南流，故沟横出焉，朱沟横讹作横沟，赵乙云：横沟二字当倒互。全、戴乙同。东注于汾，今无水。会贞按：
宋薛宗孺《梁令祠记》，隋开皇十六年，临汾令梁轨，迹故道，开渠十二，灌田五百顷。当即因此故沟而广开之。又西南径魏正平郡北，又西径荀城东，守敬按：《一统志》，城在绛州西十五里。古荀国也。守敬按：《汉志》栒邑，颜《注》，臣瓒曰，今河东有荀城，古荀国。《汲郡古文》，晋武公灭荀，以赐大夫原氏也。赵氏下补黯是为荀叔五字，云：以《汉志 注》应劭引《汲郡古文》校增。全增同。守敬按：此《汉志》栒邑《注》，臣瓒所引，非应劭，应劭时无《汲郡古文》，且郦氏引古文不必全也，何用增？古水又西南入于汾。董佑诚曰：今古水出绛州西北，南入汾。隋、唐后，穿渠溉田，故道多易。
汾水又西南，径长修县故城南，守敬按：前汉县属河东，后汉省。《一统志》，在绛州西北三十里。汉高帝十一年，以为侯国，封杜恬也。朱杜讹作庄，赵改云：《史》、《汉表》俱作杜恬，庄字误。全、戴改同。又《索隐》曰：一云杜恪。有修水出县南，守敬按：《一统志》，泉掌泉在绛州西北三十里，即修水，分支灌田。而西南流入于汾。
汾水又西径清原城北，会贞按：《左传》杜《注》，河东闻喜县北有清原。而《寰宇记》云，在安邑县北，五十里，稍未合。又引《冀州图》在稷山县西北二十里，方位全乖，当有讹文。在今稷山县东南。故清阳亭也。会贞按：《魏志 裴潜传》，封清阳亭侯。潜，闻喜人，此为闻喜地，当即潜所封也。城北
有清原，晋侯搜清原作五军[三二]处也。朱五作三，戴、赵同。会贞按：见《左传 僖三十一年》，是作五军以御狄，此三字误，今订。
汾水又径冀亭南。董佑诚曰：元王思诚《图记》，冀亭在河津县北十五里。按冀亭在华水及稷山东，不得在河津北。《续汉志》，皮氏有冀亭。杜预曰，在县东北。诸家俱以稷山为汉闻喜地，故皮氏专属河津，《续汉志》，闻喜有董池陂、稷山亭。涑水、洮水皆不及汾北，则今稷山当为皮氏东境，冀亭即在界中。昔臼季使，过冀野，见郄缺耨，其妻馌之，相敬如宾。言之文公，文公命之为卿，复与之冀，会贞按：见《左传 僖三十三年》。京相璠曰：今河东皮氏县有冀亭，古之冀国所都也。杜预《释地》曰：平阳皮氏县东北，有冀亭。会贞按：此《左传 僖二年》冀《释例》文。皮氏，两汉属河东，晋属平阳。据《舆地广记》谓魏属平阳。考平阳郡，魏正始八年立，京、杜说不同者，盖京成书在未改隶平阳之先，杜成书在改隶平阳后也。即此亭也。
汾水又西，与华水合，水出北山华谷，会贞按：《通鉴》，陈太建二年，周勋州刺史韦孝宽曰，齐若来图汾北，我必失地，今宜速于华谷及长秋筑城，以杜其意。事不行。齐斛律光果出晋州道，于汾北筑华谷、龙门二城。即此华谷也。此华谷在汾北，与《涑水注》之在汾南者异。《一统志》，华水在稷山县北，亦曰清水，亦曰黄华谷 。西南流，径一朱《笺》曰：一，一作于。故城西，
俗谓之梗阳城，非也。梗阳在榆次，详本篇前文。非在此。朱三字作在此非，全同。《笺》曰：宋本作非在此。赵依改，戴非改不。会贞按：残宋本、《大典》本作不在此。按故汉上谷长史侯相碑云：侯氏出自仓颉之后，守敬按：邓名世《古今姓氏书辨证》引《地记》云，仓颉姓侯冈氏，其后居冯翊衙县。而《隶释 金乡长侯成碑》云，周文王之后，封于郑，郑共仲赐氏曰侯，与此异。踰殷历周，朱历讹作立，《笺》曰：疑作历。赵、戴改。守敬按：残宋本、《大典》本作历。各以氏分，或着楚、魏，或显齐、秦，晋卿士蒍，斯其裔也。朱冑作裔，《笺》曰：一作冑。戴改。守敬按：残宋本、《大典》本作冑，《晋语 注》，士荐，刘累之后。梁玉绳《汉书人表考》谓此碑称仓颉之裔，恐非。食采朱采作于，《笺》曰：宋本作采。戴、赵改。华阳，今蒲坂北亭，即是城也。董佑诚曰：城在今稷山县西北二十里，为华谷镇。其水西南流，注于汾。
汾水又径稷山北，守敬按：《左传》杜《注》，闻喜县西有稷山。《隋志》，夏县有稷山。《元和志》，在稷山县南五十五里。在今稷山县南五十里。在水南四十许里，山东西二十里，南北三十里，高十三里，西去介山一十五里。介山详下。山上有稷祠，《元和志》，稷祠在稷山县南五十里稷山上。山下稷亭，守敬按：当作山下有稷亭。《释例》，闻喜县西有稷山亭。《续汉志》，闻喜县有稷山亭。刘《注》，在县西五十里。《春秋 宣公十五年》，秦桓公伐晋，晋侯治兵于
稷，以略狄土，朱无伐晋晋侯四字，全、赵同。《笺》曰：孙汝澄云，按《左传》，秦桓公伐晋，晋侯治兵于稷，以略狄土。戴增四字。是也。
又西过皮氏县南。
汾水西径鄈丘北，朱鄈讹作邓，下同。赵云：何焯云，邓当作鄈。颜师古曰，鄈与葵同。《汉旧仪》作葵上。《宋史 镇王元偓传》，上登鄈邱亭，是也。守敬按：钱大昭云，《说文》，鄈，河东临汾地，即汉之所祭后土处。鄈，正字，脽，借用字。《汉旧仪》又作葵。司马贞曰，盖河东人呼谁与葵同耳。道元分鄈丘与脽为二，汾阴脽见下。《一统志》，丘在万泉县东北，介山之北。故汉氏之方泽也。贾逵逵字景伯，扶风平陵人。《后汉书》有传。云：汉法，三年祭地汾阴方泽。泽中有方丘，故谓之方泽，丘即葵丘也。守敬按：《汉旧仪》，汉法，三年一祭地于河东汾阴后土宫，宫曲入河，古之祭地泽中方丘也。名汾葵，一曰葵丘也。许慎《说文》称，从邑，癸声。朱癸讹作发，《笺》曰，当作登。戴改癸。赵据《说文》改。守敬按：残宋本、《大典》本作癸。河东临汾地名矣，在介山北，会贞按：《汉志》，汾阴，介山在南。师古曰，山在汾阴县东北。《一统志》，在万泉县东十五里。山即汾山也。会贞按：汾山无考。《寰宇记》，介山一名孤山。据下文颖称其山特立，则介、孤皆以形得名。汾与孤相似，疑为孤之误。文颖曰：介山在河东皮氏县东南。守敬按：
各本脱此十三字，今据《汉书 武帝纪》太初二年《注》增。其山特立，周七十里，高三十里。守敬按：此十二字亦文颖《注》文，各家皆未检得《汉书 注》，故不知上有脱文。颖言在皮氏县东南则可，朱则讹作侧，赵同，戴改。守敬按：残宋本、《大典》本作则。观此足见上文本有文颖说与《汉书 注》同，因覆述故节去文字。朱氏未知上有脱文，故增文字，而所云东南仍无着。全、赵、戴依增，殊为鹘突。高三十里，乃非也。朱无高字，[三三]戴、赵同。守敬按：当增高字。《唐十道志》亦言高三十里，盖为文颖所误。今准此山，可高十余里。山上有神庙，庙侧有灵泉，祈祭之日，周而不耗。会贞按：《一统志》引此，周作用，当是。世亦谓之子推祠。会贞按：《一统志》，祠在万泉县南一里介山上。扬雄《河东赋》会贞按：赋见《汉书 扬雄传》。曰：灵舆安步，周流容与，以览于介山。《雄传》于作虖。嗟文公而愍推兮，勤大禹于龙门。《晋太康记》及《地道记》与《永初记》，并言子推所逃，隐于是山，会贞按：《寰宇记》，万泉县下，引《太康地记》，晋文公臣介子推，从文公逃难，返国，赏不及，怨而匿此山。文公求子推不出，乃封三百里之地，又号为介山。即实非也。余按介推所隐者，绵山也。文公环而封之，为介推田，号其山为介山。会贞按：此《史记 晋世家》文。介推事详见前介休县下。杜预曰：在西河界休县者，是也。会贞按：《左传 僖二十四年》杜《注》，西河界休县南，有地名绵山。
郦氏因前称绵上之山，而此但云绵山，故截引杜说。
汾水又西，径耿乡城北，守敬按：《括地志》，故耿城今名耿仓城，在龙门县东南十二里。《一统志》，耿城在河津县南十二里，一名耿乡城。故殷都也。帝祖乙自相徙此，为河所毁，故《书 叙》曰：祖乙圮于耿。守敬按：郑玄曰，祖乙去相居耿，而国为水所毁，于是修德以御之，不复徙也。引见《书 疏》。杜预曰：平阳皮氏县东南耿乡，守敬按：《左传 闵元年 注》文。是也，盘庚以耿在河北，迫近山川，乃自耿迁亳。守敬按：此皇甫谧说，引见《书 疏》，亳作殷，亳即殷也。《御览》八十三引《竹书》，帝开甲居庇南。[三四]盘庚迁奄。《书 疏》，盘庚自奄迁于殷。则自祖乙至盘庚已有三迁。盖此事异闻错出，自汉、晋以来，已不能定一是。故郦氏于此，但采旧说，而于《洹水注》又采《竹书》，盘庚自奄迁于北蒙，曰殷，以存异说。今本《史记》作迁于邢。《索隐》曰，邢音耿，仍指皮氏。而《皇极经世》及《通志》乃谓祖乙圮耿徙邢，《方舆纪要》竟以邢台实之，傎矣。后晋献公戴删后字。灭耿，朱耿作之，全、赵同。赵云：按此注语有病。《汉志》云，耿乡故耿国，晋献公灭之，以赐大夫赵夙，斯为无弊也。戴改之作耿。以封赵夙。守敬按：《左传 闵元年》，晋侯灭耿。又云，赐赵夙耿。后襄子与韩、魏分晋，韩康子居平阳，魏桓子都安邑，号为三晋，此其一也。会贞按：《史记 六国表》，周定王十六年，魏桓子、韩康子、赵襄子败智伯于晋阳，三分其地。
《汉志》魏地下，韩、赵、魏灭晋，皆自立为诸侯，是为三晋。汉武帝行幸河东，守敬按：《汉书 武帝纪》，元鼎四年十月，自夏阳东幸汾阴。济汾河，作《秋风辞》于斯水之上。守敬按：《秋风辞》见《文选》。
汾水又西，径皮县南。守敬按，县详《河水》篇四。《竹书纪年》，魏襄王十二年，今本周隐王八年。秦公孙爰率师伐我，围皮氏。今本《竹书》脱围字。翟章率师救皮氏围，疾西风，十三年，城皮氏者也，汉河东太守番系朱番作潘，《笺》曰：旧本作番。赵改，戴仍。守敬按：《史》、《汉》并作番。后人多见潘，少见番，故改之。戴氏竟沿其误，何也？穿渠，引汾水以溉皮氏县。会贞按：《史记 河渠书》，番系言穿渠引汾溉皮氏、汾阴下，引河溉汾阴、蒲坂下。《汉书 食货志》亦言，番系穿汾、河渠，以为溉田。此《注》叙其事，而《河水注》不载。故渠尚存，今无水。戴水下增也字。会贞按：《河渠书》，天子发卒作渠田，数岁，河移徙，渠不利。久之，河东渠田废。是渠在汉时已无水矣。
又西至汾阴县北，县详《河水注》。西注于河。
水南有长阜，背汾带河，阜长四五里，广二里余，高十丈。汾水历其阴，西入河，《汉书》谓之汾阴脽，会贞按：《汉书 武帝纪》，元鼎四年，立后土祠于汾阴脽上。颜《注》引如淳
曰，脽者，河之东岸特堆掘，长四五里，广二里余，高十余丈。汾在脽之北，西流与河合。《史记 武帝纪 集解》引如说同。汾阴脽互见《河水注》。明《地理志》河津县下，汾水旧由荣河县北脽丘入河。隆庆四年东徙，经县西南葫芦滩入河。《一统志》，汾河西至河津县南入河。是由荣河入河者，《水经》之故道，今则明时改流之道矣。应劭曰：脽，丘类也。会贞按：《史记 武帝纪 集解》引应云，脽若丘之类。汾阴男子公孙祥望气，宝物之精上见，祥言之于武帝，武帝于水获宝鼎焉，迁于甘泉宫，改其年曰元鼎，即此处也。朱无也字，全、戴同，赵据孙潜校增。沈氏曰：望气者，汾阴男子公孙滂洋，上遂立后土祠于汾阴脽，见《汉书 郊祀志》。得鼎者汾阴巫锦，上遂改元，见《史记 封禅书》，自是二事。且公孙滂洋，非祥也。得鼎于地，非水也。守敬按：《武帝纪》，元鼎元年五月得鼎汾水上。应劭曰，得宝鼎，故因是改元。而《武帝纪》元鼎四年六月，得宝鼎于后土祠旁，《史记 封禅书》、《汉书 郊祀志》并云，得鼎于元鼎四年。刘攽遂以元鼎四年方得鼎，无缘先三年称之，因谓元鼎以前之元，皆有司所追改。《通鉴考异》、吴仁杰皆从之。至齐召南方疑臣子无妄造元号之理，必有诏令追称，而今不可考耳。以改元大事，如追称之说，是只儿戏。孝武帝自建元至元狩，已改元者五，纪年三十，当时官民文书，不知凡几，稽核为难，且何不并元鼎四年前皆称元鼎，而别撰建元、元光、元朔、元狩，何耶？况《武帝纪》明载元鼎元年五月得宝鼎，《汉纪》亦同，其四年复得于汾阴者，自是两事，武帝因得鼎改元，其欣喜过望可知，安知四年之复得鼎，不为栾大、公孙卿方士等所豫伏，如戾太子巫蛊事？厥后栾大以诬罔诛，未必不因得鼎之影响，但未兴大狱，故史不详耳。
　浍水
浍水出河东绛县县详《河水注》东，浍交东高山。
浍水东出详高山。赵改详作绛，[三五]云：详高是绛高之误。全、戴改同。会贞按：影钞宋本作详，《御览》六十四引此作详，又《寰宇记》作祥高。《名胜志》作翔高，祥、翔与详，并音同。亦曰河南山，会贞按：无考，疑有误。又曰浍山。会贞按：《括地志》浍高山，又云会山。在绛州翼城县东北二十五里，《元和志》、《寰宇记》并云，浍高山在县东南二十五里。《一统志》，浍水出翼城县东南浍山下。又《说文》，浍水出靃山，西南入汾。董佑诚谓沁、汾二水之间，皆霍太山之脉也。西径翼城南。会贞按：《续汉志》，绛邑有翼城。杜氏《释例》，平阳绛邑县东，有翼城。《元和志》，故翼城在翼城东南十五里。[三六]《一统志》，在今翼城县东十里。按《诗谱》言，晋穆侯迁都于绛，[三七]会贞按：见《诗 唐风》。暨朱作翼，《笺》曰：旧本作冀，宋本作暨。戴、赵改暨。孙孝侯，改绛为翼，会贞按：《竹书 注》，孝侯八年，自是晋侯在翼，称翼侯。翼为晋之旧都也。会贞按：《左传 隐五年》杜《注》，翼，晋旧都。后献公又北广其城戴删又字。方二里，又命之为绛。故司马迁《史记 年表》《十二诸侯年表》称献公九年，始城绛都。《左传 庄公二十六年》，晋士蒍城绛以深其宫，
是也。其水又西南，合黑水，朱水下衍岭字，全、赵、戴删。水导源东北黑水谷，会贞按：《一统志》，水在翼城县北，源出乌岭山。西南流，径翼城北，右引北川水，戴此下重水字。出平川，南流注之。董佑诚曰：当在翼城县北。乱流西南，入浍水。
浍水又西南，与诸水合，谓之浍交。董佑诚曰：《地形志》：南绛郡治会交川，即浍交矣。北绛、南绛，置郡，皆在郦氏作《注》后。守敬按：《一统志》有大交镇，在绛县东北四十里，即浍交镇。[三八]《竹书纪年》曰：庄伯十二年，守敬按：今本《竹书》周桓王元年。翼侯焚曲沃之禾而还。作为文公也？戴云：此句有讹舛，未详。赵云：作字疑误。守敬按：不独末句有误，上言浍交，不涉翼侯及曲沃事，则引《竹书》于此为无着，当是错简。疑郦氏于上西南流径翼城北下，引《竹书》文。末句作作为文公也亦不可通。按《竹书》孝侯八年，自是晋侯在翼，称翼侯。庄伯七年，庄伯入翼，弒孝侯，晋人逐之，立孝侯子郄，是为鄂侯，庄伯十二年，翼侯焚曲沃之禾而还。所称翼侯，即鄂侯。郦氏故申明一句，当作是为鄂侯也方合。雷文淇谓作为文公四字，是惠公十五年，公子重耳入于曲沃下传文，误衍于此，其说亦非。又有贺水，东出近川，守敬按：《一统志》，水出翼城县东南贺水村。西南至浍交，入浍。又有高泉水，出东南近川，守敬按：《一统志》，水在翼城县东南。西北趣浍交，注浍。又南，紫谷水东出白马山白马川。会贞按：《一统志》紫谷水在翼城
县东。当亦出县东南。《地形志》，清廉县有白马山。《方舆纪要》，垣曲县西北有白马山，与绛县接界。《遁甲开山图》曰：绛山山详下。东距白马山守敬按：《寰宇记》曲沃县下引。谓是山也。西径荧庭城南，朱荧讹作荣，赵改云：《左传 襄公二十三年》，张武军于荧庭。《春秋分记》云，绛州翼城县东南八十五里，有古荧庭城。全、戴改同。守敬按：《平阳府志》，在翼城县东南七十五里。而西出紫谷，董佑诚曰：《寰宇记》，荧庭城与紫谷相当。与干河合，即教水之枝川也。详《河水注》。《史记 白起传》称，涉河，取韩安邑，安邑详《涑水注》。东至干河，是也。其水西与田川水合，水出东溪，西北至浍交入浍。又有女家水，戴改女作于，当即据下文于家谷臆改。全本改同。守敬按：《方舆纪要》，女家水在翼城县东南。《一统志》，女家水在翼城县西南。董佑诚曰，今亦曰女家水，在绛县东北大交镇东。则女字不误，盖下于字作虚字读。出于家谷。《竹书纪年》守敬按：今本《竹书》周桓王元年。曰：庄伯以曲沃叛，伐翼。公子万救翼，荀叔轸追之，至于家谷。有范壁水出于壁下，董佑诚曰：今亦曰故郡水，在绛县东北四十里，其地有范壁里，亦曰范壁水。并西北流至翼广城。董佑诚曰：当近今大交镇。昔晋军北入翼句，广以筑之，戴删以字，非。因即其姓以名之，守敬按：此句文不可通，云翼广者，以别于冀故城，而新筑一城，故谓之冀广，亦新绛之义。或当作因即其事以名之。二水
合而朱而下衍为字，全、赵同，戴删。西北流，至浍交，入浍。
浍水又西南，与绛水合，俗谓之白水，非也。董佑诚曰：《括地志》，绛水一名白水，即俗说也。水出绛山东谷，朱谷讹作至，全、戴删，与《通鉴》周威烈王二十三年《注》引同，盖但知至为误字而删之。赵云：《汉志》，绛县，应劭曰，绛水出西南。改至作南。不知应劭谓绛水出县西南，不言出绛山东南，尤误。会贞按：《元和志》，绛水一名沸泉水，出绛山东谷。《寰宇记》引《开山图》，绛水出绛山东谷。此东至为东谷之讹，至确，今订。《一统志》，绛山在绛县西北二十里，与曲沃县接界。绛水源出山下。寒泉奋涌，扬波北注，县流奔壑，一十许丈。朱一十讹作十一，全、赵、戴改。守敬按：《名胜志》作十。《一统志》，水经今曲沃县景明山，县崖瀑布而下。青崖若点黛，素湍如委练，望之极为奇观矣。其水西北流，注于浍。应劭曰：绛水出绛县西南，守敬按：《汉志》颜《注》引应说。《史记 晋世家 索隐》亦引。盖以故绛为言也。守敬按：故绛即上翼城下所言之绛，以故绛为言，谓绛水以故绛得名也。《史记》称，智伯率韩魏，引水灌晋阳，不没者三版。智氏曰：吾始不知水可以亡人国，今乃知之。汾水可以浸平阳，绛水可以浸安邑。戴据《战国策》、《史记》、《资治通鉴》改作[三九]汾水可以浸安邑，绛水可以浸平阳。时韩居平阳，魏都安邑。魏桓子肘韩康子，韩康子履魏桓
子肘足接于车上，朱车作足，《笺》曰：《史记》作车。戴、赵改。守敬按：《大典》本作车。而智氏以亡。守敬按：以上《魏世家》文。鲁定公问：一言可以丧邦，有诸？孔子以为几乎，《论语》。余覩智氏之谈矣。汾水灌平阳，或亦有之。绛水浸安邑，未识所由也。灌平阳，浸安邑，戴据《括地志》及胡三省注《通鉴》所引，此文互易，作灌安邑，灌平阳。阎百诗《尚书古文疏证》六曰，汾水可以灌平阳，绛水可以浇安邑，此亦何须说。余尝往来于平阳、夏县，而悟《通鉴》二语具有妙解，盖汾水●可以灌安邑，至绛水灌之则又不待言。绛水并可以灌平阳，至汾水灌之则又不待言，交错互举，总见水之为害溥尔。然《梁书 韦叡传》，郄是吾闻汾水可以灌平阳，绛水可以灌安邑，不如《通鉴》所云。守敬按：《韩非子 说难篇》、《国语》韦《注》、《国策》、《史记》并作汾水可以灌安邑，绛水可以灌平阳。惟《梁书 韦叡传》与郦《注》同，而胡身之引郦《注》，则又与《史》、《策》同，而与郦《注》异。自阎百诗有二语妙解之说，学者遂无异议。今但就史文核之，乃知《韦叡传》与郦氏未可易也。盖智伯之灌晋阳，《国语》韦《注》以为汾水，《魏世家》以为晋水，郦氏《晋水注》亦云然。李宏宪虽疑莫能定，然晋水、汾水皆侧临晋阳，故引灌甚易。智氏一时狂喜，遂发汾水可以灌平阳，绛水可以灌安邑之说。时韩居平阳，魏居安邑，故魏桓子、韩康子闻此语，动魄惊心，而智氏之党以离。盖汾水灌平阳直现成事，绛水灌安邑，亦可以人力凿之，若汾水灌安邑，势必绝涑水，已为不易，至绛水灌平阳，则必由汾水而倒流百余里，绛小汾大，事理全乖。吾恐智氏不如此之呆，韩、魏亦不如此胆落也。惟言绛水可以灌安邑，中隔涑水，郦氏终以为疑，盖郦氏脉水寻梁，固应如斯，或所见史文有如此者，故与《梁书 韦叡传》同。即
使郦氏自以意订，亦平情论事之志。阎氏考据精核，惟解此事，不按形势，故作巧说，殊为附会。会贞按，汾水灌平阳甚易，使是浸平阳，不得言或亦有之。绛水地势在安邑上，使是浸安邑，以人力凿之，亦非甚难，不得言未识所由。玩郦氏语意，足见上引《史记》，本是汾水可以浸安邑，绛水可以浸平阳，况有《通鉴 注》可证乎？今本乃后人所改，至《梁书 韦叡传》，可以存而不论。
西过其县南。
《春秋 成公六年》，晋景公谋去故绛，欲居郇瑕。韩献子曰：赵云：何焯曰，朱六年讹作元年，景公讹作悼公，韩献子讹作魏献子。赵[四〇]献讹作庄，戴据《左传》改。土薄水浅，不如新田有汾、浍以流其恶。遂居新田，守敬按：以上《左传》文。又谓之绛，即绛阳也，盖在绛浍之阳。汉高帝六年，封越骑将军华无害为侯国。赵云：《巵林》曰，故绛犹言故都、故宅耳。杜元凯成六年故绛《注》曰，晋复命新田为绛，故谓此为故绛。杜盖以新田为新绛也。郦氏遂用其说，然庄二十六年士蒍城绛。杜《注》曰，绛，晋所都今平阳绛邑县。而新田《注》又曰，今平阳绛邑县是。夫故绛既今绛邑，而新田又复同墟，杜之释地，殆自相伐。且殷人五迁，不称新亳，周京屡徙，非带旧豳，齐都临淄，便弃薄姑之号，楚移湫鄀，岂仍故郢之思？矧绛本非嘉名，不过以水氏县，晋人何所取而三以命都哉？又《史记》越将绛阳侯无害，司马贞考《地理志》无绛阳，而《汉表》作终陵，则《史记》之绛阳未足以证新田也。阎氏若璩曰，故绛在太平县南二十五里，绛州之北，土人至今
呼故晋城。新县去故晋城五十里，土人呼为王官城。一清按：《巵林》之说甚辨，然究不能名终陵为何地。《汉表》华毋害孙禄失侯，其曾孙于陵大夫告，元康四年，诏复家，乃知终陵者，于陵之讹。《地理志》，于陵，济南郡之属县。守敬按：周说未核。新田为新绛，即晋之绛邑县，所以成六年杜《注》称，今平阳绛邑县，是故绛亦在晋之绛邑县地，不属之绛邑而何属？考杜氏《释例》，绛、故绛二名。平阳绛邑县西绛邑城。今本庄二十六年《注》绛邑县下脱西字耳，不得以故绛、新田、周墟为疑，但与郦氏以翼为故绛异。至迁都带旧名者甚多，以楚言，都纪南谓之纪郢，迁都谓之鄢郢，迁陈谓之陈郢，迁寿春仍命曰郢。且如新郑，新蔡，新息，尤新绛之明证。周氏不察耳。又阎氏故绛云云，从《释例》。赵氏引之，不加辨别，若释郦氏所云故绛者，是其疏也。县南对绛山，山详上。面背二水。董佑诚曰：今故城基址犹存，南对紫金山，有中城，有外城，其南面为浍水冲没，紫金山盖即绛山矣。守敬按：《名胜志》，二水作皆水，当是皆字与背字形近，故传写讹作皆，又讹为二字。水即汾、浍，犹下言背汾面浍也。《古文琐语》守敬按：《晋书 束皙传》，汲郡人得竹书，其《琐语》十一篇，诸国卜梦妖怪相书也。《隋志》，《古文璅语》四卷。曰：晋平公与齐景公乘，至于浍上，见乘白骖八驷以来，有犬戴改大，下同。守敬按：残宋本、明抄本作大。狸身而狐尾，[四一]随平公之车。公问师旷，对曰：朱无曰字，戴同。全、赵增。首阳之神有犬，狸身狐尾，其名曰朱《笺》曰：名曰，一作逢君。者来，各本脱此字。饮酒得福则徼之。盖于是水之上也。戴云：按此有脱误。
  </div>
  <div class="pagination">
   <a href="水经注疏_page12.html">
    上一页
   </a>
   <span>
    ...
   </span>
   <a href="水经注疏_page8.html">
    8
   </a>
   <a href="水经注疏_page9.html">
    9
   </a>
   <a href="水经注疏_page10.html">
    10
   </a>
   <a href="水经注疏_page11.html">
    11
   </a>
   <a href="水经注疏_page12.html">
    12
   </a>
   <span class="current-page">
    13
   </span>
   <a href="水经注疏_page14.html">
    14
   </a>
   <a href="水经注疏_page15.html">
    15
   </a>
   <a href="水经注疏_page16.html">
    16
   </a>
   <a href="水经注疏_page17.html">
    17
   </a>
   <a href="水经注疏_page18.html">
    18
   </a>
   <span>
    ...
   </span>
   <a href="水经注疏_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
