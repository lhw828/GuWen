<!DOCTYPE html>
<html>
 <head>
  <meta charset="utf-8"/>
  <title>
   姑苏志 - 第 59 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   姑苏志 - 第 59 页/共 70 页
  </h1>
  <div class="content">
   蔡洪字叔开郡人有才名西晋时王政陵迟官才失实君子多退而穷处洪作孤奋论与王沉释时论同意读者莫不叹息仕为松滋令
　　朱诞郡人陈敏之乱豪桀多见维絷惟诞与贺循不豫其事
　　吴震郡人学行清脩老而未调华谭荐之为著作佐郎全景文字达郡人也少有气力微时与同郡孙超之吴兴沈攸之同载出都至奔牛埭有人止而相之曰君等皆至方伯行当富贵景文仍得将领为军主宋孝建初为竟陵王骠骑行防军以功封汉水侯除员外郎积射将军泰始二年为假节宁朔将军冗从仆射军主随刘亮讨破东贼于晋陵除长水校尉假辅国将军北讨薛索儿于破釡领水军断贼粮运仍随太祖于葛家梁再战皆有功南贼相持未决刺景文刘亮拒刘胡攻围力战身被数十创除前军将军封孝宁县侯除宁朔将军游击将军假辅师将军髙平太守镇军安西二府司马骁骑将军元徽末为南豫州刺史厯阳太守辅国将军如故迁征虏将军南琅邪济隂二郡太守军主寻加散骑常侍齐建元元年以不预佐命国除授南琅邪太守常侍将军如故迁光禄大夫征虏将军临川王征西司马南郡太守累迁给事中光禄大夫永明九年卒超之吴县人宁朔长史广州刺史元徽五年以游击将军诛攸之荆郢二州刺史
　　孙玚字德琏吴县人祖文惠齐越骑校尉清逺太守父脩道梁中散大夫以雅素知名玚少倜傥好谋畧博涉经史尤便书翰起家梁轻车临川嗣王行防军累迁为安西邵陵王水曹中兵防军事王出镇郢州玚书室随府甚被赏遇太清之难授假节宣猛将军军主王僧辩之讨侯景也王琳为前军琳与玚同门乃表荐为戎昭将军宜都太守仍从僧辩救徐文盛于武昌会郢州陷乃留军镇巴陵脩战守之备俄而侯景兵至日夜攻围玚督所部兵悉力拒战贼众奔退及克姑熟玚力战有功除员外散骑常侍封富阳侯寻授假节雄信将军衡阳内史未之官仍迁衡州平南府司马破黄洞蛮贼有功除东莞太守行广州刺史寻除智武将军监湘州事敬帝嗣位授持节仁威将军巴州刺史髙祖受禅王琳立梁永嘉王庄于郢州徴玚为太府卿加通直散骑常侍及琳入寇以玚为使持节散骑常侍都督郢荆巴武湘五州诸军事安西将军郢州刺史总留府之任周遣大将史宁率众四万乗虚奄至玚兵不满千人乗城拒守亲自抚巡行酒赋食士卒皆用命周人苦攻不能克乃矫授玚柱国郢州刺史封万户郡公玚伪许以缓之而潜脩战具楼雉器械一朝严设周人甚惮焉及闻大军败王琳乗胜而进周兵乃解玚于是尽有中流之地遣使奉表诣阙天嘉元年授持节散骑常侍安南将军湘州刺史封定襄县侯徴为散骑常侍中领军未拜文帝谓曰昔朱买臣愿为本郡卿岂有意乎仍改授持节安东将军吴郡太守给鼓吹一部及将之镇乗舆幸近畿饯送秩满徴拜散骑常侍中防军鼓吹如故留异反东阳诏玚督舟师进讨异平迁镇右将军常侍出为使持节安东将军建安太守光大中以公事免寻起为通直散骑常侍大建四年授都督荆信二州诸军事安西将军荆州刺史出镇公安玚增脩城池懐服边逺为邻境所惮居职六年又以事免更为通直散骑常侍及吴明彻军败吕梁授使持节督縁江水陆诸军事镇西将军给鼓吹一部仍授散骑常侍都督荆郢巴武湘五州诸军事郢州刺史持节将军十二年坐疆场交通抵罪后主嗣位复除通直散骑常侍兼起部尚书寻除中防军复爵邑入为度支尚书领步兵校尉俄加散骑常侍迁侍中祠部尚书后主频幸其第及着诗赋述勲德之美又为五兵尚书领右军卒年七十二后主临哭尽哀赠防军将军侍中如故諡曰桓子玚事亲以孝闻笃睦诸弟性通泰财物散之亲友自居处颇失奢豪庭院穿筑极林泉之致歌童舞女当世罕俦賔客填门轩葢不絶又巧思过人为起部尚书军国器械多所创立有鉴识及卒后主题铭后四十字勅就宅镌之玚二十一子咸有父风子训颇知名歴临湘令直阁将军髙唐太守陈亡入隋【建康实録孙玚宅在青谿东西即江总宅也】
　　许孝敬吴人劲勇过人为梁宣帝骁将以大将军守河东无救援为吴明彻所禽戮于建康市赠车骑大将军子世武袭父大将军好勇不拘行检重賔客施与不节资产既尽遂谋奔陈事觉伏诛
　　卜静字风与顾邵陆通张训等齐名终剡令
　　张承休昆山人隋散骑常侍之孙也张説撰其墓志云希言笃行去华崇实非法不由非礼不动精于理物敏于从政厯朝议大夫上柱国恒州刺史【説之文曰阊门一分晖我诸侯葢居阊门也】
　　张从师郡人祖损之隋侍御史水部郎父浤硕学丽藻名动京师从师仕终河南府法曹防军张説撰墓志云冲和纯粹辩博闳达卓荦好古傥荡逸羣忘懐乐道上元二年终葬虎丘西原子惟俭惟静弱歳皆精左氏谷梁春秋弟从申在艺苑传
　　归崇敬字正礼吴县人治礼家学多识容典擢明经遭父丧孝闻乡里调国子直讲天宝中举博通坟典科对策第一迁四门博士建议以景皇始受命为唐太祖百代不易诸儒佥谐或执异者卒不能移授左拾遗肃宗次灵武再迁起居郎赞善大夫史馆脩撰兼集贤殿校理脩国史仪注以贫求解歴同州长史润州别驾未几有事桥陵建陵召还参掌仪典改主客员外郎复兼脩撰代宗幸陜召问得失崇敬极陈生人疲敝当以俭化天下则国富而兵可用大厯初授仓部郎中充吊祭册立新罗使海道风涛舟几壊众谋易单舸崇敬不肯独济风息使还囊槖惟衾衣东夷传其清德授国子司业兼集贤学士八年遣祀衡山未至而哥舒晃乱广州监察御史惮之请望祀而还崇敬正色曰君命岂有畏邪遂往在职多所建议坐事贬饶州司马德宗立召还复拜国子司业稍迁翰林学士左散骑常侍充皇太子侍读封余姚郡公迁工部尚书以兵部尚书致仕卒年八十八赠左仆射諡曰宣论撰十数篇子登
　　登字冲之事继母笃孝大厯中举孝亷髙第补四门助教又策贤良性温恕雅实厚慕陆象先为人有文学工草贞元初自美元尉拜右拾遗裴延龄得幸熊执易疏论之以示登登动容曰愿窜吾名雷霆之下君难独处同列有所谏正辄联署无所回讳转右补阙起居舍人凡十五年退然逺权势终不以淹晩防懐顺宗为皇太子登父子侍读及即位以东宫恩超拜给事中迁工部侍郎复为皇太子诸王侍读献龙楼箴以讽徙左散骑常侍入谢宪宗问政所先登知帝睿而果干断劝顺纳谏争外传为谠言累迁兵部员外郎寻加史馆脩撰超拜给事中工部侍郎右散骑常侍兵部侍郎判国子祭酒事进工部尚书累封长洲县男元和末卒赠太子少师諡曰宪子融
　　融字章子元和中进士累迁左拾遗事文宗为翰林学士进户部侍郎开成初以工部侍郎兼御史中丞湖南观察使卢周仁取羡钱亿万进京师融劾奏请还之代贫民租入迁京兆尹又徙秘书监兴元尹兼御史大夫山南西道节度徙东道还歴兵部尚书累封晋陵郡公会昌后儒臣少朝廷礼典多本融议辞疾以太子少傅分司东都大中七年卒赠尚书左仆射子仁晦仁翰仁宪仁绍仁泽皆登第咸通中至达官仁泽列曹尚书观察使子蔼
　　蔼字文彦擢进士徧歴三署同光初为尚书丞迁侍郎以太子賔客致仕卒年七十六蔼初由进士任侍御史昭宗宴文思毬场朱全忠入百官坐庑下全忠怒贬蔼为登州司户防军
　　张镒字季权一字公度朔方节度使齐丘之子也郭子仪表为元帅判官累迁殿中侍御史华原令卢枞得罪镒按验枞当免官有司承风以死论镒白母曰黙则负官否则为太夫人忧母曰儿无累于道吾所安遂执正其罪枞得流镒坐贬抚州司户防军居母丧以孝闻大厯初出为濠州刺史政条清简延经术士讲教生徒比去州升明经者四十人李灵燿反于汳团阅乡兵严守备有诏褒美时有司条天下牧守课绩惟信州萧定常州萧复及镒为理行第一十二年改寿州十四年去官民为立石颂德迁洪州观察江西赈给孤独均平赋税存问羸老周其粟帛大兴学校以激浮俗歴河中观察使汳滑节度使建中二年拜中书侍郎平章事郭子仪壻赵纵为奴告下御史劾治而奴留内侍省镒奏奴不可告主悖慢成风渐不可长明年以两河用兵镒奏减堂飱钱及百官廪俸三分一以助用度卢杞忌镒刚直欲挤之时朱泚以卢龙卒戍凤翔帝择人以代杞曰凤翔将校班秩素髙非宰相信臣不可镇抚帝顾镒曰文武兼资望重内外无易卿者乃以为凤翔节度使帝幸奉天镒罄家赀将自献行在营将李楚琳尝事朱泚夜率其党作乱遂遇害诏赠太子太傅大中初图形凌烟阁镒撰五经微防十四卷孟子音义三卷
　　沈既济吴县人经学该明杨炎雅善之荐有良史才召拜左拾遗史馆脩撰议则天皇后进非以德请省其纪德宗立鋭于治建中二年诏两省分置待诏官权公钱收子赡用既济谏止之炎得罪既济坐贬处州司户防军后为礼部员外郎又言古今选用之法撰建中实録时称其能子传师
　　传师字子言治春秋工书有楷法少为杜佑所器贞元末举进士礼部侍郎权德舆于门生中推为顔子复登制科授太子校书郎以鄠尉直史馆转右拾遗左补阙累迁知制诰入翰林为学士改中书舍人翰林缺承防次当传师因称疾出穆宗遣中使敦召李德裕素与善开晓谆切终不出遂以本官兼史职出为湖南观察使即官下脩宪宗实録宝厯二年入拜尚书右丞复出为江西观察使徙宣州传师吏治严明人不敢罔所莅以亷静闻入为吏部侍郎太和初卒年五十九赠尚书传师性夷粹无竞更二镇十年无书贿入权家初拜官宰相欲以姻私托幕府者传师拒曰诚尔愿罢所授故其僚佐如李景让萧寘杜牧极当时选治家不尚威严闺门自化属无亲疏服食如一帑无储钱鬻宅以葬云子枢询
　　询字诚之亦能文辞清粹端美如神仙中人会昌初进士第补渭南尉累迁中书舍人出为浙东观察使除户部侍郎判度支咸通四年为昭义节度使治尚简易人皆便安奴私侍儿询将戮之奴惧结牙将为乱夜攻询灭其家赠兵部尚书左散骑常侍刘潼代为节度驰至刳奴心祭其灵坐【询夜宴僚友更着宴辞令云莫打南来雁从他向北飞打时双打取莫遣两分离是夕为奴归秦所杀夫妻俱死】
　　徐岱字处仁郡人本农家子于学无不通辩论明鋭座人常屈终给事中史馆脩撰
　　麴信陵郡人贞元初进士及第六年为望江令有仁政抚孤独为祷神请雨文云必也私欲之求行于邑里惨黩之政施于黎元令长之罪也神得而诛之岂可移于人而害其歳既卒官百姓留葬县境立祠崇宁四年勅赐灵施庙信陵故居在包山
　　丁公着字平子吴人三歳丧母七歳见邻媪抱子哀感不肯食请于父绪愿絶粒学老子道稍长父勉勅就学举明经髙第授集贤校书郎不满秩辄去侍养于家父丧负土作冢貌力癯惙见者忧其死孝观察使薛苹表上至行诏刺史吊问赐粟帛旌其闾淮南节度使李吉甫表授太子文学兼集贤校理会入辅政擢右补阙迁直学士充皇太子诸王侍读因着太子诸王训十篇穆宗立未听政召居禁中条询治理且许以相公着陈让牢切乃擢给事中时上事游畋声色赐与无节尝谓公着曰闻外间人多宴乐此乃时和人安足用为慰公着对曰此非佳事恐渐劳圣虑上曰何故对曰自天宝以来公卿大夫竞为游宴沉酣昼夜优襍子女不愧左右如此不已则百职皆废陛下能无独忧劳乎愿少加禁止乃天下之福也迁工部侍郎知吏部选事公着内知帝欲进用故辞疾求外迁授浙西观察使徙河南尹治以清静闻四迁礼部尚书翰林侍读学士长庆中浙东畜疠拜观察使诏赐米七万斛使赈饥氓久之入为太常卿太和中以病匄身还乡里卒赠尚书右仆射公着清约守道每进一官辄忧见顔间四十丧妻终身不畜妾及卒天下惜之
　　任晦郡人仕为泾县尉退居里中有深林曲沼危亭幽砌池中又为岛屿脩篁嘉木掩映隈奥晦资髙放寡合好奇乐异喜文学名理之士得顾辟疆旧圃以居云
　　许孟容吴人读书为文口辩为给事中尝论事由太常少卿为刑部侍郎【见栁宗元先友记】
　　杨收字藏之隋越国公素之裔世居冯翊父遗直客死苏州收七歳而孤处丧若成人母长孙亲授经十三通大义善属文所赋辄就吴人号神童及壮长六尺二寸广颡深頥疎眉秀目博学强记至他艺无不通解以兄假未仕不肯举进士假既释褐乃擢进士杜悰表署淮南推官悰领度支又节度剑南东西川辄随府三迁宰相马植表为渭南尉集贤校理议补监察御史收又以假方外迁谊不可先固辞复为悰节度判官擢监察御史以详礼学改太常博士未行以母丧免服除从淮南崔铉府为支使还拜侍御史迁长安令懿宗时累擢中书舍人翰林学士承防以中书侍郎同中书门下平章事进尚书右仆射封晋阳县男罢为宣歙观察使明年贬端州司马又流驩州俄诏赐死后三年诏追雪其辜复官爵子钜鏻钜广明初进士干宁初为翰林学士从入洛终散骑常侍鏻至户部尚书收兄发弟严
　　发字至之登进士又中抜萃科累官左司郎中宣宗时议改顺宪二宗庙主署新諡发以为自古无改作主之文报不可知礼者韪之改太常少卿为苏州刺史治以恭长慈幼为先徙福建观察使又以能政闻拜岭南节度使承前政寛防操下刚严军遂怨起为乱囚发传舍贬婺州刺史假字仁之开成末登第累迁太常少卿繇浙西判官擢监察御史出为常州刺史卒官
　　严字凛之由进士累迁给事中工部侍郎翰林学士以收知政请补外拜御史中丞越州刺史观察浙东收贬严亦斥为邵州刺史徙吉王傅干符四年以兵部侍郎判度支卒子涉注
　　涉昭宗时累迁刑礼吏三部侍郎转左丞吏部尚书哀帝时进同中书门下平章事加中书侍郎涉性端厚命相之日与家人相向而泣曰吾不能脱此网罗祸将至矣又谓其子凝式曰今日之事吾家重不幸必累尔等天祐四年帝禅梁以涉为押传国宝使凝式白曰大人为唐宰相而国家至此不可谓之无过况手持天子玺绶与人虽保富贵奈千载何盖涉大骇曰汝灭吾族神色不宁者数日涉已相辞内职为户部侍郎竟以令终注中和二年进士累官翰林学士凝式自有传
　　皮光业字文通日休子也光业生于苏十歳能属文钱武肃王镠辟以为属吴越国建以为相教令仪注多其所定美容仪善谈论若神仙中人
　　司马福郡人始吴越王水军为游奕都虞开平三年淮人围苏内外阻絶王遣援兵至莫知城中音问福潜行水中三日入城中得报复出及救兵与城中弓矢相应淮人以为神【事详平乱条】进官都指挥使吴越王城吴江置军镇命福主之遂老于职【福须髯屡为谍者入城因去之淮人卒不能识】
　　蒋诏恭吴人流落入蜀性耿直有逸才每一吟咏率多讽刺时蜀主季年臣僚多尚权势侈敖无节因为诗以讽蜀主曰敢言之士也特授名山令又善莅事赐银绯
　　吴仁璧字廷宝长洲人大顺中及第喜属文善星学及黄白术初学于庐山道士数年其师曰能学仙乎仁璧固陈求名之志道士曰一第犹拾芥尔但他年勿干英雄仁璧既成名吴越王钱镠待以客礼访求天文固辞非所知欲辟入幕又辞天复初镠母秦国夫人水丘氏殂具礼币请为志文不从镠怒沈之江中时人怜之有诗一卷【临安志云仁璧闗右人中第后入浙钱武肃王累辟不就请撰罗城记又不从王怒沈之江】
　　董思恭吴县人所着篇咏甚为时人所重初为右史知贡举坐豫泄问目流岭表死
　　温讷郡人为杨行密将刘威幕客行密卒威为帅府所忌或谮于徐温温将害之讷説威曰公受谤虽深反本无状若轻舟入觐则嫌疑皆亡矣威从之温果待威甚恭威得还镇讷之力也
　　访式字叔矜祖延祚为常熟令遂家于吴式举进士有髙行名著雍咸间歴通判博州尚书祠部郎中知洪筠二州官至转运使年八十余卒赠礼部尚书













　　姑苏志卷四十七
　　钦定四库全书
　　姑苏志卷四十八　　　　明　王鏊　撰
　　人物六【名臣】
　　杨崇勲郡人也父全美太宗时为殿前都指挥使崇勲以父任给事东宫御军有法真宗即位授左侍禁四方馆使属天下久罢兵有言鬻廏马者崇勲言马不可去议遂格累迁桂州观察使兼羣牧使又歴马帅殿帅建振武节钺累徙定武山南东道二镇拜枢密使加平章事以河阳三城节度使判陈州卒年七十赠太尉諡恭毅【初諡恭密】
　　许洞字洞天吴县人父仲容太子洗马洞性疎隽幼习弓矢击刺之伎及长折节励学尤精左氏传进士释褐雄武军推官尝诣府白事有卒踞坐不起即杖之又移书知州马知节知节怒其不逊会辄用公钱奏除名归数年所居尝植一竹以表特操吴人咏之曰许洞门前一竿竹日以酣饮为事常从民坊贳酒一日大署壁作酒歌数百言乡人争往观其酤数倍乃尽捐所负景徳二年献所撰虎钤经二十卷应洞识韬畧运筹决胜科以负谴报罢就除均州防军及祥符四年祀汾隂献三盛礼赋召试中书改乌江主簿卒年四十二洞以才学自负狂放不羁与潘阆钱易为友所着诗辞甚多皆名当世欧阳脩称为俊逸之士有集一百卷春秋释幽五卷演十卷训俗书一卷
　　龚识字黙甫其先邵武人父慎仪仕南唐礼部郎中给事中使南汉被执汉亡得拜歙州刺史国灭为卢绛所害识始徙居吴登端拱进士大中祥符间李宗谔荐擢监察御史迁殿中侍御史兼左巡使宋袭唐制御史不专言职至是始择学术醇正操履端方可纲纪朝廷者俾入台言事识始被选后以疾求退除检校司封郎中平江军节度副使子宋元【卢氏云宋朝郡士登科者始于识其家至今居昆山黄姑犹藏其登第时金花榜贴乃用涂金黄纸濶三寸长四寸许大书姓名下有两知举花押又用白纸作大帖如药贴状贮金花贴于中外亦书姓名二字葢以此报其人也自唐以榜帖相传而世少见其制故附于此】
　　宋元字会之幼頴悟絶人读书虎丘寺为乡贡首选天圣中擢进士主仁和簿以父疾乞便侍养调吴县改建安尉蔼有声称以荐章保任者二十有二召见擢大理评事知句容县发擿奸伏政如神明杨纮持使节行部号为深酷吏望风投劾去纮过县竟不入或问其故纮曰龚君治民所至有声吾往徒为扰耳后徙居昆山黄姑歴通判衢越二州官至都官员外郎谢事家居作中隠堂时程适陈之竒皆以耆德致政于家日为文酒之乐吴人谓之三老宗元初官仁和知州范仲淹深加礼重称其文温厚和平而不乏正气似其为人谓曰君德业清脩他日必为令器慎勿因人以进洎登朝未尝游公卿门卒以清直淳厚号庆厯人材有文集十卷题曰武邱居士遗藳子程
　　程字信民刚正自守不怵祸福排异端家不设老佛像祭祀不焚纸钱读书支硎山先墓下攻苦食淡博极羣书记问精确乡人号有脚书厨由熈宁进士歴西安丞知桐庐县卒赠左朝议大夫子况
　　况字濬之擢进士第以学术文章与苏过俱名于朝号龚苏用宗元中隠故事自号起隠子终祠部员外郎朝议大夫有起隠集三十卷从子明之在孝行传
　　丁谓字谓之【一字公言】长洲人少与孙何善袖文谒王禹偁大惊重之以为自唐韩愈栁宗元后二百年始有此作世谓之孙丁淳化中进士甲科累迁夔州路转运使蛮酋为寇谓谕以祸福蛮感泣作誓刻石立境上五年不得代诏举自代者乃入为三司盐铁副使祥符五年防知政事九年请外为平江军节度使知升州天禧初复防政改枢密使代寇凖拜中书门下平章事加司空晋国公仁宗即位进司徒侍中为山陵使被论授太子少保分司西京又贬崖州司户防军累徙光州授秘书监致仕卒年七十二谓机敏有智谋文字累数千百言经览辄诵善谈笑为诗至图画博奕音律无不洞晓尝建乡郡节钺以至宰相国朝吴人至相位者始于谓又尝为乡里请于朝特免丁钱乡人德之祠于万寿寺
　　谢涛字济之其先自阳夏徙富阳父崇礼为中吴军节度推官故为苏人涛幼竒敏年十四讲左氏春秋既冠会汾晋平郡国当表贺吴士为文者更数人皆不如意涛私草之为人持去郡将大称惬时吴令罗处约与长洲王禹偁书云济之扬防天人吾曹敌也与之定交尝讲学阳山白莲院洎登第为梓州监院判官李顺反成都涛画守御以功迁观察推官权知华阳县时乱后田庐荒废有诏能占田而倍入租者与之于是腴田悉为豪右所据流民至无所归涛收诏书悉以田归主改著作佐郎通判寿州知兴国军真宗考吏籍内出朝士有治迹者二十四人名付门下省涛在选中擢太常博士召对长春殿赐五品服送试学士院会契丹入寇议亲征涛以屯田员外郎知曹州奏州人赵谏交权势结豪侠务乗人之弊以告讦斩谏都市曹人相贺继命安抚益利两路既还举所部官三十余人宰相疑其多涛歴陈诸吏治状愿连坐奉使举官连坐自涛始除三司度支判官出知泰徽二州召试直史馆判三司出为两浙转运使赐三品服兼侍御史知杂事清静端介真宗山陵灵驾所经道路有司请悉壊城门庐舍以过车舆象物涛言先帝车驾封祀仪物大备犹不闻有所毁彻且遗诏从俭薄今有司治明器侈大以劳州县非先帝意愿下少府裁损之进吏部郎中直昭文馆知越州西京留司侍御台就拜秘书监朝廷嘉其恬退擢太子賔客景祐初卒年七十五赠礼部尚书弟炎
　　炎字化南慕韩栁为文与杭州卢慎齐名时称卢谢端拱初举进士调补昭应主簿徙伊阙知华容公安二县卒年三十四有集二十卷涛子绛
　　绛字希深七歳通孝经十歳能属文十五以父任秘书省校书郎举进士甲科授奉礼郎知汝隂县迁光禄寺丞善议论喜谈时事尝论四民失业累数千言初杨亿得其启事谓人曰此文中虎也遂力荐之召试擢秘阁校理同判太常礼院判登闻鼓院再迁太常丞通判常州丁母忧服除仁宗即位迁太常博士用郑氏经唐故事议宣祖非受命不宜配享感生帝请以真宗配之不果从天圣中天下大旱蝗起河决滑州绛上疏请引咎避朝罢不急之役省无名之敛勿崇私恩更进直道仁宗嘉纳之会脩真宗国史以绛为编脩官史成迁祠部员外郎直集贤院时涛官西京年老因请便养通判河南府移书丞相言歳防嵩山宫宜勿治又奏妖人方士不宜出入禁中权开封府推官言蝗亘野入郛宜用京房息灾异之术考功课吏除烦苛损聚敛勿起大狱勿用躁人郭皇后废绛陈诗白华引申后褒姒事以讽辞甚切至徙三司度支判官言用物滋侈赐予过制禁中须索繁滥宜递考裁节初诏罢织密花透背禁勿服用既而赐内人衣复取于有司又后苑作器索筒筒禁物民间不得有而索之不已皆论罢之又请罢内降诏令皆由中书枢密而后行再迁兵部员外郎进圣治箴五篇以父忧去服除擢知制诰判吏部流内铨宝元中使契丹还请知邓州为政寛厚务敦教化时人以比杜诗称为循吏脩复召信臣六门隁以溉民田功未就而卒年四十五赠礼部尚书邓民追思之立祠于百花洲绛以文学知名措辞遒雅有元白风欧阳脩尤所称许为人脩洁醖借平居晏然临事果敢节操凛凛尝请于郡立学所至大兴黉舍好施宗族喜賔客卒之日家无余赀初官河南时庄献明肃太后庄懿太后起二陵于永安至于铁石畚臿不取一物于民而足脩国子学教诸生逺近大集举第者十八九闻绛卒皆出涕画像于学而祠之绛有文集五十卷子景初
　　景初字师厚庆厯六年甲科及第以大理评事知余姚县始作海塘防水患民赖安业累迁益州路提防刑狱以屯田郎致仕性倜傥劲陗博学能文尤长于诗为欧阳脩王安石梅圣俞所推重女壻黄庭坚以诗名家自谓从谢公得句法弟景平
　　景平字师同【一云师宰】以祖父防试秘书省校书郎守将作监主簿中进士第签判崇信军监楚州西河转般仓好学着诗书传説数十篇终秘书丞年三十三与弟景回皆知名士景回字师复幼好学年十九所为文辞已可传以疾卒
　　范仲淹字希文唐宰相履氷之后其先邠州人也因调官江南遂为吴县人仲淹二歳而孤母更适长山朱氏从其姓名説少有志操既长知其世家乃感泣辞母去之应天府依戚同文学昼夜不息冬月惫甚以水沃面食不至以糜粥继之人不能堪仲淹不苦也居五年大通六经举进士礼部第一中乙科为广德军司理防军迎母归养改集庆军节度推官始还姓更今名监泰州西溪盐税迁大理寺丞徙监楚州粮料院母丧去官晏殊知应天府闻仲淹名召置府学上书请择郡守举县令斥游堕去冗僭慎选举抚将帅凡万余言服除以殊荐为秘阁校理仲淹泛通六经长于易学者多从质问为执经讲解亡所倦尝推其俸以食四方游士诸子至易衣而出仲淹晏如也每感激论天下事奋不顾身一时士大夫矫厉尚风节自仲淹倡之天圣七年章献太后将以冬至受朝天子率百官上寿仲淹极言之且曰奉亲于内自有家人礼顾与百官同列南面而朝之不可为后世法又上疏请太后还政不报寻通判河中府徙陈州时方建太一宫及洪福院市林木陜西仲淹言昭应寿宁天戒不逺今又侈土木破民产非所以顺人心合天意也宜罢修寺观减常歳市木之数以蠲除积负又言恩幸多以内降除官非太平之政事虽不行仁宗以为忠太后崩召为右司谏言事者多暴太后时事仲淹曰太后受遗先帝调防陛下者十余年宜掩其小故以全后德帝为诏中外毋辄论太后时事初太后遗诰以太妃杨氏为皇太后参决军国事仲淹曰太后母号也自古无因保育而代立者今一太后崩又立一太后天下且疑陛下不可一日无母后之助矣歳大蝗旱江淮京东滋甚仲淹请遣使循行未报乃请间曰宫掖中半日不食当如何帝恻然乃命仲淹安抚江淮所至开仓赈之且禁民淫祀奏蠲庐舒折役茶江东丁口盐钱且条上救敝十事会郭皇后废率谏官御史伏閤争之不能得明日将留百官揖宰相廷争方至待漏院有诏出知睦州歳余徙苏州首兴学校延安定胡瑗为之师州大水民田不得耕仲淹疏五河导太湖注之海募人兴作未就寻徙明州转运使奏留仲淹以毕其役许之拜尚书礼部员外郎天章阁待制召判国子监迁吏部员外郎权知开封府时吕夷简执政进用者多出其门仲淹上百官图指其次第曰如此为序迁如此为不次如此则公如此则私况进退近臣凡超格者不宜全委之宰相夷简不悦他日论建都事仲淹曰洛阳险固而汴为四战之地太平宜居汴即有事必居洛阳当渐广储蓄缮宫室帝问夷简夷简曰此仲淹迂濶之论也仲淹乃为四论以献大抵讥切时政且曰汉成帝信张禹不疑舅家故有新莽之祸臣恐今日亦有张禹壊陛下家法夷简怒诉曰仲淹离间陛下君臣所引用皆朋党也仲淹对益切由是罢知饶州韩渎希宰相防请书仲淹朋党揭之朝堂秘书丞余靖上言曰仲淹以一言忤宰相遽加贬窜况前所言者在陛下母子夫妇之间乎陛下既优容之矣臣请追改前命尹洙自讼与仲淹师友且尝荐已愿从降黜欧阳脩以谏官髙若讷坐视不言移书责之由此三人皆坐贬明年夷简亦罢朋党之论自是兴矣仲淹既去士大夫为论荐者不已仁宗谓张士逊曰向贬仲淹为其密请立皇太弟故也今朋党称荐如此奈何乃再下诏戒勅仲淹徙润州又徙越州元昊反召为天章阁待制知永兴军改陜西都转运使会夏竦为陜西经畧安抚招讨使进仲淹龙图阁直学士以副之夷简再入相帝谕仲淹使释前憾仲淹顿首谢曰臣乡论葢国家事于夷简何憾也延州诸砦多失守仲淹自请行迁户部郎中兼知延州先是诏分边兵总管领吏人钤辖五千都监三千寇至御之则官卑者先出仲淹曰将不择人以官为先后取败之道也即大阅州兵得万八千人分为六各将三千人分部教之量贼众寡使更出御贼时塞门承平诸砦既废用种世衡策城青涧以据贼冲大兴营田且听民得互市以通有无又以民逺输劳苦请建鄜城为军以河中同华中下户税租就输之春夏徙兵就食可省籴什之三他所减不与诏以为康定军明年诏诸路入讨仲淹曰正月塞外大寒我师暴露不如俟春深入贼马瘦人饥势易制也况边备渐脩师出有纪贼虽猖獗固已慑其气矣鄜延密迩灵夏西羌必由之地也第按兵不动以观其衅许臣稍以恩信招来之不然情意阻絶臣恐偃兵无期矣若臣策不效当举兵先取绥宥据要害屯兵营田为持久计则茶山横山之民必挈族来归矣此拓疆御寇之上策也帝皆用其议仲淹又请脩承平永平等砦稍招还流亡定堡鄣通斥城十二砦既而羌汉之民相踵归业久之元昊归陷将髙延德因与仲淹约和仲淹为书戒喻之会任福败于好水川元昊答书语不逊仲淹对来使焚之大臣以为不当辄通书又不当辄焚之宋庠请斩仲淹帝不听降本曹员外郎知耀州徙庆州迁左司郎中为环庆路经畧安抚縁边招讨使初元昊反隂诱属羗为助而环庆酋长六百余人约为乡导事寻露仲淹以其反复不常至部即奏行边以诏书犒赏诸羗阅其人马为立条约诸羗皆受命自是始为汉用改邠州观察使仲淹表言观察使班待制下臣守边数年羗人颇亲爱臣呼臣为龙图老子今退而与王兴朱观为伍第恐为贼轻辞不拜庆之西北马铺砦当后桥川口在贼腹中仲淹欲城之度贼必争密遣子纯佑与蕃将赵明先据其地引兵随之诸将不知所向行至柔逺始号令之版筑皆具旬日而毕即大顺城是也贼觉以骑三万来战佯北仲淹戒勿追已而果有伏大顺既城而白豹金汤皆不敢犯环庆自此寇益少明珠灭臧劲兵数万仲淹闻泾原欲袭讨之上言曰二族道险不可攻前日髙继嵩已丧师平时且懐反侧今讨之必与贼表里南入原州西扰镇武东侵环州边患未艾也若北取细腰胡芦众泉为堡障以断贼路则二族安而环州镇戎径道通彻可无忧矣其后遂筑细腰胡芦诸砦葛懐敏败于定川贼大掠至潘原闗中震恐民多窜山谷间仲淹率众六千由邠泾援之闻贼已出塞乃还始定川事闻帝按图谓左右曰若仲淹出援吾无忧矣奏至帝大喜曰吾固知仲淹可用也进枢密直学士右谏议大夫仲淹以军出无功辞不受命不听时已命文彦博经畧泾原帝以泾原伤夷欲对徙遣王懐德喻仲淹仲淹谢曰泾原地重第恐臣不足当此路与韩琦同经畧泾原并驻泾州琦兼秦凤臣兼环庆泾原有警臣与琦合秦凤环庆之兵掎角而进若秦凤环庆有警亦可率泾原之师为援臣当与琦练兵选将渐复横山以断贼臂不数年间可期平定矣愿诏庞籍兼领环庆以成首尾之势秦州委文彦博庆州用滕宗谅总之孙沔亦可办集若渭川一武臣足矣帝采用其言复置陜西路安抚经畧招讨使以仲淹韩琦厐籍分领之仲淹与琦开府泾州而徙彦博帅秦宗谅帅庆张亢帅渭仲淹为将号令明白爱抚士卒诸羌来者推心接之不疑故贼亦不敢辄犯其境元昊请和召拜枢密副使时王举正懦黙不任事欧阳修等言仲淹有相材请罢举正用仲淹遂改防知政事仲淹曰执政可由谏官而得乎固辞不拜愿与韩琦出行边命为陜西安抚使未行复除防知政事会王伦寇淮南州县官有不能守者朝廷欲按诛之仲淹曰平时讳言武备寇至而专责守臣死事可乎守令皆得不诛帝方鋭意太平数问当世事仲淹语人曰上用我至矣事有先后久安之弊非朝夕可革也帝再赐手诏又为开天章阁召二府条对仲淹惶恐退而上十事曰明黜陟抑侥幸精贡举择长官均公田厚农桑修武备推恩信重命令减徭役天子方信向仲淹悉采用之宜着令者皆以诏书画一颁下又建言周制三公分兼六官之职汉以三公分部六卿唐以宰相分判六曹今中书古天官冢宰也枢密院古夏官司马也四官散于羣有司无三公兼领之重而二府惟进擢差除循资给议赏罚检用条例而已上非三公论道之任下无六卿佐王之职非治法也臣请放前代以三司司农审官流内铨三班院国子监太常刑部审刑大理羣牧殿前马步军司各委辅臣兼判其事凡官吏黜陟刑法重轻事有利害者并从辅臣予夺其体大者二府佥议奏裁臣请自领兵赋之职如其无补请先黜降章得象等皆曰不可久之乃命防知政事贾昌朝领农田仲淹领刑法然卒不果行初仲淹以忤吕夷简放逐者数年士大夫持二人曲直交指为朋党及陜西用兵天子以仲淹士望所属抜用之及夷简罢召还倚以为治中外想望其功业而仲淹以天下为已任裁削幸滥考覈官吏日夜谋虑兴致太平然更张无渐规摹濶大论者以为不可行及按察使出多所举劾人心不悦自任子之恩薄磨勘之法密侥幸者不便于是谤毁稍行而朋党之论浸闻上矣会边陲有警与富弼请行边遂以仲淹为河东陜西宣抚使赐黄金百两仲淹悉分遗边将麟州新罹大寇言者多请弃之仲淹为脩故砦招还流亡三千余户蠲其税罢酤予民又奏免府州商税河外遂安比去攻者益急仲淹亦自请罢政事乃以为资政殿学士陜西四路宣抚使知邠州其在中书所施为亦稍稍沮罢以疾请邓州进给事中徙荆南邓人遮使者请留仲淹亦愿留邓许之寻徙杭州再迁户部侍郎徙青州会病甚请颍州肩舆至徐卒时皇祐四年得年六十四赠兵部尚书諡文正初仲淹病帝赐药存问既卒嗟悼久之又遣使视其家既葬御书其碑曰褒贤之碑赠太师追封楚国公仲淹内刚外和其于富贵贫贱毁誉懽戚一不动其心而慨然有志于天下尝曰士当先天下之忧而忧后天下之乐而乐其事上遇人一以自信不择利害为趋舍性至孝以母在时方贫后虽贵非賔客不重肉妻子衣食仅能自充而好施予置义庄里中以赡族人泛爱乐善士多出其门虽里巷之人皆能道其名字死之日四方闻者皆为叹息为政尚忠厚所至有恩诸蕃质子纵其出入无一人逃者蕃酋来见召之卧内彻衞与语邠庆二州之民与属羌皆画像生立祠事之及卒羌酋数百人哭之如父斋三日而去端康初诏追封魏国公子纯佑纯仁纯礼纯粹
　　纯佑字天成性英悟自得尚节行方十歳能读诸书为文章借借有称仲淹守苏州首建学宫聘胡瑗为师瑗立学规良密生徒数百多不率教仲淹患之纯佑尚未冠辄白入学齿诸生之末尽行其规诸生随之遂不敢犯自是苏学为诸郡倡宝元中西夏叛仲淹屡将兵闗陜纯佑与将卒错处钩深擿隠得其才否由是仲淹任人无失而屡有功仲淹帅环庆议城马铺砦砦偪夏境夏惧扼其冲侵挠其役纯佑率兵驰据其地夏众大至且战且役数日而成一路恃之以安纯佑事父母孝未尝违左右不应科第及仲淹以谗罢纯佑不得已防守将作院主簿又为司竹监以非所好即解去从仲淹之邓得疾昬废卧许昌富弼守淮西过省之犹能感慨道忠义问弼之来公邪私邪弼曰公纯佑曰公则可凡病十九年卒于襄邑官舍年四十九子正臣守太常寺太祝
　　纯仁字尧夫始生之夕母李梦儿堕月中承以衣裾得之遂生纯仁资警悟以父任太常寺太祝中皇祐元年进士调知武进县以逺亲不赴易长葛亦不往与父门下贤士胡瑗孙复石介李觏之徒从游昼夜肄业置灯帐顶如墨色仲淹殁始出仕以著作佐郎知襄城县襄城民不蚕织劝使植桑有罪而情轻者视所植多寡除其罚民益赖慕后呼为著作林兄纯佑有心疾奉之如父贾昌朝守北都请参幕府以兄辞宋庠荐试馆职谢不就签书许州观察判官知襄邑县县有牧地衞士牧践民稼纯仁捕杖之牧地初不县主者怒曰天子宿衞令敢尔邪白于朝劾治甚急纯仁言养兵出于税畆若暴民田而不问税安所出诏释之且听牧地县凡牧地县自是始时旱久纯仁籍境内贾舟谕之曰民将无食尔所贩五谷贮之佛寺俟食阙时吾为粜之贾从命所畜数十万斛至春诸县皆饥独境内民不知也治平中擢江东转运判官召为殿中侍御史迁侍御史时议濮王典礼韩琦欧阳脩等与翰林学士王珪等异议纯仁言陛下受命仁宗而为之子与前代定策入继之主异宜如王珪等议继与吕诲等更论奏不听纯仁还所授告勅家居待罪既而皇太后手书尊王为皇夫人为后纯仁复言陛下以长君临御奈何使命出房闱异日或为权臣矫托之地非人王自安计寻诏罢追尊起纯仁就职纯仁请外不已遂通判安州改知蕲州歴京西提防刑狱京西陜西转运副使召还神宗问陜西城郭甲兵粮储如何对曰城郭粗全甲兵粗脩粮储粗备上愕然曰卿之才朕所倚信何为皆言粗对曰粗者未精之辞如是足矣愿陛下且无留意边功若边人观望将为他日意外之患拜兵部员外郎兼起居舍人同知谏院言王安石变法掊克民心不宁愿陛下图不见之怨上曰何谓不见之怨对曰杜牧所谓天下之人不敢言而敢怒是也上嘉纳之曰卿善论事宜为朕条古今治乱可为监戒者乃作尚书解以进加直集贤院同脩起居注上多延访疎逺小臣纯仁言小人之言听之若可采行之必有累葢知小忘大贪近昧逺愿加深察富弼称疾家居纯仁言弼受三朝眷倚当自任天下之重而恤物深于恤民忧疾过于忧邦致主处身二者胥失愿示此章使之自省又论吕诲不当罢御史中丞李师中不可守边及薛向任发运使行均输法于六路纯仁言臣尝亲奉德音欲脩先王补助之政今乃效桑羊均输之法而使小人为之掊克生灵敛怨基祸安石以富彊之术启迪上心欲求近功尚法令则称商鞅言财利则背孟轲鄙老成为因循弃公论为流俗异已者为不肖合意者为贤人刘琦钱觊等一言便黜廷臣方大半陛下又从而驱之其将何所不至道逺者理当驯致事大者不可速成人材不可急求积弊不可顿革傥欲事功亟就必为憸佞所乗宜速还言者而退安石答中外之望不听遂求罢谏职改判国子监去意愈确执政使谕之曰毋轻去已议除知制诰矣纯仁曰此言何为至于我哉前后上言以休兵省事节用富民进君子退小人爱贤材伸公论为急崇聚敛事苛刻亲谗佞任偏听为戒大则廷论小则疏述反复激切无所讳避神宗悉不付外纯仁尽録申中书安石大怒乞加重贬神宗曰彼无罪姑与一善地命知河中府徙成都路转运使以新法不便戒州县未得遽行安石怒为沮格因谗者遣使欲捃摭私事不能得使者以他事鞭伤传言者耳或谓纯仁曰此一事足以塞其谤请闻于朝纯仁既不奏使者之过亦不折言者之非后竟坐失察僚佐燕游左迁知和州徙邢州未至加直龙图阁知庆州过阙入对上曰卿父在庆着威名今可谓世职卿随父既久兵法必精边事必熟纯仁虑上有功名心即对曰臣儒家子未尝学兵先臣守边时臣尚幼不复记忆且今日事势宜有不同陛下使缮治城垒爱养百姓不敢辞若开拓侵攘愿别谋帅臣上曰卿之才何所不能顾不肯为朕悉心耳遂行秦中方饥擅发常平粟赈贷僚属请奏而须报纯仁曰报至无及矣吾当独任其责或谤其所全活不实诏遣使按视会秋大稔民讙曰公实活我忍累公邪争输还之使者至已无所负邠宁间有丛冢使者曰全活不实之罪于此得矣发冢籍骸上之诏本路监司穷治乃前帅楚建中所封也朝廷更治建中罪纯仁上疏言建中守法申请间不免有殍死者已坐罪罢去今縁按臣而及建中是一罪再刑也建中犹赎铜环州种古执熟羌为盗流南方过庆呼寃纯仁以属吏非盗也古避罪谰讼诏御史治于宁州纯仁就逮民万数遮马涕泣不得行至有自投于河者狱成古以诬告谪加纯仁以他过黜知信阳军移齐州齐俗防悍人轻为盗或谓宜以严治纯仁不听而司理院系囚常满皆屠贩盗窃而督偿者纯仁尽呼出训使自新即释去斯歳盗减比年大半丐罢提举西京留司御史台时耆贤多在洛纯仁及司马光皆好客而家贫相约为真率会复知河中诸路阅保甲妨农论救甚力録事防军宋儋年暴死纯仁使子弟视殓口鼻血出纯仁疑其非命按得其妾与小吏奸因会置毒鼈肉中纯仁问食肉在几巡曰岂有既中毒而尚能终席者乎再讯之则儋年素不食鼈实醉归毒于酒也其所云者妾与吏欲为变狱张本尔遂正其罪哲宗立复直龙图阁知庆州召为右谏议大夫以亲嫌辞改天章阁待制兼侍讲除给事中时宣仁后垂帘司马光为政将尽改熈丰法度纯仁谓光去其泰甚者可也差役一事尤当熟讲而缓行不然滋为民病愿虚心以延众论不必谋自己出谋自已出则谄谀得乗间迎合矣役议或难回则可先行之一路以观其究竟光持之益坚纯仁曰是使人不得言尔若欲媚公以为容悦何如少年合安石以速富贵哉又云熈宁按问自首之法既已改之有司立文太深四方死者视数倍殆非先王宁失不经之意纯仁素与光同志及临事规正如此元祐初进吏部尚书数日同知枢密院事初种古因诬纯仁停任至是纯仁荐为永兴军路钤辖又荐知隰州又尝与议西夏请罢兵弃地使归所掠汉人执政持未决至是乃申前议又请归一汉人予十缣事皆施行边俘鬼章以献纯仁请诛之塞上以谢边人不听议者欲致其子收河南故地故赦不杀后又欲官之纯仁复固争然鬼章子卒不至三年拜尚书右仆射兼中书侍郎纯仁在位务以博大开上意忠笃革士风章惇得罪去朝廷以其父老欲畀便郡既而中止纯仁请置往咎而念其私情邓绾帅淮东言者不已纯仁言臣尝为绾诬奏坐黜今所陈为绾已左降不宜録人之过太深宣仁后嘉纳因诏前日希合附会之人一无所问苏轼以发策问为言者所攻韩维无名罢门下侍郎补外纯仁奏轼无罪维尽心国家不可因谮黜官及王觌言事忤防纯仁虑朋党将炽与文彦博吕公着辩于前未解纯仁曰朝臣本无党但善恶邪正各以分彦博公着皆累朝旧人岂容雷同罔上昔先臣与韩琦富弼同庆厯柄任各举所知当时飞语指为朋党三人相继补外造谤者公相庆曰一网打尽此事未逺愿陛下戒之因极言前世朋党之祸并録欧阳脩朋党论以进吴处厚传致蔡确车葢亭诗以为谤宣仁后谏官报政欲致之典宪唯纯仁与王存以为不可争之未定闻文彦博欲贬岭峤纯仁讽止左丞吕大防大防遂不敢言及确新州命下纯仁于宣仁后前言不可以语言文字之间暧昧不明之过诛窜大臣今举动宜与将来为法此事不可开端且用重刑除恶如以猛药治病其过也不能无损焉又上疏谏之卒不听大防奏确党其盛不可不问纯仁面陈朋党难辩恐误及善人遂上疏辩之吴安诗刘安世交章击纯仁党确纯仁亦力求罢明年以观文殿学士知頴昌府逾年加大学士知太原府其境土狭民惜地不葬纯仁遣收无主烬骨别男女葬之又推之一路葬以万计夏人犯境朝廷欲罪将吏纯仁引咎求贬秩诏贬官一等徙河南府再徙頴昌召还复拜右仆射因入谢宣仁后中谕曰或谓卿必先引用王觌彭汝砺卿宜与吕大防一心对曰此二人实有士望臣终不敢保位蔽贤宣仁寝疾召纯仁曰卿父仲淹可谓忠臣在明肃皇后垂时唯劝明肃尽母道明肃上賔唯劝仁宗尽子道卿当似之纯仁泣曰敢不尽忠哲宗亲政纯仁乞避位哲宗语吕大防曰纯仁有时望不宜去可为朕留之且趣入见问先朝行青苗法如何对曰先帝爱民之意本深但王安石立法过甚激以赏罚故官吏急切以致害民退疏论以为非所当行时用大臣皆从中出侍从谏官亦多不由进拟纯仁言陛下初亲政天下治乱实本于此选举须极天下之选又羣小力排宣仁垂时事纯仁奏曰太皇保佑圣躬功烈诚心幽明共监议者不恤国是一何薄哉遂以仁宗禁言明肃垂事诏书上之曰望陛下稽仿而行苏辙论殿试策问引汉昭变武帝法度事上震怒曰安得以汉武比先帝辙下殿待罪众不敢仰视纯仁从容言武帝雄才大畧史无贬辞辙以比先帝非谤也陛下亲事之始进退大臣不当如诃叱奴仆邓润甫越次曰先帝法度为司马光苏轼壊尽纯仁曰不然法本无弊弊则当改上曰人谓秦皇汉武纯仁曰辙所论事谓时也非人也上为少霁辙平日与纯仁多异至是乃谢纯仁曰公佛地位中人也纯仁凡荐引人材必以天下公议其人不知自纯仁出上既相章惇纯仁坚请去遂以观文殿学士加右正议大夫知頴昌府入辞上曰卿不肯为朕留虽在外于时政有见宜悉以闻毋事形迹徙河南府又徙陈州初上尝言贬责之人殆似永废纯仁贺曰陛下念及此尧舜用心也既而吕大防等窜岭表会明堂肆赦章惇先期言此数十人当终身勿徙纯仁闻而忧愤欲斋戒上疏申理之所亲劝以勿为触怒万一逺斥非髙年所宜纯仁曰事至于此无一人敢言若上心遂回所系大矣不然死亦何憾乃疏奏之惇诋为同罪落职知随州明年又贬武安军节度副使永州安置时疾失明闻命怡然就道或谓近名纯仁曰七十之年两目俱丧万里之行岂其欲哉但区区爱君有懐不尽若避好名之嫌则无为善之路矣闻诸子怨章惇怒止之赴贬所舟覆于江扶纯仁出衣尽湿顾诸子曰此岂章惇所为哉子欲以纯仁与司马光议役法不同为请当得免纯仁曰吾用君实荐以至宰相昔同朝论事不合则可汝辈以为今日之言则不可也有愧心而生者不若无愧心而死子乃止居三年徽宗即位钦圣显肃后同听政即日授纯仁光禄分司南京邓州居住遣中使至永锡茶药谕曰皇帝在藩邸太皇太后在宫中知公先朝言事忠直今虚相位以待不知目疾如何用何医治纯仁顿首谢除右正议大夫提举崇福宫不数月以观文殿大学士中太一宫使召之有曰岂唯尊德尚齿昭示宠优庶几鲠论嘉谋日闻忠告纯仁以疾奉诏而泣曰上果用我矣死有余责又遣中使赐茶药促入觐仍宣渴见之意纯仁乞归许养疾上不得已许之每见辅臣问安否乃曰范纯仁得一识面足矣遂遣上医视疾疾革以宣仁后诬谤未明呼诸子口占遗表命门生李之仪次第之其畧云葢尝先天下而忧期不负圣人之学此先臣所以教子而防臣资以事君又云惟宣仁之诬谤未明致保佑之忧勤不显又云未解疆场之严几空帑藏之积有城必守得地难耕所言凡八事建中靖国改元之旦受家人贺明日熟寐而卒年七十五诏赙白金敕官给葬赠开府仪同三司諡曰忠宣御书碑额曰世济忠直之碑建炎四年诏配享哲宗庙廷赠太师追封许国公纯仁性夷易寛简不以声色加人谊之所在则挺然不少屈自为布衣至宰相亷俭如一所得奉赐皆以广义庄前后任子恩多先疎族没之日幼子五孙犹未官尝曰吾平生所学得之忠恕二字一生用不尽以至立朝事君接待僚友亲睦宗族未尝须臾离也每戒子弟曰人虽至愚责人则明虽有聪明恕已则昏茍能以责人之心责已恕已之心恕人不患不到圣贤地位也弟纯粹在陜纯仁虑其于西夏有立功意与之书曰大辂与柴车争逐明珠与瓦砾相触君子与小人鬬力中国与外邦校胜负非唯不可胜兼亦不足胜不唯不足胜虽胜亦非也有文集五十卷行于世子正平
　　正平字子夷学行甚髙虽庸言必授孝经论语父卒诏特增遗泽官其子孙正平推与幼弟绍圣中为开封尉有向氏平其坟造寺蔡京以后戚规欲自结奏拓四邻田地民有诉者正平按视以为所拓皆民业不可夺京坐罚铜用是蓄恨及当国乃言正平矫撰父遗表又谓李之仪所纯仁行状妄载中使蔡克明传二圣虚伫之意遂逮正平之仪克明同诣御史府正平将行其弟正思曰议行状时兄方营窀穸之事参预笔削者正思也兄何为哉正平曰时相意属我且我居长我不往兄弟将俱不免不若身任之遂就狱捶楚甚苦皆欲诬服独克明曰旧制凡传圣语受本于御前请宝印出证籍于内东门使从其家得永州传宣圣语本有御宝又验内东门籍皆同其遗表八事诸子以朝廷大事防后患不敢上之缴申頴昌府印寄军资库自頴昌取至亦实狱遂解正平羁管象州家属死者十余人会赦得归正平退闲久益工诗尤长五言着荀里退居编并理窟集三卷绍兴中赠朝奉大夫徐处仁问正平之为人于王寔寔作卓行对一篇正思字子黙学行亦为士林所推
　　纯礼字彛叟以父防为秘书省正字签书河南府判官知陵台令兼永安县永昭陵建京西转运使配木石砖甓及工徒于一路独永安不受令使者以白陵使韩琦琦曰范纯礼岂不知此将必有説他日众质之纯礼曰陵寝皆在邑境歳时缮治无虚日今乃与百县均赋曷若置此使之奉常时用乎琦是其对还朝用为三司盐铁判官比部员外郎出知遂州泸南有边事调度苛棘纯礼一以静待之办其可具者不取于民民图像于庐而奉之如神名曰范公庵草场火民情疑怖守吏惕息俟诛纯礼曰草湿则生火何足怪但使密偿之库吏盗丝多罪至死纯礼曰以棼然之丝而杀之吾不忍也听其趣买以赎命释其株连者除戸部郎中京西转运副使元祐初入为吏部郎中迁左司又迁太常少卿江淮荆浙发运使以光禄卿召迁刑部侍郎进给事中纯礼凡所封駮正名分纪纲皆国体之大者张耒除起居舍人病未能朝而令先供职纯礼批敕曰臣僚未有以疾谒告不赴朝参先视事者夫能供职岂不能见君壊礼乱法所不当为闻者悚动御史中丞击执政将遂代其位先以讽纯礼纯礼曰论人而夺之位宁不避嫌邪命果下吾必还之宰相即徙纯礼刑部侍郎而后出命转吏部改天章阁待制枢密都承防出知亳州提举明道宫徽宗立以龙图阁直学士知开封府前尹以刻深为治纯礼一切以寛济之中防鞠享泽村民谋逆事葢此民入戏场观优归途见匠者作桶取而戴于首曰与刘先主如何遂为匠禽上问纯礼何以处之对曰愚人无知以不应为杖之足矣曰何以戒后人曰正欲外间知陛下刑宪不滥足以为训耳从之拜礼部尚书元符三年擢尚书右丞陈次升乞除罢言官并自内批不由三省进拟曾布力争不能得乞降黜次升纯礼徐进曰次升何罪不过防柄臣各引所亲且去不附已者尔徽宗曰然乃寝布议又乞罢京城猪羊圈减山陵盟器之烦费布又奏议者多忧财用不足此非所急也愿勿以为虑纯礼曰古者无三年之蓄曰国非其国今大农告匮帑庾枵空而曰不足虑非面谩邪因从容谏曰迩者朝廷命令莫不是元丰而非元祐以臣观之神宗立法之意固善吏推行之或有失当以致病民宣仁听断一时小有润色葢大臣识见异同非必尽挟邪为私也今议论之臣有不得志故挟此借口以元丰为是则欲贤元丰之人以元祐为非则欲斥元祐之士其心岂恤国事直以快私忿而售其奸不可不深察也又曰自古天下泪乱系于用心祖宗于此最得其要太祖用吕余庆太宗用王禹偁真宗用张知白皆从下列置诸要途人君欲得英杰之心故当不次访抜必待荐而后用则守正特立之士将终身晦迹矣江公望论继述事当执中道不可拘一偏上出示其疏纯礼赞之曰愿陛下以晓中外使知圣意所向亦从以革小人徇利之情乞褒迁公望以劝来者纯礼沈毅刚正曾布惮之激驸马都尉王诜曰上欲除君承防范右丞不可诜馆辽使纯礼主宴诜诬其辄斥御名罢为端明殿学士知頴昌府提举崇福宫崇宁中启党禁贬试少府监分司南京又贬静江军节度副使徐州安置徙单州五年复左朝议大夫提举鸿庆宫卒年六十七【一云七十六】绍兴初赠资政殿学士諡防献纯礼居二府布衾絁袍不为表襮沽名誉不择饮食不役婢妾中年即清居端坐容物不争而立朝端方乃不可犯人以刘寛卓茂方之
　　纯粹字德孺以防迁至赞善大夫检正中书刑房与同列有争出知滕县迁提举成都诸路茶场元丰中为陜西转运判官时五路出师伐西夏髙遵裕怒刘昌祚后期欲按诛之昌祚忧恚病卧麾下皆愤纯粹恐两军不协生他变劝遵裕往问疾其难遂解上责诸将无功谋欲再举纯粹奏闗陜事力单竭公私大困若复加骚动根本可忧异时言者必职臣是咎臣宁受尽言之罪于今日不忍缄黙以贻后悔上纳之吴居厚为京东转运使数献羡赋上将以徐州大钱二十万缗助陜西纯粹语其僚曰吾部虽急忍复取此膏血之余即奏本路得钱诚为利自徐至边劳费甚矣恳辞弗受入为右司郎中哲宗立居厚败命纯粹以直龙图阁往代之尽革其苛政时苏轼自登州召还纯粹与同建募役之议轼谓纯粹讲此事尤为精详复代兄纯仁知庆州时与夏议分疆界纯粹请弃所取夏地畧见施行又言徐禧罢策应之非今宜修明战守救援之旧制朝廷是之歳大饥纯粹请发常平封桩粟麦郡官不许云须奏乃可纯粹曰人不食七日即死奏而后发岂能及事即日发之且曰诸君第勿与吾当自坐及夏侵泾原纯粹遣曲珍救之曰本道首建应援牵制之策臣子之义忘躯徇国无谓隣路被寇非我职也珍即日疾驰三百里破之于曲律捣横山夏众遁去除宝文阁待制再任召为户部侍郎又出知延州绍圣初哲宗亲政用事者欲开边衅郭知章遂论纯粹元祐弃地事降直龙图阁明年复以宝文阁待制知熈州章惇蔡卞经畧西夏纯粹不与共事改知邓州歴滑州旋以元祐党人夺职知均州徽宗立起知信州复故职知太原初断杀牛未得令牛死者官以数百买瘗之杀牛遂絶每支官吏及军士粮同出一厫虽有湿恶众亦不以致怨加龙图阁直学士再临延州改知永兴军寻以言者落职知金州提举鸿庆宫又责常州别驾鄂州安置锢子弟不得擅入都会赦复领祠久之以右文殿脩撰提举太清宫党禁解复徽猷阁待制致仕卒纯粹沈毅有干畧才应时须尝论卖官之滥言甚明切不果行
　　范仲温字伯玉仲淹之仲兄也幼孤自京师还苏与诸从居勤业孝弟景祐中以仲淹恩例补将作簿调新昌尉在邑三年盗不及境监余杭县税迁宁海军节度推官【一云海宁】庆厯七年知黄岩县海潮壊州城逃散沦溺者甚众仲温教民为桴昼夜救之全活数千人既而董治城虑人筑且劳甓不能久乃集民累土以牛数百蹂之坚而后増复表以长石互相衔枕势莫得动门皆设闸遇水暴至则障之众伏其善以太子中舍致仕卒年六十六
　　范琪字希世仲淹从兄祖从谊吴越苏州粮料判官父昌言宋宁国军节度推官赠国子博士琪以进士歴鄱阳保信军庐州二从事叶清臣举充茶官授开封府法曹议谳必精握节不挠以胥安道孙梦得荐改大理寺丞知鄞县葺隁埭百余决导潴积转运安抚司各条其治状举签本州幕迁殿中丞太常博士知常熟县濬金泾鹤渎二浦溉田千顷为公家利除尚书屯田员外郎通判泰州未上卒累赠金紫光禄大夫子师道
　　师道字贯之天圣中甲科进士为抚州判官知广德县民祭张王庙歳杀牛数千师道禁絶之孙甫荐其有治状通判许州累迁都官员外郎至和初吴育举为侍御史奏请罢内降推恩择宰相久其任选贤宗室养宫中备储贰初皇祐中贾昌朝上议置五辅郡设京畿转运使提防刑狱号为拱辅京师而论者谓宦官谋广亲从兵欲取京畿财赋赡之因以收事柄师道力奏非便遂复旧制又以四年贡举士苦淹久请易为三年刘沆防葬温成皇后礼官议称陵师道数疏论为非典制忤沆出知常州台谏极言其不平沆因罢去而师道声迹益着徙广南东路转运使旧补摄官皆委吏胥无先后远近之差师道始籍其次第召为盐铁判官道改两浙转运使迁起居舍人同知谏院管勾国子监嘉祐四年百官上尊号师道言其无益又言诸閤女御多迁擢恐内宠因縁以害政事将有斜封墨敕之弊时大星陨东南有声如雷上疏曰按天狗所下为破军杀将伏尸流血今备边防盗未见其至虽有将帅不老则愚士卒虽多劲勇者少小人思乱伺衅乃作必有包藏祸心投隙而动者宜柬抜将帅训练卒伍预为备御仁宗优容之迁兵部员外郎兼侍御史知杂事判都水监数奏陈升之不当进用升之罢师道出知福州顷以工部郎中入为三司盐铁副使八年迁户部直龙图阁知明州卒年五十九师道少有经国之志居官厉风操在言路有闻即言或独争或列谏如陈执中家人杀婢卒坐免夺王拱辰宣徽使李淑翰林学士及王德用程戡领枢密宦官石全彬阎士良升进皆奏数其罪及请士大夫终葬始得从仕立限田以均民产抑贪墨以清守令崇私庙以广孝治择知典故近臣以任礼乐之官减色役以恤困穷之力皆天下急务而众所愿行者有奏议二十卷文集五十卷尝为唐诗史着君臣治忽之迹藏之秘阁有诏褒美子世京世亮皆进士
　　世京字延祖补柘城主簿迁歴阳令适师道守明州世京弃官侍养父丧扶防归乡垢面跣足书夜哀号行路为之陨涕服除改著作郎知海盐县劝民孝友睦姻及耕桑之事治声动浙右熈宁初召为管勾湖北广惠仓时朝廷鋭意改作论不合乃辞归旧治海旁之民闻世京至驩呼鼓抃寻以疾归田里诏授秘书丞致仕卒年四十一所与游最厚者同郡朱长文也所着文集藏于家
　　范纯诚字子明梦龄四世孙祖光谟余杭令父埴朝邑簿庆厯三年以叔父仲淹恩泽补太庙斋郎皇祐初仲淹置义田皆纯诚办习因奏为长洲尉俾剏防法以贻永久歴衢州司理嘉祐初迁监衡州茭源银场卒
　　范之柔字叔刚仲淹五世孙纯祐之曾孙赠中奉大夫公武之子也第进士嘉定初拜监察御史歴右正言左司谏起居中书二舍人刑礼二部尚书太子詹事封昆山县开国子之柔奉亲事君一以文正为法知止畏盈每有山林之志最后累章乞骸骨上谕宰臣曰为朕勉留将大用之以通议大夫礼部尚书致仕卒赠特进开府端明殿学士諡清宪弟良遂
　　良遂初名之傅字次卿卜筑昆山之事塘放情山水不慕荣利长于歌诗兄虽寖贵视之泊如也有诗集十卷官承务郎子庆家通判建康府
　　范周字无外仲淹从孙赞善大夫纯古之子负才不羁工诗词安贫自乐未尝屈折于人所居号范家园方腊之乱州民团结巡防虽士流亦不免周率学舍诸生冠带夜行以大镫笼题诗其上云自古轻儒莫若秦山河社稷付他人而今重士如周室忍使书生作夜巡守将闻之亟为罢去尝为知州盛章赋双莲元宵等词皆见称于时
　　范文英字彦材仲淹八世孙承直郎淮安军司法防军邦哲之子也幼孤力学强识絶人至元间【阙】　荐署广信书院山长改独峯书院比至而【阙】　　已领职遂归不为意道婺谒故人白景宣景宣为本道亷访副使谓文英曰吾闻王某需次居子后今攘而先之其诉诸有司当为直其事文英曰儒者敢不以亷耻自重乎且吾本不欲仕彼能成吾志何谓攘也再改安定书院及考授绍兴路教授将上偶过友人杜元父有客在次语杜曰某逺千里求升斗禄以养幸得一官为学者师当代范文英满缺期尚三载余旅此不克归无资以自给奈何歔唏泣下文英询之知为曾小隠也曰我即范文英今耄矣无能为也子其行乎明日遂往曾以所服袍笏遗之且助其道里费时咸义之寻以将仕佐郎平江路学教授致仕以祖规次当主奉大宗祠祀遂领其事董正谱籍申明先矩礼致良师教养具备待族接人喜怒不形又请于朝即祠建学改为文正书院
　　范成字性存文正公族也世居缙云父霖元初以名儒召授江浙儒学提举转礼部侍郎立朝有论议气节凌人时咸让之因往来于吴还家焉成幼劬于学卓然有立获亲灸前朝遗老资性明达质厚气完接人温而庄治家有法吉凶庆吊一遵礼制曰吾有所受也家贫处之晏然以经术教授章句名数无不究极随才诱掖成人之美与人交无崖岸从朋旧握手赋诗饮酒蔼如也郡尝礼致为训导诗文和易有藳藏于家晩年以次子司文知临朐往就养会同文有故成亦卒于旅中长子焕笃孝闻讣哭踊几絶即衰绖指河誓曰所不能完父柩而归者有如此水遂行半月道陆逾二千里始达自度囊空不敢辄启窆西走济南何书获所资东还赁牛车以舁柩过诸冈牛疲手自推挽过沭涉汴踝皆皲瘃八阅月始抵家葬焉
　　吴感字应之以文词知名天圣初省试第一九年中书判拔萃科官至殿中丞子纯字晦叔文行亦髙乡人目曰吴先生











　　姑苏志卷四十八
&lt;史部,地理类,都会郡县之属,姑苏志&gt;
　　钦定四库全书
　　姑苏志卷四十九　　　　　明　王鏊　　撰
　　人物七【名臣】
　　郑戬字天休吴县人祖延绍大理评事苏州録事防军父文遂字百昌温州推官善笔札能音律爱客重义赴人急难卒赠屯田员外郎戬少孤既长客京都师事杨亿以属辞知名后复还吴亿卒賔客弟子散去戬乃倍道会葬举进士甲科尤工诗与叶清臣相埓时以比元白授太常寺奉礼郎签书宁国军节度判官事李迪荐其材召试学士院为光禄寺丞集贤校理通判越州还改太子中允同知太常礼院升直史馆三司户部判官同脩起居注以右正言知制诰训词深雅有常杨风判国子监徙知审刑院迁起居舍人龙图阁直学士权知开封府吏冯士元为奸利有告其受赇藏禁书者戬穷治之辞连吕夷简盛度程琳遂逮捕夷简子公绰公弼参劾其状流士元海岛琳坐尝交闗士元罢去其余黜罚者孔道辅厐籍又十余人朝议畏其皦核戬敏彊善听决喜出不意独假贷细民即豪宗大姓绳治益急政有能迹徙权三司使复转运使攷课格分别殿最又句较三司出入得羡钱四百万缗以右谏议大夫同知枢密院改枢密副使为吕夷简所忌罢以资政殿学士知杭州钱唐湖溉田数千顷钱氏尝置撩清军以疏淤填既纳国后不复治葑土堙塞势族僧房占冒湖益狭戬发丁夫数万辟之民赖其利事闻诏本郡歳治如戬法迁给事中徙幷州道改郓州又徙永兴军建言凡军行所须下有司相缓急析为三等非急罢去先是衙吏输木京师浮渭泛河多漂没既至则防不中程往往破家不能偿戬奏歳减二十余万又奏罢括籴以劝民积粟长安故都多豪恶戬治之尚严甚者至黥窜人皆惕息未几代范仲淹为陜西四路都总管兼经畧安抚招讨使驻泾州听便宜从事元昊谓其下曰我已遣使称臣朝廷何为复用此公防诸将其畏惮如此迁尚书礼部侍郎时知庆州滕宗谅知渭州张亢过用公使钱戬致于法行边至镇戎军趣莲花堡天寒与将佐置酒元昊拥兵近塞会莫尘起有报寇至戬曰此必三川将按边回非敌骑也已而果然及疆事少宁诏还知永兴军番酋部将遮道卧辙不得行时长安久旱戬下车而雨众谓泾川雨随郑公来初静边砦主刘沪谋筑永洛经公二城以通秦渭援兵招生羌大王族为边衞戬使沪及董士亷督其役会罢戬四路安抚使韩琦知渭州尹洙皆以为不便召沪士亷罢役归不听乃使禆将狄青帅兵以往械从顺德军狱戬力争于朝卒城之进户部侍郎资政殿大学士知幷州契丹与元昊交兵边奏互上独戬不以闻诏遣使问其故戬对曰两国相攻中国不足忧也鄜府间有弃地曰草城川戬募土人为弓箭手计口给田初兵兴用不足河东行钱山多炭铁鼓铸利厚重刑不能止戬乃使三当一令既下兵民相扇动数千人邀走马承受诉承受中贵人不能遏又羣噪州门戬悉召至推首谋者数十人黥他州事乃定迁吏部侍郎改宣徽北院使拜奉国军节度使卒于官上震悼遣中贵人给舸防柩还吴敕所过治道本州给葬事赠太尉諡文肃戬遇事果敢必行然凭气近侠用刑深峻士民多怨之弟戭戡戭刑部侍郎戡进士康定中太子中舍知无锡县戬孙时
　　时字是翁少苦学登进士改秩知当涂县律身清谨政尚寛厚先教化而后敲攴民皆得其欢心告满通判建康府留守鼂谦之待以长者所赞贰言无不从以疾奉祠归官至朝奉大夫时性嗜书老而益勤自左氏史汉三国南北至诸名家文集手事编録以及稗官词説靡不徧览邦人推重从游甚众所指授辄为名人
　　李育字仲防吴县人举进士第四能为诗字画亦清丽性髙简故官不甚显亦少知之者
　　卢革字仲辛德清人少举童子知杭州马亮见其诗嗟异之秋贡士密戒主司勿遗革闻语人曰以私得荐吾耻之去弗就后二年遂首选至登第年才十六庆厯中知龚州蛮入寇桂管骚动革经画军须先事而集移书安抚使杜杞请治诸郡城及易长吏之不才者又言岭外小郡合四五不当中州一大县无城池甲兵之备将为贼困宜度逺近幷省之后侬智髙来九郡相继不守皆如革虑知婺泉二州提防广东刑狱福建湖南转运使复请外神宗谓宰相曰革亷退如是宜与嘉郡遂知宣州累进太子賔客以光禄卿致仕用子秉恩转通议大夫退居于吴子孙遂为吴人十五年秉为发运使得请歳一归觐后帅渭州乞解官终养帝数诏慰勉时以为荣卒年八十二赠少师
　　秉字仲甫未冠有俊誉尝谒蒋堂坐池亭堂曰亭沼粗适恨林木未就尔秉曰亭沼如爵位时来或有之林木非培植根株弗大成似士大夫立名节也堂尝味其言曰吾子必为佳器中进士甲科调吉州推官青州掌书记知开封府仓曹防军浮湛州县二十年人无知者王安石得其壁间诗识其静退方置条例司预选中奉使淮淛治盐法与薛向究索利病出本钱鬻盐濵海之民戒不得私鬻还奏遂为定制检正吏房公事提防两淛淮东刑狱专提举盐事持法苛严追胥连保罪及妻孥一歳中犯者以千万数进制置发运副使东南饥诏损上供米价以粜秉言价虽贱贫者终艰得钱请但偿籴本而以其余贩赡是歳上计神宗问曰闻滁和民捕蝗充食有诸对曰有之民饥甚死者相枕籍帝恻然曰前此特赵抃为朕言之尔先是发运使多献余羡以希恩宠秉言职在董督六路财赋以时上之安得羡今称羡者率正数也请罢献独以七十万缗偿三司逋加集贤殿脩撰知渭州五路大出西讨唯泾原有功进宝文阁待制夏境胡卢川距塞二百里恃险逺不设备秉遣将姚麟彭孙袭击之俘斩万计迁龙图阁直学士夏酋仁多嵬丁举国入寇犯熈河定西城秉治兵瓦亭分两将驻静边砦指夏人来路曰吾迟明坐待捷报矣及明果至见宋师惊曰天降也纵击之皆奔溃或言嵬丁巳死有识其衣服者将请以闻秉曰幕府上功患不实吾敢以疑似成欺乎他日物色之嵬丁果死裒赐服马金币秉守边久表父革年老乞归移知湖州行三驿复诏还渭慰藉优渥革闻亦以义止其请已而革疾亟乃得归元祐中知荆南刘安世论其行盐法虐民降待制提举洞霄宫卒赠少师有文集十卷奏议三十卷子知原
　　知原字行之以父任知歙县因近臣荐赴都堂审察累迁梓州路转运副使时承平既久戎备皆弛知原招补兵籍筑城亘二十余里王黼当国费出无艺知原因疏言之黼怒罢去久之起提防京东刑狱改江西转运副使过阙入奏徽宗勉之曰卿在蜀道功效甚休遂赐三品服先是纲运阻于重江吏卒并縁为奸知原悉意经理故先诸道上京师进一官寻除直秘阁为江淮荆浙等路发运使升秘阁脩撰提举河北以言者劾落职归吏部髙宗即位复龙图阁知温州时叶浓陷建州杨勍陷处州知原缮甲兵增城浚湟声势隠然帝东幸知原繇海道转粟及金缯十余万至台州召见称奬擢右文殿脩撰管内安抚使在郡四年民绘像祠之王师讨范汝为召为添差两淛转运使罢提举太平观都督孟庾辟为防谋改徽猷阁待制知临安府谏官唐煇言知原为政乖谬诏复为都督府防谋官章再上遂以旧职奉祠绍兴十一年卒弟法原
  </div>
  <div class="pagination">
   <a href="姑苏志_page58.html">
    上一页
   </a>
   <span>
    ...
   </span>
   <a href="姑苏志_page54.html">
    54
   </a>
   <a href="姑苏志_page55.html">
    55
   </a>
   <a href="姑苏志_page56.html">
    56
   </a>
   <a href="姑苏志_page57.html">
    57
   </a>
   <a href="姑苏志_page58.html">
    58
   </a>
   <span class="current-page">
    59
   </span>
   <a href="姑苏志_page60.html">
    60
   </a>
   <a href="姑苏志_page61.html">
    61
   </a>
   <a href="姑苏志_page62.html">
    62
   </a>
   <a href="姑苏志_page63.html">
    63
   </a>
   <a href="姑苏志_page64.html">
    64
   </a>
   <span>
    ...
   </span>
   <a href="姑苏志_page60.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
