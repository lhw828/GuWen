<!DOCTYPE html>
<html>
<head>
    <meta charset="UTF-8">
    <title>明一统志 - 第 35 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明一统志 - 第 35 页/共 66 页</h1>
    <div class="content">　　寺观治平寺【在巴县治西宋治平间建】定慧寺【在长夀县治东宋绍兴间建俱本朝洪武间重脩】广夀寺【在江津县治东本朝洪武间建】报恩寺【在大足县治东北宋元祐初建本朝洪武间重脩】普照寺【在永川县治南宋寳庆间建本朝永乐间重脩】胜果寺【在綦江县治南元建本朝洪武间重脩】嘉初寺【在合州治东北元至元间建本朝洪武末重脩】崇兴寺【在涪州治西元建本朝永乐间重脩】夀隆寺【在铜梁县治西宋建本朝洪武间重脩】酆都观【在鄷都县治东一名景徳观宋建】东华观【在巴县治南元至元间建俱本朝永乐间重脩】永福观【在江津县治东元建本朝宣徳间重脩】妙观【在大足县治东元至顺初建本朝洪武间重脩】崇真观【在长夀县治东元建本朝永乐间重脩】紫防观【在永川县治南本朝洪武间建】三灵宫【在府治东元防定间建本朝永乐间重脩】
　　祠庙禹庙【在忠州治南过江二里许祀夏禹王唐杜甫诗禹庙空山里秋风落日斜荒庭垂橘柚古屋画龙蛇云气嘘清壁江声走白沙早知乘四载防凿控三巴】巴王庙【在忠州有二阙对立】甘寜庙【在巴县寜三国吴将宋冯时行诗豪杰自不羣俗眼盖盲瞽刘表既不识那复论黄祖翻然脱霸防渡江得英主唾手立功勲雄名诧千古】壁山庙【在重壁山唐赵延之讨平资泸夷以功授合州刺史卒于此山后人立庙宋封威烈侯】马援祠【在彭水县西壶头山之麓汉伏波将军破武陵蛮时偃兵于此故人为立祠】闗羽祠【在永川县学前洪武间建垫江县亦有庙羽蜀汉名将】张飞祠【在长夀县治西又涪州亦有庙宋大观间于庙前得三印及佩钩刁斗上镌飞名张士诗天下英雄只豫州阿瞒不共戴天雠山河割据三分国宇宙威名丈八矛江上祠堂严劔佩人间刁斗见银钩空余诸葛秦川表左袒何人复为刘】严顔祠【在忠州治北顔汉末巴郡太守宋苏轼诗先主反刘璋兵意颇不义孔明古豪杰何以为此事刘璋固庸主谁为死不二严子何独贤谈笑傲碪几国亡君已执嗟子死何为何人刻山石使我空泪涕】张柬之祠【在合州治西柬之唐刺史】陆贽祠【在忠州治南一名懐忠堂贽唐相元李起岩记】李徳辉祠【在合州治西徳辉仕元为总管有惠爱故民为立祠】
　　陵墓巴子塜【在府城西北五里前后有石兽石各二麒麟石虎各一即古巴国君塜也】严顔塜【在忠州西南二十里】长孙无忌墓【在彭水县信陵乡西岸无忌唐显庆间贬黔州】陆贽墓【在忠州屛风山玉虚观南宋林逢子诗仁义百篇唐孟子排奸劲节凛秋霜人生一死固不免死落忠州骨也香】田祐恭墓【在彭水县祐恭仕宋知恩州】杜莘老墓【在江津县莘老宋殿中侍御史丞相虞允文过其墓操笔立题曰刚直御史】蹇义墓【在府城北五十里本朝宣徳十年奉塟此】
　　古迹巴子城【在合州南五里又忠州东一百里江北岸亦有巴子城亦名临江故城葢汉县也】什邡侯城【在合州治东北汉封雍齿于此】古滩城【在府城东八十里岷江岸相传巴子于此置津立城】覇州城【在府城东南二百六十五里唐贞观中置南平州后改霸州后又废入南平县】七门郡【在平津县西魏置此郡隋废】万夀县城【在巴县西唐初分江津置此县初名万春后改今名】江州县城【在府城西秦张仪所筑汉为县巴郡治焉】枳县城【在府城北一百一十五里史记楚得枳而国亡即此晋桓温伐蜀移枳县于隣溪此城遂废】东阳城【在府城西一百里齐割巴阳置此郡】三溪县城【在南川县唐贞观中置属南州城甚髙险】废汉初县【在合州西北一百九十里梁置新兴郡西魏名县曰汉初隋属涪州唐宋属合州】废赤水县【在合州西北一百三十里隋置属涪州唐宋皆属合州】废丹山县【在南川县东南三十里唐置】废南平县【在府城东南二百三十里唐分巴郡置此县及置州后州废以县属渝州】废隆化县【在南川县唐置后改賔化属涪州宋属南平军】废巴川县【在合州南七十五里唐置属合州宋因之】废乐温县【在涪州西北一百一十里唐初置属南潾州后属涪州】废龙渠县【在忠州东南一百八十里宋置属忠州】废南平军【在綦江县南九十里宋置治南川县】屈原塔【在忠州东一十里屈原楚三闾大夫宋苏轼诗屈原古壮士就死意甚烈世俗安得知眷眷不忍决南賔旧属楚山上有遗塔应是奉佛人恐子就沦灭】东坡【在忠州治白居易诗何处慇懃重回首东坡桃李种新成又有西坡亦居易故迹东坡有移政种花二亭西坡有极目亭】荔支园【在江津县防西北相传唐时所植每熟士大夫防聚于园食之】塞乐园【在南川县西郭宋太守封固以邉境寜静营治为游宴之地内有风月赏心二亭及渌漪轩】狼峱乡【在重庆山谷中俗构屋髙树谓之阁栏不解丝竹唯坎铜鼓视木叶以别四时父子同讳夫妻共名祭鬼祈福】范镇村【在江津县西楼台山之麓宋范鎭常寓此后人慕之因以名村】赤甲戌【在涪州寰宇记汉末为赤甲兵所聚】金注子【在江津县北五里昔有僧憩于此有鸟防僧衣袖牵而上见注子石缝中手不能及折石畔苦檀枝桃出之遗迹尚存】金钗影【在江津县西一百五十里周溪上石碛中有浅水一湾周回五六尺见双金钗影】海棠香国【在大足县海棠无香此地产者独有香旧郡治前有香霏亭花亭俱废】江心石鱼【在涪州鉴湖上流江心有石刻双鱼皆三十六鳞一防萱草一防莲花有石秤石斗在傍鱼现则年丰】石镜【在合州涪江有石立水心正圆如月水落时出髙可三丈俗谓石镜】
　　名宦汉王堂【永初中巴郡太守搜才礼士有善政吏民生为立祠】张汭【巴郡太守有徳政及民吏民为之立颂徳碑】严顔【刘璋使守巴郡为张飞所擒顔曰有断头将军无降将军飞怒命斩之顔色不变曰斫头便斫头何怒耶飞壮而释之】三国庞肱【蜀汉涪陵太守有徳政肱统之子也】李严【蜀汉时以禆将铳巴郡脩郡城又凿南山欲防汶涪二水使城在孤洲上】晋王濬【巴郡太守巴人生子多不举濬严其科条寛其徭役所活数千人及后伐呉所活者皆堪为兵父母戒之曰王府君活汝汝必死之】唐张柬之【合州刺史故事嵗以兵五百戍姚州地险瘴到屯輙死柬之论其】田洄【渝州刺史能尽平剧贼诚信亷洁罢任之日其家甚贫】赵延之【大厯中巴川令时资泸夷贼寇掠县境延之领兵袭破之以功陞合州刺史兼渝合资泸经畧巡抚使】刘晏【坐与元载有仇贬忠州刺史虽以罪斥然在唐为计相人不加赋而国用以饶】陆贽【忠州别驾以论裴延龄奸佞贬此在州十年避谤不著书集古今名方五十卷号集验方】白君易【忠州刺史政治之美吟咏之富忠人传诵至今】李吉甫【忠州刺史初为陆贽所拟出补明州刺史及为忠州贽贬州别驾吉甫置怨结懽人重其量】南承嗣【涪州守捕蜀道穷寇昼不释刄夜不释甲甚有忠烈誉桞子厚为序送之】赵国珎【黔南节度使有徳政人为立碑】马植【自南安都防徙黔州观察使入川时舟泊峡中夜见白衣隄上吟曰截竹为筒作笛吹鳯凰池上鳯凰飞劳君更向黔南去即是钧陶万彚时不乆拜相】栁玭【渝州刺史尝有训戒子弟之书可为世范】李萆【忠州临江令有中官被防奉御容还阙乃挈西州一妓而下所在肆横殴吏取庸箄径入其舟取娼防岸上草奏自劾其人怖栗逊谢士夫壮之】张濬【光啓中涪陵刺史郡故少井泉濬穷山泉之源以竹其流民赖其利作引水碑】宋张君平【黔州指挥使獠兵入寇君平引兵击破之】胡旦【太宗时守忠州以论事切直而出后召入史馆】李惟清【涪陵尉蜀民尚淫祠病不疗治聼于巫觋惟清擒大巫棰之民以为及祸他日又加棰焉民知不神然后教以医药稍变风俗】周敦頥【嘉祐中佥书合州判官事未经手吏不敢决虽下之民不肯从】赵尚寛【皇祐初知忠州俗畜蛊杀人尚寛掲方书市中教人服药募索为蛊者穷治寘于狱大化其俗】单煦【知昌州时诏城蜀治煦以蜀地负山带江一旦毁篱垣而兴版筑其费巨万非民力所堪请但筑子城转运使如其议】沈省言【巴川令庆厯间有奬谕诏碑刻尚存】刘舜卿【昌州驻泊都监谕降泸水蛮八百人诛其桀骜者】吕陶【嘉祐中铜梁令民庞氏姊妹三人冐幼弟田弟壮愬官不得直贫至庸奴于人及是又愬陶一问三人服罪弟泣拜愿以田半作佛事以报陶晓之曰三姊皆汝同气与其捐半供佛曷若遗姊弟又拜聼命】姚涣【知涪州賔化夷多犯境涣施恩信抚纳酋豪争罗拜廷下讫涣去无警】景希孟【知巴川县二年满秩常有诗二载巴川县谁知是与非还郷何所有载得一清归】张啇英【熈寜中知南川县章惇经制夔洛狎侮州县商英随机折之落落出其上惇大喜延为上客】屈坚【忠州防御使建炎初金人围陜府坚引兵救之围解金人执坚坚曰吾来为解围也城茍全吾死何憾叱金人使速杀之】石恕【靖康之难金人践中原恕时总潼闗夔路兵马欇南平军事闻二帝北狩率勤王兵径抵南京髙宗以军事付之恕凡三守兹土甚得民情】胡交脩【知合州却私请免上供以万计】孙安国【通判南平军喜功者诱溱潘二州纳贡兴版筑安国极言无益乞省罢之】李承约【黔南节度使以恩信抚诸夷落劝民农桑兴起学校居数年当代黔南人诣京师乞留诏许留一年】茹孝标【知南州时夷獠数为患孝标请置郡县以统制之转运使沮其议朝廷继得其详卒建军垒自是逺人安之】安丙【淳熈间调大足主簿秩满诣阙陈蜀利病十五事言皆凯切】陈仲酋【绍定间知昌州政事一以爱民为务尝立义仓以备凶嵗民懐之】余玠【四川安抚制置使兼知重庆府大更敝政遴选守宰任都统张实治军旅安抚王惟忠治财赋监簿朱文炳接賔客皆有常度又兴学养士轻徭薄征蜀既富饶乃罢京湖之饷邉闗无警自寳庆以来蜀阃未有能及之者】赵汝廪【知涪州劝农兴学民为立生祠于学宫以配程黄尹谯四贤】曹叔逺【通判涪州有善政后徙守遂寜时营卒相率称乱势张甚叔逺入境輙戢其徒无肆暴曰此江南好官员也】曹【重庆府司法叅军郡守度正欲荐之辞曰章司禄母老请先之正敬叹焉】张珏【以都统制守合州珏出竒设伏筭无遗防其治合士卒必练器械必精赏罚明信人人用命元兵攻之不克遂引去然自开庆受兵民凋甚珏外以兵防耕内教民垦田积粟公私兼足徳祐初命知重庆府】王仙【以蜀都统守涪州元兵攻围无虚日势孤援絶宋亡之二年城始破仙自刎断其吭不殊以两手自摘其首坠死】曹琦【知南平军元兵来攻被执脱身南归制置辟主管机宜文字闻都统赵安以城降就守御地自经死】马堃【以六郡鎭抚使守咸淳府元兵攻城杨文安与堃同里开谕之使降不从既而城防堃悉力巷战力屈就擒死之】本朝潘贤【洪武初知重庆府在任公勤亷谨吏民畏服豪横屏迹】任毅【洪武间知重庆府有干济才事虽繁剧举无遗滞以亷能着闻】邢冕【永乐初任巴县知县后陞重庆府知府禁约横科袪除宿政绩甚多】张瑛【永乐中荣昌知县居官六载门无私谒饮食惟蔬菜而已至今民思慕之】沈定【永乐中知涪州亷能有为兴学校课农桑孜孜不怠吏胥畏威而民乐其业】胡靖【永乐中知重庆府亷明耿介有守有为吏畏其威民懐其徳卒之日无不流涕者】饶伯纯【永乐中任巴县丞亷干勤愼民懐其徳邑民謡曰井井乡郷絶呌嚻桑麻盈野黍盈郊如何百姓相安好县有清官説姓饶】蒋诚【宣徳中知巴县亷愼公勤兴学劝士邑民謡曰卓鲁芳声自古闻千年之后有斯人董狐再着循良传定有吾巴蒋牧民后擢御史陞广西按察副使民至今懐徳】王溵【景泰中以国子生授巴县知县为政慈祥节俭以爱民为主越三年卒于官邑人为赙以归其柩复立祠祀之】陈秉彛【成化中知忠州励操爱民兴学劝士凡政有禆于百姓者即以身当之利害非所计也莅任以来吏畏其威民懐其徳】张黻【成化中知涪州清介公明爱民如子】
　　流寓长孙无忌【洛阳人累官太子太傅同中书门下三品唐髙宗时諌立武后后许敬宗诬奏无忌反削官爵谪黔州卒】萧遘【兰陵人仕唐自右史窜黔州南逰三峡梦神人曰险不足惧公诘之曰我紫极宫黄魔神也将佑助明公出境后遘拜相】刘彛【福州人仕宋累官直史馆知桂州禁与交人互市交阯防钦连等州坐贬官安置随州又除名为民编涪州】程頥【河南人宋哲宗时擢崇政殿説书绍圣间削籍窜涪州頥至涪寓居北岩注易所渐皆为名士涪人祠頥于北岩】黄庭坚【洪州人以脩实録谪涪州别驾黔州安置自号涪翁与秦太虚书曰某屏弃不毛之郷以御魑魅耳目昏塞旧学废忘是黔中一老农耳】王充【果州人游黔南太守髙请以训黔之学者时黄庭坚被谪于州相爱二嵗书以颂王之徳曰南充王子美其质粹温乆与之逰见其循理而不竞诚心而不疑】尹焞【洛人少师事程頥宋靖康初以荐召至京师不欲留赐号和靖处士次年金人防洛焞阖门被害焞死复苏后刘豫以礼聘焞不从乃自商州奔阆绍兴四年止于涪涪頥读易地辟三畏斋以居后以范冲举召充崇政説书以疾辞冲奏命漕臣至涪亲遣始就道祭頥而后行】
　　人物周巴蔓子【巴国人仕为将军周末国乱蔓子请师于楚许以三城楚已救巴遣使请城蔓子曰借楚之灵克济祸难诚许楚王城可持吾头徃谢城不可得也乃自刎使者以蔓子首报楚王王曰使吾得臣如蔓子者用城何为乃以上卿之礼其首巴亦举其尸以上卿之礼于施州】汉谯君黄【合州人仕为谏议大夫后避王莽又不仕公孙述国人作诗美之】尹【南川人桓帝时从汝南许慎学受五经还牂牁以教授其郷于是南域始知学】严举【巴郡人延熹中为父行丧逾礼过恩旌表门闾旧有严孝子碑在郡仪门】谒涣【江州县人仕为汝南太守有公直之称其同邑又有司校尉程焉度辽将军谯章皆有名于时】然温【江州人仕为度辽将军守桂阳长于治民能得其心】杜孝【巴郡人善事母以孝称母喜食鱼脍杜役于成都买鱼盛以竹筒以草塞之投于中流祝曰愿母得此食妇汲于江忽见竹筒横来触岸异而取之见二鱼曰吾夫所寄熟以进姑闻者叹其孝感】三国甘寜【巴郡临江人仕呉尝献计谓先败黄祖鼓行而防楚关可渐窥巴蜀孙权深纳其説以战胜为名将】晋李骧【涪人与城都杜轸俱为尚书郎与轸齐名每有论议朝廷莫能逾之时号蜀有二郎】文立【巴郡人少在蜀时游太学师事谯周门人以立为顔囘治毛诗三礼兼通羣书仕晋至尚书郎时西域献马武帝问立马何如对曰乞问大仆帝善之】母雅【巴郡江州人学宗四科贡于朝除涪陵汉平令忠义着于奉上毅彰于接下西南夷跋扈以为夜郎太守殊俗感其惠化致仕而归卒年八十二】唐李文素【汉初人光啓间丧母庐墓墓生芝虎鹿驯其傍刺史戴竒以闻赐粟三百石】张武【石照人仕王建为破浪都头大破髙季昌于夔州为武鎭军节度使】宋张【江津人举进士召对直言累仕至湖广总领精神满腹长于鞭筭】谯定【涪陵人少喜学佛析其理归于儒后至汴学易于程頥遂得闻精义造诣愈至后頥贬涪定又从之游靖康初召为崇政殿説书以论弗合辞不就髙宗即位定犹在汴诏津遣诣行在将用之防金兵至定复归蜀隐青城山蜀人敬之称曰谯夫子云】郝仲连【昌元人建炎初金人犯河中时仲连为贵州防御使节制河东军马屯河中就权府事金将罗索以重兵压城仲连率众力战外援不至度不能守先自杀其家人城防不屈及其子皆遇害后赠明州观察使】冯时行【巴县人绍兴初召对以斥和议除知万州秦桧风使者捃拾其罪坐废所着有缙云集】赵性【合州赤水人绍兴中入对集英其防有曰以括囊为深计臣知其人矣主和议者当之以首鼠为圆机臣知其人矣杜言路者当之考官大惊以为刘蕡无以过秦桧欲捃拾之防桧卒而止】杨载【涪陵人以功名自负金人立刘豫载白张浚愿得白刄横行敌中当手刄刘豫并金兵以报丞相浚壮其言遂遣之载偕十士至金伪降金任之官行反间豫果废及欲行谋而十士已亡其八遂决归计浚以其名闻时赐从事知逹州永睦县】罗志冲【合州人潜心六经最精于易作解发明程氏为多】度正【合州人绍兴初进士早从朱文公诲以正心诚意之学歴官国子监丞上疏极言李全必反且献毙全之防有三累迁礼部侍郎致仕所着有性善堂文集】李兴宗【临江人举进士早有隽声仕至国子博士以清节着号谦斋所着有论孟俗解】吴甲【临江人少苦学有文名仕为秘书监兼侍读】石公恕【江津人以武功大夫知威州有能名尝作文刻碑戒子孙不得分异有御制八行碑刻于学】赵卯发【昌州人以上舍登第为遂寜州司户咸淳中权通判池州元兵渡江池守王起宗遁卯发摄州事为守御备明年大兵至卯发知不可守乃置酒与亲友饮诀谓其妻雍氏使先出走雍曰君为忠臣我独不能为忠臣妇乎及兵薄池卯发与雍同缢从容堂而死事闻赠官谥文节雍赠顺义大夫】赵立【重庆人第进士以上书迕贾似道被谪徳祐初起为大杜令湖北提刑使蜀趣诸将入卫至重庆则昝万夀已降元张方城守为后图立无以复命还至涪沈水死】本朝陈志【巴县人为燕山防卫指挥佥事资性谨实有谋勇洪武末从靖难戮力战陈始终不懈永乐初封遂安伯】蹇义【巴县人洪武乙丑进士授中书舍人寻擢吏部右侍郎永乐初转左侍郎进陞尚书兼詹事府詹事洪熈改元陞少保兼吏部尚书宣徳中累进少师特赐第一区卒赠太师谥忠定官其长子为尚寳司丞义深沈简静贵而能谦有献纳匡翼之功】郭璲【巴县人洪武中由太学生歴仕仕途有能声累迁湖广布政司左叅政】石温【江津人洪武中领郷荐擢陜西鳯翔府同知才能著称寻陞交阯布政司叅议】王铎【江津人洪武中由举人授遂寜教谕学识过人累官至浙江布政司叅议】王铎【荣昌人洪武中由太学生擢苏州府嘉定县丞政绩着闻累官交阯布政司右叅政】莫仲昭【铜梁人洪武中以国子生入仕才能超异累陞浙江布政司所至有惠政】李琳【定逺人洪武末由郷举擢监察御史持宪得体陞福建按察司副使】谢庸【忠州人永乐初由郷举擢监察御史巡歴有能声陞山东按察司副使】蹇贤【巴县人永乐中由郷举擢监察御史持宪公平累官湖广右布政使有氷檗声】蒋勉【涪州人永乐中进士擢刑部主事练逹刑名歴陞本部右侍郎能声着闻】江渊【江津人宣徳庚戌进士累官尚书太子少师有名于时】张清【巴县人宣徳中进士歴官中外有声称】邹智【合州人生而頴敏过人十二嵗能文章领成化丙申郷荐第一登进士授庶吉士以直言谪死慷慨忠爱为理学名臣】牟俸【由进士入仕歴官累陞副都御史端严冇守奋发敢为竟以是贾祸卒于戍所家无寸赀识者惜之】喻茂坚【荣昌人正徳辛未进士授铜陵知县擢御史巡歴有声出守眞定河间政成陞贵州叅政福建按察使浙陜左右布政使陟右副都御史入为刑部侍郎进尚书致仕歴官四十年清苦一节时论归之赠太子少保谕祭子祐溧阳丞祐黎平知府孙应龙寳庆经歴应豸寻旬通判应台贵阳知府曽孙思恪户部员外郎】
　　仙释王方平【前汉时弃官隠遁在太尉陈躭家尸解魏青龙初于平都山升天杜成先生为作神仙传】隂长生【后汉延光初从马明生求仙法乃得长生于青城山中取太清神丹经授之遂别去后于平都山升天】尒朱洞【其先出于元魏尒朱族遇异人得道唐僖懿间落拓成都市中于江濵取白石投水众莫测后自果至合卖丹于市价十二万刺史召问其直更増十倍以其反覆盛以篾笼弃诸江至涪州渔人姓白石得之授以丹二人俱仙去张商英为作传】兰冲虚【涪州人居于精思观唐神龙乙巳秋一夕乘云而升】王防仙【出入阛阓为人脩冠号王防子暮则卧于涪州天庆观一夕尸解而去道士为之月余自果山贻书致谢】韦昉【蜀人夜泊涪陵江忽遇龙女遣骑迎入宫后昉登第十年知简州龙女复遗书相迎勅命昉充北海水仙】显嵩【铜梁人姓李住巴川之宣宻院余三十年足迹不出郷里宋绍兴中集众告以将逝作颂曰八十年中常浩浩宏开肆货摩尼寳也无一个共啇量不是山僧収铺早端坐而寂】浄业【石照人姓文少业屠有羊既乳将杀之二羔防刀伏门后业感叹弃家为僧忽大悟作颂曰昨日罗刹心今朝菩萨面罗刹与菩萨不如一条线】宗琏【石照人姓董嗣潭州大沩山善果有僧过其家指灯示之曰灯照汝汝照灯耶荅曰灯亦不照我我亦不照灯扁其室曰穷谷刘锜鎭荆南问穷谷何义琏曰心尽曰穷性凝曰谷随向应声不疾而速】














　　明一统志巻六十九
　　钦定四库全书
　　明一统志卷七十
　　明　李贤等　撰
　　防州府【东至湖广荆州府巴东县界二百一十里西至重庆府垫江县界七百四十里南至湖广施州卫界二百六十里北至陜西汉中府平利县界八百里自府治至南京三千五百三十里至京师六千九百八十里粮二万石零】
　　建置沿革禹贡荆梁二州之域天文翼轸分野周初为鱼复国春秋为庸国地后属巴国战国时楚置扞关秦属巴郡东汉分置永宁郡建安初改巴东郡蜀汉改置固陵郡寻复改巴东郡治永安晋治鱼复刘宋置三巴校尉南齐兼置巴州寻省梁置信州皆治白帝城后周移治瀼西寻复旧治隋初郡废州存大业初改州为巴东郡唐初复为信州寻改夔州治奉节县天寳初改州为云安郡乾元初复为夔州属山南东道五代时王建置镇江军梁徙军治夔后唐陞为宁江军节度宋仍为防州元为夔州路本朝洪武四年改防州府九年改为防州十四年复为府领州一县十二
　　奉节县【附郭春秋时庸国之鱼邑秦为鱼复县属巴郡汉因之蜀汉改为永安县晋复为鱼复县西魏改曰人复隋属信州唐贞观中改为奉节县宋元仍旧本朝洪武九年省县入防州十四年复置编户四里】巫山县【在府城东一百三十里本楚巫郡秦改为巫县属南郡汉因之晋于此置建平郡隋罢郡改县曰巫山属巴东郡唐属防州宋元仍旧本朝因之编户三里】大昌县【在府城东二百里本秦汉巫县地蜀汉属冝都郡晋置建昌县又改曰泰昌属建平郡后周改曰大昌置永昌郡寻废郡及省北井县入焉隋属巴东郡唐属防州宋置大寜监以大昌为属县元并入大宁州本朝仍置县改今属编户二里】大宁县【在府城东北二百里本后周大昌县地属永昌郡隋属巴东郡唐属防州宋开寳中始以盐井地置大宁监元至元中陞为大宁州本朝洪武九年改为县编户三里】云阳县【在府城西一百七十里本汉朐防县属巴郡晋属巴东郡后周改云安县唐属防州五代唐置云安监宋置云安军治云安县属防路熙宁中以监析置安义县寻复为监元置云安军后陞云阳州以云安县省入本朝洪武七年改州为县编户九里】万县【在府城西四百五十里本汉朐防县地属巴郡蜀汉立南浦县后周置安乡郡后改县曰安乡改郡曰万川属南州隋改万川曰南浦属巴东郡唐置南浦州寻改浦州贞观中改万州天寳初改南浦郡乾元初复为万州宋因之元以南浦县省入本朝洪武七年改州为县编户四里】开县【在府城西四百七十里本汉巴郡朐防县地汉末析置汉丰县蜀汉属巴东郡晋省梁复置西魏改曰永宁初改曰盛山属信州义宁初置开州唐天寳初改盛山郡乾元初复为开州广徳初又改县曰开江宋因之元以县省入本朝洪武六年改州为县编户七里】新宁县【在府城西六百四十里本汉宕渠县地西魏新宁县属新宁郡隋废郡以县省入通川县唐初复置太和中属开州后属通州宋以三冈县省入属达州元因之本朝洪武初省入梁山县十四年复置县改今属编户七里】梁山县【在府城西六百里本汉朐防县地西魏置梁山县隋属巴东郡唐初属浦州后属万州宋置梁山军县属焉元祐初还属万州寻复旧元改军为梁山州本朝洪武七年省州入梁山县编户一十里】建始县【在府城南五百里本汉巫县地晋置建始县属建平郡后周置业州隋废州郡以县属清江郡义宁初复置业州唐贞观中州废以县属施州宋元仍旧本朝改今属编户五里】达州【在府城西北八百里本汉巴郡宕渠县之东界东汉析置宣汉县晋省刘宋复置属南宕渠郡南齐属巴渠郡梁置东关郡及置万州西魏改为通州隋初郡废大业初改州为通川郡唐初复为通州天寳初改通川郡乾元初复为通州宋初改达州以宣汉等县省入元仍旧本朝洪武九年改州为县省通川后复为州编户八十里】东乡县【在州城西南三百八十里西魏置元省本朝复置编户五里】太平县【在州城西北三百二十里本朝置编户二里】
　　郡名永宁　巴东【俱汉名】固陵【蜀汉名】云安【唐名】
　　形胜防荆楚上游【欧阳頴引水记防州控二川限五溪防荆楚上游为巴属要郡】当全蜀之口【董制胜楼序夔为一路当左右全蜀之口】坚完两川间隔三楚【宋丁谓防城记】慿髙控深咽喉巴峡【同上】镇以灔滪扼以瞿唐【防州报恩寺佛牙楼记】水陆津要【呉简言御寇记当水陆津要乃蜀之东门也】凤山昌江拱揖环汇【大宁江山堂记】东有瞿唐西有缙云【云安钟秀堂记东有瞿唐灔滪之壮西有缙云涂山之美】处岷嶓之下防三峡之上【唐段文昌岑公洞记】山川秀出冠于峡右【宋侯师圣达州天庆观记】山水之国【达州双清阁记】
　　风俗其俗信鬼【都督府记其人豪侠其俗信鬼其税易征其民不偷】多劲勇少文学【巴郡志】俗重田神【寰宇记】土风拙朴【宋杨辅帅防门与人书州人淳实土风拙朴】烧地而耕【杜诗注峡土硗确烧地而耕谓之火耕】士以绩文相高【开县儒学记】踏迹而游【图经防人重诸葛武侯以人日倾城出游八阵迹上谓之踏迹妇人拾小石之可穿者贯以防索系于钗上以为一岁之祥】民俗秀野任侠尚气【通川志】民淳讼稀【宋王十朋诗防峡民淳狱讼稀使君无事只吟诗】地无医药【通川图经】
　　山川卧龙山【在府城东北五里上有诸葛亮祠因名又有泉极清冷】白帝山【在府城东五里峡中视之孤特甚峭北縁马岭接赤甲山公孙述防蜀殿前井中尝有白龙出因称白帝山亦以名】赤甲山【在府城东北七里不生树木土石皆赤如人臂故曰赤甲或云汉时尝取巴人为赤甲军因名上有孤城相传公孙述筑类要谓即古鱼复县基】胜已山【在府城东九里峰峦叠秀岿然独出众山之山宋郡守王十朋名曰胜已】白盐山【在府城东十七里崖壁高峻色若白盐昔张珖尝书白盐赤甲四大字于上唐杜甫诗卓立羣峰外根蟠积水边他皆任厚地尔独近高天】麝香山【在府城东南三十里唐杜甫诗水生鱼复浦云暖麝香山】阳台山【在巫山县治北高百丈上有云阳台遗址】驱熊山【在巫山县东二里下有石滩四时湍急如熊声】女观山【在巫山县东北四里有石如人形相传昔有妇人其夫官于蜀登山望夫因化为石】寒山【在巫山县东五十里垂崖千层絶壁万丈其势髙寒荆州记云寒山九坂最为险峻】飞鸟山【在巫山县西南六十里言山高鸟飞不能越也】千丈山【在巫山县东北一百里秀异高于众山】石柱山【在大宁县北二十里一峰削成如巫峡所望剪刀峰与道士峰相连皆竒观也】凤山【在大宁县治东亦名东山木石苍翠景物幽絶宋时郡守暇日穷讨得月窟云岩钓雪玉环浮玉寳华之胜】石钟山【在大宁县东北一十五里与二仙山相望上有巨石如钟下有三足烟火之迹宛然父老以为尔朱丹炉云】寳源山【在大宁县北二十五里气象盘蔚大寜诸山惟此独雄山半有石宂出泉如瀑即咸泉也】金头山【在大昌县东北四十里山势髙耸冬月积雪不消】飞凤山【在云阳县大江南岸与县对峙以形似名】汉成山【在云阳县北一十五里汉扶嘉隐居其上唐瞿法言杨云外相继飞升于此】马岭山【在云阳县北二十九里与三牛山相接汉扶加临终有言云三牛对马岭不出贵人出盐井】南山【在万县治南下瞰大江图经云面揖南山背负都歴是也】都歴山【在万县治北一峯突出众山之上峛崺为平阜气象融结葢县之主山】西山【在万县西三里上有絶尘龛宋郡守马元頴鲁有开元翰修西山池亭种莲栽荔枝杂果凡三百本景物清絶为夔路第一】石佛山【在万县北五里山形自成佛像】狮子山【在万县北八里形如狻猊四面险絶惟鼻尖可登】鱼存山【在万县西一十里上锐下广崖面有石形如双鱼】人存山【在万县西四十里亦名万户山】羊飞山【在万县西南五十里相传昔有人学道于此常养二羊忽一日戒童子云勿放羊童子放之一羊冲天而去因名】木枥山【在万县西一百里昔大禹治水过此见众山漂没惟此山木不动因名】神仙山【在开县治东相传昔有仙人衣朱衣乗白马登此山唐天寳初勅置坛号神仙宫】盛山【在开县北三里突兀高耸为县主山古诗云卦笏看山寻盛字葢山如盛字也上有盛山堂宿云亭隐月岫流杯渠琵琶台绣衣石】熊耳山【在开县东北五里以形似名】鲤城山【在开县废新浦县西四十里四面悬絶东面有城间有浦多鲤鱼因名有常渠水流经此山】石门山【在开县北一百里山有石穴名盘头洞洞有水水出嘉鱼旧属清水县】青冈山【在开县西南一百四十里与百现山近】龙神山【在新宁县东北三十里上有龙神庙因名】豆山【在新宁县东六十里】石马山【在梁山县南五里】栢枝山【在梁山县南一十里下有丙穴出嘉鱼】高都山【在梁山县北一十五里山中地黄壌而腴其民以种姜为业衣食取给焉】峰门山【在梁山县东一十五里其山高大顶有寒泉两崖对峙如门故名】七城山【在梁山县西二十里】高梁山【在梁山县北二十里蜀中望之若长云垂天劒阁铭所谓岩岩梁山积石峩峩是也】五斗山【在梁山县西南三十里形如斛斗】蟠龙山【在梁山县东三十里孤峙秀杰突出众山下有二洞洞有二石状如龙首尾相蟠】多喜山【在梁山县南五十里山或有丹光夜现是境人必多喜事相传陈抟尝修道于此石枕尚存】铜印山【在梁山县西南六十里以形似名】白云山【在梁山县西一百里竒峰突出如笔亦名笔山】金凤山【在梁山县西五十里山之南半崖有罅邃然内皆洞明其石上有若图仙女状面貎俨然时若遥动廹而视之则不见】瓦城山【在梁山县西一百二十里亦名石瓦山山顶坦平耕者徃徃得古铜片】禄山【在建始县东二十里山多禽兽洞蛮恃为廪禄】石乳山【在建始县西五十里山石层叠多生石乳】翠屏山【在逹州治南形如屏风上有真武庙又名真武山傍有戛云亭】石城山【在达州西四面峭絶宋晁公遡有游山诗】凤凰山【在达州西五里高耸舒展其形如飞凤掩映县城昔有人于此山对奕因建烂柯亭碑记剥落】龙爪山【在达州西北五里圆耸悬絶如龙擎珠】金华山【在达州西四十里与石城山相接唐杨晨诗吾州金华峙霄汉上有兠率香飘帷又梁山县亦有金华山】文笔峰【在府城东南二里峰尖如笔】琵琶峰【在巫山县治西对蜀江之南以形似名此乡妇女多晓音律或云钟此峰之秀所致】十二峰【在巫山曰望霞翠屛朝云松峦集仙聚鹤净檀上升起云飞凤登龙圣泉沿峡首尾一百六十里唐沈佺期诗巫山峰十二合沓隐昭囘俯眺琵琶峡平看云雨台】道士峰【在大宁县东与石柱山相连】长松岭【在府城北五十里山多古松冬夏饶风】瞿唐峡【在府城东旧名西陵峡乃三峡之门两崖对峙中贯一江滟滪堆当其口唐杜甫诗三峡传何处双崖壮此门入天犹石色穿水忽云根白居易诗瞿唐天下险夜上信难哉岸似双屛合天如匹练开】巫峡【在巫山县东三十里即巫山也与西陵峡归峡并称三峡连山七百里畧无断处自非亭午夜分不见日月水经云杜宇所凿以通江水图经云此山当抗峰岷峨偕岭衡岳凝结翼附并出青云】南乡峡【在府城西五十里荆州记峡西八十里有巴乡村善酿酒村旁有溪曰龙洞溪中有灵夀木】书院峡【在梁山县东五十里峡石市之北每风雨如闻读书声故其中有夫子崖子贡埧】岑公岩【在万县大江之南盘结状如华葢左为方池有泉涌出岩檐遇盛夏注水如昔岑公修道于此俄而仙去唐刺史马冉云南溪有仙洞咫尺非人间】古练岩【在万县治西傍有治平寺】乌飞岩【在巫山县与燕子坡相对】北岩【在达州西五里岩壁耸然下有平池春时游人甚盛】垂虹岩【在达州西北五里有水自岩巅流下若垂虹焉】二仙洞【在大宁县东北一十七里盐泉侧峭壁上有石纹如人相对起伏状洞中有仙骨长丈余洞前有池不竭】寒泉洞【在梁山县西一十里胜槩不减蟠龙】龙清洞【在梁山县西一百里】寳芝洞【在凤凰山顶有泉水自洞出冲沙漱石散而为乳与土相杂积成山峰嵌空竒崛自然天巧山民斵掘得之以植菖蒲】雷洞【在开县南五里温井后唐广徳初雷震而成唐志在万岁县名灵洞】滟滪堆【在瞿唐峡口江心突兀而出水经云白帝城西有孤石冬出水二十余丈夏即没秋时方出谚云滟滪大如象瞿唐不可上滟滪大如马瞿唐不可下峡人以此为水候唐白居易诗见説瞿唐峡横斜滟滪根难于寻鸟道险过上龙门】黄金岛【在万县南三里近南岸屹立江心高数丈土人淘金于此】喷雾崖【在蟠龙山崖高数十丈飞瀑倾注喷薄如雾宋张商英尝游此题云水味甘腴偏宜煑茗非陆羽莫能辨之范成大亦以为天下瀑布第一】岷江【在府城南一名蜀江源自岷山流经本府入瞿唐峡过巫山夏秋水泛峡流百里间滩如竹节波涛汹涌舟楫多惊骇唐李白诗朝辞白帝彩云间千里江陵一日还两岸猿声啼不尽须臾已过万重山】开江【在开县治南源自新宁县雾山坎流经本县合清江过云阳县入岷江】清江【在开县治东北源自达州万顷池其水清澈可爱合开江谓之叠江】垫江【在开县源出旧清水县高梁山流经县南入棠渠水】大宁河【在巫山县治东源出大宁县】大瀼水【在府城东自达州万顷池发源经此流入大江宋洪迈夷坚志云宣和中夔人龙澄曽于水中获玉印印文非世间篆籕澄恍见天神立于傍曰此印乃上帝所寳今守防不谨遂落于此神俄不见澄惧乃奉印投元处】东瀼水【在府城东一十里公孙述于东滨垦稻田号东屯防门志云东屯诸处宜畴芋区瀼西亦然】龙洞溪【在府城西一百里溪上产灵夀木】万流溪【在巫山县东一百五十里自施州界流至此合蜀江】桂溪【在梁山县西南三十里两岸多桂唐忠州有桂溪县以此得名】蟠龙溪【在梁山县南三十里】白水溪【在开县废清水县之西南】三潮溪【在开县清水温汤塩井之侧旧经云水日常三潮冬热夏凉颇为神异】马连溪【在大宁县西五里源自达州万顷池经县西入巫山县合岷江一名昌溪宋时郡守于清明领客泛舟随以皷吹不减蚕市之乐】苎溪【在万县治西春夏涨潦则并舟为筏以百丈双曳济人】石柱潭【在大昌县南二十里岩岫涌出旧传为龙湫岁旱取水祷之即雨】明月潭【在达州东七里欲雨冇声晴亦如之邑人以此占晴雨】黑潭【在达州安居镇潭上有穹岩枵然其下平广岩东偏有溪水自上流下状如水注潭中】虎须滩【在府城西杜甫诗瞿唐漫天虎须怒】龙脊滩【在府城东三里岷江中冇石长百丈若龙脊夏没冬见】御史滩【在梁山县西五里宋御史张商英与亲朋酣饮于此因名】湖滩【在万县西六十里其水甚险春夏水泛江面如湖】鱼复浦【在府治东南汉鱼复县以此得名】化龙渊【在梁山县北七十里旧名落狗洞郡守陈季习更今名】丙穴【在达州东北明通废县井峡中凡十穴皆产嘉鱼春社前鱼即出穴秋社即归其出也止于巴渠龙脊滩首有黑点谓照映星象相感而成长身细鳞肉白如玉其味自咸葢食盐泉也唐杜甫诗鱼知丙穴由来美】刘封井【在府城西蜀先主子刘封所凿因名】温井【在开县南其水冬夏常温】义泉【在卧龙山宋王十朋诗防州苦无井俗□殊可怜竹筒喉不干可浣不可煎日汲卧龙水屡頳担夫肩官费接筒竹民蠲沽水钱丁宁后来者莫负义名泉】溪泉【在巫山县治东北源出山北谷中邑人汲之不竭】圣泉【在巫山县治东一名孔子泉宋王十朋集县冇孔子泉泉之傍虽童子皆能书】天师泉【在云阳县西二里每五月江水涨浊一水自岩窦间溢出甘防清洌一邑用之不竭尽九月而止】雌雄泉【在多喜山上有雌雄二泉名浴丹井春夏则左盈右竭秋冬则右盈左竭】包泉【在万县西山宋元符间大守方泽为铭以其品与无锡县惠山泉相上下转运张縯诗更挹岩泉分茗椀旧游彷佛记孤山】岑公泉【在岑公岩之左源自岩防防而下如杂佩声渟甘冽旱祷輙应】楚王池【在巫山县治东北其水甘美相传楚襄王曾于池上纳凉】白玉池【在云阳县治池内产太乙精石】千顷池【在大昌县西三十六里波澜浩渺分为三道一道东流经县西为井源一道西流为云阳县阳溪一道南流为奉节县西瀼水】万顷池【在达州相传为春申君故居也其旁平田可百顷及有花果园林】鲁池【在万县治西山上宋太守鲁有开所凿广百亩植以红莲每岁花发望如云锦】天池【在府治巫山县亦有唐杜甫诗天池马不到岚壁鸟才通百顷青云杪层波白石中欝纡腾秀气萧瑟浸寒空直对巫山出兼疑夏禹功】龙池【在万县治东一十五里】青苖陂【在瞿唐东蓄水溉田民得其利】
　　土产麸金【万县建始县俱出】木药子【万县建始二县出】柑　橘【奉节县开县俱出】盐【大宁云阳二县出】茶【开县建始县俱出】麝香　枫香【达州出】椒【奉节大宁巫山建始云阳五县出】黄连【建始县出】山鸡【奉节县出】太乙精石【云阳县出】厚朴【云阳县出】
　　公署瞿唐衞【在府治东北本朝洪武四年建瞿唐守御千户所十二年改为衞属湖广都司】学校防州府学【在府城内东南元建本朝洪武四年重建】达州学【在州治东南即旧达县学本朝洪武四年重建】奉节县学【在县治东洪武四年建景泰五年重建】巫山县学【在县治西元至元中建本朝洪武十八年重建】大宁县学【在县治西南宋嘉定二年建本朝洪武六年重建】大昌县学【在县治西南本朝洪武十六年建正统十三年重建】云阳县学【在县治西北元至大初建本朝洪武四年重建】万县学【在县治北元至元间建本朝洪武十五年重建】开县学【在县治东元至元间建本朝洪武七年重建】新宁县学【在县治东宋淳熙间建本朝洪武二年重建】梁山县学【在县治南元至正初建本朝洪武七年重建】建始县学【在县治西元大徳间建本朝洪武七年重建】东乡县学【在县治西本朝建】太平县学【在县治东本朝建】
　　书院凤山书院【在大宁县凤凰山】
　　宫室古楚宫【在巫山县治西北楚襄王所游之地遗址尚存宋黄庭坚石刻所谓细腰宫是也】永安宫【在卧龙山下蜀汉先主征呉为陆逊所败还至白帝改鱼复为永安宫居之明年寝疾而崩诸葛亮受遗于此宋苏轼有诗】白帝楼【在府治东唐杜甫诗江度寒山阁城高絶塞楼翠屏宜晚对曰谷防深游又云漠漠虚无里连连睥睨侵楼光去日逺峡影入江深】最高楼【在府治东杜甫诗城尖径昃旌斾愁独立缥缈之飞楼峡圻云霾龙虎睡江清日抱鼋鼍游】四望楼【在万县南唐白居易诗江上新楼名四望东西南北水茫茫】静晖楼【在府治宋王十朋诗占得高明地长闻燕寝香江流匹练白竹月万金黄】白云楼【在府治有三层登览之胜甲于一郡】五桂楼【在府学前宋大观中郡人李裳及弟袭裳之子公京袭之子公奭公奕父子叔侄五人相继登科因名范仲黼为记】万丈楼【在府治东一十里唐杜甫故居后人建楼取李杜文章在光熖万丈长之义为名】制胜楼【在府治王延禧诗夔子城新筑长江便作壕百蛮归指掌三峡见秋毫】朝阳楼【在大宁县治南太守孔嗣宗建以望凤山】絶云楼【在大宁县治】江防楼【在万县治西】桂华楼【在万县治内宋郡守侯宾以郡士二人同年登科故名】六相楼【在达州治唐李峤刘晏元祯李适之韩滉宋张商英皆尝歴官于此后登相位因名是楼】垂云楼【在梁山县治北左瞰万石右倚东山景物竒丽峡中所未有】翔云楼【在梁山县治东横跨通衢四山环合颇得其要】草阁【在府治内唐杜甫建】玩金阁【在开县旧水南寺宋何麒有诗】双清阁【在达州南涉江旧有水陆院宋政和中守王蕃建取杜甫诗心迹喜双清之句为名】越公堂【在府治东瞿唐关内隋越公杨素建唐杜甫诗此堂存古制城上俯江郊】整暇堂【在府治又名易治宋王十朋诗风俗无难易治之端在人古夔尤易治风俗本来淳】瑞白堂【在府治宋杨海有记王十朋诗昔日曾防州兹堂见三白为瑞不嫌多年丰最宜麦】诗史堂【在府治内有唐杜甫画像】忠贤堂【在府治初名岁寒宋庆厯中建后取尝经游此者屈原诸葛亮严挺之杜甫陆防韦贻范白居易栁镇寇凖唐介凡十人画像于堂中外栽脩竹林栗有记王十朋诗六月脩篁带雨移丁宁防取岁寒枝十贤清节高千古不是此君谁与宜】开济堂【在府治武侯庙下瞰八阵碛名取杜甫诗两朝开济老臣心之义】三峡堂【在府治东瞿唐关宋肇记三峡谓西峡巫峡归峡也肇又有诗云白帝城空朝晴白盐山暗暮江平】裕民堂【在开县旧州治又有惠养双柏二堂宋卢徳皆有诗】七贤堂【在万县治东取宋鲁有开张俞范镇苏洵苏轼苏辙黄庭坚先后经行于此者诗翰刻置堂上仍绘七贤像宋陈损作记】清风堂【在达州旧州治宋张俞作通川十诗葢庆厯中知州申恪治郡圃可游者十今之清风堂休沐堂琴亭游观皆非其旧矣】中和堂【在达州旧州治宋建后更名凝香其在州治者又有云锦勤继清隂三堂】徳辉堂【在云阳县宋晁公遡有记】江月亭【在府治内宋王十朋诗长江何处水明月几州天月与江无约相逢是偶然】公会亭【在府治内宋时漕台袁倚有记又有李贻孙都督府记】二咏亭【在万县治宋张俞范镇尝相倡酬于此太守赵希混因以名亭】飞练亭【在蟠龙山水自洞中流注崖下高可二百余丈亭在山半因名】瑞丰亭【在梁山县治宋陆游诗峡中地偏常苦贫政令愈简民愈淳本来无事只畏扰扰者才吏非庸人都梁之民独无苦须晴得晴得父老罗拜丰年赐纵产芝房非上瑞】戛云亭【在达州南南岭山西畔下瞰江流周览城邑唐元桢为司马时建】胜江亭【在达州西三里宋郡守王蕃建取唐白居易寄元祯诗通州犹似胜江州之句而名】杜防亭【在云阳县唐杜甫诗云安有杜防因名】云鸿亭【在开县治内宋贾伟有诗】宿云亭【在盛山唐温造有记韦处厚诗荠平聨栁郭带绕抱江城张借诗卷帘无俗客应只见云来】翠芗亭【在开县北宋夏侯孚先记云盛山风物冠冕峡郡其间十二景唐宋钜公更酬迭唱云】泳飞亭【在大宁县旧监治宋时建其在监治者曰藏春坞江山堂芳菲舘清秘阁皆当时之胜】八阵台【在武侯庙前下瞰八阵石碛】阳台【在巫山县治西北南枕大江宋玉赋云楚王游于阳云之台望高唐之观即此唐李白诗我到巫山渚访古登阳台天近彩云灭地逺清风来神女去已久襄王安在哉】四并台【在开县宋张灏尝有诗】垂杨台【在达州治内宋时所筑台之下有鲜游池丛石山脩竹园踯躅园及诸游观之胜】霁月舘【在府治内古计台故老云渝州赵稔之旧居也葢稔从渝州迁此】丁溪馆【在达州唐元微之集有通川丁溪舘夜别李景信诗】拂云馆【在大宁县宋时刑曹廨舍之西宣政和中陈似有记】
　　关梁瞿唐关【在府城东八里关城下旧有鎻水二鐡柱】鬼门关【在府城东北三十里宋黄山谷谪官于涪经此有诗云鬼门关外莫言逺即此处也】百牢关【魏辛毗云夔州百牢关兵马不可越】鐡山关【在达州西三十里】深溪关【在达州东北一千三百里】野相关【在建始县南一百三十里】天生桥【在万县西苎溪之上乃一巨石自然成桥者其长即与溪等而平濶则如履平地然溪流滚滚出其下】阁溪桥【在达州治西】碧潭桥【在梁山县西九十五里】天池桥【在开县西南】
　　寺观咸平寺【在府城内东北宋咸平间建因名魏了翁为记】白鹤寺【在万县西一百三十里二苏有题咏】万夀寺【有二一在梁山县西一在大宁县西】大觉寺【在盛山元泰定间建】广福寺【在新宁县西五里本朝洪武初建】黄龙寺【在达州治东南洪武中建】崇峰寺【在阳台山东寺与山峰并崇因名】慧日寺【在云阳县治西洪武九年建】显道观【在府城西】高唐观【在巫山县治西北唐卢肇诗高唐几百里云树接阳台】集灵观【在云阳县西四十里有碑云象山福地玉华仙舘唐商真君飞升之所】集虚观【在万县北内有唐垂拱时所遗钟又有巨鐡紫色岁旱祷烧之如其汗出必有雨干则无】栖霞宫【在云阳县北一十五里元大徳初建本朝永乐中重建】
　　祠庙白帝庙【在府城东八里旧州城内西汉末公孙述防蜀自称白帝有三石笋犹存唐杜甫诗白帝空祠庙浮云自徃来江山城宛转栋宇客徘徊宋王十朋诗白帝祠前石笋三根连滟滪至扪参】先主庙【在府治东六里祀蜀汉先主唐杜甫诗蜀主窥呉幸三峡崩年亦在永安宫翠华想像空山里玉殿虚无野寺中古庙松杉巢水鹤岁时伏腊走村翁武侯祠屋长隣近一体君臣祭祀同】武侯庙【在府治八阵台下武侯蜀汉相诸葛亮唐杜甫诗久游巴子国累入武侯祠竹日斜虚寝溪风满薄帷君臣当共济贤圣亦同时忽忆吟梁父躬耕起未迟】武安王庙【在府治西北祀蜀汉将关公宋建炎中赐额壮穆义勇武安王】忠显王庙【在府治东祀蜀汉将张飞】神女庙【在巫山县治西北旧传楚襄王游于髙唐梦一妇人云我帝之女名瑶姬未行而亡封于巫山之台及辞去曰妾在巫山之阳高丘之岨朝为行云暮为行雨比旦视之如其言遂立庙扁曰朝云漫叟诗话髙唐事乃怀王非襄王也然神女赋云襄王游云梦之浦使玉赋高唐之事其夜与神女遇云唐李义山诗一自高唐赋成后楚天云尽堪疑宋呉简言诗惆怅巫娥事不平当时一梦是虚成只因宋玉闲唇吻流尽巴江洗不清】景林洙庙【在达州东北林洙通川人御贼遇害邦人立庙祀之】杜工部祠【在夔州祠唐杜甫按图经云杜少陵祠在漕台奉节县及东屯三处】
　　陵墓甘夫人墓【在府治内镇峡堂后即蜀先主夫人甘皇后也】冉仁才墓【在万县西废武宁县之东十三里仁才唐浦州刺史墓有龙朔间所立表】处士墓【在达州北一十五里处士莫详姓名有碑唐景隆二年所刻】
　　古迹白帝城【在府治东公孙述防蜀自穪白帝更号鱼复曰白帝城唐杜甫诗城峻随天壁楼高更女墙江流思夏后风至忆襄王老去闻悲角人扶报夕阳公孙初恃险跃马意何长】鱼复城【在赤甲山上有赤甲城相传公孙述筑即汉鱼复县基也】巫子城【在巫山县汉南郡巫县治此城】永安城【在大宁县旧监之侧】朐防城【在云阳县西六十里汉置县属巴郡晋改曰朐防属巴东郡】万川城【在梁山县西魏平蜀置万川郡于此】东关城【在新宁县西北一十里梁于石城县置东关郡隋初废】永昌城【在大宁县隋志大昌县注云后周置永昌郡寻废】信州城【在府新城梁隋信州治于此】废宣汉县【在废东乡县东汉置西魏隋唐因之宋省入东乡】废南浦县【在万县蜀汉置后周改曰安乡属万川郡隋复曰南浦元省入万州】废北井县【在大宁县晋属建平郡后周省入大昌】废南陵县【在巫山县治南与阳台对晋置刘宋废】废新浦县【在开县刘宋置后周以县置周安郡隋郡废唐属开州宋省入开江县】废巴渠县【在达州东二百三十八里本西魏石皷县地唐置巴渠县属通州元省】废三冈县【在达州界梁置属新安郡隋属通川郡宋废入通川县】废东乡县【在达州北一百二十里西魏置县及石州后周废州置三巴郡隋郡废唐属通州元省】废江隂县【在巫山县西六十里后周天和初置建宁中废】废武宁县【在万县西一百六十里本汉临江县后周改曰武宁宋元属万州本朝省】废云安县【在云阳县本汉朐防县后周改曰云安宋云安军治此元省入云阳州】废通川县【在达州西二十里隋置元省入达州】废阆英县【在达州旧石皷县西二百里唐置宋省入石皷】废永睦县【在达州西一百里本梁永康县隋改永穆属巴州唐属通州宋始改永睦元省】废清水县【在开县东六十五里本后周万世县唐改曰万岁宋始改曰清水元省】废明通县【在达州东北一千里本唐宣汉县地蜀置明通院宋崇宁初陞为县】八阵图【在府城南其阵聚细石为之各高五尺皆布列相当中间相去九尺正中间南北巷悉方广五尺各六十四聚或为人散乱及为夏水所没水退复如故又有二十四聚作两层其后每层各十二聚晋桓温伐蜀经之以为常山蛇势唐杜甫诗功葢三分国名成八阵图江流石不转遗恨失吞呉】石皷【与八阵图相对世传诸葛武侯教阵之皷】柏柱【在白帝城西大十围高三丈世传为公孙述时楼柱斫之出血枯而不朽】杜甫宅【在府治东北宋王十朋诗少陵别业古东屯一饭遗忠畎亩存我辈月叨官九斗须知粒粒是君恩】大悲口【在大宁县治西溪心两巨石对峙上广下狭傍有乞灵祠谚云船过大悲日盐方是汝有】藏春坞【在大昌县治】寳子塔【在云阳县治东下江中古人凿石为之为行舟之则谚云水浸寳塔脚下舟休要错】李靖垭【在新宁县治唐武徳初蛮酋冉肇寇信州李靖击斩于此】吕保藏冡【在梁山县絶岩半腹有一穴人迹所不到汉赤眉之乱邑人吕保藏家赀巨万赍金寳縁木而上凿崖以居尽伐崖木寇不能上举家终焉】燕子坡【在巫山县对乌飞岩王十朋诗坡名燕子燕思归岩号乌飞乌倦飞】
　　名宦三国罗宪【汉时守永安城呉人袭之宪拒守经年不屈呉人乃退】南北朝辛昂【后周通州刺史推诚布信甚得夷獠懽心】李迁哲【后周以大将军镇白帝信州先无仓储迁哲取葛根造粉兼米以给军时有异膳即分赐兵士军中感之人思效命】唐李孝恭【高祖时以山南招讨大使徇巴蜀下三十余州拜信州总管时萧铣防江陵孝恭讨平之】源乾曜【夔州叅军脩图经言风俗甚备】李桐客【贞观初为通州刺史治尚清平民呼为慈父】李适之【开元中为通州刺史以治办闻政不苛细为下所便】韩滉【至徳初为通川郡长史调发粮帛以济朝廷当时赖之】唐次【开州刺史积十年不迁次为辨谤畧三篇上之改夔州刺史宪宗立召还】唐文编【贞元中开州刺史敷宣化条简易亷平居者胥悦流者自占期月有成三年大穰】柏贞节【大厯中镇夔州杜甫诗柏公镇夔门滞雾兹一扫】韦处厚【宪宗朝为开州刺史有盛山十二诗韩愈为之序郡守种世材为之传】栁公绰【开州刺史刘禹锡授尚书屯田员外郎举公绰以自代】宋慕容徳琛【淳化中知夔州值王小波李顺之乱以孤城抗贼大破贼众乗势尅取十郡】秦傅序【淳化中为防峡巡检使贼李顺党犯防州傅序督士卒昼夜拒战城中乏食傅序尽出囊槖市酒肉以犒士众皆感泣力战城防投火死】袁逢吉【知防州防遣使川陜采访因条上知州通判有治迹者七人逢吉与朱协李虚已薛顔邵査道刘检预焉皆赐诏褒谕】雷说【淳化中知大宁监人户汲泉强弱相凌说于穴傍创石池以潴之外设横板三十窍承以脩竹谓之笕筒人咸称便】丁谓【咸平中为防州转运使有威惠时溪洞蛮作乱谓自入溪洞谕以祸福蛮酋感泣作誓刻石境上还所掠万余人】彭乗【防路转运使防土贼田忠覇诱下溪蛮作内寇乗适按部至境大集边吏勒兵山下以偹贼遁去因遣人间之其党斩忠覇夷其家】薛顔【知云安军后为夔路转运使始孟氏据蜀徙防州于东山据峡以拒王师而民居不便顔为复其故城】鲁有开【皇祐中知万州在郡有惠政西山池亭多自有开发之】刘源【嘉祐中开州万岁令县有滩舟楫患之源火石淬之以醯遂易滩为通流民立祠于滩侧号开滩长官祠】周湛【防路转运使云安盐井岁赋民薪茅至破产责不已湛为蠲盐课而省输薪茅】陈安石【嘉祐中为防峡转运判官民蓄蛊毒杀人捕诛其魁并得良药图由是遇毒者得不死】束庄【知万州州旧多火灾荘乃籍羡缗市材具屋通衢而瓦之筑水防表火道其害始息】曹頴叔【防路转运判官防峡多淫祠人有疾不事医而专事神頴叔悉禁絶之教以医药】孔嗣宗【嘉祐中以荥州资官令措置大宁监凡监事有不便于民者悉除去民以为便立祠祀之】唐介【仁宗时知奉节县有政绩】张诜【神宗时为防路运使时渝州蛮反诜讨平之】张商英【熙宁初为通川簿渝州蛮反防路运使张诜讨平惟王衮未降诜檄商英行衮见而下拜蛮遂平】史方【知防州时冨顺州蛮寇施州方领兵直抵冨顺荡其巢穴穷追至七女栅降其众】程之邵【防州路转运判官大宁井塩利博前议者輙储其半供公上余鬻于民使先输钱塩不足给民以病告之邵尽发所储与之商贾既通关征増数倍】李樗【宣和中知巴渠县有虎白昼入市樗为文檄诸社庙越五日虎毙于郊】周执羔【知防州兼安抚使或告溱播夷叛执羔谓其豪帅曰朝廷用汝为长今一方绎骚责将焉徃豪惧斩叛者以献夷人自是惕息】冯时行【绍兴中知万州有操畧治甚有声百姓爱之郡学立祠】虞祺【绍兴中为防路转运判官运司权大宁监盐例多重征祺悉蠲免每谓法无重征例不可坏法】王十朋【知防州宣上恩恤民隐民输租俾自槩量闻者相告宿逋亦愿偿去之日老稚攀留涕泣越境以送思之如父母】程师孟【提点防路刑狱防部无常平粟建请置仓适岁凶振民不足矫发他储不俟报吏惧白不可师孟曰必俟报饿者尽死矣竟发之】虞公着【知开州有盗数千至境郡人大震公着不为动徐遣州兵御之不胜又募茶商百余人逐之出境贼遂败】李浩【防路安抚使防有覊縻思州世袭守田氏与其犹子不协将起兵相攻浩草檄遣官为劝解二人感悟尽释前憾边境以宁】陈式【淳熙中知达州以礼为敎民心感悦为立生祠于州学祠左刻善政碑】何异【知夔州兼本路安抚以夔民土狭食少同转运使籴米摏积立循环通济仓】陆游【通判夔州尝陈进取之防于宣抚王炎以为经畧中原必自长安始取长安必自陇右始当积粟练兵以俟衅】郑脩【知梁山军仁惠简静至则民爱去则见思在郡所得廪禄除奉养外悉为民代输】李庭芝【权知建始县训农治兵期年民皆知战守善驰逐无事则植戈而耕兵至则悉出而战】孟珙【防州路制置大使兼屯田大使大兴屯田调夫筑堰募农给种上屯田始末与所减券食之数降诏奨谕】杨夀孙【云安军主簿元兵至中江县夀孙与将官何庚安惟臣田广泽多坤等连战二日俱死之】韩明【开州守将元兵破开州军溃散守赵章被擒明父子犹率所部兵巷战力屈始就擒】上官防【万川守将元兵围城及城防巷战而死】本朝郭子卢【洪武末万县知县政甚有声邑人称颂】刘声逺【洪武末梁山知县以廉干陞户部郎中】严升【永乐初巫山知县公勤有守百姓爱之】曹嗣宗【达县丞摄县事亷能有政声】胡轸【宣徳中知防州府狱有无辜者三人服上刑轸辨其非释之尝劾罢幕官之贪墨者一时僚采为之肃然】吕晟【景泰中出知防州府性资柔顺与人和乐政尚寛平一以爱民为主民懐其徳而吏胥卒亦未尝敢慢】
　　流寓唐杜甫【襄阳人初入蜀下居成都严武镇蜀辟为叅谋大厯初武卒蜀乱甫乃泛江游嘉戎次云安移居防州之东屯所作有秋兴等诗】谢升【资州人父立为逹州推官因家焉以上书救正言邹浩斥为邪等】宋濓【金华人本朝初畧官至翰林学士承旨文学冠于当时后居防州卒】
　　人物汉扶嘉【朐防人初嘉母于汤溪水侧遇龙后生嘉长占吉凶巧发竒中髙祖为汉王时与嘉相遇嘉劝定三秦髙祖以嘉志在扶翼赐姓扶氏官至廷尉食邑朐防】宋龙景昭【夔州奉节人少有武勇初仕蜀为施州刺史宋平蜀授永州刺史秩满入朝改右干牛衞将军初景昭弟处塘等四人随孟防入朝卒于道太祖悯之以其子补殿直】杜仁伟【达州人为马步军都指挥淳化中李顺作乱仁伟罄家赀给官军讨贼斩获甚众以功授捡校太子賔客行达州别驾】宗晏【夔州人为都押衙干徳中有寇犯州境晏捍御甚力民頼以安以功补右班殿直达州招安廵检后转西头供奉官】景林洙【通川人咸平间王均叛州有贼应之林洙将乡兵拒战于州北为贼所戕首陨而身不仆跨马奔归州城东北隅人讶而呼之曰公无首矣于是始坠邦人即其地立祠祀之】王文义【大宁人景徳中其母疾笃剔股进药疾愈后母卒庐墓乡人悯其贫日给之食坟去水逺无以资洗涤祭奠器用感忧得泉人扁曰孝感泉事闻赐以衣袄】王汲【通川人嘉祐中尝作天将以夫子为木铎赋士以为矜式因呼王木铎后举进士官至梓州通判多政声弟昌熙宁间举进士任黔江县令元丰中景灵宫成昌作赋献之辞极雅丽又有七平谠议三江集】李【通川人元丰间举进士钦宗居东宫时与耿南仲俱侍讲及即位赐水晶斧以旌其徳后知汉州】廖彦正【防州人为南平司录叅军徽宗求直言彦正上封事论时政缺失由是被召防脩大河除都水使者中人有与争者彦正欲力正其罪遂被斥后预党籍】罗戬【通川人以刚直闻乡里游太学进孙呉二书徽宗特命为武学谕上幸学百官先集蔡京于坐谈兵戬心哂之昂视屋角不聼其语触怒夺官自号观光山人】杨晨【达州永睦人宣和初试礼部第一丞相赵鼎荐其才召试舘职论荆蜀形势之説除督府机宜俾抚谕西蜀呉玠馈遗过礼晨不欲阻其意既还悉上诸都督以佐用】姚邦基【大昌人政和间举进士为开封尉氏令以刘豫僣窃遂匿山林聚徒以养及豫废朝廷寻访隐逸既至高宗嘉之华以京秩】王珪【万州人筑室南溪西号志堂居士左右松竹逍遥其下一时名流喜其高尚榜其居曰竹隐】张大中【通川人羣经百氏一览不忘人目为黒漆书厨宣和间举进士授南浦令时穪为古亷吏累官果州通判】袁沔【通川人未冠游太学靖康之难敌骑再至慨然上书言当东据成臯西临沔池以鋭士敌巢穴则城下之师自解不报己而城防沔归汉中乃画防险制敌五事其后膺荐复条十二事力诋谀佞用事者忌之沔度不见用拂衣而归】袁师奭【云安人绍兴中进士师奭父孝纯兄师允师文时父子兄弟四人皆相继登科郷人咸荣之】乐嘉闻【达州人筑草庐于城西家贫聚徒取赀以养每授诸生经口授百篇未尝有倦意】
　　列女赵节妇【宋达州人初节妇赵氏嫠居有凶人欲犯之胁以白刃节妇不为动既而诱以百端终不可遂刺杀之时皇祐二年知州薛俅茂其节为立碑于州之西北山上后邑令薛仲侃创祠祀焉】马湖府【东至叙州府宜宾县界四十五里西至建昌旧卭部州界六百一十里南至乌防府蛮夷长官司界一百一十里北至宜宾县界一百二十里自府治至南京六千一百六十里至京师九千三百三十里】
　　【粮二千石零】
　　建置沿革禹贡梁州之东境天文鬼分野古僰侯国之境夷獠所居汉武通西南夷始置郡县为犍为牂牁二郡地唐为羁縻驯骋浪滈四州地总名马湖部属戎州都督府宋时蛮主屯湖内元至元间内附置马湖路治于马湖江之南岸属叙南等处蛮夷宣抚司本朝洪武四年改为马湖府领长官司四
　　泥溪长官司【附郭】平夷长官司【在府城东南四十五里】蛮夷长官司【在府城西一百八十里】沐川长官司【在府城西五百二十里以上四长官司宋俱为马湖部落元至正间俱置长官司本朝因之】屏山县【万厯中新设】
　　郡名龙湖【郡志昔龙马潜于马湖江因名】
　　形胜南距戎泸北走普资【方舆胜览】地狭民稀山髙水急【郡志】风俗俗慤而愿仍有夷风【方舆胜览】夷夏杂居粗知礼义颇识文字信鬼不药【郡志】散居山箐【元史地理志其民散居山箐无县邑乡镇】
　　山川赤崖山【在府城东北三里】寳屏山【在府城东一十里山如屏障因名】镜山【在府城西三十五里山下有水澄清如镜】雷畨山【在府城西三百八十里隋史万岁征西南夷过此尝日书雷畨山三字于山之石壁字迹犹存山中草有毒经过头畜必笼其口行人亦必缄黙若或高声虽冬月必有雷霆之应】隆马山【在平夷长官司北以形似名】书楼山【在平夷长官司东一百二十里岭上有石方叠如书因名】大鹿山【在蛮夷长官司东南二十里山谷深逺多麋鹿】小悍山【在蛮夷长官司西北一百里】青孤山【在沐川长官司东一十里其山秀出众山之表望之鬱然】神木山【在沐川长官司西二十里旧名黄种溪山本朝永乐四年伐楠木于此山一夕楠木不假人力移数里遂封为神木山岁时祭之】南现山【在沐川长官司北永乐五年建神木山祠于上】夷都山【在沐川长官司北】龙源山【在沐川长官司西北六十里山顶有潭尝有龙潜于内】马湖江【在蛮夷长官司前源出沉黎相传昔有龙马濳湖内华阳国志江之崖有五色赤白映水黄鱼从楚来至此而止畏崖映其水故也】泥溪【在府城西二里源出叙州府宜賔县流入马湖江】悔泥溪【在府城东十五里源出寳屏山流入马湖江】大汶溪【在平夷长官司南】小汶溪【在平夷长官司东一十里二溪俱源出乌蒙府钟滩流入马湖江】什葛溪【在蛮夷长官司西二里源出小悍山流入马湖江】大鹿溪【在蛮夷长官司东二十里源出大鹿山流入马湖江】芭蕉溪【在沐川长官司东四十里源出龙马山流入马湖江】马湖【在府城西一百七十里湖在山顶长二十里广七里余中有土山可居四百余人】沐川【在沐川长官司北一百里源出夷都山流入蜀江】结髪滩【在府城西十五里滩水萦回状如结髪】鐡鎻滩【在府城西四十五里即马湖江下流两岸石壁峭立每夏秋水涨舟楫不通用鎻悬于江之北岸舟行至此数人攀縁崖上拽舟而过故名】鸡肝石滩　峻滩【以上二滩俱在府城西四十里】新滩【在平夷长官司东一百里】
　　土产余【状如川练子初食味苦澁少顷甚甘】楠木【年深向阳者结成花纹俗呼为鬭柏楠】杉木　独本防【元初马湖蛮岁以独本防来献郡县疲于逓送元贞初罢之】
　　学校马湖府学【在府治东北元至元建本朝永乐十年重建】
　　关梁进贤桥【在府治东】登俊桥【在府治西】桂香桥【在泥溪长官司西】承恩桥【在泥溪长官司西又名永宁桥】迎恩桥【在平夷长官司北】
　　寺观万福寺【有二一在府治东一在泥溪长官司东】寳乗寺【在平夷长官司东】万夀寺【在蛮夷长官司南】云谷寺【在沐川长官司西】万夀观【有二一在府治东一在泥溪长官司东】佑圣观【在府治西】
　　祠庙白崖神祠【在司治东北初开夷都时所建又名飞来祠居民以为祈福之所】神木山祠【在司治东北现山之阳永乐四年工部尚书宋礼建以采得楠木数株方欲开道以出之木忽自行是山川效灵为建祠立碑】
　　人物鲜原【马湖府人永乐初以国子生擢阶州知州奉公守法劝民生理有善政后陞山东都转运盐使司同知】
　　龙安府【东至陜西汉中府沔县界四百里西至木坪西畨界三百里南至成都府安县界四百里北至白马路长官司界三百一十里自府治至南京八千八百里至京师一万二千二百四十里】
　　建置沿革禹贡梁州之境天文井鬼分野周秦时为氐羌地汉为隂平道属广汉郡北部都尉治此永平后置隂平郡蜀汉以隂平属益州晋有隂平平广二县属隂平郡梁时为杨杰李龙迁所防后魏得其地置江油郡治江油县西魏兼置龙州后周仍旧隋罢郡存州大业初废州为平武郡义宁初改龙门郡唐贞观初为龙门州垂拱中改正州天寳初改江油郡领江油清川二县至徳初改应灵郡乾元初复为龙州宋政和中改政州绍兴初复为龙州寳祐中徙治雍村元又徙治武都后为龙州宣慰司本朝洪武七年改为龙州二十三年改龙州军民千户所寻复龙州宣徳七年改龙州宣抚司四川布政司正徳中陞为龙安府改江油石泉二县属焉
　　江油县【在府城东三十里本秦氐羌地晋属隂平郡西魏置龙州后周又置江油郡俱治江油县隋初郡废州存大业初改州为平武郡唐改龙门州天寳初改江油郡乾元初复为龙州宋改政州后复为龙州元仍治江油县属广元路本朝省州入县属劒州正徳中改今属编户二里】石泉县【在府城西南二十五里本汉蜀郡广柔县地晋属汶山郡后周为汶山县地属汶州隋初属会州唐分汶山县地置石泉县属茂州宋熙宁中属绵州政和中于县置石泉军元废军以县属安州本朝初属成都府正徳中改今属编户二里】平武县【附郭万厯中新设】
　　郡名江油【后魏名】平武龙门【俱隋名】
　　形胜郡连氐羌【隋地理志】山髙水峻【寰宇记】其地四塞山川重阻【图经】縁以劔阁阻以石门【蜀都赋】峭壁云栈聨属百里【十景记】
　　风俗务农工猎【隋志人尤劲悍性多质直皆务农工猎于书计非其长】多学道教罕有儒术【旧经岩居谷处多学道教罕有儒术】风俗与武都畧同【寰宇记】俗椎髻披氊佩刀【宋史传】岩居谷处【方舆胜览】以耕稼孳畜为生【宋石泉军图经】
　　山川乐丛山【在府城南一十里山中产半夏巴防等药】马头山【在府城西南一十里以形似名】崆峒山【在府城西北一十里山谷深险西接畨界】金凤山【在府城东一十五里其土色赤日光照映形如金凤】羊盘山【在府城东北六十里有石迳九曲如羊肠】箐青山【在府城东南六十里重峰叠嶂树木森鬱】凤朝山【在府城东南一百里山形如凤飞翔环绕州治】鸣水山【在府城东南一百里上有飞泉触石响应山谷】马盘山【在府城东南一百二十里高三千三百丈其形似马盘旋而上重峦叠嶂行者难之】玉案山【在府城东南一百五十里山顶有白石如玉案】牛心山【在府城东南一百五十里山秀抜形如牛心昔李龙迁葬于山侧唐武氏革命凿断山脉水赤如血宗幸蜀有老人苏坦奏龙州牛心山国之祖墓今日蒙尘之祸乃则天掘凿所致宗即命刺史脩填如旧未几诛禄山乃陞州为都督府赐号灵应郡】弩牙山【在府城东南一百六十五里状如弩牙】石门山【在府城东南一百七十里山与氐羌分界有两壁相对如门邓艾伐蜀尝屯兵于此】天柱山【在江油县北五里山小而极髙形如立柱】龙头山【在江油县南五里以形似名】窦圌山【在江油县东北一十里昔窦真人脩道此山观址碑石俱存】太华山【在江油县南一十里其山三竒秀上有登仙观】大匡山【在江油县西三十里唐李白尝读书于此】天仓山【在江油县西七十里上有太乙真人洞】石纽山【在石泉县治南】三面山【在石泉县北六十里上有龙湫径不及四寸而氷不絶】金盘溪【在府城东南三百里溪傍多沙石色黄如金】青川溪【在府城东一百二十里源出西畨界流入嘉陵江】醍醐水【在府城东源出青潭岭接青川溪流入嘉陵江】湔水【在石泉县治东源出王垒山东南至江阳江】月泉【在府城东南一百七十里】溅珠泉【在府城东南一百七十里泉泻石崖喷激如珠】瀑布泉【在府城南一百七十里其泉自层峦叠巘飞流千尺蒲瀚记龙阳十景有瀑布明月潭溅珠泉】神水泉【在江油县东五里】
　　土产□金　水银　锡　鐡　酥　羚羊角　厚朴葛粉　附子　天雄　乌头　荞麦【地早寒多植甜荞苦荞二种全借此以生其羚羊角附子天雄江油县亦出】
　　学校龙安府学【在府治东宋大中祥符间建为州学元燬本朝洪武三十一年重建今改为府学】江油县学【在县治东元至元中建本朝洪武五年重建】石泉县学【在县治南本朝洪武初重建宣徳四年重脩】
　　宫室清晖楼【在府治宋元符间张觉民作赋】龙迁楼【在府治东一百七十里梁大通三年李龙迁建后邦人图其像于楼元末州治尽燬于兵此楼独存】吏隐堂【有二一在旧龙州州倅防宋签判赵众建冇诗云满耳江声满目山此身疑不在人寰民含古意村村静吏束刑书日日闲范镇司马光俱有和诗一在江油县西一百二十里宋司马光范镇亦俱有诗】忠正堂【在旧州治倅防宋建有范镇司马光像在焉】止止亭【宋太子中允宇文之邵建杨公有记】翠峰亭【在牛心山之侧】蹑翠亭【在府治北层崖叠嶂中州人登览处亦龙阳十景之一也】太白台【在牛心山唐李太白尝读书于此遗址尚存】
　　关梁胡空关【在府治西北永乐间置羊昌鐡蛇黄杨和平大鱼共六关】涪水关【在江油县东唐置】松岭关【在石泉县废龙门县西北一百七十里】龙桥【在府治东龙归寺相对】永济桥【在府治西二十五里以铁索驾板为之】通驷桥【在府城东南二百五里】永丰桥【在江油县南三里】石佛桥【在江油县南七里】栈阁【在府城东曹魏遣邓艾伐蜀置秦陇等阁道一十二处本朝洪武十一年开设松潘卫又置飞仙等阁道二十五处】
　　寺观龙归寺【在府治南五里寺傍有渊相传有龙潜其中】天宁寺【在府治南四十五里宋升明元年建本朝重脩】大明寺【在江油县西三十里宋宣和间建】真观【在府治东一里许】玉虚观【在府治东一百七十里重楼复阁为一方之竒观】清虚观【在江油县窦圌山元泰定间建】
　　祠庙李龙迁庙【在牛心山上又有墓在焉龙迁称藩于梁有惠于民后人立庙祀之本朝洪武间赐号龙阳李公之神岁时有祭】唐明皇庙【在府城东二十里明皇天寳末避乱幸蜀尝经此后人立庙祀之】诸葛亮庙【在府城东一百七十里初州人以魏将邓艾伐蜀尝经于此立庙祀之宋知州洪咨防毁其庙更祀诸葛告其民曰母祀仇讐而忘父母也】
　　古迹旧龙州【在府治东南去江油县东北三里梁李龙迁筑城于此西魏置州遗址尚存】芍药戍【在府南九十里本名榉溪戍唐永徽中改今名】江油废县【在府城内后魏置为江油郡治隋唐宋龙州皆治此元省入州】平武废县【在府境西魏置隋属龙州唐省入江油县】方维废县【在府境旧曰秦兴置建阳郡隋废郡改曰方维县属龙州唐省】
　　名宦三国辛昂【魏龙州长史领郡事州带山谷民俗生梗昂威惠洽着吏民畏而爱之】南北朝陆腾【后魏龙州刺史尝通江油路直抵南秦周孝文谓之曰此是卿取柱国之日时州人李嗣广等凭据岩险腾夜袭破之】裵果【西魏龙州刺史州人张遁等冦逼州城果击破之州境清晏】隋何妥【文帝时龙州刺史有负笈游学者妥皆为讲説教授之又尝作刺史箴勒于州门】唐雍无逸【大厯中为龙州别驾吐蕃入冦无逸夜薄其城破之以功封什邡县男】田昉【昭宗时为龙州刺史王建防城昉死之】宋宋琪【开寳中知龙州周知人情尤通吏术淳化中盗起于蜀朝以王继恩为招安使琪上书言边事太宗宻冩其奏令继恩择利而行】赵善龄【政和初知龙州以文学教民有龙阳十咏】王称【淳熙末知龙州有治声后召为尚书吏部郎】洪咨防【寳庆初知龙州州嵗贡麸金率科鑛户咨防曰将奉上乃厉民乎出官钱市之江油之民嵗戍边复苦餫饟为请于制漕司免之】薛严【景定间知龙州后因守城有功赐世袭龙州知州至今子孙守其职】本朝薛继贤【洪武间知龙州公勤爱民修举学校创立坛塲修建栈道州民爱戴而颂之继贤严孙】
　　人物宋雍繁孙【龙州人绍定四年进士修文昌宫题名】
　　列女袁氏【龙州人严庸妻事舅姑孝姑疾侍汤药不懈甚为乡里所穪永乐间庸补州学生因归省坠兴文栈道溺死袁氏年十八亟趣夫溺处寻尸不见因大哭夫死无子独生何为亦投水死寻尸两月不得后渔人于沙回头河得二尸同处人以为节义所感有司上其事旌为贞烈】
　　镇雄府【东至乌撒军民府界三十里西至乌防军民府界二百四十里南至乌撒军民府界二十五里北至叙州府珙县界二百二十里自府治至南京六千七十里至京师九千二百三十里】
　　建置沿革禹贡梁州之域天文井鬼分野古为屈流大雄甸昔乌蛮之裔阿统与其子芒布居此地其后昌盛因祖名号芒布部宋置西南畨部都大巡检使元至元中置芒布路乌撒乌宣慰司本朝改为芒部府初云南洪武十六年陞为芒部军民府四川布政司嘉靖中讨平土酋改为镇雄府领长官司四
　　归化长官司　怀徳长官司　威信长官司　安静长官司
　　郡名芒布【以酋名】
　　形胜山川险阨地势﨑岖【云南志】苴斗河横于南勿食料溪环于北左峙绰忸山右绕硌砌雄【郡志】地在遐荒【新志】
　　风俗性劲而愚俗朴而野　男业耕稼妇絶粉黛　子日贸易【府治西南有防街夷人每遇子日相聚于此贸易以上俱郡志】崇信巫鬼【新志】
　　山川乌通山【在府北五里夷语首曰乌立曰通谓山巍然独峙如人翘首而独立也】绰忸山【在府东二十里夷语清气曰绰忸谓此山清气鬱然可爱】硌砌雄山【在府西一百八十里夷语石曰硌鹿曰砌凉曰雄谓此山之石类鹿而又高耸清凉也】乐安山【在府北二百二十里山有数峰路迳曲折乃芒部叙州之界山】白水江【在府西北二百八十里即八匡河却佐溪黄水溪勿食料溪之防流转流入叙州】纳冲河【在府东一十里源出乌通山麓过府治东南流入苴斗河】白鸟河【在府东北二十里源出白鸟地界南流入七星关河】苴斗河【在府南二十四里源出六丈山箐经阿赫关合纳冲河入七星关河】八匡河【在府西八十里源出乌撒下流入乌蒙界】托诺河【在府西南二百五十里流入乌防界夷语松曰托沙石曰诺以此河畔有松树及沙石故名】沱泊溪【在府治西源出山涧下流入纳冲河】却佐溪【在府西一百五十里下流入白水江】勿食料溪【在府北一百八十里源出乐安山西流入白水江】黄水溪【在府东北二百四十里下流入勿食料溪】八匡泉【在府西一百五十里】咸泉【有二俱在府北一百八十里】
　　土产石【树生坚如石故名善治心痛】麝香　马　茶　氊　山鸡关梁阿赫关【在府南二十五里乃芒部乌撒地界本朝洪武二十一年建】












　　明一统志卷七十
<史部,地理类,总志之属,明一统志>
　　钦定四库全书
　　明一统志卷七十一
　　明　李贤等　撰
</div>
    <div class="pagination">
<a href="明一统志_page34.html">上一页</a><span>...</span><a href="明一统志_page30.html">30</a><a href="明一统志_page31.html">31</a><a href="明一统志_page32.html">32</a><a href="明一统志_page33.html">33</a><a href="明一统志_page34.html">34</a><span class="current-page">35</span><a href="明一统志_page36.html">36</a><a href="明一统志_page37.html">37</a><a href="明一统志_page38.html">38</a><a href="明一统志_page39.html">39</a><a href="明一统志_page40.html">40</a><span>...</span><a href="明一统志_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
