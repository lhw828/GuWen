<!DOCTYPE html>
<html>
<head>
    <meta charset="UTF-8">
    <title>湖广通志 - 第 361 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 361 页/共 373 页</h1>
    <div class="content">　　王氏贞节传　　　　　　　　　刘肇国
　　母王氏本儒家女年十七而归张君完甫四年而张君弃世其长孤方三嵗今名慎先次孤一嵗今名博先慎先今生四十余博先亦四十矣张素苦贫儿孩提儿幼学时正母之反髪覆面呕肝为血之时也而养不废焉教不废焉养固不废于十指而教固不废于寸心也儿弱冠儿壮有室时正母之画荻为字断须为钱之时也而又正母之操利刄以避锋敌寄逆旅以保身手之时也而教不废焉养不废焉婚不废焉试而为士不废焉教养固不废于十指寸心而婚试亦不废于十指寸心也迄今慎先博先年强仕矣正儿家有室室有子腹有诗书诗书成俊秀出门有交游交游勉忠孝之时也而母之教不废养不废婚试不废者今又且不废于二子之子也独是十指磨而磷寸心枯而干頽然萎然精力无毫髪存者盖自四十年来已胥化而为二子之家又化而为二子之名又化而为二子之文与行也至若不二心于死生间终始以礼自防少当兵贼世而无强暴汚大启其门户母也而父母也而师保母也而臣仆虽其志之克为哉亦其才有以济之也今母夀且未艾他日下地若见张君张君若问慎先博先兄弟母其有辞以对矣是诚足垂阴教而当阐幽之事者母生于万厯辛丑六月十六日博先有文名为诸生慎先如之母之弟宪盖能助姊氏之志而成其节者法得竝书俱汉阳人齐安胡子石屋为余云
　　南漳令姚延儒传　　　　　　　姚淳焘
　　公讳延儒字尔真浙江乌程人焘曽大父承安公为理学名臣于公为祖太仆卿往为御史不附魏珰显直声讳祚端公之所自出先大夫方伯公前江南臬使于公为从兄亦公所从受业者也公家学渊源才挺出流辈数等而屡不偶丙子中副车丙戌学使者李公际期最名知人得公文赏叹拔第一贡入京师
　　廷对上列顺治五年授南漳令是时西南犹未底定湖湘左右皆壁垒漳小邑屡困兵燹流亡未复而西山冦假声势搆祸肆杀掠出没不时人心皇皇公至竭力招徕均其徭役寛以文法阅五载民怀其德政声流闻擢大同府同知未离任而山冦郝摇旗袁踏党等豕传堞势张甚或请暂避图恢复公曰吾守土臣义当与城共存亡他无可言者巳城防公束带整衣坐谯楼贼至胁公降公怒厉声斥之贼犹未忍害公而公愈自奋詈不止卒被戕于水府庙一仆同殉时顺治九年十月十一日也事闻
　　世祖皇帝深悼焉赠奉政大夫予祭予廕康熙四年有河南鲍帅勦贼凯旋过漳驻水府庙忽狂风大作天地晦冥帐下一降丁刘某者自言南漳姚公往死吾手今固当偿邑诸生陶相虞具陈其事力请于帅帅立寘之法虎夜至食其尸人咸异之相虞乃公被害后殓公者陶际虞弟也公生平敦伦谊不言而行太仆公令江都生公而母夫人殁故别号防劬事寡嫂备诚敬抚诸弟如子丧配吴孺人时年仅三旬余遂不
　　复娶平居家庭师友间一以道徳相切劘其见危授命处之恬然本于知之明养之素以视世之慕名畏义矜血气于一旦者固不无迳庭云
　　刘太史传　　　　　　　　　　金德嘉
　　刘太史稚川先生者黄冈人也讳子壮字克猷其先江西清江人迁黄冈团风镇四世而生封公封公二丈夫子伯克章公其次封公暨太孺人蚤卒叔行三者鞠公公髫龄颖慧读书一目数行下属文奇肆甚弱冠登庚午贤书洲居有文昌阁公下帷其中阁中数有征怪公秘之博综六经左氏公谷史汉暨唐宋八大家书户外事不闻也顺治已丑成进士
　　廷对防万言其畧曰陛下统一海内子惠元元隆祀典以达孝广试额以求贤罢厰衞以宁人去宦寺以谨始近且勤召对以开言路弛养马挟书之禁寛隠匿连坐之条亦既湛恩汪濊宇内向风矣然犹发德音下明诏广览兼聴取法上古此三公九卿之任非臣草茅新进所能及也然臣愚述所闻诵所学窃以为二帝三王治本于道道本于心故讲学为明心之要修身为齐家治国平天下之本请
　　经筵讲读致知而力行之以敬为正心之功以诚为复性之道以仁为成已成物之全复古者日
　　御便殿之制令大臣取内外章奏面相商订谏官仍得于仗下对驳上下情通满汉道合宰辅不仅以奉行为职卿贰不仅以署纸为能则中心隠微皆可告语而海荒万里如在目前由是蠲荒赋以裕邦本并屯衞以杜隠占清酿成之源弥祸乱之萌以销冦盗立满学设教习以同风俗敷文治斯享国亿万年而臣民咸获厚载无疆之福者将在兹乎对既毕
　　奬谕有加于是胪传第一授国史院修撰如
　　经筵满学教习屯衞诸大政悉着令甲次第举行之壬辰分校南宫得二十有二人榜放皆天下知名士寻请告旋里癸已疾卒享年四十四元配张先卒继曹侍读学士曹公厚庵姑也子孙茂甫二龄曹夫人鞠之公天性孝友诸父伯兄没弟侄五六人孤弱公拊而训之婚娶成礼虽乱离不茍也常过昆山令雅与公善愿以千金为夀有小吏获罪急请救用将嫁女质数十金饷公公闻而止之吏恐解脱不力公谕曰勿虑不费尔一缗也入白令令不可公曰第贳吏罪即拜赐千金矣令不得已从之吏得脱而女婚以全然公终不以告人也邑子某遘兵乱妻被掠至京公知之为贷百金以赎完娶如初后生数子戸口大蕃息人以为公赐焉壬辰秋南归过淮上捐千金置产于某寺乃抵家而垂槖萧萧如布衣诸生矣公端庄严恪不问米盐凌杂而覃精论著制举文湛深经术不作西京以后语门人陆进士鸣时梓以行世至今艺林传诵之初肄业文昌阁旦昼所为夜必焚香以告盖数十年如一日云曹夫人拊孙茂成立今司训郢学孙永锡纯嘏且绳绳式谷矣金子曰余读稚川先生书心窃向往之盖董江都刘中垒经术烂然矣乃厯观先生生平抑何恂恂笃行君子也名冠当时庆流后裔有以也夫
　　贺逢圣传　　　　　　　　　　张希良
　　贺逢圣字对扬父阳亨先生理学醇儒也别有传公少承家训已有公辅之望与同邑熊襄愍廷弼齐名而学使熊石门尤以国士目逢圣尝谓熊贺两生固狎主文场然防帻陵轹摧陷廓清贺不如熊他日柱天维地休休有身后令名熊不如贺万厯丁酉廷弼领楚解逢圣独报罢石门延见新隽士举手为熊贺且谓贺子益当大贵无疑诸士仅一揖退特遣吏趣逢圣至握手欷防欵慰至再因以一公事相属约可资三年膏火公谢之石门益叹服仍简笥金为赠阳亨公问金所由来学使召作何语具述所以阳亨公笑谓真吾儿矣越六年癸卯举于郷再上春官不第以二亲急养请授学职得应城谕是时阳亨公春秋髙不欲之官逢圣仅携一仆自随而留危夫人奉菽水至则寄食于训斋属斋视学篆已得并志读书尝兀坐明伦堂见先圣于屏间是日有持圣肖至者宛如日所接异之乃益淬厉勇进以大儒自期丙辰遂登进士第二人授编修时词林雅尚风彩逢圣独持简朴严取与门庭閴然乆之请告归省前学使熊公适秉楚臬诸门生贵显者纷纷陈乞不已逢圣起居函丈外一无所干而新抚某为熊同邑人素有郄熊刚介不堪为之下拟具疏拂衣诸门下士坚留逢圣独趣熊去曰以亷使抗中丞伤国体若委曲淟忍非逢圣所望于师也熊悟谓真爱我竟去壬戍分校礼闱所得多节概士寻迁国子司业克经筵讲官是时逆珰魏忠贤交通客崔诸奸窃国柄举朝攀附逢圣独不假色辞珰思罗致之乗间讽云各直省建立生祠惟贵乡从无功德逢圣拒以此地方官事非某所得知珰又云闻上梁文是先生大笔正色云作文借衔固俗态逢圣待罪经筵不能走笔数千里外为他人署纸尾忠贤黙然甲子嵗当乡比忠贤复主廷议推逢圣典南试属所私谕意曰此出上公命宜入谢笑而拒之即日严装出都忠贤怒矫防自涿州追还以他僚往自是逆党俱心衔之而杨左诸君子相继罹珰祸公乃力疏归养甫抵里门而削夺之命下推官禹好善知县王尔玉俱逆党百计窘辱之逢圣益峻自防诸奸阴慑焉怀宗即位诏起南祭酒寻迁少詹协理府事叠丁两尊人艰丧一秉古礼服阕入都由少詹迁礼部侍郎厯吏部侍郎寻迁正詹教习馆员礼部尚书明年诏入阁办事厯阶少傅廕一子中书舍人时首辅颇专恣奥援党附而逢圣始终敛约持正如一京师呼为贺圣人未几致政归上思之不置奉特防再入中书而终与首辅不协因屡疏乞休愍帝御便殿谓逢圣曰先生忠谨端方朕深倚赖奈何遽引退逢圣自陈疾状仍诏慰留复抗章不已辞愈哀上叹曰先生独不为朕强留耶坚志难挽暂归摄行且召先生次日锡宴温谕遣还时戊寅秋也明年遣行人赍玺书存问奬慰有加然逢圣虽去国恒虑国事日非忧形于色目击楚中冦馑洊臻不惜屈体当事借前箸而谦谨逾甚应门止一老苍头时与隣曲握手平生道义相朂绳约子弟不使及公庭门内外若无宰相者癸未献贼渡江逢圣督守南门冦攻城急乃亲启楚藩请发藏镪犒军不应犹以忠义厉守陴者五月晦日城陷入告夫人危氏曰吾大臣家不可为贼辱夫人率妇婢投后园池中逢圣俟举家没乃投淄阳桥下以死八月城复索尸不得及嵗杪湖水涸得之凡六阅月貌如生逢圣生平得力实自阳亨先生一步趋不敢失坠尝喜吟韩魏公须臾慰满三农望收敛神功寂似无之句故其在政府申救黄石斋引荐谢青墩皆以阴掖潜移有回天之力而频经摧折以迄杀身成仁从容不改其素盖其融冶于圣学者深也而当时止为亚相所怀尝不尽又登朝未几辄引去论者惜之公子二长觐明次光明与三孙皆死献逆之难觐明之配曽氏光明之配陈氏阖门就死者二十余人惟孙士聪士亷存外传所载多奇迹如锁浔江水妖拜衮赴阙时黄鹤导前诸轶事以怪不具书
　　明溆浦令王祚乆传　　　　　　夏力恕
　　王公讳祚乆字象征贵州平越人抜贡成均故事太学生得陈书阙下及东林祸炽人争标门户竞气节不以保身为荣议者方诸东汉之末而流过之公独恂恂渊黙以立诚为本济物为用或以非分干则如防山乔岳不可动摇然未尝一托于棱棱之风骨以渔祸而猎名也辰州溆浦县古五溪地最为僻逺公再居守令遂绾绶于兹当时名士薄县宰不为抑或饮酒赋诗以自豪罔念民事公既心陋之甫下车周览四境慨然曰是岂不足为政乎兴行礼教百废俱举暇则徜徉桃花明月间进诸生娓娓不倦溆人由此向学邑有里三十六坊厢四亦号繁剧未逾年具知村落逺近戸俗刁淳民以事至辄曰若自某所来耶某某今迁善改过耶闻者悚然然噢咻之至既畏且爱趋令如水南方不靖筑城垒清盗源一言所及若臂指而呼吸之莫有违者怀宗时兵储缺供有何将军者领万余人驻其境初颇敛戢公即怀逺虑厚结之邑民不知也乆之果乏粮濒行将肆屠掠既有日矣公屡谒不得见势渐急吏民惴惴无人色公经理粗毕即掀军帐直入伏地自陈将军且怒且诘曰吾筹尽无可量者汝一人来何济汝能令吾军为沙虫猿鹤耶公涕泗交頥愿以某一人易阖境民命某厯官来有余俸八百金布八百疋敢为夀将军曰吾即自赡若士卒何先是公已与里民具牛羊豕酒米若干遂如数对将军顔稍霁沈吟左右顾而银布牛酒俱至错陈帐外一军皆喜明日整众行邑民震慑悉走衙舍环伏背数叠犹内外不能容将军既获裹粮又感公至诚凡境内道途所经悉以箭识其门令曰阑入者杀无赦于是衔枚疾走竟不戮一人去万姓再生欢呼动地越数日父老相聚泣告曰杀声闻百里外矣吾邑感公德不小也初公令丰都慈祥恺弟蜀人德之至是解组归只一舆家人徒步溆民皆赍粮以献悉却不受遂哭送掖舆至里门不絶世世祀之公子七人孙二十一人长曰梦麟康熈补行辛酉举人令丰润梦旭康熈壬辰进士翰林检讨转户部郎中梦尧康熈戊戌进士翰林检讨转刑部郎中出守粤西太平府其余科第蝉聫不具载长曽孙曰士俊梦麟子也康熈辛丑与余同成进士共事词垣二年余长安珠桂闭戸吾伊而未尝乏絶余宻侦其故乃知丰润公有惠政丰润人德之时时寄济其匮雍正九年由粤藩奉
　　简命特以御史中丞抚楚北溆人闻之犹感泣曰此王公后也嗟乎公之世德逺矣公尝自言吾所行皆阴德事但期无愧方寸不令世人知亦不令后人知故其他遗事多不传当时溆民目击者其父老尽矣其子若孙亦尽矣厯数世而称道不衰祀于家复祀于学余昔游衡湘间衡湘间人亦颇道之士君子诚能济物为守令则德在一邑为宰辅则德在天下向使当时标门户竞气节者悉克效公所为其所全岂不大哉若乃资官阀以世其家此又公之罪人不足道矣赞曰余闻诸故老明季楚中被兵最毒有民社者倘所谓全躯保妻子者耶公之大有造于楚也长发其祥御史中丞在粤而粤治来楚楚治然则食公之德而竟公之志者其在斯人与其在斯人与
　　易节母孝子合传　　　　　　　张大受
　　旌表易节母者　旌表孝子易贞言之母也节妇而母称以孝子母之示有子也母姓邓氏上湘之紫田人祖柳田父魁甫以赀雄郡邑母年十八归同邑太平诸生易道生道生父嘉萃祖万桥亦世拥素封结褵之夕两家迎迓妆资之盛烂其盈门乡里瞻望啧啧称天上两璧人云及归道生后乃益谦下不欲以绮罗自蔽椎髻练裳操作不倦道生性豪爽好賔客不事家人生产会有明季世头会箕敛日不暇给家益中落节母黾勉有无以佐不逮无几微憾年二十有九道生即世时湖南土冦蠭起节母持刀誓死防夫棺于白刄中起土封茔亲操畚挿始克勷事事舅姑色养无间言如道生存日后姑裴有羸老之疾扶掖搔抑衣不解带中帬厠牏手自湔洗裴媪怃然曰吾妇驯行孝谨若此愿吾妇子若妇亦若是是所以报也迨舅姑之殁各年逾八十节母衰麻哀毁殡尽礼乡党称孝妇焉更事所生翁见龙姑周曲尽妇道亦如所后尤其难者生子五长即孝子贞言次训次诚次让次豫让蚤夭孙十七人节母读书识字荫教四子诸孙如严师庭闱集会辄命以诗文分题课艺为笑乐不仅饴防颔习老人故态也康熈壬午节母卒年九十有六矣后八年县令祝铨白其事中丞武进赵公覆勘得实特疏请　旌庚寅邀
　　恩俞允
　　诏有司给银树双阙表以乌头宠其闾故独称易节母云其他善行详事实册中不及述述其大者易孝子名贞言内美其字也世居湘乡太平为邑望族其先有炎正者成元延祐进士曽孙华明洪武朝封防政又数传而生孝子焉孝子年九嵗失怙苫块哀毁有逾成人草土甫毕乱靡有定孝子日就父塜泣不忍去节母邓感其意为结庐墓侧命之曰儿不忍去父余敢弃舅姑耶儿居是余且归矣孝子泣且拜独居十年而后返年二十补邑弟子员文义日进日手一册咀嚼之不觉日移晷虽大饥寒家人数督促若罔闻也以故著作最多有间抚巻废然曰此仕宦捷径耳丈夫当力行仁义章句非所尚也顺治戊子流贼蹂躙湘邑孝子携家避乱于黄花园兵子恣淫掠丁壮四散其本生祖见龙衰老蹒跚不可步孝子乃弃其怀中二嵗婴宗清负祖以免于难事节母邓先意承志虽至大耄而问寝视膳不自倦勤母没之日年七十有五哀毁骨立感疾几危性友爱父遗产悉以分给三弟一无所取待诸侄不异已出教诲婚嫁罔遗余力至若建家祠辑家乗制祀田而捐义冢完破镜而返流人扶危济困如太邱彦方之行而倍多其功有朱家季心之义而非流于侠懿行峻节盖楚南一人也歴任县令表其门者五康熈庚寅
　　朝廷再下明诏求节孝隠逸之士郡邑举孝子应中丞宜兴潘公以闻下礼部覆实　旌表如节母仪兼命有司存问
　　诏下之日防诸子孙排班拜　命孝子苍顔华髪拜跪如礼子孙林列追随家庭之内俨若朝仪逺近艳羡以为异数明年而孝子即世年八十有七有丈夫子五人孙二十一人皆登庠序以文行世其家而宗洛宗瀛宗涒尤卓荦为诸易称首云
　　论曰易称恒其德贞妇人吉诗云孝子不匮永锡尔类旌门之义其取诸此耶天道福善如响附声节母服劳于其姑而孝子复竭力事其母以是协乡评动
　　天聴丝纶焕汗两及其庐吁何盛也节母殁年九十有六目见五代男女至三百余人列庠序者至二十有九人孝子亦齿跻八十有七杖履康庄绕膝曽元冠裳满目又其证矣顷节孝之举宗瀛宗涒两人者力任之奔走万里遍乞诸荐绅巨公歌咏其事以传不朽亦可谓无忝所生者矣谓非孝子庭训时力行仁义之所朂耶韩昌黎与元侍御书谓甄逢能行身幸于方州大臣以标白其先人事载之天下耳目彻之天子挍史法俱当得书余故传其事俾藏其家亦以播诸天下为薄俗砺
　　湖广通志卷一百
<史部,地理类,都会郡县之属,湖广通志>
　　钦定四库全书
　　湖广通志巻一百一
　　艺文志
　　序
　　南北朝
　　楚词序　　　　　　　　　　　刘　勰
　　自风雅寝声莫或抽绪奇文蔚起其离骚哉固已轩翥诗人之后奋飞词家之前岂去圣之未逺而楚人之多才乎昔汉武爱骚而淮南作传以为国风好色而不淫小雅怨诽而不乱若离骚者可谓兼之蝉蜕秽浊之中浮游尘埃之外皭然湼而不淄虽与日月争光可也班固以为露才扬已忿怼沈江羿浇二姚与左氏不合昆仑悬圃非经义所载然而文词丽雅为词赋之宗虽非明哲可谓妙才王逸以为诗人之提耳屈原婉顺离骚之文依经立义驷虬乗鹥则时乗六龙昆仑流沙则禹贡敷土名儒词赋莫不拟其仪表所谓金相玉质百世无匹者也及汉宣嗟叹以为皆合经术扬雄讽味亦言体同诗雅四家举以方经而孟坚谓不合传褒贬任声抑扬过实可谓鉴而弗精翫而未覈者也将覈其论必征言焉故其陈尧舜之耿介称禹汤之只敬典诰之体也讥桀纣之猖披伤羿浇之颠陨规讽之防也虬龙以喻君子云蜺以譬谗邪比兴之义也每一顾而淹涕叹君门之九重忠怨之词也观兹四事同于风雅者也至于托云龙説迂怪丰隆求宓妃鸩鸟媒娀女诡异之词也康回倾地夷羿蔽日木夫九首土伯三目谲怪之谈也依彭咸之遗则从子胥以自适狷狭之志也士女杂座乱而不分指以为乐娱酒不废沉湎日夜举以为欢荒淫之意也摘此四事异乎经典者也故论其典诰则如彼语其夸诞则如此固知楚词者体慢于三代而风雅于战国乃雅颂之博徒而词赋之英杰也观其骨鲠所树肌肤所附虽取镕经意亦自铸伟词故骚经九章朗丽以哀志九歌九辩绮靡以伤情逺游天问瓌诡而惠巧招魂招隠耀艳而深华卜居标放言之致渔父寄独任之才故能气往轹古词来切今惊采絶艳难与并能矣自九怀以下遽蹑其迹而屈宋逸步莫之能追故其叙情怨则鬰伊而易感述离居则怆怏而难怀论山水则循声而得貌言节候则披文而见时枚贾追风以入丽马扬沿波而得奇其衣被词人非一代也故才高者菀其鸿裁中巧者猎其艳词吟讽者衔其山川童防者拾其香草若能凭轼以倚雅颂悬辔以驭楚篇酌奇而不失其真玩华而不坠其实则顾盻可以驱词力欬唾可以穷文致亦不复乞灵于长卿假宠于子渊矣又曰诗有六义其二曰赋赋者铺也铺采摛文体物写志也昔召公称公卿献诗师箴赋传云登髙能赋可谓大夫诗序则同义传説则异体总其归涂实相枝干刘向云明不歌而颂班固称古诗之流也至于郑庄之赋大隧士蒍之赋狐裘结言韵词自已作虽合赋体明而未融及灵均唱骚始广声貌然赋也者受命于诗人拓宇于楚词也于是荀况礼智宋玉风钧爰锡名号与诗画境六义附庸蔚成大国遂客至以首引极声貌以穷文斯盖别诗之原始溯赋之厥初也又曰诗人综韵率多清切楚词词楚故讹韵实繁及张华论韵谓士衡多楚文赋亦称知楚不易可谓衔灵均之声余失黄钟之正响也又曰诗文奥包韫六义毛公述传独标兴体岂不以风通而赋同比显而兴隠哉故比者附也兴者起也附理者切类以指事起情者依防以拟议起情故兴体以立附理故比例以生比则蓄愤以斥言兴则环譬以记讽盖随时之义不一故诗人之志有二也观夫兴之托谕婉而成章称名也小取类也大闗睢有别故后妃方德尸鸠贞一故夫人象义义取其贞无从于夷禽德贵其别不嫌于鸷鸟明而未融故发注而后见也且何谓为比盖写物以附意飏言以切事者也故金锡以喻明德珪璋以譬秀民螟蛉以类教诲蜩螗以写号呼澣衣以拟心忧卷席以方志固凡斯切象皆比义也至如麻衣如雪两骖如舞若斯之类皆比类者也楚襄信谗而三闾忠烈依诗制骚讽兼比兴炎汉虽盛而词人夸毗诗刺道丧故兴义销亡于是赋颂先鸣而比体云搆纷纭杂遝信旧章矣又曰韩魏力政燕赵任权五蠧六虱严于秦令惟齐楚两国颇有文学齐开庄衢之第楚广兰台之宫孟子賔馆荀卿宰邑故稷下扇其清风兰陵郁其茂俗邹子以谈天飞誉驺奭以雕龙驰响屈平聫藻于日月宋玉交彩于风云观其艳説则笼罩雅颂故知暐之奇意出乎纵横之诡俗也又曰离骚代兴触类而长物貌难尽故重沓舒状于是嵯峨之类聚葳防之羣积矣及长卿之徒诡势瓌声模山范水字必鱼贯所谓诗人丽则而约言词人丽淫而繁句也至如雅咏棠华或黄或白骚述秋兰緑叶紫茎凡摛表五色贵在时见若青黄屡出则繁而不珍自近代以来文贵形似窥情风景之上钻貌草木之中吟咏所发志惟深逺体物为妙功在宻附故巧言切状如印之印泥不加雕削而曲写毫芥故能瞻言而见貌即字而知时也然物有恒姿而思无定检或率尔造极或精思愈疏且诗骚所标并据要害故后进鋭笔怯于争锋莫不因方以借巧即势以会奇善于适要则虽旧弥新矣是以四序纷回而入兴贵闲物色虽繁而析词尚简使味飃飃而轻举情奕奕而更新古来词人异代接武莫不参伍以相变因革以为功物色尽而情有余者晓会通也若乃山林皋壤实文思之奥府畧语则阙详説则繁然屈平所以能洞鉴风骚之情者抑亦江山之助乎
　　唐
　　送陈郎将归衡岳序　　　　　　李　白
　　仲尼旅人文王明夷茍非其时贤圣低睂况仆之不遇者哉而迁逐枯槁固其宜耶朝心不开暮髪尽白感慨瞻回使人増悲陈郎将义风凛然英思逸发来下专城之榻去邀才子之诗动清兴于中流横素波而径往诸公怅望不及聨章祖之序慙起予辄冠名篇之首作者嗤我乃为抚掌之资乎
　　送戴十五归衡岳序　　　　　　李　白
　　白上探邃古中观人世下察交道海内豪俊相识如浮云自谓德参夷顔才兼孔墨莫不名由口进实从事退而风义可人者厥惟戴侯戴侯寓居长沙禀湖岳之气少长咸洛窥霸王之图精微可以入神懿秉可以崇德谟猷可以尊王文藻可以成化兼以五材统以四美何往而不济也其二三诸昆皆以才秀擢用词翰炳发升闻天朝而此君独潜光后世以期大用鲲海未跃鹏霄悠然不逺千里访余以道防国之秀有廖侯焉人伦精鉴天下独立每延以宴谑许为通人独孤有隣及丁薛诸公咸亦以为信然矣属明王未梦且归衡阳憇祝融之云峰防茱萸之湍水轩骑纠合祖于魏公之林亭笙歌鸣秋剑舞増气况江叶坠緑沙鸿防飞登髙送逺使人心醉见周张二子为论平生鸡黍之期当速赴也赠族侄僧中孚玉泉仙人掌茶序　李　白
　　余游荆州玉泉寺近清溪诸山山洞往往有乳窟中多玉泉泉交流中有白蝙蝠大如鵶按仙经蝙蝠一名仙鼠千嵗之后体白如雪栖则倒悬盖饮乳水而长生也其水边处处有茗草罗生枝叶如碧玉唯玉泉真公常采而饮之年八十余嵗顔色如桃花而此茗清香滑熟异于他者所以能还童振枯扶人夀也余游金陵见宗僧中孚示余茶数十片拳然重叠其状如掌号为仙人掌茶盖新出乎玉泉之山旷古未覩持之见遗兼赠诗要余答之遂有此作后之髙僧大隠知仙人掌茶发乎中孚禅子及青莲居士李白也
　　游瑞莲池序　　　　　　　　　柳宗元
　　零陵城南环以羣山延以林麓其崖谷之委会则潝然为池湾然为溪其上多枫柟竹箭哀鸣之禽其下多芡芰蒲蕖腾波之鱼韬涵太虚澹艳里闾诚游观之佳丽者已崔公既来其政宏以肆其风和以亷既乐其人又乐其身于莫之春征贤合婣登舟于兹水之津连山倒垂万象在下浮空泛景荡若无外横碧落以中贯凌太虚而径度羽觞飞翔匏竹激越熈然而歌婆然而舞支頥而笑瞪目而踞不知日之将莫则于向之物者可谓无负矣昔之人知乐之不可常防之不可必也当欢而悲者有之况公之理行宜去受厚锡而席之贤者率皆在官防泽方将脱鳞介生羽翮夫岂趦趄湘中为顦顇客耶余既委废于世恒得与是山水为伍而悼兹会不可再也故为文志之
　　赠崔复州序　　　　　　　　　韩　愈
　　有地数百里趋走之吏自长吏司马以下数十人其禄足以仁其三族及其朋友故旧乐乎心则一境之人喜不乐乎心则一境之人惧丈夫官至刺史亦荣矣虽然幽逺之小民其足迹未尝至城邑茍有不得其所能自直于乡里之吏者鲜矣况能自辨于县吏乎能自辨于县吏者鲜矣况能自辨于刺史之庭乎由是刺史有所不闻小民有所不宣赋有常而民产无恒水旱疠疫之不期民之丰约悬于州县令不以言连帅不以信民就穷而敛愈急吾见刺史之难为也崔君为复州其连帅则于公崔君之仁足以苏复人于公之贤足以庸崔君有刺史之荣而无其难为者将在于此乎愈尝辱于公之知而旧游于崔君庆复人之将防其休泽也于是乎言
　　石鼎聫句诗序　　　　　　　　韩　愈
　　元和七年十二月四日衡山道士轩辕弥明自衡山来旧与刘师服进士衡湘中相识将过太白知师服在京夜抵其居宿有校书郎侯喜新有能诗声夜与刘説诗弥明在其侧貌极丑白须黑面长颈而髙结喉又作楚语喜视之若无人弥明忽轩衣张睂指鑪中石鼎谓喜曰子云能诗能与我赋此乎刘往见衡湘间人説云年九十余矣解捕逐物拘囚蛟螭虎豹不知其实能否也见其老颇貌敬之不知其有文也闻此説大喜即援笔题其首两句次传于喜喜踊跃即缀其下云云道士哑然笑曰子诗如是而已乎即袖手竦肩倚北墙坐谓刘曰吾不解世俗书子为我书因髙吟曰龙头缩菌蠢豕腹涨彭亨初不似经意诗防有似讥喜二子相顾慙骇欲以多穷之即又为而传之喜喜思益苦务欲压道士每营度欲出口吻声鸣益悲操笔欲书将下复止竟亦不能奇也毕即传道士道士髙踞大唱曰刘把笔吾诗云云其不用意如初而语益奇皆侵刘侯意刘与侯已赋十余韵弥明应之如响皆颖脱含讥讽夜尽三更二子思竭不能续因起谢曰尊师非世人也某伏矣愿为弟子不敢更论诗道士奋曰不然章不可以不成也又谓刘曰把笔来吾与汝就之即又唱出四十字为八句书讫使读读毕谓二子曰章不已就乎二子齐应曰就矣道士曰此皆不足与语此宁为文耶吾就子所能而作耳非吾之所学于师而能者也吾所能者子皆不足以闻也独文乎哉吾语亦不当闻也吾闭口矣二子大惧皆起立牀下拜曰不敢他有问也愿闻一言而已先生称吾不解人间书敢问解何书请闻此而已道士寂然若无闻也累问不应二子不自得即退就座道士倚墙睡鼻息如雷鸣二子怛然失色不敢喘斯须曙鼓咚咚二子亦困遂坐睡及觉日已上惊顾覔道士不见即问童奴奴曰天且明道士起出门若将便旋然奴恠久不返即出到门覔无有也二子惊惋自责若有失者间遂诣余言余不能识其何道士也尝闻有隠君子弥明岂其人耶
　　荆潭唱和诗序　　　　　　　　韩　愈
　　从事有示愈以荆潭酬和诗者愈既受以卒业因仰而言曰夫和平之音淡薄而愁思之声要妙懽愉之辞难工而穷苦之言易好也是故文章之作恒发于羁旅草野至若王公贵人气满志得非性能而好之则不暇以为今仆射裴公开镇蛮荆统郡惟九常侍杨公领湖之南壤地二千里德刑之政并劝爵禄之报两崇乃能存志乎诗书寓辞乎咏歌往复循环有唱斯和捜奇抉恠雕镂文字与韦布里闾憔悴专一之士较其毫厘分寸铿锵发金石幽感神信所谓材全而能钜者也两府之从事与部属之吏属而和之茍在编者咸可观也宜乎施诸乐章纪诸册书从事曰子之言是也告于诸公书以为荆潭唱和诗序
　　三游洞序　　　　　　　　　　白居易
　　平淮西之明冬予自江州司马徙忠州刺史元微之自通州司马授虢州长史明年春各只命之郡与知退偕行三月十日参防于夷陵翌日微之反棹送予至下牢戍又翌日将别未忍引舟上下者久之酒酣闻石间潨声因舍棹进防步入缺岸初见石如垒如削其恠者如引臂如垂幢次见泉如泻如洒其奇者如悬练如不絶线遂相与维舟岩下率仆夫芟芜刈翳梯危缒滑休而复上者凡四焉仰睇俯察絶无人迹水石相薄磷磷凿凿跳珠溅玉惊动耳目自未及戍爱不能去俄而峡山昏黒云破月出光气含吐互相明灭晶荧玲珑象生其中虽有厥口不能名状既而通夕不寐迨旦时怜奇惜别且叹且言知退曰斯境胜絶天地间其有几乎若之何俯通津绵嵗代寂寥委置罕有到者予曰借此喻彼可以长太息岂独是哉岂独是哉防之曰诚哉是言矧吾人难相逢斯境不易得今皆偶于是得无述乎请各赋古调诗二十韵书于石壁乃命予序而纪之又以吾三人始游故因名为三游洞洞在峡州上二十里北峯下两岸相凑间欲将来好事者知故备书其事
　　宋
　　送张复之宰崇阳序　　　　　　王禹偁
　　今之县尹古之诸侯自秦郡天下小国皆化为县县有政聴郡条而后行县有长观牧守而后动秩卑禄微弗足自庇固不暇使风俗之移易逮乎炎汉隆兴始有重外之防故命郎官出宰百里之邑秩四百石尊其位厚其禄盖欲分君忧而求民瘼也由汉而下邑官益卑故梁竦有徒劳之言渊明起折腰之叹侪胥伍吏区区于风尘间遂使抱王佐者耻而不居黩货利者稔而自处茍县政有缺率曰吾将罢兹邑而适他邑乌用革焉县人有病亦曰吾将舍此民而莅他民乌用易焉观其视一邑及一邑之民若行客之宅邸舍也待旦而去固无所惜风行雷同浸以成俗良由国家小亲民之任轻字人之官所致也将极其圣人孰能制乎宋天王嗣位之五载亲选贡士分甲乙科中甲科者通理郡事乙科者专任县政尊以廷评之位重以使者之车县政有阙得以擅革县人有害得以专易既革且易不康何待诗所谓能官人者岂独美于文王乎清河张咏字复之本宅九河间少有奇节钓鱼侍膳外读书无虚日秉笔为文落落有三代风今春举进士一上中选将我主命莅乎崇阳分君之忧使帝心休休乎求民之瘼使民心熈熈乎江淮之南郡大惟鄂鄂人得贤亦孔之乐波映鹦洲烟藏鹤楼白云芳草思古悠悠堂有鸣琴足以振穆若之风尊有醇醪足以养浩然之气惟江汤汤鉴其襟袖惟山峩峩媚其戸牖鲙得鲂鲈果多橘柚吏隠于兹足保无咎且优且游勿为江山羞复之勉旃云尔
　　楚词集注序　　　　　　　　　朱　子
　　自屈原赋离骚而南国宗之名章继作通号楚词大抵皆祖原意而离骚深逺矣窃尝论之原之为人其志虽或过于中庸而不可以为法然皆出于忠君爱国之诚心原之为书其词防虽或流于跌宕怪神怨怼激发而不可以为训然皆生于缱绻恻怛不能自已之至意惟其不知学于北方以求周公仲尼之道而驰骋于变风变雅之末流以故醇儒庄士或羞称之然使世之放臣屏子怨妻去妇泪讴吟于下而所天者幸而听之则于彼此之间天性民彞之善岂不足以交有所发而増夫三纲五典之重此予之所以每有味于其言而不敢直以词人之赋视之也然自原著此词至汉未乆而説者已失其趣如太史公盖未能免而刘安班固贾逵之书世不复传及隋唐间为训解者尚五六家又有僧道骞者能为楚声之读今亦漫不复存无以考其説之得失而东京王逸章句与近世洪兴祖补注并行于世其于训诂名物之间则已详矣顾王书之所取舍与其题号离合之间多可议者而洪皆不能有所是正至其大义则又皆未尝沈潜反复嗟叹咏歌以防其文词指意之所出而遽欲取喻立説旁引曲证以强附于其事之已然是以或以迂滞而逺于性情或以迫切而害于义理使原之所为抑郁而不得伸于当年者又晦昧而不见白于后世予于是益有感焉疾病呻吟之暇聊据旧编粗加櫽括定为集注八巻庶几读者得以见古人于千载之上而死者可作又足以知千载之下有知我者而不恨于来者之不闻也呜呼悕矣是岂易与俗人言哉
　　又
　　周礼太师掌六诗以教国子曰风曰赋曰比曰兴曰雅曰颂而毛诗大序谓之六义盖古今声诗条理无出此者风则闾巷风土男女情思之词雅则朝会燕享公卿大夫之作颂则神宗庙祭祀歌舞之乐其所以分者皆以其篇章节奏之异而别之也赋则直陈其事比则取物为比兴则托物兴词其所以分者又以其属辞命意之不同而别之也诵诗者先辨乎此则三百篇者若网在纲有条而不紊矣不特诗也楚人之词亦以是而求之则其寓情草木托意男女以极游观之适者变风之流也其叙事陈情感今怀古以不忘乎君臣之义者变雅之类也至于语防昏而越礼摅怨愤而失中则又风雅之再变矣其语神歌舞之盛则几乎颂而其变也又有甚焉其为赋则离骚经首章之云也比则香草恶物之类也兴则托物兴词初不取义如九歌沅芷澧兰以兴思公子而未敢言之属也然诗之兴多而比赋少骚则兴少而比赋多要必辨此而后词义可寻读者不可以不察也
　　楚词后语目録序　　　　　　　朱　子
　　右楚词后语目録以晁氏所集録续变二书刋补定着凡五十二篇晁氏之为此书固主于词而亦不得不兼于义今因其旧则其考于词也宜益精而择于义也当益严矣此余之所以兢兢而不得不致其谨也盖屈子者穷而呼天疾痛而呼父母之词也故今所欲取而使继之者必其出于幽忧穷蹙怨慕凄凉之意乃为得其余韵而宏衍钜丽之观懽愉快适之语宜不得而与焉至论其等则又必以无心而防会者为贵其或有是则虽逺且贱犹将汲而进之一有意于求似则虽迫真如杨柳亦不得已而取之耳若其义则首篇所着荀卿子之言指意深切词调铿锵君人者诚能使人朝夕讽诵不离于其侧如衞武公之抑戒则所以入耳而着心者岂但广厦细旃明师劝诵之益而已哉此固余之所为眷眷而不能防者若髙唐神女李姬洛神之属其词若不可废而皆弃不録则以义裁之而断其为礼法之罪人也髙唐卒章虽有恩万方忧国害开圣贤辅不逮之云亦屠儿之礼佛倡家之读礼耳几何其不为献笑之资而何讽一之有哉其息夫躬柳宗元之不弃则晁氏已言之矣至于扬雄则未有议其罪者而余独以为是其失节亦蔡琰之俦耳然琰犹知愧而自讼若雄则反讪前哲以自文宜又不得与琰比矣今皆取之岂不以夫琰之母子无絶道而于雄则欲因反骚而着苏氏洪氏之贬词以明天下之大戒也陶翁之词晁氏以为中和之发于此不类特以其为古赋之流而取之是也抑以其自谓晋臣耻事二姓而言则其意亦不为不悲矣序列于此又何疑焉至于终篇特着张夫子吕与叔之言盖又以告夫游艺之及此者使知学之有本而反求之则文章有不足为者矣其余微文碎义又各附见于本篇此不暇悉着云
　　游南岳唱酬序　　　　　　　　张　栻
　　栻来往湖湘逾二纪梦寐衡岳之胜亦尝寄迹其间独未登絶顶为快也乾道丁亥秋新安朱熹元晦来顾予于湘水之上留再阅月将道南山以归乃始偕为此游而三山林川中择之亦与焉粤十有一日庚午自潭渡湘水甲戌过石滩始望岳顶忽云四合大雪纷集须臾深尺许予三人者饭道傍草舍人酌一巨杯上马行三十余里投宿草衣岩一时山川林壑之观已觉胜絶乙亥抵后岳丙子小憩甚雨暮未已从者皆有倦色湘潭彪居正德美来会亦意予之不能登也予独与元晦决防明当冐风雪亟登而夜半雨止起视明星烂然比晓日升谷矣德美以怯寒辞归予三人聨骑渡兴乐江宿雾尽卷诸峯玉立心目顿快遂饭黄心易竹舆由马迹桥登山始皆荒岭弥望已乃入大林壑崖边时有积雪甚快溪流触石曲折有声琅琅日暮抵方广气象深窈八峯环立所谓莲花峯也登阁四望雪月皎皎寺皆板屋问老宿云用瓦辄为冰雪冻裂自此如髙台上封皆然也戊寅明发穿小径入髙台寺门外万竹森然间为雪所折清爽可爱住山了信有诗声云夜月明牕牖间有猿啸清甚出寺即行古木寒藤中阴崖积雪厚几数尺望石廪如素锦屏日下照林间冰堕锵然有声云阴聚起飞霰交集顷之乃止出西岭过天柱下福岩望南台歴马祖庵由寺以登路亦不甚狭遇险辄有磴可步陟逾数十里过大明寺有飞雪数防自东来望见上封寺犹萦纡数里许乃至山高草木坚瘦门外寒松皆拳曲拥肿樛枝下垂冰霜凝缀如苍龙白鳯然寺宇悉以板障蔽否则云气嘘吸其间时不辨人物有穹林阁侍郎胡公题榜盖取韩子云壁潭潭穹林攸擢之语予与二友始息肩望祝融絶顶褰裳径往顶上有石可坐数十人时烟霭未尽澄彻然羣峯错立逺近异态其外四望然不知所极如大瀛海环之真奇观也湘水环带山下五折乃北去寺僧指苍莽中云洞庭在焉晚居阁上观晴霞横带千里夜宿方丈月照雪屋寒光射人泉声隔牕泠然通夕恍不知此身踞于峯之上也已卯武陵胡实广仲范彦德伯宗来会同游仙人桥路并石侧足以入前崖挺出下临万仞之壑凛凛不敢久驻再上絶顶风劲甚望见逺岫次第呈露比昨观殊快寒威薄人呼酒举数酌犹不胜拥氊坐乃可支须臾云气出岩复腾涌如馈馏过南岭为风所飃空蒙杳霭顷刻不复见是夜风大作庚辰未晓雪击牕有声惊觉将下山寺僧亦谓石柱冰结即不可步遂亟由前岭以下路已滑甚有跌者下视白云滃渤弥漫吞吐林谷真有荡胷之势欲访李邺侯书堂则林深路絶不可往矣行三十里许至岳市宿胜业寺劲节堂盖自甲戍至庚辰凡七日经行上下数百里景物之美不可殚叙间已发于吟咏更迭唱酬倒囊得百四十有九篇虽一时之作不能尽述然亦可以见耳目所歴兴寄所托异日或有考焉乃裒而録之方已卯之夕中夜凛然拨残火相对念吾三人是数日间亦荒于诗矣大抵事无大小美恶流而不反皆足以丧志于是始定要束翌日当止盖是后事虽有可歌者亦不复见于诗矣嗟夫览是篇者其亦以吾三人者自儆乎哉
　　富水志序　　　　　　　　　　张声道
　　古者封建诸侯分天下为列国至秦始郡县之晋宋以来错置州郡唐兴尽易州名郢之为郢楚郊郢之旧也东走江淮西通梁汉南径荆湘北则驰骛乎陈蔡汝颍之郊虽号为四通八达之地而有石城以为固汉水以为限昔人因形便以置州本事始以取名盖得之矣楚始都郢今江陵是也后迁郢于夀春而魏文帝亦尝以荆之江北都郡为郢州然夀春之郢终于复故南郡之郢旋即正名郢之名虽四而实一耳惟刘宋以后一彼一此互别为州名有东南西北之殊地有江夏义阳淮安定城赤石安广之异道德不一文轨不同三光五岳之气散而无统其分裂变置于南北之间至有十之三焉迨唐始合为一至乾元州名始定迄今言郢事者乖戾错杂认鄂渚者十八九指江陵者半之而于义阳淮安汝蔡光随亦畧取其二三也祖袭譌谬緜歴久逺不知者类以为真而知者则诿曰春秋传疑之义固当尔耳信如所云则古人辩国正封之意果安在哉郢旧有志其先出于緜蕝淳熈丙午张侯实来见其疎畧舛误觖焉甚不满也已而兴仆植僵条具实整暇乃命众俊缉成此书凡为十巻分三十四门细大必载颠末俱举以星所临各有封域而徐雍荆扬南北互见故辩郢州以坎险之象天造地设而依山为固彼此弗类故辩石城都邑郊鄙不宜混并也故辩二郢分疆对境安可错杂也故辩章山名迹事实必有定所也故辩新市于是名正言顺纲举目随千载譌谬一洗空之侯于是州也日夜究心恢张形模革易敝陋将去之日如始至而是书之成盖可见其纲目声道敬叹之余敢叙所以冠于篇首云
　　澧州社仓规约序　　　　　　　万　镇
　　尝谓周礼一书为民虑深矣其比闾族党必使相捄相赒六行教民任恤继于睦婣之后古之圣人既爱其民又欲使其民之交相为爱故法立而俗厚有繇也吾乡自罹兵革之余故老凋零习俗頽富家巨室溺于商工课利之习又无君子长者之论以激奋之故举事而有益于已则为举事而稍损于已则弗为甚至积粟红腐以俟饥歉穷其价以厚其售曽未闻有倡于义举者吁何薄也间有稍异流俗能好义者不过曰甃道路之崎岖矼溪涧之弥漫以为往来称便而己夫道路未甃止艰行溪涧未矼止病涉此一夫之任尔假令民日乏食久之弱者转沟壑强者奋臂大呼相率而为盗事势至此以富自足者可保乎余生平念之久矣因观先儒文公朱先生在建遇大饥请于官作社仓建甚德之其事有慨于予心欲率乡中富而有德者法而行之凡与盟者谷以十斛为率十人所聚谷百斛择里之贤有才者司出纳焉其法则仿文公规模使贫民嵗以中夏受粟于仓冬则加息什二以偿嵗小不收则弛其息之半大祲则尽弛之期以数年子什其母则惠逾广而息遂捐之于民不惟民有所给食无复变乱之虞而古人相捄相赒任恤之法所以使人之交相爱者庶几复见于今之俗矣顾不伟欤因书此以为同志告幸相与勉而行之
　　分题诗序　　　　　　　　　　释觉范
　　宣和三年秋七月青社张廓然罢长沙之教官十五日渡湘将北归馆于道林寺携家徧游湘山胜处如人经故乡恋恋不忍去门弟子相守不舍又如痴儿之嗜日追随于晴岚夕晖之间笑语于千崖万壑之上二十二日会于四美堂者十人而余适至廓然顾嗟叹息曰爱山吾天性所以迟留未发者眷此邦之多奇士也不然吾何适而不可乎余曰东坡尝曰故山去千里佳处辄迟留此语殆为公今日之游説也于是分其字以为韵赋诗纪事未及防笔会余有急客至驰归廓然与诸公登清富堂汲峯顶之泉试壑源茶下鹿苑寺散坐于清林之下久之并岸而北遂经槲林坞至南台莫夜矣呼灯小酌剧谈赋诗诗成而情不尽饮少而欢有余是夕风髙月黒万树秋声廓然长揖飘然而归道林余使人秉炬追送之明日诸公皆以诗来廓然曰湘西盖冠世絶境而吾客皆韵人胜士兹游也无愧山阴冶城子宜序以冠羣诗之首余曰唯唯
　　明
　　碧崖亭序　　　　　　　　　　宋　濓
　　濓与太常卿魏观先生游甚久知其为孝敬人也先生常谓濓曰予家鄂之蒲圻有山曰蒲首焉巉然而起如云旓翠防荡摩空蒙间对峙双石槛直上如笋中厰碧千寻嘉葩灵草杂被之纷红骇緑俨图画中先人爱玩不忘日支笻步其下或濯缨涧底咏诗坐盘石上或望云出没崖谷悠然防返遂以碧崖自号时移事迁层崖絶壁虽苍然不改于旧而先人则追逐羣仙于风马云舆中弗能见之每过其下不觉澘然出涕故于宦游所至揭碧崖之名于楣间所以志之思夫亲也虽然名之固寓也而言之则尤寓也易若亲履其地而求先人之遗迹乎方今圣人在上方以孝治天下他日筑亭山麓仍以碧崖名之当风日清美与二三子游其间指而言曰彼清泉浏浏而斜出者此先人濯缨之处也磐石垒垒而可坐者此咏诗之地也岩谷沈沈灵气之宣通者此望云出没之所也一俯一仰精神参会非惟蔚其遐思抑将借是以励夫所学期克肖乎先人予虽老矣此心敢防子幸为辞濓曰传有之舜食则见尧于羮坐则见尧于墙古之上圣若斯况下者乎人子之于亲遇事触物无有不可感励者况亲所游歴者乎斯亭之建当与甄氏思亭并称其视崇台芳榭以骋游观者何如也先生字山观其名也学富行脩践中外其善政盖章章云辞曰岩之云兮英英其升岩之木兮欣欣其荣怅仙人兮何之飊风薄而上征岂降精而委祉兮发为休征三秀之茁兮膏露之凝长思于无穷兮视一息于千龄金可销而石可泐兮又焉能爽吾之精诚
　　送张伯原归广济序　　　　　　杨士奇
　　圣天子嗣大宝之初覃恩中外布维新之治无有逺迩咸防福泽乃延登二三大臣在师保之位简擢贤俊列诸文武之重任而旧之宫臣亦皆叙进颂歌洋洋于道路矣于是左春坊张公伯原春秋虽未臻七十而髪髩皓若玉雪上悯之不欲烦以职务宠之玺书加以白金文币之赐俾致任归伯原世家广济洪武中举乡贡为顺昌教官继擢靖江王府教授遂陞左春坊司谏十余载转太子少傅上在春宫尝命侍皇孙讲书又尝亲挥宝翰谕宫臣曰张根诚实可用然老矣宜优逸之盖上知伯原为深所以优遇之非一日而伯原之所以承上之眷顾者亦固有自矣临行朝之卿大夫皆赋诗歌赠命予为之序且士君子之壮也孰不欲推其知能效用于当世庶几上以裨国家下以裨于生民及其衰也亦孰不欲休其劳勚逸其余年此人之同情然有不能皆得者矣今伯原归日与乡人朋辈逍遥云林泉石之间尊俎酣而咏歌天子太平之德何其乐也又以其余暇引其子孙及乡里之秀俊劘切乎诗书之圃涵咏乎仁义之途月积歳累将使人皆善士里皆善俗则伯原虽退亦不为无所为于圣明之时矣予与伯原同僚最久是行也有以欣羡之而又有所以属望之也遂以书于简首
　　送归州尚司训序　　　　　　　薛　瑄
　　天以是理与人虽同而觉有先后先觉者以其所觉觉后人故谓之师师者天理民彝所自出而人之邪正由之是其任岂易云乎哉自古师道废师之所以觉人人之所以受觉于人或出于异端他岐而不由于天理民彝之正是则师之名虽是而其实则非矣国家建学立师所以教人者粹然一出于天理民彝之至正而异端他岐不得以淆其间师道之复古于是乎在正统元年春圣天子龙飞之初天下士抱负其业来试于春官者于时济济仅千人焉主司既取进士百人又取其文学之通粹者四百余人以补教官之缺员保宁尚志四百余人之一擢授归州儒学司训监察御史姚君克脩于其行且属余言以为赠余尝论为师之道不过以已之所得乎人者以觉乎人而已得乎天者如五品人伦是也师舍是无以教子弟舍是无以学御史君尝称尚志之为人资禀笃而学问正大质以本之文以辅之不杂乎异端不惑乎他岐是可以为人之师矣尚志到官其思无负于御史君之所知必正其身必进其学俾天之所以与我者既求知其理又求践其理将见归庠士子皆得以啓其蔽而辟其途豁然获覩斯道之光明坦然率循乎天理民彛之正他日以若辈人备国家之任用必能推其学以忠乎君而爱乎民于时尚志师道立而善人多可以追踪于古人之为师者矣慎勿为异端他岐所惑哉
　　衡岳志后序　　　　　　　　　罗洪先
　　衡岳南方宗山也舜之时巡也五载一至衡举望祀之典南方诸侯咸受命焉夫望祀诸山则诸山之神聚而享于衡其诸侯亦以受命毕至是宗衡者所以宗舜也文中子曰五载数矣何居仪衞寡而征求少也夫仪衞征求圣人之政所必察如其不节虽圣人不可以至衡是衡之宗与无宗则仪衞征求之故也时变而文周之时巡疎于舜矣然诸侯之至者必有食邑以食邑供天子之事则其事不为患于民及其后也求金索车不胜其困于是包茅不入于楚而王者之迹熄矣秦汉事封禅复汤沐之名而衡以险逺乃独不与当是时也释老出同以神奸鼓其术以役民而又能竭已以终之故其居代明堂而恣专据以儒而得志者非羇旅之人则老而倦休者也彼羇旅者既无力以自振矣若倦休之心则又絶外而厌勤其能久而有之乎夫问俗必之野登髙而赋大夫之事也舒抑郁局促之怀而荡迷瞀烦寃之疾莫良于游观异时间以职事至者县官选车徒道置食率奔走数千百人是其势自不可久也以其至之难而复不得久其瞻望不及者不已多乎夫上之不防王者之迹而下焉弃于采风之吏其次多不遇于羇旅倦休之人则二氏之据而且专宜也然民困矣今二氏者亦无从而给之故其居亦随以败然则衡之宗者果何欤往余读前令彭君簮所为岳志心慨慕焉二十年而始至考问其中所载若观海日俯洞庭诸希奇事大抵本之骚人寓言无足怪者今令张君宣续刻志又因太学生阳续问序于余遂论次自舜以下因附已见若此使至衡者或有取于余言则可以求圣人为政而去民所患其限于势者能不惑于寓言而得其所以为宗则亦何戚于其未至也哉
　　邵孝子诗序　　　　　　　　　李东阳
　　戸部主事湘阴邵君汝学蚤丧父事母李氏甚勤苦居常愉色每出未尝至醉值蔬果辄怀归奉母母疾衣裳不解带日亲汤药虽唾壶秽器必手自澣涤或激涴其面弗见于母母既安寝乃徐而拭之母丧哀毁累日而后食食必粥之日寝苫枕块庐于鳯山之墓三年孝行甚异门人龙来云辈倡于乡乡之人阴阳训术时省辈状于县县大夫奏于朝事下礼部移御史及按察下郡守逓为覆报皆无异辞朝廷以例表其门为孝行时君已自乡贡举进士例得再建绰楔至于是凡三焉今之例有司以绰楔表于门者凡科目之士与孝顺节义异行之家皆然表科目所以劝为仕表异行所以劝为善仕固将以求其行也然仕者恒有而行之异者不恒有故茍有异行虽州甿里妇犹表而旌之其礼加重人之得之者亦加荣焉况仕者之有是行哉今表仕者于乡乡之人起而慕之而凡天下之为仕者劝表异行于乡乡之人起而慕之而凡天下之为行者劝鼓舞欣动之机固各以其类应有不可遏者而况乎兼之者哉天下之行不必皆劝而后成然亦有事于劝者夫所谓州甿里妇其行不出乎畎亩闺闼之间及于人之耳目者近近则未易徧仕焉者名籍在朝廷勲业在台省观望在天下于此有异行焉为之上者又表章之不暇其所感动宜何如其盛也今天子孝理隆治法制精密善必闻闻必劝而君方以异行登显仕膺旌异之典是以其身系天下之化者其责亦加重夫岂可例而观之哉古者国有美政乡有善俗必播诸诗歌以风励天下薫陶诱掖盖有深于教令者吾党有不得而辞焉与君偕举进士者若干人为诗若干篇而东阳窃以乡士为国史尤亲且近因序其事以佐君励天下庶几自吾乡始
　　兵部尚书华容刘公归序　　　　李梦阳
　　公自去嵗上书乞骸骨上察其忠诚勉留之至是三上书不许会公目疾引请益力上不得已许焉赐玺书文镪锦衣一袭行之日冠盖车骑填塞路衢道旁观者咸叹息争走观公聚而转相语岂不为至荣幸事耶议者谓公前以司农卿归先皇帝特诏起之置之左右委以腹心数召对延访失得故每语屏侍从必移刻乃罢所谓帷幄旧臣者今天子幼冲防防在疚四境未辑忠鲠耆旧之臣不可一日去左右又大司马者佐王平邦国者也公去谁与理邪不聴比去议者以闻天子亷公有决志故卒不留公夫士有必去之志而后有不可夺之节故古之人有招之不可来而临事麾之有不可去者岂不为俊伟烈丈夫邪为公者诚曰吾可去去焉卿又曰吾可去去焉大夫又曰吾可去去焉朝去一公暮去一卿又去一大夫君人者将谓荣贵利达不足以尽天下之才天下之才亦将自以利其荣贵利达为辱若是即使公决于去奚不可邪知天下之才以利其荣贵利达为辱将谓以是风天下故卒不留公若是天下之愿仕于朝者日駪駪至也先生之训人也语交际必曰义进退具焉先之以几显微生焉决之以时消长形焉故忘义者贪昧几者危悖时者残三者有一焉上之人必贱之曰是求荣贵利达者夫惟贱之也故天下之愿仕者不至故曰即使公决于去何不可邪公前为司农卿梦阳以郎吏事公洎为大司马公以旧郎吏又数数见愚无似诚不能状公然窃知古之所谓大臣者有是义也易曰不俟终日殆公之谓矣相率祖公于都门北地李梦阳为之序
　　怀麓堂稿序　　　　　　　　　杨一清
　　古之人所以名世而不朽者有三立功立德立言是已今天下政化出于一六经四书之防如日丽天固无俟于所谓立言其见于著作若纪述铺叙之为文咏歌吟讽之为诗可以考见得失垂世鉴戒而兴起其善端大则用之朝廷施诸天下以鸣一代之盛谓非古者立言之遗意哉今少师致仕西涯李先生以扶舆间气挺生于重熈累洽之朝弱冠入翰林己负文学重名金石所刻巻帙所録几徧海内大夫士得其片言以为至宝后进之士凡及门经指授辄有时名中年亦深造逺诣比掌帝制登政府则又衍而为经纶黼黻之文稽古代言以定国是变士习禆政益化有非文章家之可名言者矣且文至今日而盛而亦随之故连篇累帙盈天壤间皆是物也其能追古名家超然自立于世者盖亦不数见已自余作者各挟所长非无足取彚而阅之乐恣肆者失之驳而不醇好摹拟者伤于局而不畅近或习为瘦辞硬语使人不复可考以是为古所谓以艰深文浅近者文之一至是可慨也先生髙才絶世独步一时而克之以学问故其诗文深厚浑雄不为倔奇可骇之辞而法度森严思味隽永尽脱凡近而古意独存每吮毫伸纸天趣溢发操纵开阖随意所如而不逾典则彼月炼旬煅以求工者力追之而不可及也譬之大人君子冠冕佩玉雍容委蛇于庙堂之上指麾百执事各任其职未尝有叱咤怒骂之威而望之者起敬即之者倾心至其众体具备无所不宜探之而益深索之而益逺则如大河之源出于昆仑至于积石又至于龙门底柱既乃吞纳百川以达于海涵浴日月顷刻万变而不知其所穷于乎至矣孔子曰有德者必有言先生孝友天至其素行金完玉粹名满天下而自视欿然位极人臣而乐善如不及履常应变恒介介不易守盖其文章与功业并懋断有以立于世者而谓其不本之德不可也先生尝自辑其诗文凡九十卷总名之曰怀麓堂稿诗稿二十卷文稿三十卷在翰林时作诗后稿十巻文后稿三十卷在内阁时作南行稿北上録则附于前稿之末讲读东祀集句哭子求退诸録则附于后稿之末以皆杂记故不入卷中徽州守熊君桂先生礼闱所取士间从所知得副本乃与同知王君仲仁辈刻之郡斋走书京师索予序予辱先生知余四十年多所规益每有撰述辄为指摘疵垢不少隠顾庸惰不立少而习焉老而未能测其谿径况望窥其堂室哉然平生企慕之怀得托姓名于不朽以为幸而熊君汲汲公善之心亦不可以不白故僭为之言先生所着别有燕对録藏于家及密勿章疏文字甚多人不及见予承乏内阁得窥见之若致仕以后诗文则别为续稿他日当自有传之者
　　长沙府志序　　　　　　　　　张　治
　　长沙志久废弗脩以观乎山川疆域邑防民数经制度物而无所于裁也以观乎政治得失民俗缓急弛张后先而无所于稽也以观乎风气民习异同趋舍而无所于征也嘉靖戊子太守滁阳孙子惟甫乃属地官郎杨子林攷郡之故而创志焉既就稿孙子代去辛卯婺源潘子希平自荆州来守潭复以属之于治治曰是国之典也事之理也物之纪也予小子弗学其何敢其何敢潘子曰史以彰徃昭来阐潜而发微也子为太史而弗论载废郡邑之故不传冺先哲之业不述堕天下之史余甚惧焉治喟然叹曰是余之罪也夫是余之罪也夫乃取子林所为稿而笔削之为谱五为纪十二为巻六凡若干万言江淹曰脩史之难无出于志陈夀号善叙述李延夀称究悉旧事而所着二史独于志畧焉诚以宪章所系不可得而易也予小子弗学其何能与于斯耶辑见闻之旧以缀于篇备遗忘耳庶几后之君子有志于经邦稽古者得观览焉史曰神农氏崩长沙之茶乡路史亦曰祝融氏茶陵露水则潭固天子巡狩之地圣人所理也道有升降或离或合割立并置各殊然要以亲百姓通王道推世运之次作郡县沿革世谱第一易曰建万国亲诸侯自三代制废后世所损益不同而兴衰强弱之变可监焉作封建世谱第二古大国地方千里长沙之疆凡九百里而强其守固古诸侯也可不重欤可不重欤循名攷实百世莫遁焉作郡守以下歴任年谱第三维百里之命寄于令维德则附否则违之不可不慎也召父杜母之爱岂不逺乎作十二州县职官歴任年谱第四易曰圣人养贤以及万民贤者国之所倚以立也取用之途古今各异制然要以得人才同政治此集科目之制自宋以迄于今作选举年谱第五维先王画地经埜以同民于轨夷险逺近风气所钟也比形势疆域之理协民俗之宜作地理纪第一维国之食在民民之食在力其赢缩之节不可不办也视物产厚薄以轻重贡赋征役之宜有司之责与作食货纪第二维兴作之役王政不能废也然民所劳焉灵台之什城郭之书其将慎所择乎作建置纪第三诗曰青青子衿学校之废其有刺也夫故为政者先焉作学校纪第四昔者民防中于信以覆诅盟发闻惟腥先王所矜也昭之彝典俾有馨香则万灵罔不格本祭事之常罔淫于邪作正祀纪第五书曰有备无患司马迁曰非兵不强非徳不昌武备之设所从来尚矣而今或玩焉操戈与甲而弗可以战也可不惧欤作兵防纪第六维潭襟山带川湖南之秀若揽而有岳麓之胜贤人君子所歴也百世犹耿光焉诗曰髙山仰止作名胜纪第七惟君子勤民泽用下究维徳休明百世其烈不可掩也作名宦纪第八太上立徳其次立功其次立言及夫幽人贞妇皆可不朽以风之天下也集论其行事之大以述来古作人物纪第九天人之际其感不可忽也正祥妖孽可以观政作物异纪第十异端之教其从来也久矣流衍弗可薙已其极则民兴胥渐泯泯棼棼以蹈于匪彝可惧也作方外纪第十一理穷而疑事纷而乱不能以一也然弗可遗焉存之而备搜考作杂纪以尽事变第十二
　　武昌刻汉魏诗纪序　　　　　　乔世宁
　　少洲冯子类辑古诗自上古迄秦别为前编汉为一编六朝又为一编唐以下弗録者盖曰士多有其集云其博综精鉴详自着凡例中汉魏诗纪盖抄自汉魏人集又本史志旁及诸类书与郭茂倩所集乐府乃其诗歌謡谚语传记有征者亦并采焉此其别体裁稽政俗明古今得失之故其指义盖闳逺哉刻既成属余为叙余往者窃窥古昔之撰盖尝曰诗自国风基之矣离骚者师其意而变其词者也汉魏者风骚之遗音乎余每读其诗未尝不反覆沈思云彼其浑厚质古之词唱叹讽喻之指足令人神情超越悠然千载之上矣其意义难言者得其领畧焉已矣未可一一训诂求也至乐府义益多不省解则以声音之道失传耳余于是益慨然叹息焉自六朝至今人人希汉魏作矣顾其诗卒不汉魏者岂诗之教衰耶将世代既逺风气材力不同也窃见汉魏作者道性情扬休烈其用各有当也后世率戾其本指往往摹仿摽效词义并袭此何以用世而训后也又人人拟古乐府无论其词义所之即音节有能协律吕者邪不然乐府何称焉且苏李之赠答也情可以泣神者故慷慨悲歌今古鲜俦焉后之赠别者其感遇有若是者否邪是又时与地殊也即此可以例其余矣此汉魏之所以难及可尽以为时世故哉诚欲究汉魏之指惟里巷歌謡词最近之是所谓真诗者也近世王叔武李空同之论盖如此此国风所由作者宁独汉魏其见迥絶世俗矣冯子辑是编也意在敦攷古昔其附録歌謡词盖亦叔武空同之意云岂徒谈艺之凖哉即采风者可览观焉
　　楚词序　　　　　　　　　　　何乔新
　　楚词八巻紫阳朱夫子之所校定后语六则朱子以晁氏所集録而刋定补著者也盖三百之后惟屈子为人其志洁其行亷其姱词逸调若乗鹥驾虬而浮游乎埃之表自宋玉景差以至汉唐宋作者继起能宗其榘矱而莫能尚之真风雅之宗而词赋之祖也汉王逸常为之章句宋洪兴祖又为之补注而晁无咎又取古今词赋之近骚者以续之然洪王之注随文生义未有能明作者之心而晁氏之书辨説纷拏亦无所发于义理朱子以豪杰之才圣贤之学当宋中叶阨于权奸迄不得施不啻屈子之在楚也而当时士大夫希世媒进者从而沮之排之目为伪学视子兰上官之徒殆有甚焉然朱子方且与二三门弟子讲道武夷容与乎溪云山月之间所以自处者盖非屈子之所能及间尝读屈子之词至于所谓往者余弗及来者吾不闻而深悲之乃取王氏晁氏之书删定以为此书又为之注释辨其比兴之体而发其悲忧感悼之情繇是作者之心事昭然然于天下后世矣予少时得此书而读之爱其词调铿锵气格高古徐察其忧愁郁悒缱绻恻怛之意则又怅然兴悲三复其词不能自已故予序之使读者知朱子所以训释此书之意而不敢以词人之赋视之也嗟夫大儒著述之防岂末学所能窥哉然尝闻之孔子之删诗朱子之定骚其意一也诗之为言可以感发善心惩创逸志其有裨于风化也大矣骚之为词皆出于忠爱之诚心而所谓善不由外来名不可以虚作者又非圣贤之格言乎使放臣屏子呻吟咏叹于寂寞之滨则所以自处者必有其道矣而所歌者幸而聴之宁不凄然兴感而迪其伦纪之常哉此圣贤删定之大意也读此书者因其词以求其义而反诸身焉庶几乎朱子之意而不流于雕虫篆刻之末矣
　　赠郑子唯东守德安序　　　　　顾　璘
　　三山郑子将守德安过东桥子曰淮不佞尝为司徒郎恶夫惰也而好举废或失则烦恶夫隠也而好直言或失则激亦既有惩矣今且从外吏之后将亦不利于斯道乎东桥子曰恶是何言也事茍不废安常为功何尚乎首议人茍无过与善为德何取乎过论君子之取舍揆诸道而已矣夫何容心之有是故知其废而不举者是见大厦之颠惜一木也知人之过而言不直者是见沴厉滋之以参苓也陷人于败亡谓之不忠况以从政乎哉太守百度之纲举之犹惧其废况惮烦而安惰乎承上临下言不直则养蠧于政且流之民也况畏激而彊隠乎子行矣率子之故与道为徒虽三公犹是也至于毁誉利钝人作之天成之吾又何与焉
　　检斋遗稿序　　　　　　　　　王世贞
　　嗟夫天固有定有不定哉君子幸而值其定不幸而值其不定然所谓定者何寡而不定者何众也当成化末李孜省窃天宪而万眉州阴附之天下之士气日削其八九于二奸之门值天子即大位方欲有所更署台谏噤莫敢发而麻城李君以进士独奋上书大畧谓人主之法不可防而权不可下移宜裁抑中贵人广言路正纲纪一风俗且荐故尚书河洲王公竑三原王公恕大可用南京刑部郎林公俊思宁司理王公纯直言当褒显时中贵人恚假诏召公入左顺门诘责甚峻公不为动所以条对甚辨犹坐谪永咸宁而亡何三原王公拜大宰贤公擢为兵部职方主事公主事仅十余日而以吉舍人文疏忤防逮株累谪典隆衞经歴典隆故方地也公不鄙夷其吏人而为之爬搔其垢数据理上事台省咸报可当是时天下慕公之风采若景星庆云以为旦夕且柄任而公竟以入贺至商河溺死矣其同公志而最贤者邹先生智由庶吉士谪至石城以寒死丁先生羲由中书舍人谪稍迁至蜀臬亦以溺死夫中贵人大臣能窃天宪以谪斥公辈而所谓寒死溺死者则非其所能办也曽无几而天子大习政治耆喆登用相与脩虞夏明良之业即欲有所建白者不能出其智以髙于一时已成之政毛举细过即有之而亦不能大有所指谪欲有忤而名髙也者骊龙之颔已去其脩鳞无所繇而就其名当是时贤者之天定不十余载而又变矣是故方天之未定也不特小人之所巧排而峻诋往往与天合而天亦巧为之用若所以死公及邹丁二先生者然借令公不死亦不过正间一名大臣而已距于今使人竦然闻公名而髪立读公文与遗事惋然而心痛奕奕麟麟精神流行于三楚而有不死者天亦未可不谓之定也公为诗文咸明婉有致于奏疏公檄剀切中事机虽再遘贬隣魅杂侏鴃无几微不平之气亦罔以迁客自髙旷佚于职乃其直节素志隠溢毫素间亦自不容掩也公殁且九十载而世贞宦游楚公之孙承泰出其集而属为之序因得以卒业焉独世称公成进士时万眉州使其孙文璧邀至其家题画鸠为诗讥切甚着眉州衔之切骨今其语不存岂遗之耶抑有所讳耶世贞不敏为叙所以叹夫天之定不定不足忧贤者以忧世道也






</div>
    <div class="pagination">
<a href="湖广通志_page360.html">上一页</a><span>...</span><a href="湖广通志_page356.html">356</a><a href="湖广通志_page357.html">357</a><a href="湖广通志_page358.html">358</a><a href="湖广通志_page359.html">359</a><a href="湖广通志_page360.html">360</a><span class="current-page">361</span><a href="湖广通志_page362.html">362</a><a href="湖广通志_page363.html">363</a><a href="湖广通志_page364.html">364</a><a href="湖广通志_page365.html">365</a><a href="湖广通志_page366.html">366</a><span>...</span><a href="湖广通志_page362.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
