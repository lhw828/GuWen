<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 272 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 272 页/共 479 页</h1>
    <div class="content">　　蓬婆岭在州西南，近安戎故城。唐开元二十六年，剑南节度王昱谋取安戎城，因于安戎左右筑两城，为攻拒之所，顿兵蓬婆岭下，运剑南资粮以逼之，为吐蕃所陷。杜甫诗：次取蓬坡雪外城。盖其地在雪山外云。○虎头崖，在州北。嘉靖中，何卿征茂州五寨，夺虎头崖等险，克平十一寨，是也。

　　○汶江在州治西。自叠溪所流经州城下，又西南达威州境。王咨曰：汶江自徼外来，绕汶川郡西北而南出，极目可百里许。详见川渎异同。○龙溪水，在州南十里，流合于汶江。

　　五福泉在州治南。《图经》：自城西三溪口引水入城，至州治，贮以两井，号五福泉，资民汲饮。又新井，亦在州城中。《志》云：茂旧无井，仰汲于江，蛮寇围城，辄断汲路，居民窘迫。正德中，巡抚马昊凿地数十丈方，得泉，居民赖之，号曰新井。○滋茂池，在州之牛溪镇。池周四十里，四时无竭溢，居民资以灌溉。

　　○鸡宗关在州南鸡宗山上。《宋史》：茂州南鸡宗关通永康军，北有陇东道通绵州。熙宁九年，群蛮犯州，两道皆为蛮所据，州守范百常募人间道诣成都，又书木牌数百投江中告急。蜀绵兵驰救，蛮始解围去。今亦为戍守处。又魏磨关在州北二十里，亦宋置。○七星关，在州南四十五里，与鸡宗相近，或曰，即唐所置望星关也。乾符二年，高骈帅西川，复戍清溪、望星等关，即此。《志》云：关东有石鼓堡，关南有雁门堡，其相近又有青坡堡，俱为戍守处。《志》云：茂州南路有迁桥墩、黎兰头、白水墩、盐盔头、独脚门楼、瞰远墩、四顾墩、羊毛坪、五星墩、文镇抚村、大宗渠、石鼓村、七星关、雁门堡、青坡堡，而达于威州。是也。又积水关，在州东九十里。《宋志》：州西有敷文关。宣和三年，废为堡，寻复。后废。

　　桃坪关在州东北。亦为桃坪堡，即古桃关也。萧梁普通初，置绳州，取桃关之路，关北当风穴，一二里间，昼夜沙石飞扬不息，去白草、青厅诸番，不过四五十里。《土夷考》云：茂州东路诸番，白草最强大，白草又与松潘黄毛鞑相通，桃江、青厅、板舍次之，白苦、水磨、岐山又次之。今关属陇木长官司戍守。

　　长宁堡州北六十里。明初历日寨首归附，置长宁安抚司，在州西北，辖凿溪、章贡等寨，后虚其职，置长宁堡于此。《边略》：嘉靖十四年，抚臣宋沧克平茂州鸡公寨。十五年，长宁等处深浅诸蛮声言复仇，备兵使者朱纨督官兵剿平之。又穆肃堡在州北七十里。又西北十里有实大关，俱设兵置仓于此，控御西番。又北接叠溪所之新堡。《志》云：实大关附近巴猪五族及大小历日俱强悍。

　　神溪堡州东北四十里。《志》云：州城东北有土地岭堡，又东有镇夷、关子、神溪、夹山、土门等堡，达于桃关，共为七关堡，州境东路之险也。○镇戎堡，在州东十里，附近有后沟乌都及河东之法虎、插兵等寨，俱静州长官司属羌也。

　　椒园堡州北二十里。稍西曰长安堡。《志》云：长安堡附近有恰利寺寨番僧也，三年一入贡。又有韩胡碉、水磨沟、鸡公等寨，正德十三年，抚臣宋沧讨叛蛮，克平鸡公等寨，即此。○韩胡堡，在州北四十里。又北十里为松溪堡。《边略》：松溪附近为黑苦七族，有番众二千，最称强悍。

　　寿宁寨在州西南。《宋志》：本羁縻直州。政和六年，蛮酋归附，建寿宁军，在旦江外，距茂州五里。八年，废为寨。宣和三年，又废寨为堡。其南又有延宁寨，本名威戎军，熙宁间所建。政和六年，汤延俊等纳土重筑军城，改名延宁。宣和三年，废为寨，隶茂州。四年，与寿宁堡俱废。○刁农寨，在州境。又有窄溪寨，万历二年降附。

　　长宁驿州北十五里。又州城南有护城驿，州南四十里有安远驿。○绳桥，旧在州北汶江上。《寰宇记》：梁置绳州，州以绳为桥也。又有度索寻ㄅ之桥，江水峻急如箭，两山之胁，系索为桥，中刳木为ㄅ系行人于上，以手自缘索，到彼岸，则旁有人为解其系。盖皆绝险处。今桃坪关有绳桥。

　　汶川县州南二百里。南至灌县百八十里。汉绵县，属蜀郡。后汉曰绵道。蜀汉尝分置汶山县，移汶山郡治此。晋因之，后废。萧梁改置汶川县。后周于县置汶川郡。隋初郡废，县属蜀州。大业初，属汶山郡。唐属茂州。宋因之。熙宁九年，以县置威戎军。绍兴中，复曰汶川县，属茂州。今城周一里有奇，编户五里。

　　○广柔废县在县西。汉县，属蜀郡。后汉因之。晋属汶山郡。刘宋废。杨雄《蜀王世纪》：广柔县有石纽村，神禹生于此。《华阳国志》：石纽地方百里，夷人不敢居牧云。《括地志》：石纽山，在汶川县西七十二里。

　　○七盘山县北三十里。上有七盘坡路，或曰唐时吐蕃尝筑七盘城于此。大历十四年，吐蕃与南诏分道入寇，吐蕃出茂州及扶、文，南诏出黎、雅，连陷郡县，既而官军败吐蕃、南诏于白坝，又追败之于七盘，遂克维、茂二州，即此七盘也。又玉垒山，刘句曰：在县东北四里。《寰宇记》云：在县南三里，下有玉轮阪，汶江经此，谓之玉轮江。或曰七盘山，一名玉垒。

　　龙泉山县南四十八里，下有龙池。又县南百五十里有慈母山，中有池，亦曰滋茂池。田况《龙祠记》：池能兴云雨，救旱，养百谷，故名。又石纽山，《括地志》：在县西七十二里。《江源记》：岷江南入溢村，至石纽过汶川，盖即石纽村矣。

　　○玉轮江县治西三里，即汶江也。自保县流经此，又南入灌县界。《江源记》：岷江至汶川转银岭，合草坡河，至蚕崖入灌口，分道而下。又繇威至玉垒山为玉轮江，至汶为皂江，至灌为沫江，实一江而名屡迁也。

　　○苏村寨县西北四十里。旧置寒水驿于此，并设寒水巡司世其职，以防守河西。正统七年，为草坡蛮所攻。隆庆中，复被残掠，因移寨于河东，亦为寒水驿。由驿而南八十里为太平驿，道出灌县。由驿而北七十里即茂州安远驿矣。《旧志》云，寒水、太平二驿俱在县东四十里。似误。《经略志》：汶路生番，惟草坡黠，有三寨，在河西山外，一径通董卜宣慰，一径通孟董、梁黄，向以假道骚动，万历十八年讨平之。

　　附见：

　　茂州卫在茂州治东。洪武十一年建，领千户等所。

　　静州长官司州东一里。唐大历五年徙置静州，此或其故址也。宋时，蛮据其地，叛服不常，曰静州蛮。洪武七年，酋长归附，置长官司。正德间，与岳希蓬为乱，攻茂城，断水道，城中大困，既而克平之。所辖法虎、桃沟等八寨，州南北定门至关子堡皆属其戍守。

　　岳希蓬长官司州北二里。洪武七年置。

　　陇木头长官司州东四十里。洪武七年，以降蛮置，所辖有玉亭、神溪等十二寨。

　　威州府西北五百五十里。东北至茂州二百二十里，南至雅州五百六十里。

　　古冉ζ国地。汉武时，为汶山郡地，后属蜀郡。后汉因之。蜀汉亦属汶山郡。晋因之，后没于羌。隋初置戍，后又没于羌。唐武德七年，白狗羌归附，始置维州。贞观元年，羌叛州废。明年，复来归，降为羁縻州隶茂州都督府。麟德二年，复为正州比于中华诸州也。仪凤二年，以羌叛，复降为羁縻州。垂拱三年，又为正州，寻没于吐蕃。开元末，收复。天宝初，曰维川郡。乾元元年，复为维州。广德初，陷于吐蕃。太和五年收复，寻弃其地。大中三年，复内附。五代蜀时，亦曰维州。宋景德三年，改曰威州亦曰维川郡。元因之，以州治保宁县省入。明仍曰威州编户九里，领县一。

　　州凭恃险阻，控扼要冲。《唐史》：神龙中，州没于吐蕃，吐蕃号曰无忧城。开元二十八年，复取之。李林甫等表贺，言维州正当冲要，吐蕃凭险自固，恃以窥蜀，积年以来，蚁聚为患，纵有百万之众，难以施功。是也。自广德陷没，贞元中韦皋屡攻维州，不能下。太和五年，李德裕帅西川，吐蕃将悉怛谋以维州来降。诏却之时吐蕃维州刺史悉怛谋以城降，德裕遣兵据其城。上言欲遣生羌三千烧十三桥，捣西戎腹心，可洗大耻。时相牛僧孺沮其议，以维州还吐蕃。会昌三年，德裕为相，追论其事云：维州据高山绝顶，三面临江，在戎虏平川之冲，是汉地入兵之路。初，河陇尽没，此州独存，吐蕃更欲图蜀，以计陷之《旧唐书》：吐蕃急攻维州不下，乃以妇人嫁维州门者，二十年中生二子。及蕃兵攻城，二子内应，城遂陷，号曰无忧。因并力于西边谓关陇以西，遂无虞于南路。冯陵畿甸，宵旰累朝。贞元中，韦皋欲经略河湟，须此城为始，万旅尽锐急攻，累年卒不能克。若受其降，则南蛮震慑，山西八国，不至隔远，其蕃界合水、栖鸡等城合水即合江守捉，在叠溪所，没于吐蕃。鸡栖城，见茂州，既失险扼，自须抽归，可减八处镇兵，坐收千里旧地，莫之利也。大中三年，杜镇蜀，维州首领复内附。五代时，王建以州内徙《志》云：王建徙治中州城，即今州治，地利稍异于曩时矣。《边略》：维州者，诸蛮之噤喉，中原之要塞也。今自州以西，接董卜韩胡界，且有草坡一道，可抵汶川；泄里坝一道，可抵灌县；清溪口一道，可抵重庆州。故当时谋国者，尝视董卜为门庭显祸云。

　　○薛城废县旧维州治也。在今州北三十里高碉山上，盖汉广柔县地，亦谓之姜维城。刘句曰：汉以前皆为徼外羌ζ之地。蜀后主时，遣姜维、马忠讨汶山叛羌，因筑城屯兵于此，谓之姜维城。隋置薛城戍，大业末，没于羌。唐武德七年，白狗羌酋邓贤佐内附，因于姜维城置维州，领金川等县。贞观初，贤佐叛，郡县俱废。三年，左上封生羌酋董屈占等举族内附，复置维州，并置薛城县为州治，后复屡陷于羌及吐蕃。开元年，收复其地。南届江北，则岷山连岭而西，不知其极。北望陇山，积雪如玉，东望成都，若在井底，地接石纽山，夏禹所生也。其城一面孤峰，三面临江，距成都四五百里。广德初，复陷于吐蕃。贞元八年，韦皋攻之，不克。十七年，皋复攻维州，明年，大破吐蕃援兵于维州城下，竟不能克。太和中来降，诏弃之。大中三年，复内附。宋白曰：维州城因山为固，东北由索丛岭而下，三百里地无险，走长川不三十里，直吐蕃之界。异时戍之以制寇入者也。王建永平二年，移州治中州城，仍置薛城县为附郭。孟知祥明德初，改县曰保宁，宋因之。其城皆在平川，非复昔时襟束之要矣。元至元十九年，并保宁县入州。明初因之。杜佑曰：维州在当州北三百六十里，谓故州城也。近《志》云：州西北二百五十里为姜维城，即无忧城。又云故薛城，在今治西南二百步。《一统志》云：姜维城在州南十里。或又云：州西三十里为古维州城。《边略》云：由保县堡过汉索桥，至古维州城，三面临江，殊陡险，盖董卜韩胡宣慰司、杂谷安抚司交界处。皆误也。《城邑考》：州城，明弘治中因故址修筑，寻被水患。正德初增修，皆以石。周十一里，门四。

　　通化废县州东百三十里。本汉广柔县地。后周置石门镇。隋初，置金川县。仁寿初，改曰通化。唐因之，县属茂州。宋改属威州。天圣初，又改县曰金川。景四年，复故。元仍属维州。明初废。○小封废县，在州南六十里。唐初，置金川县于此，属维州，寻废。咸亨二年，维州刺史董弄招慰生羌，于故金川地置小封县，后亦更名通化，并置通化军。宋县废而军如故。《宋志》：军在保、霸二州间。治平三年，并入通化县。熙宁九年，复置军。政和三年，夷酋董舜咨纳土，仍旧名，重筑军城。宣和三年，省军使为盐押使，后废。《寰宇记》：隋开皇六年，以石门镇近白狗羌，置金川县。唐武德七年，属维州。贞观初，废。三年，复置，旋废。盖误以唐之金川为隋之金川也。今有金川寺，其禅师管十五寨，东至八棱碉，西至保县，南至棱城百五十里，后为杂谷安抚司所并，迁其族于董卜界上。

　　定广城州南四十里。唐置。《通典》：维州所领有定广城。广德初，没于吐蕃。贞元九年，韦皋分兵出西山，破定广城。是也。或曰：大中收复，改为归化城。《新唐书》维州所领有归化县，是也。宋废。○嘉会废县，在州西南。《宋志》：政和四年置亨州，并置嘉会县为州治。宣和三年，改曰霸州，寻废，以县为嘉会寨，寻复废。《会要》：祺、亨二州，政和二年，成都守庞恭孙建言开拓边地置。祺州，古保州地；亨州，古霸州地。皆附会之说也。唐霸州，见松潘卫。

　　定廉城州西北百三十里。唐武德七年置定廉县，属维州，后废置不一。开元二十八年，置奉州治焉。天宝初，曰云山郡。杜佑曰：云山郡东至维州风流岭四十里，西至天保军百三十里。天宝八年，徙州治天保军，更名天保郡。是年没于吐蕃。乾元初，蛮酋董嘉俊以郡来归，更名保州。广德初，吐蕃陷松、维、保三州及云山之新筑二城。于是剑南西山之州，多属于吐蕃。贞元九年，韦皋破吐蕃，焚定廉故城。时定廉县亦随郡西迁，因有故城之名。寻复内属，更为古州，未几复曰保州。宋为羁縻地。又云山废县，在故保州西。《新唐书》保州所属有归顺、云山二县，俱天宝八载析定廉县置。又安居废县，贞元以后所置也。后皆没于蛮。

　　恭州城州西北三百余里。《唐纪》：武德六年，白兰、白狗羌遣使入贡。七年，以白狗等羌地置维、恭二州。贞元初，仍没于羌。开元二十四年，分静州广平县置恭州，治和集县，即故广平县也。天宝初更名。大历十四年，吐蕃率南蛮入寇，一入恭州，过汶川及灌口；一入扶、文，过方维、白坝；一入黎、雅，过邛崃关，连陷郡邑，发兵拒却之。《通典》：恭州东至拓州百里。拓州，今见松潘卫。静州，见叠溪所。扶、文二州，见陕西文县。○博恭废县，在恭州东南。《唐志》：开元二十四年，析广平县置博恭及烈山县，后没于蛮，与州俱废。又平戎城在恭州南八十里，唐开元二十年，章仇兼琼置。又于平戎城东八十里置天保军。皆置兵戍守，属剑门节度。杜佑曰：平戎城，在恭州西南百十里。或以为即故安戎城，恐误。

　　当狗城在州西。城当白羌之路，故名。其西北有盐川城。唐广德二年，剑南节度严武破吐蕃，拔当狗城，又拔其盐川城。《唐志》：维州旧有盐溪县，贞观中置，产盐，永徽初，省入定廉县。疑即盐川矣。○望汉城，在州西徼外，唐时吐蕃筑此城于西山，以望蜀。大历十二年，西川节度崔宁奏破吐蕃于望汉城是也。又州境有末恭城，贞元十年，韦皋攻吐蕃，克其末恭城，即此。

　　笼山城在州北。唐置戍于此。广德元年，吐蕃陷维州笼山城是也。今有笼山寨，为吐蕃所据，诸番之中，此为最强。又龙溪城，在州西北八十里。唐贞元初，韦皋帅蜀，城龙溪，筑西山堡以纳降羌。七年，皋使威戎军使崔尧臣出龙溪石门两路伐吐蕃是也。今有龙溪番寨。○桑远城，在州南。唐太和中李德裕所筑，以扼西山吐蕃，寻废。《郡志》：州治南有故安远城，宋置，今为安远仓。

　　○高碉山州北三十里。三面悬崖，大江经其南。刘句曰：维州治岷山孤峰，即此。上有姜维故城，即唐维州治。○玉垒山，在州治后。又治西五里有峨嵋山，一名古城山。《志》云：州城包玉垒、古城二山。是也。又州治东有龙洞，两崖如削，高千余仞，深五丈许，洞水清彻，四时不竭。

　　定廉山州东南四十五里。有盐溪出其阳，流至盐溪村，民得采漉之利。唐盐溪县以此名。○雪山，在州西南百里，与乳川、白狗岭相连。山有九峰，上有积雪，春夏不消。隋大业四年，吐谷浑伏允可汗为铁勒及隋兵所败，南奔雪山，或以为即此山也。亦曰西山。杜佑曰：维州西南至白狗岭六十二里，西山八国诸蛮皆以散居山旁而名。又鹿危山亦在州西。唐贞元十七年，韦皋败吐蕃于此。

　　的博岭在州西北。唐韦皋分兵出西山，逾的博岭，围维州。杜佑曰：的博岭在奉州北七十里，一作滴博岭。又有风流岭，亦在州北，旧有风流部蛮居其下。○黄崖，在州南。唐韦皋分兵出黄崖以扰吐蕃是也。今没于蛮。

　　○汶江州北三十里。自茂州西南流经州界，又西经保县境，复东南流入汶川县界。○赤水，在州西北四十里。《志》云：源出赤水寨。又有桃溪，在州西北三十五里。源出龙溪寨，流合赤水，注于大江。又磨刀溪，在州西十五里。溪旁有石，利于磨刀，因名。下流亦入于汶江。《志》云：州治东有蒲溪，有桥跨其上，亦曰蒲溪桥，下流亦达于江。

　　平谷水在州北，与后谷水及溪谷水俱流合于大江。又白浪河在州境。宋元丰二年，知维州杨采开白浪河，引江水溉民田是也。○洞口瀑泉，《志》云：在州治西南五里。其源极远，自半空直下，喷流数千尺，居民资以灌溉。

　　○保子关州西北百里。又州西北百三十里有彻底关，州西南百二十里有镇夷关。俱旧置此以隔阂番戎，有兵戍守。

　　乾溪堡州西北五十里，即唐时乾溪守捉城也。《新唐书》：维州有通化军，有乾溪、白望、暗桶、赤鼓溪、石梯、达节、鸦口、质台、骆驼九守捉城，西山南路有通耳、瓜平、乾溪、侏儒、箭上、谷口六守捉城。又有苻坚城及宁塞、姜维二镇兵。今多湮废，而乾溪犹设堡置仓为戍守处。

　　坝州堡州西北二十五里，因唐宋霸州旧名也。今设仓置戍于此。自堡而北有龙溪、卜南、木上诸寨，与北路番族黑苦三姐相通。又坡底堡，在州西南，西北去坝州堡五十里。附近有龙山、竹打、大寺、小寺、蒲挖、太子愤等寨，皆番族驻牧。又新安堡，《志》云：由州西至新安堡，即抵保县。○黄土铺，在州东北百里。宣德二年，松潘蛮族攻围城堡，官军讨之，至黄土铺失利，松威之道遂绝，即此。

　　绳桥州东十五里。辫竹为绳，上施木板，长三十丈，通蕃汉路，盖设险要地。又州西北有永镇桥。

　　保县州西四十里。本薛城县地。宋保宁县地。元威州地。明洪武六年，分置今县。十一年，环以石城。正德以后，屡经修治，周一里有奇。编户四里。

　　○通鹤城在县西，唐之通鹤军也。垂拱二年，没于吐蕃。贞元九年，韦皋攻吐蕃，破通鹤军，即此。○废鹣州，在县西。《宋史》：威州西南边地有鹣州，与保州接境。嘉中，尝遣人贡马。或曰，州盖唐末吐蕃所置。

　　○笔架山县北三里，一名九子龙窝，或谓之玉山。又箭岭，在县城东一里，有冈陡直如箭，曰箭上里。唐置箭上守捉城，盖以岭名也。○蛇浴岭，在县西北。宋乾道四年，风流部蛮作乱，保宁令张文礼闭绝蛇浴岭路，番从岭后斫生路入境攘劫，寻讨降之。

　　○汶江在县东。《志》曰：蜀之西塞威茂、汶川，皆在江内，惟保县独在江外。是也。○沱水，在县西，出县西北花岩山，下流至威州，入于汶江。

　　○镇安关《郡志》：在威州西南。《志胜》云：关今在县西北二十里，关外即生蕃界矣。《四夷考》：维州路生番最多，可考者，曰孟董、梁黄、梭城、月上、星上、龙山、龙溪、大寺、小寺等寨，设一关六堡以戍之，关曰镇夷，堡曰保县、曰新安、曰乾溪、曰西平、曰坝州、曰坡底。又《保县志》：县北熟番二股，一路为水田等寨，向背不常；一路为近县玉山十二寨，稍稍易驯，正北野番有梁黄等五十余寨，直连松州黑水番云。

　　附见：

　　威州守御千户所在威州城内。洪武初建，属茂州卫。 
　
 上一页　目录页　下一页
　
读书中文网
钱建文　制作　
读史方舆纪要
　
</div>
    <div class="pagination">
<a href="读史方舆纪要_page271.html">上一页</a><span>...</span><a href="读史方舆纪要_page267.html">267</a><a href="读史方舆纪要_page268.html">268</a><a href="读史方舆纪要_page269.html">269</a><a href="读史方舆纪要_page270.html">270</a><a href="读史方舆纪要_page271.html">271</a><span class="current-page">272</span><a href="读史方舆纪要_page273.html">273</a><a href="读史方舆纪要_page274.html">274</a><a href="读史方舆纪要_page275.html">275</a><a href="读史方舆纪要_page276.html">276</a><a href="读史方舆纪要_page277.html">277</a><span>...</span><a href="读史方舆纪要_page273.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
