<!DOCTYPE html>
<html>
<head>
    <meta charset="UTF-8">
    <title>河南通志 - 第 42 页/共 276 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河南通志 - 第 42 页/共 276 页</h1>
    <div class="content">　　七月巡抚田文镜奏称臣伏查豫省两岸堤工关系运道民生因原额堡夫不足防御拨江南十河营兵千名千把总六员分派险要嗣因正副总河议请裁去堡夫经臣题请照旧仍留并令堡夫跟随河兵学习桩埽镶垫等事于每年南兵将换之时试验得实即准其拔作河兵以免淮兵远渉之劳但臣伏思堡夫之欲学习桩埽必须责令河兵教导而河兵之四散逍遥必须分责河员董率或一月一试或按季一试内有教习勤而成就多者则给赏以奬励之或有懒于指示怠于学习者则责治以儆戒之方克有济臣查拨到河兵虽有千总把总为之管辖然而官卑职小不足以资弹压况南北两岸堤长千里一时耳目难周约束不及至于印河各官则又文武不相统摄勿论其不能令河兵教习堡夫即遇有险工亦多不服驱使虽有河兵之名究难收河兵之效臣愚以为守巡二道旧有兼带兵备之衔而拨到河兵又无操演营务之事原与堡夫不相上下应请责令管河道统摄稽查并分责各河同知董司教习如有怠惰不服者许管河道径行责治并许各河同知会同千把总究处如此河兵必咸知法度不敢抗违而堡夫学习桩埽等事亦易于成功不过二三年内尽皆谙练明白均可拔作河兵毋庸再调南兵矣如防
　　俞允惟将管河道
　　勅书内加入此欵便可遵循矣奉
　　防依议
　　十月初六日部覆总河齐苏勒奏言黄河两岸附近空间官地令官民弁兵裁柳种苇议定劝惩之法其官员栽柳成活五千株者纪录一次成活一万株者纪录二次成活一万五千株者纪录三次成活二万株者准加一级种苇一顷者纪录一次二顷者纪录二次三顷者纪录三次四顷者准加一级其殷实之民有能情愿栽柳二万株种苇四顷者准给与顶带荣身至于河营目兵每兵一名每年栽柳一百株若不能如数栽植及补栽柳秧成活不及一半或河兵内有将附近民柳借端砍伐者即将河兵究处其专汛之千把总守备等分别查叅议处俱限于冬末春初广为栽种次年春末夏初查验成活数目造册报部分别议叙仍令督抚将官民地界查勘分别不许侵占以埀永久倘印河文武员弁希图议叙将民地指为官地栽植柳苇有累居民者该督抚即行题叅从重治罪自雍正四年为始着为定例奉
　　防依议
　　雍正四年三月修筑郑州等处堤工三千五百二十三丈祥符等处南岸堤工二万二千四百六十七丈考城等处堤工五千九十四丈武陟县堤工二千四百五十三丈原武等处堤工五千八十一丈又修祥符县北岸堤工一万三千三百二十六丈
　　十二月初九日黄河清自陜州至虞城县澄流见底至次年正月初十日复故普天同庆各官加级有差
　　雍正五年二月诸王大学士九卿会议得副总河嵇曾筠奏豫省大工以及抢修埽料稭俱系临时济急购运艰难每百觔实销银九分并谷草椿蔴万难议减俱毋庸议外其岁修所用秫稭应如所请行令副总河于雍正五年承办六年岁修其所用稭酌定足用数目务于八月内动支道库银两给发各防勒限十月内照额办足责令管河道查验如有限内不完将承办之员叅处俟工完之日将用过数目核实每百觔即照七分报销至柳束系埽料必需之物其豫省向有柳园若干现今坍塌若干应行巡抚责令沿河州县等官将现存柳园并从前坍塌及新淤地亩逐一查丈立界严督河员广为种植二三年间不惟秫稭可省抑且埽料足用又称沿河州县官有嫺熟河务者准令河臣会同抚臣保题陞调河工道防其河工防汛官有才守兼优者亦准令河臣会同抚臣保题陞调沿河府州县倘狥情陞调贻悮地方河工者除将该员照例治罪外仍将保题不实之上司照滥举匪人例议处又称豫省堤工向曾调拨江南河兵一千名分派防守嗣经请明将两岸堡夫仍留学习桩埽如果熟谙拔充河兵将南兵发囘原汛以免跋渉今应于堡夫内逐渐拔补足额即将南兵逐渐扣除发囘其拨来之千把总六员亦应发囘本汛不便久留豫省应请专设千总二员把总四员分开封府南岸河防管辖至归德府通判汛内应将原设武陟千总二员内调往一员分拨河兵一百名移驻归德各工交与该弁管领应如所请仍饬各防严加约束又称豫省大堤旧制每二里设立堡房一座以便堡夫栖身修守因年久塌毁十无一二前南兵到来竟无地容身仍照旧制行令地方官建造每座约银三两即于节省项内动支报销又临河月堤居其大半堡房未设防守无人应如所请着地方官亦如前制建造堡房其堡夫既称不必另设即于河兵一千名内酌量调拨防守月隄仍将造过堡房查明报部题销又称开封府祥符县堤长八十余里止有县丞一员近日险汛下移祥符一带工程更为险要应将开封府南岸添设主簿一员于开封府下北河地方添设巡检二员一驻祥符陈留适中之地一驻兰阳仪封适中之地如遇险工协同防汛募夫办料竭力抢防所有一切逃盗事宜令其稽察其祥符等处北岸太黄堤一道并令该员管理修垫应如所请酌量题补其俸工等项令河南巡抚酌议题奏又称江南黄运两河凡遇岁抢工程俱有柳船载料拨运今豫省上自武陟下至虞城岁抢二工拨运无船不能济急应如所请照依江南梭船寛长丈尺式样每汛造船五只给发各汛河兵运驾看守如河兵不勤照管致有损失着令该管防汛赔修奉
　　防依议
　　是月部覆议得河南巡抚田文镜疏称豫省南北两岸大堤关系运道民生极其重大我
　　皇上轸念河防不惜百万帑金多方修筑又设岁抢相机银两以备急需河兵堡夫以资保防
　　圣谟睿算详宻无遗但河性变迁不常当汛水长发之时素称平易者忽成险要宜暂用民力每岁于夏至后将凡有田地村庄相离大堤一二里者传集公所各照佃户多少认夫几名偶有急工堤上鸣锣为号各照所认名数无分雨夜赴工抢防工完立散若非计日可竣之工按名给与工食在于抢修项下核实开销询据绅士佥称出一时之夫力享万载之安澜并无不便之处舆情允协倘非汛水长发之时亦非忽成险工之处河印汛弁各员借此冐销工帑扰累里民并令绅士富室佃户用钱买脱派及一二里外无力穷民者查出即行题叅革职究拟庶几行之无于堤工不无裨益矣均如所奏遵行可也奉
　　防依议
　　闰三月巡抚田文镜请于河北彰衞怀三府复设守道一员统辖三府稽察吏治并责巡防仍照管河道之例加以兵备职衔将河北一带堤工埽坝防汛各员河兵堡夫并一应钱粮令就近督率修防小丹河等水利一并令其巡查此外再有零星小泉可济漕运者俱令斟酌疏通彚流入衞以济漕运并稽查民间截流盗水之部议应如所请奉
　　防依议
　　雍正六年五月挑兰阳县雷家寺引河长四百一十丈
　　雍正七年三月以副总河嵇曾筠为正总河兼管河南山东两省河道提督军务事
　　闰七月添设怀豫两河营守备二员凡河工一应修筑事宜令其督率千把总堵筑防防其所添守备员缺即令督臣于河营千总内拣选其在工年久熟谙河务者照例题补送部引
　　见
　　雍正八年五月挑封邱荆隆口引河长三千三百五十丈
　　是月奉
　　防嵇曾筠调任江南总河以总督田文镜掌管河东总
　　河印务
　　六月十四至十六日大雨河水陡涨大溜顶冲祥符县南岸程家寨月堤漂走四埽堤工坍塌过半督臣田文镜率领各员役夫万人昼夜加幇里戗一百零四丈七月二十八日工竣
　　雍正十一年七月二十日大风雨河水涨溢漫决陈留县七堡九堡督臣王士俊河臣朱藻阿兰泰率领各员募夫堵筑时数日内河崖挂淤大滩毕露得以取土施工因昼夜抢筑于八月初八十三日合龙断流筑七堡月堤一百二十丈大堤五十五丈九堡月堤二百一十丈大堤一百六十五丈十月初一日工竣
　　河南通志巻十五
<史部,地理类,都会郡县之属,河南通志>
　　钦定四库全书
　　河南通志巻十六
　　河防五
　　河防事宜【附河南境黄河及堤工图】
　　苏辙曰黄河之性急则通流缓则淤淀既无东西皆急之势安有两河并行之理
　　任伯雨曰河流混浊泥沙相半流行既久迤淤淀则久而必决者势也惟因其所向寛立隄防约拦水势使不至于大段漫流而已
　　宋史河渠志曰黄河随时涨落故举物候为水势之名自立春之后东风解冻河边人候水初至凡一寸则秋夏当至一尺颇为信验谓之信水二月三月桃花始开氷泮雨积川流猥集波澜盛长谓之桃花水春末芜菁花开谓之菜花水四月末垄麦结秀擢芒变色谓之麦黄水五月实延蔓谓之蔓水朔野之地深山穷谷固隂沍寒氷坚晚泮逮乎盛夏消释方尽而沃荡山石水带矾腥并流于河故六月中旬后谓之山矾水七月菽豆方秀谓之豆花水八月菼薍花谓之荻苗水九月以重阳纪节谓之登高水十月水落安流复其故道谓之落槽水十一月十二月断水杂流乘寒复结谓之蹙凌水水信有常率以为准非时暴涨谓之客水
　　胡渭禹贡锥指曰宋君臣论治河往往有格言而无变通如元丰四年神宗谓辅臣曰水性趋下治水则无违其性如能顺水所向徙城邑以避之复有何患此格言也然施之于商胡北流适得其宜若地平土疏溃溢四出所占不止一河之地者岂亦当顺水所向迁城邑以避之乎欧阳修曰河本泥沙无不淤之理淤常先下流水行渐壅乃决上流低处故大河已弃之故道自古难复此格言也然瓠子决二十余年而武帝塞之河复北行二渠河浸汴济注淮泗六十余年而王景治之仍由千乘入海今横陇之徙裁二十年安见必不可复但北流实为利便不当更事横陇耳张商英曰治河当行其所无事一用隄障犹塞儿口止其啼此格言也语出贾让然让意谓正道常流不可效战国为之曲防耳若冲激之处溃溢可虞非增卑培薄何以御之此数说者譬如奕者必胜之着而低手混施之则全局皆空古今经验之方而庸医误用之则杀人无算故治河之道或新或旧或合或分或通或塞或无事或小有事或大有事神而明之存乎其人茍非其人则必有害孟子所以恶执一也
　　潘季驯河防一览曰水以海为壑向因海壅河高以致决堤四溢谈河患者皆咎海口而以濬海为上策窃谓海无可濬之理惟当导河以归之海则以水治水即濬海之策也然河又非可以人力导也欲顺其性先惧其溢惟缮治隄防俾无旁决则水由地中沙随水去即导河之策也
　　又曰水分则势缓势缓则沙停沙停则河饱尺寸之水皆由沙面止见其高水合则势猛势猛则沙刷沙刷则河深寻丈之水皆由河底止见其卑筑堤束水以水攻沙水不奔溢于两旁则必能直刷于河底一定之理必然之势此合之所以愈于分也
　　又曰欲疏下流先固上源欲遏旁支先防正道盖筑塞似为阻水不知力不专则沙不刷阻之乃所以疏之也合流似为益水不知力不宏则沙不涤益之乃所以杀之也
　　又曰治河者无一劳永逸之功惟有补偏救之策不可有喜新奇之智惟当收安常处顺之休勿持求全之心苛责以万难之事勿以束湿之见强制乎叵测之流勿已试之规遂惑于道听之说循两河之故道守先哲之成矩便是行所无事舍此他图即孟子所谓恶其凿矣
　　又曰河流日久土日松土愈松水愈浊平时之水以斗计之沙居其六一入伏秋则居其八矣以二升之水载八升之沙非极湍急即至停滞故水分则流缓流缓则沙停势所必至草湾一开而西桥故道遂淤崔鎭一决而桃清以下遂涩崔家口决而秦沟遂为平陆近事固可鉴也
　　又曰堤以遥言何也盖缕堤切近河濵束水太急怒涛湍溜必至伤堤遥堤离河颇远或一里余或二三里伏秋暴涨之时难保水不至堤然出岸之水必浅既远且浅其势必缓缓则堤自易保也
　　又曰或问云土之有川犹人之有口也治土而防其川犹止儿啼而塞其口故禹之治水以导而今治水以障毋乃止儿啼而塞其口乎应之曰昔白圭逆水之性以隣为壑是谓之障若顺水之性隄以防溢则谓之防防之者乃所以导之也河水盛涨之时无堤则必旁溢旁溢则必泛滥而不循轨岂能以海为壑耶故河以海为口障旁决而使之归于海正所以宣其口也
　　一筑堤　凡黄河之堤必远筑大约离岸须三二里庶容蓄寛广可免决齧切勿逼水以致易决堤之高卑因地势而低昂之先用水平打量毋一槩以若干丈尺为凖务取眞正老土毎高一寸即夯杵三二遍若有淤泥与老土同苐须取起晒晾候稍干方加夯杵其取土宜远切忌傍堤挖取以致成河积水刷损堤根验堤之法用铁椎筒探之或间一掘试堤式贵坡切忌陡峻如根六丈顶止二丈俾马可上下故谓之走马堤
　　【工费凡剏筑者每方广一丈高一尺为一方计四工土近者每工银三分最近者二分土远者四分如堤根六丈顶二丈须通融作四丈折算此计土论方之法也如幇堤则先计旧堤若干今增高濶各若干亦以前法折算】
　　一塞决　凡堤初决时急将两头下埽包裹官夫昼夜看守稍待水势平缓即从两头接筑如水势汹涌头裹不住即于本堤退后数丈挖槽下埽如裹头之法刷至彼必住矣此谓截头裹也如又不住即于上首筑逼水大坝一道分水势射对岸使囘溜冲刷正河则塞工可施矣塞将完时水口渐窄水势益涌又有合口之难须用头细尾粗之埽名曰鼠头埽俾上水口濶下水口收庶不致滚失而塞工易就也埽以土胜为主埽台须要卧羊坡以便推挽揪头绳须要扯以防下淌又须时时打松令其深下仍覔惯会泅水之人入水探验埽底着地方下签桩签桩须要酌中埽埽钉着方为坚固倘有数寸空悬未有不败事者如寒天或水急不能泅水即看揪头寛松便是着地之验系绳留撅令人耑守略有走动便须另下一撅撅头上塡记第几埽揪头滚肚明白以便查防收放埽面出水未高仍加一小埽不可多用土牛推埽时易动故也此等事须要勇往直前俗谓之抢埽稍稍逗遛必有后悔
　　【如用大埽长五丈高六七尺者用草六百束每束重十觔稍柳一百二十束每束重三十觔如无柳稍以苇代之草绳六十套每套四十二条每条长二丈四尺桩木五根揪头滚肚绳四条共用二百五十觔土夫逺近不等难以预计中埽并土牛工料以次递减】
　　一筑顺水坝　俗名鸡嘴又名马头专为吃迎溜处所如本堤水刷汹涌虽有边埽难以久恃必须将本埽首筑顺水坝一道长数十丈或五六丈一丈之坝可逼水远去数丈堤根自成淤滩而下首之堤俱固矣安埽之法上水边厢埽宜出将裹头藏入在内下水埽宜退藏入裹头埽内庶水不得揭动埽也
　　【如筑长六丈濶四丈高一丈用埽将两面厢边每边用埽二行裹头二行中间塡土每行用埽三层共计用中埽十八个每个长五丈高三尺用草四百束柳稍八十束草绳四十条排桩签桩共用桩木四根人夫二十五工共用卷埽堤夫四百五十工运土堤夫二百工俱不议工食共用草七千二百束柳稍或苇一千四百四十束草绳七百二十套桩木七十二根行绳十二条每条重四十觔共用四百八十觔如无柳稍以苇代之】
　　一下防根干埽　凡堤系埽湾须预下干埽以衞堤根此埽须土多料少签桩必用长壮入地稍深庶不坍蛰
　　【如下长三丈高三尺埽一个用草一百六十束柳稍四十束草绳十二套桩木三根量用作行绳用堤夫二十工不议工食】
　　一造滚水石坝【即减水坝】　为伏秋水发盈槽恐势大漫堤设此分杀水势稍消即归正槽故建坝必择要害卑洼去处坚实地基先下地钉桩木平下龙骨木仍用石楂□铁□缝方铺底石垒砌雁翅宜长宜坡跌水宜长迎水宜短俱用立石拦门桩数层其地钉桩须紥鹰架用悬硪钉下石缝须用糯汁和灰缝使水不入
　　【如石坝一座坝身连雁翅共长三十丈坝身根濶一丈五尺收顶一丈二尺高一尺五寸迎水濶五尺跌水石濶二丈四尺四雁翅各斜长二丈五尺高九尺用粗细石计长一千三百九十余丈】一建石闸　建闸节水必择坚地开基先挖固土塘有水即车干方下地钉桩将桩头锯平□缝上用龙骨木地平板铺底用灰麻艌过方砌底石仍于迎水用立石一行拦门桩二行跌水用立石二行拦门桩八行入地平板铺完工过半矣自金门起两面垒砌完方铺雁翅
　　【金门长二丈七尺两边转角至雁翅各长五丈共用石三千一百丈闸底海漫拦水跌石共用石九百丈二项共用石四千丈】
　　一建涵洞　建涵洞以泄积水基址亦择坚实方可下钉桩砌石水多则建二孔少止一孔
　　【如涵洞一座口濶一丈五尺身长二丈中立石墙一堵亦长二丈寛五尺分为二孔每孔寛五尺两边四雁翅各一丈五尺共用石二百丈】
　　一建车船坝　先筑基坚实埋大木于下以草土覆之时灌水其上令软滑不伤船坝东西用将军柱各四根上施天盘木各二下施石窝各二中置转轴木各二根每根为窍二贯以绞关木系蔑缆于船防于轴执绞关木环轴而推之
　　一挑河　凡挑河面宜濶底宜深如锅底样庶中流常深且岸不坍塌如不用堤须将土运于百余丈外以免淋入河内
　　【凡剏开河者每方广一丈每夫日开深一尺为一工挑濬泥水相半者减十分之五全系水中捞取者减十之七八取土登岸就而筑堤者亦以半折算焉】
　　一闸河偶浅急疏之法　凡闸河浅处如水溜在中须两岸筑丁头坝以束之水溜在傍将浅处顺筑束水长坝以逼之水由坝中其势自急中溜自深如浅处不多或排板插下泥内逼水涌刷或排小船用杏叶杓挖濬必不得已则用桩草制活闸节水亦一防也
　　一栽柳防堤　卧柳长柳须相兼栽植卧柳须用核桃大者入地二尺余出地二三寸许柳去堤址约二三尺宻栽俾枝叶搪御风浪长柳须距堤五六尺许既可捍水且每岁有大枝可供埽料俱宜于冬春之交津液含蓄之时栽之仍须时常浇灌长柳宜用棘刺围防以防盗拔畜啮
　　一栽茭苇草子防堤　凡堤临水者须于堤下宻栽芦苇或茭草俱掘连根丛株先用引撅椎窟深数尺然后栽入计濶丈余将来衍茁愈蕃即有风不能鼓浪此防临水堤之要法也堤根至面再采草子乘春初稍耡覆宻种俟其畅茂虽雨淋不能刷土矣
　　一伏秋修守
　　四防　一曰昼防堤岸每遇水发急溜埽湾未免刷损若不急为修补则堤渐坍塌必致溃决宜每日卷土牛小埽听用随刷随补毋致崩缺少暇则督令取土堆堤上若子堤然以备不时之需　二曰夜防守堤人夫昼劳夜倦恐夤夜无防未免失事须置立五更牌面分发南北两岸协守官并管工委官照更挨发各铺传递如天字铺发一更牌至二更时前牌未到日字铺即差人挨查系何铺稽迟即时拿究余铺仿此堤岸不断行人庶可无悮巡守　三曰风防水发之时多有大风猛浪堤岸难免撞损须督夫捆扎龙尾小埽摆列堤面如遇风浪大作将前埽用绳桩悬系附堤水面纵有风浪随起随落足以防衞　四曰雨防守堤之人每遇骤雨淋漓若无雨具必难存立未免各投人家或铺舍蹔避堤岸倘有刷埽何人看视须每名各置斗笠簑衣遇雨穿戴堤面摆立时时巡视方无疎虞
　　二守　一曰官守黄河盛涨管河官一人不能周巡两岸须添委一协守职官分岸巡督每堤三里原设铺一座每铺夫三十名计每夫分守堤工一十八丈宜责每夫二名共一段于堤面上共撘一窝铺仍置灯笼一个遇夜在彼栖止以便传递更牌巡视仍画地分委省察等官日则督夫修补夜则稽查更牌管河官并协守官时常巡督庶防守无懈　二曰民守每铺三里虽已派夫三十名恐各夫调用无常仍须预备宜于附近临堤乡村每铺各派添乡夫十名与铺夫同力协守水落放回量时去留不妨农业不惟堤岸有赖而附堤之民亦得各保其田庐矣
　　一竪立旗竿灯笼以示防守　各铺相离颇远倘一铺有警别铺不闻有误救防须令隄老每堤竪立旗竿一根黄旗一面上书某字铺三字灯笼一个昼则悬旗夜则挂灯以便瞻望仍置铜锣一面以便转报一铺有警鸣锣为号隣铺夫老挨次转报各铺夫老并力齐赴有警处所即时救防一防盗决　盗决有数端坡水难消决而泄之一也地土硗薄决而淤之二也仇家相倾决而灌之三也至于伏秋水涨处处危急隣堤官老隂伺便处盗而泄之诸堤皆易保守四也巡警稍怠或乘风雨之时或乘酣睡之际即被下手矣防御者不可不知
　　一议涵洞　涵洞泄水本自无妨但须明设石闸以严启闭若暗开堤址草木防茸便难觉察万歴八年奸民私嘱主簿将南岸遥堤暗开涵洞十七年伏水暴涨单家口遂决可为明鉴不可不知一岁办物料　河防全在岁修岁修全赖物料恐州县河官冐银入已临时茍且塞责贻悮不小今议于十一月间司道官估计停当各掌印官领银采买法固善矣又须特委亷能职官一员耑管收支工完之日将一切收用数目开报总河查考庶几事有责成而钱粮无冐破矣又冬初修守稍暇即督夫于漫坡中采取野草每束十觔每夫每日可采四十束积至百万可省千金裨益非小
　　万恭治水筌蹄曰黄河自宿迁而下河博而流汛治法宜纵之必勿堤宿迁而上河窄而流舒治法宜束之亟堤可也又徐邳水高而岸平泛滥之患在上宜筑堤以制其上河南水平而岸高冲刷之患在下宜卷埽以制其下不知者河南以堤治是灭趾崇顶者也徐邳以埽治是摩顶拥踵者也其失策均也
　　又曰筑堤余以唐张仁愿抢筑三受降城之法筑邳宿三百七十里之中分为信地编定字号万杵齐鸣分之则为各段合之则成长堤火爨蓬居不移而具迟速勤惰不令而严始以十万金计之终以三万成之便法也
　　筑堤有三禁勿掘房基勿掘塜墓勿刬膏腴
　　又曰或云海口淤宜濬之夫海口广三十里望之无际冬中洲渚防见潮长则烟雾波涛极目耳舟从何系人从何依工从何施且清河之流甚驶海口即淤清河当上行矣古无濬海者有由然哉而怨淮水罪海口者谬矣
　　又曰河堤之法有二有截水堤有缕水堤截水堤者遏其性而乱流阻之者也治水者忌之缕水者因其势而顺流束之者也治水者便之夫水之为性专则急分则缓而河之为势也急则通缓则淤若能顺其势之所趋而堤以束之河安得败惟河欲南而截之使北河欲合而截之使分逆天地之气化而反天地之血脉河始多事也已
　　又曰河南属河上源地势南高北下南岸多强北岸多弱夫水趋其所下而攻其所弱近有倡南堤之议者是逼河使北也北不能胜必攻河南之铜瓦厢则径决张秋攻武家坝则径决鱼台此覆辙也若南攻不过溺民田一季耳是逼之南决之祸小而北决之患深
　　又曰有堤无夫与无堤同有夫无铺与无夫等邳徐之堤为每里三铺每铺三夫南岸自徐州青田浅起至宿迁小河口而止北岸自吕梁洪城起至邳州直河而止为总管府佐者二为分管汛地州县佐者六南铺以千文编号北铺以百家姓编号按汛地修补堤岸浇灌树株遇水发各守汛地遇水决则管四铺老人振锣而呼左老以左夫帅而至右老以右夫帅而至筑塞之不胜则二总管以游夫五百驰而至助之此常山蛇势之役也
　　又曰黄河之骤急如风雨智者失其谋勇者失其力唯有桑土之彻而已故势亟重也夫必以千计料必以万计乃有备无患与防边同而防河又腹心与防边四肢之患异其隄防稍缓者一年备一年可也若险要之区桩草麻柳稍宜两年之备以头年下埽为次年之防以一年积料为两年之用事豫则立隂雨无虞愼之哉
　　又曰治河要言有二曰毋惜费毋掣肘
　　又曰行水之法治有余先下流治不足先上源又曰黄河四堤曰遥曰偪曰曲曰直今治水者多重遥直而轻偪曲不知遥者利于守堤而不利于深河偪者利于深河而不利于守堤曲者多费而束河则便直者省费而束河则不便故太遥则水漫流而河身必垫太直则水溢洲而河身必淤四者之用有权存焉变而通之存乎其人
　　又曰治黄河之浅者旧制列方舟数百如墙而以五齿爬杏叶杓疏底乘流冲去不知上疏则下积此深则彼淤奈何以人力胜河力哉以人治河不如以河治河如欲深北则南其堤而北自深如欲深南则北其堤而南自深如欲深中则南北其堤两束之逼河流冲中而中自深此借其性而役其力也其始也假堤以使河之深其终也河深而任堤之毁若欲浅河以为洲但当反用之耳其法为之固堤令涨可得而逾也涨冲之不去而又逾其顶涨落则堤复障急流使之别出而堤外水皆缓固堤之外悉淤为洲矣
　　又曰凡黄水消长必有先几如水先泡则方盛泡先水则将衰及占初候而知一年之消长观始势而知全河之高下旧曰识水高手者惟黄河之濵有之
　　又曰防河请以战喻暴猛虽有其时而衰弱亦有其候故防河者伏秋战守数合以防其锐至秋深气降不战而屈之矣吃止在五六七月而三月之中又止战守数合来则厉兵跃马去则解甲息兵是在我者执常胜之枢在彼者无必胜之势夫黄河非持久之水与江水异每年发不过五六次每次发不过三四日故五六月是一鼓作气之时也七月则再鼓而盛八月后则三鼓而竭且衰矣万一河势虚防锐不可当我且避其锐气固守要害而姑以不要害之堤委而尝之以分弱其势而全吾要害待至水势渐落却将所委之堤随缺而随补之刻期高厚勿令后水再由渐成河身致垫旧河则河之攻我有限我之守河无穷故善委则敌易疲善持则敌易竭
　　又曰四防中风防尤宜愼之房村决风涛鼔击不已黄吕梁以巨舟数十障于决口风涛遽静亦竒事然河堤千里舟不及也古有黄河风防之法如遇水涨涛击下风堤岸则以秫稭粟藁及树枝草蒿之束成捆把遍浮下风之岸而系以绳随风高下巨浪止能排击捆把隄且晏然于内排击弗及丁夫却于堤外帮功此风防之要诀也捆把仍可贮为卷埽之需盖有备而无所费云
　　又曰河决有二如上有所决下无所泄者曰隘决不必鬭水抢筑俟涨落水出直塞之耳若上决而下泄者曰通决此急宜抢筑不可少缓者也否则流冲势泄恐成河身则正河流缓而淤矣
　　又曰多穿漕渠以杀水之势此汉人之言也但可言之秦晋峡中之河耳若河南沙松土踈大穿则全河由渠而旧河必淤小穿则水性不趋水过则平陆耳夫水专则急分则缓河急则通缓则淤今治河者第幸其合势急如奔马吾从而顺其势隄防约束之范我驰驱以入于海淤安可得停淤不得停则河深河深则永不溢亦不舍其下而趋其高河乃不决故曰黄河合流国家之福也黄河北徙国家之利此先臣之言堪舆家者流之说也
　　又曰不知三代以上都冀州黄河若弓然其时大江以南多未贡赋故山东之运东而至西秦之运西而至原不借南运也若河南徙则东运不便方今贡赋全给于南而又都燕据上游以临南服黄河南徙则万艘度长江穿淮入黄河而直达于闸河浮衞贯白河底于京茍北徙则徐邳五百里之运道絶矣故曰黄河南徙国家之福也
　　又曰黄河虽不能复禹故道宜使之复河南故道此近臣之议也盖惩徐邳水患激而云然耳不知徐邳之患由邳河之淤邳河之淤由先年河行房村口近年曲头集口旁流既急而盛正流必缓而淤而徐邳之水患博矣然河患不在徐邳必在河南嘉靖以前河经河南河南大患及河并行徐邳而后河南患息今若复河南故道是移徐邳之患于河南而又生二洪干涸阻运之患也故河由徐邳则民稍患而运利由河南则民与运两患之矣故曰河南故道不必复也
　　靳辅治河书云贾鲁用沉舟之法人皆称之以为塞决简便之用夫河底浅深坦陷不一惟草柳性柔一经压挤则周遭充满故塞决必用埽今以至平之舟底沉之浅深不一之湍流则埽根透溜之患不俟终日继而思之鲁之沉舟盖以代坝而逼水非以之塞决而合龙也盖彼时故河业己流通但决河势大水流多于故河十之八又当秋涨湍急埽不能下又其上逼水三堤短弱而不支恐埽行一迟水尽涌决决则故河复淤因急为坝以逼之沉舟取其快所谓抢救也故前则曰鲁乃精思障水入故河之方后则曰船堤之后草埽三道并举幷举之三道乃加筑前短弱之三堤也迨至船埽四堤并就河势南流然后决口塞耳故宜善读古人之书
　　又曰塞决之方必先杀其势平其怒而后人力得施焉则莫如引河之善也引河之用有三一曰分流以缓冲也河一决则全流尽趋决口奔腾激荡桩埽无所施应于对岸上流别开一河以引之则决口缓矣一曰预浚以迎溜也河身既淤为平陆即异日黄河归故必涨溢而他溃故必预开一渠以迎之务使水至归渠遂其湍迅之势则刷沙有力而后无旁出之患一曰挽险以保堤也河性猛烈方其顺流而下也则借其猛以刷沙当其横突而至也则恣其烈以崩岸故当其倐忽激射之时宜酌左右之间急开一渠以挽所冲之溜头引入中流以夺其势而后危堤可保故曰其用有三也至于度土地高卑之数以定挑挖之浅深土性淤松之殊以酌渠路之去取又在任事者之尽心焉【挑引河】
　　【附行水金鉴挑引河法挑河之法固宜相土地之淤松若遇必无松土不得不于淤处挑挖水到之时不比浮沙易刷定多阻滞必须分外挑深方可】
　　又曰云梯关不知名自何时乃淮黄二渎所由以入海者也往时关外即海自宋神宗十年黄河南徙距今仅七百年而关外洲滩离海远至一百二十里大抵日淤一寸海濵父老言更歴千载便可策马而上云台山理容有之此皆黄河出海之余沙也自河道内溃防同之势弱下流不能畅注出海而海口之沙日淤海口日淤而上流愈壅以致漫决频仍内防而不之止议河事者莫不力言挑浚而不知势有必不可者何也挑濬之河最狭且浅亦须寛至里深至丈方可通流以土方之算授工计万夫三日之力不及里且渐近海濵人难驻足加以稽天潮汐一日再至不特随浚随淤尤恐内水未及出而潮水先从之而入矣夫海口之高皆因关外原属坪厰漫滩以故出关之水亦随地散淌散淌则无力无力则沙停耳禹贡纪河之入海曰同为逆河入于海夫河也而曷以逆名海涌而上河注而下两相敌而后入故逆也禹既播之为九又曷为而同之不同则力不一力不一则不能逆海而入也禹贡圣人之书其言不可易也又潘季驯河防一览曰海无可浚之理惟有导河以归之海河非可以人力导惟有缮治隄防俾无旁溢则水由地中沙随水去也季驯近世能臣其言当不易也今日之云梯关外即今日之逆河也而不堤以求其同不同以求其入海得乎爰自清口以下至云梯关三百余里挑河以导其流于关外两岸筑堤一万八十丈凡出关散淌之水咸束于中涓滴不得外溢从此二渎就轨一往急湍冲沙有力海口之壅不浚而尽辟矣【辟海口】
　　又曰河当泛滥奔溢之时决口必非一处或大或小或上或下议塞者莫不先大而后小先上而后下而不知非也盖大口难塞非逾旬累月不能竣迨大口工竣而小口又复汕刷而成大虽用裹头套防之法苐能使之不濶不能使之不深然亦未有中既深而两端不塌陷者则是处处皆成大口矣夫大口既已寛濶至于成河止矣必不至更刷而大急将诸小口尽行堵塞而后以全力施之大者至于先下而后上从事于其所易其理亦然截其尾勿撄其锋下口尽塞而后以全力施其上或挑引河或筑拦水坝或中流越筑审势制宜而大者上者亦不难矣【塞决先后】
　　又曰至柔莫如水然不得其平则虽天下之至刚者不能御平水之法如何曰量入为出而已今使上流河身至寛至深而下流河身不敌其半或更减而半之势必怀山襄陵而溃决之患生夫河面寛狭之处或城鎭山冈不可开辟我则于其上下流相度地形多建滚水闸坝及涵洞放入通水之沟渠以测土方之法移而测水务使所泄之水适称所溢之水则其怒平矣至其下或复寛濶如故又恐其力弱而流缓流缓而沙停则仍引上流所泄之水归之正河以一其力如是则虽以洪河浩瀚而盈虚消息之权操之自我不难择便而导之矣【量水减泄】
　　又曰河之防堤也然堤太逼则易决远则有容而水不能溢故险要之处缕堤之外又筑遥堤以备异涨堤稍瑕即溃与无堤同必选择淤土每覆土一尺即夯硪三遍筑毕用铁锤杵空沃以水水不渗漏为度然亦有纯淤土而水漏者则其土必太坚锤不易入其捍水尤有力且土必龟拆为验堤之高卑因地势而低昂之用水平打量毋一槩以丈尺为凖以水面为凖筑堤之法陡则易圮如堤根六丈顶止二丈俾马可上下堤面及根必多种茸草以盖之盖草能柔水性能庇雨淋而坦坡又可杀风浪之怒也其取土宜于十五丈之外切忌傍堤挖取以致积水成河刷损堤根然取土有远近难易之辨故其工値之多寡视其远近难易而増减之又土方之数有虚实上下之分故其工値之多寡复视其虚实上下而差等之堤既成必宻栽柳株芦苇茭草使其茁衍丛布根株纠结则虽遇飚风大作终不能鼓浪兴波此防堤之要防也【坚筑河堤】
　　又曰防河之要惟有守险工而已河之易决莫如中州其地土松而沙多毎一坍塌辄至数百丈然其地寛旷不与水争地其筑堤甚远即至近者亦三五里此堤不守复筑一堤以守之河流去正身既远则浮波寛缓亦不能深入势必复引而他去而淤滩仍为平陆故虽险而易守也江南自徐邳以下大抵皆城郭村鎭不得不画地戒严亦其势然矣守险之方有三一曰埽二曰逼水坝三曰引河三者之用各有其宜当风抵溜其埽必柳七而草三何也柳多则重而入底然无草则又踈而漏故必骨以柳而肉以草也御氷凌之埽必丁头而毋横何也水坚锋利横下埽则小擦而糜大磕必折也然埽湾之处则丁头埽又兠溜而易冲必用顺埽鱼鳞栉比而下之然后可以攩溜而固堤至十分危急搜根刷底上堤而下坐埽不能御则急于上流筑逼水坝囬其溜而注之对岸或一二三道若止一道恐河流悍烈坝一摧而堤即不可救也若开引河则其费甚钜又必酌地形而为之若正河之身迤而曲如弓之背引河之身径而直如弓之则河流自必舍弓背而趋弓险可立平若曲折远近不甚相悬河虽开无益也诸如此者殆如御侮然埽之用是固其城垣也坝之用捍之于郊外者也引河之用援师至近开营而延敌者也夫吾既己内修其守备而外又或捍之或延之敌虽强未有不迁怒而改图者保险之法尽矣【防守险工】
　　又曰浚河筑堤之迟速一视运土之迟速人力有限以驴代之然刍秣之费喂养之劳倒毙之患合而较之又不如车运之便车之制当用独轮小车盖挑土之处大抵原隰高低沟坑断续双轮则不行且小则往来接而不滞也计一车所载可得土二百觔每日二夫一车可抵三夫之运一车之工本不及五钱每夫工食一日四分不过出十二夫之工食用之经年可得三百六十夫之用矣【运载土方】
　　又曰防堤塞决之用莫善于埽卷埽之用惟草与柳盖柳遇水即生草入水腐而成土柳随地可种草近则取之湖塘远则取之海濵湖塘之芦苇不如海濵之坚实长大一束可抵二三束之用但地远采办稍艰酌其工程之缓急而用之可也【酌用芦苇】
　　又曰沿河种柳其根株足以防堤身其枝条足以供卷埽其清隂足以防行人然惟刘天和六柳说曲尽其妙当仿其法行之统计每年岁修需柳不下一百万束宜令各官各营凡春初暇时每丁计地种柳若干不过三年沿河成林一有不测卷埽抢防不烦斫运于他处即以本汛之柳供本汛之工力省而功易集所益非小也【栽植柳株】
　　【附明臣刘天和植柳六法　一曰卧柳凡春初筑堤每土一层即于堤之内外边箱各横铺如指大柳枝一层每尺许一小枝勿太稀入土二尺外露二寸勿过长自堤根至顶不可间少　二曰低柳凡新旧堤若不系栽柳时月修筑者俱候春初用小引撅于堤内外自根至顶锥成空穴栽柳纵横各一小尺亦如前法　三曰编柳凡近河去处不分新旧堤岸俱用柳桩如鸡子大四小尺长者用引撅先从堤根密栽一层六七寸一株入土三小尺土面留一尺却将小柳卧栽一层亦内留二尺外留二三寸却用柳条将柳桩编高五寸如编篱法内用土筑实平满又卧栽小柳一层又用柳条编高五寸于内用土筑实平满如此二次即与先栽柳桩平矣却与上退四五寸仍用引撅宻栽柳桩一层亦栽卧柳编柳各二次亦用土筑实平满如堤高一丈则依此栽十层即平矣以上三法皆耑为固防堤岸内则根株固结外则枝叶绸缪名为活龙尾埽虽风浪冲激可保无虞而枝稍之利亦不可胜用矣　四曰深柳前三法止可防堤以防涨溢之水如倒岸冲堤之水亦难矣凡近河及河势将冲之处隄岸虽远俱宜急栽深柳将所造长四尺长八尺长一丈二尺数等铁裹引撅自短而长以次钉穴使深然后将劲直带稍柳枝如根稍俱大者为上否则不拘大小惟取长直但下如鸡子上尽枝稍长如式者皆可用连皮栽入即用浠泥灌满毋令动揺纵横各三五尺以上多栽十数层少或四五层数年之后下则根株固结入土愈深上则枝稍长茂将来河水冲啮亦可障御或因之外编巨柳长桩内实稍草埽土不犹愈于临水下埽以绳系岸以桩钉土随下随冲劳费无极者乎　五曰漫柳凡坡水漫流之处难以筑堤惟沿河两岸宻栽柽柳数十层俗名随河柳不畏淹没每遇水涨既退则泥沙委积即可高尺余或数寸许随淤随长每年数次数年之后不假人力自成巨堤矣如沿河居民各分地界筑一二尺余缕水小堤上栽柽柳尢易淤积成高一二年间堤内即可种麦工省而效大黄河用之　六曰高柳照常于堤内外栽高大柳桩成行栽植不可稀少】
　　又曰土以方一丈高一尺为一方然有上方下方之别焉有耑挑兼筑之分焉至挑河又有起土浅深之不同焉筑堤亦有运土主客之不同焉其土方工値更有人力强弱之不同焉以江南而论自邳州睢宁县起至砀山县止每筑堤土一方给银一钱四分自宿迁县起至山阳县止并属各州县每一方增银一分此定例也【土方则例】
　　主土者就近挑挖之土以所筑之堤为凖者也取土宜离堤十五丈外起之挑至堤基之上用大石夯硪之或以七寸为一层夯至五寸或以一尺为一层夯至七寸然后加土如前法务须层层夯硪彻底坚固每堤高一尺两面坦坡必须寛六尺如高一丈之堤应筑寛六丈之堤再加堤身二丈则顶寛二丈底当寛八丈高一丈用勾股法科之每丈计筑成上方土五十方每方一钱五分应给银七两五钱也【主土】客土者迤远挑运之土为凖者也如此处筑堤彼处取土用船装运高寳定例以五十大萝为一方每萝重二百余觔每方约重万觔连搬运上船工银六分运至工所又工银八分由船而运至堤上又工银五分堤基之上再用硪夫夯硪又工银二分统计虚土一方共银二钱一分止筑成上方土七分也【客土】耑挑者止挑去河身之土而不系筑堤者也所挑之土必离河四五丈外方许抛弃若就近竟卸则一经淋雨仍淌入河内矣其工价以所挑浅深为凖凡挑三四尺者每方给银六分五六尺者加一分七八九尺一丈一二尺深者递加一分至一钱一分止盖六尺深以上之河无翻塘戽水之劳不过每方六七分而止其七尺者未免有水一丈外泉水愈多故银递加若黄河内流沙陷足其工更难每方又递加一分七八尺即给银九分至一丈三四尺者即给银一钱二分也【耑挑】兼筑者即用挑河之土以筑堤也其工即卸于应筑堤之上照依前式夯硪成堤每一方照挑河工银外另加摊土夯硪银二分此挑河兼筑堤作下方工价科算以河工挑成为凖也更有虽挑河而重在筑堤者每上方土一方给银一钱六七分不等此以堤工筑成为凖也总视工程之难易而酌之【兼筑】上方下方者以筑成堤工之实土为上方土塘所取之松土为下方也然一堤之中亦自有上方下方之别如筑堤一丈则以平地起至五尺为下方自六尺至一丈为上方如筑堤一丈二尺则以六尺以下至一尺为下方七尺以上至一丈二尺为上方盖筑堤愈高则愈难故必酌其难易而差等之庶铺底者不致以易工而多取价收顶者不致以难工而寡受値其劳逸殊其高下之酧均也然土方工价虽有定额亦举大槩而言若筑堤至一丈四五尺不得泥一定之例况取土更有远近不同甚至紥簰铺路远取浠泥于汚淖之中其工价不啻加倍有至三钱余一方者更难执一而论相地形之高卑远近而增减之可也【上方下方】于水中筑堤取土甚远或至数十里外工费不赀者当用水中取土之法其法先定根基随用船装远土于水中筑成围埂其埂出水二尺中间三十丈长五十丈围埂既成用草料防防随将埂内之水车干然后于离堤基十五丈外启土挑至堤基之上宻加夯硪筑成大堤其堤如应顶寛二丈底寛十丈高一丈六尺每堤一丈用土九十六方连船装筑埂之土并车水防埂一切夫工器具物料以及隂雨食米等项每方约用银二钱六分较之寻常就近取土之费约省过半【就水筑堤】
　　又曰河决之始如用埽裹头以防汕刷筑逼水坝开引河签桩必须深钉入底以防悬空悮事河防一览备载矣至沉系埽个全在揪头绳索其力尤重桩必多而始壮埽必重而后沉宜柳七而草三塡土之后倘埽工之外忽起翻花大浪急须于堤内下埽塡土昼夜压截其浪花起于数十丈之内犹易若百丈之外则危矣其堤工若但坍毁而平下犹可塡土加埽一若悬空则危矣若内外倾欹亦不可救此河防所未载不可不知也【堵筑决口】
</div>
    <div class="pagination">
<a href="河南通志_page41.html">上一页</a><span>...</span><a href="河南通志_page37.html">37</a><a href="河南通志_page38.html">38</a><a href="河南通志_page39.html">39</a><a href="河南通志_page40.html">40</a><a href="河南通志_page41.html">41</a><span class="current-page">42</span><a href="河南通志_page43.html">43</a><a href="河南通志_page44.html">44</a><a href="河南通志_page45.html">45</a><a href="河南通志_page46.html">46</a><a href="河南通志_page47.html">47</a><span>...</span><a href="河南通志_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
