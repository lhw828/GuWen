<!DOCTYPE html>
<html>
<head>
    <meta charset="UTF-8">
    <title>四川通志 - 第 209 页/共 218 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四川通志 - 第 209 页/共 218 页</h1>
    <div class="content">　　七日绵州泛舟诗序【诸公迹寓市朝心游江海访竒交于千里惜良辰于寸隂尝恐辜负琴书荒凉山水于是脱屣人事呜棹川隅言追挂犊之才用卜牵牛之赏边生经笥送炎气以濯缨郝氏书囊临秋光而曝背似遇缑山之客还疑星汉之游愿驻景于髙天想乘霓于缩地繁丝乱响凉酎时斟戏翔羽于平沙钓潜鲲于曲浦乘流则逝不觉忘归咸可赋诗探韵成作】李阳冰李翰林诗序【李白字太白陇西成纪人凉武昭王暠九世孙蝉聮珪组世为显著中叶非罪谪居条支易姓与名然自穷蝉至舜五世为庶累世不大曜殊可叹焉神龙之始逃归于蜀复指李树而生伯阳惊姜之夕长庚入梦故生而名白以太白字之世称太白之精得之矣不读非圣之书耻为郑卫之作故其言多似天仙之辞所为著述言多讽兴自三代以来风骚之后驰驱屈宋鞭挞扬马千载独步唯公一人故王公趋风列兵结轨羣贤翕习如乌归鳯卢黄门云陈拾遗横制頽波天下质文翕然一变至今朝诗体尚有梁陈宫掖之风至公大变扫地幷尽今古文集遏而不行唯公文章横被六合可谓力敞造化欤天寳中皇祖下诏徴就金马降辇步迎如见绮皓以七寳牀赐食御手调羮以饭之谓曰卿是布衣名为朕知非素蓄道义何以及此置于金銮殿出入翰林中间以国政潜草诏诰人无知者丑正同列害能成谤格言不入帝用疎之公乃浪迹纵酒以自昏秽咏歌之际屡称东山又与贺知章崔宗之等自为八仙之游谓公谪仙人朝列赋谪仙之歌凡数百首多言公之不得意天子知其不可留乃赐金归之遂就从祖陈留采访大使彦允请北海髙天师授道箓于齐州紫极宫将东归蓬莱仍羽人于丹丘耳阳冰试歌于当涂心非所好公遐不弃我乘扁舟而相顾临当挂冠公又疾亟草藁万卷手集未修枕上授简俾余为序论关睢之义始愧卜商明春秋之辞终慙杜预自中原有事公避地八年当时著述十丧其九今所存者皆得之他人焉】
　　韩愈盛山十二景诗序【韦侯昔以考功副郎守盛山人谓韦侯美士考功显曹盛山僻郡夺其所宜处纳之恶地以枉其材韦侯将怨且不释矣或曰不然夫得利则跃跃以喜不利则戚戚以泣若不可生者岂韦侯谓哉韦侯读六艺之文以探周公孔子之意又妙能为辞章可谓儒者夫儒者之于患难茍非其自取之其拒而不受于懐也若筑河隄以障屋霤其容而消之也若水之于海水之于夏日其翫而忘之以文辞也若奏金石以破蟋蟀之鸣虫飞之声况一不快于考功盛山一出入之间哉未几果有以韦侯所为十二诗遗余考其意方日以入谿谷上岩石追逐云月不足日为事读而咏歌之令欲弃百事往而与之游不知其出于巴东以属防也于时应而和者凢十人及比年韦侯为中书舍人侍讲六经禁中和者通州元司马为宰相洋州许使君为京兆忠州白使君为中书舍人李使君为諌议大夫黔府严中丞为秘书监温司马为起居舍人皆集阙下于是盛山十二诗与其和者大行于时聮为大卷家有之焉慕而为者将日益多则分为别卷韦侯俾余题其首】
　　孙逖送遂州纪参军序【遂州参军纪公吾友云将之令弟也敏于行志于道克修人彛允副兄朂噫周公之嗣纪为其首天祚元徳必将有后不然何棣华之可久也选曹举善羣吏须才九霄始称一命而伛穆卜吉日遄征畏途缅跻岷峨遐涉褒汉宿息巗险波临湍悍仗信不栗载义必亨方暴忠臣之志固无垂堂之责尔之寡兄克施有政是则是效念兹在兹祛利则觎心永隔逺嫌则旁言自絶故虽邛之产巴蜀之饶不润脂膏谁谤薏苡懋绳丕徳时惟哲人羣公赠言要侯题序】
　　任华送李彞宰新都序【宗室后进有以学术辞藻著称者也少好学通九流百家之言善属文颇有大节去年制举不防无何以书歴抵二相国论安边术由是诏试西掖凡数十百人彝与庄若讷髙郢同入髙等何埀翅于制举而奋翼于西掖哉盖道之屈伸命之通塞各有时也执政以大人在蜀故授新都以荣之岂不欲髙步台省时时与朝廷羣公谈笑所以俯就逺县盖为大人屈耳秦云满天倐聚忽散与子分飞亦尔也古人别逺贵于赠言子昔为什邡令盖鸣琴不下堂而治今领新都则异于彼焉盖以庐井灰于焚爇之后甿庶疮于刀箭之末树立存育洪惟艰哉况奔冲填凑昼夜风雨诛求供应旬时山岳其亲庶务则宜戴星而出戴星而入焉其接宾客则宜一沐三起一饭三吐焉此朋友之望也如月照雪峰花飞锦江当有新诗时复寄来念之哉李生】
　　卢藏用陈氏集序【昔孔宣父以天纵之才自卫返鲁乃删诗定礼述易道而修春秋数千百年文章粲然可观也孔子没二百嵗而骚人作于是婉丽浮侈之法行焉汉兴二百年贾谊马迁为人杰宪章礼乐有老成之风长卿子云之俦瑰诡万变亦竒特之士也惜其王公大人之言溺流辞而不显其后班张崔蔡曹刘潘陆随波而作虽大雅不足然其遗风余烈尚有典型宋齐之末盖顦顇矣逶迤陵頽流靡忘返至于徐庾天之将丧文也后进之士若上官仪者继踵而生于是风雅之道扫地尽矣易曰物不可以终否故受之以泰道丧五百嵗而得陈君君讳子昻字伯玉蜀人也崛起江汉虎视函夏卓立千古横制頽波天下翕然质文一变非夫岷峨之精巫庐之灵则何以生此故其谏诤之辞则为政之先也昭夷之碣则论议之当也国殇之文则大雅之怨也徐君之议则刑礼之中也至于感激顿挫防显阐幽庶几见变化之朕以接乎天人之际者则感遇之篇存焉观其逸足骎骎方将扶摇而凌太清猎遗风而薄嵩岱吾见其进未见其止惜乎凐厄当世道不偶时委骨巴山年志俱夭故其文未极呜呼聪明精粹而沦剥贪饕桀骜以显荣天乎天乎吾殆未知夫天焉昔尝与余有忘形之契四海之内一人而已良友殁矣天其丧予今探其遗文可存者编而次之凢十卷恨不逢作者不得列于风人之什悲夫故粗论文变而为之序至于王霸之才卓荦之行则存之别传以继于终篇云尔】
　　卢求成都记序【蜀国自秦始通秦遗蜀王五美女蜀王遣五丁迎之到梓潼见一大蛇入山穴中一人掣其尾不能得五人相助大呼拽之山遂崩五丁及秦女皆死惠王遂遣张仪司马错从石牛道灭蜀因封公子通为蜀侯以陈庄为相置巴蜀郡迁秦人万家实之民始能秦言以蜀令张若为太守前时蜀王开明尚纳姜女为妃盖五都山之精也及死于城西北遣五丁担其本山之土以为冡今有二石尚在古老言五丁担云陈庄既为秦公子相数年遂谋反杀秦公子秦伐蜀诛庄封子恽为蜀侯恽后母诬恽有罪赐劔自杀蜀人以其寃因为立祠又封子绾为蜀侯后复疑绾反诛死自此但置守而已后以李冰为蜀守冰始凿三江引水以行舟楫岷山多梓柏大竹坐致材木又溉水开稻田于是沃野千里号为陆海置绵洛二水以便溉灌作石犀五以压毒蛟命曰犀牛后更为耕牛二又作三石人立水中冰非常人也与江神约曰水竭不至足盛不没肩大凿巗崕通沬水导江之龙大怒冰乃持刀入水与龙鬬龙死遂无水害迄今防利蜀人称郫繁为膏腴绵洛为浸沃昭襄王时又白虎为患意廪君之魂也歴四郡伤千二百人王乃募能杀之者邑万家金帛称是巴夷朐防廖中药何谢作白竹弩于髙楼瞰而射之死王嫌其夷人乃刻石顷田不租十妻不箕伤人不论杀人不死与之盟曰秦人犯夷输黄龙一双夷人犯秦偿清酒一锤其人安之遂号曰武夷其族又有濮賨賨尤武勇居渝水夹水以居为汉髙前锋防阵善舞巴与蜀代为仇雠蜀尝封弟葭萌于汉中号苴侯命其邑曰葭萌至汉髙祖六年始分置广汉郡髙后城道开青衣文帝末以庐江文翁为郡守穿煎油口溉田千七百顷立文学选吏子弟皆就学令俊乂之士张叔等十八人东诣愽士受七经还以教授于是岷络之地学比齐鲁孝景帝嘉叹遣天下郡国皆立文学自文翁始也文翁明天文灾异后以博士徴至侍中扬州刺史孝武帝置四部都尉俾立卜八郭于是郡县多城观矣又分牂牁置益州是为南益州宣帝地节三年穿临邛蒲盐井二十置盐铁官自汉兴至哀平牧守仁贤宣徳立教英伟命代之士其出如林玺书束帛交驰于梁益之地矣虽鲁之洙泗齐之稷下未足多也且汉徴八士蜀预其四髙帝分蜀郡北鄙置广汉武帝分南鄙为犍为遂有三蜀之号王莽改郡守为帅正以蜀郡为导江公孙述为帅正治临卭述僭号后汉光武帝灭述还为蜀郡顺帝即位复为益州郡名依旧州治大城郡治小城灵帝末以刘焉为牧及卒子璋伪嗣建安十九年璋迎汉左将军刘备至遂灭璋称帝继汉号先主治成都魏末司马昭平蜀复为益州晋受魏禅以州领郡武帝末以成都为国封子颖为王其后賨人李雄僭称王晋穆帝永和初桓灭温之复为蜀郡谯纵反安帝命朱龄石讨平之至梁分益州更置南北二益州以武陵王纪为刺史纪僭帝号领兵东下为湘东王所杀后魏帝前二年尉迟迥定益州置总管后迥举义旗不受代为隋王坚所戮隋开皇元年废总管置行台以蜀王秀为西南道行台尚书令三年复为总管大业元年废总管为州又改州为郡圣唐武徳元年复为总管三年置行台改为益州以太尉秦王为益州道行台总管乂改为宋大都督府天后析益州置彭蜀汉三州开元二年始以齐景胄为劒南节度管田兼姚巂等州处置兵马使自此始有节度使也八年以李濬为使去兵马使章仇廉琼兼山南西道采访使其后或兼或否亦无定制上元二年始分为东西川广徳二年复合为一大厯二年又分为两川至今不改天寳三载复为大都督府十四载明皇巡幸车驾留五月至徳二年改为成都府置尹比东西二京号南都后复停大凡今之推名镇为天下第一者曰扬益以扬为首盖声势也人物繁盛悉皆上着江山之秀罗锦之丽管歌舞之多伎巧百工之富其人勇且让其地腴以善熟较其要妙扬不足以侔其半况赤府畿县与秦洛并故非上将贤相殊勲重徳望实为人所归服者则不得居此况控带蛮落扼戎限羌非文武寛猛包罗法度之君子则不能得中庸以是圣庭慎择尤难其任使号有三曰节度观察安抚先时南蛮六郡不相臣服天子每有恩赏各颁一诏呼六诏开元末节度使王昱受贿上奏合六为一乃封大酋帅越国公防归义为云南王始独称南诏至杨国忠遥领蜀郡太守兼采访使遂扰边阃希立功伐乃有泸南不利之变贞元中韦令公皋为节帅招复云南背番归汉十一月八日置使安抚兼统押西山八国近界羌蛮等使是为三使韦令公本以竒勲秉旄钺思立边效又在镇且嵗久南诏为其用拓地甚逺公既卒刘辟继公后以兵守险为不顺诛死家籍没后京兆公为节帅酷易军政殊不以封域为念戍卒罔代边蛮积忿至太和三年十二月防羌巅遂以兵剽掠至城下杜公填门不敢与争会监军使矫诏宣谕蛮人遂退工巧散失良民殱殄其耗半矣列政补完尚不克称大中六年四月诏以丞相太原公有驱制羌戎之成绩由邠宁节度司徒同平章事镇蜀蜀为奥壤领州十四县七十一户百万兵士五万外疆接两番人性劲勇易化以道难诬以智公至以俭约帅之以谨亷不伐临之以刑赏法制平治之人欢且舞旦夕咏公之徳矣先是西蜀图经甚备朝野之士多寄声写録主兹务者不胜其烦遂尽削而潜焚之长吏至即据显者集为一轴以献繇是百不书一大中八年戸曹参军蔺宗甚好学且目覩司徒相国之异绩愿梓以传示于后然不文自任剪截疎长芜言朴畧相国乃属于小子令刋益之且曰不以淹徐疾速归于流布以为不朽之事求受命震怖又不欲以图经为目乃搜访编简目为成都记五卷经与图之附益愿终宗之职庶以此为助也大中九年八月五日叙】
　　宋陈易龙图序【且夫龙马始负图出于羲皇之代在太古之先今存已合之位或疑之况更陈其未合之数耶然则何以知之答曰于仲尼三陈九卦之义探其防所以知之也况夫天之埀象的如贯珠少有差则不成次序矣故自一至于盈万皆累累然如丝之缕也且夫龙图本合见圣人不得见其象所以天意先未合而形其象圣人观象而明其用是龙图者天散而示之伏羲合而用之仲尼防而形之始龙图之未合也惟五十五数上二十五天数也中贯三五九外包十五尽天三天五天九并五十之后用行一六元位又显二十四之为用兹所谓天埀象矣下三十地数也亦分五位皆明五之用也十分而为六形地之象焉六分而几四象地六不配在上则一不用形二十四在下则六不用亦形二卜四后既合也天一居上为道之宗地六居下为气之本天三干地二地四为之用三若在阳则避孤隂在阴则避寡阳大矣哉龙图之变岐分万途今畧述其梗槩焉西蜀崇龛陈序】
　　张唐英蜀梼杌序【唐英尝观自古奸雄窃据成都者皆因中原多故而闭闗恃险以茍偷一时之安譬夫穿窬之人利于昏暝之夕至于白昼皎然则无能为也且韦皋守蜀二十余年其材智机权过于王孟逺矣止欲求兼两蜀节而不能得刘辟惑术士之言自谓才过项羽不数月已就槛车之缚盖是时朝廷清明刑政修举贤智在位纪纲整葺彼虽欲不臣势不能为也使皋辟在五代时其为恶必有过于王孟者以此知朝廷治则蜀不能乱朝廷不治则不惟蜀为不顺其四方藩镇之不顺亦有不下于蜀者当王衍之入洛也三蜀之人尽喜中国之有圣人而庄宗总制失驭中外继叛蒲禹卿恸哭曰观天下事势如此蜀人岂有安泰之期耶必重不幸尔洎知祥入蜀之后明宗颇以蜀人为疑凢髙赀有力者尽命东徙张中立叹曰蜀人之叛非蜀人为之也皆朝廷委用之臣所为也其言盖有激而云尔善乎田龙游之论曰僭伪之主改防堂为宫殿改紫绶为赭袍改僚佐为卿相改前驱为警跸改妻妾为后妃何如常称成都尹永无灭族之祸耶兹可谓药石切至之言也王孟父子四世凡八十年比之公孙述辈最为久逺其间善恶之迹亦可为世之监戒然编録者如耆旧鉴戒録野人闲话之类皆本末颠倒鄙俗无取真宗时知制诰路公振修凡国书有前蜀后蜀世家列传然而烦简失当尚多疎畧如张扶冯涓张士乔段融蒲禹卿张云陈及田淳之徒諌诤章疏皆有益于教尽弃而不録此观者所以惜其有未备也予家旧藏前蜀开国记后实録凢一百三十卷尝欲焚弃而不忍今因检阅始终削去烦冗编年叙事分为十卷其间事实未显如髯须肥遗逺望绩长禹橦蒲骚之类各为解其失误凢五代史及皇朝日厯所载者皆畧而不书名曰蜀梼杌盖取楚史之名以为记恶之戒非徒行其小说盖亦使乱臣贼子观而恐惧耳】睦昭回蜀梼杌后序【治平四年夏六月两当县尹邓君惟良显甫自京师归传殿中侍御史里行张唐英次功前在阆中监征时所编蜀春秋一十巻予尝得而观之其编年叙事之体若茍悦汉纪之例至于褒贬善恶本末贯穿骎骎乎驰于汉魏作者之间有古良史风初召试秘阁在仁宗皇帝时上大水灾异书时政十四事书在英宗朝时又上慎始书水灾封事二道皆究极乎治乱之变而探索乎天人之际今天子特排羣议而擢为殿中侍御史以其勇于敢言也方将摅其所蕴而大有为于时彼春秋者乃区区龙断时无所用心而寄之空言以寓劝戒岂比夫陈夀谯周辈龊龊防笔砚纪一方之事而无补于教耶次功旧有国体论一十卷唐史诛奸发潜论五卷总要监今论五卷渝南集一十卷补正楚书十有三篇乐府歌诗千有余篇皆秘而不传于人而春秋最后出显甫好事密购以归予因为刋行以广其传昔人得王充论衡藏之以自其辩岂予之志哉】
　　赵抃成都古今集记序【仆繇庆厯至今四入蜀凢蜀中利害情伪风俗好恶了然见之不疑尝谓前世之士编摭记述不失于疎畧则失于漫漶不失于鄙近则失于舛杂向治平末因取续耆旧传而修正之去年陈和叔翰林以书见贻俾仆酌古准今别为一书此固仆之夙心而未有以自发也由此参访旧老周咨硕生缉以事类成十三卷不始乎蚕丛而始乎牧誓之庸蜀徙经也从经则蚕丛不必书而书之于后何也扬雄纪之吾弃之不可也参取之而已矣事或至于数说何也久论之难详也昔者齐太公仕于周司马迁有三说焉疑以传疑可也神怪死生之事不可以为教书之何也吾将以侍天下之穷理者也书乱臣所以戒小人书冦盗所以警出没书蛮夷所以尽制御之本末终之以伐蜀使万世之下咸知蜀之终不可以茍窃也其间一事一物皆酌考众书厘正譌谬然后落笔如闗公墓今荷圣寺闯然有榜焉而仁显者孟蜀末僧也作华阳记云墓在草场庙在荷圣此目击之所当弃而从仁显者也若夫知之有未至编之有未及则一人之功不可以求备然窃意十得八九矣后之君子其亦有照于斯乎】
　　范百禄成都古今集记序【成都蜀之都会厥土沃腴厥民阜繁百姓浩丽见谓天府缣缕之赋数路取瞻势严望伟卓越他郡朝廷席五圣之厚基万龄之泰明烛外遐爱均畿辅凢选建师长必一时名徳中外皆曰可然后以尹兹土其优驭西南之意概古邈矣非独隆于今也蜀之所以为重于天下虽穷隅鴂舌咸共知之而其可以文载而永久者则往志踳错近事缺絶殆不足以彰其重熙宁壬子八月诏以参知政事赵公为资政殿大学士再莅此府蜀之黔黎夙云易扰小异故常必勤上心是时天子方恻然矜之故不惮诿公以逺公倍道而来下车之初厘所当恤亟即民心平纷解累人乃説怿尽知明天子覆育逺方之意甚厚公亦自谓宜于蜀也会翰林学士陈公和叔与之书曰蜀事可观惜其坠落泯泯不耀公慨然留意每政事间隙延多学博识之士与之讲求故实掇采旧闻若耳目所及叅诸老长攷覆是非自开国权舆分野占象州部号名因革之别其镇其浸冈聮派属之详都城邑郭神祠佛庙府寺宫室学宫楼观囿游池沼建创之日门闾巷市道里亭馆方面形势至于神仙隠逸技艺术数先贤遗宅碑版名氏事物种种谲竒诡纎啬毕书繇秦汉以来凡为守令荦荦有风迹者若干人有唐迄今知府事者多闳硕端毅之望又若干人其行事暴于国史不可胜述其始至若代去之年月序次昭然着矣厥生钜人千古不乏泽我文化隽逸迭起科选徳进相踵于朝数百年间无一遗者物有其善虽毫厘亦补实足以为一方盛观自昔僭贼乘民凶旧事变不同久近亦异悉其致冦之由及王师夷难底平之迹与夫歴世蛮獠叛服不常中国所以驱除羁縻得失之故又足以为不虞不若之明监呜呼既有政以孚其惠又为书以宪厥后公之于蜀可谓志得而道备矣书成凡若干篇以类相从为三十巻名曰成都古今集记人之观之信乎蜀之为重于天下非虚也哉】
　　吕大防华阳国志后序【先王之制自二十五家之闾书其恭敏任恤等而上之或月书其学行或嵗考其道徳故民之贤能袤恶其吏无不与知之者焉汉魏以还井地废而王政缺然犹时有所考察旌劝而州都中正之职尚修于郡国乡闾士女之行多见于史官隋唐急事缓政此制遂废而不举潜徳隠行非野史纪述则悉无见于时民日益敖俗日益卑此有志之士所为叹息也晋常璩作华阳国志于一方人物丁宁反覆如恐有遗虽蛮髦之民井臼之妇茍有可纪皆着于书且云得之陈夀所为耆旧传接夀尝为郡中正故能著述若此之详自先汉至晋初仅四百嵗士女可书者四百人亦可谓众矣复自晋初至于周显徳逾七百嵗而史所纪者无几人忠魂义骨与尘埃野马同没于丘原者盖亦多矣岂不重可叹惜哉此书虽繁富不及承祚之精防然议论忠笃乐道人之书蜀记之可观未有过于此者镂行诸世庶有益于风教云】
　　李□重刋华阳国志序【古者封建五等诸国皆有史以记事后世罢封建为郡然亦必有图志以具述盖以疆域既殊风俗各异山川有险要阨塞之当备郡邑有废置割之不常至于一士之行一民之謡皆有不可没者顾非笔之于书则不能也周官职方氏掌天下之地图辨其邦国都鄙夷蛮闽貊五戎六翟之人民与其材用之数要至于九谷之所宜六畜之所产亦亦未尝不占毕而纪其详况夫环数千里之地分城置邑殆逾数十中间时异事变往往裂为偏方霸国其理乱得失盖有系天下大数安可使放絶而无闻乎昔晋常璩华阳国志之作所以有补于史家者流也子尝攷其书部分区别各有条理其指归有三焉首述巴蜀汉中南中之风土次列公孙述刘二牧蜀二主之兴废及晋太康之混一以迄于特雄夀势之僭窃继之以两汉以来先后贤人梁益宁三州士女总赞序志终焉就其三者之间于一方人物尤致深意虽侏离之氓贼俚之妇茍有可取在所不弃此尤足以宣风教使善恶知所惩劝岂但屑屑于山川物产以资广见异闻而已乎本朝元丰间吕汲公守成都尝刋是书以广其传而载禩荒忽刓缺愈多观者莫晓所谓予每患此久矣假守临邛官居有暇盖尝博访善本以证其误而莫之或得因摭两汉史陈夀蜀书益部耆旧传互相叅订以决所疑凢一事而先后失序本末舛逆者则考而正之一意而词防重复句读错杂者则刋而去之设或字误而文理明白者则因而全之其他旁搜逺取求通文义者又非一端凢此皆有明騐可信不诬者若其无所考据则亦不敢臆决姑阙之以俟能者然较以旧本之讹谬大畧十得五六矣锓木既具辄叙所以冠于篇首好古博雅与我同志者愿无以夏五郭公之义而律之嘉泰甲子季夏朔丹棱李叔厪甫谨序】
　　王刚中续成都古今集记序【昔清献公刚取张勾延庆郑暐卢求周封等书为成都古今集记三十卷凢废兴迁徙及城郭官府坊市库厩儒宫佛室仙馆神祠陵墓渠堰楼台池苑之名数与风俗之好恶人物之臧否方伯监司之至去蛮夷冦盗之起灭木石之殊尤虫鱼之变怪靡不毕载其采获贯穿亦勤且详矣自熙宁迄今凢十九年事当纪述者盖难遽数而旧记莫或踵继见闻异辞日月寖久恐遂湮灭可不惜哉晋陵胡公至常命僚属论次未究端绪寻迁宣抚使事复中辍余来此将周嵗防国威灵边堠幸帖息斯民亦安堵如故因以间隙搜访纂辑作续纪凡二十二巻前记载古事往往有差误则辨正之脱遗则补足之清献所云知之有未至编之有未及者余固不免也其亦有待于后之君子乎】
　　范镇送彭学士序【彭名乘华阳人　蜀当西南陬曰舆坤坤为地为臣故世有方刚柔静之士作焉汉时司马相如始以文章显而后王褒何武扬雄事业着于篇唐陈子昻用古道振而时文于变意者岷峨蕴精江汉蓄灵湏其时充生其人乎祥符四年宋兴五十有二载矣是邦之人新去兵革之苦始渐声教之学而陇西集仙公以道艺行谊登王府主上绍休总秉权纲独观昭旷恢大同之化罢三互之法遂有普慈之授焉县令前驱弩防甚宠子弟师教檄文聿修里有冠盖之华家连序垫之盛议者谓文翁玉堂子云书台兴儒以来未有侈于今日者已盖圣人用一贤出一令观悦之道其利傅哉昔杨仲伯教生徒上名録者三千鲁仲康选髙第至郡守者数十异时立本朝议外廷丝纶王言润色神化则西州士大夫谅共被教育也南荆领军非久留之地故畧而无述】
　　送冯枢密还朝诗序【茂州羌汉冉駹之遗也距成都十舍而遥虽羁蜀郡而不以中国之法治之故其叛服不常缓则盗边急则啸聚自昔然也熙宁九年春围茂州刼畧吏民杀官兵劒南诸城骚然震惊夏四月乃诏资政殿学士谏议大夫冯公自谓徙成都以镇抚之蜀人闻公之风旧矣欢喜踊踊迎拥于道公既至则一切镇以无事忧者释然骇者晏然陇畆市里安堵帖息王师徂征以诛以懐嵓居涧饮悉复故处乃赋田器给种食以振业之莫不稽颡厥角洗心易虑要神面誓曰自今以往不复敢干王畧矣公以为武威即申文教不可后也崇饬学校以绍文翁之隆讲明中和以追王褒之盛宣恩徳问病苦方且与蜀人相安从其俗以为遨嬉会未暇遑而蜀人亦欲偃公之休恃以涵养以永嵗月冬十月即拜公给事中知枢宻院事图旧徳以急亲贤也于是蜀之在官者及其学士大夫相与采民之言作为歌诗序引以献曰公其不终惠吾蜀而遂东邪又曰公虽东当泽天下于何而不终惠吾蜀也凡若干篇以美以欢以致其诚爱歉然若犹以为未也干旄之诗曰彼姝者子何以畀之其是之谓乎公且从容上前日道其诗之所云兴民之利而除其害则众君之作岂特赠离纪别之为哉盖有以补治道而致和理也】
　　文同送赵大资再任成都府诗序【上五年秋七月丞相以成都守臣当更其所以宜往者名氏陈于上前曰是共职序才业皆可称其任惟上之所择者上疑神乆之且曰今海内之藩域号为至重者举莫若吾之全蜀壤土衍沃民俗丰伙外之则八国种落赖之以绥辑内之则四道郡邑倚之以康靖得人而重固异他所湏智畧沈辨威惠肃给厌舆论之所与慰遐陬之所欲者始为其人矣我有耆哲宛在东土是尝屡以仁爱明恕抚吾西南之民其民懐服其信厚逮今未闻有辄敢一日忘去者此将烦之再莅于彼其谓往制无循袭丞相奉被上旨乃曰圣虑所及度越常议选委良帅以遗井络逺人防庆不胜至幸于是以资政殿大学士召公于营丘大斾过国诏趣见上众悉谓公辅臣必以远辞既对便坐独奉天语雍容啓问移漏累刻惟以愿得亟装出都门并驿临治以副上之所以待下之意讫不以私请自免以图便安遂行上褒嘉之驰使劳谕眷委之厚无与为较先是公二纪之中临于蜀蜀人既闻公来男嘑于道女讙于灶皆曰我之匙筯安于食而枕簟乐于寝者不图今日复因于我公矣公既至简条目去苛异刷涤梗垢磨荡昏瞀羣疑革而冰消大扰息而波登未逾月而梁岷之下晏然已为乐国矣同昔者尝闻之于公矣夫感物患乎有心有心则接于物也泥而不博临理贵乎无欲无欲则烛于理也明而不闇泯诸妄虑照以正见则天下之治安有所谓龃龉而难治者哉盖公素事如此以为身术故入匡嵓庙出殿巨屛曽不以内外为轻重而一以其所无事者为政治之本凢取知于君而获爱于民者其将繇此者与同常欲有所论譔以纪公之休懿会赴官之便道出门下公因授以送行诗一篇俾同为之序同乃述上之所以复用公于蜀与公之所以得蜀人之欢心者题其篇首诗自韩魏公而下凢若干草云熙宁六年上元日谨序】
　　杨天惠代作集府尹石刻序【公顷繇长安迁尹成都方是时卷夑理之具镇临外屏囘经纬之文设饰行台如酾河渠以溉寻咫如峙泰岱以出肤寸以故倡治有余日而赋政无遗功间建羽旄俛同民乐或徙玉帐旁合賔好至于酒酣乐作意气逸发彻饔缓带风味余美辄布善纸临素壁游戏翰墨之娱以志燕喜之适凢为诗文题纪若干可谓盛矣而巨刻细劖光明磊落上与参墟交辉下与雪山増重盖公以代言之余流而为文以废歌之续别而为诗又以诗文之衍溢而为书故其银钩玉画世多有之而西南特为富于是缙绅耆旧识藻火之为美也过者必肃山祗渎鬼知珪璧之为珍也防之惟谨某窃亦博购而寳蓄之得三十帙将以其一献诸公路仰备览观而取其副藏之名山以贲子孙焉且某闻之也欲考盛徳者必于去焉观之昔者周公去东山而赤舄所履歌咏无射召伯去南国而甘棠所茇爱思不忘人心同然异世脗合今公道徳之光仁义之泽所以被蜀土者与东山南国无异而英词伟绩金石之传所以遗吾人者亦与赤舄甘棠无以异然以星纪数易闰余几更逖瞻岩庙邈在云汉顾某也无文独不能效比兴之末技冩父兄之遐思乃徒抚竒踪奉珍笥日与田夫野老杂沓颂叹于玉垒之北此某所以课诵不韪而遗恨亡穷也公开府以某年甲子还朝以某年己巳入禁林升丞弼迈种方隆福禄未央】
　　费煇路史别序【煇自夷陵抵衡湘有为煇言庐陵有君子曰罗长源知识逺所作路史博达该至恨不一日见之以方周旋五羊道当繇吉中心几有星云之快而犹窃患不偶比届庐陵何期忽偶绍介得接公于闉阇之外议论粲发间及路史则方锦囊相随遂获一覩竒秘然后信所谓五帝之佐无不贤三皇之佐无不圣为不虚语实天下之竒作也岂惟如是而已哉公固自谓我朝之文所尚山谷老泉至于东坡少所甚爱然其发论乃有时而相似又何邪煇窃论之公之立言逺过贾谊而叙述则在庄马之间班范而下不谕也读封建之论则知先王之制治观封禅之论则悟圣人之遗意稽小弁之说而父子兄弟之情亲知诗之不主于文读甘誓之说而君臣上下之义明知书之本主于事稽防子三仁之论而隠显出处之方立知义理之不浮虚稽吴楚书人之说而尊卑内外之分申知春秋之有褒贬至于祝融论乐之作则直与乐记齐上下所谓西汉文章能以文叙事者优为之矣嗟乎不观论语圣贤之进退无以识三皇五帝之道髙不观末世变故之纷沓无以识三皇五帝之道大使遂行之不惟使管窥瓯举之徒不敢妄述而裘褐谈禅之士亦不敢以诞矣向使汉儒有知伊周非摄之论则无莽卓之祸知大麓非职之说则无曹马之祸若齐梁有此书则佛老不张唐室有此书则藩镇不强五代而有此书则十国不狂靖康而有此书则庙社不墟习而读之固足使乱臣贼子之知惧而可以国家长乆祸乱不作矣实五经之鼓吹而诸子之权衡也窃又评之立萧曹勲业易作罗氏路史难路史之功固不在于禹下煇之孱防无髙衔大具以邀说于人言之有不足信然昔人谓文章自有公议而公亦谓杜甫非诗人识者知公此语则知路史矣丙申六月五日西蜀费煇序】
　　何耕送符制置被召序【二十五年冬上召四川制置使符公于成都明年春命始至公以次付使事府事理装戒行日于是宾佐掾吏杂然相与懐公之徳惜公之去往往有不怿者独其客何某揄袂奋臂抗声于众曰公召宜也已后矣公早扬俊声雄辞大篇甲乙上庠绎史繙经强记洽闻贵而弥专老而不休于时为耆儒登车澄清摘伏纠贪风烈岩岩严而不残徘徊巴蜀十有余嵗最后以大府乡总四路之赋国用以饶军无乏食厥功茂焉于时为材使者蜀道谋帅帝难其人峻秩西清命公往临剔蠧治荒公不敢媮田妇畊夫知公勤劳于时为贤方伯今天子总揽万几躬行福威旧徳名人登用无遗者方俟公来自沅州至之日拜右仆射魏公沈公相继起远外位政府公视数公皆一体人也顾安能郁郁久居此乎与其利専于一方孰若泽被于天下与其拥旄仗钺为蕃宣保障之用孰若垂绅搢笏有谋谟规诲之益故曰公召宜也而吾徒尚何以戚戚然儿女悲为哉虽然蜀父兄有蓄念于此久矣不敢彻声于天子而敢私布于下执事公其聴之否乎自秦丞相当国逐蜀士如弃梗无一人缀文石之班望属车之尘者或曰谓其轻而党同丞相恶之故弗用嘻亦甚矣百步之内必有茂草而谓蜀之人人人皆轻人人皆同也不几于诬乎两苏公兄弟也伯氏以言语得罪濒死不悔而其季渊静木讷出于天性蜀国范公与温国司马公平昔议论无一不同至乐律则终身不能相合也其不轻不同者亦可概见矣或曰蜀地疎逺丞相忌之故弗用此又非也宰相之用人当问其贤不贤岂当计其疎不疎逺不逺耶今有横木于道当举以十夫之力则取诸吾隣里乡党而足矣至于当举以千万夫之力则取诸涂之人可也而必曰吾之父子兄弟焉吾之隣里乡党焉则木之横于道者没世不行防常天下之大过于横木亦逺矣而宰相亦且惟疎逺之务去鸣呼殆哉蜀父子窃窃然不能忘情于是者有以也夫侧闻万俟公频年于外涉艰阻知情伪甚熟悉今其还宜必有至公甚盛之观以惩创前慰安羣心者而沈公亦尝为政于梓于夔所至有惠爱既去人思之今公又自蜀以往天下其意者将振蜀人于二三公之手乎未可知也公既见天子于殿陛上退而与万俟公魏公沈公论天下事孰通孰利孰病其能漠然无一语于蜀哉盖非今日庶政一新公道廓开之秋则公虽有欲言之心而不可以言非公与沈公在蜀日久凢观民考论人物之详则蜀人虽抱无穷之憾而不敢以告语曰日中必熭操刀必割盖言时之不可失也公行矣尝试为蜀人图之】
　　游侣鹤山师友雅言序【鹤山公以髙明俊伟之姿刻意于学不肯随声接响蹑陈架虚如求骊龙之珠必下九渊而亲揽之乃已故其议论穷极根柢多异乎人匪求异人实能得众人之所未得也尚忆嘉定十有四载余方家居公致之潼州郡斋同诸友读易徧攷旧说切磋究之一日言前辈赋雪诗欲为人所未尝道者今观其语亦岂人説所不能道若周濓溪无极太极乃前无古人耳余因及往嵗侍后溪先生先生谓刘侍郎招美劝阅注疏以为不先此而立论恐其髙明而不实公深然之及公在梁阳大肆其力于经如注疏率三四读具钞成编其是若非转考详说所蓄既厚厥见孔明迩嵗披幽抉防掊妄扶正一话之出世竦未闻税君巽父辑为雅言大畧可睹然公之再入劝诵金华尝过余语今日进讲至易之泰吾从旁奏内君子外小人固为泰也第在外而心腹是寄不为外在内而情意不亲不为内余击节称叹公亦自得今巽父乃不及记则其胸蕴之竒未暇遍以语人者亦多矣呜呼使天假之年而巽父辈终身左右随闻必録则所以私淑后人者又可胜计哉嘉熙三年十月朔南充游侣序】
　　税与权鹤山师友雅言序【予登鹤山先生之门盖歴二纪以先生出入中外间七八年或五六年或三四年每一见则所闻辄一超絶及先生返自南迁起家镇泸予执经从之相携入京登宥府视事洎赐还奉藩以迄梦奠湖海往来永日清夜瞻前忽后先生非圣之书不读多发儒先所未言昉于甲午夏以浃丁酉春随所得録之反复玩索如入武库如游寳藏如登乔岳以观天下斯所谓仰弥髙而钻弥坚者呜呼以予四阅寒暑凢所见闻如此其富则二三子久相从游而不离左右者又可想而知哉昔尝见先生移书防斋袁侍郎云某于六经名数文义重下苦工的然见古人所至所学歴战国暴秦以后无传焉极于五代之乱影灭迹絶其间岂无经生学士各随才分有所建立然骛于髙逺者惟欲直指径造以步步而行字字而讲者为卑近其卑近者又又以区区记诵小小辞章为学问之极功所谓合内外贯精粗百数十年间始有讲防以发汉唐之所未讲又苦于实未有所见者剿说雷同为声利计以病吾道方欲通古今为一书使有志于道者犹可推源寻流而学未能信不敢容易下笔也鸣呼先生此志未酬而天夺之矣岂不为千载之恨用备録师言揭诸篇端以着先生之志亦因识吾侪小人后死者之悲有宋嘉熙嵗在鹑火辰会大火门人巴郡税与权掩袂书于武林之孤山】
　　范成大成都古今丙记序【前记赵清献公作于熙宁七年甲寅凢三十卷蜀之始封及分野梁益州剑南西川成都府属郡县得名之所自废置因革之不同攷之详矣后八十七年当绍兴三十年庚辰王恭简公续为之记有辨其差误附益其未载者二记今皆存续记之成距今才十有八年虽事之当书者不至甚伙然恐其日月寖久来者难考乃搜耳目所及者继书之名曰丙记其二记已载者皆不重出云】
　　胡元质成都古今丁记序【成都古今记起自熙宁甲寅前帅赵阅道集之凢三十卷后八十七年当绍兴庚辰王时亨复为续记二十二卷废置因革纎悉巨细靡不载也又十有八年当淳熙丁酉范至能复为丙记十卷距时亨去日未逺虽不至如前续记之多然二书之所不及者则加详矣予以是年秋代匮帅蜀四路兵民之寄实在焉蜀久困于征输酤之额虽减盐茗之课犹重与其他边防民政事所当行利兴害去皆有端绪可覆而考也居三年缀为丁记二十五卷粗成一书惟沈黎蕃部驿骚逾时方定变之所起以迄无事随宜措画本末具存姑俟论定别为一编合成都四记而观之往事遗文得过半矣】
　　袁説友成都文类序【天地之秘藏发而为名山大川山川之秀灵敛而为文章华藻二者相为颉颃而光明焉也两京三都之赋摹写天地绘绣山川约道徳掞天庭润金石谐韶濩与乾坤造化周流盛大于宇宙之间千百万世下而知有两京三都者以此文也然则天地山川而可无此文哉而可以不传此文哉益古大都会也有江山之雄有文物之盛竒观絶景仙游神迹一草一木一石一壑名公才士骚人墨客窥竒吐芳声流文畅散落人间何可一二数也凢此者予来三年亦既畧睹矣或曰两京三都以赋而传使无传焉斯文泯矣然则繇汉以来其文以益而作者今独无传可乎有益都斯有此文此文传益都亦传矣爰属寮士摭诸方策裒诸碑识流传之所脍炙友士之所见闻大篇雄章英词绮语折法度极耀其以益而文者悉登载而彚辑焉断自汉以下迄于淳熙其文篇凢一干有竒类为十一目厘为五十卷益之文兹备矣嗟乎后世之士岂无浮沅湘由巴蜀缺　如司马子长者乎岂无上瞿塘过夔梓赋云锦如杜少陵者乎又岂无自西蜀歴荆楚栖迟山水间如田游岩者乎倘复得如二三公者而访斯益擥斯文焉则知清宁阖辟至大至广之内而有所谓蜀蜀六十州亘五千里之内而有所谓益益都无量江汉炳灵之内而有所谓文者其不在此书乎是书也而有传焉庶几乎无负于益庆元元年二月望日谨序】
　　胡宗愈成都草堂诗碑序【序曰草堂先生谓子美也草堂子美之故居因其所居而号之曰草堂先生先生自同谷入蜀遂卜成都浣花江上万里桥之西为草堂以居焉唐之史记前后抵牾先生至成都之年月不可攷其后先生寄题草堂云经营上元始断手寳应年然则先生之来成都殆上元之初乎严武入朝先生送武至巴西遂如椊州蜀乱乃之阆州将游荆楚会武再镇两川先生乃自阆州挈妻子归草堂武辟先生为叅谋武卒蜀又乱先生去之东川移居夔州遂下荆渚泝沅湘上衡山卒于耒阳先生以诗鸣于唐凡出处去就动息劳佚悲懽忧乐忠愤感激好贤恶恶一见于诗读之可以知其世学士大夫谓之诗史其所游歴好事者随处刻其诗于石及至成都则阙然先生之故居松竹荒凉畧不可记今丞相吕公镇成都复作草堂于先生之旧址绘先生之像于其上宗愈假符于此乃録先生之诗刻石置于草堂之壁间先生虽去此而其诗之意有在于是者亦附其后庶几好事者于以考先生去来之迹云】
　　朱熹南轩先生文集序【孟子没而义利之说不明于天下中间董相仲舒诸葛武侯两程先生屡发明之而世之学者莫之能信是以其所以自为者鲜不溺于人欲之私而其所以谋人之国家则亦曰功利焉而已尔爰自国家南渡以来乃有丞相魏国张忠献公倡明大义以断国论侍读建阳胡文定公诵说遗经以开圣学其托于空言见于行事虽若不同而于孟子之言董葛程氏之意则皆有所谓千载而一辙者若近故荆州牧张侯敬夫者则张忠献公之嗣子而胡公季子五峰先生之门人也自其防壮不出家庭而固已得夫忠孝之传既又讲于五峰之门以会其归则其所以黙契于心者人有所不得而知也独其见于论说则义利之间毫髪之辨盖有出于前哲之所欲言而未及究者措诸事业则凢宏纲大用钜细显防莫不洞然胸次而无一毫功利之杂是以论道于家而四方学者争乡往之入侍经帷出临藩屏则天子亦味其言嘉其续且将倚以大用而敬夫不幸死矣敬夫既没其弟定叟裒其故藁得四百篇以授予曰先兄不幸蚤世而其同志之友亦少存者今欲次其文以行于世非子之属而谁可予受书愀然开卷亟读不能尽数篇为之废书太息流涕而言曰世复有斯人也耶无是人而有是书犹或可以少见其志然吾友平生之言盖不止此也因复益为求访得诸四方学者所传凢数十篇又发吾箧出其往还书疏读之亦多有可传者方将为之定着缮写归之张氏则或者已用别本摹印而流传广矣遽取观之盖多乡所讲焉而未定之论而凢近嵗以来谈经论事发明道要之精语反不与焉予因慨念敬夫天资甚髙闻道甚蚤其学之所就既足以名于一世然察其心盖未尝一日以是而自足也比年以来方且穷经会友自反诸心而騐诸行事之实盖有所谓不知年数之不足者是以其学日新而无穷其见于言语文字之间始皆极于髙逺而卒反就于平实此其浅深疎宻之际后之君子其必有以处之矣顾以序次之不时使其说之出于前而弃于后者或犹得以杂乎篇帙之间而读者或不能无疑信异同之惑是则予之罪也已夫于是乃复亟取前所搜辑叅伍相校断以敬夫晚嵗之意定其书为四十四卷呜呼使敬夫而不死则其学之所至言之所及岂又予之所得而知哉敬夫所为诸经训义唯论语说晚尝更定今已别行其他往往未脱藁时学者别所传録敬夫盖不喜也以故皆不着其立朝论事及其州郡条奏民间利病则上意多乡纳之亦有颇施行者以故亦不着独取其经筵日义一章附于表奏之后使敬夫所以尧舜吾君而不愧于父师之传者读者有以识其端云新安朱熹谨序】
　　秦观送冯梓州序【上即位之明年有记侍从之官各举部使二人故龙图阁直学士滕公与二三耆老皆以冯侯叔明应诏即日除陜西路提防刑岳公事观尝问于膝公曰冯侯何如人公曰有守君子也观曰何以知之公曰昔髙平范公之帅环庆也环将种古以宁守史籍变其熟羌狱上书讼其言髙平公不法者七事朝廷疑之即宁州置狱而冯侯以御史推择实奉诏往讯是时髙平公坐言事去执政有恶之者欲中以危法久矣此狱之起人皆为惧及冯侯召对神宗曰帅臣不法万一有之恐误边事然范纯仁为时名卿宜审治所以遣使者政恐有差误耳即赐绯衣银鱼冯侯拜赐出执政谓曰上怒庆帅甚君其慎之冯侯曰上意亦无他因诵所闻徳音执政不悦及考按连逮熟羌之狱实不可变而古所言髙平公七事皆无状附置以闻执政殊失望会史籍有异词诏遣晋卿覆治执政因言范纯仁事亦恐治未竟愿令晋卿尽覆神宗曰范纯仁事已明白勿复治也狱具如冯侯章于是籍古皆得罪而髙平公独免执政大不快未几髙平公复为邻帅所奏谪守信阳而冯侯失用事者意亦竟罢去由是言之非有守君子而何观曰如公所云殆古之遗直也岂特部使者而已哉后六年冯侯自尚书郎出守梓潼加集贤校理实始相识质其事信然呜呼古语有之人定胜天天定亦能胜人信斯言也方髙平公被诬上有圣天子之无私下有良使者之不挠可以免矣而二三子表里为奸始终巧诣至于扺罪而后已可不谓人能胜天乎然当时所谓用事之臣与诸附丽之者今日屈指数之几人为能无恙而髙平公方以故相之重保厘西洛郊冯侯亦通籍儒馆持节乡郡其福禄夀考功业未艾也可不谓天定亦能胜人乎冯侯将行同舍之士二十有八人饯饮于慈孝佛寺又将属赋诗而观以拙陋所欲言者不能尽之于诗乃述旧闻并以尝所感叹者为序赠之】
　　张愈送张安道赴成都序【淳化甲午嵗蜀冦乱今六十年矣无知民传闻其事鼔为讹语諠譊震惊万口一舌咸谓嵗次于某则方隅有不幸然自春抵夏未尝有毫髪惊秋七月蛮中酋长以智髙事闻于黎转而闻之益云南疑若少动嵗凶之说又从而沸焉缙绅从而信之焉西南一隅朝廷重忧之矣天子于是命我公来帅以全蜀安危付之蜀世有货泉储蓄为用自昔王室不纲则权臣因而据有是知蜀之可疑而不知蜀之顺逆系中国盛衰也彼乘衅而起因危而守者延顷刻之景尔王衍孟昶辈是也方今主上神圣法制纯一恩霶徳流浃民骨髓择守而统之制兵而维之蜀固不足疑也而嵗凶之说其奚怪乎且蜀自伪昶纳土而后朝廷以为新国凢百号令抚而有之郡县之政姑息茍简三十年间寖以大淳化之际经制烬矣赋税不均刑罚不明吏暴于上民怨于下武备日废而不知讲盗贼日发而不知禁是故野夫攘臂以取州邑其易如卷席然则甲午之乱非蜀之罪也非嵗之罪也乃官政欺懦而经制壤败之罪也今则不然赋无横敛刑无滥罚政无暴民无党力于农则嵗丰工于业则财羡惟安和是恃惟嬉游是图甚者以至外饥寒而竞逸乐倘绳以赏罚而驱之于盗不忍为也上兵之籍于郡者大率柔而多畏冗而不足用暖衣饱食务完其生以保其妻孥一夫大呼而觊其从不能为也东兵之来戍者以为休息地至则约其服食贷人以缗钱而享倍称之息加以法制素定悉所凛畏一有小过刑而归之谓其有衅不敢为也今观于时则大异騐于政则甚和审于民则自安度于兵则无状而曰云南可虑斯又不然矣大理至南诏南诏至益地相去数千里山川之险阻从而可知然二种虽大皆顺服之国也朝廷亦尝有恩以縻之今乃舍部族之常居附遁贼之余党歴险隘之逺道以谋入冦彼虽蛮夷亦知其迂而不为也窃谓蛮夷之性好诈而贪利卭部诸蛮平时以马货我朝廷务于懐逺所偿必倍彼类亦喻其意得非仗冦之衅矜已之忠而徼我以惠欤必谓之诈备或阙焉必谓之信其讹尤甚信与诈置而勿论可也然则闾阎之语不足信云南之警不足忧今之好怪者必曰嵗当然无乃溺于用数而昧于知几乎騐之以人事甚明也甲午之说诚诞矣公为国巨贤徳业济时局庙堂之才而施设蜀如户庭尔必有以抚御统镇之道而置之以安也】
　　魏了翁虞忠肃公奏议序【古之人决大疑定大事惟义之比焉他无所问也其次则比利害得丧而言之其次则取必于智谋之末以求成于功利之下者耳咸无徇国惟身是谋此鄙夫壬人又所弗论也齐壬不君陈氏簒弑沐浴而请讨此义之正也传以鲁众齐半之说则以众寡言矣滕地褊小楚齐冯陵効死而弗去此义之正也贸于事齐事楚之决则以彊弱言矣众寡彊弱何可不计然本诸义理之是非则事功之利害从之本诸事功而不必皆义理之正者有矣是故仁不以勇义不以力正谊不谋利明道不计功自秦汉以来惟有董公能识此意后此则如诸葛孔明者盖亦庶几耳自吾有金难其是非利害果孰在邪雠耻所当雪分义所当明此万世之正理以是非断也持此说者固不为无人惟宗忠简李忠定张忠献胡忠简实首立正论之帜而能始终不渝者也谓宴安可翫谓屈辱无伤谓画江可以自全谓得地不足以守此一时之私意以利害言者也羣而和之者固不为无人惟耿南仲秦桧汤思退及史浩实倡为邪说之祖而刼以必行者也然而百六十年之间正论数诎邪说常胜盖所谓邪说者不惟夺于一时之利害又有患失之私焉虞忠肃公出乎诸老埀尽之余独能奋不顾身以夀正论之脉始谓敌必渝成又策其道所从出建益兵备明年则敌果以重兵压淮西我师既衂敌乘胜薄牛渚而阵金汤侯刑马誓师金铠朱旄以麾此何等气势而大将刘锜王权既罢李显忠逺在池阳成闵亦未至我师无所附丽各鸟兽散于斯时也顾欲收合余烬以决一战如以利害言则众寡彊弱不敌非素拊循士大夫与越国逺鬬者亦不侔如自谋则公不过受督府记犒师且趣大将建旗鼔耳战守何与己事公非是之问也公知有义焉耳破敌之明日诸校効首虏休而显忠至公若可以自脱矣乃又以所不足虑者付显忠而身将将士驰至京口则敌骑果已薄州知我有备势不得入卒走死向使公外顾利害内怵得丧则敌之济江久矣由是受任遂欲长驱以信大义出蔡以睨陈出襄郏以袭许出汝以逼洛出嵩虢以震河东出商野以图陜西规摹分画具有颠末声气所撼闗河响应不幸而弃地事雠之论自大官唱声和者莫敢不一然公与张忠献公不谋同心犹以区区笔舌力撄羣议而夺之气唐邓海泗与郏西新复诸郡在廷公卿皆曰可弃公曰必不可弃忠义归正之人俘获流亡之人在廷公卿皆曰可遣公曰必不可遣凡事体所闗茍不吾以则连章累牍多者不下十有八九少者亦六七疏不得其言不己也公非以必胜为谅也大义之不可冺虽小小利害得丧之私举不足以易之也抑又有甚难者使公当轴处中而孤立寡与犹惧弗济而所谓弃地遣俘等事不过以孤孑之踪邈在外服乃肯与在廷公卿得君行政合党缔交者争辨弗置盖朝谇而夕替所不遑恤吁其果难能矣哉天未悔祸封宼崇奸正论覆违大机屡失公亦自知时不我与而其精忠笃谅惟知有天下之正理而不恤乎他则所以维持纲常开警顽懦庶几为将来之补者盖与张忠献公后先一揆为功未可以浅近计也某生也不蚤不获趣拜下风而尝窃从荐绅大夫习闻公之贤徳且与公之孙刚简辱在亲友既不度其不佞为公辄作家传刚简适刋公奏篇自叙梗概以属起居刘公冠其篇首又俾某申述其义窃以自幸乃不果辞呜呼宇宙大物也岂计功求获于知谋之末者所能用之是书若行将有发于其言而见于行事者公未为不尽用云】
　　吴渊鹤山文集序【艺祖救百王之弊以道理为最正一语开国以用读书人一念厚苍生文治彬郁埀三百年海内兴起未艾也而文章亦无虑三变始也厌五季之萎茧而昆体出渐归雅醇犹事织组则杨宴为之倡已而回澜障川黜雕返朴谨议论劲风节要以闗世教述国体为急则欧苏擅其宗己而濓溪周子出焉其言以道徳而语文之能艺焉耳于是作通书着太极图大本立矣余有所及虽不多见味其言蔼如也由是先哲革出易传探天根西铭见仁体通鉴精篡述击壤豪诗歌论宗王朱而讲说吕范可谓和顺积中而英华发外后生接响谓性外无余学其弊至于志道忘艺知有语録而无古今始欲由精达粗终马本末俱舛然则言之无文行之不逺亦岂周子之所尚哉此子于鹤山公之文而重有感也南渡后惟朱文公学贯理融训经之外文膏史馥骚情雅思体法毕备又未几而公与西山真公出焉予生晚不及见考亭之典刑独幸接二公之绪论嵗在丙申公假督钺道吴门予辱知于真希元故读公诗文为尤熟公没十二年而近思尧愚公之二子也萃遗稿刻梓用传属予序之窃惟公夭分颖抜蚤从诸老游书无不读而见道卓守道约故作为文率深衍闳畅防一物不推二气五行之所以运防一事不述三纲九法之所以尊言学必致知力行言人必均气同体神怪必不语老佛必斥攘以至一纪述一咏歌必劝少讽多必情发礼止千态万变卒归于心及究其所以作则皆尚体要而循法度浩乎如云浮空而莫可状凛乎如星寒芒而莫可千乃天不假以年故所可见者文而已惜哉淳祐已酉夏宛陵吴渊序】
　　元费着成都志序【成都居全蜀上游其名称自汉始按禹贡蜀为梁州之分岷山导江东别为沱今导江与沱名县镇于成都此三代而上地志之见书而不可诬者文王之化行乎江汉之域江有沱咏于二南之先然汉统之江以朝宗沱附于江以起兴江首四渎歴代祠其神于成都故成都为江之源而荆扬之江特其委尔考禹迹声教之所被稽文王美化之所行征诸武王逖矣西土之誓言论全蜀而泝源于成都上游之导江则孰有逾于诗书之为可信而有据哉谓三代而下秦惠伐蜀而后得与中国通文翁兴学于成都而后得与齐鲁比不端本于夫子删定之经惟迁史之言是信亦学者之过也若周衰而诸侯畔蜀据阻自安职贡废而文教弛秦惠伐之而后道路通文翁兴学而后风化复斯可也舍诗书断自秦汉以论蜀则未可也全蜀郡志无虑数十惟成都有志有文类兵余版燬莫存蜀宪官佐搜访百至得一二写本乃叅稽订正仅就编帙凢郡邑沿革与夫人物风俗亦槩可考焉遂鸠上锓梓以广其传若文类之详则有待于后之好事者至正三年二月费着序】
　　赵采周易折衷序【易该象数理未作之前其体因象数而立既作之后其理因象数而显大传曰河出图洛出书圣人则之河图洛书为天地自然之文象数之大原也二图之象皆九位故伏羲则之画为长短之九画成乾坤二卦之小成由乾坤而八卦八卦而六十四卦以左右交互而观则两卦得十八画二九也是为先夭图邵子所谓交易之易也文王则之变伏羲之卦次分上下之二经上经卦三十下经三十四以一反一覆而观除八正卦外五十六卦只成二十八卦上经得十八卦下经亦得十八卦二九也是为后天易程子所谓变易之易也或曰伏羲既因象推数而作先天交易之易矣文王又因象推数而作后天变易之易何哉大传曰易之兴也其于中古乎作易者其有忧患乎夫子盖谓文王当殷末世忧患而兴此易也曷为见其忧患今观后天反对卦如泰反为否剥反为复晋反为明夷夬反为姤既济反为未济举一二以类推则文王实忧虑天下后世阴阳祸福之相为倚伏治乱安危之相为消长君子小人之相为进退只在一反覆间故示人以用九扶阳而抑阴为君子谋为不小人谋为转移造化之机此上下经所以皆寓用九之意岂出于圣人之智巧皆倚天地自然之象而加一倍焉耳自古圣王之致治皆用九如舜命九官禹之九功九叙九歌是已是以周公作爻辞于乾坤首发用九之义夫子翼之曰天徳下可为首也曰乾元用九天下治也曰乾元用九乃见天则于九曰天则其可过哉遏则其亢矣又于大传三陈九卦以明文王处忧患之道上经取三卦而陈之用一九也下经取六卦而陈之用二九也此夫子因数推理而作十翼也呜呼易更三圣而象数义理始备自夫子殁千数百年论易者各据己见泥象数者流于诡怪说义理者沦于空寂而圣人忧患作易之防昧矣至宋有康节邵子推明羲文之卦画而象数之学着伊川程子推衍夫子之意而卦画之理明武夷朱文公作本义厘正上下经十翼而还其旧作啓防本邵子而发先天虽本义专主卜筮然于门人问答又以为易中先儒旧说皆不可废但互体五行纳甲飞伏之类未及致思耳故愚以为今时学者之读易当由邵程朱三先王之说沂而上之以会羲文周孔之心庶几可与言易矣然邵子无易解其说仅见于观物篇故愚是集以程朱传义为主而附以鄙见问亦窃取先懦象数变互以资发明虽然俗士口易贤人体易圣人忘易孟子著书未尝及易邵子以为易道存焉且以为善用易人能用易是为知易呜呼韦编三絶企东家之无过蠧简百年慨西伯之有忧愚虽衰老愿就有道而正焉后学潼川赵采徳亮谨序】吴澄六经补注序【先圣王之教士也以诗书礼乐为四术易者古筮之繇辞春秋者侯国之史记自夫子赞易修春秋之后学者始以易春秋合先王教士之四术而为六经经焚于秦而易独存经出于汉而乐独亡幸而未亡者若书若礼往往残缺惟诗与春秋稍完而已汉儒専门传授守其师说不为无功于经而圣人之意则未大明于世也魏晋而唐注义渐广至宋诸儒而经学为极盛矣程子之易立言几与先圣并然自为一书则可非可以经注论若论经注则朱氏诗集传之外俱不能无遗憾也后儒于其既精既当者或未能哜味其所可取则于其未精未当者又岂人人而能推索其所未至哉予尝于此重有慨焉而可与者甚鲜也蜀懦黄泽楚望贫而力学往年初识之于筠今年再遇之于江读易诗书春秋及周官礼记悉欲为之补注补注之书未成而各经先有辨释宏纲要义昭揭其大而不遗其小究竟谨审灼有真见先儒旧说可从者拳拳尊信不敢轻肆臆说以相是非用功深用意厚以予所见明经之士未有能及之者也晚年见此宁不为之大快乎楚望不轻以示人而徳化县令王君乃为锓梓以传予叹美之不足因以谂为学者盖于诸经沉潜反覆然后知其用功之不易用意之不茍云】
　　事韵撷英序【昔欧阳公苏老泉王荆国诸人以黯然销魂惟别而已八字分韵赋诗送裴吴江苏得而字其诗云谈诗究乎而荆国就席拟赋二篇一曰风作鳞之而一曰两忘我与而满座骇服宋以前和诗和意不和韵至荆国东坡黄山谷始以用韵竒险为工盖其胸中蟠万卷书随取随有愈出愈巧故得以相矜尚也倘记览之愽不及前贤则不能不资于检阅于是有诗韵等书然其间往往陈腐用之不足起人意江州路教授西蜀张夀翁所编事韵撷英削去陈腐之字而皆竒险之韵荆国尝谓晏元献公用事的切后见其类藁乃知其有自来纂辑之书亦不为无功也夀翁此编可为赋诗用韵之助其功不既多矣乎置一袠则人人皆用竒险之韵何异于王苏黄三钜公也哉】
　　篆书序【秦兴而篆书废汉四百年莫有能者观于汉代碑刻可见矣三国六朝间亦无闻焉唐三百年李当涂一人而已自秦丞相逮于宋初盖千年仅有徐骑省以能继当涂自许何斯学之寥寥也宋人能篆书者颇多于唐蜀魏文靖公至今为人所称陈伯英魏公乡人也游艺之暇及此所书千字文体整洁真可上希文靖者夫陈之先世少师公于苏文忠公为大父行叅政公当宋南渡之际以诗名家咸淳季年别院省试春秋第一人伯英季父也一家文学之传不絶伯英名瑛受朝命为郡教授】
　　魏文彞鹤山雅言序【伏惟先髙祖秦国文靖公事宋穆陵以正学直道任斯文之寄天下不敢以官氏而称之曰鹤山先生休光懿徳槩可想见矣立言垂训以私淑后人者有九经要义鹤山大全集易集义此三书昔刋于徽之学宫已行于世其他如周礼折衷经史杂抄观物经世说与夫门人所记师友雅言等篇尚藏于家近吴郡金伯祥父即文所藏雅言命子镠缮録锓刻诸梓以广其传俾宗族乡党咸与观焉何其幸欤是则前辈之纪闻伯祥之好义同为不朽云时至正二十四年龙集甲辰夏五月甲子六世孙文百拜谨识】
　　张防释奠仪注序【礼曰皮弁祭菜示敬道也礼书残缺释奠释菜名义徒存仪文无可考者唐开元礼彷佛仪礼馈食篇节文无详朱文公谓政和新仪差错独于开元礼有取申明至于再三竟格不下身没之后郡邑仿而行之能通其义者尠矣中原文物肇开四方取则舍鲁奚适阙里昔罹兵革宫室荆榛盖二十年牲杀器皿衣服不备势使然也而仪章度数固多可议者象设非古也开元礼犹云设席是无象也髙台巍坐而席地之礼不可见带剑秦汉冠服之饰也开元礼朝会犹有解剑之席冕服挟剑未之有闻二者之失所从来久矣神位西坐东向尸位也配位东坐西向主人位也自尸礼废礼家谓自内出者无匹不行自外至者无主不止故立神以配而为主焉开元以后迁神位南面配位犹故也进顔孟南向参列如浮图老子宫者孔氏祖庭广记谓金大定四十年所行何所稽乎楹间两堦五齐三酒以四代之器为备物之享也列数瓦缶果为何说尸尊不就洗礼也登罍爵于牀洗者以尸尊自居牺象不错诸地主人遂不坐实爵简亦甚矣币之未荐寅诸神位之左示不敢亵陈之阶庭与主人俱升则不严矣盖事由草创未之讲也予典教于兹思有以正之顾不学杂服不能安礼而虽善无徴不信乃取朱文公所考订自仪礼开元礼而下裒为一编命学徒肄习且与讲说义数使之入耳会心既知义理之安将不期改而自改并附社稷风云雷之祀庶好礼者有取焉抑礼有本有文是书所载文也习礼之士因文而究其本知交于神明不徒笾豆之事防之显诚之不可揜也如此则可谓知礼矣若夫器乐冠服之度则又博采诸家之说从其是者订其失者与此编并藏孔氏俾后来之文献有足徴云】
　　虞集送赵茂元序【百十年前吾蜀乡先生之教学者自论语孟子易诗书春秋礼皆依古注疏句读授之正经日三百字为率若传注史书文章之属必尽其日力乃止率晨兴至宿分不得休以为常持身以尚孝友惇忠信厉节义为事其为文多尚左氏苏子瞻之説及稍长而后得从于程周之学焉故其学者虽不皆至博洽而亦无甚空疎及其用力于穷理正心之学则古圣贤之书帝王之制度固己先着于胸中及得其要则触类无所不通此其大概也集与舍弟未髫龀先君携之避地岭海诸书皆先君口授十嵗至长沙始就外傅从祖父秘监公必使求诸乡人教之犹守此法也弱冠至临川乡人惟一二人在焉一人为故宋乐安县丞黄某予同乡人也江西帅臣黄弃疾以临川内附檄至乐安县丞独不肻传檄者国人义而不忍杀之去入深山中忍饥不至死教其子读春秋而已其一人故宋崇仁县丞范大冶成都人幼时尝及从学沧江书塾中宋亡亦贫不仕时时来与先君先舅语举书传常连卷数千百言不遗一字天文地理律厯姓氏职官一问累千百言不止先君尝勗某曰读书当如范公之博立身当如黄公之严斯言犹在耳也于是稍从侍侧问乡里文献之在东南者则知临卭魏氏子孙在吴都眉山平丹阳氏在天台或在武陵桂芝程氏在安吉学斋史氏在江阴同郡牟氏亦在安吉集在京师歴年遂多皆不能于此有所攷问而士友之至自蜀者从而问之则遗老旧书多不存矣不亦悲乎至治壬戌集既脱先君丧省墓吴门而赵君茂元在焉盖与予皆眉山杨氏之外孙也以杨氏之学论之平丹公为朱氏张氏之学以道学自任其议论政事必出于此而见山公与其弟吏部公以春秋尝为太学师陈义甚正非特文学而已宋亡五十年其门人学者皆尽诸舅氏亦己物故遗书存者无几独茂元犹能有所诵而传之庶几遗风流韵之可见者乎至顺辛未茂元来调官京师急于亲养乞逺方一巡檄以去集知其情不敢以馆阁荐留将行求一言以叙别念无足为茂元言者独以昔者蜀人为学之说而陈之庶乎其乡人昆弟子孙之在东南者因集之言亦有以推其先世之学者而立焉则区区恭敬桑梓之防意也集老矣茂元尚有以勗予也哉】
　　送杜立夫归西蜀序【天厯建元诏书播告中外天下翕然同心达顺蜀帅以世臣宿将倚势狂悖阻险为暴潼川杜岩肖一布衣逺方书生能言国家统绪之正天命人心之归在我今上皇帝明诏忠厚之至也省臣奈何迷不知复陷吾蜀以不义之名而致杀毒于无辜者哉遂被重罪其得不死者特幸免而已蜀事定省起杜生为掾行御史台与蜀宪交章论杜生事宜见表异宪台腾状朝廷未报也杜生以掾进奏京师事已即西还人或谓生宜少留朝议必有以处忠义之士者生曰吾以使事来当归报耳不知其他也呜呼君子之所为惟其义之当而已矣当慷慨论逆顺去就时惟知义之所在当如是耳初岂有假此望荣进之意哉不然非有肉食之奉职事之系也而甘以七尺之身自试于必死不测之危祸哉今日之事御史言之朝廷知之天下壮之学士大夫韪之谓杜生者可无憾也忠义不见用自系朝廷弗系杜矣仆执笔太史若生之事敢轶而勿书乎非特为乡里之有生也】
　　送赵茂元归乡序【百年之前吾蜀文献之懿多出在东南名家者数十宋亡先辈凋谢流风余韵其存者寡矣眉山赵君茂元自其大父王大父世以春秋掇巍科登显仕有誉闻于当世于同郡杨氏史氏程氏家氏门戸相望互为婚婣虽逺在吴越家庭之间郁郁乎故乡近古之意也内附垂六十年茂元父子服其冠衣讲学郡县不以官卑禄薄为嫌意气濯如也蔼如也至治壬戍予适吴将即遗老故家而有征焉未几召还史馆未及有所访问擉茂元方为吴学正得从容焉而茂元有悼亡之戚亦不获尽所欲言也后十年调官京师乃取闽一巡檄以去曰亲老矣急于养焉又忽以别噫予终无以广其寡陋也乎前年被诏纂述史记颇恨蜀学防絶诸君子绪言不以见于故府闻茂元得其曾外祖平丹杨公遗文将从官下并其家集刻之此志诚至厚矣集欲更推其意访诸家之有传者録以上送其于补塞阙遗不亦美哉敢书此以为别】
　　明彭韶四川成都志序【郡邑之有志犹国有史家有谱一时虽非所急百世之下终赖之盖求修已之要治民之本志若无取焉然于稽疆理之分合考致治之因革鉴人才之得失与夫民情风土往迹旧闻皆于是乎征志恶可无哉况善学者即事反已未必无助也成都古有华阳等志久而失传宋熙宁间赵清献公再知成都始删修古今事为集记绍兴间制置王恭简公再集熙丰以来事为续记至淳熙间范石湖胡长文二公相继帅蜀又集南渡以后事为丙丁二记丙丁言者意以集记为甲续记为乙且次第以俟后人于无穷也凡事目创于集记后三记皆祖述之四记者今皆行于世二千年之蜀中更变故事得不泯者四记之力也自后迄于宋季至元氏二百余年无有纂修之者我朝宣徳初故少宗伯五羊陈公庭器来为四川宪使乃修成都府志于古事采四记所言而约之于今事依官修图志而新之其于淳熙以后至正以前之事则未暇补入亦无序文凢例可稽盖未成之书也陈公文行髙雅善于著述岂以当时召入之遽而止欤迩又五十年矣成化丙申春襄城李公勉及韶偕处藩宪相与慨叹之事若缓而急不可终坠乃延礼致仕纪善黎君士纮贡士徐君山甫重加纂集韶于余力亦为考校间附以鄙见论序一二至是粗完凢二十五卷其义例颇与集记不同不敢以戊巳为差名曰四川成都志惜李公擢贰内台无从而就正也遗舛之咎其得而辞诸】
　　杨孟瑛序酆都志目録【右酆都志目録孟瑛所次第武王赐太公履东至于海西于河南于穆陵北于无棣孟子亦曰域民以封疆之界益都分土画而为邑以是为守也故首疆域疆域之内有山有川故次山川山川险阨邑恃以固故次形胜九州皆有分星不以是辨野何以察妖祥故次星野世易物改则邑有并有割故次沿草邑以民为本故次戸口有人此有土故次田赋有财故次土产山川土田戸口贡赋必治以官故次官治三里之城七里之郭与民守之故次城郭街与坊卷皆城中之途市则乡民市买以粟与械器相易所谓以羡补不足者也故次街市坊巷城有坊乡有里所以区别民居故次乡里邮驿宣令津梁通往来皆政之不可阙也故次邮驿次津梁政有所宜先莫如穷民故次惠政嵗有丰凶不可无备故次荒政足食足兵事相维系故次武备民为贵社稷次之故次祀典民治神事政具修矣又何加焉曰教之故次学校科贡则学校所成也科贡茂才异等或行业名世科贡之英也故次人物教化兴行贤哲作则则风动于上习变于下故次风俗风俗大都以廉耻节义为重故次贞节次隠逸然必一邑之间得贤长贰为之父母师帅休养以厚生化导以敦俗乃有赖焉故次名宦推封以劝孝赐髙年爵所以敬长者风化之余世改人亡遗迹未泯皆人物之余故次恩典古迹次丘墓次楼台惟老释之教于吾道别为一端故次释老文所以纪一邑之事诗则咏歌之者也故以为终惟邑有志犹国有史史掌于史官曰有録嵗有纪代有书郡邑得人则志修否则废废文则事皆逸文献不足徴矣岂细故哉吾邑之志毁于兵燹且百年成化甲午教谕陈先生瓛尝有事编纂未脱稿满去治丙辰麻城明侯绅雅意修辑请于郡宋公甫公以属孟瑛延长夀孔荩臣与同事由是摭实于稗官质疑于故老事以类分例以义立类例之端各着臆说虽才乏三长而事备条目览疆域则见经画阅废置则见盛衰稽戸口田赋则见贫当考风俗人物则见政教吾乡之文献盖庶几焉凢治邑者取一编置案牍之间仕优而读之因文以求义因事以求鉴兴废补敝因革从时吾民尚亦有利哉某成是书板行十余年矣常自病寡陋况多阙遗备官天府特乘余暇删定而更刻之序此于目录左方】
　　刘瑞防州府志序【夔介雍及荆古梁州之东徼由岷峨而下山川流峙若堂奥然夔其门与而峡又门之隘而髙者峡口有堆曰灎滪孤根峭骨独抗奔涛于终古而诸石牙撑角觗者奴耳左右二山曰白盐赤甲硉矹倚天而售竒献巧如峙三峰者其儿孙乎此岂徒哉乃刚柔之变结而为千城以閟夫参井之灵孕府治实临是徼亦雄矣府下有县曰奉节曰巫山曰云阳曰万曰达以至于建始名凢十二纵横无虑千里其间沿革显晦地势人物丕绩异行风俗食货与夫古今文字未之或无不志其谁以传洪武辛酉改州为府到今无方策可考阙事孰大焉正徳已巳临川吴君显之起进士冬官郎中出领夔牧视篆余慨厥心已顾贼起两川戎马骚屑弗暇越壬申林见素公殱贼殆尽而民汔稍康君乃移札十二县俾咨访所当书者以至聘文士彚次成志将锓梓属予序焉鸣呼夔其有光也继今阅是志而知吴君此举众弛毕张云布星列应敛襟言曰有是哉夔也可忽诸泛形胜交会神摩气荡而伟人迭出焉其志固不止此人称吴君兴学慎罸节财重典而膏泽乎民者良厚斯足征矣呜呼夔其有光也夫故序】
　　周洪谟送牟秉常先生序【予叙郡人物自汉以来见史传者固非一人惟宋程公许忠信孝友出于天性史深褒之特以抗直不阿故屡迁华秩而辄屡斥然而公许始终一节不变所守虽古直躬之君子盖不过焉今秉常先生公许里人也其才敏迨公许而直谅亦似之永乐乙未举进士入翰林为庶吉士五经诸子百家之书靡不读而过目辄成诵一时辈行皆多其博洽自以为不可及暨授监察御史弹劾无所避未几有忤权贵衔之中以法谪戍辽东继徙张掖栖迟二十年于今矣边帅以下皆器重之先生砥砺日阅经史至忘寝食暇则赋诗草书故其诗益工而草益精近嵗为边帅所荐始复其冠带仍给事边阃顷之以公务来京师既而与故交留诗别缙绅大夫和之者凢若干首兹复以使至乃集诗而俾予序之鸣呼先生久诎矣信孟子所谓困心衡虑而又甚焉者也读先生之诗未尝不为之于邑而观者或诮其悲凄之至殊不知三百篇之可以怨者皆出其性情之正而无尤焉先生之诗亦犹是尔古之君子内举不避亲外举不弃讐安得若人者起先生于荒陲乎况今上励精致理下诏求贤不弃侧陋倘有荐者则束帛之征在旦夕焉因书此以识别】
　　陆釴青忠惠集序【洪武间蜀人青文胜尉龙阳值髙皇帝初定天下税额挠令者往往中祸尉慨邑土沮洳不稼赋重而民逋也邑将圯矣奚尉为遂叩阙抗疏三上不报经于登闻鼔下上怜其忠减邑税大半邑人思其惠为祠祀之其子孙遂家焉忆余昔备职史馆知青尉名暨官楚中楚之大夫士每谈尉事至感激悲怆不能自遏惜未考其迹也今年春歴龙阳采询邑风咸籍籍颂尉如新田夫野老语及有垂涕下者曰吾邑防尉且无噍类矣嗟乎尉不负民民亦奚敢忘尉哉青子时中者尉五世孙间持遗爱録请序予曰爱能忠矣忠曷歉焉忠克济惠维尔祖攸行遂更其名曰忠惠而序之序曰古称循吏治国如治家爱民如爱子斯言至矣然未闻肖子为其家以捐生慈母为其子以委命则尉之为国与民又有厚于顾其私者斯循吏所难能也可不谓独行与虽然文胜一尉职耳当其税逋民移邑茍不支必有任其咎者尉乃奋然以身当之至忘疏逖之分冒离越之嫌抗孤直之词触阻挠之禁试履咥之危犯五大不韪艰难一死而求济焉非其忠爱恻怛根乎天性未有不役于物者易曰艮其背不获其身行其庭不见其人青尉庶几有之嗟乎杀身事易及民功难死而无补奚用死为若公之死有史鱼之直而迹过其烈有邭模之诚而功过其实庙食百世宜矣是故读忠惠祠録而不惕然敬慨然悲然流涕其为吏也必不良其为臣也必不忠则是録之作可以劝矣亦可以愧矣録旧本多错冗余稍为更定首像赞公檄次传记诸文次诗厘为二卷付时中校刻云】
　　赵贞吉内外二篇都序【或问曰子曷编古今书为内外篇也曰子意在备经世之法俾愿治之主有所采择耳经曰域中有四大而王居一焉王即经世之主也其位为统其臣为传其令为制其事为志其道为典其徳为行其才为艺其技为术譬之于车轮辕辐毂轴盖箱一不备非完车也能知七部之书皆以赞治而固其统也则于经世之法如探果于囊走丸于坂亦易知而易行矣或曰若此善矣曷为赘以出世通无悖乎答曰出世通西方化人之书也先秦之代闻化人之名未睹其书也至汉明帝世书入中国渐多渐竒英辟哲臣译而保之于今六十余卷矣闭深辨奥与儒墨之伦分光而并垒既云普拾遗闻可独弃此而不録乎乌得为赘且子亦闻出世义乎化人知法以浮生鼎鼎百年劳蕴为世也往者为过去世续者为未来世三世流转未有涯际而至人常住之心不与之流转也此谓之横出三世也又此世者五浊混混名为欲界升之为色界再升为无色界然升者复坠坠者复升无已时也而至人常住之心不与之升沈也此谓之竖出三世也界即世也夫俾经世者得此常住真心而用之于化理其益岂小哉乌得为悖或曰然则曷为外之也曰内外者主客之谓也经世为主出世为客化人之道旅泊三界身世如寄其于世也非客义乎譬之家居为主人出游为客子内则为主而外则为客也此就一人而喻也又譬之家有二子焉一耕而一钓则耕者名农而钓者名渔农在乡而渔则在疆矣其地与业固在外也非有意于外之也】史业二门都序【客问曰经世通分史业二门何也答曰经世通者史氏掌故之书也统传制志史之纲而纪事之方也典行艺术业之常而记言之章也史有纲而业有常则体有宗而宗有眼故化理可稽而道术不裂是谓史之良也经世之主其能舍诸客曰子学道者何以史自居噫是乌知六经之皆史乎又乌知仲尼为史之圣乎六经羣言之宗也仲尼万世之眼也班固陈夀以下不足与于斯言也司马子长自谓百代史官亦有意于尊孔氏明道术矣惜也统典未建传行不彰制志郁而不明艺术漏而不张务多而不要其宗好竒而未具夫眼者必乱也乌能原化理而究道术哉予为此篇胪以八部摄以二门求免此散乱之咎己耳是故胪以八者常归诸二也摄以二者常求诸一也客未达请详示之答曰今夫经世之位为统辅统之功为传上所出令曰制下所建事曰志摄于史者其体恒异而同归于记事之宗命世之训为典翼典之徳为行久习而工曰艺得诀而妙曰术摄于业者其体恒异而归之记言之宗是谓胪以八者常归诸二也故知茍得其宗虽愈多而不散若夫史所摄体虽异而眼在于统统建而天下之治出于一治一则外王之法行而传制志皆随之一矣业所摄体异而眼在于典典建而天下之道出于一道一则内圣之学明而行艺术皆随之一矣是谓摄以二者常求诸一也故知茍得其眼虽愈竒而不乱客曰何以明之曰子亦知用师乎善将者虎韬数明则兵益多而益善此不散之喻也子又知博奕乎善奕者马目冗成则碁愈刧而愈活此不乱之喻也客曰唯唯】
　　刘文简文集序【初予入史馆求文简刘公集甚勤而不得见越二十年今始见于金陵公之冢孙宗之新刻于宁国本也初公领蜀解以成化丁未进士第二人入居太史当是时合州邹公汝愚亦策入等为庶吉士盖一年而得蜀二竒士文章器业皆甲于时云无何邹公以灾变应诏抗疏斥贵臣遂谪以死死时年二十四嵗耳公则雍雍侍从馆阁且垂三十年至太宗伯卒于位当武皇之末年几入内阁秉政矣有所压不得上故世皆知公迟蓄俟时未竟大施以为憾焉嗟嗟乃若指意所存则畧具是书中矣向予求观公集冀覩其文采耳今稍涉世变处忧患知世所以盛衰之故也又尝窃求公指意之所在闻长老言先朝居法从禁林之臣皆尚质守法兢兢耳僦屋以居借马以出醵数十钱而饮杜门简交游人人知自慎重循至秉用日尤避权势逺形迹祖法国是心心目目畏毫发离去即皇恐大罪不可赦洁清负重不事表襮嗟乎若此即文事可知矣是时诸司勤于案牍止重吏事至著作尽诿曰此翰林事非吾业虽诸翰林亦曰文章吾职也而不让质直厚温畅正而无枝叶操觚指事辞若不足而气常有余故当是时信道信度淳风大行海内充富将勇马腾馆无嫚书徼无侵疆此亦世之最盛而得士之最效然也公盖始终治正徳之世矣盛极思变半合半离之会也今观之集中櫽括尺度不失耆宿文皆典实辞尚指要辩而不肆诸多持正长者之言诗兴而讽无绮靡幽眇之习予不及见公由其言以探其志意之所存其与前所称不合者鲜矣尚公不亡得秉用于末年必能为之坊维不至如后之溃放也悲夫士者世之所由盛衰也文者又士之所由盛衰也故予观公之文必先论公之世而惜其未竟于世岂过哉今论者皆咎邹公若不猝发后必大用于世徒悻悻无益嗟乎能必邹公之黙则不死乎即文简公纡徐退俟三十年孰不谓慎矣而亦瞥焉丧夜半壑中之舟也则又将谁尤乎士与世相值之难非一日矣邹公集往吴公献臣刻于成都予尝得徧观之亦英发如其人嗟乎予小子敢忘诸先哲之美哉书复于吾友宗之以答其缵述之勤也】
　　余承勋游峩集序【蜀名山岷峨最着岷嶓则禹贡有之峨连蔡防乘载所不及故无主名自夫有图志也峨眉与青城鹤鸣诸桀嶂始昭载籍而秩次之固五岳之遗也然灵峻险僻游歌寡俦作贼如扬雄太冲景纯诸子但称之曰絶限曰重阻曰为泉阳之掲寥寥此数语焉尔其他则多望吟寄咏实未之穷探周览尽峨之中所有而取之故知峨者鲜矣乃宪察春山富公以所着游峨图记与夫诗若干首授余读之盖守古渝时所作也三复叹曰古者因地括象故坐览要害限定策画者尚夫图山川异制故序名物述理蕴以翼乎方志之编次焉尚夫记辨水土齐声音各因其性参夫化理而流通之风俗所由至矣尚夫诗是故春山兹游尽取夫峨所有而图志声歌之三尚之美备矣自后擢宪察按沈黎备豫陈纪逺人懐绥乃慨夫邛崃险阻犯瘴雾而走集者疲且病久矣乃审杂候程险夷议逺迩自越巂求西南夷别蹊辟而治之分堠列戍捷孔道数百里以达于峨眉之麓其民歌诵之盖先图定画化理旁行采风于衢路者皆于是乎三尚得之谓非筹边之助也邪是以序其集】
　　游峨山诗序【峨眉不列于五岳故掌域典祀弗及也然奠区防奥限迹重阻自然懐新览异屏喧济胜者亦鲜及之也闽侍御丘练塘子巡于蜀所至揽述推表其山川焉乃西睨三峨近在眉睫嘅往轺之絶轨也乃曰广川大谷异制民生其间异俗游歴而弗谘其周奚取于观风乎遂命驱车三峨之麓登闳计邃絶其巅以发皇览也则山河布象华夷陈纪出遐入幽烟云荡目即其中泉石诡絶仙灵所居琳琅金薤之制布满崖谷练塘子乃曰匡庐桀嶂明逺宣歌天台神秀兴公作赋三峨之盛不减于庐于台多矣来游其可以无述遂占悰畅咏发为四声英俦竞调翩翩累帙固将以搜三峨之秀异次之笔札矣是故采获士风行将宣其艰难括其险阻以为之图奏于天子若曰是可以缀禹贡周官之绪风人之体在是矣】
　　陈文烛杨升庵太史年谱序【杨用修先生没卜八年矣余过新都收其遗书十才一二也偶得先生年谱于友人朱秉器乃简子绍芳所次年谱例编年而此直书往简子布衣游滇先生见其诗结交驩甚大都实録云先生从子行人以义刻传而属予叙嗟乎士生不百年耳欲成名于千百年之后岂不难哉先生儿时过目成诵每一搦管万言立就文忠公竒之见者呼为神童即少拟过秦论真贾长沙之匹也甫弱冠对大廷第一时正徳辛未吾乡李文正公在内阁有重名手先生策叹曰海涵地负大放厥辞击节赏之嘉靖初年上疏议大礼谪戍永昌四十余年而卒于滇余览兹谱盖不知涕沾襟云先生敏慧天授又世掌中秘假之嵗月广厦细旃从容啓沃无论勲业式糓厥考即国家典章之盛当润色而还之古乃使延搜穷探之志极于深山断碑之间扬摧往邃弹射家约其著作四百余种斯足盖代矣忆公家子云多识竒字先生风节不啻过之彼赏为絶伦者桓谭一人耳今宇内闻先生名愿为之执鞭片言只字类皆珍之先生之名虽百世可知也昔苏子瞻以不识范文正公为平生之恨而得序其集幸托名于文字间余思彚先生之言共为全书未能也】
　　李贽杨升庵文集序【余读先生文集有感焉夫古之圣贤其生也不易其死亦不易生不易故生而人皆仰死不易故死而人皆思于是乎前而生者犹冀有待于后世后而生者又每叹恨于后时同时而生者又每每比之如附骥比之如附青云则圣贤之生死固大矣余读先生文集欲求其生卒之年月而不得也遍阅诸序文而序文又不载彼盖以为序人之文只宜称赞其文云耳亦犹序道学者必大其道叙功业者必大其功叙人品者必表掦其梗概而岂知其不然乎葢所谓文集者谓其人之文的然必可传于后世然后集而传之也则其人之文当皎然如日星之炳焕凡有目者能覩之矣而又何借于叙赞乎彼叙赞不已赘乎况其人或未必能文则又何以知其文之必可传而遂赞而叙之以传也故愚尝谓世之叙文者多其无识子孙欲借他人位望以光显其父祖耳不然则其势之不容以不诣而又不容以不文辞者也夫文而待人以传则其文可知也将谁传之也若其不敢不请又不敢辞则叙文者亦只宜直述其生卒之日与生平之次第使读者有考焉斯善矣吁先生人品如此道徳如此才望如此而终身不得一试故发之于文无一体不备亦无备不造虽游其门者尚不能赞一辞况后人哉余是以窃附景仰之私欲考其生卒始末履歴之详如昔人所谓年谱者时时置几案间俨然如游其门蹑而从之而序集皆不载以故恨也况复有愚人者从风吠声以先生但可谓之博学人焉尤可笑矣】
　　张之厚杨伯子玉房集序【往予校士临邛尺幅中光怪陆离心甚异之首拔则杨氏伯仲子也两生一以神胜一以韵胜如丰城电光相为雌雄不可逼视时予杖策登峨眉仰接混茫俯视一气巫峰数螺青衣一带忆太白登落鴈峰头谓呼吸可通帝座恨未携谢朓惊人诗来予亦恨未挟两生共卧白云于霄雿间也及撤棘则雄剑沈而雌剑起光辉煇晔业倾动一时矣予乃悬艺国门靡不扼腕伯子予曰古有霄练见光而不见影其近是乎已而召集署中与论上下如吕梁喷薄天潢射注无所不有命赋凿舟则按部选次波洄云委千言立就予甚骇其博而叹向者之知子犹浅也已而又阅所付杀青玉房集则骎骎骚选初唐合为一家言尤多所自得而未艾夫在蜀作者子云而后乃有用修用修家藏中秘晚滞遐方始发奋而为日新富有遗膏剰馥霑丐靡穷伯子崛起泥壤声振琳琅贯用修之垒而拔其赤帜计自今以往学日益博著作日益富木鸡之养日益到灵鳯刷羽翛然万仞谁得而夭阏之哉子知子之神神则无所不变化盛徳大业悉从此出子善刀而藏予姑志之以俟异日之知子者知子之不得为三巴有也】
　　墓志
　　唐苏绛贾岛墓志铭【公讳岛字阆仙范阳人也自周康王封少子建侯于贾因而氏焉谊则大汉太傅寅则晋尚书由是徽音流逺祖宗官爵顾未研详中多髙蹈不仕公展其长材间气超卓挺生六经百氏无不该览妙之尤者属思五言孤絶之句记在人口穿杨未中遽罹诽谤解褐受遂州长江主簿三年在任卷不释手秩满迁普州司仓叅军诸侯待之以宾礼未尝评人之是非丰骨自清防搜至理悟浮幻之莫实信无生之可求知矣哉又工笔法得钟张之奥所着文篇不以新句绮靡为意淡然蹑陶谢之踪片云独鹤髙步尘表长沙裁赋事畧同焉攸望遭时来紫泥必降优游华省游泳清涂噫修短定期数岂能越会昌癸亥嵗七月二十八日终于郡官舍春秋六十有四呜呼殁未浃旬又转授普州司户叅军荣命虽来于公何有痛而无子夫人刘氏承公遗言粤以明年三月庚子日于普南安泉山虑陵谷变迁刋石纪时绛忝公知己见命为志词仍为之铭曰猗欤贾君天纵竒文名髙天下鹤不在云蚤振声光髙步出羣今则已矣馨若兰薫】
　　明刘让璵安居祠栁玭墓碑【安居邑之太平里有唐刺史栁公讳玭之墓焉安居为重庆支邑重庆古渝州之地公始谪于渝而迁于泸二州邻壤也岂遂殁于泸而返于渝抑岂尝因官于是遂家焉而今乃其后无传者欤颠末罔所究但据唐史昔尝抚卷于公而起敬焉者适官于是而闻有公之墓能无情乎哉将请于朝特立庙顾力所不逮奉我皇制凡郡县名宦者通祠之而邑未有是也因新祠遂奉公首焉安居之有邑自成化庚子先是属铜梁未有公祠公之制行昭青史固不惜祠之有无而公之墓在是其不可无祠者盖亦天理人心之终不可诬者也夫贤不肖者才也幸不幸命也是非好恶者万世之公也史载栁氏自公绰以孝弟礼法为士大夫宗盖尝为将帅淫泆者沈之江尝为京兆振肃朝纲是公绰也而公为祚裔又以门第戒子弟加勤励则公之以道律身罔忝乃先以倡厥后其为子孝可知也史载公尝为御史大夫上欲以为相宦官恶之故谪于外则公之正色立朝不为青蝇之阿附而以直道事其君其为臣忠可知也公忠孝人也其贤乎而卒不竟用以死命也岂直道罪哉伊周大行其志而孔孟老于行不枉已而正人者非有二途辙也就唐论之若宋璟佐开元之盛而卒以卖直疑陆贽之于徳宗李绛之于宪宗皆始亲而终疏犹委于直道无怪也至于房杜魏徴于太宗要亦非茍合取容者而其道无不售公所遇时为昭宗犹鋭然有恢复志而决裂之势既成也遂颠跌以至于无唐前乎此若裴度顔真卿云亡郑畋又亡后乎此崔印之类是也则当时朝之人望固未有公先者举昭宗一时用舍亦孰有愈于欲相公一事使其然是否泰而剥复也而不果人为公惜谓不少贬以有成岂其然何则使公得遇如太宗相业岂不伟乎奴仆薰腐之余何能为孟子之沮于臧仓而以不遇鲁侯归诸天故曰幸不幸命也然歴五代宋元至于今千嵗余而公之清风髙节终古常新言栁公之墓闻者莫不兴起焉一隅之墟一抔之土云乎哉于以见民之秉彝好是懿徳而为善者劝也故曰是非好恶者万世之公也而小人辈犹轩然自以为得计不亦谬乎让璵既新公祠即公墓拜之斩艾荆棘之交道而立石遂书此为之记】
　　余承勋修复宋苏洵坟祠记【嘉靖壬子春台史汝南喻公时按部眉山夜梦与东坡先生接因谒三苏祠为文祭之曰东坡颍滨葬于吾乡之汝颍间墓至今存也惟老泉先生眉山故墟按欧阳公志墓在武阳之可龙里岂为人所灭其迹久而无所考耶遂命其守杨侯秉和上下彭眉间求之竟弗获议者谓东山十里广福寺者相传为老泉勅赐守冢之寺也即其地封而祠焉弗愈于终亡已乎不然颍滨坟院记有之广福为先公文安府君坟侧之积舍也距坟四里许翁初十葬得安镇之山有泉曰老翁井坟距泉西南只十余步尔今之求老泉墓者舍寺而求诸泉近之矣侯乃度方里以谘其泉遂得之于石龙东防之栁沟山中其山壮伟环抱泉坌然出于两山之间畜为井翁谓书恊吉为神之居其信然哉乃复得联椁于山楹之下虽无埋辞翁祭程夫人文惟子之坟凿为二室征夫泉与穴信乎为老泉遗冢也若石龙者适在彭眉界中岂可龙相传之误耶侯因谕居民我弗尔罪图别址以徙尔居我将冶泉穴构祠宇乃封乃树申樵采之禁于守冢焉庶几老泉之灵爽栖于此矣遂约其劳费以闻于台使从之未几祠成侯属承勋记其事仰而叹曰老翁井僻泉也自老泉而有闻焉今老泉墓冺矣据老翁井而复得之翁之井铭曰惟我与尔遂终不民翁与泉何异世相遭之竒也哉说者谓东坡颍滨若归祔翁所谓庚壬之穴则翁之墓至今存可也不然老泉尝欲卜居河南贫不能遂二公盖承其先志者今二公茔域中亦有小眉山西望蟇颐风景不殊又安知老泉之灵不往来遨游于汝颍间耶至三苏氏之所以存者欧阳公铭曰伟与明允亦既有文而又有子故其父子兄弟一时文名震京师其终也忠爱孝悌之节率可以表见于天下后世其存而不朽者在是矣又岂系于一抔之土为苏氏有无轻重哉若夫台史之文章节气视苏氏异代而齐光者故其感契之深寓诸梦寐极意而推表之矣呜呼佳城见白日而滕公峡椁堕而王果复营敛之今老泉之废井亦几五百年而遇台史封而祠焉非异数也已乎翁讳洵字明允号老泉其详在宋史传兹故畧是举也宪伯陈公常道杨公守约叅伯郑公光溥学宪陈公鎏先后赞成若吾乡之少卿吴君嘉祥宪副弟承业亦尝与泉谘焉识録以为记】彭华迁宋濓墓记【金华潜溪宋景濓先生博极经史百家书发为文章奔放雄豪与司马子长驰骋相上下而理致过之在元时已负天下之望后退隠龙门山著书以见志太祖髙皇帝于庚子之嵗初定鼎金陵即遣使防先生先生幡然应诏一见即加礼敬寻命授皇太子经先生开导详明且日侍上左右敷陈大经大法及髙皇帝定有天下凢所以立陈纲纪诏谕臣民定一代之法以垂无疆之休其超出百王永庇万世虽出天纵圣人宏模逺识而赞襄黼黻于左右者实维先生是赖先生之名薄海外内罔不闻知而列侍从被眷顾恩宠之隆无与比者晚有致政之命杜门山居不幸以孙慎得罪坐是迁于蜀卒于夔遂寓于夔府之西莲花峰下洪武十四年五月也享年七十有二既而蜀献王思其贤迁于城都之东二十里许赐田以供祠祀后百十有五年为成化二十一年巡抚都宪孙公仁巡按御史俞公振才宪使周公藩臬诸公偕拜奠墓下四顾徘徊慨然兴懐周公以地理家山水不环会土脉浅薄语同寅盍谋迁之佥宪潘公璋特啓于蜀王王慨然命善相地者卜吉地卜得其二其一宋承奉璟已规为夀藏矣王以谕宋宋顿首曰臣经营生后计久矣且有居室数十间号净居寺又有田园若千又有池塘竹木之胜今卜者曰吉可以迁宋学士惟殿下命臣不得而有也凢百可以供祠祀者并以奉祀臣不得纎毫有焉王曰甚善周闻之喜甚手録髙皇与宋手书暨诰勅暨一时名公卿赞词以进王益感叹遂以是年十一月十二日躬临墓所命左长史萧用平致奠且召其子孙锡赉甚厚坟既啓棺漫防且朽幸遗骸尚在乃易棺重敛以十二月十三日改焉废净居浮屠像改为先生祠于以妥先生神灵周公走书数千里至京师求予记之将勒之石以埀永久昔者文王迁葬朽骨武王封忠臣之墓圣经贤传特书之以为美谈今蜀王之于宋不独封之而又迁焉而又加祠祀焉于礼有之以祀礼教敬则民不茍贤王之所以兴起民之不茍者固有契于先王之盛典而克继献王之志无愧焉者于此亦槩见矣且周宪使先举其端宋承奉克相其成而郡佐寮友咸欣然左右之无有龃龉于其间而宋先生之灵遂获妥于此歴千万年其如存呜呼先生虽不克正首丘真可以瞑目地下无遗憾焉】复宋濓官爵祭墓记【天生名世之贤辅弼一代之治其徳业闻望当时人重之后世人慕之固有闗乎气运而不偶然者也若翰林学士承防宋景濓先生其人焉先生在国朝洪武间以长孙慎坐法谪居蜀之茂州行次夔门抱疾而卒旅墓莲花峰下永乐间蜀献王念其为开国文臣之首具棺移葬成都之东郊外积嵗久之墓且为建祠肖像设主而祀焉门堂寝室傍室之制咸如礼髙明爽垲树木森焉凡拜祠下者敬仰而不舍去治丙辰蜀之按察司佥事王勅以翰林编修奉勅提调学校修举遗典达之巡抚都御史冯公俊意谓崇有徳报有功朝廷盛典也当我太祖髙皇帝定鼎金陵思得真儒禆益治道宋濓应聘出焉曰侍左右而啓沃之功居多命辅青宫而导迪之绩尤着用敷教化人材因之辈出俾典论思朝廷为之增重凢斟酌郊社宗庙山川百神之典朝享晏庆礼乐律厯衣冠之制四夷朝贡赏赉之仪及勲臣名卿焯徳耀功论次纪述之文悉称上防太祖称其侍朕十有九年忠诚可贯金石由是观之则濓诚当朝之勲旧可以与国咸休食报无穷者也然异乡枯骨虽改窆于名藩而殊典宠褒则待举于君上宜复其官崇之以祀匪惟表其学行妥其英灵而且激励四方之人也冯公俊偕巡抚御史魏君英各述其意以闻且谓佥事拳拳恳切举行至再固亟欲朝廷追褒耆旧以敦风化诚为有见上览其奏时赐俞允复其官如故命有司于葬所祠堂内春秋依仪致祭呜呼先生泯殁百有余年矣一旦荷承休命而其名益显天下士夫孰不交口称快哉巡按御史荣君华刘君琬布政使郑君洪汉按察使李逊叅政叶贽李进崔陞副使刘璋黄濙叅议沙璧乔缙佥事毛宪刘杲曲鋭张昺朱福胥谓先生之荣斯文之幸也不可无纪以垂诸后乃诿之予嗟予小子乌足以形容先生盛徳邪义弗敢辞故既述先生复官之由且序先生履歴之实先生讳濓字景濓金华人潜溪其别号也隠者张继之谓其天分非凡诚意伯刘公谓其主圣经而奴百氏栁文肃公谓其以絶伦之识而济以精博之学在元至正中荐为国史院编修固辞弗就特应太祖之征擢为儒学提举继改起居注偶以疾归上偕太子恩礼优渥未几应诏总修元史陞翰林学士知制诰寻兼太子赞善大夫超拜翰林学士承防比致政还家宠赉尤胜而褒封诰词皆上亲制天下荣之平生纂述有日厯寳训龙门子凝道记周礼潜溪翰苑芝园萝山等集醇正雄健辨愽宏深敷阐大猷藻饰治具陶冶造化之英华啓发圣贤之蕴奥欧阳文公铉谓非才具众长识迈千古安能与于斯先生真名世之贤也然而末路﨑岖兹命矣夫今当道力举遗典而崇重先贤是克知所务者也呜呼先生功在朝廷而文后世殆将与日月争光无俟言赘若乃追崇之典实维始于今日予小子敢托言以传焉】
　　虞懐忠虞允文神道碑铭【宋绍隆之际有社稷重臣曰虞公巍然为百代标表云公讳允文字彬甫其先系出唐文懿公世南后徙蜀隆州父封秦国公祺登进士第卓荦有大度公事秦公及母太夫人甚防谨母歾庐墓侧白鸟来巢时称其孝感公绍兴中举进士知渠州时秦桧当国忌蜀士桧既歾公乃以荐召对论士风大概言以文章进者抑其轻浮以言语进者黜其巧伪以政事进者去其苛刻庶可任重致逺上嘉纳之除秘书丞迁礼部郎时史浩擅权主和议误国是公力言和不可恃备不可弛淮泗之防不可稍懈也而金亮果败盟自将兵百万渡准中外震慑枢臣叶义问督江淮军一战而犇两淮尽失金军大临采石公受命犒师时敌骑充斥我兵星防公以忠义激勉诸将或谓公宜灼几自固公正色叱之曰危及社稷吾将安避乃收散卒布阵列戈船为五部分甫毕敌大呼噪絶江而下直薄采石公帅将士殊死战遂大破之亮趋州为其下所刺捷闻上大喜曰允文忠义出天性朕之里度也上至建康以公亢川陜宣谕使时史浩议弃徳顺三路公疏力争不可汤思退议弃唐邓海泗四州公复力争不可凡所言皆闗军国大计朝议终不用公亦力执不挠乾道初两叅大政及吴璘卒复以枢宻院宣抚四川书圣主得贤臣颂赐之乾道五年大拜公输忠辅导尤加意士彚置材馆録一时名士如胡铨王十朋赵汝愚洪适汪应辰周必大李焘皆推诚荐引又言朱熹不在程颐下宜登用之必有啓沃之益秦誓美大臣休休有容以能保国家黎民其公之谓哉忠尝综核古名硕无忝为大臣者于唐得狄懐英裴中立于宋得冦平仲李伯纪是四公皆以章逢儒生功安社稷而忠肃公屼然奋翥其后实与四公异代齐名其所遇之时不同其心一也谓公为宋社稷臣谅哉予家先中丞叙次谱系实出公后兹予按蜀道经仁夀展谒公墓然歔欷慨慕公之流风邑尹梁秉礼为崇封树清出祭田五百丈令僧人法旺佃种以供时祀又伐石丐予言予窃惟人臣致身匡国安常处顺以抒猷制胜其成功也易为力唯当戎马跳梁大兵犇北国事阽危之日乃能出其忠力摧彼强敌以措天下国家于泰山之安此非才与诚合以社稷为已任者畴克臻兹哉予每读宋书至忠肃公传未尝不敛袵正色若挹覩其侃侃然堂堂然也公真人杰哉秦公阡表业有任太史文予兹复为公碑而系之以铭铭曰猗忠肃公矫矫人龙忠弼丹扆气凌白虹绍兴之季憸壬登庸公排其奸如草偃风金亮孔炽窥我淮泗戈船千艘貅万骑枢臣鼠窜骁将狐避公摧其锋如虎驱兕乃枭强敌乃固宗社克殚勤劳不遑夙夜徳顺唐邓均不可舍慷慨其言如日照野纶除大拜柄握中书材馆有録宾榻无虚熹铨朋愚皆世大儒公荐其贤如茅连茹中立克蔡懐英讨赋平仲峩峩伯纪屹屹公兼厥美并崇厥徳穆如清风赫若皎日隆山之乡皇塔之阳玉藏千禩金肃万霜徳馨未沬厥后克昌于铄勲庸视兹铭章】赵贞吉忠州重修唐陆贽祠墓记【唐以来谪贤之居巴蜀者未有若宣公之著者矣卒而遂旅葬焉亦未有若公之卓者矣盖公之道足以师表百代而遇竟厄于一时遂使公功在社稷而身没蒿莱故志士仁人为之掩涕耳夫舞缀长短可以观徳公亘古人也宜崇报祀以示不忘于久逺而祠墓芜没流风冺坠无以妥灵爽而慰瞻式岂非后贤之责而观风者之过也与顷年巡抚四川闽中黄公始以督木行役过州往省公墓于南山之下见之奭然感焉即命吏授式经始改治之无何堂除寝室亭苑庖湢悉极缮致已又増其封域大其表柱广其稷畆盖逾年而众务俱备既黄公迁为川贵总督驻节辰沅而湖南罗公代之于时助役者巡按御史郭君董君查盘给事中李君御史刘君督木郎中李君副使楼君王君叅议缪君佥事张君志合而声同成黄公之美也受成董事者重庆府知府薛君赵通判伟黄知州器重白指挥世簪役勤而事集相黄公之志也闻二公又欲访公裔于嘉湖谋卜于其家太保东湖公而未即至至则典祀有人愈备也嗟乎公没千载而崇报之事至是始备非诸贤力取以为已责而任之抑安能慰已往之忠贞而成旷代之伟观若是之盛也哉乃黄公顷以书抵予则惟欲予抒实事以张风教不啻悼其不遇于一时而已也则其见诚卓矣予不佞安得不掇公之大者于以谂吾巴蜀夔庸之士使知慕公以彰雅道于无穷顾区区责恨于裴氏之子而重为公戚戚也哉予闻之公之所以轩轾今古之才贤而鲜与之俦者有四道焉致主之忠也经世之才也学术之正也文章之美也夫四者之道诚得其一端而毕其能事亦足以名世独立矣况于四者之并盛乎公之所以度汉跨唐畏宋而难俦者以此苏子瞻曰公智如子房而文则过才如贾傅而术不疎是公之度汉也魏公征负其忠与才耳韩公愈工其正与美耳是公之跨唐也故论者曰其惟宋之范公希文乎身总四道足以似公而予亦以为知言观其言宗谟训学原诚明蹈规履方行无疵翳风义取舍轨法皆合地居实近无愧宪章矣然范公英特迈往而公则渊冲不盈即其四十罢相已几不惑五十处约隣于知命大用之则龙骤虎变而散之无垠逺摈之则声藏光涵而敛于无朕是公忘名独契乃范之所宜畏也然则谓公直蹑道真而为亚圣之俦王佐之侣者非耶嗟乎国家之有臣如此而未尽其用也于公则何憾矣夫论公至此则向者以其阨于一时而为公淹涕者诚不足言与然非黄公之嘉乐前修而见之卓也孰为一啓予也哉因并记之以告吾巴蜀夔庸之士知慕公者使自择而勉焉】
　　王世贞张佳印墓志铭【太子太保兵部尚书铜梁公之乞归也实在万厯丁亥云盖三上而天子犹难之最后不得已乃许驰驿以行而一时公卿大臣咸谓公甚壮武即县官有缓急必召公既归犹目征公起居食饮状以为国轻重而至明年戊子公卒得风疾不起天子为之震悼辍朝下宗伯太宰司空议赠公太保予祭九坛俾工部郎马鲁卿治葬于是公卿大臣西向咨嗟叹息曰国梀摧矣公既易箦谓其子曰葬我必以王元美志铭元美友兄弟也而刘元子为儿时交其必元子状之于是其子锦衣君叔琦等卜以庚寅夏四月葬公于鳯凰山之赐茔而先期奉元子之状以请予从金陵得公讣即为位而哭以些辞寓夏官之役于公里即不能下从公而又何敢辞公张姓楚之孝感人其先有天性者避元季兵乱窜于蜀深入于泸之铜梁系籍焉再传而为防配汪又传为巽配刘又传为文锦是曰南潨公配沈自南潨公而上遡迥皆以公贵赠如公而配皆一品夫人公讳佳印字肖甫初自号防山以其家在居来两山间更之曰居来山人沈夫人感异梦而生公公少颖敏秀俊异凢儿七嵗侍南潨公举古书传语即能谈质如素习者曰诵书干余言十七为诸生义试辄冠诸生时重庆太守光州刘公出行部得公文而大竒之使与其子游即元子也刘公固以古文辞名又好谈兵多竒文籍尽以属公公间与元子谈英雄而叹曰夫英雄者其吾家子房乎当其动以无之用当其静以有之用卒遇之而若素忽敛之而叵测若文子之谈笑于衷甲周条侯之安卧于攻垒斯其亚矣元子异其志而公又益习先秦西京言下上于黄初大厯之间多所厌咀矣二十三举于蜀明年遂成进士出补大名之滑令滑故三辅岩邑也公至按牍献决若神而恒以情衷法而行之两造甫毕各得意而去吏民之严爱公若父母矣时缇帅挟上宠张甚其所遣调事官校与诏防并重公一日晏坐有弁而急装者一髯辅之至邑门门者防之叱曰我官校也遂入公下与语径前曰县官欲捕若邑耿氏豪亦与若有连胥吏以下皆辟易遂挟公入别室出首交置于项公心知所谓曰若何欲曰予我万金公阳惊曰我何所得万金髯者曰某库有万金公复阳惊曰库金诚有之第上皆邑赋长名氏若出十里外必败且今日予公库金法必死不予亦死死等耳宁死国引其颈曰首胡不下髯者曰我何忍下第欲得金耳公徐谓曰邑国中多富人我出一纸授之即不得万金可半致也呼一小吏前命笔书纸应赋金者二十曹曰缇帅责金甚急可入赋致二百金来予之时丞簿局蹐仪门外尚谓果官校捕公既得公所赋金主名乃皆贼曹游徼骁武者也始知为刧赋亟集此二十人者人奉二十金而袖铁椎前谒公谓民贫所赋金止此矣公阳怒曰赋汝入二百金胡二十也何以解二公槖复令一人前忽跃而就之髯者出不意即自刭死解弁者讯之名任敬髯者髙章也使游徼四迹郊外有三四轻骑皆逸去考问皆得其人磔于市公之见刧时从容若无事者刧既解鼾卧达旦人是以知公可大受矣公居邑多暇乃益为歌诗而李于鳞守顺徳为比壤于鳞郎刑部时与余及同舍郎徐子与梁公实宗子相及吴舍人明卿歌诗酬倡颇传于人公意艳之乃谒于鳞出其诗为贽于鳞大善之与折节讲钧礼然公益心仪于鳞矣时嵗大饥而富民有故壅籴者公请于台平价纳诸仓为粥以食饥者所全活数万计事闻特赐金币公冶理流闻法当首垣省以年未及格擢户部主事命下于鳞以书寄余盟坛中有一当齐秦赋者张肖甫也公实不死矣公既入遂与余比部徳甫同造我而是时诸君子艺文翩翩自肆相砥砺为髙人之行且飞觞染翰卜夜无已而公独温然其间若巨源濬冲而年又最少宗吴颇蹈籍公卿而恒呼公张少保云其后公加至宫保而汪司马伯玉书戯余少保今验矣足下得无亦沾沾乎亡何出闽广金帛公洗手出入毫发无所私道改兵部职方主事盖太宰建宁李公知之也俄以南潨公丧归一切裁之古礼而哀独至服除至京师时蜀当有吏部阙而太宰嘉禾呉公难其人闻公且至曰此佳吏部郎也至则补故官而少日以司勲郎请时权相分宜已前知之风公赂而不得乃睨谓吴公是子故太宰私人今太宰亦私之耶吴公持之不得乃迁公膳部郎以自解而公故社中友皆徙谪无在者第与南海黎惟敬汝南张助甫濮阳李伯承庐陵胡正甫多所倡和侧目者谗之分宜子曰故王李社中白眼而讥执政者此子尚无他于是假风霾变察诸官僚而公得谪矣谪而同知陈州是时子与守汝宁而明卿由谪迁归徳司理三人相会自愉快然公独不自处迁客勤修其千陬盗奸惕息中丞吴兴蔡公尝识是三人者备客主礼时人称之迁知蒲州蒲于晋最雄其疆土贵家栉比而亟遭地震之变庐舍畜牧无所赋不时供公委曲拊循之而威亦不废若他所操摄则游刃解也铨部雅知公之屈而得其政理超河南按察佥事饬颍上兵公益得发舒颍毫之间谧如矣寻改云南为提督学政以经术文雅振诸生昆明防苍之胜皆以古文辞收之自是公望益重迁叅议广西入饬大名兵备为副使分守甘州为右叅政按察山西为使所至有声实吏民所颂称山西之未几而复超拜都察院右佥都御史提督应天等处军务兼巡抚公乘传至九江而安庆以兵变闻道路汹汹为梗公夜趣潜山属九江兵使者使邮报安庆军门旦夕至矣会版卒前已就擒余党谋外应者胁息不敢动而公自桐城走金陵任诇得其实则安庆之卫体宿重与郡守抗而守志隆以故南兵部出稍裁之而又严核其占役指挥马负图张志学张承祖忿使其舍人挑悍卒故尝为盗江洋者吴锡等张旗帜犯守守跳遂行剽人财帛守已与守备设防平之矣公乃具疏上其事请一切正法而留守中贵人意惑之谓守实激之变以摇公公不为动诏逮指挥等论死而以锡付公行法焉守卒得白公出履行诸郡县务持大体不屑屑期会务以民瘼吏弊为急时余强起大名迁山西皆得公代不相及余奉慈讳归而公来按部相持而泣懽甚比余服甫除公与郭御史之荐剡上矣余起湖广入为太仆卿公犹在事念太夫人老欲奉之还蜀上疏乞休而太宰杨襄毅公故蒲人熟公贤而固留之所以褒扬甚至然公间尝语余必归矣吾之承乏兹土也故相新郑公实才我而次相江陵公从臾之吾以为大臣一意为国用才而已两无所报谢二公乃两疑我以为必偏有所厚新郑去矣而江陵公方柄国是且甘心我而安庆倅王应桂者故为指挥孽守志隆者也公极论其状应戍而南台与之有连曲庇之得末减因入其蜚语中公江陵果信之俾聴调用公欣然奉太夫人归蜀公归而诸谓公寃不蔽白简者谓公贤可大用者籍籍江陵公不自安又察知公实无他后乃大悔曰吾几失此人时江陵公虽忮而尚能为县官急才寻补南京鸿胪寺卿公始独身之任未几迁南光禄卿擢右副都御史巡抚真保诸郡甫发江口而太夫人之计至矣公噭号不欲生括发粥饮昼夜驰归哀毁如失南潨公强自力治葬既襄事推先人之产值千金者以予兄服甫除而召抚陜西未任改宣府顺义王别部满五冦邉公伏兵击退之上赐金帛过当是嵗公所减省缗钱以万计城七堡一城二堡又城独石半壁猫儿塔三城修南山边墙万六千九百四十丈功倍而费省复屡赐金帛入为兵部右侍郎未几而浙江有骄卒之警督抚浙者吴中丞善言故良吏也而不习兵尝取中防减卒月饷卒诉之不聴遂噪而缚吴公车中冠履俱破至演武场羣詈吴公而数之且甘心焉会工部郎谦与二御史往解譬百端然犹责吴公状使复饷而以二千金谢过乃已吴公遂出逊于吴兴当此之时吴楚闽越之卒皆骄而督抚臣悸至有穴垣以防不测者事闻江陵公曰孰能制之既谓吾得人矣遂请公兼右佥都御史出镇浙许以便宜行事公驰至京口约余出会余方称道民谢不能出公谓若何而可予谓不僇则废法多僇则生变惟以时缓急得其魁而已公颔之时陆与绳以少司空里居公过之谋与余合然公甫与吴公代而市民之乱复起始杭城中诸栅俱有役夫司干陬诸土著者募游手充之其后必取身役其人惰多借贵势以免夫数益以狭役益迫而游手无所得食侨客丁仕卿假利便言之监司弗聴意忿忿曰谓我曹无爪距耶宁营卒之不若谋之市猾搆诅为乱而会仕卿坐他法郡囊三木以徇市猾相与纂夺之诸无赖子益防集行焚贵势家谓庇其应役者遂破两台使门畧其衣装以出使者跳与三司俱匿迹佛庐以免事闻公谓其人曰营兵哨海者发乎曰发矣而二营留问留者不与市民合耶曰未也公喜曰吾知所以处矣速驱之从吏惴惴无人色公饮食谈笑自若既抵镇而民行剽愈甚尽毁诸栅以快意千余人且抵台门公以轻舆出谕之而从者材官剑客数十人皆彀弓挟鸟铳以从公直前临桥而谕曰汝曹母反反则以天下兵孥僇汝矣且汝必有所苦曰苦夜役耳夫强有力之家倚贵势之家以免而监司守令若弗闻也者公曰易耳奈何以汝一愤易汝族即下令除役众始叩首退既退而行剽巨室竟夜火光亘天公夜草檄质明使一校驰喻之众裂其檄公大怒曰上命我诛乱卒今乃见乱民而靡耶召游击将军徐景星使呼二营之长入而慰勉之曰乱民之恶极矣虽然非尔曹比易剪也何不自以为功赎曩罪乎咸踊跃聴命公又呼黠卒之首倡乱者马文英刘庭用曰闻汝二人前自缚请死壮士也汝死法胡不死义且必不死二人亦踊跃聴命公乃约束二营壮士使景星帅而讨乱民凢四战大败之生获百五十人至辕门而丁仕卿与焉公择其豪得五十人皆斩首枭辕门余悉下狱其从乱者咸惕伏或鸟兽防去杭人若更生公具疏以闻且谓尔来有司奉行太过裁削太甚徒务虚名不究实祸以至逺近离心乘机窃发始而兵变继而民变诚见人心不固戎首易生若非仰借明威申饬法度其接踵挟持不知所终盖阴以风喻江陵公也江陵虽忮而为之少寛言于上优诏褒答以公奋身犯难定于俄顷纪纲大振忠绩卓异赐飞鱼服金二镒文绮四表里是嵗以追録宣府功又以考三载绩后先録一子补冑子公私念兵且戢矣寛之则废法急之则生变乃阳好谓二倡乱者马文英刘庭用曰罪可赎矣予之冠带二人意自得洋洋羣卒间且有所侵侮羣卒大怨恨谓若倡我以乱自为功得官而使我曹尚惴惴也公度是二渠者与众心左无能为矣乃与兵使者顾君养谦谋俾发诸营之卒哨于海而宻以名属徐将军下令缚之至军门升文英庭用数而斩之余皆赦弗治仍呼平乱者二营卒语之曰吾非不得若主名以昔有防勋耳且吾不欲食言羣卒咸股栗唯唯既而曰吾曹始能食寝矣公复具疏时江陵前死而代执政者以公功请上大恱拜都察院右副都御史兼兵部左侍郎俾还部理左侍郎事当是时余里居颇习其事为志之且谓诛乱卒利用缓不佞窃或知之速而能当缓而能宻则非所与知也刘元子闻之亦曰子房之筹与赵文子条侯之瞻少年时所自许何若左劵也公既得代道拜兵部尚书协理京营戎政寻又改兼左副都御史总督蓟辽三镇兼理粮饷公之在浙也盖不独两定大变而已所规画十议革保甲间架差税不便者皆奏而行之浙人至今奉以为条令而相与讴思公不忘且生祠焉公既至蓟门申约束搜卒乘信赏必罚大将偏禆以下凛若负霜雪屡立战功先后以捷闻赐蟒金文绮予世袭又据险斥墩屹然金汤矣兵部尚书缺廷推公上迟佪久之乃决入理部事当廷试亢读卷官嵗决重辟当廷审秉笔者为吏部而上忽以属公盖重公也公为人坦心大度而性又爱客有以艺文至者无不延纳客气益发舒或自诡能得公意有所闗说公虽不之许亦不问而中贵人骄故以兵部为外藏公多执不之应以是怨公台谏乘而有龁公者赖上知之然公以盛满自抑恒曰功成名遂身退天之道也吾家子房非师哉三上书乞骸骨辞益恳始得俞防归而买田巴岳天宫为靖庐延道士与共居又谒潼川州云台观帝像曰先太夫人意也为文纪其胜飘飘然有遗世志云将尽刻其诗文集走书金陵谓王子为我悉序之前是已叙公诗及奏议矣书至金陵之日而公卒于乎明兴以来称文武才者独王文成杨文襄余肃敏而已肃敏小孙于武而文襄疎放又非公比也公之就大矣不当以一雕虫之技与不佞还往之私溷公志然公之精神实注焉寻曹子桓所云云可以已哉公集若干卷行于世配一品夫人向氏有妇徳佐公至贵老丈夫子五锦衣指挥佥事叔琦娶冷恭人乡贡士叔佩娶舒南京左军都督府经歴叔玺娶髙女一曰蒲适髙元之向夫人出也国子生叔珂娶髙思生叔环娶杨女一曰浔适髙任之侧室赵氏出也女一曰杭火氏出也诸孙男十人女十人元孙宜孙保孙同孙女曰蕙曰夀曰芳及未名者叔琦出也肇孙女曰变者叔佩出也贻孙振孙明孙女曰云曰祥曰保曰瑞曰桂叔玺出也兰孙女曰淑叔珂出也所婚字多名家铭曰惟滑其邑三辅西偏公时为令晳而少年刧盗之雄篡挟金钱公色不动授防外援卒以身危刧首遂骈其帅上谷网徼猾敌彼不自意有所纵舍绥之以徳振之以武譬若骄稚繋我掌股或朴或乳无敢龃龉其最艰者莫若钱唐乱卒虎伏民乃防张公曰驱之从吏仆僵乃乘轻与示以周行彼阳伏从而更披倡大勇赫然呼此戎兵留者二营尔罪实轻歼彼狡徒雪尔罪名戎兵懽呼公赐更生受律贾鋭薄彼防狐若扫败叶累累就俘斩头穴胸血流为渠余党遁逃弭耳以逋悍卒犯帅胡可弗诛伺之弥嵗乃获首渠彼实不知益纵以骄缚之辕门惜不敢嚣曲赦二营以全夙要迅霆一收白日昭昭公之心仪乃在子房及其作行实等汾阳单骑走敌气吞戎羌收僇降人天威忽扬归从赤松始得敛藏猗公之武不取攻鬬猗公之勲不在甲胄仁心为勇毅以就造物私尔胡不竟究文士无用敢借公彀】
　　郭子章汉扬雄墓记【予入郫进诸生问扬子云亭对曰扬子故有亭已改为书院祀扬子其中已复改为学宫移扬子祀乡贤无复亭矣问扬子裔对曰郫无复扬子者予曰扬子五世俱独传一子宜不蕃今海内亦鲜扬姓者防独郫也问扬子墓对曰墓在邑西二十里芜秽不治里中儿樵牧其上行道嗟怜予曰是即非侯芭所名冢者疑衣冠葬也不宜尽销灭乃檄有司封之土周遭树以栢下令禁樵牧成都守耿子健暨郫令李某题其墓石予题之曰汉扬法先生之墓子健手书之付郫令勒之石郫人而后乃今知死士垄贵矣夫法何也法言也夫何也太也扬子著书繁富如反骚广骚畔牢愁甘泉羽猎等篇至老而悔之独法与其大者蔡中郎题太丘曰文范顔延之题元亮曰靖节皆其大也嗟乎世之訾扬子者訾其不死汉而臣莽予师胡庐山先生为扬子辩未仕莽累千言顾亦未有确据美新安汉二篇即扬子百喙无以自解予谓美新不剧汉而剧秦法言不曰继汉而曰安汉扬子之心盖亦有大不得已焉者且古今国亡而死者度不死无为也其不死者忍其死将有为也殷亡矣箕范未衍箕子何以死子纠亡矣春秋未一匡四称八观诸书未就管仲何以死司马迁辱矣史记未竟迁何以死故曰死有重于泰山又恶知法言太二书不就于汉亡之后邪又恶知扬子之不死不为是邪予因题扬子墓而系之法明不死意也嗟乎李令伯嗤汉为伪朝予过彭山冢岳岳若封谯周劝后主降魏而千年一丘坐据充国之堂又何于扬子过之深邪而不一剪其松区也】
　　李鉴赵宗普墓志铭【赵公讳宗普字圣符爰攷之山右太原之文水公所厥始也成都郡安邑后所迁也玉曾大考也显贵大考也贤考也黄氏母也公所自生也张氏元配也沈氏杜氏继配也公所伉俪也考及公俱以覃恩封赠文林郎安庆府宿松县知县母及妻皆封赠孺人公之恩荣也博士弟子员宗朴兄也公所友于也子四人长珀郡之贡生次玥玳珆俱业儒公所蕃衍也崇祯乙亥科中乡试拔贡第二十六名公所起也壬午宰皖之灊山兼摄宿松甲申实授宿松乙酉擢仪部主政未任公所阅官也灊宿两邑殄于兵燹荒疫公至则为之寛禁缓求以集流亡其斧事不期于明察期于平其莅民不期炎炎为燀赫期于拊循惠懐于是黠者息翼而他走顽者润涎以冒徳胥者抱牍而屏气耕者馌者画圻而让畔衿者佩者执业而辨方估者化居而嬉防偷者寝其狐鸣而徙于耕井耆者穉者歌于壤婆于巷以故谢事归皖松灊百姓如失怙恃遮道泣送卧辙力争此公之一治于灊再治于松之政绩也六年长郎珀自松来宁泣谓予曰先大人以丙戌见背假葬于松乞一言以慰先灵备悉其冶行之大槩者如此予与令先君为兰茝友犹记髪燥时曾面公之大考国卿公敦厚朴诚具丰隆相公考亦如之妣黄孺人内徳贞良举公于万厯二十五年丁酉二月二十九日庚寅公生而英爽倜傥有壮志自弱冠成秀才凢大小试每作冠军初受知于豫章涂公绍奎继拔识于楚黄何公闳中名遂大鍧喜读汪洋闳肆之书喜谈忠孝节义之事喜交游目空四海之人尤専攻于形家言与悬壶市肆之术虽郭邵两先生无以过之辞寡而遇辩者能折气婉而遇大事能断尝与予读书东山深灯夜语据石谈文风雨聨床晦明相依道义之亲如同骨肉回首思之宛然如昨而今安在哉予所以不禁欷歔而惋惜者也公与予婣聨百世尝周旋公家庭之间备悉公处家之事心符公早卒遗两子一女公抚育无异所生族人之窭者每推其所余以赡窘急课子每以古义相规不使即于匪彝今公子珀语言动静一轨于正继配杜孺人及玥玳珆诸子女与珀妻梁氏皆撄献贼之难不辱贼手是即家范之所贻也此公立身行已之崕畧也丙戌东流县之变公不少屈抗贼以死夫生死之故亦大矣而公所以处之如此呜呼其于义命可谓能安之矣公死七日珀子索于江而全躯如故不毁寸脔饱鱼鼈之腹是必有鬼神之呵防焉事亦甚竒而近怪也松人思公之贤老防相携扶祭哭又为之卜吉牛眠以妥其灵呜呼公蜀人也而死于松葬于松若故园之反无日亦将而逍而遥而嬉而娱是为永世之庐焉殆莫之致而致者命也莫之为而为者天也呜呼有公之行而不能大昌其先有公之才而不能尽用于时有公之节义而当事者不能上其事使荷思纶之褒此公不能不怏怏于九原也虽然珀孝子也必能仰体公意奋发其所雄以光厥志公死犹生矣又为之铭曰江之幽魂邅回焉锦水之邈神所依依随异物腐败者有尽之身与峩峰玉垒长峙天地者清节髙风时久而石坚后之人见之常凛凛生气于予言】
　　祭文
　　宋王十朋谒文宣王庙文【惟夫子之道一以贯之奚间乎迩遐不陋九夷而欲居行乎蛮貊如一家今坤维文物之富人才之盛有洙泗风而无媿于诸华茍非圣教之旁逺岂一文翁能化之耶某一介书生防恩帅巴媿无果达艺之才可以从政而亦粗知富庶教之何加若夫事贤友仁与学道而爱人也固不敢不勉所欲与诸生共勉者曰忠曰孝曰思无邪】
　　谒昭烈庙文【呜呼东都之季盗窥神器分鼎者三帝乃刘氏有髙皇度有光武气有王佐臣无中原地以区区蜀抗大国二天厌汉徳壮图弗遂功虽少贬四海归义永安故宫遗迹可记君臣有庙英雄堕涙嵗月浸逺栋宇莫治某来守是邦过而兴喟一新庙貌薄荐殽胾旁观八阵细读三志我虽有酒不祀曹魏】
　　谒武侯庙文【丞相忠武蜀之伊吕髙卧南阳悲吟梁甫草庐之中三顾先主将汉是兴非刘曷与君臣鱼水蛟龙云雨才十曹丕志小寰宇假令无死师一再举吴魏可吞礼乐可许宁使英雄堕泪今古将畧非长庸史之语某受命天子来帅兹土梦观八阵果至夔府庙貌仅存风流可覩旁有闗张一龙二虎安得斯人以消外侮】
　　明蜀献王祭汉昭烈文【维洪武二十四年嵗次辛未十二月二十八日敢昭告于汉昭烈皇帝汉丞相诸葛忠武侯曰龙兴云从君明臣良旷千载而一遇何会合之不常曰若稽古实惟成汤三聘莘野承筐是将咸有一徳革夏为商歴嬴秦而两汉孰能袭其遗芳伟中山之帝胄当羣雄之扰攘嘘炎焰于寒灰时三顾于南阳情交懽于鱼水言靡间于关张保岷峨控荆湘三分天下开拓封疆信同心而协力视当代而有光予丕仰于休风幸开国于是邦覩閟宫之頽圯叹古柏之荒凉命我将士缭以垣墙屹栋宇之崔嵬焕丹青之焜煌新规模于今日聚精神于一堂告厥成功我心孔臧遣官致祭酾酒刲羊惟帝与侯神其洋洋佑我蜀民降福穰穰】
　　祭杜甫文【维洪武二十六年嵗次癸酉十二月某日遣官以牲醴之奠致祭于草堂先生杜公曰先生距今日之世数百余年而成都草堂之名至今日而犹传予尝纵观之万里桥之西浣花溪之边寻草堂之故址黯衰草兮寒是以不能无所感也于是命工搆堂辟地一防扁旧名于其上庶几过者仰慕乎先贤然人之所传者先生之遗编也而予之所羡者盖以先生一饭之顷而忠君爱国之念惓惓虽其出巫峡下湘川固不恋恋于此而先生之精神犹水之在地无所往而不在焉爰矢辞于翰墨写予心之悁悁临风酾酒尚其来旃】
　　许应元立杜甫祠祭文【承圣皇之景贶返按职于夔子陟赤甲之巑岏歴东屯之遗址悼哲人之逢屯居委约于江潭赌鸿藻之缤纷增累欷而汍澜昔三季之末造闵斯文之坠地阅五际之亶延王风郁其蓁秽惟夫子之渊淑秉至精于上皇挺姱节之崔嵬吐昌辞之琳琅遭浊世之纷拏婘邅迍以窘步顾江皋而戾止奄三年以东惊瞻遗墟之辽廓叹禾黍之离离敞崇宫于北阜愿招神以来栖山有椒兮沚有兰灵之来兮云旗翻灵兮灵兮洵乐胥巴讴楚舞神所娱殽函重阙不可以遽往神不乐此其焉如尚飨】
　　陈献章祭邹智文【呜呼汝愚不括其囊而晦其光汲汲皇皇不小其节而畏其折轰轰烈烈昔在翰林语黙浅深孰识其心顷来南海穷而不悔乃见其介业以时兴行以志成君子之贞贞徳之干毌受天损何命之短已而已而天道无知哀此孤嫠死不辟险生必就检是曰无忝北风萧萧云旗揺揺蜀道之辽觞酒豆肉尽此一哭魂返无速】
　　杨亷祭邹智文【呜呼汝愚纵子以读中秘之书胡乃草疏而论执政之臣置子以步瀛州之上曷为取祸而投瘴海之滨子体甚弱奚宜逺行岂知有其国而不知有其身子有父在家故食贫岂尽忠于君而不得暇顾其亲呜呼实子之道如此得程书而不能久于朝廷匪子之志如此而不欲以皓皓之白而防世俗之埃尘方子之讣至予犹疑其未真不然何杀元城于岭外者竟一夜而毙窜子瞻于儋耳者卒不能不使之返轮既而询得其实始哭于寝门而涕泪为之沾巾呜呼伤哉痛子妙龄】
　　杨慎祭刘春文【岷山之精井络通津焜曜峻极实生伟人天生我公匪邦伊世在邦为珍在世为瑞三礼首选鼎魁及第摛藻天庭敷言近陛有頍文苑蔚为儒宗讲金华而议白虎记东观而考南宫瑰词直笔大雅古风随仕阶而誉命思职居以効忠乃陟宗伯乃掌邦礼公徳寅清公衷简易是礼是仪爰契爰似酌言可施违覆堪纪宅忧诏还总已留錀报政来朝帝念旧学视草西垣演纶东阁维新天子更化立年饥渇宅俊寤寐英贤公才公望孰与公先天不憖遗公下少延哀哉贺门鞠为吊间嗟兮梁木霜稼已俱区中之缘永絶苍生之望遂虚呜呼位至八座夀登六袤虽尊荣之已膺恨效用之未极在公者则立徳立言足以不朽而无恨在议者则为世为民重以不满而兴噫也杳杳灵驾载返东川敬陈薄奠以告祖筵】
　　张时彻祭宋濓文【先生学究天人之际道遡濓洛之宗才优经济之具志存礼乐之隆丁天造之草昧乃嘉遯而居贞逊史职而不居入龙门以采苓综百家之邃防骋六籍之夷庚观其四符八枢十二防之着盖非徒骛神于艺文之囿而实欲趾烈于三代之英适元运之告逝当真主之龙兴肆蒲轮以下聘乃奋鬣而扬翎班学士之精秩亦奉防以授经纾黼黻之鸿猷宰文章之主盟方君臣之同乐槩夷夏而钦名师大雅之明哲遂乞身而宅畊何鸿鹄之既举而缯缴之复婴终殒身于遐窜惜旅魂之茕茕宁首丘之弗怀同湘累以飘零呜呼遭屯而雌伏兮固哲士之恒也际泰而遘闵兮非凢众之所明也歴年禩之渺邈焕耿光其若生播灵爽于川服衍道派于婺城虽砆璠之异尚孰品徳而不京矧小子之固陋实是矱而是绳瞻遗像之奕奕涕既陨而沾缨践豆笾以致奠庶表着乎休声】
　　祭方孝孺文【昔孔子有杀身成仁之训孟子有舍生取义之箴而先儒绎之曰只是成就一个是而已于戏若正学先生之死非所谓杀身以成仁者耶非所谓舍生以取义者耶非所谓成就一个是者耶盖乙丑之变靖难之师入矣革除之君亡矣文皇既践寳阼亲则髙皇帝之子也非若异姓之革命也非有市朝之迁易社稷之变置也人心依戴缙绅比肩而事之而先生之隆徳重望是文皇与用事左右之所倾慕而必欲致之者也使当是时于所谓曰仁曰义曰是者见之不的而持之不坚未有不褰裳而就之者矣何乃裹衰而行投笔而恸书词以絶命不忍一诏之草而甘以其身裂肝醢肤而使亲故八百四十七人者相从于鱼肉也盖先生之生也应木星之祥宜其出也被髙皇之眷文足驾苏黄而不屑为学必肩濓洛而不遽止方将穷源洙泗而比绩伊傅使道符往圣功赞二仪斯已矣至抱夷齐之介而防死节之名则先生之不幸焉耳古称死有轻于鸿毛有重于泰山若先生之死其谓之鸿毛乎其谓之泰山乎文皇尝语人曰彼食其禄自尽其心耳仁皇亦曰若方孝孺辈皆忠臣也以二圣之言若是则奚俟于久而后论定哉于戏先生之仁成矣义取矣是就矣死且不可朽矣而天下后世犹致恨不已者则以九族尽诛而使千百年之宗祀不血食也于戏哀哉彻也生同桑梓诵先生之遗文跂先生之芳烈未尝不恻然而悲澘然而涕也乃今持节剑南实先生流寓之地顾瞻庙祀其为悲也涕也又岂如恒情而已哉乃原先生之心而告之幽冥之中其谓余知先生也耶其谓不知先生也耶】
　　郭棐祭三贤祠文【维万厯二年嵗次甲戌秋九月壬申朔越廿有八日某谨致奠于少陵杜先生康节邵先生潜溪宋先生之灵曰于戯豪杰之生世也或显或隠其道不同而惠泽之流被也无久无暂其感则一惟三先生实贵于夔其演易有台秋兴有咏龙门有述瑰玮杰特之制作既与日月并辉光其闻觞不乐一饭不忘百折不挫忠耿磊落之精诚又与川岳同流峙立言立徳奕禩弥芳纯节纯心旷世相感顾兹祠宇思系士民嵗月邈绵榱栋頽圯某承乏兹土拜瞻恻然诹吉鸠工尅期竣事神庥斯妥馨悳弥彰敬涤牲牷薄申诚悃惟灵昭假福兹氓萌伏惟尚飨】祭赤甲山文【夔多火灾民咸谓赤甲山为祟也予窃谓神职在福民奚忍祟之敬具牲醪于观文楼遥望山神奠而祝之词曰繄兹山之巑岏作夔门之巨镇严飞峦之特起缅羣峰之揖逊如龙跃于九渊若凤翔于千仞何卉木之洁濯乃赤背之嶙峋彼闾阎之黔黎苦回禄之煨烬谓山神其尸之咸蹙额而顿囟予惟神之挺直着一方之灵信人依神以胥宇神福民以膏润胡利泽之弗被忍煽熖以加衅斯愚蚩之臆度岂正直之所任予愿神之鉴观愍斯民之疾疹驱雷车之轰鋾灭火鞭之燐煴扫余灰于累刼廓雄威于一震人借之而帡幪物由之而于牣庶奠丽于四氓敛休嘉于百顺匪惟息羣庶之流言抑且腾千禩之芳闻惟伸其图之尚飨】
　　曾三省祭胡子昭文【呜呼臣之于君弟之于师义等在三生死以之文皇靖难公致其命希直殉君公嗣其劲二百年来忠魂黯然圣人厯服明诏痛焉曰修俎豆曰録苗裔祖武孙谋善述善继蜀有専祠向以祀方公出其门宜列于旁赫赫坤维视此正气日月精光同流罔既公也伯夷弟亦叔齐另有褒表公其慰兮】
　　李化龙祭张监军文【呜呼鄙谚有之人死留名诚得死所虽死犹生惟公诞河山之粹气毓燕赵之精英负竒每悲歌慷慨临事辄愤惋不平当其守山海备兰州盖尝丸泥封闗称北门之鎻钥亦尝鸣劒扺掌絶大漠以横行既逆叛之发难遂杖策而西征扣门数语肝胆立倾语时事腐心动色恨叩九阍之无路谈叛逆嚼龈立髪愿捐七尺以相从遂戌服而蹈重闗之险乃匹马而监却月之营信明天日威肃雷霆望之者鹤唳风声而避归之者箪食壶浆以迎既扺贼垒独主齐盟时投袂而作三军之气时挥戈而倡九地之攻义形于色即众忌旁猜其奚恤威加于敌遂灰飞电扫以成功盖闻初五之战公独揺旗助喊与贼相持者终日初六之入公则勺水不下卒致劳形而敝精盖夫功以此立病以此成者与嗟夫公之死非一端矣当其机可乘而辄失盟屡要而无功甘养虎而遗患谁筑室而返耕缩朒者为贼所愚至不以一矢相加遗庸愦者纵恣剽掠等三尺若一髪之轻即走卒为之气塞何况受命而监国之兵又况乎三月之间山岚水瘴之与居困苦饥渇之相仍公之死劳耶愤耶忧耶郁耶不然胡为乎以飘飘凌云之气不数日而失藏山之壑咽邻笛之声嗟乎公则死矣赤胆忠心之士竟与山原之道殣同命世之容容碌碌者何限往往饱富贵而享功名顾防颇蔺相如其人死矣千载之下犹有生气曹蜍李志奄奄如泉下人何足为生忆当五月望后义师渐老余且脂车秣马欲驰入栁营而亲取衡命者之首乃以家讣而不果于行独洒泣而草檄誓一死以激羣情即大众不无感动公独搏膺顿足矢诸天日遂以一日而克万仞之城然则公之死半为国半为我也余亦何心而不掩泣返袂涕汍澜而泪纵横临风一奠茹哀数语盖半以纪公殉国之迹而半以泄吾不平之鸣呜呼哀哉】
　　祭房张二将文【呜呼二将军之死也经嵗于今矣古有言死有重于泰山有轻于鸿毛如二将军之死轻耶重耶夫逆贼应龙淫怒自逞荼毒生灵原野厌人之肉川谷流人之血既有年于今矣人臣无将将则必诛封疆之臣灭此朝食岂俟问哉乃数年来未有显言诛之者何也懦者以私婪者以贿茍就一切之利而不顾国家久逺之害晚近庸臣大抵然耳盖显言诛之自房将军始将军提一旅捍孤城岂足以当播州之全师顾义气所激直欲捽逆贼而平吞之恩重身轻威尊命贱所从来矣迨逆贼卷土而来相与从事于顔行将军不沮不慑拥孤军抗强敌又得谋勇俱足如张将军其人者左右其间一战东溪再战凹垭奋臂一呼万夫辟易斩将搴旗溃围防阵何其壮也终以力尽援絶鼔衰士散竟至以身殉城然其英风义烈犹足吐懦夫之气激壮士之肝亦已竒矣且自二将军死而后贼负不可赦之罪人坚必诛贼之心九伐方张四征伊始此非贼能死二将军乃二将军能灭贼也假令守綦江者非有磊磊落落如二将军必且与贼通必且为贼讳养其鳞甲长其羽翼突而鹊起席卷川巴李特王建前事不逺即不然杀人者可以不死无君者可以自全将使人懐问鼎之心户比齿马之迹僭拟成风纲常扫地不及十年人其沦乎瓦解陆沈岂足为喻盖二将军之死非独以存蜀是天下理乱得失之闗也即谓之重于泰山是耶非耶嗟乎人谁无死以法死以贿死以寒疾不可汗五日死以饮酒御妇人死等死耳要以生无荣名死无令闻纵使百十万刼只如未生甚且遗之臭矣则其死轻也二将军死既闻天子嘉其义烈赠以极品赏以延世千秋庙貌比于睢阳嗟嗟可不谓重耶龙既入渝城誓师剿逆髙二将军之义乃为文以祭之二将军有灵当且率綦城之厉鬼以杀贼始信二将军果能灭贼死乃益重也尚飨】
　　彭端吾祭宋濓文【呜呼先生生于浦阳遇主于集庆而卒于白帝乃葬于华阳呜呼先生胡为而至于此凡危疑忧患之中人也必其人暗于几势诞慢无方不然则刚愎自用才伎甚张也先生辞官晚季之代著书龙门之旁席珍以俟泰运杖策而应明昌可谓知防而知彰矣嗜杀首戒当宁仁孝急牖元良春秋致刑赏中论韬略以典谟为匡方丘陈清心寡欲之对齐室悉三代有道之长兢业存朽索之鉴纳约贷迂行之狂可谓过补而美将矣家事无隠于君侧温树不对于子行片言皆可私覆防善必见廷扬九年不毁人一短终身不矜宠违常可谓忠慤而诚庄矣郊庙山川百神之典朝会庆好律厯之经四方贡宴赍赏之节勋旧卿士功徳之庆酌百世之仪则定一代之圆方每奏未尝不称善草创烁然有纪纲可谓述作之煌煌者矣甘露献仁主之颂旨酒醉学士之章赐马恩鸿骥泣咏鹰信纳禽荒文绮隆四皓之训袭衣储百嵗之装请老犹迟其杖履梦寐勤发于明王可谓极宠眷而荣光者矣其独任文墨而不愿任事也盖已惧权势之披猖其奉勅撰文赐日本使而必却其金也盖已避外交之防茫其不欲家私富贵而久逺为子孙计也盖已虑宠盛之或戕而卒以其孙慎生逆党疑逮祸即发于先生所毖防呜呼先生之忠可信于帝之平曰而不能无疑于仓皇先生之信可令储君为之投水国母为之斋诵而卒无解于帝之中藏呜呼知人帝犹难惟先生对敭人不可测误帝帝不可测焉得不误其躬事势至此亦不可得而藏矣呜呼先生不能全始终于髙帝歾犹幸得于献王魂不幸旅殒于夔子骨犹幸珍迁于华阳慎不幸颠鼎于震位择犹幸续济于坤方端吾揽辔访古过净居寺凭先生之丘而吊焉慕先生之道惜先生之亡聊为先生导凝滞于九地写幽沈于一觞也呜呼尚飨】
　　舒鹏翼祭禹文【当尧之时洚水滔天民遭防溺茹毛饮血厥食惟艰尧有忧焉举禹治之俾绳鲧业禹自冀州梁岐岳阳覃懐至于衡漳又自积石龙门壶口雷首砥柱析城至于王屋又自嶓冢荆山内方大别衡山敷浅云梦至于彭蠡盖不敢陻塞汨乱以取震怒故浩浩汤汤东注江海禹可谓智矣禹伤先人鲧以功不成坐诛乃手胼足胝居外十三年过门不入生啓不得子恶衣菲食陆行乘车水行乘船泥行乘橇山行乘日孳孳排决濬瀹弗遑宁处禹可谓孝矣方其随山刋木鬼神龙蛇防惜巢穴作为妖怪风沙昼暝迷失道路禹乃仰空咨嗟俄见上帝授以太上呼召万灵之书且令其臣狂章虞余黄魔大费庚辰童律为之助由是能呼吸风云役使神物竟得开凿之志禹可谓神矣四隩既宅九州攸同弃得以播百糓契得以敷五教垂得以司百工皋陶得以明五刑伯夷得以典三礼后夔得以正五音龙得以主宾客任土作贡劳而不伐禹可谓功矣是故天锡洪范舜禅帝位致彛伦之攸叙会诸侯于涂山而下民底定万世永赖孔子曰禹吾无间然矣呜呼禹之功史虽载之而不知其由于孝禹之智人能言之而不知其由于神合智与神谓之圣合功与孝谓之徳徳且圣庶几其记禹哉复作九歌俾士人诵之以侑飨祀歌曰洚水儆尧兮泛滥国中四岳荐禹兮俾为司空禹治水兮注之东力极横流兮为民粒食乘四载兮劳心焦思克盖前愆兮万世之利　声为律兮身为度其言可信兮其仁可附庶土交正兮底慎财赋　不自满假兮拜昌言声教讫兮奠黎元水土平兮生齿繁洛出书兮锡九畴通九道兮开九州亹亹穆穆兮六府孔修　娶涂山兮辛任啓呱呱兮何心荒度土工兮五服弼成　膺厯数兮帝命赫泣罪人兮痛自责舞干羽兮有苗格　辑五瑞兮建皇极朝玉帛兮会万国戮防风兮明黜陟　宅百揆兮股肱良敷文明兮庶事康于尧舜兮大耿光】
　　跋
　　宋胡元质石经跋【石经云者以俗儒穿凿经籍疑误后学而立也汉灵帝时博士试甲乙科争第髙下至有行赂改兰台漆书经字者诸儒受诏于熹平成刻于光和俾天下咸取则焉碑髙一丈广四尺水经云立石太学其上悉刻蔡邕名隋志有大字石经七种其论云汉镌七经皆蔡邕书史亦称邕自书册使工镌刻其画画超诣要非蔡中郎不能到也然遗经今存者体各不同虽中郎兼备众体而篇章之富未必能办于一人之手传称邕与堂谿典杨赐马日殚张驯韩说单飏等正定诸经意者当时诸儒同渉笔于其间不可知也然歴年多更变故久陵迁谷变煨烬剥蚀之余甚取为柱础为炮石者唐初魏郑公首访求之十得其一况于今哉兹来少城得坠刻于一二故家虽间断不齐然残圭裂璧亦可寳也因以镵之锦官西楼庶几补古之缺文云尔】
　　张縯石经跋【石经本末丞相洪公论载于释详矣洪公所未及者今粗见于此唐章懐太子引洛阳记注范晔汉书称石经凢四十六碑及髙澄迁石经于邺通鉴所书为五十三碑自东汉歴魏晋宋数百年间洛阳数被兵此碑当有毁者其迁于邺乃视洛阳记多六焉疑洛阳记未详也碑制髙一丈广四尺六经文多必非四十六碑所能尽者宋常山公河南志称石经凢七十三碑常山公博物洽闻欧阳文忠每以古今疑事谘之河南所书必有据依矣后周伐齐毁碑以为炮石方髙纬昏乱两阵胜负之顷犹需孽妇一观遂以其国输后周复何有于石经则此碑之残毁亦宜也贞观考古止得石经数段其传于今者亦可知其无几矣蔡邕本传称邕自书丹于碑不言为何体书今世所传皆为体至儒林传序则云为古文篆三体书法以相参检注言古文谓孔氏壁中书以縯考之孔壁所藏皆蝌蚪文字孔安国当武帝之世已称蝌蚪书无能知者其承诏为尚书五十九篇作传为古定不复从蝌蚪古文邕独安能具三体书法于安国之后二百年哉汉建武之际杜林避地河西得古文尚书一轴诸儒共传寳之一轴已为世所珍如此熹平距建武又几载乃谓六经悉能为古文非事情也或者邕以三体叅检其文而书丹于碑则定为亦如孔安国之书传耶儒林传序疑字有误者初邕正定六经与堂谿典等数人同受诏今六经字体不一当是时书策者亦不独邕也姑识其末以俟博识之君子】
　　宇文绍奕石经防【侧闻给事内翰胡公以道徳文章华我国家其经济事业似唐李文饶而风节过之方论上前慷慨激烈动悟渊聴在玉堂锁闼益摅所学禆赞圣聴订正国是被宠隆异冠絶在廷公每以天下自任推六经精防寓诸日用至于屋壁所藏残编断刻收拾无遗常叹石经画最古旁搜博访合诸家所藏得蔡中郎石经四千二百七十字有竒以楷书释之又得古文篆三体石经遗字八百一十九并镵诸石永贻不朽按范晔史称蔡邕自书丹使工镌刻郦道元注水经亦云光和六年立石于太学其上悉刻蔡邕名则大字石经出于一笔似无可疑若夫三体石经以儒林传考之则其书已出于东汉时水经乃云刻之魏正始中意者魏刻殆以补汉刻之遗亡耳】
　　欧阳修唐夔州都督府记跋【余尝谓唐世人人工书故其名堙没者不胜数每与君谟叹息于斯也如具灵该缪师愈今人尚不知其姓名况其书乎余以集録之博仅各得其一耳】
　　后汉文翁学生题名跋【右汉文翁学生题名凡一百有八人文学祭酒典学从事各一人司仪主事各二人左生七十三人右生三十人文翁在蜀教学之盛为汉称首其弟子着籍者何止于此盖其磨灭之余所存者此耳治平元年六月二十日书】
　　汉周公礼殿记跋【右汉周公礼殿记者今成都府学有汉时所建旧屋柱皆正方上狭下濶北记在柱上刻之灵帝初平五年立距今盖千年矣而字画完好可读当时石刻在者往往磨灭北记托于屋楹乃与金石争夀亦异矣记有云甲午年故府梓橦文君增造吏舍二百余间按华阳国志有文参字子竒梓潼人平帝用为益州太守不从王莽公孙述光武嘉之疑此记所载即其人也盖光武建武十年嵗次甲午云】
　　王履道跋东坡书【世学公书者多矣剑拔弩张骥奔猊抉则不能无至于尺牍狎书姿态横生不矜而妍不束而庄不轶而豪萧散容与霏霏如零春之森疎掩敛熠熠如从月之星纡徐婉转纚纚如抽茧之丝恐学者所未到也】
　　黄庭坚题东坡字后【东坡居士极不惜书然不可乞每乞书者正色诘责之或终不与一字元祐中锁试礼部每见过案上纸不择精麄书遍乃已性喜酒然不能四五龠己烂醉不辞谢而就卧鼻鼾如雷少焉苏醒落笔如风雨虽谑弄皆有义味真神仙中人此岂与今世翰墨之士争衡哉】
　　跋东坡墨迹【东坡道人少日学兰亭故其书姿媚似徐季海至酒酣放浪意忘工拙字特瘦劲乃似栁诚悬中嵗喜学顾鲁公杨风子书其合处不减李北海于苇圆而韵胜挟以文章妙天下忠义贯日月之气本朝善书自当推为第一数百年后必有知子此论者】
　　陆游跋古柏图【此图吾家旧藏予居成都七年屡至汉昭烈惠陵此柏在陵旁庙中忠武侯室之南所谓先主武侯同閟宫者于此略无小异则画工亦当时名手也淳熙六年龙集已亥六月一日陆某识】
　　跋中和院东坡帖【此一巻皆苏仲虎尚书所藏鉴定精审无一帖可疑者刻石在成都大圣慈寺中和胜相院淳熙六年六月十七日陆务观题】
　　跋陵阳先生诗草【右陵阳先生韩子苍诗草一卷得之其孙籍先生诗擅天下然反覆涂乙又歴疏诗所从来其严如此可以为后辈法矣予闻先生诗成即以予人久或累月逺或千里复追取更定无毫髪恨乃止则此草未必皆定本也大歇庵诗一章徐师川作而先生手録之亦足见其无昔人争名之病矣故附见卷中淳熙庚子四月二十二日笠泽陆某书】
　　跋东坡问疾帖【东坡先生忧其亲党之疾委曲详尽如此则爱君忧国之际可知矣其曰勿使常医弄疾天下之至言读之使人感叹弥日淳熙九年五月乙未甫里陆某书】跋东坡诗草【东坡此诗云清吟杂梦寐得句旋已忘固已竒矣晚谪惠州复出一聨云春江有佳句我醉堕渺茫则又加于少作一等近世诗人老而益严盖未有如东坡者也学者或以易心读之何哉淳熙九年五月二十六日玉局祠吏陆某书于镜湖下鸥亭】
　　跋三苏遗文【比书蜀郡吕商隠周辅所编周辅入朝为史官得唐安守以归未至家暴卒可悲也淳熙十一年正月十一日务观识】
　　跋东坡书髓【成都西楼下石刻东坡法帙十卷择其尤竒逸者为之编号东坡书髓三十年间未尝释手去嵗都下脱败甚乃再装缉之嘉泰二年嵗在癸亥九月三日务观老学庵北牕手记】
　　跋闗著作行记【著作闗公出使峡中风采峻甚仕者人人震栗莫敢仰视某以孤生起罪籍万里佐州浅闇滞拙自期且汰去而闗公独厚遇之举酒赋诗谈台阁旧事忘其位之重也公免归之明年某以事至卧龙山咸平寺长老惠琏言公往有行记今将刻之石因属某书其末某曰方闗公之门可炙手时此书乃不出今公归卧青城山下宾客解散形势一变而琏方刻其书为不朽计嗟乎足以愧士大夫矣乾道七年七月左奉议郎通判夔州军州主管学事陆某谨识】赵明诚汉巴郡太守樊敏碑跋【石汉巴郡太守樊君碑云君讳敏字叔达肇祖虙戏遗苗后稷为尧种树社漆徙岐天顾亶父乃萌昌发周室衰防云伯匡弼晋为韩稷鲁分为杨充曜封邑厥土河东树汉之际或居于楚或集于梁君缵其绪华南西疆又云总角好学治谷氏经贯究道度无文不睹于是国君备礼招请濯冕题舆杰立忠謇有夷史之直卓宻之风乡党见归察孝除郎永昌长史迁宕渠令大将军卒光和之末京师扰攘雄狐绥绥冠履同囊封袂长驱卑走枕北国复重察辞病不就再奉朝聘七辟外台甞为治中诸部从事又云季世不祥米巫凶虐奸狡并起防附者众君执一心赖无洿耻复辟司徒道辞不往牧伯刘公表授巴郡以助义郡尉养疾闾里又辟奋义校尉年八十有四嵗在协洽纪验期臻奄忽藏形其后有铭最后题建安十年二月上旬造他汉碑类多刓缺而此碑独首尾完好故载其大畧于此所谓米巫凶虐者谓张角也】
　　元虞集跋先氏书岩【凉国公勲业闻望着于天下我国家蓍也年七十余闲居金陵又以文章学问为吾道砥柱其得于天而裕于人何其盛哉读书岩之记序其原委博瞻考据乡里晚生后进盖有不及闻者吾蜀百千年故家旧族若先氏岩者多有之矣安得一一表章于大臣元老之手乎然先氏子孙所恃以不朽者不徒在于岩者矣】
　　谢端跋先氏书岩【端亦蜀人也流离江汉间几十余年矣某山某水不知几何所读书岩之记始知先氏之有贤子孙矣端今老矣行于四方欲求一畆之居而不可得吾蜀多异人异书何时扁舟泝江而上从书岩岚光林影之下求其遗书而读之庶几补过以希前修汝砺可尚不吾却也其可感慨也夫】
　　明蜀献王跋宋濓楹铭【积丘山之善尚未为君子贪丝毫之利便防于小人此金华宋太史景濓楹铭盖其引年而归田里时所作也昔卫武公年九十犹作抑诗以自警即此意欤其门人王绅为予书此予取而读之悚然若亲见太史于前也惕然若亲闻太史之言也所谓虽无老成人尚有典刑噫信乎古语云从善如登从恶如崩可不慎哉今观绅文章孝友蚤有时望诚可谓青出于蓝水寒于氷者矣然于此铭尤当书诸绅而弗忘则非惟无负于太史无负于已之所学也特识数语以归于绅且用以自朂】
　　惠王跋鲜于枢书诸葛表后【鲜于太常伯机胸次无滞迹所书汉丞相诸葛公出师二表真墨笔力遒劲韵度不凡得妙中之妙与赵松雪相伯仲宜其为世所寳余罢朝每每披阅心目豁然但恐其墨渝纸敝不能久有于天地间因命工勒石以惠来学云时成化十三年五月一日识】
　　邹智跋钓鱼城志后【子尝观天下之大势矣立国于北者恃黄河之险立国于南者恃长江之险而蜀实江之上游也敌人有蜀则舟师可自蜀浮江而下而长江之险敌人与我共之矣由此言之则守江尤在于守蜀也元南侵而必自蜀始岂非有见于此与冉氏弟兄受知余玠而首画城钓鱼之策王坚张珏且战且守至死不渝岂非有见于此与向使无钓鱼城则无蜀久矣无蜀则无江南久矣宋之宗杜岂待崖山而后亡哉呜呼当兹城之成也宋无西顾之忧元无东下之路使贾似道能用汪立信之策陈宜中能用文天祥之策下游与上游齐奋内郡与外郡并力天下事未可知也天时不齐人事好乖令人有千古不平之愤】
　　魏瀚牟女打虎赋跋【粤王化既邈习俗浇薄虽父子兄弟夫妇利害所在不相顾惜甚至戕恩贼义有难言者余迁守兹郡聴谳之际凢悖伦伤恩者靡不开其蔽而通其明全其情而惧以法然固有心革威慑翻然悔悟者而伦理尚未见厚讼狱终未能清岂身教之政有未至而习染之锢未易新耶佥宪范公追赋牟氏打虎救母诗惓惓以牟女之孝为足重而守令能旌劝为可嘉公复以职在观风申谕吾民勿使是女専美于前公之意必扶持世教弭息讼源不特文字之可称述而已凢在吾民独不思牟一弱女而孝心激烈捍虎救母奋不顾身况壮而为男子者乎又况读书明理为丈夫者乎】
</div>
    <div class="pagination">
<a href="四川通志_page208.html">上一页</a><span>...</span><a href="四川通志_page204.html">204</a><a href="四川通志_page205.html">205</a><a href="四川通志_page206.html">206</a><a href="四川通志_page207.html">207</a><a href="四川通志_page208.html">208</a><span class="current-page">209</span><a href="四川通志_page210.html">210</a><a href="四川通志_page211.html">211</a><a href="四川通志_page212.html">212</a><a href="四川通志_page213.html">213</a><a href="四川通志_page214.html">214</a><span>...</span><a href="四川通志_page210.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
