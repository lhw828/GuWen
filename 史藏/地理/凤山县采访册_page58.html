<!DOCTYPE html>
<html>
 <head>
  <meta charset="utf-8"/>
  <title>
   凤山县采访册 - 第 58 页/共 75 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   凤山县采访册 - 第 58 页/共 75 页
  </h1>
  <div class="content">
   嘉庆十九年十二月日给。

　　奉宪示给圳界碑

　　在港西里阿里港街双慈宫头门楼西壁，高五尺一寸，宽二尺二寸。上横书「奉宪示给」四字，下正书二十三行，行三十八字。其辞云：

　　特调福建台湾府凤山县正堂加三级纪录五次王，为勒石定界，以垂永久事。乾隆二十六年五月二十二日，蒙特调福建台湾府正堂加三级纪录九十三次余批：本县审看得淡庄等处田禾，均藉六皆河水引灌。其源共出一条，其流分为三支。东一小条，系属三张廍庄。又一大条，系盐树脚等庄。西北边一大条，系属笃嘉、龙渡两庄。此各庄引水之圳头也。去年十二月内，刘予长等因从前未定分界，称被盐树脚庄民霸绝缘由上渎宪案，蒙批仰县查照前详批示，诣勘定界等因，遵即检查前详，亲诣淡地，详细察勘。量明溪水宽深、查看圳头大小，当场绘图贴说，召讯各犯。据笃嘉庄民刘予长等供称：本庄年纳供榖一百一十五石八斗四升零，又纳饷银二十二两四钱；又据龙渡庄民涂伯清等供称：本庄年纳供榖一百八十九石五斗五升零；又据盐树脚庄民高千盛等供称：本庄年纳供榖三百四十八石一升零，三张廍庄完纳饷银四十两，被笃嘉、龙渡庄民在源头另凿新圳各等语。为查该庄田禾既共此条溪水以资灌溉，则溪水自当按照供榖之多寡，以定水面之分数。今勘六皆溪面平流处所，横宽六丈，应以一丈为砌石立界之地，其余五丈作十分均分。内笃嘉、龙渡两庄应归二丈，计得四分；盐树脚、三张廍等各庄应归三丈，计得六分。至盐树脚庄民并无霸绝水源、占住圳头，龙渡庄民涂伯清等折开圳头业已填塞，无庸置议。理合将勘讯分界情由，绘图贴说呈详宪台核示等缘由。蒙批：争水处所既该县亲勘，酌量公分，以资灌溉，两比俱已允服，投具遵依，加详完案缴图等因。蒙此，合行勒石永禁。为此，示仰龙渡、笃嘉、盐树脚、三张等庄垦管佃户人等知悉。嗣后尔等务须遵照本县讯断、府宪批示，按照砌定四六界限分流灌溉，以彰公道，以资利赖。如敢不遵，仍在内山源头私开圳道，挹彼注兹、分泄图私者，察出，定行按律重处，决不宽贷。各宜凛遵毋违，特示。每年捐榖四石，奉祀天后圣母香油之资。

　　乾隆二十六年九月二十日，给发阿里港立石。

　　禁开赌、强乞、翦绺碑

　　在港西里阿里港街双慈宫头门楼东壁，高四尺一寸，宽二尺一寸。正书十二行，行三十字。其辞云：

　　特调福建台湾府凤山分县加五级纪录六次吕，为严禁开赌、强乞、翦绺，以靖地方、以安商民事。照得阿里港街妈祖宫前、市仔头、营盘口、仁和街、国王庙前、永安街、北势街等处栅内各街，正商民往来辐辏贸易交关之所，近访有一种无艺之徒，在街开场聚赌，常致争闹酿成祸端；一种流丐，身无残疾，三五成群，每逢朔望沿街强乞，稍拂其欲，恃赤图赖；一种罗汉脚，不事生业，潜入街市，混窃翦绺，扰害商民。此等不法，律载森严，重则流徒，轻则枷杖。本分县莅任斯土，曾经出示晓谕，以冀悔悟；无如故辙是循，不知痛改，除一面饬差协保查拿外，合再出示严禁。为此，示仰阿里港商士街民人等知悉：嗣后本港栅内各街，如有不安本业，仍蹈前愆，并开赌以及身无残疾，市行强乞，并混窃翦绺，滋事扰害，本街商民人等驰报地保，拿解送赴本分县，以凭按律严究，决不稍贷。再查妈祖宫前、市仔头街道有搭盖茅蓬篾折，此最易致火烛，应行一并禁止。宜各凛遵无违，特示。

　　乾隆四十七年六月日给。

　　义渡碑

　　在港西里阿里港街双慈宫头门楼西壁，高四尺五寸，宽一尺八寸。正书十四行，行三十六字。其辞云：

　　窃惟溪名二渡，岁不绝往来之迹；道达四逵，地迥殊桃李之蹊。春冬水涸，行李无忧，秋夏霖多，人民病涉。肩摩杂以鸡言，踵接居然鳞次。褰裳莫济，濡首堪嗟；潸然泪逐波流，悲矣愁冲岸峻。汪洋巨浸，岂同涉渭无虞；杳渺洪波，试看冯河有悔。行来半渡，俄惊洛水神人；步禾中央，忽变湘灵妃子。攀等济川无具、作楫未能，是以于雍正八年间，倡议置簿，亲送怀忠里各庄管事耆老绅衿人等募题。集腋成裘，众擎易举。随于□年□月间，以济人不必乘舆，施恩莫如给渡等事，赴前县主熊具禀，据批准给案据。业经徐江置船，仍存银五十八两，始买笃嘉、东势、石仑庄黄明焕、卜弘周田一甲六分，得租榖三十二石，每年除酌给渡河筏子榖二十五石工食，不收来往人等铜钱，仍存榖七石，公交街众放收利息，俟后来赢余置业焉。又众议每年应纳榖四石正，以为天后圣母油香之资。

　　乾隆二十四年己卯吉旦（倡理缘首赖攀云等三十二人姓名同勒石）。

　　新建龙王庙碑

　　在本庙西壁，高四尺二寸，宽二尺。正书十六行，行三十八字。其辞云：

　　龙王为海渎之神，其与社稷、山川、雷火、风雨、城隍、厉坛诸祀，并载在祭典，为天下郡县之所崇奉也，由来久矣。而况乎海滨之邦，其所以卫民生于沧波浩淼之中，俾商艘洋舲各安清晏；至于甘霖滂沛，应时以兴，妇子不致怨咨，禾麻得以遂长。其为功德之隆，尤宜尊崇报享，家尸户祝也。壬寅春，莅任斯土。下车以来，凡谒秩祀祠庙，见有漫漶破渗者，无不振新修葺之。偶因雨泽愆期，禾苗待槁，乃齐祷于观音、城隍之神，而问所谓龙王庙者，缺如焉。呜呼；莫为之倡，虽灵弗彰也。春秋传曰：凡祀启蛰，而郊龙见。而云龙在天，而有星在地，宜为神则专主夫行雨之司者，惟龙王是凭依也。未有寗宇，灵何以安？爰相其地于城隍庙西偏有遗址数弓，购而辟之，中为正殿三楹，深若干丈尺、广若干丈尺，塑龙王之像居其中，并将向所祀之风、火二神像附于左右两间。殿之外为露亭，深一丈余，广与殿之中一间等。亭之前为甬道、为大门。亭下东偏两室为朔望炷香退息所。庙西界沟，地苦粉沙，缭以砖墙。墙基深五尺，长若干丈，沿墙之外，护以堤。堤宽若干尺，所以固基址也。工始于道光癸卯年三月吉日，告成于五月吉日，共享金若干。除捐项稍资外，余皆本县自捐廉俸。是役也，自动工后，天气晴朗，几及月余，民间望雨若渴。适上梁时，大雨如注，浃旬，沟渠沾足，人心欢忭。佥谓龙王有神，其灵爽明验，已肇其端。从此海不扬波，雨旸时若。凤邑人其宜思所以食其德而报其功，永垂无极耳。董其事者，职员朱蔚、余葭莩也，晨夕指画，督率就工，功固不可没也；例得附书之于石。是为记。

　　道光二十三年（岁次癸卯）阳月，知凤山县事即补同知直隶州毘陵魏彦仪拜撰。

　　 兵事（上）

　　剿平庄逆纪略（乾隆五十一年）

　　台湾在福建省会东南海外九百里（一作一千二百里，轮船量水表测量实九百里，计水程十五更），历水程十五更（六十里为一更）。至鹿耳门进口，为台湾府治。府南七十里，为凤山县（时县在旧治，距府七十里）。府北百里，为诸罗县。雍正元年，又分诸罗县北百二十里为彰化县。彰化县北百二十里为淡水厅（雍正元年，设淡水同知一员，专管捕务。九年，始割大甲溪以北刑名钱榖归同知衙门管理）。台湾府领一厅四县，下至凤山沙马矶头，上至淡水大鸡笼城，延袤一千七百余里。东北负山，皆土番巢穴，其族无虑数十百种。西南近海，多平地，广衍膏腴，有竹木果植之饶。闽、粤人视为瓯脱，岁挈妻子负耒渡海谋生者，趾相属。地广物蕃，民竞利而鄙廉让。闽、粤之人各分气类，睚眦之怨，纠乡众持白梃以斗。好事轻生，其习尚然也。国家任重边防，慎择监司守令以司牧之。又设台湾镇挂印总兵官一员，统辖水陆官兵以镇守之。所任一不得其人，奸民往往蠢动。自朱一贵、吴福生之徒乘机窃发，随起随灭，而地大藏奸，民警时闻。

　　乾隆五十一年冬十一月，彰化奸民林爽文作乱，南路逆匪庄大田应之。十二月十三日，攻陷县城，邑令汤大奎率子守城殉节，典史史谦与焉。庄大田，漳州平和人。乾隆七年，随父庄二渡台，占籍诸罗。父死，迁居凤山笃嘉港地方。大田无他技，能勤于耕种，家道小康。笃嘉港距番仔寮数里许，番仔寮为贼薮，其奸匪有急，大田时加赒恤，以故群匪皆德之。及林爽文倡乱，大田族弟大韭、大麦啸聚奸民，推大田为首，杀牛豕，歃血以盟。与盟者二十余人，庄锡舍、王阮郭、简天德、许光麦、李惠其尤著者也大田出家赀，制器械，先劫质库，掠取彩帛为旗帜。书旗者，曰南路辅国大元帅庄；其余贼目先锋，曰辅国将军；其首目，总名曰旗头；众贼，皆曰旗脚。数日之间，聚众数千人。十二月壬子（十三），庄大田悉众攻县城。南路营参将瑚图里领兵三百人，出北门御贼。贼至，乘马南驰，莫知所往。千总丁得秋、把总许得升、外委唐宗保、王朝桂战死，城遂陷。知县汤大奎，典史史谦死之。教谕叶梦苓、训导陈龙池得脱出城，携家属赴陂头避难，招集义民，谋复城。正月十九日，贼扰陂头，皆被害，并杀梦苓弟梦芝、子殿材、殿豪、殿杰，亲属家丁死者七人，其妻林氏自刎以殉，双慈亭住持僧戒香收埋之。仅遗幼男一，僧抚养之。幼女三，庄锡舍掳留在家。又掳典史谦母沈氏、妻王氏、守备陈朝魁母高氏、妻赵氏，皆锡舍投诚送出。癸丑（十二月十四日），溃兵至郡城，始知凤山失守。参将瑚图里亦由打鼓港沿海回郡，见总镇柴大纪，泣诉曰：参将领兵屯凤山北门外，奋力击贼，贼退，驰马追之，贼乘虚入城，参将无所归。今回郡城，当力图恢复，愿总镇察之。柴大纪释不问。守备陈朝魁，旋亦逃回。

　　林爽文闻凤山失陷，遣人邀结庄大田，图攻府城。同知杨廷理、守备王天植，闻信领官兵义民数百人往攻大穆降，以断南北贼会合之路。柴大纪自守盐埕桥，以御北贼，而檄游击蔡攀龙领澎湖兵七百人，屯小南门桶盘栈以备南贼。是时，贼众蔓延，南北城池汛地皆失守；惟存府城，并北路艋舺汛、南路山猪毛汛。至是，鹿港、彰化、竹堑失而旋复，然官兵、义民兢兢守之，惧不免。其于扫穴擒渠，计未能也。于是，引领内地大兵益亟矣。

　　初，福建总督常青闻警，飞章告变，调集水陆大兵万人，刻日东渡剿贼。常青亦驰赴泉州，居中策应。水师提督黄仕简，统金门、铜山兵二千，由厦门出口渡鹿耳门。陆路提督任承恩，统陆路提标长福、兴化兵二千，由蚶江出口渡鹿仔港。海坛镇总兵郝壮猷，统督标海坛、烽火、闽安兵千八百，由闽安出口渡八里坌，后至鹿耳门。又益调水师提督延平、建寗兵千六百，檄汀州总兵普吉保领之：调福寗、铜山兵千人，檄福寗游击延山领之：驻厦门，备接应。新庄巡检王增錞，又自艋舺禀请发兵应援。巡抚徐嗣曾调闽安副将徐鼎士领督标、抚标闽安兵千七百，直渡八里坌。凡内地调集征兵共一万余人，发布政使库帑金十五万，运至泉州佐军，檄闽县、侯官知县、厦门同知发仓榖为渡海官兵裹带二月粮。惟是，台湾自知府以下，死事者十余人，皆悬缺需官，择福州府同知杨绍裘往署台湾府事，择调同知王隽往署北路理番同知、降调知县黄嘉训往署诸罗县、候补知县宋学灏往署彰化县，新调凤山县知县即往凤山任事，皆随兵船之台。飞咨浙江巡抚琅玕、两广总督孙士毅防沿海地方，而孙士毅亦自奏请驰赴潮州弹压。事闻，奉上谕：督抚宜不动声色，处以镇静。又赏提督黄仕简金银锞荷包、太平钱并温诏褒美之。其时，台湾告急羽书还至，护理淡水同知程峻之子怀同知关防，走泉州求援师。台湾道永福亦遣典史易凤翊趋渡厦门请兵。又风闻台湾府城失守，于是黄仕简既登舟，迟疑不发，而提督任承恩、副将徐鼎士等皆以风信不利，停师海上者久之始出洋。

　　乾隆五十二年正月癸酉（初四），水师提督黄仕简统领本标游击邱维扬、孙全谋、守备黄象新、督标水师参将潘韬、南澳游击李隆、金门守备曾绍龙、千总把总以下三十五人、兵二千三百名，至台湾府。海坛镇总兵郝壮猷，亦统领台协副将丁朝雄、长福营参将那穆素里、金门游击陈元、闽安都司罗光照、难荫守备黄乔、千总把总外委三十人、兵千七百名继至（郝壮猷兵至澎湖，把总蔡世恩配坐哨船遭风击碎溺死，并运粮巡检陈庆兵七十名亦与焉）。乙亥（初六），陆路提督任承恩统同安参将福兰泰、泉州游击海亮、陆路提标游击穆腾颜、长福营都司马元勋、提标守备潘国林、兴化守备常万雄、千总把总三十七人、兵二千名，至鹿仔港。癸已（二十四），闽安协副将徐鼎士统领抚标游击吴秀、督标都司朱龙章、候补守备罗礼璋、千总把总三十人、兵一千八百名，至八里坌。黄仕简，漳州平和人，袭其祖黄梧爵，为一等海澄公，累官水师提督，贵盛日久。自乾隆四十七年以来，台湾有事，仕简无不躬自请行，事旋定。以是，名望日起。林爽文大东门之战，贼中皆曰得毋黄公来耶？贼退，城中亦噪曰：黄公至矣。贼皆敛迹。至是，闻黄仕简果至。

　　丙子（正月初七），林爽文挈其党北走。其附和者失势皆散，庄大田退屯大冈山。黄仕简之闻变东渡也，力疾登舟，在海上迁延日久，病转剧。抵台之日，老疾畏风，乘安舆，重帷拥蔽，兵民至海口迎之，莫能见其面。既至府，惟以所领兵分驻城南北、柴头港、桶盘栈及迤东草店尾各营卡，而自选兵数百人，令游击孙全谋领之，护卫左右。命舁红夷炮二，位置行邸，备不虞。数日，始下令曰：本军门克日兴师，扫除逆孽，文武各官，一体遵照。各有司伺备夫役，请行期。既而，以病不果行。于是，典台湾道永福谋分兵赴南北，收复城池。

　　壬午（正月十三），黄仕简部分诸将，出令曰：诸罗居南北之中，诸罗不复，无以通南北。若游击林光王、杨起麟，若守备邱能成、杨郦，其带盐埕桥现兵千七百人，随总兵柴复诸罗。若参将潘韬、游击李隆，其带征兵五百人助之。凤山在府南七十里，凤山不复，无以清肘腋。若副将丁朝雄、参将那穆素里，若游击陈元、都司罗光照、守备黄乔，其带征兵千五百人，随总兵郝复凤山；若游击蔡攀龙、参将瑚图里，其带桶盘栈现兵七百人助之。府城为全台根本，不可无重兵守之。若游击孙全谋，其带兵五百人，随本军门居守；守备黄象新、曾绍龙，带征兵一千二百人，分驻草店尾、柴头港者其勿动；台湾城守营参将宋鼎、镇标游击左渊、王天植等领兵分守七门者，一如其旧。乙酉（正月十六），郝壮猷兴师，闻贼目据冈山，戒勿轻进，日行五里。戊子（正月十九），师次大湖。大湖在府城东南二十里，与冈山相望。贼人闻大兵至，伏冈山后。官兵侦之往捕，望见东南密箐中旗帜飘飐，官兵列阵以待，无应者。师进，望见尘起，又列阵御之。日昃，恐为贼所算，退屯大湖。有报贼人将乘夜劫营者，夜将半，果有贼至。官兵大惊曰：贼人至矣。枪炮齐发，达旦乃止。迟明，师进，见草寮数间，郝壮猷命将士搜之，寂无一人，尽焚之。贼人忽自蔗林中大哗，官兵急退回大湖。由是，贼人时出扰官兵，官兵拒之，官兵往捕，贼人亦死拒。

　　二月辛亥（十三），顿师大湖已二十有四日矣。台湾道永福见黄仕简，请下令促进兵。黄仕简曰：师老矣，轻进必有失；且令郝总兵回军缓图之。永福曰：师闻进尺，不闻退寸；今旋师必为贼人所窥。如官兵不可恃，请饬同知杨廷理、知县王露发义民二千助战。仕简从之。维时，福寗游击延山亦领千总、把总、外委邱安国等十五员、兵千人至府城，仕简檄令以五百人留府，而以五百人赴大湖。又令游击郑嵩以台协水师兵三百人，并带提标金门征兵二百人，由海道至打鼓山登岸，统攻凤山之南。军声大振，贼退据阿公店，官兵乘之。二月壬子（十四），师次冈山，贼退守桥仔头。乙卯（十七），官兵次阿公店，贼退守番仔寮。庚申（二十二），郝壮猷复凤山（郝壮猷屯大湖，同知杨廷理禀报督抚，其略曰：南路贼匪势甚猖獗，竟敢不避大军，日夜烧庄攻营，日甚一日。自前月十五日驻兵大湖，贼人日与郝镇大营挑战，对面埋锅造饭，肆无忌惮。本月初十夜，贼又入大湖街，烧毁民房七十余间，男妇逃亡四散。十二日，贼又扑大营，有「欲日夜酣战，以决雌雄」之语。此近日剿匪之实在情形也。其禀至详，今附录于此）。凤山衙署民舍，贼焚之略尽。台湾府经历罗伦入城安民，而壮猷仍扎营东门外。明日，令参将瑚图里领南路福寗兵六百人赴下淡水营，会同都司邵振纲往番仔寮剿灭（下淡水在凤山东北六十里，东即山猪毛番社；雍正十一年，设都司一员，领兵三百名，驻扎山猪毛口，堵截生番。下淡水分港东、港西二里，碁布三百余庄，闽、粤错处。朱一贵之乱，粤人李直三等纠义民拒贼，号为怀忠里，建忠义亭表其功。林爽文自彰化南寇，台湾道永福、同知杨廷理，谋遣人赴下淡水招集义民，卫府城。有嘉应州举人曾中立、掌教海东书院者领往，永福乃檄台湾府教授罗前荫、粤人刘绳祖随之。曾中立等晚至下淡水，而凤山陷，即留寓其地。适贼首庄大田遣伙众涂达元、张载伯等正在滋扰港东、西二里，前来招诱粤人。粤人不从，并杀涂达元、张载伯，齐集忠义亭，选壮丁八千余人，分为中、左、右、前、后及前敌六堆，设总理、副总理，以资管束，推曾中立为主。时，乾隆五十一年十二月二十九日也）。

　　下淡水左右三脚寮、冷气坑、姑婆寮、三角窟及番仔寮，皆贼巢。贼人弃凤山县，益负嵎为民患。瑚图里至下淡水数日，株守无功，总兵郝壮猷檄令仍回凤山。瑚图里回至新园，贼人阻官兵，官兵死者数人，不能达。二月壬戌（二十四），副将丁朝雄、游击蔡攀龙奉黄仕简令，带兵七百人自凤山回郡。郝壮猷恐兵单，丁卯（二月二十九），催调湖图里、都司郑振纲领兵至军前听遣。瑚图里以贼人阻新园、万丹辞，请发大兵接应。三月壬申（初四），游击郑嵩与千总徐景庆、徐联升、邱安国、王奕魁、把总郑日新、徐庆、吴必捷、外委张飞鹏、涂仕录、陈必高、谈有旺、汤贵、陈烈、黄振元、杨大斌等带兵六百名接应。瑚图里行至硫磺溪，贼众先伏溪尾，俟官兵半渡，横截之；四面围逼，官兵惊溃，郑嵩单骑溃围出。时郝壮猷又遣兵三百人接应，始得归，郑嵩仅以身免；千总徐景应以下十五员皆散失，或被贼害。瑚图里闻援兵至，急赴九曲塘，而援兵先已败绩。见贼拥至，与贼战，不胜，引退，兵丁死者千余人。瑚图里仍回下淡水。

　　甲戌（三月初六），贼目庄锡舍领贼众三千人，首犯凤山营盘。郝壮猷敛兵入城内，屯城西龟山顶，分兵守城门。丙子（三月初八）黎明，庄大田率大队至，攻城，官兵发枪炮御之，佯退。日午，贼埋锅造饭，官兵出城逐贼，贼复起合围。官兵急退入城，贼以硫磺溪所得官兵衣帽着之，随入。须臾，南门火起，贼攻城急，郝壮猷望见火起，单骑从西门出。官兵闻主将遁，皆溃，竞赴打鼓港。贼急乘之，官兵挤于海死者大半。总兵郝壮猷、参将那穆素里、都司罗光照、守备黄乔，皆夺渔船逃回郡城，千总以下卢思聪、廖朝兴、林芳、施得陛、谢得明、姚登、许志兴、林为瀚、刘天云、黎士高等先后逃回，游击郑嵩、延山、陈元死之。有随营同知王隽，同经历罗伦谋走打鼓港。王隽年老足蹇，不能行，被执，见庄锡舍。锡舍叱令跪下，不屈，锡舍杀之佛头寮。经历罗伦，脱归。是役也，千总以下溃散无着二十一员，兵三千溃回者共六百余。后经将军常青查明降贼官二员甘瑞龙、江顺宝，无着官十八员柴景冈、高达、杨朝龙、朱光正、郑希宝、潘朝培、俞成龙、周文锦、郑朝梁、吴元照、袁正清、白大勇、李升、廖鸿飞、王旺、刘其连、余殿侯、郑元彩。惟外委陈朝瑞陷于贼，至六月内，逃回府城。凤山既陷，贼益猖獗不可制矣。

　　初，黄仕简、任承恩领兵万人渡海，势甚盛；既而迁延两月无成功，民大失望。于时，民间谣曰：黄公大臣，提督军门，一策莫展，寸步不行。好事者书而揭之通衢，仕简知而不问。由是，上知二人不足恃，屡诏询状。二人皆饰辞奏，上切责之，随乃诏江南提督蓝元枚驰驿赴泉州，署陆路提督事，令任承恩以事交普吉保，内渡赴京。又诏湖广总督李侍尧调任闽浙，常青以湖广总督渡海督师，授革职山东按察使杨廷桦为台湾府知府，随常青之任。正月甲申（十五），蓝元枚至泉州。二月乙卯（十七），李侍尧至。壬申（三月初四），常青发泉州，参将特克什布以兵五千人从。三月丁丑（初九），湖广总督常青至自泉州，而凤山再陷已一日矣。常青赍谕旨招提督黄仕简至幕府听宣，责以坐守郡城之罪。仕简伏谢，不能起。于是，常青察看情形，疏劾仕简等，又请添调闽、浙、粤兵七千名。奏未发，而上已洞悉黄仕简、任承恩株守之罪，有旨逮问矣。惟总兵柴大纪，以保守府城功，赏戴花翎，暂署水师提督。又，特授守备易连为台镇左营游击、守备邱能成为台镇中营游击，千总陈邦光为北路协中军都司，嘉其复诸罗、克彰化、守艋舺之功也。常青分送黄仕简、任承恩回内地，听总督李侍尧解京，戒副将丁朝雄监守郝壮猷候旨。

　　先是，凤山既陷，官兵枪炮、器械尽为贼有。贼益横，邀结北路大武陇、南雅仙贼目许尚等，谋寇郡城，又告捷于林爽文。于是，三路贼众皆合。常青患之，急令道府浚沟濠、修城栅，奖励义民以备不虞。三月辛卯（二十三），庄大田犯郡城小南门桶盘栈，官兵御之，退屯上中洲。壬辰（二十四），贼目陈灵光、谢桧率众焚郡城东路新化里，掠竹篙厝，逼草店尾。乙未（二十七），大武陇贼目许尚、陈聘率贼众犯小北门柴头港，退屯洲仔尾。是日，林爽文遣其弟林永率众千人至大穆降，郡城戒严。庄大田大喜，遣信告林永曰：今四路兄弟大集，而城内官兵闻不过数千，明日愿将军助一臂力，保为将军破之。林永许诺。于是各戒众贼目，皆曰：敬受令。乙未（二十七），庄大田攻桶盘栈，别遣其党庄锡舍攻小南门，谢桧、陈建平攻草店尾，又分众攻大东门。林永攻大北门，许尚、陈聘攻柴头港，又分众攻小北门。当是时，南北贼众会合，号称十万。总督常青闻贼至，命游击蔡攀龙固守桶盘栈，游击邱维扬、守备黄象新固守柴头港，守备曾绍龙固守草店尾；而自佩弓弩，赴大东门督战。仍令守备王天植守小东门，参将那穆素里保护春牛埔城脚，都司罗光照守小南门，参将宋鼎、左渊等防守大小北门，齐集义民万人出城助战。贼人环攻官兵，自黎明至日午，战益力，官兵枪炮齐发，贼旋退复进。游击蔡攀龙防守桶盘栈，与贼战，贼兵东移，蔡攀龙亦引兵东。贼围之，左右驰突，不能脱。所乘马被枪倒地，徒步更战。常青在城上见之，令参将特克什布驰兵往救。蔡攀龙亦引兵回击，围始解。把总余典、王泽高战死，兵丁死者一百余人。贼目谢桧等又压小东门城脚，纵火。守备王天植急击贼，救火灭之。维时，义民将万人，见官兵与贼战竟日，贼不退，饥瘦无人色，皆退入城。城中大扰乱，谓贼已破城，皆逃至海口。无何，贼目庄锡舍投戈请降，单身入城，见常青。常青大喜，立予锡舍六品顶戴，赏银二百两，仍令锡舍出城击贼立功。大田战正酣，闻锡舍降，大骇；恐变生，急收众，回南潭。林永、谢桧、许尚等闻庄大田退，亦解去。庄锡舍，晋江人，渡海，家凤山县陂头庄。林爽文倡乱，庄大田纠漳人，庄锡舍纠泉人，其势相埒。继而共推大田为主，凡号令皆大田出，锡舍已不能平。自再破凤山，锡舍力居多，益负功不相下。锡舍有亲属充台湾道吏，通信往来不绝，大田疑之；使人讽锡舍，以所隶泉人归大田，而以漳人归锡舍，锡舍益恚。台湾道永福闻其相猜忌也，嘱其亲属以书招降，锡舍诺之。至是，果降。庄大田既退，锡舍请赴南路竹沪招集义民，绝大田归路。常青犹豫未许，知府杨廷桦力保其无二心，乃纵之去。

　　初，庄大田围府城急，常青日夜督将士堵御。见将士不足恃，疏请侍卫巴图鲁八员领兵到台协剿。时，飓台大作，自三月以来，几二旬不得内地之报；常青盼望援兵，至废寝食。四月丁巳（二十）诏至，以常青为将军。常青受命讫，又闻恒瑞（福州将军）、蓝元枚（陆路提督）授参赞大臣，领兵将至，心乃安。而广东先调兵四千名，已连樯并至矣，兵势大振。有旨治失陷凤山之罪，殛郝壮猷于台湾市。参将那穆素里以下逃回各官，悉革职留军前效力。总兵柴大纪、普吉保戴罪图功，以责后效。维时，常青意在先靖南路，屡遣人侦大田所在。先是，庄锡舍既投诚，归凤山，为庄大田所得。大田欲谋之，其党许光来等皆泉人，为锡舍左袒。言锡舍实无降意，为人罣误；今既归，不宜自伤羽翼，致散人心。大田亦以泉人多，恐杀锡舍，泉人心变，因留锡舍居左右，每行与偕。锡舍请自效，皆不许。顷之，林爽文寇诸罗，乞众于大田。大田遣陈灵光、张基光等率众往助，而自与锡舍居南潭。锡舍乘机遣心腹赴陂头取家属，由海道抵郡城；而别遣人密报常青，言大田在南潭，众贼皆赴北路，宜乘其无备取之。

　　五月戊寅（十二），常青督将士三千人，亲赴南潭。庄大田闻风先遁，常青获番妇金娘、贼目林红以归。金娘，下淡水番妇，习符咒，为人治病。庄锡舍攻凤山时，请为军师，临阵令其诵符咒、祈神佑，军中皆称曰「仙姑」。凤山再破，皆推仙姑之功，林爽文伪封一品柱国夫人。林红者，无他技，能与番妇私。每迎敌，随番妇左右而已。庄锡舍既投诚，番妇归大田。会大田遁走，锡舍诱林红、番妇同行，遂擒之以献常青，槛送京师伏法。

　　五月己卯（十三），参赞恒瑞至台湾，总兵梁朝桂、魏大斌等亦先后继至。大兵齐集，常青乃大张文告，晓谕百姓曰：林爽文罪孽滔天，庄大田同恶相济。本将军奉命督师扫除元恶，怜尔无辜百姓受其诳惑；凡兹胁从，咸与维新。有能倒戈效顺者，概原不问；或能擒献渠魁，更当宥罪论赏。五月辛巳（十五），将军常青、参赞恒瑞以总兵梁朝桂、魏大斌为前锋，副将谢廷选、蔡攀龙为左右翼，副将官福、贵林、参将持克什布为翼长、投诚贼目庄锡舍为向导，统领福州驻防协领佐领骁骑校并福建、广东、浙江绿营将弁四百三十七员、满汉征兵五千五百人，出大北门较场，登坛誓师，杀贼目高番祭纛启行。闻庄大田屯南潭，遣总兵梁朝桂往捕，不利。大兵屯关帝厅，会日暮，营垒未立，将士露宿，夜半，军中惊扰，达旦乃定。壬午（五月十六），遣庄锡舍往探贼情。久之，言大田闻大兵，先纠集大武陇贼目许尚、陈聘、本县庄布袋尾贼目谢桧、陈灵光等率众数千人，在南潭据濠树栅，阻我师，请以大兵全力赴之。癸巳（二十七），常青、恒瑞悉师攻南潭，贼出三路迎敌，官兵退据嵌顶，贼亦退。守备林士春率众逐贼，贼逼之，官兵不能救，守备林士春、千总谢元、把总刘茂贵、外委温凤皆战死，阵亡兵丁数十人。于是，常青、恒瑞飞章以闻，再请添调大兵万人，以资剿捕。而贼人知官兵惟在自守，益往来大武陇、南潭，不复有所忌惮矣。

　　常青出扎关帝厅之日，参赞蓝元枚与贼战于田中央，败绩。六月乙卯（十九），三等侍卫希明至台湾，将军常青之子也。上念常青年老，出师海外，特授其子笔帖式希明为三等侍卫，赍恩赏御用搬指、荷包、香扇、纱等物，赴军前省其亲。澎湖游击蔡攀龙以保守府城功，超擢为台湾北路协副将，又赏带花翎，以旌其功。并诏授守备衔之庄锡舍，即以实缺补用，乃赏其擒番妇之功也；常青又请赏给蓝翎以奖励之。台防同志杨廷理率义民随军，常青以闻，赏带花翎。初，常青至台湾，凤山新丧师，贼兵临城下，常青奖励兵民，乘城固守。风采隐然，军民翕然向之。无何，有广东肇庆协副将官福者，自言曾出师金川，善用兵，常青信之。官福中恇怯而多机械，意在养寇观变。凡将弁请用兵者，无不百计阻之。由是，军心始懈。七月庚辰（十五），奉上谕曰：林爽文牵缀北路、庄大田牵缀南路，使我兵奔走不暇，而贼势转得联络。常青等为其所愚，击东应东、击西应西，譬之奕棋，贼人着着占先，而官兵日办接应，何时方克竣事？癸未（七月十八），又奉上谕曰：常青等竟当统领大兵，直趋北路，不可徒为贼所牵缀，坐失事机。丙戌（七月二十一），又奉上谕曰：汝等守郡城，成何事体？惟有遵照节次所降谕旨，舍南趋北，使渠魁就获，则余党自不攻而溃。此朕与尔等救过之路，不可不惧。朕于用兵，赏罚严明，尔等虽未经军旅，岂无闻见？不可不知也。懔之！慎之！常青忧惧不知所为。总督李侍尧又致书常青曰：诸罗若失，将军岂能任此重大？于是下令军中，择八月乙巳（初十）亲统大兵北征。既上闻矣，翼长官福乃日夕切谏，挠其行，计中变。因谋之参赞恒瑞，令统兵赴援诸罗。常青仍驻关帝厅。

　　初，诸罗被围既久，军饷断绝，文报不通。柴大纪遣人伪作乞丐，密藏血书请粮，常青饬台湾县知县王露办解。王露曰：流寇满地，恐为所劫，请先以其赝往，如其能入，则以真者继之。遂当堂封砖石十辐，封缄甚固，又用牛车六辆，装以草柴，上加糠秕，用芦席覆盖封固。其时有二人立二门外，遥遥窥觇。门役见其面生，疑为奸细，执送王露。王露讯之，曰：诸罗民人；缘城中粮绝，故来探听。王露呵门役曰：尔何得妄执良民？因呼二人至后堂，谕之曰：诸罗绝粮，余稔知之。奈路梗，不易解送。今将伪者先之，赚其劫去，然后续解真者，先后不过一、二日耳。速归语城中，努力固守，毋以乏食为忧。二人叩谢而去。次日黎明，拨老弱役二名，齐批押解，谕之曰：尔等先以伪银米试之，倘被劫去，亦不尔责。如能解到，当有厚赏。夫役唯唯去。至中途，见贼千余人立高阜处，遥望而笑，不劫亦不追。夫役疾驰，径抵诸罗。验封开视，则朱提白粲，初非伪物，夫役俱讶然不解其故。盖王露于中途潜易之耳。诸罗既有粮饷分赍兵民，守御益力。贼怒，屡犯郡城，南北贼众诜然复集。

　　是时，南路六庄义首武举许廷耀风闻郡城围急，乃出家资招募仑仔顶、盐洲、中洲仔、菅林内、北势头、砖仔窑六庄义勇三千余人，令庄凑统之，立大清旗号，择九月二十七日（辛卯）祭纛启行。二十九日到郡，遇贼于桶盘栈，大挫之，乘势进解郡围。官兵望见救援，急启小南门出城掩击，内外夹攻，贼大败，深恨之，退回下淡水，谋攻六庄家属，于十月初一日举事。众义民闻知，乘夜抽兵回救。比至菅林内，东方已白，众义民一夜无眠，又闻家属已被屠戮净尽，无心恋战，途至砖仔窑海水溪边，遇贼截杀，全军十覆其九。时，乾隆五十二年十月初二日也。

　　郡围既解，贼乃遍掠村庄，奸淫妇女，逃难者相望于路。及至郡，守城兵将虑有贼党在内，拒不纳。或以告台湾县王露，王露曰：难民无依，不可不为安辑。乃亲至城外，查明姓名、人数，造具名册，令妇稚入城。若有亲友者，即往依之；无可依者，于旷地搭草寮使居。按口日给米八合，小口给半。其丁壮男子，概不许入，酌于附近城外之法华寺、先农坛及南坛、北坛宽旷之处，分派安插。每名日给米八合、钱十文，各给军械一件，遇有贼警，则帮同官兵、义民打仗；无事，则用以瞭望。每五日点名一次，渐聚渐众，以数千计。或虑费冗，恐将来难于销报。王露曰：此种难民，招之则为善类，散之则为贼伙；官增一千义勇，贼即减去一千匪党。是招一而得二也。何敢吝费？如不准销，愿甘赔累。王露又于未经焚掠各村，设为联庄之法，使之彼此互相救援，亦古老「守望相助」之遗意也。由是，贼人虽众，而城不能攻、庄无可掠，饥寒交迫，渐次解体。王露乘间声称：京兵十万，不日将至矣。又分遣干役密谕各贼头目，及早投诚，毋待大兵到日，鲸鲵并戮。于是，李茂、谢桧等相继乞降，匪党十散其六七。

　　迨冬初，忽有道士宽衣博带，直登府堂，题诗于壁，拂袖径去。追之，无踪。其诗云：甲乙见丙丁，葑菲结成林，待得猴上土，草木尽凋零。众不解其旨，疑为不祥。王露释之曰：甲乙为两重木，林字也；滋扰于丙午、丁未之岁。葑菲成林，谓群贼附从也。戊为土，申为猴，草指庄逆，木指林逆；明年岁在戊申，二犯必皆就擒也。是冬，协办大学士陕甘总督嘉勇侯福康安（以平台功晋封公爵）领侍卫内大臣参赞海兰察（后加封超勇公）、护军统领领队大臣舒亮、普尔普（以上四公，并建生祠于嘉义，图画紫光阁）、浙江提督许世亨、福建副将升四川松潘镇总兵穆克登阿（有克斗六门功）、江南狼山镇总兵袁国璜（有克大里杙功）、四川副将张芝元、头等侍卫穆塔尔（以上四员俱以平台功，得纪勋图像）等，奉旨统领二等侍卫春寗、三等侍卫萨克丹布、阿克星额、札那芬、萨寗阿、哲克（有诸罗解围功）、赛音库、屯保、伯宾、朔云保（以上四员，俱赴诸罗解围）、克德额登额、定西鼐、博绰诺翁、鄂尔海、巴彦泰、寮汉、西津泰、伍德（以上八员，俱克复大里杙）、阿哈保、德■〈木咢〉泰、四川屯守备阿结尹常、阿札克塔尔、骁骑校伯哆里尔（以上六员，俱于乾隆五十三年正月初四日丁卯，同擒逆首林爽文于老衢崎地方）、前锋参领萨崇阿、护军参领万廷、甘肃城守营参将吴宗茂、前锋待卫彦津保、四川屯番守备阿勇、千总塞莫里（以上六员，俱随穆克登阿、春寗、萨克丹布、阿克星额、札那芬，萨寗等六员克斗六门）、旗营翼长巴图鲁侍卫六十七（先解诸罗围，后又擒获庄大田）、健锐营章京德成额、贵州抚标右营副将岱德、督标中营游击王宣（以上四员俱擒逆首庄大田者）、随营效用知府钱受椿（乾隆五十三年六月间访获庄大田幼子庄天畏一名，械送内地）、候补知府德明额（福公令留鹿仔港供运饷）、甘肃兰州道苏凌阿（随营督理粮饷等务）及一切大小将弁，俱随嘉勇侯福公督兵抵台。五阅月，而元凶就囚，余孽悉歼，适符诗谶。是役也，起自丙午之十一月，至戊申三月，而大兵凯旋，台湾平。

　　王邑侯（廷干）死难记（咸丰三年）海东山长唐埙（秀水）

　　于虖！文学之士，有志急功名而至以身殉节者，我于王邑侯而叹天陷吾党之甚也。侯名廷干，字仲甫，别号子贞。以郡丞摄凤山县，故称王邑侯云。其先世为山东安邱人。幼岁富于文，窘于境，每试辄为人捉刀，得少资润以自瞻。己亥，赴省闱，贫不能赁舆，徒步往，中途患痁，疾作仆路侧，有识之者，掖以登车。遂于是科领荐。明年，联捷南宫，以县令签发福建。方入都时，张夫人有妊，家四壁，无隔宿粮，欲不去则芥弃可惜，去则寸铁无所资。设呱呱者随地，谁顾耶？泣牛衣中，再思无善策。适族人子官河南，以二百镪至。喜极，留其半给家，屏当成行。文思敏捷，一战获售。泥金报入，张夫人正呻吟床蓐。

　　时也，英夷争互市，联■〈舟宗〉犯顺，沿海七省羽檄交驰。侯至闽，值中丞刘公（鸿翔）亦齐人，一见，蒙青盼，委解饷过台。台湾观察姚公莹、太守熊公一本俱奇侯才，禀留差遣，补嘉义令，擒斩逆匪吴允，奏赏花翎，以同知即补。权台防丞，得代。赴澎湖赈恤，染风湿之证，不良于手足，屡诊罔效者两年余。然亟图报称，未尝谋息肩。返自澎，值凤山需员，毅然诣往，时疾尚未已也。

　　台湾素蠢动，自漳、厦报陷，伏莽遂窃发。凤属壤番界，告警者禀数十上，阍人郑四以侯疾，不令闻。寇既深，始召林万掌（义首）入卫，而事已不可为矣。林恭蜂拥至署，侯方治函达郡宪。曾玉水之徒以刃加侯，侯急拔佩刀御之，已无及。其友张竹泉与侯为总角交，愤侯死，挺短刃出，欲为侯复仇，而众寡不敌，贼杀之，并杀屠杰、张玉、罗觐仪，皆侯所延以襄治公私者也。婢仆死者十数人，侯之姊以孀故依侯，亦死焉。长子钧，受九创。少子湜，已陷贼，幸贼中有仗义者，割发弁，纵之逸。侯之侧室、教授曹化州，悉投火药库得免。张夫人初避民间，痛侯死，昼夜哭，其房主患之，绐之出，卒以狼狈不能堪，亦死。有见而怜之曰：此县君妇也。急切不获治，具以草席瘗圳侧。迨林恭决圳灌火药库，漂其尸。事平遍觅，卒无所得。

　　于虖！向使侯非以功名之故，从容颐养，矧年甫强壮，非耆耄比，俟疾愈而后出其身以图报知遇，则不尹凤山；即尹凤山，而亦不必挈家之任。虽城亡与亡，妻若子俱告无恙。乃正以疾故，牵率眷累，至于戕其室家，祸及戚友。张夫人以持梁衣绣之身，一旦埋骨惊涛、飘魂荒卤，空棺归葬，履舄无存，皆急功名之一念误之也。岂不哀哉！岂不哀哉！然而忠灵鹤导，正气难湮，以视弃其所守，苟免于目前而卒为国法所绳，相悬奚啻万万。豸垣上其事于朝，时余代司章奏，欲以抵御请优恤，豸垣难之。夫侯之未尝巷战者，出不意也。侯北人，北方风气刚劲，疾虽甚，岂不能操械者？误中奸谋，反戈相向，固侯所不及料也。治函达郡宪，曷尝须臾忘地方哉？当与高大令（鸿飞）阵亡，同邀朝廷宽大之典。余方争于豸垣，而大府已仅以伤亡入告。侯于九原，必有隐憾者矣。余与侯通缟纻有年；死难之前数旬，举童子试，邀襄校阅，终日讲论帖括，每一题出，必拟作，作必就余有正，知侯之耽于此事也。今其稿，尚存其子钧处。以文学饰吏治，而授命于跳梁之丑类，天之阨吾党甚矣。因记其始末以代哭。其它宦迹，则请以俟之作史者。

　　凤山县榕将军记（咸丰三年）唐埙

　　树之有神，见于史乘者，不可枚举。广西、福建二省多榕。此物之因地而生者也。福建之榕，尤多盛于祠庙衙署。其为产也，枝干着土即成根，而又易于滋长，不畏刀锯戕伐，故黛色参天，轮轮囷囷，至有荫数亩者。有榕必有神，神必称将军，筑小庙祀之；不知何自昉。以余所知，凤山县榕树神实有无愧将军之称者。巨逆林恭起，揭竿陷陂城，邑侯王廷干殉以全家。当是时，廨宇毁残，仓库、监狱悉非国家所有。林恭以所得仪仗，自为县令，凶焰张甚，阖境侧目，而莫敢撄其锋。逾月，署邑侯郑元杰率兵入，擒林恭磔于市。其党羽之未散者，思奔署攫所有以遁。攘挤间，树忽折一技，压贼数人死，余众为兵勇擒斩。非神为之，而谁为耶？夫贼之死于法与死于神，等死也。向非折枝故，将遁者竟遁，纵恶贯盈，卒不免显戮，而已少缓须臾矣。岁乙卯，余假馆其下，终日摩挲虬干，得神之荫，思神之烈，因忆朱石君相国视学广西题榕树一联云：参天黛色常如此，点首朱衣或是公。余亦题一联云：让功宜入冯侯传，得荫同赓召伯诗。俱有所指也。凤山之榕，大不及数围，而神之伸威效顺，独能佐兵刃之不及；岂以王邑侯之死，出不意，欲藉以一雪其愤耶？惜无有上其事于奏牍者。义士山阴徐本义为余述所见，书此记之，以待后之人釆入志乘焉。 

　　郑邑侯克复凤山县碑记（代）唐埙

　　县令为亲民之官，自汉、唐以来，论治行者，首重其选。然不过曰茧丝保障而已，曰抚字催科而已。从未有膺军旅之寄，扫荡群丑，复我疆土，策又安于干戈扰攘之秋，振疮痏于兵燹交罹之际，如古名将者然。有之，自我郑侯元杰始。侯于道光甲辰官贰尹，分台差遣；以劳绩撄县令，准升同知。咸丰辛亥，权台湾篆，未稔，政通人和。有挟私隙者，摭诬于上官，调省察看。我台人惜其去，佥词禀道府，格于例，不果留。幸牵率盘案，未成行。而癸丑四月二十八日之难作。

　　先是，粤西贼洪秀全作乱，假胜国后裔，称天德王，欲倾煽海内，我闽漳、厦之小刀会应之。台人素浮动，自隶版图，竖旗叛者屡矣。闻厦门陷，群不逞徒蠢蠢焉。私计曰：今后天戈不遑东指，我辈其可得志乎！贼魁林恭，初充凤山县壮勇，王邑侯廷干汰之，遂怀愤。至是，与北路贼张古、罗阿沙、赖棕等密谋起事。顾县城防守严，林恭乃伪为义民，出不意破竹围入，戕王邑侯全家，少尉张树春死之，参将曾元福不及救，急守火药库。林恭于是自为县令，拥所得舆马、仪仗，称尊南面。设军械房，图大举。伪军师王光赞等献策，应攻火药库，俱不克。而邑之中，无良莠悉不敢与之抗。盖县既无官，人思自保，几不知屏山一寸土，实我日月之所照临而天地之所帱载矣。郡道宪徐公宗干、太守裕公铎，专防北路。台湾高邑侯鸿飞出战死，有报凤山失守事，阖城皆惊。镇军恒公裕，兵驻北郊。林恭又于五月初二等日分其众攻郡，郡之人击走之。幕中人唐埙，请于徐公曰：凤邑陷久矣，无论曾元福能守火药库与否，即守之固，而郡无援兵，如他日大府诘问何？且不战，不能守郡，其遂可恃耶？徐公乃一意委侯，檄下，侯固辞。徐公引烛之武故事以自责，曰：我以朝命所赐令箭付汝，机宜一决于汝。兵若勇，惟汝调遣。他日功成不赏，惟余问。余知汝才，并知汝父才，非汝往，其谁往？侯犹豫不之决，会中营游击夏汝贤请行，侯乃复因唐埙以言于徐公。治牍移委，而师期遂定。夏游击率所属祝延龄、汤得升、陈国忠、刘文珍、分三路进。侯亦派义首李澄清为前军向导，翁梦熊为左队、何璇玑为右队。西螺把总李朝祥练壮勇八百人来会，长勇敢（？），侯所调也。徐本义、郑吾有、白骥良、陆晋、郑荣、钱得宝，从侯父应璠护粮台，为后应。二十四日誓师，二十八日启行。

　　初，侯以县民悉从贼，惧杀之木胜杀也。受任讫，即传谕凤人有易贼旗为义旗者，许勿诛。盖兵法有以解散为驱除也。抵盐水埔，复徇于众曰：此行胜负未可卜，然宜进不宜退；进则有功，退则获戾。尤愿汝等勿戕害善良以冒赏；我受寄托重，不欲汝等辱身以辱国也。佥曰：诺。先捕近城伏匪，置之法。六月初二日，师次二层行溪，而郡局接应粮饷至。元福之子登瀚率壮丁三百人，屯弁林鼎山率屯兵五百人，先后俱赴营助战初三日，遇贼于新园仙塘，获股首蓝礌等十九人，讯明正法。初四日，战于围随庄，获伪先锋王三、林文。初六日，战于桥仔头，获股首陈坑等三十七人，枪炮死者无算，夺获旗械若干。贼复暗伏九甲围，欲于我兵之行，突出横截。钱得宝居后队，闻喊疾进。侯父应璠急回军掩击，守备汤得升抄贼后夹攻。又毙贼百人，阵擒伪军师王籹、田有，遂入凤山旧城。初七日，曾元福得侯密函，将自内出，其子登瀚急欲见父，首先破围入。侯与夏游击整旅继之，贼计无所出，林恭踉跄遁，余党伏城侧来扑，侯与曾、夏之兵锐进剿杀，入其城，搜斩方乌翠、梁芦等七十余人。而凤山县乃复为我有。是役也，全师无失，游击夏汝贤之功；执俘献馘，则李朝祥各义首之力居多。而调度合宜、支应罔绌，非侯与侯父应璠曷克致此；虽谓夏汝贤诸人之功，悉侯之功可也。则以侯之实主其事，非诸人之所可争能于毫末也。
  </div>
  <div class="pagination">
   <a href="凤山县采访册_page57.html">
    上一页
   </a>
   <span>
    ...
   </span>
   <a href="凤山县采访册_page53.html">
    53
   </a>
   <a href="凤山县采访册_page54.html">
    54
   </a>
   <a href="凤山县采访册_page55.html">
    55
   </a>
   <a href="凤山县采访册_page56.html">
    56
   </a>
   <a href="凤山县采访册_page57.html">
    57
   </a>
   <span class="current-page">
    58
   </span>
   <a href="凤山县采访册_page59.html">
    59
   </a>
   <a href="凤山县采访册_page60.html">
    60
   </a>
   <a href="凤山县采访册_page61.html">
    61
   </a>
   <a href="凤山县采访册_page62.html">
    62
   </a>
   <a href="凤山县采访册_page63.html">
    63
   </a>
   <span>
    ...
   </span>
   <a href="凤山县采访册_page59.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
