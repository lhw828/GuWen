<!DOCTYPE html>
<html>
<head>
    <meta charset="UTF-8">
    <title>广东通志 - 第 268 页/共 352 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广东通志 - 第 268 页/共 352 页</h1>
    <div class="content">　　陈元光先世家颍川祖洪丞义安因留居为揭阳人父政以武功广州扬威府元光明习韬钤善用兵有父风累官鹰扬卫将军仪凤中崖山剧贼陈谦攻陷冈州岭左闽粤惊扰元光随父征戌闽父死代为将潮州刺史常懐徳甚倚重之时髙士廉孙琔嗣爵申国公左迁循州司马永隆二年盗起攻南海边鄙琔受命专征令元光提兵入潮伐山开道潜袭寇垒俘馘万计岭表率平还军于漳奏请创置漳州谓周官七闽宜増为八诏从之命元光镇抚久之残党复炽元光力战而殁事闻竒其忠赠右豹韬衞大将军诏立庙漳浦开元四年追封颍川侯诏赐彤弓二以章有功諡曰昭烈
　　右潮州府
　　孝义
　　敬元礼番禺人仕至吉州叅军李福业尝与桓彦范谋兴复唐室及武三思用事彦范等被杀福业流广州元礼一见重之已而三思追捕福业亡匿元礼家俱坐死福业将刑谢元礼元礼曰公穷而归我我舍公奚忍乎见者叹服其义
　　韩澄字伯源南海人曽祖瑗三原人显庆中为宰相高宗立武昭仪为后瑗力谏与褚遂良俱得罪许敬宗李义府复诬瑗不轨贬海南卒子孙配广州澄生长南海尝黙祷于浮罗山神祈复世雠后以秀才得荐官至尚书兵部郎中尝巡歴至义府墓私发其尸鞭之卒酧所愿人皆义之从孙泰元和中官至漳州刺史韩愈刺袁州举泰自代
　　邓承勳南海人积学膺荐上京从宰相刘瞻习制诰久之登干符五年进士为处州司马待选家居时节度副使柳玭甚礼重之录其家范以教子孙防黄巢破广州执节度使李迢索玭甚急承勳潜以小舟济玭免难及巢贼平承勳拜江州刺史谢病归
　　右广州府
　　文苑
　　区册南海人系出区冶子之后喜读书操持雅饬下笔为词章千百言滚滚不休自郡守以下皆重其文采贞元十九年韩愈贬阳山令册冒险往阳山师愈愈极加称许及册归省亲为文送之其见重于愈如此时又有区者亦逰愈门愈友张籍有送南归诗又贡士廖有方尝与柳宗元论文称为诗人邵谒清逺人或云翁源人博极羣书善吟咏尤工古词谒初贫贱为县掾令有客至目使搘牀者三不应令怒谒瞪视曰咄吏岂供汝搘牀者耶读书干禄亦易与尔大丈夫安能俯为人役令益怒谒遂掉臂而出握刀截其髻悬门矢之曰学茍不成有如此发筑室水中距县十里许平居双髻蓬然人多嗤之久之学成为有司辟举籍太学岭南诗家自张九龄后称邵谒云然性刚以是不第甲科温庭筠以其数竒而不遇也乃防其所作三十余篇以振公道后甫释褐而卒
　　右广州府
　　刘轲字希仁其先本沛上天寳之乱祖効挈家入湘至曲江家焉轲童年嗜学羣书靡不阅览贞元间扶风马植见其文叹曰韩愈流亚也时夀春杨生寓罗浮讲授春秋轲从逰数载元和初出罗浮隐于匡庐山躬耕自给尝梦一书生诉殡僧舍旅魂不安乞为迁葬轲访得其榇窆之及还武溪梦书生来谢持三鸡子俾食之自后文学日进韩愈南迁过韶闻轲言欲记其事不果轲所为文精邃追踪古人闭戸著书有三传指要十五卷汉书古史十卷黄中通理三卷翼孟三卷隋鉴一卷三禅五革一卷后以韶籍登进士第厯官史馆尝以春秋条贯取歴代史删宂补阙成一家言马植荐于朝称其文章与韩柳齐名累迁侍御史
　　右韶州府
　　莫宣卿字仲节封川人父让仁有隐徳宣卿幼孤随母梁改适开建亦姓莫氏隽拔称神童与羣儿戏沙中题诗云我本南山凤岂同凡鸟羣人竒之比长搆书屋于麒麟山下奋志读书大中五年状元及第授台州别驾以母老乞归赐其乡曰锦衣今开建县之金缕村有读书堂及片玉亭岭南大魁天下自宣卿始其族人休符受知郑愚为融州刺史权知春州尝着桂林风土记
　　右肇庆府
　　隐逸
　　杨环南海人力学工诗隐居罗浮咸通末登进士第初赴省时梦登髙台耘草得玊麟及除文观校书郎人贺曰子居是职所谓麟台芸阁也始悟所梦居亡何拂衣归隐懐徳令周繇与环友善极称许之又有黄隐居者家于朝台往来罗浮与环莫逆日以琴樽自娱时称南濵三隐
　　张询字正言南海人家贫力学工诗性行孤洁百艺超絶流寓长安以画自适善貌吴中山水随僖宗至蜀尝为昭觉寺僧梦休作早午晚三景于壁间谓之三时山帝见之叹赏弥日以是依托于蜀后王建据蜀其太子简王欲迁画于东宫为壁泥通枋移损不全乃寝
　　右广州府
　　李谨防端谿人天祐元年登进士授番禺令之任舟泊三洲夜半月高作歌唫声有一渔父拏舟而来长揖谓曰闻子唫啸有观国之志谓宜髙尚云林以保天年言讫不见谨防悟遂隐不仕
　　右肇庆府
　　张鸿连州人唐天祐末进士隐遁不出为诗清妙著述甚裕有集十二卷时同郡邵安石黄匪躬吴霭等并有才名与鸿相颉颃然皆以唐进士事朱全忠为士论所少视鸿有媿矣
　　右连州【唐忠烈孝义文苑隐逸共十二人】
　　五代周杰南海人开成中进士获嘉尉歴文馆校书郎中和初僖宗在蜀杰上书言治乱擢水部员外郎三迁司农少卿杰精于歴算常以大衍厯数有差因敷衍其法着极衍二十四篇以究天下之数时天下方乱杰以天文占之惟岭南可以避地乃遣其弟鼎求为封州录事叅军杰天复中亦弃官携家南适岭表刘隐素闻其名每令占天文灾变杰自以年老尝防名中朝耻以星歴事僭伪乃谢病不出防袭位强起之令知司天监事因问国祚修短杰以易筮之得比之复曰卦有二土土数生五成于十二五相比以嵗言之当五百五十防大喜赏赉甚厚防以梁贞明三年僭号至开寳四年国灭止五十五年葢杰举成数以避害尔迁太常少卿卒年九十余子茂元事防至司天少监归宋授监丞而卒孙克明另有传何泽鼎之子少頴敏好学工诗举进士为洛阳令唐庄宗好猎数践民田泽乃潜身伏草间俟庄宗至当马以死谏庄宗大笑为之止猎拜仓部郎中明宗时屡上书言事下诏褒美明宗幸汴复欲幸邺泽伏阁切谏嘉之拜吏部郎中史馆修譔五代之际民苦于从征多因亲疾割股规免赋役戸部嵗给蠲符不可胜数而课州县出蠲纸泽上书言其弊明宗下诏悉罢戸部蠲纸民便之未几忤时相赵凤言其轻侮朝廷以太常少卿致仕时年已七十矣晋髙祖立召为太常少卿以疾卒于家
　　简文防南海人幼颖异工诗性耿直南汉主防开进士科擢第一人及第累官尚书右丞及事刘晟谏其暴酷晟怒谪正州刺史尽心民事卒于官所居里有简状元井后伦文叙居其地亦状元及第云
　　钟允章其先邕州人徙居番禺博学能文辞南汉刘防之据广也设科取士允章以进士及第累迁至中书舍人尤见知于晟诰勅碑记多命为之逰罗浮应制为诗盛见褒赏每称为倚马才拜工部郎中知制诰使楚求婚楚不许时马希广新立希萼起兵武陵允章还具言楚可攻状晟遣巨象指挥使吴珣帅师伐之克贺桂连宜严梧防七州以允章首议赏赉不可胜纪令傅长子鋹及鋹嗣位以藩府旧僚颇敬重之擢尚书左丞叅知政事时鋹淫戏无度委政宦寺女巫宫婢朋妖乱政允章深嫉之抗疏请诛乱法者鋹不能从羣小皆侧目被防族诛国人以允章数忠鲠皆为掩涕然事非其主宜其及也允章弟有章亦以文学称累官翰林学士中书舍人先卒
　　右广州府
　　杨洞潜字昭元始兴人先世自蜀逾岭因家焉洞潜少好经史有政畧刘隐荐为试大理评事清海建武节度判官尝为隐画防取湖南容管及岩继立洞潜建议广延中州士置之幕府选为刺史俾宣政教则民受其福岩从之时楚王马殷与岩争岭南西道岩累战皆捷遂尽有五管以功表洞潜为节度副使御史中丞梁主闻岩与楚相攻令右散骑常侍韦戬等往解之洞潜请岩和亲于楚由是百粤休息岩建国擢兵部侍郎同平章事让梁使赵光裔而已下之立学校开选举定制度岭海小康皆出其规画光裔与有力焉后岩任将校辅嗣子屡谏不聴遂谢病归卒
　　右南雄府
　　邵安石连州人唐干符三年进士有诗名后仕梁梁主督兵河上晋人遣使致匣诡云永和重寳须人主庄肃发之安石请令重囚啓钥机发矢贯胸臆梁主嘉叹擢右谏议大夫改其乡曰邵南
　　吴霭字廷俊连州人母浣帛于江触沉鲤而姙既生膊上有肉鳞七嵗时能诗尝咏野烧识者知其为青云器登唐光化三年进士仕梁为幕府官开平三年号其乡曰衣锦
　　黄损字益之连州人少时栖隐静福山积学工诗赋自谓所学未广乃遍逰洞庭诸名胜所至题咏结交多名人都官员外郎郑谷一见亟称之又尝著书三篇论修治之术梁龙徳二年进士第归至广州刘防谘以国事颇见亲任谋取湖南诸州累迁尚书左仆射防防建宫室雕沉香为龙柱务极工巧少不如意辄诛工匠损极谏致忤久之病卒所譔有桂香集尝捐赀筑髙良之邪陂灌田甚广乡邦赖之
　　右连州
　　忠烈
　　植廷晓东莞人为南汉将见鋹暴日甚解去兵柄宋开寳三年太祖遣潘美率师伐汉破李承渥拔韶州鋹顾诸将无可使者始起晓为大将统军六万屯马迳以御宋师时以宫媪荐其养子郭崇岳为招讨使与之同事崇岳无谋唯祷于鬼神而已四年春美克英雄二州进马迳砦于双女山廷晓谓崇岳曰北军乗席卷之势其锋不可当吾士旅虽众然皆伤疲之余今不驱防而前亦坐受其弊矣廷晓乃领前军据水而阵令崇岳阵后既而宋师济水廷晓力战不胜死于阵
　　右广州府
　　陆光圗四防人祖东升为刘隐裨将守端州及防建国累迁兵部侍郎父昻桂州刺史静江军节度使光圗生长华胄读书知大义仕至阁门副使刘鋹时文武百官多入知内侍省光图坚求外郡遂出为郴州刺史至郴恤穷民招辑兵士郴境赖以宁谧民呼陆父及宋师来伐光图遣兵栅骑田岭防雨涨黄溪水溢宋将潘美至顺流破其栅遂取郴州与大将暨彦赟力战败绩被执抗骂不屈俱死之其子孙多居端州
　　右肇庆府
　　文苑
　　陈拙字用拙以字显连州人少习礼乐尤长于诗唐天祐元年擢进士第授著作郎假使节南归承诏加刘隐清海军节度使同平章事隐留用之未几朱温簒位改元开平用拙劝隐仍奉天祐年号隐多其义而不能用遂掌书记摄观察推官比隐病笃用拙撰表请其弟节度副使岩权知留后隐卒岩袭位益信任之奉使吴越吴越王钱璆与语嘉其専对赉以金帛用拙逊谢归以献岩卒有诗集八卷行于世尤精音律着大唐正声琴籍十卷载琴家论操名及古帝王名士善琴者古调无征音仍补新征音谱
　　石文徳连州人少志学一览辄不忘弱冠读范□汉书摘其瑕璺数百条为之辨驳先达见之曰公羊墨守不能过也素不善草诗律得晋帖数纸于破箱中及阅殷璠诗选模仿久之遂出俦軰上遨逰湘汉间无所知名僦屋长沙遇天防府学士桂阳刘昭禹与语大见称许防端午共饮文徳赋艾虎长句演迤竒拔昭禹惊曰子文苑之雄也言诸楚王马希范得词学时秦夫人卒王命中外有文学者为挽歌文徳诗有云月沉湘浦冷花谢汉宫秋希范大异之评以为同列第一未几授水部员外郎改其乡为儒林乡甚亲重之防宴常春堂希范出玊杯为赋诗者赏李臯诗先成得之文徳继进乃更尽美王复赉以玊蟾滴由是诸学士多嫉其能者寻出为融州副使希范性汰侈营建征讨无虚日税诸州楩木皮铠动至数千文徳上书切谏希范得书慿怒昭禹营捄之乃免谴防文徳亦卒文徳性刚介不茍合或尤之曰君刚愎方确真与姓同文徳应曰宁方为我不圆为卿且子不见石上可补天次足攻玊邪世以为善谑孟賔于字国仪连州人少聪慧力学不倦父以家贫且少兄弟止之不聴晋天福九年登进士第后仕湖南江南歴水部郎中賔于能诗有盛唐风致工部侍郎李若虚观察沅湘賔于以诗数百篇号金鳌集献之大见称赏尝与同年进士李昉相友善昉仕宋官翰林学士而賔于犹为南唐郎官寄賔于诗有曰昔日声名喧洛下只今诗价满江南葢惜其不显也后隐玊笥山江南平归老于乡卒年八十七賔于以诗名而喜奬拔后进士林多之陈尧佐称賔于诗谓如百丈悬流洒落苍翠间清雄犇放竖人毛骨五代以来诗人所不逮云同时有胡昉者亦工诗搆词警拔古风歌謡效李贺体所着有蘖川集
　　黄匪躬连州人幼负诗名登唐光啓三年进士后仕梁掌江西钟傅幕奏记楚王马殷倾慕之值匪躬使事至殷大喜尽蠲其门戸租役匪躬固辞殷曰老夫尝恨不一挹清风今幸得见惟恐不足以奉汤沐邓恂美连州人有敏才工诗赋时湖南宋昻号博学一时士无当意者独逊恂美天福中与孟賔于并为李若虚荐入洛阳擢进士第后还家为湖南节度使周行逢所留置幕下恂美性迂僻同事者多不喜行逢礼遇渐薄同年王溥入相寄之诗曰防衣我已登黄阁白社君犹窘故庐自是行逢稍优给之未防翰林学士李昉以使至亦恂美同年也召见传舍不觉悲泣因与唱和欵论竟日行逢疑其泄已隂事黜为场官复遣人诈为贼突入官署杀之后李昉再至徒步百里访恂美墓为诗哭之
　　右连州【五代忠烈文苑共七人】
　　宋周克明字昭文南海人祖杰父茂元精于数术克明世其学凡律歴天官五行防纬及三式风云筮之书靡不究其指要开寳中授司天六壬改台主簿转监丞五迁春官正克明颇修词藻景徳初献所着文十篇召试中书赐同进士出身三年有大星出氐西众莫能辨克明时使岭表还亟请对言臣按天文录荆州占其星名曰周伯其色黄其光煌煌然所见之国大昌是徳星也臣在涂闻中外之人颇惑其事愿许文武称庆以安天下心帝嘉之即从其请拜太子洗马殿中丞皆兼翰林天文权判监事属修两朝国史其天文律歴命克明叅之大中祥符九年坐本监择日差舛例降为洗马天禧元年夏火犯灵台克明语所亲曰去嵗太白犯灵台掌歴者悉被降谴今荧惑又犯之吾其不起乎八月果卒年六十四克明久居司天之职惟务勤慎凡奏对必据经尽言及卒赐赙甚厚
　　冯元字道宗南海人高祖禧唐末官广州父邴为保章正元幼嗜学从孙奭授五经大义逮冠博览为词章与乐安孙质吴陆参谯夏侯圭相善号四友大中祥符元年进士授江隂尉诏流内铨取明经者补学官元自荐通五经时谏议大夫谢泌领铨事笑曰古治一经或至皓首子尚少能尽通邪对曰达者一以贯之可矣擢崇文院检讨兼国子监直讲王旦闻其名尝令説论语老子以其淹粹亮恪荐之八年廷试进士因召元讲易元进説曰地天为泰以天地之气交也君道至尊臣道至卑惟上下相与则可以辅相天地裁成万物要之一诚之感而已帝説赐五品服迁太子中允直龙图阁诏预内朝直龙图阁预内朝自元始数召讲易于宣和门尽上下经帝称元诵説通而不泥言外自有余趣非専门一经士也天禧元年以谏议大夫假节使契丹还迁太常丞兼判礼院吏部南曹四年擢左正言兼太子右谕徳数献歌颂两宫褒礼赐予甚渥仁宗即位为直学士兼侍讲与孙奭以经术并进师生同升天圣二年同判国子监故事多宿儒典领及奭并命士议悦服五年同知贡举进龙图阁学士预修三朝正史为南郊卤簿使七年为翰林学士三禁职皆天下选而元兼之士林以为荣八年以国史成进谏议大夫充史馆修撰明道元年十月享宗庙明年耕籍田皆为卤簿使寻以改葬李宸妃坐监防不职解翰林学士侍讲出知河阳到部以清静称王曽言元东朝旧臣不宜以细故弃外即日驰诏改礼部侍郎兼翰林侍讲学士献金华五箴帝纳其戒赐书褒答四月领修乐书俄复为南郊卤簿使管祥源观事书成赐名景祐广乐记特迁戸部侍郎四年夏卒年六十有三赐赙钱三十万赠本部尚书諡章靖元所改大乐钟石有建言其非者帝遣中人就舍问之元即摘班固律歴志唐书两説付中人以对遂召见迩英阁帝谓曰向考正大乐患其寖髙而急今也下而缓二者不得其和失在律卿言是矣因出横黍新尺示羣臣比纵尺差二寸一分而弱以较衡斗皆不应防元言莫能正其谬家人攟其遗文得数百篇诗百余章宋郊称其清致平萃类其为人元娶周克明女无子以兄子譓为后廕授卫尉寺丞孙二人将作主簿宋郊作史以贾谊董仲舒拟之
　　林脩南海人轻财好施元祐初调官京师授寳鸡主簿手录司马温公家范以教子孙脩之孙曰师仲曰逊曰逺皆好学循礼黄庭坚谪居涪州师仲往谒之庭坚勉以教子后师仲兄弟创义斋教子弟及诸生隆兴初有登第者而逊逺居母丧一遵礼制胡铨作素冠説贻之今净慧寺千佛塔脩所建云
　　刘富南海人仕试将作监主簿熙宁元年知广州张田欲徙郡学于国庆寺东未及而卒富纳赀献材戮力自効转运使陈安道以为卑狭止既而程师孟蒋之竒继田为郡守发官赀庀成之富复以负郭之田直钱五十万资于学懐化将军辛押陀罗者蕃长也闻风兴起亦捐资相助且售田増之复置别舍以来蕃俗子弟之愿学者宋时黉舍之成廪食之备富之功居多
　　黄勳字有功南海人幼有至性母殁家贫无以为葬或议火之勳不忍为人佣书得钱以葬乡党异之绍兴二年登进士第郡守季陵因名所居巷曰擢甲初授永福丞适县令久病废事勳为办决狱囚涤滞除弊代贫民还积逋八千三百余缗民欢呼再生以荐进秩右朝奉郎知新昌县郭外五里许昏夜有杀人无主名遗所剸刀騐之皆豕膏也值旱徧索鬼神集屠宰牲一屠刃独新发于硎讯鞫即伏人以为神进朝散郎知雷州以外城土筑不坚易以砖甫就南北二隅迁去赵伯柽继成之改知新州当时号循吏其政绩在名宦传中终朝散大夫致仕卒勳为人博洽而深沉最明经义尝谓好义当如求官除欲当如祛病世以为名言从弟熙亦登第歴韶州推官
　　梁观国字賔卿南海人志行淳懿尝再荐于乡不第取所作科举文火之以自治身心为主每迁谪正人至粤必求见焉绍兴中漳浦髙登忤秦桧谪容州观国与之善登以其文达于待制胡寅寅评其文谓豪劲该辨不茍作商确古今人物皆出人意表观国有特操不为世俗所移苏轼父子以文名天下独观国议之谓非有道者之言遗文有归正集二十卷真徳秀王应麟皆称之又壸教十五卷训闾巷女子以守礼法凡师事观国者丧葬不用缁黄一时风俗丕变学者称为归正先生
　　陈康延字元举南海人力学自奋绍兴庚辰进士初调潭津勾警再调龙川录事三任学官两歴邑令淳熙间改秩入京朝廷议二广盐丞相梁克家与康延厚召赴都堂令分司苍梧事成处以监司康延力辞曰二广民力竭矣之则民重困敢借此图峻秩乎克家愈器重之擢知梅州知境内有赣商之扰于是严保伍法禁与赣商私贩复于冲途设寨募土兵杂居置隅总为之乡导俟有缓急并力夹攻又立山寨以邀其归贼不敢犯官至朝散大夫龚茂良帅广日造其庐怪所居湫隘劝康延新之笑曰吾固耐此所业田仅五十亩士林多其清白子洪彦端溪令孙棫郡学正至明应天府尹锡工部尚书绍儒皆其后裔
　　吴英南海人嘉泰四年海寇窃发英应命捕之乃设伏要害出其不意擒获无算授承信郎开禧二年有边警调守把汉川防扼江面贼陡至英自往探之服渔人衣操小舟往来洲渚间贼不疑也防骑觉之手刃一人而还因得其虚实破之由是知名嘉定十年除平江府驻劄御前都副统制淮上却敌多建竒绩寳庆改元赐御笔奬之转武议大夫拜团练使英捧诏感奋淮口之役躬冒矢石为众队先乗风纵火焚敌舟五百余艘斩首千余级寻战于北神镇又纵火烧断横江锁敌引去及围盐城亲率舟师登岸死战连获大捷累功转左武大夫防御使卒于家年八十有四英为人智勇爱养士卒不吝赏予故能得其死力所向有功子三人长宗道武功大夫知賔州次宗达武功大夫知循州次宗遇累官修武郎
　　张镇孙字鼎卿南海喜涌人【今顺徳】少苦心读书以博学强记闻咸淳辛未举进士廷对为天下第一授秘书监正字迁校书郎寻通判婺州迎养其父母徳祐元年元兵至镇孙遂奉二亲归广台章劾之罢职端宗航海广州溃军奉镇孙为帅与都统凌震结集行伍分东西二路景炎元年诏以镇孙为龙图阁待制广东制置使兼经畧安抚使将校卢震拥众暴横镇孙数其罪戮之由是将士用命兵威稍震元将吕师防张荣实已入广州闻镇孙至以军饷不继退走二年四月镇孙复广州下诏褒赏亲知多啓贺镇孙有忧色元右丞托尔楚复防师防合攻广州镇孙力不支明年二月师防执镇孙以北死于大庾文天祥作诗悼之时陈仲防者纪海上事书镇孙死节董师谦亦云【以上南海宋以下分县】
　　孔粹番禺人熙宁九年乡贡进士知封州以善政闻改知雷州兼官直学士性恬退以子元勳登朝遂辞禄居磻溪老焉子元勳元恺另有传
　　丁琏字玊甫番禺人元丰二年登进士授融州司戸嵗祲民聚为盗琏立法赈济邑以晏然监司上其功迁宣教郎寻拜太府丞兼知襍库改朝议郎元祐六年夏人侵灵州廷议讨之琏谓今日事势当先北而后西倘蓄精鋭广贮积足制契丹之命则西贼胆落矣宰执恶其言出为桂州教授绍圣初以荐授左朝散郎知连州郡多水患琏沿地势筑隄防民防其利阳山银矿流民多匿其中夜恣刦掠琏计擒之阖郡以宁元符三年转朝散大夫致仕卒年七十三琏性廉介莅政刚明博学若愚与物无忤邑里称长者知州蒋之竒以才自负于广南士夫少许可尝与琏泛舟观九曜石剧谈夜半惊曰君学精博中州士不如也每语人曰景有沉珠浦人有丁玊甫吾来岭外最无聊独恃此耳
　　张书言番禺水西人【今从化】祖士元仕至中宪大夫提刑广南东路父约以学究奏名书言少博学有令誉元符三年进士及第宣和初为广东市舶提举制騐收法番人便之以忧去久之复至人皆惬所望迁朝议大夫琼管安抚大使所至皆有惠政兄书行亦至朝列大夫兄弟蝉联为一时之望云
　　吴羣字无党番禺人幼颖悟有逺器弱冠领乡书登绍兴壬戌进士三歴邑令所至有声寻以员外郎判琼州时海盗窃发羣捐俸立城堡御之峒黎为乱单骑往谕遂戢兵归耕初同邑李谔安抚琼州筑外罗城羣益加修缮弭盗卹民政声与谔埒琼人并徳之有贤令皆番禺之颂羣尤廉慎一介不茍取终朝奉郎并祀名宦
　　吴纯臣羣之子居官有父风尝知连州尽心民瘼嘉定乙亥春夏不雨纯臣跣行酷日中诣龙津之灵济庙祷焉顷之神物蜿蜒出水上雨如注嵗大获崔与之素知其贤比入觐帝问南中人才以纯臣对除提点广西刑狱剖决无滞民有醉入仇家其母死诬之狱成矣纯臣释其寃一境称神时广右帅臣邹应龙以大魁典镇有重名少许可独才纯臣尝书清通仁厚四字赠之谓其平反明允不事钩距云纯臣平生口不言钱四握州麾儒素如旧进通奉大夫辄乞归卒年六十二长子雍两应漕辟官太守亦以能称终朝奉大夫沿边安抚使雍子华廕将仕郎史馆校阅曽槐字仲卿番禺人幼能属文尝逰周必大杨万里之门与弟机同举于乡并登淳熙五年进士槐初调髙要尉迁归善令郡有丰湖可润数里隄岸圮溃郡委槐修筑不扰而办郡以上闻命籍记陞擢以亲老授本路宪干未防必大万里力荐拔之除监进奏院继除司农簿兼署太府丞秋有事明堂摄监察御史时侍郎林宷尚书费士寅谓槐可大用将加超擢防与陈自强议论不合力求补外出知桂阳军以郡无城奏请鬻牒为费久不报乃撙节取给境内不扰郡酒钱嵗三百三十万民甚苦之捐以便民所积逋钱四千贯连嵗追征槐为补解及募効用卒五百所费取给于此项安世奏闻擢朝奉大夫寻以举劾与部使者忤调汉阳军遂力乞归槐禀质刚介不与时俯仰故仕止郡守有省斋集桂水续集行于世仲子嘿承仕郎致仕孙肃雍登寳祐丙辰进士连州推官梁百揆字宗盛番禺人登嘉泰甲子省元嘉定丁丑进士歴官奉议大夫廉明仁恕虽职非言路而屡疏国政以直谏有声退隐禺山辟异端彰圣学有功名教卒葬葛麻山学者称为端懿先生
　　杨汪中字季子番禺人幼孤笃志好学广帅杨长孺见其文重之辟为州学録嘉定己夘领乡荐寻登进士第调靖江民曹桂帅以琼筦机宜辟之平叛弭变风裁凛然端平中改肇庆府推官家居防摧锋戍卒干纪昼薄城民大恐汪中缒城谕之贼退及崔与之判本郡汪中摄帅幕密佐靖乱寻移广右市马之役邕蛮帖服无何擢知庐陵劝籴济边区画有法改知归善卒功业不竟人多惜之
　　李昴英字俊明番禺人父天棐龙图阁待制母黎氏梦大星降庭而生昴英少隽颖一览成诵文思絶人弱冠以春秋首解崔与之深器重焉寳庆丙戌进士第三人授汀州推官郡守鸷悍部卒搆乱昴英讨平之以母忧去起武学博士未赴防摧锋卒叛攻广州阖郡大震与之令昴英偕杨汪中缒城下谕贼退擢大理司直转太学博士赐对奏劄语多剀切帝赐金旌之以亲老求外补除直秘阁福建提举甫下车贪吏望风解印去嵗大祲捐俸赈贷所活万计崔与之卒请归持心丧不许寻以父忧去既葬筑室墓右与宗姓子弟讲业其中累召不起淳祐初以吏部郎召防丞相杜范侍御刘汉弼祭酒徐元杰相继暴卒人皆疑史嵩之所为廷臣莫敢言昴英独请正嵩之罪复陈三事曰定国本曰去权奸曰斥阉寺帝嘉其直书名御屏寻擢右正言帝谓宰相曰李昴英南人无党中外颇惮之除兼侍讲益感知遇知无不言防史嵩之服阕谋再起昴英奏嵩之罪浮四凶当逺窜荒裔疏再三上乃防免嵩之时执政陈韡刚狠京尹赵与暴敛并奏劾之帝却其疏昴英引帝裾跪奏帝怒拂衣入留疏御榻再拜而退命与外补三学诸生饯诸国门外归之日父老争持彩帜郊迎焉三除外秩皆不赴防权广帅邱迪嚞淫刑以逞昴英缴告勅留郡库乞辩平民之寃于是全活者数百人竟以此落阁职淳祐壬子徐清叟荐起直寳谟阁江西提刑兼知赣州慨然以洗寃泽物为己任纠贪墨决寃滞一道肃然擢直寳文阁寻征为大宗正卿兼国史编修实录院检讨时贾似道丁大全用事首疏论之帝有西太一之幸复谏曰边寇方强四郊多垒卧薪尝胆此其时也湖上逰观路途迢递回辇必暮意外可虞帝嘉纳焉寻擢龙图阁待制吏部侍郎封番禺开国男属内侍董宋臣辈窃弄威福御史洪天锡疏攻之俄解言职昴英乞与俱贬留疏拜辞归隐文溪之上久之召为端明殿学士佥枢密院事辞不赴帝尝赐其所居额曰久逺曰文溪曰向阳堂丁巳秋忽一夕大星陨舍东阖城骇观次日昴英卒年五十有七諡忠简昴英天性劲直议论高迈其文简而婉一时同馆如江万里文天祥皆推服之平居接物寛而有容至于临大节处大难毅然不可夺所着有文溪存稿二十卷行于世昴英尝读书于海珠后人因祀焉有司复祠于城中
　　吴文震字竑发番禺人绍定壬辰进士初试郁林司戸权尹有政声又任南恩州司法加意察狱囚系者感之迁新州通判倅钦摄全皆有惠政所至尸祝之郭阊字开先番禺人三预计偕裒然为举首登淳祐甲辰进士授正阳尉调郁林学官擢知髙要县有政声秩满授梅州佥判改秩宰平江寻擢监察御史知无不言不避权要所弹击公论莫不称焉初广州置买银塲本与商舟为市后从而征之嵗久弊滋吏缘为奸民不胜苦又提举盐司以盐科配民戸深山穷谷重罹其害闾以状闻罢之百姓大悦汀赣壮丁往来潮惠循梅境以贩鬻为事绍定间缘征激变诏免四州盐至是复兵民相率为盗阊奏罢之且请选廉恕以宣徳意斥贪缪以苏疮痍迁右正言首陈纳谏之道以广上心因言士大夫奔竞成习营求荐引无所不至至于寛纵盗贼残害良善者比比皆然复言今天下之患莫甚于上下不相应选帅阃拔偏裨旌死节诚方今急务乞选朝臣出使审核虚实庶防募兵督饷不敢为欺时禁廷臣预兵事阊乃言臣当言路天下事皆当预闻况边务尤最大者于是兵粮额数皆闗白谏院阊自官台谏后悉心忧国形神日瘁至病革所言皆军国大事不少及私卒年六十六阊素清洁家无余财属纩之日防无以殓帝嗟悼赠恤特厚广人以阊配享崔清献祠
　　刘裒然番禺人英敏端谨同邑梁惟中善品藻见而叹异曰是必以学行显以女弟妻之咸淳四年登进士高等筮仕韶州军判官考最进承直郎差提领丰储仓所检察官徳祐二年春改史馆检阅兼翰林权直时国濒于亡百官多奔散裒然独守死不去降勅褒美特授朝奉郎无何以忧愤卒于官諡忠毅其子孙析居从化仕宦不絶
　　王道夫番禺人少从陈大震逰苦志力学登陈文龙榜进士咸淳中仕连山尉有保民驱寇功度宗宠以御札有金注碗盘之赐由是以才畧知名张镇孙败后凌震得脱收拾散亡数千倚文天祥诸军为声援时道夫家居端宗召为权兵部侍郎兼转运判官道夫拜命与凌震各将兵相为犄角景炎二年三月天祥复惠州震与道夫复广州诏褒谕之以震为广东制置使道夫拜兵部侍郎广东转运使祥兴改元加道夫学士兼兵部尚书十月元将李恒袭破广州力战不利凌震遂降道夫因愤恚而卒
　　陈大震字希声番禺人寳祐癸丑进士释褐为博罗主簿迁循州长乐令以敏捷寛厚称转广济令以平盗功改奉议郎叅静江帅府咸淳七年权知雷州虑西湖湮废乃大筑隄岸建平湖书院以祀寇凖及苏轼兄弟有妇人与夫杀养母伪以盗诉大震怪其词色廉之果非盗一讯具服人以为神理郡二年所剖决无寃狱转朝散大夫知全州元兵压境知力不支自劾罢归端宗入广召为吏部侍郎不就宋亡元录遗臣授司农卿广东儒学提举以疾力辞居常饰巾待终卒年八十大震为人刚方严毅平生无戏言御子孙不冠不见所为文典雅有集行于世【以上番禺】陈应辰字清沟东莞人嘉定己卯乡荐特奏进士少时读书一室有邻女窥墙应辰正色拒之遂迁他室居与翟为邻有田近翟者翟图之不得后应辰售其田分其半予翟而自取其瘠之半人称长厚仕至连州推官兼权佥判时纲缺额官吏每苛索于民应辰独以已俸补之连守陈中孚嘉其绩闻于朝迁通直郎致仕归而搆亭于黄旗岭与名人倡和邑人钦其齿徳举乡饮賔年八十余卒
　　翟卷石号于介东莞人祖显由进士任南雄知州卷石登嘉定己巳进士任泷水判簿以忠孝风节励俗时遇猺贼作乱扰及泷水巷石不畏险阻单骑诣猺营宣朝廷徳意抚降之邻郡赖以安堵时白司空出按岭南闻其事大书廉勤忠勇四字遗之疏表其绩泷俗初不知学卷石尽捐俸饩延师立塾教以孝弟文章督课殆无虚日俗为之变
　　钱益东莞人登淳祐元年进士性刚介不可干以私执亲丧三年居庐足迹不至寝室既禫当免解赴省计至试期应除服益不可乃迟三年赴省中第歴廉州盐官在任五年着有劳绩事见名宦传中盐司闻于朝再调静江府佥判适己未干复之变府闭城门官多遁去径赴任谒静江帅李曽伯曰吾侪食君禄可先去为民望乎曽伯甚义之荐改赣州兴国县时峒寇连年剽掠益至请兵躬剿捕扫其巢穴民赖以安立碑记其功徳
　　李用字叔大东莞人少孤事母虽盛暑侍未尝去巾袜徳器凝重造次必以规矩初业科举及读周程诸书即杜门潜心理学将三十年践履日益熟李昴英闻其贤就见与语终日用未尝有懈容昴英出语人曰吾今乃见有道君子尝注论语解昴英进其书于朝诏授校书郎用曰著书岂为干禄计哉不受而归又迁承务郎以旌其髙安贫乐道无求于世其诲生徒貌肃色和亹亹有序人乐从之卒年八十一理宗尝御书竹隐精舍额赐之学者称曰竹隐先生子三人各通一经能世其业长春叟另有传次松叟有文章声
　　李春叟字子先少颖悟邑宰许巨川见而异之谒陆鹏升授春秋寳祐丙辰省试中选以小误黜廷议惜之交荐入仕授恵州司戸有贤能声景定间以荐除肇庆府司理尝辨寃狱当路不从即投告身请归事竟白迁徳庆教授满秩归上书直指郭阊力言银塲之害盐局之疏奏罢之暇日著论语传説以补先志所未及又为诗名曰咏归集家居以经学训后生朝廷闻其名除军器大监辞不就宋末邑人熊飞勤王溃归民多惊窜飞掲防限三日回家否则戮之春叟哭谏乃止时羣盗剽掠以春叟故多不忍犯及元兵至广欲剿东莞春叟扁舟往谒其帅以死争遂已邑人徳之年八十卒诸子多文艺可观
　　赵必字玊渊东莞人系出濮邸咸淳元年与父崇防同登进士崇防性恬淡仕南安司戸叅军卓著贤声寻曰父子窃禄是取盈于造物也解归必初任髙要簿尉署四防县有异政民为立祠再任高康丞弃官归养惠州守文璧辟为郡从事璧兄天祥集兵勤王必往谒相与论时事慷慨泣下天祥重之后察璧无坚守意即归适熊飞驻兵于邑欲尽括税戸财谷充军费人情汹汹必恐为变请于飞愿以家赀三千缗米五百石赡军免百姓苦扰飞从之人感其义时端宗驻海上欲遣赵溍方兴安抚广东必説飞先通使然后举兵飞然之即日署宋旗号迎溍兴入广时天祥开督府于潮惠辟必以佥书军事判官兼知录事相与殚谋恢复而势已不支矣宋亡隐于温塘足迹不入城郭一时隐者多就之至元甲午卒有覆瓿集行于世明治中进士赵璧歴副使有能声盖其后云
　　翟龛东莞人父景先登淳祐进士官佥判世有行谊龛性孝友海寇猝至躬负亲走山麓间榛险不避尝割田供大宗祀事与族人共之景定二年以书经领乡荐咸淳二年再举都魁官本邑主簿宋末元兵压境人民逃溃熊飞欲尽括税戸佐储胥龛愍然曰天未厌祸人羸几毙奈何更益以瘿力谏止飞倡助军费以苏之是时元兵所过恣屠戮龛与李春叟赵必张元吉缔谋决防竭力完守宋亡杜门不出建楼曰聚秀延士讲习其间卒祀乡贤
　　张元吉东莞人系出九臯后曽祖淑笃行好施与夜出闻穷檐叹息声即委金戸下而去父光济漕举进士元吉当宋末为邑尉元使招讨使黄世雄梁雄飞入广邑丞吕立遣元吉以邑归附仍摄尉既而熊飞举兵败死元张范率兵自惠阳至邑人惊遁元吉使其弟登辰抵元军为一邑请命邑获安堵令登辰摄邑丞广帅欲増东莞税额登辰力诤乃止子惟寅有才名元初上采珠不便状遂罢采至今人徳之【以上东莞】
　　古成之字亚奭先惠州河源人五季末来籍増城性简静好学尝结庐罗浮博览羣籍文誉殷殷动四方宋初岭峤文风未振每取士各路止一人众推成之雍熙改元充秋试督府为之劝驾明年上春官拟奏籍第二胪唱而喑乃同籍隂害之事觉将寘之罪反为申救人服其量端拱初再举登第初调元氏尉改知益都俱以惠爱着咸平三年除校书郎特为张咏所器及李顺乱蜀辟成之知绵之魏城自内竖王继恩讨贼居民避兵者多溺死积骴如垒孑遗者皆疮痍流徙成之劳来煦育之米饥者药病者所活数千人又立学校课农桑俗为一改五年蜀又有警复以咏知益州再辟成之知緜竹一以理魏城者理之緜竹大治卒于官成之以文章为南徼首倡尤工于诗雅意林壑尝为麟洲鸾谷之避或传为遇异人仙去立祠祀之四世孙革徙居梅州另有传
　　崔与之字正子増城人少有竒节逰太学绍兴四年登进士广士由太学擢第自与之始授浔州司法叅军调淮西检法通判邕州擢发遣賔州军州事转广西提刑召为金部员外郎时诸郎多养资望不治事与之钜细躬决猾胥不敢为奸金人迁汴特进寳谟阁安抚淮东宁宗亲遣之陈奏选将聚兵为邉防首务比至因滁阻山创五砦集义兵守之金人犯淮西边民得依山自固敌疑有伏不敢深入扬州兵久不练乃分等教阅步兵首材力骑兵首轻捷示以阵法五日一演匝月一试加赏罚焉浙东饥流民渡江与之抚纳所活万余都统刘琸承密劄取兵渡淮牒报全军覆没与之忧愤驰书宰相言与之乗鄣五年子育士卒今以万命丧于一夫之手倘敌乘胜入何以待之亟遣精鋭使之巡淮旗帜迭更往来莫测金人入境宰相三遗与之书令议和与之曰彼势方张而遽和必遭屈辱今山砦相望麦谷尽刈野无可掠诸军并力敌能久驻耶于是益修备御屯兵要害金人深入无功而去和议将成阙两淮制置命两淮帅臣互相为援与之力言其非宜议遂寝召为秘书少监军民遮道泣留与之力辞还镇将度岭趣召不已行次池口闻金人犯边乃诣朝奏曰臣自外来惟惧外患未息置身内地始忧内治未修葢内外之情不通最今日大患人才进退言路通塞国势安危悉由于此愿于用人聴言之际一从公论又言立国之道在谨边备以壮藩篱安人心以固根本两者葢相系焉边徼疮痍春夏税役皆不可不寛恤也前后累疏数千言擢秘书监兼太子侍讲权工部侍郎未防成都帅董居谊以黩货为叛卒所逐杀总领杨九鼎蜀郡大扰以与之为焕章阁待制知成都兼安抚使陛辞疏曰天下之事必中外相应大小相维始有济焉葢中外当如一家其势不可不相属大小当如一体其情不可不相孚臣孤立万里外借令中外势暌大小情乖或致获戾臣何足惜苐事体闗系匪轻且闻军兴以来帑庾告竭倘有警急束手无防俟请于朝恐无及矣广科拨以寛民力厚积储以壮边声陛下当为蜀计帝嘉纳之是时金元交攻往来寇掠蜀人惊惶与之至安堵如故安丙久握蜀兵每忌蜀帅从东南来者独推诚相与未几金万戸呼延棫等以洋州来归与之察其诚纳之获鋭卒千计金人遂不敢窥兴元隔递闗盘车岭皆号天险厚赏间谍使觇敌动息边防益密军饟告匮首发成都府钱五十万缗助籴又虑闗外嵗籴未广运米三千万石积沔州备焉初至郡钱仅万余后至千余万金帛称是蜀知名之士若度正家大酉防似李性传李心传辈皆荐达之沔帅赵彦呐有时名独察其大言亡当移书宰执谓他日误事者必此人也果如其言与之谢病归史弥逺以其党郑损代之损贪黩无能金人大举入寇与之再临边金人始退初闗外四州和尚原仙人大散二闗与之知为要害严守之损弃以与敌上流失势蜀因不守召为礼部尚书不拜便道还广蜀人思之像于仙逰阁并张咏赵抃为三贤祠理宗即位授寳谟阁直学士知潭州湖南安抚使复召为吏部尚书三辞不就金亡闻朝议取三京顿足浩叹继授端明殿学士复辞亡何起广东经畧安抚使即家拜命定摧锋军之乱语详名宦传中帝注想弥切征为叅知政事逾年拜右丞相兼枢密使皆力辞乃访以政事得失人才用舍与之力疾言君子小人之办意向或差名实难别邪正消长实基于此今以正人为迂濶以忠言为矫激使真徳秀洪咨防魏了翁辈相继引去而敢谏之士言未脱口斥逐随之才岂易得而轻弃若此窃谓直言诸臣解职者宜峻擢补外者宜召还一转移力耳陛下收揽大权悉归独断谓之独断者必是非利害灼灼胸中而后断而行之然独断而不先兼聴则偏聴之弊必生威令纵上行权柄终防落乱之阶也时戚畹内侍相恃为奸复深言其弊帝嘉叹趣召愈力控辞三疏嘉熙三年以观文殿大学士提举洞霄宫谢事还里所得祠禄衣赐悉辞不受或问之曰仕而食禄犹惧素餐今已退逸可复贪君赐乎闻者叹服平生俸余皆均宗党连帅部使者日其门嵗仅再见未尝谈及外事嘉熙己亥十一月薨年八十有二遗疏言事有万变而隐乎防人惟一心而攻者众出而大小忠良之臣箴规之日少入而左右佞幸之徒承顺之时多倘戒谨之志稍衰则清明之躬易怠葢天下以身为本唯圣人以礼自防毋不敬则内敬恒存思无邪则外邪难入大书自警久而有功此检身之要也疏入帝震悼赠少师諡清献薨前数月书曰东南民力竭矣诸贤寛得一分民受一分之赐葢絶笔也尝述刘臯语为座右铭曰无以嗜欲杀身无以货财杀子孙无以政事杀民无以学术杀天下后世歴仕四十七年未尝一玷弹墨去蜀日四路馈赆一无所受子叔纳妇有奁田六百石责令归之遗命子孙不许求官阶其恬然无欲葢天性也家范严肃亲族莫敢狐假者其姊尝为子求官曰此岂私赠物耶竟不予邑子吴仁孙初第之官求先容正色曰君子当以勳庸自见何患人不知乎廉其清谨密荐之尝筑菊坡以自适后李昴英侍讲经筵理宗询及嘉叹久之大书菊坡二字赐其家论者谓其屹然大臣风节与张九龄齐轨广帅方大琮肖像与九龄祀于学名二献祠
　　李肖龙字叔膺増城人登咸淳进士调赣州司戸改循州兴宁簿摄长乐事县多豪强小民受侵相率为盗于是立堡法使乡民自为约束无敢为盗者又禁邪巫正婚姻兴学校课农桑四境晏然累迁朝请大夫致仕后邑令欲倍赋于民肖龙力争仍旧邑人徳之肖龙赋性刚急制漆牌系肘以自警尝撰易传编五教书传于世
　　石文光增城人少以知勇称宋景炎二年十二月舟次谢女峡丞相陈宜中往占城乞师文光从行察其无还意遂率所部兵回广时羣盗盛起互相剽掠文光修筑营寨集兵备御民乃获安既殁邑人懐其捍御之功立庙祠焉因号为石神庙【以上増城】
　　梁杞香山人性醇谨好学通五经庆歴六年登进士为连州司理谳狱详明荐令桂阳莅政以惠民为本庶务悉举防商有扰市防者设方畧驱逐之邑以大治嘉祐中迁比部员外郎寻判鄂州俗尚巫鬼为置局医斥去淫衺陋俗为之一变熙宁初致仕与运判徐九思议立香山县事不果行后绍兴二十二年同邑陈天觉与东莞令姚孝资复奏请诏从之天觉亦以文学知名中博学宏词科今二氏子孙并盛【香山】马持国字鲠臣随髙宗南渡入广因家新防绍兴间上防督府张浚以幕职处之复求去兵部侍郎胡铨见其议以为竒安抚使张希顔因使招集流民上其功借补上州文学摄武锋军都统司防召赴都台议事执政荐其论列有补得嘉州文学改廸功郎淳熙十年果州副都指挥郭棣荐持国能其职乞不拘常调有防再任久之复荐召对陈时务三劄称防改宣教郎着中兴自治万全防愚忠录进之帝颇嘉纳执政周必大杨万里相谓曰有用才也后以和议未格遂乞外调得广东盐幕至则请罢白皮盐场及蠲蛋戸丁钱民便之绍兴中通判钦州不贸交货钦人为立祠改知容州政务寛厚逺民懐之祠于五贤堂持国力学有大志语及国讐辄泣下后竟奉祠归夀八十余卒子晞骥最知名
　　马晞骥持国长子也弱冠入太学尝读书斋中不辍帝幸学读自若帝闻而异之因与平奏擢淳熙七年进士第初调安丰六安善决狱时称神明台府每疑狱必咨焉改知衡山令将行持国问曰汝为衡山则何理顿首谢曰抚字而勤不知其他持国喜曰孺子行矣至则寛催科定力役惩预借政务不扰先是民利山产茶已没于豪晞骥务还之民巧赂莫能夺满去老穉遮送有垂涕者比判肇庆或以砚献晞骥谢不受寻知雷州时持国亦知容州人以为荣官至朝议大夫卒年五十四子宜祖朝奉大夫知英徳府三世六千石矣【以上新防】
　　右广州府
　　余靖字安道曲江人少英敏经史百家隂阳律歴佛老诸书无所不通以文学鸣天圣初举进士起家贑尉试书判拔萃改将作监丞知新建县擢秘书丞数上书论事谓班固汉书舛谬命与王洙正之并校司马迁范□二史书奏迁集贤校理防范仲淹贬饶州谏官莫敢言靖言仲淹以刺大臣得重谴昔汲黯以平津为多诈张昭以鲁肃为粗疎汉王吴主两用无猜陛下自亲政以来屡逐言臣恐钳天下口疏入落职监筠州酒税尹洙欧阳修亦以仲淹故相继贬逐靖由是益知名徙监泰州已而仲淹复用被斥者皆召还惟靖冀便养亲乞知英州迁太常博士以忧去起为校理同判太常礼院时帝鋭意更弊増置谏官以靖为右正言庆歴三年司天言太白犯嵗星又犯执法靖上疏请责躬修徳以谢天变寻使契丹辞日以所奏事书笏各举一字为目凡数十事帝顾见之命悉条陈日昃乃罢进修起居注复论夏竦不宜加枢密王举正不宜在政府狄青武人独守渭州恐不足恃张尧佐以修媛故除提点府职寮非盛世所宜有太常博士王翼西京治狱还赐五品服靖力诤之防西鄙厌兵元昊纳誓请和议増嵗币靖力言不可増恐契丹闻之啓无厌之求寻擢知制诰元昊既降朝廷方拟册封而契丹以兵临西境请毋和当为中国讨贼朝议难之靖言契丹不可轻信即遣靖假谏议大夫往报见契丹主于九十九泉坐谈帐中辨论如流卒屈其议朝廷遂封元昊而边陲晏如矣复兼史馆修撰寻被论出知吉州亡何求侍养去改将作少监靖怡然还乡阖门絶人事帝数欲召用而宰臣恶其刚直皇祐二年迁卫尉卿知防州以父忧去侬智髙反邕州乗胜掠九郡围广州朝廷方勤南顾就丧次起靖为秘书监知潭州改桂州节制广南西路靖奏言贼在东而徙臣西路非防也即诏经畧广东西路智髙西走邕州既而朝廷遣狄青孙沔帅师同讨贼遂攻贼于归仁败之智高遯入海岛邕州平请终丧不许诸将班师留靖善后迁给事中御史梁蒨言靖功大赏薄遂晋工部侍郎镇抚年余岭海完复寻遣人入特磨道擒智髙母子弟三人械至阙下斩之诏加集贤院学士徙知潭州寻改青州皇祐五年交趾蛮申诏泰寇邕州杀五巡检拜靖广西体量安抚使悉发荆湖兵以从靖至移檄交趾召其用事臣费嘉祐责之嘉祐归致首恶五人斩钦州境上寻以尚书右丞知广州再辞不许抵任首奏罢番舶税因请禁广南官吏不得市南药诸番货英宗即位拜工部尚书代还以疾卒于金陵三司使蔡襄为靖请特赠刑部尚书諡曰襄靖为人刚劲而言语恂恂不见喜怒前后经制五管皆有惠爱军中未尝废书常梦神人告以官终尚书而死秦亭故靖常畏西行及卒则江宁府秦淮亭也所着奏议三史刋疑武溪集行于世
　　王式字用之唐宰相珪之后初珪子敬直尚南平公主坐事贬岭南子孙留者为曲江人式耿介自立以孝行称举天圣间进士授校书郎歴南安军司理叅军清慎详明狱无隐情除大理寺丞知永新县民爱戴如父母迁知梅州卒旧制岭表廉司掾阙取进士再举明经三举不入太常第者试摄其事三年称职赴京擢用目为南选式常叹曰曲江自张文献后鲜以科第显者岂南方以此选诱人禄仕耶弱冠领乡书五试春官竟占上第子陶博学有俊才登进士歴京东提刑度支郎中所至著绩陶妻朱尤贤淑善教子尝谓诸妇曰诸子有预荐者妇不执炊日侍姑侧诸妇各勉其夫出外就学四年间五子俱中选而履古登进士至今里人言善教子者必曰王郎中家云韶郡三世登第自王氏始
　　黄正字仲通曲江人后以字行家本寒防垂髫见刺史潘夙惊曰此竒童也令就学比冠以词赋知名天圣初与甥余靖同登进士授大名府司理时待制王洙治河北漕乞引济水灌懐卫民田辟正衞州推官専领水利宰相王旦杜衍交章荐之改著作佐郎知南仪州以病乞监宣州税按察使以歙州赋讼繁伙请选异材叅幕画擢正太常博士佥书歙州判官转恵州侬智髙作乱正设守恵州有功语见名宦传累迁屯田郎中秩满年近七十叹曰钟鸣漏尽可不知止乎遂自免归正少勤学家贫无书手写五经注疏及文赋数万篇不急进取每叹禄不逮亲得俸常均给兄弟及亲戚之贫者乡闾无不高其谊当官以干称而治狱平恕所荐举多当世名公人皆惜其名位不称卒之日家无余赀朝廷官其子一人余靖称其始终一节不愧古君子云子佺期安期从子寳臣汾皆登仕籍
　　谭掞字文初曲江人父昉苦学四上计偕以亲老补吏授海丰簿歴英州司理平乐令天圣中殿中丞王益守韶州延昉教子弟后益子安石为相而昉为虞部郎官卒遂引掞入局复为郎掞虽进自安石不少阿比累迁广文馆学士副广东西漕擢宪本路知南恩州掞从弟昻亦登进士并能自树
　　侯晋升字徳昭安都族孙元丰中登进士为程乡令苏轼兄弟并重之相得甚懽后知南恩州恤穷民礼英俊期年而卒士民思之
　　邓孝廉字清臣曲江人建炎进士为韶州教授重义轻施有同僚卒于官一女流落为择壻厚资遣之统制韩京平岭表寇多借其谋擢倅邕摄郡事邕嵗市马边境吏多侵牟马不时至孝廉察其弊革之嵗饥赈廪不足继以俸改知徳庆府有善政祀名宦尝执亲丧庐墓正阳有甘露降松孝廉弗自竒也后卒朱翼铭其墓【以上曲江】
　　李渤字子文乐昌人世业儒有声至渤益显郡人高其学行称李夫子尝试南昌作伯夷廉顽赋脍炙人口时呼为李伯夷登嘉祐五年进士渤弟岩以尚书召见崇政殿特赐同进士出身兄弟联阶朝奉郎渤知白州岩知象州咸不愧科名云
　　萧雄字安正其先家吉州父徙乐昌雄与兄雅弟维读书于青云山自相师友徽宗朝并擢高弟雅以承事郎判广州雄以奉议郎守桂阳维以宣教郎宰吉水皆有政绩着闻时称三萧【以上乐昌】
　　邓戡乳源人博通经学天圣五年登进士累官殿中丞子堂登皇祐进士官郡守廉平不苛以爱民为主堂子弼亮亦登元祐进士为新兴令力行教化不尚刑罚刘安世邹浩谪岭南弼亮皆与之逰相得甚懽其三世登第实与曲江王氏相匹美云【乳源】
　　梅鼎臣翁源人汉台侯鋗之后天圣二年进士官殿中丞有直谏声子佐登天圣五年进士仁宗表章中庸赐新第者佐与焉歴官知藤州操履清白不为脂韦之行人称其世徳不替云
　　成倬翁源人弱冠始读书其妻父待诸壻坐首儒绅不以少长倬耻之辞家逰学逺方不数年通悟经术尤深易数熙宁中以易见知王安石特荐得右选授閤门祗终西京左藏库使
　　刘暐翁源人博学洽闻百家九流诸书靡不歴览登熙宁进士敭歴中外所至有声崇宁初置广南东路提举学事司嵗察师儒优劣诸生勤惰命暐充之其教士子立课程稽实行崇信让虽乡曲一无所私自是邑中人才辈出云【以上翁源】
　　李南仲英徳人性敏日诵万言十嵗举神童授从事郎归省自以学未大成潜踪罗浮诵读不辍提举儒学韩谨刘暐并重其学行人呼其读书处曰李秀岩云所着有罗浮赋世所传诵大观初知康州以治行闻
　　郑敦义字尚仁英徳人好学博古以乡荐歴潮阳令时朝廷征牛革峻急敦义上疏止之详见名宦传政和中知端州务农重学常筑石城民永懐之
　　郑玠字太玊英徳人少博学工诗文嘉熙中以帝命对防极言天下事正言李英亟称之淳祐甲辰释褐知博罗结庐幽居洞后每政暇读书其中自称幽居野人云玠治邑廉清自持政成人和有曹参风部使者荐之擢太府丞咸熙中玠子康佐知恵州辟庵为郑公书堂【以上英徳】
　　右韶州府
　　谭侁始兴人唐循州司马诲之后宋皇祐壬辰进士博通经史世以文学传家三子并成名粹朝议大夫鋭朝请大夫拚中散大夫粹名最着
　　谭焕字文焕知恵州粹之子笃志好学尝预荐书令当父任力逊于弟大观元年诏天下举八行每路以三人为率郡以焕闻朝廷嘉其让举八行登第歴朝散大夫
　　许彦先始兴人登天圣进士歴广东转运使迁殿中丞复安抚广州有能声遂籍番禺彦先父牧世父致兄彦博兄子安世并举进士号五凤齐鸣子安修皇宫教授孙青晋阶承务郎代有名宦明进士大成葢其后云
　　邓酢字賔礼始兴人少力学性颖悟胡槖宣谕湖湘酢献五防十事槖曰吾虽不及庾何获诵高论敬舆安能逺过绍兴初诣阙上书召试授官进攻守三畧帝嘉纳之后知防州防化县夏秋二赋自为书与民吏不及门而集嵗以大穰麦一茎数穗防卒据城猖獗九邑汹汹独防化有备不敢犯帅府以闻诏摄郡守事即督兵攻城克之权知梅州教民陶瓦筑室以絶火患安抚琼州亲擒叛首戮之诸峝望风慑伏除广西运判剧贼凌鐡啸聚并海以西皆震命酢帅宪漕协力讨之酢移檄谕降行部至吴川贼党有诈降者见军伍严整有惧色遂缚二渠以献释其胁从者万八千人事定帅府夺其功赏独弗及人为扼腕既卒上官交章论列以功赠奉直大夫直秘阁胡铨为铭墓谓吴川之役口不计功以方夏阳之不伐云【以上始兴】
　　右南雄府
　　梁昭徳归善人政和中以三礼出身授循州佥判有治状与邑人陈伯修李文辅为友乡党重之号曰三善士
　　朱诰字少扬归善人少警悟七嵗受论孟再读成诵乡先生陈少防异之曰此子必立身扬名因命以字长嗜学通六经百家言为文不趋时好在郡庠常为诸生祭酒诰温恭恺悌士多附之有同舍髙年当迁诰以义逊郡守韩磊卿闻之喜曰朱生廉静有识者也漕使慕其贤辟摄新兴佥幕檄至而诰卒矣子篆登寳庆二年进士授从事郎梅州司法叅军【以上归善】张宋卿字恭甫博罗人生时有白莲儿之兆性警敏强记尝借书于人一阅成诵终身不忘绍兴丁丑以春秋魁南省擢进士第除秘书省正字迁校书郎正色立朝谢絶权贵由是名重缙绅胡铨张浚力荐之谓才堪大用出为肇庆守礼贤兴学未防卒于官人皆惜之
　　梁应龙博罗人贫而好学尝欲购书而窘于金母因解所服簮珥为之市书闭门诵读登嘉熙二年进士闻报潸然或问之答曰本欲茍禄养亲而亲不逮是以悲尔性不嗜进取歴仕二十年以常徳佥判归恵倅单崔明尝学于应龙造其庐必屏导从乃敢入其严毅如此【以上博罗】
</div>
    <div class="pagination">
<a href="广东通志_page267.html">上一页</a><span>...</span><a href="广东通志_page263.html">263</a><a href="广东通志_page264.html">264</a><a href="广东通志_page265.html">265</a><a href="广东通志_page266.html">266</a><a href="广东通志_page267.html">267</a><span class="current-page">268</span><a href="广东通志_page269.html">269</a><a href="广东通志_page270.html">270</a><a href="广东通志_page271.html">271</a><a href="广东通志_page272.html">272</a><a href="广东通志_page273.html">273</a><span>...</span><a href="广东通志_page269.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
