<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 50 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 50 页/共 77 页
  </h1>
  <div class="content">
   吕，宋邑也。《春秋 襄公元年》，晋师伐郑及陈，楚子辛救郑，侵宋吕留。守敬按：《左传》文。是也。县对泗水。汉景帝三年，有白颈乌与黑乌群 于县，白颈乌
不胜，堕泗水中死者数千。京房《易传》曰：逆亲亲，厥妖白黑乌 。时有 、楚之反。守敬按：《汉书 五行志》中文。泗水之上有石梁焉，故曰吕梁也。守敬按：《吕氏春秋 爱类》高《注》，吕梁在彭城吕县，大石在水中，禹决而通之，号曰吕梁。《地理通释》十三，泗水至吕县，积石为梁，故号吕梁。《隋志》，彭城有吕梁山。《地形志》，吕县有吕梁城，盖城在山上，与县非一城也。《元和志》，吕县故城在彭城县东五十七里，高一百四十尺。在今铜山县东。昔宋景公以弓工之弓，弯弧东射，矢集彭城之东，饮羽于石梁，守敬按：《阙子》文，详见《睢水》篇。即斯梁也。悬涛崩渀，实为泗险。守敬按：《通释》引此，崩作漰。《禹贡锥指》称，《徐州志》吕梁山下，即吕梁洪也，有上下二洪，相距凡七里，巨石齿列，波涛汹涌。孔子所谓鱼 不能游，又云：悬水三十仞，流沫九十里，守敬按：此孔子观吕梁事，《注》连称孔子说，本《列子 说符》。流沫，原文作圜流。《家语 致思》同。《说苑 杂言》作环流，亦同。此流沫改从《列子 黄帝》，《庄子 达生》同。彼篇九十里作三十里则误。《庄子》作四十里，亦误。《家语》、《说苑》并作九十里，可证。今则不能也。赵云：按吕梁洪之险，道元时已不能如古矣。至明嘉靖二十三年，管河主事陈洪范，恶其石破害运船，凿之使平，而禹 荡然无存矣。盖惟岳之喻，未便极天，明矣。守敬按：《诗 大雅 崧高》篇，崧高维岳，骏极于天。此承上句，谓古人往往言过其实，如《诗》云极天，非真极天也。《晋太康地
记》曰：水出磬石，《书》所谓泗滨浮磬者也。守敬按：《括地志》，泗水至吕梁，出磬石。《隋志》，下邳有磬石山。《寰宇记》，磬石山在下邳县西南八十里，即《尚书》云泗滨浮磬。按泗水中无此石，其山在泗水南四十里。今取磬石，上供乐府。恐禹治水时，水至此山矣。
泗水又东南流，丁溪水注之。守敬按：丁溪水盖以溪水如丁字也。杜牧《诗》，迭嶂巧分丁字水，与此同。溪水上承泗水于吕县，东南流，北带广隰，山高守敬按：山高二字当倒互，然终恐有误。而注于泗川。守敬按：水在今铜山县东南，邳州西北。泗水冬春浅涩，常排沙通道，是以行者多从此溪。即陆机《行思赋》所云乘丁水之捷岸，排泗川之积沙者也。朱脱机行思三字，赵据全氏校增，戴增同。会贞按：全盖即以本篇末称陆机《行思赋》为据。《类聚》二十七载陆机《行思赋》，略此二语。晋太元九年，朱元作原。赵改云：晋武帝建元太元，原字误，戴改同。左将军谢玄于吕梁，遣督护闻人奭，用工九万，守敬按：郦书或作用功，或作用工不一。拥水立七埭，以利运漕者。朱埭作拖，《笺》曰：当作埭。《晋书》，谢玄堰吕梁水，植栅，立七埭为派，拥二岸之流，以利漕运。赵拖改埭，运漕作漕运，删者字。
又东南过下邳县西。
泗水历县，径葛峄山东，赵云：按《汉志》，东海郡下邳县葛峄山在西，古文以为峄阳。守敬按：
《说文》，葛峄山在下邳，引《夏书》峄阳孤桐。《续汉志》下邳，葛峄山本峄阳山，与班同。乃《通典》谓《禹贡》峄山在邹县西。《方舆纪要》以古文为误，失之。《隋志》，下邳有峄山。《元和志》，峄阳山在县西六里。在今邳州南八十里，俗名距山。即奚仲所迁邳峄者也。守敬按：奚仲迁邳见《左传》，详前薛县下。泗水又东南径下邳县故城西，守敬按：汉县属东海郡，后汉为下邳国治，[并见下。]魏为下邳郡治，晋为下邳国治，宋为下邳郡治，齐属北东海郡，后魏为下邳郡治，在今邳州西南。东南流，沂水流注焉，朱流下衍纳字，戴、赵删。守敬按：《沂水》篇见后。故东海属县也。应劭曰：奚仲自薛徙居之，故曰下邳也。守敬按：《汉志》颜《注》引应说，《史记 项羽本纪 正义》亦引之，此钞变其辞。《志》又引臣瓒曰，有上邳故曰下邳。上邳见薛县。汉徙齐王韩信为楚王，都之，守敬按：《史记 淮阴侯传》，汉五年，徙齐王信为楚王，都下邳。《初学记》八引伏滔《北征记》，下邳城，韩信所都也。后乃县焉，守敬按：《元和志》以为秦县。王莽之闰俭矣。朱脱矣字，戴增，赵据孙潜校增。守敬按：黄本有矣字。东阳郡治。文 曰：秦嘉，东阳郡人，朱脱人字，赵据《汉书 高帝纪 注》校增，全、戴增同。今下邳是也。晋灼曰：东阳县本属临淮郡，明帝分属下邳，后分属广陵。故张晏曰：东阳郡，今广陵郡也。汉明帝置下邳郡矣。赵云：按《汉书 高帝纪》云，东阳宁君、秦嘉立景驹为楚王。《注》引文 曰，秦嘉，东阳郡人，为宁县君。晋
灼曰，东阳，县也。臣瓒曰，《陈胜传》云，凌人秦嘉，然则嘉非东阳人。嘉初起于郯，号大司马，又不为宁县君。东阳宁君自一人，秦嘉又一人。《史记 项籍本纪》，裴骃《集解》引《陈涉世家》云，秦嘉，广陵人。守敬按：《高帝纪》秦二年颜《注》，但引文 说上句，又高帝六年韩王信等奏请，以故东阳郡云云《注》引文 曰，东阳，今下邳也。此兼采之。颜《注》引晋灼说甚略，《史记 项羽本纪 集解》引全文，惟张晏说未引见他书。郦氏本文说以下邳为东阳郡治，而《淮水注》云，广陵郡楚汉之间为东阳郡，此又引张晏曰，东阳郡今广陵郡，则不专主文说矣。《续汉志》永平十五年，更临淮郡为下邳国。城有三重，其大城中有大司马石苞、朱脱大字，戴、赵增。镇东将军胡质、司徒王浑、监军石崇四碑。会贞按：《晋书 石苞传》，景帝时，尝迁徐州刺史。武帝践阼，迁大司马。子崇，附《苞传》，惠帝时为征虏将军，假节监徐州诸军事，镇下邳。《魏志 胡质传》，迁征东将军，假节都督青、徐诸军事。此作镇东，异。《晋书 王浑传》，武帝时，尝迁徐州刺史。太熙初，加司徒。盖以四人俱官徐州，遗爱在人，故为之立碑乎？《寰宇记》，下邳大城内，有《大司马碑》，石声如磬。下邳西南有《石崇四丈碑》，[二八]而略胡质、王浑之碑。此四碑，欧赵皆不著录，盖已佚。南门谓之白门，魏武擒陈宫于此处矣。赵云：《 林》曰，白门所禽者，乃奉先，非公台也。唐太子贤注范氏《书》引此《注》，盖未知善长之误也。守敬按：《魏志 武帝纪》，建安元年，吕布袭刘备，取下邳。三年，公征布，生擒布及陈宫，皆杀之。《布传》，布将侯成，先缚陈宫降。布登白门楼，兵围急，乃下降，与《后汉书》同。裴氏引《献帝春秋》，布于白门楼上云云
并同。则《 林》所纠良是。乃《舆地广记》亦有此说，岂出他家史文乎？又裴氏引《英雄记》，以白门为下邳西城门，亦异。《元和志》，下邳城有三重大城，周回十二里半。中城周四里，吕布所守也。魏武擒布于白门，即大城之门也。小城累砖坚峻，周二里许。与此 大城、中城、小城，互有详略。中城，吕布所守也。小城，晋中兴，北中郎将荀羡、郗昙所治也。荀羡，《晋书》附其父《崧传》； 昙，《晋 传》附其父《苞传》，俱为北中郎将，镇下邳。[二九]昔泰山 伯武少孤，与弟文章相失二十余年，遇于县市。文章欲欧伯武，心神悲恸，因相寻问，乃兄弟也。朱《笺》曰：《风俗通》云，泰山吴文章少与兄伯武相失，二十年后会下邳市争 ，伯武殴之，文章不忍报，更相借问，乃亲兄也，文章后官陈留太守。会贞按：今本《风俗通》无之。引见《御览》五百一十六、八百二十七。[三〇]殴、欧通。借问，朱作询问，黄本作寻问。县为沂、泗之会也。守敬按：《沂水》篇见后。沂水至下邳入泗，故言县为沂水之会。
又有武原水注之。守敬按：《地形志》，武原有武原水。水出彭城武原县西北，会注陂南，径其城西，守敬按：汉县属楚国，后汉属彭城国，魏、晋因，宋废，后魏复置。武定时，分下邳，置武原郡，县为郡治，则郦氏时，县属下邳郡。《地形志》，武原有武原城。在今邳州西北八十里。王莽之和乐亭也。朱脱和字，赵据《汉志》校增，戴增同。县东有徐庙山，守敬按：庙字衍。山因徐徙，
即以名之也。朱即以讹作以即，戴、赵乙。山上有石室，徐庙也。守敬按：《后汉书 东夷传  》，徐偃王走彭城武原县东山下，因名其山为徐山。《注》引《博物志》，徐王妖异不常，武原县东十里，见有徐山石室祠处。《隋志》，良城有徐山。互详《济水注》二徐县下。武原水又南合武水，谓之泇水。全云：《汉志》，太山郡南武阳县冠石山，治水所出，南至下邳入泗。应劭曰，武水所出，南入泗。《水经注》则以为泇水，而不云出冠石山。至《沂水注》云，治水出南武阳之冠石山，顾不云入泗，而云入沂，其舛错如此。南径刚亭城，守敬按：城在今邳州境。又南至下邳入泗，谓之武原水口也。守敬按：陈澧云，《水经注》武原水与武水合流为泇水，即今西泇河、东泇河合流也。按西泇河出峄县北，抱犊山，东南流至三合村。东泇河自费县来会，至邳州西南，旧入泗，谓之泇口。今入运河。又有桐水出西北，东海容邱县东南，至下邳入泗。守敬按：《汉志》容邱祠水东南至下邳入泗，即此水。盖桐、祠形近致讹。故钱坫据此，直改作桐水。此水今不可考。陈澧则以今兰山县芙蓉河、燕子河合南流至邳州，及邳州以南之运河当之。汉容邱县属东海郡，后汉废，在今邳州北。《注》 武原水及桐水在沂水注泗之后，则二水入泗，当绝沂水，而《注》不言。《沂水注》亦不言绝武原水、桐水，疑此二条当在《经》又东南过下邳县西之前，又有二字作泗水又东南五字。
泗水守敬按：当有又字。东南径下相县故城东，朱径讹作至，戴改，赵据黄本改。守敬按：明抄本作径。汉县属临淮郡，后汉属下邳国，魏属下邳郡，晋复属临淮郡，宋废。后魏复置，武定时为临清郡
治，在郦氏后。在今宿迁县西七十里，县互详《睢水》篇。王莽之从德也。城之西北，有汉太尉陈球墓，墓前有三碑，是弟子管宁、华歆等所造。赵云：《金石录目录》百四十九，汉太尉《陈球碑》，光和元年。百五十，汉《陈球后碑》。百五十一，汉《陈球碑》阴。《隶释》跋曰，《水经》云，下邳陈球墓前有三碑，是弟子管宁、华歆等造。此碑所见皆故吏、故民，而无管、华姓名，岂与《刘宽碑》相类，其一则弟子所立乎？又云，陈公两碑，皆在淮阳，莫识为先后。赵氏但有一碑阴，而《水经》谓墓前有三碑，似亦指碑阴为一也。一清按：洪景伯之言非也。郦《注》明云墓前有三碑，弟子管宁、华歆等所造。今《隶释》所载二碑，皆无管、华姓名，则弟子所立一碑已亡。故《金石录》仅有二碑，而乃以碑阴充数，何耶？守敬按：三碑只一碑是弟子所造，是上当有一碑二字，据《御览》五百八十九引《述征记》，下相城西北，汉太尉陈球墓，近墓一碑，记弟子卢植、郑玄、管宁、华歆等六十人。其一碑陈登立，[三一]碑文并蔡邕所作。足证此《注》是上脱一碑二字，兼知一碑系陈登所立，且知二碑俱为蔡邕文，惟余一碑无考耳。碑，光和下阙，《后汉书》本传言光和二年下狱死，则碑当立于二年，欧、赵系于元年，非也。初平四年，曹操攻徐州，破之，拔取虑、睢陵、夏邱等县，以其父避难，被害于此，屠其男女十万，泗水为之不流。自是数县人无行迹，亦为暴矣！守敬按：《魏志 武帝纪》，初平四年，太祖征徐州牧陶谦，下十余城。兴平元年，以父嵩先避难琅邪，为谦所害，复东伐，击破谦将于郯东。《谦传》，初平四年，谦兵败走，死者万数，泗水为之不流。《荀彧传 注》引《曹瞒传》，太祖至彭
城，坑杀男女数万口于泗水，水为不流。又引军从泗南攻取虑、睢陵、夏丘诸县皆屠之，鸡犬亦尽，墟邑无复行人。此本《曹传》而参合《魏志》为文。取虑、睢陵二县见《睢水》篇，夏邱县见《淮水》篇。泗水又东南得睢水口。守敬按：《睢水》篇见前，彼篇谓之睢口。
泗水又径宿预城之西，又径其城南，故下邳之宿留县也，王莽更名之曰康义矣。全云：《水经注》引《汉志》，有为今书所无者，或是阙文，然亦有绝非阙文而出于郦氏之妄者。西京无下邳郡。下邳，东海郡之属县耳，安得下邳郡有宿留县乎？本无此县，又何以云王莽更名之曰康义乎？赵云：按宿预故城在今邳州宿迁县东南，汉临淮郡厹犹县之境也。东汉省，晋义熙中置宿预县。班《志》厹犹县下云，莽曰秉义，康、秉字形相似，道元引之，盖实宿预之即厹犹也，而不着厹犹之名，是其疏略之过，如以为造作无端，则太甚矣。守敬按：晋安帝立宿预县，[三二]属淮阳郡，宋因，齐废，后魏武定七年复置宿豫县，为宿豫郡治，在郦氏后。《寰宇记》，宿豫城在下邳县东南一百八十里，恐有误。故《方舆纪要》以为在宿迁县东南。《御览》一百六十引《汉书 地理志》作康义，与此同，当以作秉义为正。晋元皇之为安东也，督运军储而为邸阁也。会贞按：《晋书 元帝纪》，东海王越收兵下邳，假帝辅国将军，寻加平东将军，监徐州诸军事，镇下邳。俄迁安东将军。《初学记》八引《西征记》，宿预城，下邳之中路旧邸阁。魏太和中，南徐州治，会贞按：《地形志》东楚州下云，高祖初，立东徐州，异。考《隋志》，宿豫郡，后魏置南徐州。《通典》亦云后魏置南徐州。《舆地广记》后魏太和中，南徐州治宿预，皆郦说之
证，则魏收误审矣。[三三]盖后魏别有东徐州，孝昌元年置，治下邳城，时地皆不同也。后省为戍。会贞按：《地形志》，世宗初，改为镇。《世宗纪》，永平元年，前宿豫戍主成安乐子景 ，杀宿豫戍主严仲贤，以城南叛。乃此《注》之证。又《孔伯恭传》，攻刘彧宿豫戍将鲁僧遵，则有戍久矣。此乃省州但为戍耳。梁将张惠绍北入，水军所次，凭固斯城，更增修郭，赵郭改廓。赵作堑。其四面，引水环之。今城在泗水之中也。会贞按：《梁书 张惠绍传》，天监四年北伐，惠绍与冠军长史胡辛生等攻宿预，执城主马成龙，使部将于水南立城为掎角。《元和志》全本此《注》为说，其四面，作堑其罗城。
又东南入于淮。
泗水又东径陵赵作凌，下同。栅南，[三四]会贞按：《地形志》，下邳郡有栅渊县，武定八年，分宿豫置。盖即陵栅之地。《陈书 宣帝纪》，太建七年，樊毅克高栅城当即此，在今宿迁县东南五十里。《西征记》曰：旧陵县之治也。会贞按：即《汉志》泗水国之凌县。凌县见《淮水》篇凌水下。泗水又东南径淮阳城北，城临泗水。朱《笺》曰：一本北上无城字。赵移北字于城上，戴移同。会贞按：不必移。淮阳城详见《淮水》篇，彼篇亦有北临泗水之文。昔菑丘欣饮马斩蛟，眇目于此处也。朱《笺》曰：《韩诗外传》，东海有勇士菑丘欣过神泉，饮马，马为蛟所取。欣拔剑入水，三日三夜，杀二蛟而出。雷神随而击之，眇其左目。《吴越春秋》作椒丘欣，云，欣为齐王使吴，过淮津，饮马于淮水，神取其
马。欣大怒，袒裼持剑入水，求神决战，连日乃出，眇其一目。会贞按：《韩诗外传》作三蛟，《书钞》一百五十二引同，朱引作二蛟。《类聚》九十六、《御览》九百三十、七百四十引同。三二错出，必有一误。刘师培《左盦集》一失校此字，而菑邱欣《书钞》作蕃邱欣，刘氏据之以菑为讹，证以《博物志》七作蕃，似是，然《类聚》、《御览》并作菑，又《续汉志》郯县《注》作万邱欣，误。泗水又东南径魏阳城北，城枕泗川。陆机《行思赋》曰：行魏阳之枉渚，会贞按：《类聚》二十七载陆机《行思赋》，略此语。故无魏阳，疑即泗阳县故城也。会贞按：汉县属泗水国，后汉废。《寰宇记》，泗阳故城在宿迁县东南八里。钱坫从之，当依《一统志》作八十里为是。在今桃源县东南。王莽之所谓淮平亭矣。盖魏文帝幸广陵所由，或因变之，未详也。会贞按：《魏志 文帝纪》，幸广陵在黄初六年。《寰宇记》亦云，盖因魏文幸广陵，因而改名。
泗水又东径角城北，会贞按：角城详见《淮水》篇，亦见《济水注》二。而东南流注于淮。考诸地说，或言泗水于睢陵入淮，亦云于下相入淮，皆非实录也。会贞按：《汉志》，泗水至睢陵入淮，济水经菏水入泗水，至睢陵入淮，是亦谓泗水至睢陵入淮也。《海内东经》郭《注》，泗水至下相入淮。睢陵见《睢水》篇，下相见本篇。上文郦氏因二县去泗水入淮处稍远，故并斥之。《济水注》亦驳睢陵，但角城乃晋末之县，似不得据以驳前人说。阎若璩谓当作淮阴，是也。今泗水自泗水县西流，经泗水县、曲阜县、又西南经滋阳县、邹县至济宁州，南入运河。皆故道以下旧东南经今鱼台县、沛县、
铜山县、邳州、宿迁县、桃源县，至清河县西北清口入淮。及金明昌县自济宁州南至入淮之道，为黄河南派所占。元泰定时，自铜山至入淮之道，为全河所占，迨本朝咸丰时，河又改流，今谓之淤黄河。
沂水出泰山盖县艾山。守敬按：《史记 夏本纪 索隐》引此，艾作汶，误。《考证》依此改。《左氏释例》水名内，沂出盖县艾山，与《经》合。又《经 隐六年 注》，牟县东南有艾山。《隋志》，嬴县有艾山。《括地志》，艾山在博城县[当有东字。]南百六十里。《寰宇记》，艾山一名临乐山，在新泰县东北三十里。盖俱与盖县地相接也。在今蒙阴县西北一百二十里。《齐乘》，沂州西三十里之艾山，乃别一山也。
郑玄云：出沂山，守敬按：见《周礼 职方 注》。《元和志》，沂山在沂水县北百二十四里。唐沂水即今县治。亦或云临乐山。守敬按：此指《汉志》泰山郡盖临乐山，洙水所出云云。又沂水南至下邳入泗，郦氏盖以又字承上言，故谓沂水亦出临乐山也。在今蒙阴县东北。水有二源，南源所导，世谓之柞泉，北水所发，俗谓之鱼穷泉，朱二源讹作三源，北水讹作屯水，泉讹作山，《笺》曰：《御览》[按见六十三。]引此作二源，作北水，作泉。戴、赵俱改。守敬按：《齐乘》，郑康成云，沂水出沂山。按今蒙阴县东北，地名南河川，[三五]小阜之下，有曰狗泉，此沂源也。东南径马头固山，有泉，东流与之合，北望沂山五十里，殊无别源，疑沂山水源古流今竭耳。《禹贡锥指》按，沂山在今沂水县北一百十里，无沂源。又雕崖山在县西北一百七十里，沂水于此发源，是谓狗泉，盖即康成所谓沂山也。临乐、艾山、雕崖，疑即沂山支阜之异名。《齐乘》所谓狗泉者，即北源之鱼穷泉，其出马头固山者，即南源之柞泉
也。俱东南流，合成一川。守敬按：今谓之沂河。
右会洛预水，水出洛预山，东北流注之。守敬按：水在今沂水县西北。
沂水东南流，朱脱流字，戴、赵增。左合桑预水，水北出桑预山，东流注于沂水。朱无注字，《笺》曰：流一作注。戴改注，赵增注字。守敬按：水亦在今沂水县西北。
沂水又东南，螳蜋水入焉，水出鲁山，朱无水字，戴、赵增。东南流，右注沂水。守敬按：《寰宇记》，螳蜋山在沂水县北百九十二里，与大小二鲁山连接，南面有穴，直入二十里，可容方驾。按《注》不言螳蜋水出螳螂山，而言出鲁山，盖古统谓之鲁山，后人以水名山，又别为螳螂山耳。《一统志》，螳螂水俗名松仙河水。亦在今沂水县西北。
沂水又东径盖县故城南，朱无沂字，赵上水字改沂，戴增沂字。守敬按：县详《洙水》篇。东会连绵之水，水发连绵山，南流径盖城东，而南入沂。守敬按：水亦在今沂水县西北。沂水又东径浮来之山，守敬按：《九域志》，沂水有浮来山。乃《齐乘》以为在莒州西三十里《明 地理志》言，在莒州西，同于地望不合。故《方舆纪要》斥在莒州之误，而谓在蒙阴县西北。高士奇、顾栋高等说同。《沂水县志》谓即《隋志》东安县下之松山，在今县西北八十里。《春秋经》书：公及莒人盟于浮来者也。守敬按：见隐八年。即公来山也，守敬按：《续汉志》，东莞有公来山，或曰古浮来。
在邳乡西，故号曰邳来之间也。守敬按：杜《注》，东莞县北有邳乡，邳乡西有公来山，号曰邳来间。邳乡详见《沭水》篇。浮来之水注之，其水左控三川，右会甘水，而注于沂。守敬按：水亦在今沂水县西北。
沂水又南径爆山西，守敬按：《名胜志》，爆山即《泰山记》所云雹山，音相类，以山出紫石英，映彻若雹，故名。《元和志》，雹山在沂水县西北二十八里。《齐乘》，雹山一作 山，故《寰宇记》引《地形志》发干县有 山庙。今《地形志》 作危，误。在今沂水县西北三十里。山有二峰，相去一里，双峦齐秀，圆峙若一。
沂水又东南径东莞县故城西，朱莞讹作苑，下同。戴、赵改。会贞按：前汉县属琅邪郡，后汉属琅邪国，建安中置东莞郡，魏、晋因。惠帝时，郡徙，县属宋，后魏因，即今沂水县治。与小沂水合。朱脱小字，赵据胡渭校增，戴增同。孟康曰：县故郓邑，朱郸讹作邺，下同。赵据《汉志 注》校改，戴改同。今郓亭是也。会贞按：孟言县故郓邑，盖为郓邑地非县城，即郓城也。故所称今郓亭，《注》下文以为今城北郓亭也。汉武帝元朔二年，封城阳共王子吉为东莞侯。朱子讹作弟。赵改云：按《史》、《汉 表》皆作子，《注》云弟，误。下卢侯稀亦误以子为弟。戴改同。魏文帝黄初中，立为东莞郡，朱《笺》曰：《晋书 地志》云，太康元年分琅琊，置东莞郡。此云黄初中立，未详。守敬按：《魏志 
臧霸传》，尹礼为东莞太守，在建安初年。此云魏黄初中立，未审。又文帝、明帝、少帝时，胡质、张缉，先后为太守。《晋书 司马晃传》，为东莞太守在魏末。《宋志》，东莞太守，晋泰始元年，分琅邪立。咸宁三年复以合琅邪。太康十[疑当作元。]年复立。《晋志》但就太康时为说，略也。《东燕录》谓之团城。会贞按：《十六国春秋》作《南燕录》，但云，刘裕师次东莞，不言登团城，《晋书 载记》同。《宋书》薛安都及《魏书》刘休宾、尉元等《传》，并作团城，与此合。《齐书 垣崇祖传》作圂城，《通鉴》沿之。胡《注》引《地形志》作圂城，并误。今本《地形志》作国城，尤误。《寰宇记》，沂水县理城，本汉东莞县城，南燕于此置团城镇。城隍圆，因名团城。《齐乘》在沂水东北三十里，未审。即今沂水县治。刘武帝北伐广固，登之以望五龙。朱作王难，《笺》曰：当作五龙。广固有五龙口，见二十六卷。赵改五龙，戴但谓二字有舛误。守敬按：《名胜志》作五龙，赵依《笺》改，至确，戴失考耳。魏南青州治。会贞按：《地形志》，南青州治团[原误国。]城，显祖置，为东徐州，太和二十二年改。《左氏传》曰：莒、鲁争郓，为日久矣。会贞按：昭元年文。今城北郓亭是也。全云：按《十三州志》曰，有东西二郓，鲁昭公所居为西郓，在兖州东平郡。莒、鲁所争为东郓，此邑是也。[按见《寰宇记》。]亦即汶阳之田，所谓郓、讙、龟阴之田者也。会贞按：西郓见《瓠子河》篇。京相璠曰：琅邪姑幕县南四十里员亭，故鲁郓邑世变其字，非也。会贞按：《春秋 文十二年》杜《注》，城阳姑幕县南有员亭，员即郓也。与京说合，惟琅邪城阳异。盖京据汉制言，杜就魏、晋言也。姑幕见《潍水》篇浯水下。《读书杂志 淮南内篇》十五详言
运、员二字通，运、郓音同，郓、员亦可通用。京氏以变郓作员为非，殆未深考也。《郡国志》，东莞有郓亭。会贞按：莒、鲁争郓，其地当在鲁、莒间。姑幕则为齐地，故《释例》引或曰郓即员也，疑。[句]郦氏盖亦见及此，聊引京说以存疑，而随举《续志》东莞之郓亭实之。今在团城东北四十里，犹谓之故东莞城矣。会贞按：东莞县城即团城，郓亭在团城东北，则非县城审矣。汉建安初，置东莞郡当在此。古郡国与所治县多不同城。《寰宇记》东莞郡，晋惠帝自东莞移理莒城。盖谓自东莞县地移莒也。因郡已徙治，故谓之故东莞城。
小沂水出黄孤山，西南流径其城北，西南注于沂。会贞按：《一统志》，黄鹄山在蒙阴县东北八十里，小沂水所出，亦名黄孤山，似误。山在今沂水县东北，其水西南流，经县北入沂。
沂水又南与闾山水合，水出闾山，东南流，右佩二水，总归于沂。会贞按：闾山在今蒙阴县东北一百二十里，其水东南流，至沂水县西南入沂。
沂水南径东安县故城东，会贞按：汉县属城阳国，后汉属琅邪国，建安中，置东安郡，寻省。[《魏志》建安十九年省安东郡，误倒。]魏属东莞郡，晋复属琅邪国，后废。《地形志》，东安郡盖泰山郡南城俱有东安城，疑非此也。在沂水县南三十五里，今东安社。而南合时密水，水出时密山，会贞按：时密山在今沂水县西南四十里。春秋时莒地。朱脱春秋时三字，戴、赵增。会贞按：《左传》杜
《注》，鲁地。《左传》：莒人归共仲于鲁朱脱《左传》二字，戴增赵增作《左氏传》。及密而死，会贞按：闵二年文。杜《注》，琅邪费县北有密如亭。费县见下。时密水出时密山则非费县北，恐杜说未密。是也。密水东流。戴、赵密上增时字，下同。会贞按：《注》 水名，往往省字，全书可按也。径东安城南。汉封鲁孝王子强为东安侯。赵云：按《汉表》，强以宣帝甘露四年封。密水又东南流入沂。会贞按：水自沂水县西南，东南流入沂。
沂水又南，桑泉水北出五女山，会贞按：《一统志》五女山有二，东五女山在蒙阴县东北五十五里，西五女山在县西南四十五里，则桑泉水所出也。《水道提纲》谓之东汶河。东南流，巨围水注之。水出巨围之山，东南注于桑泉水。会贞按：巨围山在今蒙阴县西南四十里，其水东南流入东汶河。桑泉水又东南，堂阜水入焉，其水导源堂阜，会贞按：《释例》齐地内，东莞蒙阴县西北有夷吾亭，或曰，鲍叔解夷吾缚于此。然则古堂阜也。《齐乘》，蒙阴县西四十里，有磨石岘，长二十余里，极险峻。岘下即堂阜俗讹作恽阜。又云，堂阜水即县东北恽阜大小二河。《一统志》谓堂阜水在蒙阴县东南，不合。水出今县西北。《春秋 庄公九年》，管仲请囚，鲍叔受之，及堂阜而税之。会贞按：《左传》文。杜预曰：东莞蒙阴县西北有夷吾亭者是也。堂阜水又东南注桑泉水。会贞按：水自今蒙阴县西北，东南流入
东汶河。桑泉水又东南径蒙阴县故城北，会贞按：汉县属泰山郡，后汉省，魏复置，属东莞郡，晋属琅邪国，宋废，在今蒙阴县西南十五里。王莽之蒙恩也。又东南与崮水合。会贞按：《初学记》八引此崮二字，作小叟冈三字，误。水有二源双会，东导一川，俗谓之汶水也。赵云：按此又一汶，非入泲及入潍之水。于钦以为齐有三汶，是已。会贞按：此但以崮水为汶水。《九域志》谓沂水县有汶水。《齐乘》谓崮水合蒙阴水，通名为汶河。[三六]盖互受通称也。今通名东汶河。东径蒙阴县，注桑泉水。会贞按：水出今蒙阴县西南三十九里九仙河，东北流径崮砦，入东汶河。又东南，朱讹作南东，戴、赵乙。卢川水注之，朱卢讹作庐，戴、赵改。全云：按《汉志》太山郡有卢县，即济北王国都也。城阳国有卢县，即是《注》所云卢川水者也。卢为《周礼 职方》兖州浸之一，班氏遗之。师古则曰，卢水在济北卢县。今考太山之卢县无卢水，而城阳乃有之。得毋师古偶误以城阳为济北耶？又琅邪郡横县亦有卢水入●，然其源流，似逊于城阳之卢。窃谓师古所指为城阳无疑也。今本《汉书》，城阳之卢作虑字，虑有庐音，如昌虑、取虑之类。守敬按：王念孙曰，全说非，虑字虽有庐音，而古书卢字无通作卢者。按《一统志》卢川水在蒙阴县东北九十里。今名崮下水，发源县东北马头崮之老犍峪。水出鹿岭山，东南流，左则二川臻凑，右则诸葛泉源斯奔，守敬按：蒙阴县东北有龙泉。《一统志》谓即诸葛泉。乱流径城阳之卢县，守敬按：今本《汉志》作虑。王念孙曰：虑字误，此《注》作卢，是也。汉县属城阳国，后汉废，在今蒙阴县东北。故盖县之卢上里也。守敬按：
县详《洙水》篇。汉武帝元朔二年，封城阳共王子刘稀为侯国。朱子讹作弟，《笺》曰：《汉书 王子侯表》云，城阳共王弟稀封雷侯。 按：卢与雷古字通用。《周礼》庐维读作雷雍，是也。赵、戴改子，戴稀改豨。赵云：按《汉表》作雷侯豨，此从《史表》。郑康成破《周礼》雷雝为卢维，雷、卢字通用。又本《表》以为东海，而《注》以为城阳。守敬按：《史表》作子，是。东海、城阳地相接，或有改属。王莽更名之曰着善矣。又东南注于桑泉水，守敬按：水自今蒙阴县东北，东南流至县东南，入东汶河。桑泉水又东南，右合蒙阴山水。朱山作二。赵以二字为衍文，删之。戴删同。会贞按：二字非衍，乃山之讹耳，今依下句增。水出蒙阴山，赵改蒙阴山作蒙山之阴，戴改同。会贞按：《吴志 锺离牧传 注》引《续汉书》载承宫事，作蒙阴山。范《书》本传同。并与《东观汉记》[见下。]合。郦氏本以为说，先 水出蒙阴山，接言宫避乱此山以实之，则作蒙阴山是也。《晋志》蒙阴，[句]山在西南，以县名即山名，亦称蒙阴之证。《明 地理志》，蒙阴县南有蒙阴山。戴、赵臆改，失考。今蒙阴县南八里有仙洞山，蒙阴山水出此。东北流。昔琅邪承宫避乱此山，立性好仁，不与物竞。人有认其黍者，舍之而去。朱《笺》曰：《东观汉记》，承宫将妻子入华盖蒙阴山谷，耕种禾黍，[按以上见《类聚》八十五。][三七]人有认其黍者，亦不与竞，舍之而去。会贞按：惠栋称，《东观记》作华阴山，[官本同。]或官从汉中之华阴也。异。其水又东北流，朱此下脱注于桑泉水又东南八字。戴、赵同，今增。注于桑泉水，会贞按：水自今蒙阴县南，东北入东汶河。又东南入戴增入字。沂。会贞按：今东汶河自蒙阴县
西南，东南流，至沂水西南入沂。
沂水又南径阳都县故城东，守敬按：汉属城阳国，后汉属琅邪国，魏、晋因，宋废，在今沂水县西南百二十里。县故阳国也。守敬按：《汉志》颜《注》引应劭曰，齐入迁阳，故阳国是。《汉志》东海郡都阳，颜亦引应说。汪远孙谓必有一误。郦氏则以阳都当之。高士奇曰，按《淮南子》阳国，御姓，侯爵。齐同盟，齐利其地而迁之者也。守敬按：齐人迁阳，见《春秋 闵二年》。《方舆纪要》，或曰阳国，本在益都县，齐逼迁之于此。汉高帝六年，封将军丁复为侯国。守敬按：《史》、《汉表》同。《索隐》，地志阙，疏矣。
沂水又南与蒙山水合，水出蒙山之阴，会贞按：此水以山名，《注》谓蒙山水出山之阴，则出今蒙阴县南，蒙山北，蒙山详下。东流径阳都县南，东注沂水。守敬按：水自今蒙阴县南，东南流，经费县至沂水县西南，入东汶河。
沂水又左合温水，水上承温泉陂，而西南入于沂水者也。守敬按：《齐乘》，沭水又南，温泉西来入焉。古名温水陂，鼎足三穴，沸如汤。道元谓西入沂，非也。余意此或水道迁改，未必郦氏之过。今曰汤河出兰山县东北六十里汤山，东南入沭。
南过琅会贞按：《经》、《史》俱作琅，琅字出汉《刘衡碑》，俗字，此书琅、琅错出，作琅者，后人所改。邪
临沂县东，又南过开阳县东。
沂水南径中丘城西。守敬按：《释例》鲁地内，琅邪临沂县东北，有中邱亭，高士奇曰，中邱城或谓之诸葛城。在今兰山县东北五十里。《春秋 隐公七年》，夏，城中邱。《左传》曰：书不时也。
沂水又南径临沂县故城东。守敬按：汉县属东海郡，后汉属琅邪国，魏、晋因，宋废，后魏武定时复置，属郯郡，在郦氏后。《地形志》，即丘有临沂城。在今兰山县北五十里。《郡国志》曰：琅邪有临沂县，故属东海郡。
有治水注之，朱治讹作洛，下同。赵据《汉书 地理志》改，戴改同。水出泰山南武阳县之冠石山。守敬按：汉县属泰山郡，后汉、魏、晋因，宋去南字，仍属泰山郡，后魏属东泰山郡，在今费县西北七十里。今曰聪山，在费县西北百里，浚河发源于此，即治水也。《地理志》曰：冠石山，治水所出。应劭《地理风俗记》曰：武水出焉。守敬按：《汉志》颜《注》引应说。盖水异名也。东流径蒙山下，会贞按：《注》蒙山与下东蒙分载，似是二山。《通典》遂谓费县有蒙山，又有东蒙山。《元和志》，蒙山在费县西北八十里，东蒙山在县西北七十五里。《寰宇记》同。[并谓东蒙山在蒙山东，故名。]王氏《诗地理考》六、《地理通释》五亦同。然考《禹贡》蒙羽之蒙，《鲁颂》龟蒙之蒙，《论语》谓之东蒙。何晏
《论语集解》引孔安国《论语训解》，以为东蒙主，使主祭蒙山也。邢昺《疏》，山在东鲁，故曰东蒙。《通鉴》梁天监五年胡《注》，蒙山即东蒙，则蒙山、东蒙实一山也。盖古统名蒙山，或称东蒙，后人分为二山耳。《地形志》新泰、武阳并有蒙山，在今蒙阴县南，接费县界。有祠。朱作有蒙祠。赵删蒙字，云：按《汉志》，太山郡有蒙阴县，《禹贡》之蒙山即在其西南，有祠。戴删同。治水又东南径颛臾城北。守敬按：《左传 僖二十一年》，颛臾，风姓。《汉志》，颛臾国在蒙阴蒙山下。《续汉志》，南武阳有颛臾城。《释例》小国内，泰山南武阳县东北有颛臾城。《地形志》，武阳有颛臾城，在今费县西北八十里。《郡国志》曰：县有颛臾城，季氏将伐之。孔子曰：昔者先王以为东蒙主，社稷之臣也。戴删也字。何以伐戴有之字。为？冉有曰：今夫颛臾固而便，近于费者也，[三八]守敬按：《论语 季氏》篇文。治水又东南流，径费县故城南。守敬按：汉县属东海郡，后汉属泰山郡，魏属琅邪国，晋因，宋、后魏属琅邪郡。《地形志》，费县有费城，在今费县西北三十里。《地理志》东海之属县也，为鲁季孙之邑。守敬按：《汉志》，故鲁季氏邑。《左传 僖元年》，公赐季友汶阳之田及费。子路将堕之。公山弗扰师袭鲁，弗克。守敬按：见《左传 定十二年》，此师字当作帅以二字。后季氏为阳虎所执，弗扰以费畔，守敬按：《左传 定五年》，阳虎囚季桓子，八年，公山不狃与阳虎谋杀桓子。《史记 孔子世家》明云，定五年，虎囚桓子，八年，虎为乱，欲杀桓子，九年，公山不狃以
费畔，是事皆在堕费之前，何得云后？此 次有误。即是邑也。汉高帝六年，封陈贺为侯国。守敬按：《史》、《汉表》同。师古曰，非季氏邑。全氏《汉志稽疑》，师古于季氏邑曰，音秘，于此曰音扶味反，但未言其所在。顾炎武谓南武成即费也。王莽更名之曰顺从也。许慎《说文》云：沂水出东海费县东，西入泗，从水，斤声。吕忱《字林》亦言是矣。斯水东南所注者沂水，在西，不得言东南趣也，皆为谬矣。会贞按：此段有脱误。沂水即治水，治水东南径费城南，《说文》何得云沂出费县东？入泗非西，西字误，又在西句，语意不明，显有脱文。治水东南注沂，自不得反以东南趣为谬。寻绎再三，乃知此驳《说文》之说也。《御览》六十三引《说文》无西字，盖李昉知其不合而删之。段玉裁谓西当作南，因知郦氏所见《说文》，东下是南字，连读作东南入泗，又在西上当本有泗字，盖谓泗在西，而《说文》言东南入泗，故斥其谬。[皆字兼吕言。]自后人从俗本《说文》变南为西，[今作四。]又传钞夺泗字，遂不可通矣。当改正以还旧观，存此说以质世之治许、郦书者。后知明抄本作东南入泗，足征余说之不谬。故世俗谓此水为小沂水。会贞按：本篇小沂水有三，此乃《说文》前说之沂水，因出盖县之沂水，杜预目为大沂水，故称小沂水。后下邳之小沂水，为沂水分出之枝流，惟上出黄孤山之小沂水则自外入沂之小水也。治水又东南径祊城南。会贞按：《续汉志》，费有祊亭。《释例》郑地内，琅邪费县东南有祊城，即今县治外城。《春秋 隐公八年》，郑伯请释泰山之祀而祀周公，使宛归泰山之祊而易许田。会贞按：《左传》文。杜《注》，许田，
近许之田。《括地志》，许田在许州许昌县南四十里。在今许州东南。杜预《释地》曰：祊，郑祀泰山之邑，在琅邪费县东南。会贞按：此杜《注》文，非《释例》也。释地二字当衍。治水又东南流注于沂。会贞按：今浚河自费县西北，东南流至兰山县北入沂。赵云：按善长既引《汉志》，以治水为出南武阳之冠石山矣，顾不云入泗，而云入沂，何也？《泗水》篇有武水，云至下邳入泗，而其出不云南武阳之冠石山，乃云武原水又南合武水谓之泇水已耳。此《注》 治水于临沂之下，殆因《汉志》，东莱、曲成县出阳邱山之治水，云南至沂入海之文而误也。顾宛溪为之说曰，泇河有二，东泇入沂，西泇入泗，盖泗、沂交会之处，故有此谬。今按：西泇河出峄县之君山，即在峄县界中，与东泇河合，遂南入宿迁境，今为运道，其流甚盛。而东泇河源出费县山中，或云出榜山，盖即今芙蓉湖，其流稍短。然则西泇河即《汉志》冠石山之治水无疑，总与东莱曲成出阳邱山之治水无与也。会贞按：班氏所云治水入泗，乃合沂以入泗。班氏原有此例。郦云治注沂，与班似异而实同。赵氏疑所不必疑。郦并未牵涉东莱曲成之治水，奈何诬之？又《地形志》不系冠石山于武阳，而系于南城。钱坫、陈澧亦与郦氏立异。一以出费县之涑河当治水，一以出费县之巨龙河当治水，赵氏则以西伽河当之，究莫衷一是也。
沂水又南径开阳县故城东，会贞按：汉县属东海郡，后汉为琅邪郡治，魏晋因，宋废。在今兰山县北十五里。县故鄅国也。会贞按：《汉志》，故鄅国，《说文》，鄅，妘姓之国。《春秋左传 昭公十八年》，邾人袭鄅，尽俘以归。鄅子曰：余无归矣！从帑于邾是也。后更名开阳
矣。会贞按：据《春秋 哀三年 经》，则是地后属鲁，更名启阳，至汉又名开阳也。又荀子说齐相云，楚有开阳。或谓汉因旧名，不知荀书亦后人改也。《春秋 哀公三年 经》书季孙斯、叔孙州仇帅师城启阳者，是也。会贞按：《谷梁》作启阳，与《左氏 经》同。《公羊》作开阳，盖汉避景帝讳，改启作开。作启者则传钞未改之本也。县故琅邪郡治也。会贞按：此谓琅邪国也。后汉琅邪王京自莒移治开阳，《沭水篇》。
又东过襄贲县东，守敬按：汉县属东海郡，后汉因，魏属东海国，晋属东海郡，宋徙废，在今兰山县西南。屈从县南西流，朱南西作西南，赵同，戴乙。又屈南过郯县西。
《鲁连子》守敬按：《隋志》，《鲁连子》五卷，录一卷。称：陆子谓齐愍王曰：鲁费之 臣，甲舍于襄贲者也。守敬按：荀子说齐相，亦云，楚有襄贲。王莽更名章信也。
郯故国也，少昊之后。会贞按：《汉志》，郯，故国，少昊后，盈姓。盈、嬴通。杜《注》，少 ，已姓之祖，则以郯为已姓。《春秋 昭公十七年》，郯子朝鲁，公与之宴。昭子──叔孙婼，赵云：按三字，《注》中《注》。守敬按：三字当是后人所加。问曰：少昊鸟名官，何也？郯子曰：吾祖也，我知之。[三九]戴增矣字。黄帝、炎帝以云、火纪官，太皞以龙纪。少皞瑞凤鸟，统历鸟官之司，议政斯在。孔子从而学焉，既而告人曰：天子失官，学在四夷
者也。守敬按：钞略《左传》文。《竹书纪年》晋烈公四年，赵云：按《竹书》是晋烈公六年，当周威烈王之十二年。会贞按：雷文淇本在晋烈公三年，云，古文三四皆积画成字，故三误为二二也。越子朱句灭郯，以郯子鸪归。朱《笺》曰：今《竹书纪年》晋烈公六年，于越子朱勾伐郯，以郯子鸪归。赵末改朱。守敬按：《史记 越世家 索隐》引《纪年》，在朱句三十五年。县故旧鲁也，东海郡治。秦始皇以为郯郡，汉高帝二年，更从今名，全云：按郯非秦郡，而秦已有东海郡，治郯。《史记 陈涉世家》云，围东海守庆于郯是也。此盖承应劭之误。守敬按：《汉志》东海郡颜《注》引应曰，秦郯郡。考秦东海郡，楚、汉之际，改名郯郡，汉复故。阎若璩曰，郡治郯，以于定国、尹翁归传知之。两汉县为东海郡治，魏为东海国治，晋为东海郡治，宋徙废。后魏复置，武定时为郯郡治，在郦氏后。在今郯城县西南三十里。即王莽之沂平者也。
又南过良城县西，又南过下邳县，西南入于泗。守敬按：《汉志》，沂水南至下邳入泗。
《春秋左传》曰：昭公十三年，秋，晋侯会吴子于良，吴子辞水道不可以行，晋乃还，是也，《地理志》曰良城，守敬按：《左传》无以行二字，或郦氏所见本有，而今脱之。[四〇]杜《注》，下邳有良城县，是谓良即后之良城，与《续汉志》，良成，春秋时曰良同。故接引《地理志》证之。两《汉志》作良成，魏、晋、宋、后魏并作良城。汉县属东海郡，后汉属下邳国，宋、后魏属下邳郡，在今
邳州东北六十里。王莽更名承翰矣。
沂水于下邳县北西流，分为二水：一水于城北西南入泗，一水径城东，屈从县南，亦注泗，谓之小沂水。水上有桥，徐、泗间以为圯。昔张子房遇黄石公于圯上，即此处也。守敬按：下邳县详《泗水》篇。《续汉志 注》引戴延之《西征记》，有沂水，自城西[当作北。]西南注泗，别下回城南，亦注泗。旧有桥处，张良与黄石公会此桥。郦本《西征记》为文，间参以他说。张良事详《汉书》本传。《汉书》作汜，张泌校改圯。《广韵》，圮，土桥名，在泗州，则从土无疑。而刘攽、宋祁谓仍当作汜，似非。颜《注》引服虔曰：圯音颐，楚人谓桥曰圯。又文颖曰，沂水上桥也。《御览》六十三引《郡国志》，小沂水今号为长利池，[原误圯，依《寰宇记》改。]上有桥，即张良为黄石公取履所，亦承用此文。建安二年，曹操围吕布于此，引沂、泗灌城而擒之。守敬按：《魏志 武帝纪》，事在建安三年，此二为三之误。今沂河自蒙阴县北，东南流，经沂水县，又西南，经兰山县、郯城县至邳州，派分为三，其二皆西南流，经州城南，又西入运河，其一南流，汇为骆马湖，南入运河。
洙水出泰山盖县临乐山。守敬按：今本《汉志》临乐下衍于字，作西北入池。郦引无于字，以池字为误，作入泗，是也。《说文》，洙水出泰山盖临乐山，北入泗。《汉志》、《说文》言出盖县临乐山，与《水经》同，言西北及北入泗与《水经》西南入泗异。《水经》，沂水出盖县艾山，郦《注》，或云出临乐山。《寰宇记》，艾山一名临乐山，在新泰县东北三十里。是临乐远在泗水之东北。洙水自临乐入泗为西南行，非西北与北
行审矣。此《汉志》、《说文》误，而《水经》是也。但今于新泰东北求西南入泗之水，实无其 。而实有出新泰东北之小汶河，发源龙堂山，会诸泉南流，又西流经新泰县合平阳河[当因东平阳县得名。]诸水，又西流，洋流河自北来注，又西经故梁父城，又西南与大汶水会。据《汶水》篇，汶水左会淄水，世谓之柴汶，其经流即今之小汶河下流。而《注》但言淄水出梁父县东，又径梁父县故城南，绝不言径东平阳，是即以洋流河为淄水之源也。赵一清疑之，谓小汶之行甚远，其吐纳泉水亦甚伙，倘古有是水，道元无容不详记之，此必沟通之以合于柴汶。其说似矣。而余观此《注》云，洙水自临乐山西北径盖县，又西径东平阳县，又西南流于卞城西，西南入泗。考龙堂山在新泰东北四十里，与《寰宇记》临乐山在新泰东北之说合。今之新泰，即古之东平阳。小汶西经新泰，洙水西径东平阳，若重规迭矩。今之小汶，即古之洙水无疑。惟今小汶在古卞县之东北，已合柴汶，而不西南入泗。此洙水之变迁，后世求洙水而不得，或谓泗水县东关山有洙水，或谓洙水出曲阜县南五里平地，皆非也。
《地理志》曰：临乐山，洙水所出，西北至盖，入泗水，或作池字，盖字误也。赵云：按八字《注》中《注》。守敬按：王念孙曰，至盖，当为至卞。卞县有泗水，盖县无泗水也。郦氏则但辨池之误，而未遑及此。洙水自山西北径盖县，守敬按：不言径县之何方，恐是因误本《汉志》而为此说以弥缝之。汉县属泰山郡，后汉因，魏属东莞郡，晋因，元康以后为东安郡治，宋、后魏因。在沂水县西北百二十里，今盖邑庄。汉景帝中五年，封后兄王信为侯国。朱中下有元字，兄下脱王字。戴、赵删、增。守敬按：《史》、《汉表》同。
又西径泰山东平阳县。守敬按：汉县属泰山郡，后汉省，魏复置曰平阳，[见下。]仍属泰山郡，晋改曰新泰，属泰山如故。惠帝改属东安郡，宋因，后魏属东泰山郡，今新泰县治。《春秋 宣公八年》，冬，城平阳。杜预曰：今泰山平阳县，守敬按：杜《注》称平阳。《寰宇记》，魏复立平阳。《魏志 高堂隆传》，泰山平阳人。《晋志》，新泰故曰平阳。是新泰为平阳改名，魏及晋初名平阳，不名东平阳也。是也，河东在平阳，故此加东矣。守敬按：《寰宇记》同。晋武帝元康九年改为新泰县也。守敬按：元康为惠帝元号，此武当惠之误。考《寰宇记》引《东安郡记》，泰始中，镇[当作平。]南将军羊祜，表改新泰。《元和志》同，与此异。如以泰始中改为是，则杜预卒于太康五年，在后十余年，其书不得称今平阳，故方恺新校《晋志》，谓郦说可从。然《晋志》以太康中为定，若至元康时方改，则《志》不当作新泰，则此亦难凭。或实泰始中改，而杜生平癖于《左传》，初以平阳立文，后忘改从新制乎？至《宋 州郡志》、《魏 地形志》并云新泰魏立，则沈约讹晋为魏，而魏收沿之也。
西南至卞县，入于泗。会贞按：县详《泗水》篇。
洙水西南流，盗泉水注之，泉出卞城东北，卞山之阴。会贞按：《续汉志》，卞县有盗泉。《元和志》，盗泉源出泗水县东北，高陉山之阴。《尸子》曰：孔子至于胜母，暮矣而不宿；过于盗泉，渴矣而不饮；恶其名也。朱脱胜母二字及过字，戴同。《笺》曰：《史记 邹阳传 
注》引《尸子》曰，孔子至胜母县，暮矣而不宿。赵增胜母二字。守敬按：《文选 乐府下 注》引《尸子》全文，有过字，亦当依原书增。故《论语撰考谶》曰：朱脱语字，戴、赵增，戴改撰作比。会贞按：《后汉书 列女传 注》、《类聚》九、《御览》七十引作《撰考谶》同。《御览》六十三、《古微书》作《比考谶》，[四一]撰比错出，不必改也。水名盗泉，仲尼不漱，即斯泉矣。西北流注于洙守敬按：《泗水县志》，县境之泉凡八十有七，惟盗泉不流。与此言流注洙异。水。
洙水又西南流于卞城西，西南入泗水乱流。朱无入字，王校本称：《笺》曰：此西南二字疑衍，或有脱误。全校改西南作而与，赵改同。戴南下增入字。会贞按：此锺、谭本说，王氏误以为朱《笺》，由未见朱氏原本也。西南至鲁县东北，又分为二水。水侧有故城，两水之分会也。会贞按：数语与《泗水》篇同，盖以二水乱流，洙水即泗水，故交互言之。洙水西北流径孔里北，朱作此，戴、赵改。会贞按：孔里见《泗水》篇。是谓洙、泗之间矣。会贞按：洙泗之间见《泗水》篇。又《史记 鲁世家赞》，洙、泗、之间，龂龂如也。《春秋》之浚洙，非谓始导矣，盖深广之耳。会贞按：详见《泗水》篇。洙水又西南，枝津出焉。会贞按：枝津详后，当出于今曲阜县西北。又南径瑕丘城东，而南入石门，向来结石为水门，朱古字讹作门又二字，赵据黄本改又作右，戴删门字，又作古。会贞按：明抄本作古，戴是也。《名胜志》引此作向来二字，《方舆纪要》同，亦非。跨
于水上也。西南流，世谓之杜武沟。
洙水又西南，径南平阳县之显闾亭西，会贞按：县详《泗水》篇。邾邑也。《春秋 襄公二十一年 经》书，邾庶其以漆、闾丘来奔者也。朱无也字。戴、赵增。杜预曰：平阳北有显闾亭。会贞按：杜《注》作南平阳西北。《释例》同。《续汉志》南平阳《注》，引杜亦作西北，此脱南字、西字。亭在今邹县西北。《十三州记》曰：会贞按：《泗水》篇南平阳下，引应劭《十三州记》，此亦应说。张澍辑阚骃《十三州志》载此条，失之。山阳南平阳县又有闾丘乡。会贞按：《续汉志》，南平阳有闾丘亭。此乡之亭也。《从征记》曰：杜谓显闾、闾丘也。朱脱一闾字，赵同，戴增。会贞按：刘昭说同。今按漆县在县东北，会贞按：本杜《注》，见《泗水》篇。漆乡东北十里，见有闾丘乡，显闾非也。然则显闾自是别亭，未知孰是？会贞按：郦意谓东北自有闾丘乡，与古之闾邱同名，当即闾丘。而西北之亭别名显闾，乃别一亭，然终不敢臆定，盖其慎也。
又南，洸水注之。吕忱曰：洸水出东平，赵平下增阳字，云：《汉书 地理志》泰山郡有东平阳县。戴增同。守敬按：吕忱《字林》皆本《说文》，而《说文》云，洸，水涌光也。不以为水名，此吕补《说文》之阙。吕所云东平者，东平国也。与《尔雅 释地 释文》引吕汧水出扶风，《江水注》引渽水出蜀同。洸
水承汶水于刚县，刚县属东平国。若东平阳县为洙水所经，去洸源甚远，赵臆增，戴从之，皆失于不考。上承汶水于刚朱作冈，赵同，戴改。县西，阐亭东。会贞按：刚县、阐亭并详《汶水》篇。《晋书 荀羡》、《宋书 孟怀玉传》作光水。《九域志》，龚邱有洸水。《明 地理志》，宁阳东北有堽城堰，即汶、洸分流处。《水道提纲》，洸河出汶上县东北，曰龙 泉，乃别源也。《尔雅》曰：汶别为阐，其由洛之有波矣。朱由讹作曰，《笺》曰：一作由。赵作由，戴作犹。会贞按：明抄本作由。自汶出为灛，洛出为波，《释水》文。据此是《尔雅》本作阐，今作灛，乃后人加水傍。波水即门水，详《河水注》四。洸水西南流，径盛乡城西。京相璠曰：刚县西南有盛乡城者也。会贞按：马国翰辑《春秋土地名》，失采此条。考左氏《春秋经 隐五年》，卫师入郕。《谷梁》亦作郕，云，郕国也。《公羊》作盛。《释文》，郕、盛并音成。《史记》作成。郕、盛、成同。《左传 僖公二十四年》，郕为文之昭。隐五年《疏》，郕国，伯爵。杜预《注》，刚平[原误父，依《释例》改。]县西南有郕乡。刚平即刚县所改，则京、杜说合。惟《瓠子河》篇郕都城下又云，隐五年，郕侵卫。京相璠曰， 邱县南三十里有郕都故城。殆京释地有两说乎？此城在今宁阳县北，《汶水》篇之郕、城，非此也。又南径泰山宁阳县故城西。会贞按：汉县属泰山郡，后汉属东平国，魏因。《舆地广记》，晋省。《地形志》，东阳平郡元城有宁阳城。在今宁阳县南二十里。汉武帝元朔三年，封鲁共王子刘恬为侯国。赵云：按《史表》，恬作恢。《索隐》曰，表在济南。今《汉表》无济南字。《地理志》泰山郡宁阳县曰侯国，是也。会贞按：或从《索隐》，谓今本《汉表》脱济南字，而
以为移属，考宁阳与济南郡，中隔桃山、刚、巨平、蛇邱等县，恐小司马说不足据。又或以《汉表》及此《注》并名恬，而谓恢为恬之误。不知郦本《汉表》为说耳。恬、恢当两存之，不得定以恢为误。全书引《史》、《汉》之一说岐出者甚多也。王莽改之曰宁顺也。又南，洙水枝津注之。水首受洙，赵增水字。西南流径瑕邱城北，又西径宁阳城南，又西南入于洸水。会贞按：水自今曲阜县西北，西南流。经滋阳县入洸河在今宁阳漕河之南。叶圭绶谓即漕河，非也。洸水又西南，径泰山郡乘丘县故城东。守敬按：汉县属泰山郡，后汉废，在今滋阳县西南三十五里。赵肃侯二十年，韩将举与齐、魏战于乘丘，朱《笺》曰：《史记 世家》赵肃侯二十三年，韩举与齐、魏战，死于桑丘。《汉 地志》，太山郡有 丘，乃史误也。赵云：按《史记 赵世家》，肃侯二十三年，韩举与齐、魏战，死于桑丘。裴骃《集解》引《地理志》云，泰山有桑丘县。今《汉志》是 丘，桑、 字形相近致讹。又《韩世家》宣惠王八年，魏败我将韩举。《六国年表》同。韩宣惠王之八年，乃周烈王之四十四年，实赵武灵王之元年也。去肃侯之二十三年，事隔两朝，年历三周。举为赵将，前已败死，又复为韩将以与魏战，可怪也？是以徐广曰，韩将，夫韩将而何以书于《赵世家》乎？《索隐》曰，举是韩将，而《纪年》云赵将，盖举本赵将，后入韩，此亦为史迁作调人耳。考之《纪年》则又不合。当周威烈王之十六年，正晋烈公之十年。齐田肸与邯郸韩举战于平邑，获韩举。然则举是赵将稍可据。其时，韩武子、赵献侯、田齐宣公耳，年数相去八十六年之久，舛错如此。《索隐》引《纪年》云，其败当韩威王八年，是不同也。而韩又无威
王。守敬按：《赵世家》各本皆作桑邱，据裴骃说，则所见《汉志》亦作桑邱。《正义》引《括地志》谓在易州。此时齐伐燕桑邱，三晋皆来救之云云。考此事《年表》在敬侯七年，何得合韩举之战为一役？且《竹书》云，赵与魏、齐战，何以涉燕地？是桑邱本有二，韩举所战之桑邱，此泰山郡之桑邱也。三晋救燕之桑邱，与刘将夜封国之桑邱，此易州之桑邱也。《正义》混而一之，疏矣。刘将夜之封国，《史表》[名洋。]作桑邱，其作乘邱者，《汉表》耳。自《汉志》误桑为乘，遂因以改《表》，后之读《水经注》者，又以误本《汉志》为据，而韩举所战之桑邱，遂亦改为乘邱，不知与故书皆不合。《春秋 庄十年》，公败宋师于乘邱。应劭谓是济阴之乘氏若所见《志》，泰山郡有乘邱，应氏何不以《春秋》之乘邱属之？[《释例》亦云乘邱，阙。]至颜师古所见，已是误本，故不从应说，然不博考《史记 集解》，径改先儒旧说，荒矣。会贞按：《韩世家》及《年表》所 ，即《赵世家》事。《赵世家》系于肃王二十三年，误移前二年耳。不得疑举为赵将，已败死复为韩将。又据《纪年》赵、韩各有一韩举，齐田 获邯郸韩举，赵之韩举也。魏败赵[当作韩。]将韩举，韩之韩举也。徐文靖即年数历计之，谓相距九十四年，决非一人，不得议有舛错。又《索隐》引《纪年》郑[即韩。]昭侯薨，次威侯立，后称威王，即《史》之宣惠王，是《史》无威王，而《纪年》有之。赵说详而未核，特疏明之。即此县也。汉武帝元朔五年，封中山靖王子刘将夜为侯国也。赵云：按《史表》作桑邱侯。《索隐》曰，表在深泽。今《汉表》作乘邱，无深泽字，盖桑、 字相似。然中山之封，何以在鲁、宋之郊？盖善长所见之《汉书》，已脱误矣。今直隶安肃县西南有桑邱城。安肃本汉中山国北新城地。将夜之封宜在彼，而此则非也。守敬按：赵氏既以将夜之封非乘
邱，独不思韩举之战亦非乘邱，而不能据《史记 集解》以订今本《水经注》，反从朱《笺》以《史》作桑邱为讹，何耶？将夜之封，不在泰山。郦氏但以《史表》作桑邱，遂一并系于此，而未觉中山靖王子，不得远封泰山。若据《汉表》成帝鸿嘉元年，封东平思王子顷为桑邱侯，则的在泰山矣。洸水又东南流，注于洙水，会贞按：《释例》水名内，洙水西南入沇水，下合泗。考洙入泗，泗入泲，泲即沇，安得谓洙水先入沇而后合泗乎？据《泗水注》，洙、洸互相入，此洸注洙，即洙入洸，则入沇乃入洸之误。段茂堂、桂未谷俱未之知也。《地形志》，高平有洸水记水，之委。今洸河自宁阳县东北，西南流经滋阳县，至济宁州东北入府河。又南至高平县朱脱县字，戴、赵增。县详《泗水》篇。南入于泗水。西有茅乡城，东去高平三十里。守敬按：《汉书 五行志》，山阳橐茅乡社云云，后汉橐改高平，即此茅乡也。[详见下。]在今邹县西南。京相璠曰：今高平县西三十里有故茅乡城者也。守敬按：马国翰辑《春秋土地名》，失采此条。考《左传 僖二十四年》，茅，周公之胤。杜《注》，高平昌邑县西有茅乡。哀七年，邾茅，成子以茅叛。《注》，高平西南有茅乡亭。《释例》并同。[高平下有县字。]是茅截然为二，在昌邑者，周之茅国；在高平者，邾之茅邑。《续汉志》，高平有茅乡城，即杜说高平之茅乡亭。刘昭乃引昌邑之茅乡释之。《方舆纪要》、《一统志》又谓昌邑之茅国后为邾邑，成子以茅叛，即此。高士奇、顾栋高、梁履绳说同。竟混高平之茅于昌邑之茅，岂误认杜《注》高平西南为高平郡耶？[晋高平郡治昌邑。]然何解于《释例》明言高平县？又何解于《续汉志》系茅乡城于高平县？且何解于此《注》所称京相
璠高平县西三十里凿凿之言耶？按《经》洙水至卞县入泗，郦氏依而释之，言于卞城西南入泗。然《春秋》之浚河，杜《注》洙水在鲁城北。《释例》，洙水八洸[原误沇。]水，下合泗。故郦氏接 径鲁县、瑕邱、南平阳，至高平入泗，以补《经》之所未备。今水上流已改道西南经曲阜县者，惟有泗水，不复分出，至滋阳县东北，始分一支，穿城西流，为府城，盖即洙水故道也，西南至济宁州南入运河。
校记
　[一]　「晋灼，晋尚书郎，未知与郭璞谁为后先」　按：据颜师古《汉书 例》云：「至典午中朝，爰有晋灼，集为一部，凡十四卷，号曰《汉书集注》。属永嘉丧乱，金行播迁，此书虽存，不至江左，是以爰自东晋迄于梁、陈，南方学者皆弗之见。」是灼为西晋时人。《 例》列诸家注释名氏，灼次于韦昭之后，而郭璞则在蔡谟前，且《注》云：「止注《相如传 序》及《游猎诗赋》。」则璞注《水经》宜在灼后。又晋灼引文称《水经》，尚未及注，杨氏标而出之为晋人引《水经》之始，亦《水经》成书在晋前一证。
　[二]　「今本《地理志》鲁国卞县，泗水西南至方舆入泲」　按：标点本「泲」作「沛」，《疏》作「泲」。郦《注》云：「菏水即泲水之所苞。」朱《笺》本「泲」作「沛」，沈炳巽校谓当作「泲」，杨《疏》亦改「泲」，当从。标点本漏校，无校记。
　[三]　「又东南至淮阳入淮」　按：《汉书 地理志》济阴郡乘氏县下「泗水东南至睢陵入淮」。《疏》作
「淮阳」，异。郦注于《经》「又东南入于淮下《注》，但言泗水又东南径淮阳城北，城临淮水，且驳诸家或言泗水于睢陵入淮，非实录。《疏》作「睢阳」，似钞讹。
　[四]　「《御览》[按见六十三。]引此有陶字……《御览》引云，皆为此也……《御览》作漏」　按：今景宋本《御览》无「陶」字。皆为此也作「皆为非也」。均与朱本同，而《笺》则异。漏不异。
　[五]　「《禹贡》之陪尾，《汉志》作倍尾」　按：标点本「倍尾」仍作「陪尾」，曰：「古文以为陪尾山。」《禹贡》之「陪尾」作「倍尾」。师古《注》云：「倍，读曰陪。」
　[六]　「阎若璩曰……是为泗水」　按：沈炳巽《水经订 》引《泗水县志》云：「今县东五十里有陪尾山。《县志》云：陪尾山下有泗水神祠，祠前有泉林寺云云，与阎说同。」《清一统志》一百三十泉林寺条亦同。
　[七]　「会贞按：《御览》六十三引此三语，作《论语比考谶》，恐有误」　按：非也。熊氏未细读原文耳。《御览》六十三《洙水》下共引《水经》文二条：「洙水出泰山盖县临乐山」，见影印《疏》本二十五卷第六十三页，「西南至卞县入于泗」，见此卷六十四页后。又引郦《注》三条释之：「《注》云：洙水西南流盗泉水注之（影宋本《御览》之讹作云），泉出卞城东北卞山之阴。」又引郦《注》一条释盗泉：「故《论语考谶》（《撰考谶》脱撰字）曰：水名盗泉，仲尼不 。」其后又引郦《注》云：「又《注》曰：『夫子教于洙泗之间，今于城北二水之中，即夫子领徒之所也。』」凡三条，《经》、《注》分明不误。前二条见《疏》本此篇六十四、六十五页，其第三条在前此篇《疏》本第四页。今为厘正其误。
　[八]　「《论衡 书虚》篇，孔子当泗水而葬之」　按：今本作「当泗水之葬」。
　[九]　「有柞、枌、雒离、女贞、五味、欃檀之属」　按：「欃」原作「毚」，今订。《孔子世家 集解》引《皇览》，「女贞」作「安贵」。《索隐》云：「安贵，香名，出西域。欃音谗，檀树之别种。」《文选 任昉撰＜刘先生夫人墓志＞ 注》引《皇览 圣贤冢墓志 注》，无女贞，「欃」字作「欃」。今标点本作「安贵」。女贞世人能名，是方树。安贵西域香，非树，故仍作「女贞」，不改，「欃」字加偏旁。
　[一〇]「《寰宇记》、《名胜志》并云，西五门，第三曰稷门。恐有讹误」　按：据《注》上文，沂水出鲁城东南，此云沂水北对稷门，则稷门在沂水之西北，《寰宇记》谓稷门为鲁城西五门之第三门，当在西北，称西可以该西北。东南与西北正相直，故曰北对。
　[一一]「按《觐礼》设方明之祀，为坛高四尺」　按：《仪礼 觐礼》：「坛十有二寻深四尺。」郑玄《注》云：「深谓高也，从上曰深。」
　[一二]「汉高祖十三年……祀孔子……《汉书 高帝纪》在十二年，此三为二之误」　按：不误也。汉太初以前以建子月十月为岁之首月，太初后始以寅月为正月。此事在十二年之十二月，为次年（十三年）之首，但高帝纪年终于十二年耳。
　[一三]「此句《赋 序》文」　按：此句郦氏约《赋 序》。原文所造作所立，恭王下有「余」字。
　[一四]「守敬按：《九域志》，袭庆府有泮宫台」　按：冯集梧本《九域志》无袭庆府，杨氏所据或是政和中强氏续修本，元丰时兖州尚未升为府。
　[一五]「《左传 哀公七年》」　按：朱《笺》本讹作「襄公七年」，《笺》云：「孙按《左传》是哀公七年。」《疏》径改「哀公」。下文同。
　[一六]「《帝王世纪》但言舜迁于负夏」　按：影宋本引《帝王世纪》但作始迁于夏，脱「负」字。《御览》八十一又引《史记》作「就时于负夏」，又引《孟子》，正作「迁于负夏」。
　[一七]「此碑今有宋郑文宝摹本最佳，是小篆」　按：据《欧阳文忠全集》百三十四，秦峄山刻石条云：「昔徐铉在江南以小篆驰名，郑文宝其门人也。此本文宝云，是铉所摹。文宝又言，尝亲至峄山，访秦碑莫获，遂以铉所摹刻石于长安。」则李斯所书《峄山碑》已焚毁，郑刻大徐所摹耳。《注》云：「命丞相李斯以大篆勒铭山岭。」文宝所刻为小篆，可知非李斯书，而为大徐书，熊氏未详考析。
　[一八]「杜预曰：平阳东北有漆乡」　按：《左传 襄二十一年》杜《注》：「高平、南平阳县东北有漆乡。」《释例》同。郦《注》引平阳上脱「南」字。汉，晋县俱名南平阳，宋始去「南」字，杜《注》不当无「南」字，《注》明言「县即山阳郡之南平阳县」，可知传钞脱此「南」字，与《经》文「又南过平阳县西」同，或亦脱字而非省文。战国时县名平阳（见《竹书》），汉至晋加「南」字，以别于另一平阳。《经》脱「南」字不足为非三国人撰之佳证。
　[一九]「圈称《陈留风俗传》曰：县」　按：原「陈留」下钞脱「《风俗传》曰」四字，今补。
　[二〇]「小黄皆外黄之误」　按：《要删补遗》卷二十五有专条辨此事。
  </div>
  <div class="pagination">
   <a href="水经注疏_page49.html">
    上一页
   </a>
   <span>
    ...
   </span>
   <a href="水经注疏_page45.html">
    45
   </a>
   <a href="水经注疏_page46.html">
    46
   </a>
   <a href="水经注疏_page47.html">
    47
   </a>
   <a href="水经注疏_page48.html">
    48
   </a>
   <a href="水经注疏_page49.html">
    49
   </a>
   <span class="current-page">
    50
   </span>
   <a href="水经注疏_page51.html">
    51
   </a>
   <a href="水经注疏_page52.html">
    52
   </a>
   <a href="水经注疏_page53.html">
    53
   </a>
   <a href="水经注疏_page54.html">
    54
   </a>
   <a href="水经注疏_page55.html">
    55
   </a>
   <span>
    ...
   </span>
   <a href="水经注疏_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
