<!DOCTYPE html>
<html>
<head>
    <meta charset="UTF-8">
    <title>山东通志 - 第 112 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 112 页/共 194 页</h1>
    <div class="content">　　马头嘴炮台【北六里至北墩旧设炮台又东一十五里至石岛】
　　石岛口炮台【东五里至石岛北墩又东一百里至家鸡旺墩又东一十里至青鱼滩墩又东一十二里至倭岛墩又东一十五里至里岛墩皆旧设炮台又东七十五里至养鱼池】
　　养鱼池炮台【北二十五里至池北墩旧设炮台又北五十五里至龙口崖】
　　龙口崖炮台【西四十八里至朝阳口墩又西七十五里至灶埠口墩又西二十里至海埠口墩又西二十五里至长峯口墩又西五里至樵子埠墩又西一十五里至文登县三官营墩又西三里至威海司东门外墩皆旧设炮台又西五里至文登县祭祀台】
　　祭祀台炮台【西一百二十里至貉子寨墩西五十里至宁海州清泉寨墩又西一十五里至沿台墩皆旧设炮台又西一十五里至福山县之罘岛】
　　之罘岛炮台【西一十六里至大口墩旧设炮台又西一百里至八角口】
　　八角口炮台【西二十里至蓬莱县卢羊口墩又西四十里至白石墩又西二十里至刘家旺墩又西二十里至湾子口墩皆旧设炮台又西二十里至天桥口】
　　天桥口炮台【西六十里至黄县黄河营墩又西八十里至防屺岛墩又西一百里至招逺县王徐口墩又西一十五里至掖县石灰嘴墩又西一十五里至髙沙墩皆旧设炮台又西二十里至三山岛】
　　三山岛炮台【西三十里至小石岛墩又西二十里至黑港口墩又西四十里至海庙口墩又西二十五里至虎头崖墩又西八十里至昌邑县鱼儿浦墩又西三百二十里至利津县牡蛎口皆旧设炮台未设者不载】
　　岛屿
　　曲福岛　沐官岛　斋堂岛【以上俱诸城县东南海中】灵山岛唐岛　鸡岛　牛岛　顾家岛　竹槎岛　黄岛小青岛【以上俱胶州南海中】古迹岛　赤岛　徐福岛　劳公岛　车公岛　车门岛　女岛　狮子岛　小管岛大管岛　巉岛　白龙岛　龙口岛　张牙岛　田横岛　青岛　白马岛【以上俱即墨县南海中】香岛　马官岛卢岛　鸭岛　麦岛　土埠岛　灰岛　千里岛【以上俱海阳县南海中】里岛　草岛　小青岛　竹岛　塔岛黄岛　宫家岛【以上俱宁海州南海中】琵琶岛　瓮岛　镮石岛　姑嫂岛　五垒岛　苏门岛【以上俱文登县南海中】王家岛　延真岛　镆邪岛　鹿岛　孤石岛　倭岛海驴岛　海牛岛　鸡鸣岛【以上俱荣成县东海中】刘公岛双岛【以上俱文登县北海中】养马岛　夹岛　崆峒岛　栲栳岛【以上俱宁海州北海中】之罘岛【在福山县北海岸】大竹岛　小竹岛长山岛　沙门岛【即庙岛】小黑山岛　大黑山岛　候鸡岛　髙山岛　鼍矶岛　大钦岛　小钦岛【即羊驼岛】南皇成岛【一作隍城】北皇成岛【即漠岛以上俱蓬莱县北海中】衣岛　桑岛　防屺岛【以上俱黄县北海中】三山岛　小石岛　芙蓉岛【以上俱掖县北海中】
　　【按海中岛屿不可胜纪兹就水汛经由之所择其要者书之所繋各州县均以陆地对出洋面约界分析不能以尺寸界也其濵海之山如福山之之罘岛黄县之防屺岛掖县之三山岛虽以岛名而根址聮于陆地山中景迹仍载入山志条下以资互攷云】
　　防汛【一曰险汛两山相阨水多嶕石风潮不测者宜用把截二曰要汛众道必由舎此无他岐者宜屯重兵三曰冲汛往来必经为住泊之定程者宜用守防四曰会泛居中控制众道可以总集者宜立军门五曰闲汛潮水出入小口狭滩不能泊船者宜设墩堡六曰散汛道旁岛屿暂可避风者宜用巡哨七曰迂汛避风入口换风出口无闗正道者宜用瞭望八曰僻汛支流回曲偏在一隅者宜用侦探按此八汛以区析海上之情形审其缓急量其重轻则防守得宜而海疆安于磐石矣谨次第述之如左】冲汛　莺游山自江南海州安东界入山东境海道第一程也东为莺游山西为孙家岛两山对峙如门船所必由又谓之应由门若放洋自金山衞来者不泊此地凡由海运正道来者无不于此候风旧设有虚沟营守备南城把总正以防其冲也　涛雒口可容船十余只　夹仓口可容船二十只回避望海石石臼口可容船六七只回避桃花栏　龙王口可容船三十只回避黄石栏　龙潭可容船百余只　沐官岛可容船十只　以上俱堪湾泊之散地其余滴水口沙湾口为西南经过之背路不载
　　冲汛　斋堂岛自莺逰山至此四百里程途太賖必须于此驻泊东为胡家山西为琅琊台中方圆二十里可容船六七十只　董家湾在斋堂岛西北可泊船三百只
　　闲汛　古镇口在大珠山前海道迤西其北岸多礁石船不敢近或有商船重载必停船洋中用小船拨运一遇东南风起则拔锚他徙顷刻难停设有巡检司弓兵可以哨守
　　迂汛　灵山岛在海中央东面峭壁如削西面水多巨石无岸口风西南城子口可泊小船十余只回避东北正北正东风　鼓楼圏在灵山岛东北可容船十余只回避正北西北风可暂驻泊
　　僻汛　柴葫荡在灵山岛对岸乃海道之西北石矶险窄港防曲回海濵居民用二三百石之小船拨载以入稍重则浅矣且待东南风始入西北风始出若长行之船断不敢入
　　次冲汛　唐岛在灵山衞南门外自斋堂岛至此一百五十里有漫岭无髙山回避东北正东正北风行大海者不必于此驻泊入胶州者必泊于此
　　险要汛　淮子口在陈家岛之东头黄庵山下有露明石大仙桥小仙桥之险商船多坏于此非长年水手不敢轻入从大洋至胶州更无别路可通　小青岛在淮子口对岸入海者必由之道
　　迂汛　登窰口在劳山南头本捕鱼之口非戍守要地因人烟辐辏贼船昔曽犯抢遂设兵防之　董家湾距登窰口十里亦海濵市镇可容船偶泊回避捉马嘴
　　闲汛　薛家岛在陈家岛之西一面临海三面居陆实为平地中多良田无险可守无口可防　陈家岛在淮子口之西其东为黄庵山峭壁巨石不可攀跻黄岛在黄庵山下有岛之名实为沃壤潮生则四面皆水潮落则徒步可入其北头或可偶尔避风不堪久驻
　　散汛　头营子距胶州三十里海至此仅濶四五十里但谓之港且有拦门沙潮落即成沙岭潮生用长竿防水方可行船商船没入沙内者必经旬月待潮汛大涨然后得出长行之船不能旋入旋出闲散之汛实为阨塞之地　二营子距胶州十余里东接麻湾口西抵守风湾胶州海尽于此欲用守兵则离水三里无可守欲用哨兵则已至面前无容哨故谓之散　其余女姑口鳌山卫浮山所金家口泊子口俱为背路不载
　　冲汛　福岛自唐岛至此一百二十里岛中地方圆三十里可容船二百余只地濶滩平可泊多船　濶落湾可容船二百余只　小管岛可容船二十只大管岛可容船十余只
　　险冲汛　田横岛自福岛至此一百五十里岛东西长五里遇北风泊南面东风泊北圏可容船百余只东北岸下水底三孤石旁多隠石宜回避　杨家沟可容船三十只　草岛嘴可容船五六十只　青岛西圏可容船十余只　黄岛西南滩可容船十余只宫家岛可容船三四十只　其余行村岛马公岛何家马头乳山寨上港口靖海卫北张蒙岛皆是背路散地
　　冲要汛　延真岛自田横岛至此四百里可容船六七十只由海运大道来者必泊此候风以过成山头由开洋来者亦必望此而至成山头内外两道舎此更无岐路　镆铘岛西头季家圏可容船二三十只避东北东南风回避石　鹿岛可容船一二十只养鱼池可容船二百余只避东风　黄埠嘴可容船二百余只避东风东北风
　　险要冲泛　成山头斗入海峭壁嵯岈望而畏其险恶贴山乃有平道中洋反多礁石故谓之险自运道来者自开洋来者舎此更无他路故谓之冲要但不容驻泊　驼駞口东岸下可容船七八十只　李丛嘴可容船二三十只　柳夼海口可容船五六十只青鸡岛水底礁石宜避　小黄岛口可容船三十只威海卫东门口教塲头坞口可泊船四百余只　　其余宁津所崮山海口寻山所青鱼滩家鸡旺皆是背路散地
　　冲要汛　刘公岛自成山头至此一百四十余里岛地东西长二十里可容船百余只凡由海道开洋来者皆过成山头必于此驻泊更无他路　养马岛可容船三四十只避西北风　龙王庙前可容船二三百只避西北东北正北风　崆峒岛前可容船二三十只回避东南沙港　夹岛可容船六七十只冲汛　之罘岛自刘公岛至此二百余里东南汪周围二三里可容船一百余只　八角口距登州府六十里可容船六七十只　新河海口可容船五六十只　刘家海口可容船一百余只
　　会汛　登州府水城海口贴海濵北城即为蓬莱岛岛下即为水城出水城即为大洋自南来者或由海道或由开洋皆于此萃聚向北去者或收旅顺或收天津皆于此起程旧设防抚军门总镇海道皆以此为要会之地也
　　冲要汛　长山岛自之罘岛至此一百八十里在水城北三十里船至登州不得入水城者必于此驻泊回避东南嘴沙港按海运图多言自之罘岛泊沙门岛与长山岛相去甚近　沙门岛一名庙岛南面黒港可容船三四十只避北风　防屺岛东西北三面皆礁石难以驻泊闲地也　桑岛可容船五六十只宋港可容船四五十只
　　冲汛　三山岛在莱州府东北六十里三山下自长山岛至此二百余里岛下可容船五百余只西抵天津东收旅顺一水平洋北海之要地也
　　冲汛　海仓口在莱州府西北五十里对岸即天津卫自三山岛至此一百五十里南风半日可达天津循海行一百六十里径入利津县之大清河口此北海之枢纽东省之咽喉尤所当致慎者三山岛以西皆沙港海口不临大洋易于防守兹不具论
　　南道【自南而北者为南海道见莱州府志】
　　第一程自莺游门起东北逺望琅邪山前投斋堂岛湾泊约四百里为自南而北入山东界之一大程岛西面有泥滩三里可容船百余只如船多岛东北三十里有龙湾口可泊船二百余只中间所过水面东北一百九十里至涛雒口又二十里至夹仓口回避望海石又东三十里至石臼所海口回避石臼栏胡家栏曲福桃花栏又东四十余里至龙汪口回避黄石栏又东二十里至龙潭可容船百余只又东二十余里至沐官岛回避胡家山以上可泊五处应回避七处俱用西南风回避西北风
　　第二程自斋堂岛等处开船正东由胶州灵山岛东北逺望劳山前投福岛湾泊共约二百余里此岛周围二十里西南有泥滩二里半可容船六十只如船多岛西五十里有董家湾濶大可容船三百余只中间所过水面东四十里至古镇口回避海子嘴又东五十里至灵山岛岛西南嘴可容船二十只回避东北正东风岛东北鼓楼圏可容船十余只回避正北西北风此处虽可容船不宜久住东北六十里至唐岛可容船二百余只避东风东北正北风回避露明石【即淮子口】又东五十里至小青岛避正北东北风又东六十里至董家湾回避捉马嘴以上可泊五处应回避三处俱用西南风回避西北正北东北风
　　第三程自福岛开船东二十里回避老君石逺望田横岛湾泊约一百五十余里此岛周围三十里可容船二百余只如船多岛东七十里有濶落湾可容船二百余只中间所过水面东北六十里至小管岛又东十里至大管岛又东七十里至田横岛以上可泊二处应回避一处
　　第四程自田横岛开船逺望槎山前投延真岛湾泊共约四百余里此岛东西长五十里遇北风泊南面遇东风泊北面可容船百余只东北岸下有三孤石又旁多隠石皆宜回避中间所过水面东四十二里至杨家湾又东三十里至草岛嘴又东三十里至青岛又东三十里至黄岛又东北三十里至宫家岛又东一百五十里由苏门岛至延真岛以上可泊六处应回避三处【即三处孤石】
　　第五程自延真岛开船稍放洋行东转杵岛嘴北过成山头西北望威海卫山前投刘公岛湾泊约一百四十余里此岛可容船六七十只中间所过水面东三十里至镆邪岛西头季家圏又东三里至鹿岛又东十五里西北四十余里至养鱼池又东北二十余里至黄埠嘴又东南一里回避成山头又东七八里回避殿东头此二处极险须放洋逺避过此转西三十余里至骆驼圏里东岸下可容船七八十只又西三里李丛嘴可容船二三十只又西十五里至柳夼口避西北东北风又西一百里至刘公岛回避岛东南礁石嘴又西四十里至威海卫东门口教塲坞可泊船四百余只避西北风以上可泊四处应回避三处
　　第六程自刘公岛开船至之罘岛湾泊约二百余里此岛东南长二十里可容船一百余只岛迤东三十余里有崆峒岛前可容船二三十只中间所过水面迤西一百四十里至养马岛回避西北风又岛西回避炼石嘴西北五十里系崆峒岛又西三十里系之罘岛以上可泊二处应回避一处
　　第七程自之罘岛开船至沙门岛湾泊约一百八十里岛东南汪周围二三里可容船一百余只避西北东北正北风中间所过水面西六十里经八角嘴又西五里回避龙洞嘴又西五十里回避四石又一二里入刘家汪口避四面风又西二十里回避湾子口东北沙港又西二十里回避抹直口金嘴嶕石又西三里入新河海口即登州府水城回避观音嘴石西北四十里回避长山岛东南嘴沙港又西十里至沙门岛以上可泊三处回避六处
　　第八程自沙门岛开船至三山岛湾泊约二百余里中间所过水面南三十里回避大石栏又西六十里至桑岛避西北东北正北风回避岛东北二处礁石又西回避羊栏口礁石又西十五里即三山岛以上可泊二处回避四处
　　第九程自三山岛开船西投大清河口湾泊共约四百余里此口可容船五十余只中间所过水面西五十余里至芙蓉岛西南面可容船四五十只又西五十余里回避虎头崖并东北碎石又西五十余里至海仓口回避海口桩木闸石又西一百一十里至弥河口又西四十余里至小清河口俱外有沙港不可入以上可泊二处应回避四处
　　第十程自大清河开船投大沽河口约一百八十里此口可容船二百余只中间所过西三十里至大沙河口可容船一百五十只回避沙港一处又西一百二十余里至大沟河口可容船一百余只又西北二十余里至大沽河口以上可泊二处回避一处又西北交直沧州界【以上十程乃山东省沿海自南而北之津程也巡船商船大约由此然海洋不同内地乘潮驶风逺近所经讵可拘泥近得闽人黄中官文登令时于邑中长年三老询悉自北而南海道按程笔记其洋面里数并回避险处互有异同较莱志更为详宻因并志之以俟司疆者之参考折云】
　　北道【自北而南者为北海道】
　　自直沧州祁河口东南为大沽河属山东海丰县自大沽河口开船向东南巳字行二十余里至大沟河又行二十里向正东乙辰约行十余里向南方未丁过浅沙至奎儿河湾泊计程五十五里【套儿河属霑化县自县西往东逶迤二十余里向北入海无村落居民河口寛里许潮满水深三丈余沙路黑泥傍皆鉄板沙可容六十余艘避风海口东北十里外有拦港沙宜乘潮出入其间所过者为大沟河口属海丰县可泊五十余艘避飓风】
　　自套儿河开船向北方丑癸出套儿河拦港沙转甲卯又乙辰又防巳共约行十里过浅沙向东南巳字约行一百里转东南辰防约行三十里至大清河湾泊计程一百四十里【大清河属利津县由河而上五十里为丁河有居民数百家地名丰国镇上经利津蒲台以达山东省城乃济水入海之路向东北达海河口寛里许潮退水深丈余下皆黑泥傍皆鉄板砂岸北名牡蛎嘴有小海神庙无村落东北十里外有拦港沙洋船千石者亦可乘潮来注容百余艘避飓风直沽海船多来贩粮贸易之要地也其间所过者有大沙河口属霑化县可泊二十余艘避东北西北风有绛河口亦属霑化县可泊八十余艘避正南东南西南风】
　　自大清河口开船向正东甲卯约行四里若值正南风可折戗向南方己丙约行三十里值西南风向东南已字约行六十里值正北风向东南防已约行六十里若西北风大发不得收入港口姑就唐渡河海岸浅沙处亦可寄泊计程一百五十里【唐渡河即弥河口属夀光县向东南入海旁无居民河口寛十余丈潮满水深数尺难避飓风其间所过有小清河口即淄河门属乐安县可泊三十余艘避飓风】
　　自唐渡河开船若值西北风向东南辰防约行三十里值正北风向东方乙辰约行三十里又向东南防已约行六十里值东北风向正东甲字约行三十里可泊淮河口拦港沙外计程一百五十里【淮河属昌邑县由媒河可通胶莱河其经流则潍水也向东北入海内深外浅有拦港沙约行二十里水深五六尺值大雨水发易淤不时迁徙河内可避飓风倘不遇潮满水浅难进岸无居民由河而上二十里有南北营二村居民三四十家为海船装载之所】
　　自淮河口开船若值正南风向正东乙卯约行五十里逺望隠见虎头崖及芙蓉岛又向东北艮寅约行七十里至芙蓉岛湾泊计程一百二十里【芙蓉岛属掖县循环数里怪石巉巗突出海中背西北面东南岛上建小海神庙无村落岛下水深数尺底皆细沙可泊十余艘避西北正北大风岛之北有雕翎嘴东北有小石岛一带长沙正东乃莱州府城东南有海神庙及莱州府髙山数重正南有虎头崖每春夏间天津各处渔船皆在此捕鱼洋船千石者亦可湾泊乃掖县界也其间所过者有胶莱河口亦名海仓口与淮河口相通乃海运故道今水浅不堪泊船自淮河口出浅以后水皆澄碧非若直沽之浑浊也】
　　自芙蓉岛开船若值西南风向西北干亥过小石岛出雕翎嘴约行四十里向东方甲寅约行十里向正东乙卯约行三十里过三山岛值正南风向正东甲卯约行六十里向东北艮寅约行一百里向西北干亥约行四十里过防屺岛向正东甲卯约行六十里到桑岛湾泊计程三百四十里【桑岛属黄县周围十余里一带平沙上有龙王庙居民五十一戸田地九顷零东有礁石离岸数丈突出水面下有暗礁宜避隔水正南有黄县老岸岛旁水深八尺余下皆碎石可泊五六十余艘避正南正北大风其间所过有小石岛属掖县可泊一百余艘避飓风三山岛亦属掖县可避东北风泊二十余艘防屺岛属黄县上有居民十二戸地四顷余可泊十余艘避正北东北西北风每春夏间三山岛防屺岛二处渔船毕集亦捕鱼之所】
　　自桑岛开船若值西北风向东北艮字行使至庙岛湾泊约计程一百里【庙岛即沙门岛属蓬莱县南连南峯山北接凤皇山中央平坦处城址犹存长山岛环其东长沙之外逺见大小竺二山在焉大小黑山绕其西东南望见登州府岛间水深丈余可泊数十艘避北风上有田地五顷六十亩及神妃显应宫居民十余家洋船往来于直沽者必于此湾泊盖海道咽喉之地也】
　　自庙岛开船乘正北风向南己丙约行三十里将过长山岛浅沙若值风急浪涌难以前进再行二十里可停泊于登州水城天桥外计程五十里【登州府三面环海依山建城正北有蓬莱阁旁有避风亭东即天桥口海船可以出入所过长山岛属蓬莱县】
　　自天桥口开船若值西南风向东北艮寅约行十里又向正东甲卯约行三十里到湾子口水深四丈又向正东甲卯约行十里到西凤山如值东北风向正东甲卯约行五里又向东南辰防约行五里又向正南丙午约行三里向西北干亥至刘家汪口湾泊计程六十余里【刘家汪口属蓬莱县岸长自北而西以亘东南其正东临大海岸北浮出礁石数处东南有朱髙山环抱岸上二村居民百余家田地甚多岸旁水深一丈下皆沙泥可泊五十余艘避正南西南正西西北大风】
　　自刘家汪口开船若值正东风向东方乙辰约行六十里到龙门港其山峻削玲珑巨石底水深数丈向南己丙约行三十里左望之罘岛右循海岸进八角海口水深四丈余细沙底复向西北近岸湾泊计程九十里【八角海口属福山县去县城陆路四十五里海口负北面南一带平沙东邉有礁石出水离岸数十丈由西北而西以至东南有羣山环抱岸上有三官庙村中居民百余家岸下水深一丈细沙底可容百余艘洋船亦可进泊避风】
　　自八角海口开船若值正南风甚微则撃楫而行向东方乙辰约行六十里至之罘岛山麓水深七尺黑泥底复向东南辰防沿山麓约行二十里向正西辛酉进口至岛下湾泊计程八十里【之罘岛属福山县岛北海濵诸山蜿蜒二十余里丹崖百尺鬰峙海中陆路西十里可通福山县周围四十余里岛上有龙王庙居民六十九戸地叄顷贰拾余亩对面正南有羣山拱映西有长沙环抱稍逺即九姝山磁山岛口向东水深二丈余黑泥底有巨石当流立于港口两旁舟楫皆可往来口外水深七丈黑泥底东北有七八小屿名崆峒岛属宁海州岛内寛濶可容数百艘洋船往来庙岛者多在此湾泊可避飓风】
　　自之罘岛开船若值西南风向正南午字约行四十里向东方乙辰约行六十里至养马岛湾泊计程一百里【养马岛属宁海州悬处海中北临大海逺望西北海上犹见崆峒岛正南隔水望见髙山名岿山山下海岸乃宁海州城有营守备驻劄其东南有昆仑山正东有一带暗沙潮落方露中有一道可通舟楫但水浅人不常行舟从而入宁海州上有村落数处共七十余戸地贰拾余顷港内水深丈余黑泥底可容三四十艘避西北风】
　　自养马岛开船若值西南风向西北干戌出口转东北艮寅约行二十里向正东卯字约行一百一十里过咬牙嘴此处众流迸集水势湍急岸旁有杵岛水道稍险又向东南防已约行二十里水深六丈黒泥底将进刘公岛北口有二巨石当流行舟宜避之向正南丙午约行十里至岛下往南湾泊计程一百六十里【刘公岛属文登县悬处海中东南长十里广六里东北有二海口南口水面寛濶舟楫俱可往来隔水两旁皆有髙山环映正东临大海有礁石出海里许正西隔水乃属宁海州之威海卫城有巡检司驻劄岛上有新垦地叄顷计居民三十八戸岛下水深四丈黑泥底可容百余艘避正北东北风由岛而西直通威海卫诸山环抱水面寛濶深二丈可容百余艘避飓风洋船往直沽辽东者过成山头必于此停泊然后开船乃要津也】
　　自刘公岛开船若值西南风向东南防已约行二十里又向东方乚辰约行八十里又向正东乙卯约行五十里过青矶岛此岛及对面沙岸名朝阳石复向正东乙卯约行五十里至成山头此处怪石嵯峨巨波汹涌潮涨南流潮退北流水势湍急涛声如雷三十余里为南北分泛之地有海口名骆驼圏可容七八十艘避飓风如遇急可以宿泊对面正北有海驴岛岛北有浅沙宜避成山头里许有大卧虎石小卧虎石暗礁沉在水中时起白浪最为险恶舟楫往来宜避过海驴岛近成山头沿邉而行向东南防已歴丙午丁未以至子癸依山麓行约行四十里至龙口崖湾泊计程二百四十里【龙口崖属荣成县陆路一十里达于城崖口自西南至南皆临大海崖之东南有武梁山东北有仓山西北有夫人山成山西有炮台岸旁一带平沙岸上村落二处居民二十余戸岸下水深二丈黑泥底可容二十余艘洋船过成山北亦可停泊避东南正北正西风所过青矶岛骆驼圈海驴岛均属荣成县】
　　自龙口崖开船若值西北风向西南坤字行三十里过养鱼池向正南午字约行八十里过倭岛向南方丁未约行三十里向正南丙午约行四十里向正西庚酉约行六十里向西北干戌收入泊在马头嘴计程二百四十里【马头嘴属文登县陆路三十余里至旧靖海卫海口西南有马头山荣光山西有铁槎山西北一带平沙北及东北有齐山延真岛环绕东南临大海岸上有地村落居民二十余戸口外水深三丈余东北海中有三礁石宜避口内水深一丈五尺俱鉄板沙可容数十艘避大风惟东南风浪巨不便湾泊所过养鱼池口属荣成县可容二百余艘避东风倭岛延真岛均属荣成县延真岛可泊船六七十只】
　　自马头嘴开船若值正北风用坤申出口向西方辛字行过苏门岛至靖海卫湾泊计程六十里【靖海卫城临于海邉在岸之东南城内有巡检司驻劄自南而北一带平冈正南有铁槎山嵯峨髙耸正西隔海逺望见五垒岛自西南以至西北皆汪洋大海水深一丈烂泥底近岸浅处皆铁板沙底海口甚寛但旁多礁石仅可泊五六艘避东南正北东北风所过苏门岛属文登县可容四十余艘避大南风五垒岛属文登县】自靖海卫开船若值东北风向正西庚酉约行一百五十里过宫家岛黄岛至葫芦嘴水深三丈五尺石底又过小竹岛转正西辛酉约行三十里过小青岛又转正西庚酉约行六十里至大嵩卫【今海阳县】其西南有礁石出水长十余里行舟宜避之正南海中百余里外有千里岛向西南坤未约行一百里转向南坤申约行二十里至横岛下湾泊计程三百六十里【横岛本名田横岛属即墨县悬处海巾长十里广里许上有地居民十余戸岛之东北皆沙滩西南有礁石隔水西南有坡头山西有小岛皆悬处海中相映对峙岛下水深二丈沙泥底可容百余艘避东北风所过宫家岛可容三十余艘避飓风黄岛可容十余艘惟西风不宜湾泊小竹岛可容十余艘避西南风小青岛可容七八艘避南风塔岛可容十余艘避飓风乳山口一名琵琶口可容百余艘避飓风俱属宁海州】自田横岛开船若值东北风向西南坤未约行九十里过管岛车门岛车公岛过劳山头巍峩耸翠巨浪险恶转正西庚酉约行三十里过劳公岛从西南逶迤进福岛湾泊计程一百二十里【福岛本名徐福岛属即墨县是岛背东面西悬处海中周围二十余里有地七十余亩皆傍山下登窰口之民渡水来耕收获即返上无居民正西港内有小岛名劳公岛自东北以及正西一带髙山长数十里皆名劳山岛口水深一丈五尺黑泥底可容二百余艘洋船多在此停泊可避飓风所过管岛车门岛车公岛均属即墨县】
　　自福岛开船若无风乘潮顺流而行向正西庚酉约行七十里到淮子口转西北干亥行至黄岛湾泊计程七十里【黄岛属胶州悬处海中周围二十余里有居民田地东通淮子口大洋西北九十里逹胶州及胶莱河东南有小珠山回抱对面一带沙坡东北望见劳山岛岛下水深六丈沙底可容数十艘避东风南风洋船沙船到胶州贸易者由此经过乃咽喉之要地也所过辉村岛青岛俱属胶州可容数十艘避东北西北正北风洋船不得进淮子口者多于二处停泊】
　　自黄岛开船若值西北风向东南防已行出淮子口转南方己丙约行三十里过小珠山田岛转西南坤未约行三十里过薛家岛复行十里向东北方进唐岛西口湾泊计程七十里【唐岛属胶州周围四五里上无居民悬处海中中有露明石一条如带与旱地相通潮涨则没潮退则露徒歩可行隔山即旧灵山卫岛居正南旁有两口俱西南向其西邉海口狭小水深一丈五尺泥底可容二十余艘避飓风东邉海口寛濶亦可泊船避飓风但多礁石海船以进口为艰凡往来者多在西口停泊自东南而北以至正西皆髙山环抱有地及居民正南海中有水灵山东北逺望犹见劳山】
　　自唐岛开船若值正北风向西南坤未约行七十里过大珠山古镇口又约行三十里至斋堂岛湾泊计程一百里【斋堂岛属诸城县东南两岸皆相连悬处海中周围二十余里上无居民田地对面老岸多礁石正北有琅琊山上有庙宇下有居民岛下水深一丈五尺细泥底可容数十艘避西北正北东北东南风所过大珠山古镇口俱属胶州自斋堂岛南行二百四十里至莺游山即属江南淮安府海州界矣】
　　潮信【朝曰潮夕曰汐每日长落各有其时故曰潮信然亦各随其地为后先也】
　　每月自十三日起信潮日壮一日十七日十八日愈壮二十日始衰至二十六日而衰止也又自二十七日起汛潮日壮一日初一日初二日愈壮初五日始衰至十二日而衰止也一月之间潮凡再壮再衰汐亦如之【出诸城县志】一日之内凡遇子午时壮则卯酉时衰丑未时壮则辰戌时衰寅申时壮则己亥时衰以所壮之时起则衰可测矣又以初一日何时壮越三日而更进一时越五日则更进二时下半月与上半月等以此推测无不凭凖故曰潮信【出宁波海潮记】
　　船具【东省现在存营驾驶者有双篷水艍船赶船二种详兵防志】
　　飞艎鬬舰战于水中俱受命于风涛冲风破浪相机用力在人所为非舟之大小而能取胜于人之勇怯也水战非乡兵所惯乃沙民所宜盖沙民生长海濵习知水性出入波涛如履平地在江南太仓崇明吴淞等处有之故船曰沙船但沙船仅可于各港协守内洋出哨若欲赴马迹陈钱花鸟尽山【俱东北大洋中山名】等处必须用福苍【即艍船也】及广东乌尾【即鸟船也】等船盖沙船能调戗【音同创】使逆风然惟便于北洋而不便于南洋北洋浅南洋深沙船底平不能破深水大浪北洋有滚头浪福苍船底尖最畏此浪沙船却不畏此浪北洋可抛铁锚南洋水深惟下木椗【出武备志畧】
　　附载乡保分泛法【康熙五十年莱州府知府陈谦条陈节畧】
　　敬陈防海团练之法以协汛守事窃照沿海地方每多失事贼艘饱飏而去缉捕无从皆由口岸辽濶汛广兵单水师一营鞭长莫及除州县海口水浅不能泊船者姑缓置议外其水深可以就岸者宜急选乡勇而团练之寓兵于农寓战于守最为简便请条其法　一每家门牌内签壮丁一名每十家举一牌长除牌内老废孤寡母庸挑选外余者以年二十嵗以上每牌止用一人每十人统于一牌长　一每五牌长内举一材勇过人者为练长每一大村内无论十牌长与二三十牌长总以同甲为主举一材勇过人者为练总壮丁听牌长指挥牌长听练长指挥练长听练总指挥如沿海稍有警息各练总聴文武官会同调遣　一民间所有器械如刀枪木挺随其所习之用如有善于弓箭鸟鎗者官给注册　一民间齐集丁众或以铜锣或以钟鼓听其随便自为立号一凡应防应御之处听地方官相机筹画如应用若干练总用印信小旗分传各总或不足数则益以附近之练总如旗到而练总不到练总到而练长壮丁不到以法惩之　一无事时遇春秋令节地方官分巡操阅勤者犒赏如有事防御果能打退贼船擒获真贼者分别以次请赏　如此训练有方永逺遵行与水师陆汛互相犄角可无顾此失彼之虞即地方居民亦可有恃以无恐矣
　　附海运攷
　　史书自秦纪飞刍挽粟起于黄腄而未详其道海之由今考从海转输之事当自汉始
　　汉元封二年遣楼船将军杨仆从齐浮渤海撃朝鲜魏景初二年司马懿伐辽东屯粮于黄县造大入城船从此出
　　隋开皇十八年汉王谅军出榆闗值水潦馈饷不通周罗防自东莱泛海　大业七年勅幽州总管元宏嗣往东莱海口造船三百只
　　唐贞观二十二年将伐髙丽勅沿海具舟舰为水运元至元十九年命上海总管罗壁朱清张瑄等造平底海船六十艘运粮肆万陆千石从海道至京师二十一年罢阿巴齐开河之役以其军及水手各万人运海道粮【是年定例江淮嵗漕壹百万石海运拾万石胶莱运陆拾万石济州运叄拾万石】二十二年诏罢胶莱所凿新河以军万人载江淮米泛海由利津达于京师又勅漕江淮米壹百万石泛海贮于髙丽之合浦　二十三年以昭勇大将军张瑄明威将军朱清并为海道运粮万戸府　二十九年中书省言今嵗海运粮至京师者壹百伍万石至辽阳拾叄万石比往年并无折耗　三十一年以所储充足止海运叄拾万石　元贞元年减海运脚价钞壹贯计每石陆贯伍百文着为令　大徳五年畿内饥诏増明年海运为百贰拾万石　十一年中书省奏每嵗海运漕粮壹百肆拾伍万石今年江浙嵗俭不能如数请仍旧例湖广江西各输伍拾万石并由海道达京师　至大三年以朱清子虎张瑄子文龙往治海漕是嵗江浙漕叄百万石　皇庆元年增江浙海运漕粮贰拾万石
　　明洪武五年命靖海侯吴桢总舟师数万由登莱转运饷辽　二十年封都督张赫为航海侯朱夀为舳舻侯自是每年一举行军食赖之　永乐初海运粮柒拾万至北京十三年会通河成罢海运并罢胶莱运丘治间太傅邱濬请于无事时通开元人海运故道与漕河并行其议未行【丘濬论曰海运之法自秦有之唐人亦转东吴粳稻给幽燕然亦给逺方之用而已用以足国则始于元焉初巴延平宋命张瑄等以宋图籍自崇明由海道入京师至元十九年始建海运之策命罗璧等造平底海船运粮从海道抵直沽是时犹有中滦之运不专于海道也二十八年立都漕运万戸府以督嵗运至大中以江淮江浙财赋之府每嵗所办粮充运以至末年专仰海运矣海运之道其初也自平江刘家港入海至海门县界开洋月余始抵成山计其水程自上海至杨村马头凡一万三千三百五十里最后千戸殷明畧者又开新道从刘家港至崇明州三沙放洋向东行入黑水大洋入界河当舟行风信有时自浙西至京师不过旬日而已説者谓其虽有风涛漂溺之虞然视河漕之费所得盖多终元之世海运不废我朝洪武三十年会通河通利始罢海运考元史食货志论海运有云民无挽输之劳国有蓄储之富以为一代良法又云海运视河漕之数所得盖多作元史者皆国初史臣其人皆生长胜国时习见海运之利所言非无征者窃以为自古漕运之道有三曰陆曰河曰海陆运以车水运以舟而皆资乎人力所运有多寡所费有繁省漕河视陆运之费省十三四海运视河运之费省十七八河漕虽免陆行而人挽如故海运虽有漂溺之患而省牵率之劳较其利害盖亦相当今漕河通利嵗运充积固无资于海运也然善谋国者恒于未事之光而为意外之虑今国家都幽盖极北之地而财赋之入皆自东南而来防通一河譬则人身之咽喉也一日食不下咽立有死亡之祸况自古皆有转搬而以盐为庸直今则专役军夫长运而加以兑支之耗嵗嵗常运储积之粮虽多而征戌之卒日少食固足矣如兵之不足何迂儒为逺虑请于无事之秋寻元人海运之故道别通海运一路与河漕并行江西湖广江东之粟照旧河运而以浙西东濒海一带由海通运使人习知海道一旦漕渠少有滞塞此不来而彼来是亦思患豫防之先计也家居海隅颇知海舟之便舟行海洋不畏深而畏浅不虑风而虑礁故制海舟者必为尖底首尾必俱置柁卒遇暴风转帆为难亟以尾为首纵其所如且暴风之作多在盛夏今后率以正月以后开船置长篙以料角定盘针以取向一如番船之制夫海运之利也以其放洋而其险也亦以其放洋今欲免放洋之害宜预遣习知海道者起自苏州刘家港访问傍海居民捕鱼渔戸煎盐灶丁逐一次第踏视海涯有无行舟潢道泊舟港汊沙石多寡洲渚逺近亲行试騐委曲为之设法可通则通可塞则塞可回避则回避画图具本以为傍海通运之法万一可行是亦良便若夫占视风候之说见于沈氏笔谈每日五鼓初起视星月明洁四际至地皆无云气便可行舟至于巳时即止则不遇暴风矣中道忽见云起即便易柁回舟仍泊旧处如此可保万全永无沉溺之患万一臣言可采乞先行下闽广二藩访寻旧防通畨航海之人及行广东盐课提举司归徳等塲起取惯驾海舟灶丁令有司优给驿遣既至访询其中知海道曲折者以海道事宜许以事成加以官赏俾其监工照依海舶式様造为运船及一切合用器物就行委官督领其人起自苏州歴扬淮青登等府直抵直沽濵海去处踏看可行与否先成运舟十数艘付与驾使给以月粮俾其沿海按视经行停泊去处所至以山岛港汊为幖识询看是何州县地方一一纪録造成图册纵其往来十数次既已通习保其决然可行无疑然后于昆山太仓起盖船厰将工部原船料差官于此收贮照依见式造为海运尖底船只每船量定军夫若干装载若干大抵海舟与河舟不同河舟畏浅故宜轻海舟畏飘故宜重假如每艘载捌百石则为造壹千石舟许其以贰百石载私货三年之后军夫自载者三十税一客商附载者照依税课常例就于直沽立一宣课司收贮以为嵗造船料之费其粮既从海运脚费比漕河为省其兑支之加耗宜量为减杀大约海舟一载千石则可当河舟所载之三河舟用卒十人海舟加五或倍之则漕卒亦比旧省矣此非独可以足国用自此京城百货骈集而公私俱足矣考宋朱子文集其奏劄言广东海路至浙东为近宜于福建广东沿海去处招邀米客元史载顺帝末年山东河南之路不通国用不继至十九年议遣戸部尚书贡师往福建以闽盐易粮给京师得数十万石京师赖焉其后陈友定亦自闽中海运进奉不絶也况今京师公私所用多资南方贵物之来苦于运河窄浅舳舻挤塞脚费倍于物直货物所以踊贵而用度为艰此策既行南货日集于北空船南归者必须物实而北货亦日流于南矣今日富国足用之策莫大于此说者若谓海道险逺恐其损人费财请以元质之其海运自至元二十年始至大厯二年止备载逐年所至之数以见其所失不无意也窃恐今日河运之粮每年所失不止此数况海运无剥浅之费无挨次之守而其兑支之加耗每石须有所减恐亦浮于所失之数矣此策既行果利多而害少又量将江淮荆湖之漕折半入海运除减军卒以还队伍则兵食两足而国家亦有水战之备可以制服邉海之夷诚万世之利也章句末儒偶有臆见非敢以为决然可行万世无也念此乃国家万万年深逺之虑姑述此尝试之策请试用之试之而可则行不可则止】
　　隆庆元年戸科魏时亮言辽阳自罢海运转饷甚艰乞稍通旧路于每嵗年或大熟极荒之秋间一行之万一坌河戒严而襟喉之地可无阻矣从之　四年邳州河道淤平一百八十里诏议海运　五年山东巡抚梁梦龙等上海运议曰尝考海道南自淮安至胶州北自天津至海仓各有商贩往来舟楫屡通中间自胶州至海仓一带亦有岛人商贾出入其间臣等因遣指挥王惟精等自淮安运米贰千石自胶州运米壹千伍百石各令入海出天津以试海道无不利者其淮安至天津一道计三千三百里风便两日可达况舟皆由近洋洋中岛屿聮络遇风可依非如横海而渡风波难测大约每嵗自五月以前风顺而柔过此稍劲诚以风柔之时出濒海之道汛期不爽占候不失即千艘万橹可保无患以接济京储羽翼漕河省牵挽之力免守幇之苦而海防卫所犬牙错落又可以严海禁壮神都甚便事下戸部戸部乞勅漕司量拨近地漕粮贰拾万石自淮入海工部即发与节省银万伍千两充佣召水手之费上从之　六年山东左布政王宗沐疏畧曰朝廷都燕北有居庸巫闾以为城南通大海以为漕犹凭左臂从左脇下取物也元人用之百余年乃弃之而专借一线之河非计矣从之遂以贰拾万石自三月十八日自淮出海至五月十九日抵天津后行之数年遇龙跃覆溺数万言者交撃之乃罢　万厯二十五年诏征倭自登州运粮至朝鲜　四十六年山东运辽饷米豆拾万石抵盖州套加至拾伍万石【嵗额济登莱青共陆拾万石副使道陶朗先又于额外备拾万石并运】崇祯十三年戸部郎中沈廷扬请试行海运诏领淮安水次粮壹万石由淮入海抵天津　十五年命淮海总兵官黄允恩领米伍万石海运抵天津
　　海运各道并胶莱河故迹【合采元明二史并莱州府胶州各志】
　　元都于燕去江南极逺而百司庶府之繁卫士编氓之众无不仰给于江南自丞相巴延献海运之言而江南之粮分为春夏二运盖至于京师者一嵗多至叄百万余石民无输挽之劳国有储蓄之富岂非一代之良法欤初巴延平江南时尝命张瑄朱清等以宋库藏图籍自崇明州从海道载入京师而运粮则自浙西防江入淮由黄河逆水至中滦旱站陆运至淇门入御河以达于京后又开济州泗河自淮至新开河由大清河至利津河入海因海口沙壅又从东阿旱站运至临清入御河又开胶莱河道通海劳费不赀卒无成功至元十九年巴延追忆海道载宋图籍之事以为海运可行于是请于朝命上海总管罗璧朱清张瑄等造平底海船六十艘运粮肆万陆千余石从海道至京师然剏行海洋沿山求屿风信失时明年始至直沽时朝廷未知其利是年十二月立京畿江淮都运漕司二仍各置分司以督纲运每嵗令江淮漕运司运粮至中滦京畿漕运司自中滦运至大都二十年又用王积翁议令阿巴齐等广开新河然新河候潮以入船多损壊民亦苦之而防古岱言海运之舟悉皆至焉于是罢新开河颇事海运立万戸府二以朱清为中万戸张瑄为中戸古岱为万戸府达噜噶齐未几又分新河军士水手及船于扬州平滦二处运粮命三省造船二千艘于济州河运粮犹未专于海运也二十四年始立泉府司专掌海运増置万戸府二总为四府是年遂罢东平河运粮二十五年内外各置漕运司二其在外者于河西务置司领接运海道粮事二十八年又用朱清张瑄之请并四府为都漕运万戸府二止令清瑄二人掌之其属有千戸百戸等官分为各翼以督嵗运至大四年遣官至江浙议海运事时江东寜国池饶建康等处运粮率令海船从扬子江逆流而上江水湍急又多石矶走沙涨浅粮船俱坏嵗嵗有之又湖广江西之粮运至真州泊入海船船大底小亦非江中所宜于是以嘉兴松江秋粮并江淮江浙财赋府嵗辨粮充运海漕之利盖至是溥矣　初海运之道自平江刘家港入海经扬州路通州海门县黄连沙头万里长滩开洋沿山防而行抵淮安路盐城县歴西海州海宁府东海县宻州胶州界放灵山洋投东北路多浅沙行月余始抵成山计其水程自上海至杨村马头凡一万三千三百五十里至元二十九年朱清等言其路险恶复开生道自刘家港开洋至撑脚沙转沙嘴至三沙子江过匾担沙大洪又过万里长滩放大洋至青水洋又经黒水洋至成山过刘公岛至之罘沙门二岛放莱州大洋抵界河口其道差为径直明年千戸殷明畧又开新道从刘家港入海至崇明州三沙放洋向东行入黒水大洋取成山转西至刘公岛又至登州沙门岛放莱州大洋入界河当舟行风信有时自浙西至京师不过旬日而已视前二道为最便云然风涛不测粮船漂没者无嵗无之间亦有船坏而弃其米者至元二十三年始责偿于运官人船俱溺者乃免然视河漕之费则其所得益多矣【元史食货志】大徳七年官司招雇两浙上戸造船运粮分拨春夏二运延祐以来各运海船大者捌玖千石小者贰千余石是以海道富盛嵗运叄百陆拾万石供给京师甚为易便迤南番海皆从此道贡献仿效其路矣元之海漕其利甚溥其法亦甚备船有仙鹤哨船每船三十只为一纲大都船九百余只漕米叄百余万石船戸八千余戸又分其纲为三千每纲设押纲官二人以常选正八品为之其行船者又雇募水手移置州先加教习领其事者则设专官秩三品而任之又专责朱清张瑄等但加秩而不易其人此所以享其利几百年当全盛之时固无庸论至正之末犹借张士诚给数年岂非以措置得宜久而不变哉【通漕类编】
　　江南布政司海运道
　　自江宁开船出龙江闗靠东邉行使到观音山中洪一路好行至山北有浅滩中洪可行望方山东邉中洪一路浅滩直过斩龙庙止至鲥鱼厰东路至龙潭驿一路水北邉中洪可过径到仪真中洪北到金山寺西首十余里水不可抛锚寺北中洪可行到焦山门仔细戳水行西南嘴有浅滩名姜婆沙西北下戮水中洪好行南有浅滩过山中洪一路好行转往南有水是洪至丹徒县南有隔壁沙滩中洪使到五圣庙中洪好行围山西南嘴一路浅滩中洪到孟子河西南好行东北中间浅滩沙嘴占多是洪有芦青嘴东南冲出有三四里转过南中洪戮水行使便是黄山东北浅滩冲出大江中洪行使望西邉水洪过东有马防沙西南嘴冲出沙带一条东南亦有沙带一条中洪可行南系江隂县地方抛船江隂县西邉是夏港过江隂县中洪到巫子门浅塞傍外洪过名宝船洪望见西北虾防山可转中洪到虾防山西有浅滩望北好行南是谷渎港中洪有浅沙舟行多碍可傍西南有洪照黄思铺占南岸行使到夷铺港南有浅滩北邉是洪到福山港中洪到白茆港北有狼山望东北戳水中有浅北有洪径到了角嘴南路于刘家港抛泊一刘家港开船出子江靠南岸径使候潮长沿西岸行使好风半日到白茆港在江待之潮平带篷橹揺过撑脚沙尖转过崇明沙嘴挑不了水望正东行使无碍南有朱八沙婆婆沙三脚沙可须避之子江内北有双塔开南有范家港沙滩东南有张家沙滩江口有陆家沙滩可避口外有暗沙一带连至崇明洲沙亦可避之江北有了角嘴了角嘴开洋或正西西南西北风待潮落往正东或带北一字行使戳水约半日可过长滩便是白水洋望东北行使见官緑水一日便见黒绿水循黑绿水望正北行使好风两日一夜到黒水洋好风一日一夜或两日夜便见北洋绿水好风一日一夜依针正北望便是显神山好风半日便见成山自转了角嘴未过长滩依针正北行使早靠桃花斑水邉北有长滩沙向沙半洋沙隂沙防沙切可避之如在黑水洋内正北带东一字行使料量风沉日期不见成山见黑水多必是低了可见升罗屿海中岛西邉有不等矶如笔架山様即便复囘望北带西一字行使好风一日一夜便见成山若过黑水洋见北洋官绿水色必见延真岛望西北见个山尖便见九峯山向北一带连去有赤山劳山二处皆有岛屿可以抛泊若劳山北望有北茶山白蓬头石礁一路横开百余里激浪如雪即便开使或复囘望东北行使北有马鞍山竹山岛南可入抛泊北是旱门亦有漫滩亦可抛泊但东南风大不可维系北向便是成山如在北洋官绿水内好风一日一夜正北望见山便是显神山若挑西一字多必是髙了但见赤山九峯山西南洋有北茶山白蓬头即便复囘望东北行使好风半日便见成山一转过成山望正西行使前有鸡鸣屿内有浮礁一片可以避之往东有夫人屿不可在内使船收到刘公岛西小门可进庙前抛泊刘公岛开洋正北行使好风一日到之罘岛东北有门可入西北离有一百余里有黑礁一片三四亩大避之收到八角岛东南有门可入自之罘岛有好风半日使过抹直口有金嘴石冲出洋内潮落可见避之至新河海口到沙门岛东南有浅可挨深行使南门可入东邉有门有暗礁二块日间可行西北有门可入庙前抛泊沙门岛开洋望北径过鼍矶岛钦岛漠岛南半洋北半洋到鉄山洋往东收旅顺口东收黄洋川西南嘴有礁石一路山东进口过黄洋川东收平岛口外有五个馒头山进口抛泊南邉一路老岸外有一孤山望成儿岭尽头东望有三山正中进入内有南北沙带一条相连陡岸深水可以抛泊三山西有南山进收青泥洼西有松树岛北有孤山东北望看凤凰山便是和尚岛烽墩下占西有礁石西北有仓庙外有浅滩乱礁避之三山北看青岛一路山望海驼收黄岛是岛若鉄山往西收羊头洼双岛有半邉山艾子口望塔山看连云岛东北看盖州一路东看盐西看宝塔台便是梁房口进入三岔河收牛庄马头抛泊至直沽口【附囘空程自直沽开洋望东挑南一字行使一日一夜见半邉山便是沙门岛若挑南一字多了必见莱州三山挑东北行使半日便见沙门岛若挑北一字行见鼍矶山往南收登州卫北自沙门岛开船东南山嘴有浅可挨中望东南行使好风一日一夜到刘公岛收入岛前自刘公岛开洋望东挑北一字转成山嘴往正南行使好风一日一夜见绿水好风一日一夜见黒水好风一日一夜便见南洋绿水好风两日一夜见白水望南挑西一字行使好风一日防竿累戳二丈渐渐减作一丈五尺水下有乱泥沙约一二尺深便是长滩渐渐挑西收洪如水竿戳着硬沙不是长滩地面即便复囘望大东行使便是绿水望东行使到白水寻长沙收三沙洪如收不着洪即望东南行使日间看水洪绿色浪花如茶沫水夜间看浪泼如火星多即是茶山若船稍坐茶山往西南一字好风半潮北见崇明沙南见青浦墩沿岸刘家港如在黒水洋正南抛西一字必是髙了前有隂沙半洋沙向沙拦头沙即是暸角嘴北邉复囘往正东行使看水色风汛收二沙洪如风不便收不得洪即挑东南行使看水色收宝山如在黒水大洋挑东必是低了可见隔界大山一座便望正西挑南一字行使好风一日一夜便见茶山如不见隔界山又不见茶山见黑绿水多便往正西行使必见石龙山孤礁山复囘望西南行使见茶山收洪】
　　福建布政司海运道
　　自水波门长乐港船厰开船水程地头预要水手防送【沿港海岛如神仙壁碧水屈山岛多有匪船宜防备】至三坌河口如过一日二日至古山寺登山送香烛防东南飓作潮大过日平息至望淇港娘娘庙前抛泊过一日至长乐港口过一日至民逺镇巡检司过一日至总埠头港过一日至福州左等卫告要水手船只防送过一日至五虎庙烧总福过一日至五虎门开洋望东北行使正东便是里衣山正北便是定海千戸所东南便是福清县盐塲过一日至王家峪海岛抛泊过一日至北髙山巡检司西洋山口好抛泊过一日至福宁县晚收风入帮娘娘庙前抛泊过一日至满门千戸所防有大雾晚收□艚巡检司海口过一日至金乡卫告要水手船只引送过一日至松门卫过一日至温州平阳县巡检司海口至凤凰山铜盆山防东南飓作晚收中界山抛泊过一日至磐石卫但见天雾在中界山正北岛抛泊过一日南风行使至晚收北门千戸所要寻捕鱼小船送过一日南风往北行使过利洋鸡笼山等潮可行至松江港松门卫东港抛泊见有捕鱼船便是港口过一日等潮开船至台州海门卫东洋山晚收抛泊过一日离温州望北行使晚到桃青千戸所圣门口抛泊过一日开洋至大佛头山屏风山至涧跳千戸所长亭巡检司要水手鱼船过一日至罗汉堂山到石浦千戸所东门抛泊要水手送过一日至定海卫放囘金乡卫磐石卫要稍水手离石浦港后开出过铜瓦山后沙洋半邉山党公爵溪千戸所望北行使至青门山乱石礁洋至前仓千戸所双脐港骑头巡检司前抛泊过一日至大嵩千戸所过蛟门山招宝山进定海港定海卫【即今镇海县】南门抛泊要稍水船送烧总福娘娘庙前祭奠开洋望北行使至遮口山王公洋至烈港千戸所海宁卫东三姑山望北行使若至茶山低了至金山卫东海滩松江府上海县套水浅望东南行使过晚抛船等潮过羊山大七山过太仓宝塔望东北行使两日两夜见黑水洋南风使船一日见绿水了见海内悬山一座便是延真岛至靖海卫口浅滩可预避之【按江南福建二省海运似与东省无渉而登郡志必载其详盖成山为必趋之道故江闽运船皆望延真岛以为之的则出境入境亦东防所宜致慎者也况元时运弁有换帮之例则二道自宜熟悉】
　　东省赴辽海运道【明万厯四十六年副使陶朗先承运辽饷分定各州县水次】
　　自日照县淘雒口起十七里至夹仓口五十里至宋家口二百里至斋堂岛一百里至唐岛九十里至青岛四十里至福岛【一作符岛】六十里至管岛八十里至田横岛一百四十里至蒲岛三十里至黄岛四十里至亢岛六十里至瓮岛四十里至靖海卫张家口四十里至马头嘴一百二十里至家鸡旺二十里至倭岛六十里至养鱼池六十里至成山嘴四十里至朝阳口四十里至鸡鸣岛六十里至刘公岛一百六十里至养马岛四十里至之罘岛八十里至八角口一百里至庙岛
　　日照县西南陆路四十里淘雒口开船　　东南陆路二十里夹仓口开船
　　沂水县东南陆路二百里至日照县夹仓口开船【防隂县东南一百五十里至沂水再至夹仓口通计三百五十里陆路最逺】
　　莒州正南陆路一百六十里至日照县夹仓口开船【见前】诸城县东南陆路一百二十里董家口开船二十里至斋堂岛　正东陆路一百四十里夏河城开船二十里至斋堂岛
　　胶州东门外陆路三里淮子口开船八十里至青岛东南陆路六十里至即墨县女姑口开船九十里
　　至青岛
　　即墨县西南陆路五十里女姑口开船【见前】正南陆路九十里董家湾开船四十里至福岛　正东陆路六十里金家口开船一百五十里至蒲岛
　　髙宻县东南陆路二百里至胶州淮子口开船【见前】莱阳县正南陆路一百一十里至即墨县金家口开船【见前】东南陆路一百里行村寨开船一百里至黄岛宁海州西南陆路一百三十里乳山岛开船八十里至浪暖口七十里至马头嘴　东南陆路一百三十里浪暖口开船【见前】
　　文登县西南陆路八十里长会口开船三十里至望海口一百一十里至马头嘴　正南陆路五十里望海口开船　东南陆路一百二十里马头嘴开船正东陆路一百里至倭岛开船
　　宁海州正北陆路十里养马岛开船　西北陆路二十里龙门港开船四十里至之罘岛
　　福山县西北陆路四十里八角口开船一百里至庙岛
　　栖霞县东北陆路一百二十里至福山县八角口开船【见前】西北陆路一百五十里至蓬莱县天桥口开船五十里至庙岛
　　蓬莱县正北天桥口开船【见前】
　　招逺县正北陆路一百里至黄县防屺岛开船八十里至桑岛七十里至庙岛
　　黄县东北陆路二十里黄水河口开船六十里至庙岛
　　以上州县各海道会于庙岛
　　大清河自齐河县东门外开船四十里至泺口八十里至济阳县八十里至齐东县一百五十里至蒲台县五十里至利津县一百二十里至牡蛎口十五里至大海口七十里至丝网口七十里至淄河口三十里至弥河口八十里至淮河口四十里至海仓口一百二十里至芙蓉岛八十里至三山岛一百二十里至防屺岛八十里至桑岛七十里至庙岛
　　齐河县东门外大清河开船
</div>
    <div class="pagination">
<a href="山东通志_page111.html">上一页</a><span>...</span><a href="山东通志_page107.html">107</a><a href="山东通志_page108.html">108</a><a href="山东通志_page109.html">109</a><a href="山东通志_page110.html">110</a><a href="山东通志_page111.html">111</a><span class="current-page">112</span><a href="山东通志_page113.html">113</a><a href="山东通志_page114.html">114</a><a href="山东通志_page115.html">115</a><a href="山东通志_page116.html">116</a><a href="山东通志_page117.html">117</a><span>...</span><a href="山东通志_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
