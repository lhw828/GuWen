<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 364 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 364 页/共 479 页</h1>
    <div class="content">　　金鳌山府东南百二十里。宋建炎四年，金人入寇，高宗泛海，尝泊此山，留四十日，始还绍兴。其相峙者曰海门山，对立如阙，在海北岸，东枕海。又四里曰赤山，又东曰翠环山，与海中诸山相望。○玉岘山，在府东百有九里海中，旧名黄石山。唐天宝六载改今名。山中泄水九层，沿崖泾落，宛如白练。又有石涧，容数百人，四围多林木，阴翳蔽天，今其地亦曰黄礁。又东二十里曰合旗山，又二十里曰掘门山，与黄石山矗立相对。又东麂山，在府东五十七里，其相近者曰西麂山。又龙符山，在府东百七十里，一名覆釜山。又大雄山，在府东二百十里，皆海中山也。

　　芙蓉山府东二百里海中，出海口望之，竦若红莲始开。唐天宝六载，改名秀丽。嘉靖三十三年，官军击倭贼于芙蓉海口，是也。又临山，在府东北二百四十里，一名牛头山，下有溪二，水合流。亦名临溪。《志》云：山逼临海岸，亦曰临海山。○白山，在府东南二百五十里，望之如雪，其上有湖，其下有溪。又高丽头山，在府东南二百八十里，自此分路入高丽国，一峰突立如人首，因名。此皆海中诸山也。

　　三山府东八十五里，海门卫西南。卫滨海，散漫无险可依，山峙立椒江南岸，为卫境之望。又城门岭，在府东南百五十里，当卫城北，亦峙椒江南岸，稍东北即前千户所城也。由此达仙居，走温州，为所境之险。○城山岭，在府西南三里，以城跨其上而名。又有新岭，在府南三十五里，入自大左岙，至岭脊，与黄岩县分界。《志》云：大左岭在府南四十里。

　　双岩府南十五里，与府治对，峻峭为诸山之胜。又马蹄岩，在府南二十里，甚险峻，一名圣岩。又仙岩在府东南百二十里，高广可数百仞。○常风洞，在府西五十里常风岭上，中幽邃，旧有石栏护之。宋宣和中，尝驻兵于此。又招贤洞，在府西六十里，亦宋宣和中击贼处，其地险僻，设兵戍守。

　　○海府东百八十里，有两头门诸险。嘉靖中，为倭夷出没处。又有螺门，亦在府东海中。嘉靖中，官军败倭于此。《海防考》：府境最切者，曰海门卫，卫城北即海门港，一名椒江渡，港水流入二十里分两支，一抵台州府城下，一抵黄岩城下，此府境咽喉也。论者谓海门之防，视定海尤棘。定海水港既狭，港外连山，远近皆可泊船分哨，今海门港一潮之远，止有三山一座，形小势削，并无隐蔽，港内不可御敌。外洋风浪汹涌，更无山屿回抱，故明初至嘉靖中，屡被其患，所当增设水军，为港口之备。

　　澄江在府城南，一名灵江。其上流为三江，三江者，一自天台始丰溪，一自仙居永安溪，至府西十里而合为澄江，故曰三江。环绕郛郭，潮至此而止，故曰澄江。接于黄岩县之永宁江而入海。元至正十二年，泰不华招降方国珍，乘潮下澄江，触沙不行，贼至战转，为所杀。

　　东湖府东三里。宋守钱暄所浚，周十余顷，潴众山之水，引以灌溉。又府西南二十四里有御侮潭，飞瀑下注，汇而为潭，南流入于永安江。

　　百步溪府西北六十里。源出天台诸山，流入县界。有二滩湍急，俗名大小恶溪，经清潭山东注于澄江。《志》云：府南四十里又有滩溪，接三十六渡之水，会府东四十三里之潮氵祭溪，下流至大田港，入于永宁江。○寨溪，在府东七十里。一名板沸溪。下流入永宁江。相传唐末有方将军者，驻兵击寇于此。今溪侧有地，曰大郭营。《志》云：县境群溪以数十计，大约分注三江，以达于永宁江。

　　栅浦在海门卫东南。嘉靖中，倭贼由此入海门港，又由此犯松门卫。《志》云：栅浦去松门不过数里。○湖苔泉，在县南二十五里，出古塘门山，有三十六穴，引流而南，溉田甚广。

　　○蛟湖镇府东百有二里。有巡司，明初置。又连盘巡司，在府东北百二十里，地名长沙。逼近海口，亦曰连盘港口。明初置巡司，与前千户所相为形援。《宋志》：府东南七十里有管界寨，东南百二十里有亭场寨。嘉定十五年，守臣言管界、亭场两寨，皆防扼海道，亭场在海门之北，管界乃入里港之中，甚无谓也。宜以管界徙海门南，与亭场对峙，因议移于土马岩，元废。又吴都寨，在府东百五十里，亦宋置，元废。

　　赤城驿在府治东南。宋置丹丘驿，明改今名。又泰安驿，在府西北四十七里；横溪驿，在府东北五十里，皆宋置，寻废。○杜渎场盐课司，在县东百里。宋熙宁五年置场，元曰杜渎监，明初改盐课司。《志》云：府东南二里有台州盐仓批验所。又新亭盐场，在府东南六十里，宋置，寻废。《宋志》：临海县东三十里有大田税场，东南百二十里有雄溪铁场，百五十里有公、广济二铁场，西六十里有归溪铁场，西北五十里有大石铁场，又十里有高梁银场，后废，元初并废大田场。

　　三石镇在府东。嘉靖中，倭略临海之三石镇，即此。○新桥，在府东南。嘉靖四十年，倭自桃渚登陆，来犯府城，戚继光败之，又追败之于新桥，又追败之于黄沙，围之于白水洋民居，焚而殪之。《闻见录》云：府北有十二堡桥，为北出宁波之道。

　　黄岩县府东南六十里。西南至温州府乐清县百八十里，西北至仙居县百五十里。本汉回浦县地。后汉以后，为章安县地。隋为临海县地。唐上元二年，析置永宁县，属台州。天授初，改今名。宋因之。元元贞初，升为州。明朝洪武二年，复为县。县城相传唐上元中筑，周九里有奇，后废。明初吴元年重筑，周三里。洪武二十年，徙砖石筑海门卫城。嘉靖三十一年，倭入犯，县以无城不能守。明年，筑城，周七里。编户百五十六里。

　　○古城县南三十五里。外城周十里，内城周五里，有洗马池、九曲池故宫基址。楚灭越，越王支庶筑城保此，俗讹为徐偃王城。《志》云：城在大唐岭东，与太平县接界。又有汉城，在县北十里，建置未详。

　　○永宁山县东五里。以旧县名，石壁峻特，四望皆方。一名方山，其阴曰白龙山，旁为九峰山，山列九峰，二峰特高。又委羽山，在县南五里，一名俱依山，山东北有洞，俗传仙人刘奉林控鹤坠翮处，《道书》以为天下第二洞天。○马鞍山，在县东五里，山势奔迸，脊如马鞍。元末，方国珍以舟师突海门，入州港，犯马鞍山，泰不华击之，战死。嘉靖中，倭贼入犯，官军败之于马鞍山。或云，山在楚门所西北。

　　松岩山县西十五里。沿崖而上，凡七里始登石梯，梯数百级，俗名古仙百步街，上平广，有古松碧潭之胜。又灵岩山，在县北十里，一名鹫峰，有飞瀑垂崖而下，潴为深潭。山之右为紫霄山、翠屏山，皆高胜。○盖竹山，在县西北三十里，与临海县接境。县西六十里又有三荟山，周二十余里，分上中下三荟，岩涧洞壑，每入益胜，居人皆以造楮为业。相近者又有平田山，甚高峻，至岭平衍可田，因名。《志》云：县西五十里有灵石山，一名甘露山，孙恩寇境，毁木为船，石从空坠而伤贼，因名。县西百二十里又有黄岩山，一名仙石山，县以此名。

　　东镇山县东二百四十里。《临海记》：洋山东有东镇大山，去岸二百七十里，有四岙，极险峻，山上望海中，突起一石，即高丽头山也。又盘龙山，在县东南二十五里，横冈曲阜，状如盘龙。又盘山，在县南五十里，盘回十里，石磴崎岖。○将旗岭，在县西四十里，旧为屯营处。又郑家岭，在县西百有五里，岭路高峻，县西百十里又有五部岭，绵亘甚远，其路五达，因名。《志》云：县西南三十五里有佛岭，与乐清县分界，岭北有军营溪。宋宣和中，官兵御寇结营于此，因名。今溪在县西三十里，源出佛岭，下流入江。

　　○海县东百里。其入海之口曰椒江，由椒江而西，直接永宁江，抵城下不过七十里，故县之海防，视他所为切。元季方国珍之乱，嘉靖间倭夷之乱，县辄被其祸。

　　永宁江县北二十里。有二源，大源出县西南三百余里之尘山，东南流二百十里至左溪村。小源出黄岩山，东北流，合于大源。皆平浅不通舟。合流三十里，至官岙村，无滩碛，直接永宁江，广逾百步，可通舟。又东流百里，过县北，又三十五里而为临海县海口，入于海。从源至海，计四百八十里，亦曰澄江。

　　青湖县西三十里。相传湖底有窍，深不可测。又西五里有白湖，又天赐湖，在县东南五十里限浪山下，居民得灌溉之利甚博，不假浚凿，故名。又消湖，在县东南九十里。

　　官河县东南一里。《志》云：河自县前至温岭，凡百三十里，别为九河，各二十里，支为九百三十六泾，分二百余埭，绵亘诸乡，溉田七十一万有奇。宋绍兴九年以后，相继浚治，元因之。前朝亦屡修浚，为民利。《宋志》：官河旧有五闸，久废不修。淳熙十二年，提举勾昌泰请修复，即此。又县东有东浦，绍兴中，尝置常丰闸，名为决水入江，而海潮涨淤，每逢旱干，则灌溉无备。淳熙十三年，昌泰奏请筑塞之，温岭见太平县。

　　○长浦寨县东南四十里有巡司，本曰界首巡司。洪武二十年，立海门卫移置于此，改曰长浦，筑城戍守。又路桥镇，在县东三十里，宋初为新安镇，后改今名，今亦为戍守处。县东南四十里又有旋井市，亦曰泉井镇。○丹崖驿，在县治东，旧在县东北三里，宋曰永宁驿。乾道三年，又改为仁风驿，元因之。明初改今名。又白峰驿，在县南四十五里，宋置，寻废。《舆程记》：县南六十里至乐清县之领店驿，又南至窑岙驿六十里。又黄岩场盐课司，在县东南六十里。宋曰迁浦盐场，元曰黄岩场监。元贞初，升盐司。明初改今名。

　　天台县府西北九十里。东北至宁海县百十里，北至绍兴府新昌县百二十里，西至金华府东阳县三百五十里。汉章安县地。三国吴析置始平县。晋太康初，改为始丰县，属临海郡。宋、齐因之。隋省县入临海，唐武德四年，复置始丰县。八年废。贞观八年，复置，属台州。上元二年，改曰唐兴县。咸通初，王式讨裘甫于宁海，分军屯唐兴，断其南出之路，是也。五代梁开平中，吴越改曰天台。石晋时，改曰台兴。宋复曰天台县。旧有城，相传三国吴永安中筑，后废。宋宣和三年重修。明嘉靖三十二年，改筑，周五里有奇。编户四十二里。

　　○天台山县北十里。一名桐柏山，亦名大小台山，以石桥大小得名。道书，大小台当五县中央，五县谓余姚、奉化、临海、天台、嵊县也。山经天台，超然秀出，入山者路由福溪，水险而清，前有石梁，下临绝涧，逾梁而上，攀藤梯壁，始得平路，其诡异奇秀，非纪载所能尽也。今在县北六里者，曰赤城山，土皆赤色，状似云霞，俨如雉堞。孙绰所云赤城霞起而建标者。西有玉京洞，《道书》以为第六洞天。宋咸平天圣中，皆投金龙王简于此，水流为赤城溪，注于大溪。又琼台山，在县西北三十里，稍南三里曰双阙山，两峰万仞，屹然相向。孙绰云：双阙云耸而夹道，琼台中天而悬居。此矣。县西四十里曰瀑布山，一名紫凝山，有瀑布千丈。又石桥山，在县北五十里，石桥架两崖间，长七丈，北阔二尺，南七尺，其中尖起丈余，下有两涧合流，势甚峭峻。孙绰云：跨穹窿之悬崖，临万丈之绝溟。是也。又寒石山，在县西北七十里，一名寒岩。县西九十里有天柱山，其南有黄水峰。已上皆天台之别阜也，余见名山天台。

　　桐柏山县西北二十五里。天台之支山也，故天台亦兼桐柏之名，周围有紫霄、翠微、玉泉、卧龙、莲花、华琳、玉女、玉霄、华顶九峰，亦即天台诸峰矣。上有桐柏观。唐懿宗初，浙东贼裘甫作乱，官军与战于桐柏观前，败绩。宋改名崇道观。《志》云：县北十三里有司马悔山，为天台山后，《道书》以为第十六福地。唐时司马承祯隐此，就征而悔，因名。○东横山，在县东十里，天台山足也，俗名覆船山，其上坦夷，可三十顷，中有三溪。又东三十里有苍山，以苍秀凌霄而名，接宁海县界。

　　大盆山县西百八十里。西接东阳，南界仙居，遥望宛如覆盆，婺江发源于此。○关岭，在县西北四十里，与新昌县分界。又筋竹岭，在县东四十五里，与宁海县接界。

　　○大溪在县城西南。《志》云：始丰溪源出大盆山，引而东，天台、桐柏二水入焉，故曰大溪。流经县南，又东南流入临海县界，合仙居县之永安溪，即澄江上源也。又青溪在县西五里，或曰即天台水也，合铜溪而入大溪。县北四十里又有福溪，出石桥山下，分流而西北入新昌县界，为剡溪之上源，其一流南入大溪。又铜溪在县西北五十里，水色如铜，亦南流入大溪。

　　酋溪县东三十里。一名犹溪，亦名油溪。源出县东十里凤凰山，东流入宁海县界。溪产铁。胡氏曰：酋溪之东有甬溪，唐王式破裘甫处也。又灵溪在县东二十里，亦流入宁海界，合于酋溪。旧有灵溪公馆，在县东二十五里。○左溪，在县西三十里，合天台水，逶迤曲折，至关岭而入新昌县界。

　　○赤城驿县治西南。宋置。又飞泉驿，在县西二十五里。灵溪驿，在县东二十里。《宋志》：旧路由灵溪驿入京，谓之亭头。后改自东门，驿废，寻又废飞泉驿，元并废赤城驿。○赤岩银场，在县西十里。宋元四年，以矿发置场，寻废为铅坑。县西九十里又有天柱山铅坑，东三十里有酋溪铁坑，元时皆废。

　　关岭山寨在县西北关岭上。旧《志》：岭上有石垒寨，唐广德初，王师讨贼袁晁，累石筑寨于此。元末贼亦尝据此结寨。又北曰会寺岭寨，亦曰卫墅。《志》云：关山卫墅，郡西境之险也。今详见新昌县。

　　仙居县府西九十里。东南至黄岩县百五十里，西北至金华府永康县二百八十里，西至处州府缙云县百五十里。晋始丰县地，永和中，析置乐安县，属临海郡。宋以后因之。隋省入临海，开皇十年，婺州贼帅汪文进使其党蔡道人守乐安，杨素讨平之，即此。唐武德四年，复置乐安县，属台州。八年废。上元二年，复置，徙治孟溪，仍属台州。五代唐长兴元年，吴越改为永安县。宋景德四年，改曰仙居县。旧有土城，唐上元中筑，周不及二里，后废。宋宣和中重筑，元毁。前朝嘉靖三十五年，始议筑城，不果。邑为倭所残掠。明年，始垒石为城，周五里，寻复废。今编户九十五里。

　　○括苍山县南五十里，即真隐山。今县西北九十里有苍岭，即此山之岭。与缙云县接界，重冈复径，随势高下，行者病其险峭。《志》云：岭高五千丈，周八十里。县东南三十里又有括苍洞，真隐山胜处也。《道书》以为第十洞天。

　　福应山县东二里。为近郊之胜，亦名尽美山。又安洲山，在县南五里，一名管山，又名九旬山。山本在水中，唐武德间，风雨大作，沙涌成洲。县东南十五里又有峡山，亦曰大峡岭，众山拱列，溪涧纡回。○青尖山，在县北十里，万山四合，一峰卓立，亦曰圭峰。县北四十里又有紫箨山，山高广，旧名竹山。唐天宝中，改今名。又北二十里有竹家寮，地界天台、永康间，为盗贼渊薮。

　　韦羌山县西四十五里。高出众山，险绝难升。又有万竹山，在县西南四十五里，绝顶曰新罗，九峰回环，道极险厄，岭上平旷，自成村落。县西四十里又有翠屏山，苍翠郁葱，亦称幽胜。又金峰山，在县西九十里，山有九峰，次第起伏，其第九峰尤高胜。○彭溪山，在县西北四十里。旧《志》：山多林木，饶五谷，脉接天台，水流为彭溪潭，疏为四堰，溉田甚众。又玉几山，在县西南五十里，方正如几。又西五里为景星山，壁立万仞，上有鹿颈岩。《志》云：县南百里有道赭山，路出温州。

　　五部岭县东南百五十里，与黄岩、乐清二县接界。《闻见录》：自五部岭南出张溪，凡二百余里。又七十里即温州府城，为往来之间道。又三十六崛岭，在县西九十里，出缙云县界。○水帘岩，在县西南四十五里，崖壁横峙，悬瀑如帘，下有石室，甚深广。又太翁岩，在县东四十里，中有泉。宋宣和间，居民多避寇于此。

　　○永安溪县西北百四十里。源出金华府东阳县界，亦曰大溪。《志》云：溪有二源，小溪源出县西二百十里冯师山，东流百里至曹村，浅不可舟，自曹村而下，可胜小艇，又东至妃姑村，与大溪会流六十七里，环城西而东出，入临海县界，合天台县始丰溪，接澄江而入海。○曹溪，在县西南九十里，源出括苍岭，南流四十里，合诸溪水入大溪。又方溪，在县西南百七十里，源出温州府永嘉县之杉冈，亦合诸溪之水，北流注于永安溪。

　　彭溪县东二十里。源出天台山，南流百十里入永安溪。嘉靖三十五年，倭贼据仙居，官军进击，贼走彭溪，官军歼之于溪上。又有白水溪，在县东二里，源出竹山，入大溪。一云亦出天台山，经县东北四十里，流长百里，合彭溪而入大溪。

　　湘湖县东十五里。潴众山之水，四时不涸，居人资以灌溉。相近者又有深澄湖，又东十里曰磬湖，又二里曰莼湖，县东南二十里又有黄赤湖，皆潴水溉田。○小西湖，在县西二十里，延袤数里。南宋初，吴芾所开。又千头湖，在县南二十五里，唐末黄巢犯境，义兵拒敌，诛贼党千级，投湖中，因名。

　　○白塔寨县西三十五里。《宋志》：嘉定十五年，守臣言：白塔寨，因宣和中寇乱置，今已为聚落，而苍岭当衢、处、婺三州，冈阜深阻，行者穷日而后度，人烟迥绝，寇攘所凭，请徙于岭下戴村，寻废。○安洲驿，在县治西，本名括苍驿。宋置，嘉泰二年，以近安洲山，改今名。元废。又有苍头驿，在苍岭上，亦宋置，寻废。又安仁铁场，在县西百二十里，宋开禧元年置，元废。

　　田头市县西三十里。明初置田市巡司，嘉靖中废。○官路桥，在县西二十里，为往来之通道。

　　宁海县府东北百八十里。东北至宁波府象山县二百三十里，北至宁波府奉化县百二十里。汉回浦、鄞二县地。晋太康初，析置宁海县，属临海郡。宋以后因之。隋省入临海县。唐武德四年，复置属台州。七年省。永昌元年，复置。《城邑考》：县旧治海游镇，永昌初徙今治，筑城周不及二里，寻废。嘉靖三十一年，以倭患筑城。万历十九年，以淫雨城圮，复修筑，周六里有奇，编户百十三里。

　　○卧龙山县治东南一里。山势蜿蜒，如龙偃卧，一名应家山。又南里许有千丈岩，壁立高峻，下有青镜湖。○白峤山，在县东五里，亦曰白峤岭。《志》云：晋置宁海县，初治此，今有白峤驿，路出奉化县。又东二十里有瀛岩，滨于海，崖险绝，下蘸波心。

　　雷山县西三十里。有三十六峰，亦曰三十六雷山。又梁王山，在县西南三十里，为往来通道，置公馆于此。○王爱山，在县西六十里，路接天台县界。《志》云：唐咸通中，裘甫据宁海，王式败之于海口、上、海游三处，甫盖从王爱山遁走剡城。又凤山，在县南百二十里健跳所，城跨其上。

　　天门山县北六十里，接奉化县界。山从嵊县发脉，缭绕三百余里，其麓有阆风台，拔起数千仞。又龙须山，在县西北五十里，旧产铜铁。《志》云：山冈四断，怪石屹立，有三龙湫。又峡石门山，在县西北五十里，两峰夹起，矗立千仞。○三门山，在县界二百五十里海中，海舟出入必经之所，今设兵船泊守，南与大佛头，北与林门各兵船会哨。又ぜ山，在县东百里，大海环其下。县东北九十里又有盖仓山，濒大海，一名茶山，亦曰茶岩，下有柴溪，引流注海。

　　桑洲岭县西六十里。有桑洲驿。又县西南百二十里有桐岩岭，其上为朱家岙驿。又西南六十里即府城也。旧路由狼坑县渚海游而西，纡回阻滞。宋靖康以后，取道于此，至今便之。嘉靖中，戚继光讨倭寇，驻军桃渚，寇屯聚桑洲，粮援久之不至，盖控扼要地也。

　　海游岭县南六十里。下有镇。唐咸通中，王式大破裘甫于海游镇，甫遁入甬溪洞，官军与战于洞口，又破之。旧《志》：洞在县西南百余里，入天台县界。又战坑岭，在县南百里，危峻难登，俯瞰大海。其相近又有亻危桥岭，两石峙立如门，架木为梁以度，下有泉，甚湍急。○枫槎岭，在县南二十里，亦曰枫岭。嘉靖中，倭寇入犯，官军御之于此，败绩。又南五里有摘星岭，本名新岭，岭甚高峻，因名。

　　大龙岭县西南百里。回旋曲折，凡三十五盘，接天台县界。○栅墟岭，在县北六十里，与奉化县接界。旧有栅墟巡司，元置，今废。又苏木岭，在县西北九十里，与绍兴府新昌县接界。又西溪岭，在县东百二十里，又东百里至象山县城。

　　紫溪洞县东北四十里。幽阻险隘。唐宝应初，袁晁作乱，李光弼讨之。晁死，其弟瑛从五百骑遁入此。光弼驻兵洞口，绝其粮道，俱饿死。宋时洞口犹有遗镞云。今亦曰紫溪岭，路出象山县。

　　○海县东四十里。《夷坚志》：县东海中有尾闾，与海门马筋相值，自高山望之，其水湍急，陷为大涡者十余，舟楫不可近，旧传东海泄水处。又健跳港，在县东南百二十里，健跳所东有长洛渡，阔四百余丈，出海往茅头大洋，上接海中查盘山与练陀等处，下接海中青屿、黄毛与牛头、桃渚诸处。《海防考》：健跳所孤悬于重山之外，恃舟船为命，守港之师，不可暂撤。是也。又茅头洋，一作猫头洋，亦在健跳所东北。嘉靖三十九年，官军败贼于此，又追破之于青门洋。青门洋，即青门港，见象山县。

　　鄞江县东北四十里，与象山县接界。自奉化县东南境，合诸溪之水及县北白渚溪、马紫溪，俱汇流以入海。唐咸通中，裘甫据宁海，王式遣军屯海口，以遏贼入海之道。胡氏曰，即自鄞江走象山之道也。今县北五十里，地名海口，旧置海口驿，今废。

</div>
    <div class="pagination">
<a href="读史方舆纪要_page363.html">上一页</a><span>...</span><a href="读史方舆纪要_page359.html">359</a><a href="读史方舆纪要_page360.html">360</a><a href="读史方舆纪要_page361.html">361</a><a href="读史方舆纪要_page362.html">362</a><a href="读史方舆纪要_page363.html">363</a><span class="current-page">364</span><a href="读史方舆纪要_page365.html">365</a><a href="读史方舆纪要_page366.html">366</a><a href="读史方舆纪要_page367.html">367</a><a href="读史方舆纪要_page368.html">368</a><a href="读史方舆纪要_page369.html">369</a><span>...</span><a href="读史方舆纪要_page365.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
