<!DOCTYPE html>
<html>
<head>
    <meta charset="UTF-8">
    <title>连城县志康熙本 - 第 39 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>连城县志康熙本 - 第 39 页/共 40 页</h1>
    <div class="content">　　⑦复印本此处缺两页。

　　○论　　说
　　葬　　论
　　司马温公①
　　葬者，藏也。孝子不忍其亲之暴露，故敛而藏之。赍送不必厚，厚者有损无益，古人论之详矣。今人葬，不厚于古，而拘于阴阳禁忌则甚焉。古者虽卜宅卜日，盖先谋人事之便，然后质诸蓍龟，庶无后艰耳，无常地与常日也。今之葬书，乃相山川冈亩之形势，考岁月日时之干支，以为子孙贵贱、贫富、寿夭、贤愚皆系焉，非此地、非此时不可葬也。举世惑而信之。于是丧亲者往往久而不葬，问之，曰：“岁月未利也。”又曰：“未有吉地也。”又曰：“游宦远方，未得归也。”又曰：“贫，未能办葬具也。”至有终身累世而不葬，遂棄失尸枢②、不知其处者。呜呼！可不令人深叹愍哉！人所贵于身後有子孙者，为能藏其形骸也。其所为乃如是，曷若无子孙，死于道路，犹有仁者见而殣③之耶？先王制礼：葬期远不过七月。今世著令：自王公以下皆三月而葬。又礼：未葬不变服，食粥，居倚庐，哀亲之未有所归也；既葬，然后渐有变除。今之人背礼违法，未葬而除丧，从宦四方，食稻衣锦，饮酒作乐，其心安乎？人之贵贱、贫富、寿夭系于天，贤愚系于人，固无关预于葬。就使皆如葬师之言，为人子者方当哀穷之际，何忍不顾其亲之暴露，乃欲自营福利邪？昔者吾诸祖之葬也，家甚贫，不能具棺槨。自太尉公而下始有棺槨，然金银珠玉之物，未尝以锱铢入于圹中。将葬太尉公，族人皆曰：“葬者，家之大事，奈何不询阴阳？此必不可。”吾兄伯康无如之何，乃曰：“询于阴阳则可矣，安得良葬师而询之？”族人曰：“近村有张生者，良师也，数县皆用之。”兄乃召张生，许以钱二万。张生，野夫也，世为葬师，为野人葬，所得不过千钱，闻之大喜。兄曰：“汝能用吾言，吾俾尔葬；不用吾言，将求他师。”张师曰：“惟命是听。”于是兄自以己意处岁月日时，及圹之浅深广狭，道路所从出，皆取便于事者，使张生以葬书缘饰之曰“大吉”以示。族人皆悦，无违異者。今吾兄七十九，以列卿致仕；吾年六十六，忝备侍从；宗族之从仕者，二十有三人。视他人之谨用葬书，未必胜吾家也。前年吾妻死，棺成而敛，装办而行，圹成而葬，未尝以一言询阴阳家，迄今亦无它故。吾尝疾阴阳家立邪说以惑众为世患，于丧家尤甚。顷为谏宦，尝奏乞禁天下葬书，当时执政莫以为意。今著兹论，庶俾後之子孙葬必以时。欲知葬具之不必厚，视吾祖；欲知葬书之不足信，视吾家。元丰七年正月日，具官④司马光述。
　　《葬论》跋
　　杜士晋
　　呜呼！连之俗，葬棺于丧寮而数年不葬，累世不葬者多，其志将以求富厚欤？连之穷人万辈，其富者不一二见也。或曰：“葬得时日地，子孙蕃衍。其说似矣。观逃亡册，所载者皆不得时日地欤！总之，时日地不可不为之卜。”为易其亲三数年不葬，必求善时日地以邀富厚蕃衍，是以亲为奇货而居之矣。至于火化其亲者，独非人子也哉？曰：“畏白蚁。”闽地诚有之，如穴隆土□⑤可免此患。倘骨未必蚁，而亲之身先以火，火则吉而蚁则凶乎？推是心也，子啖亲之死肉而获吉昌，亦甘心为之矣。火化之罪，更浮于悬棺不葬者矣。连之俗，以风水相争于公庭者，相习成风。愚故援温公《葬论》序入志，以为千古大呆人--真不孝子若孙者戒也。
　　“吾道一以贯之”论(课士作)
　　杜士晋(县令)
　　天下理有其始，求其始而无始者以出；理有其终，求其终而无终者以明。知此，而圣道⑥乃可得而言矣。故勿二以贰，勿参⑦以三，为入道者言也。迨真积力久，放乎无穷之途，授以至精之旨，亦复若是。盖道贵几其候也，几其候又贵逮乎全也，乃可以大著其功。彼明明履其途，或得焉，或失焉，二三之见惑之也，乌足语道哉？圣门如颜渊⑧，乾学也；如伸弓⑨，坤学也；《大学》之传，独得曾子(注10)，其学兼乎乾坤之分。夫子一日呼参曰：“吾道一以贯之。”岂非以其知之明、斯行之备，所以示之勿密，相悦以解哉？(注11)夫百家之说，其流及渐矣，得夫子“一贯”之指，昭昭揭人心目，如登丘阜，循级万仞，一览众山，片言可该(注12)。江出岷山，仅以泛觞，及其盛也，非方舟不可济，何原委之岐哉！是故，道有本末，夫子言本而末在；道有先后，夫子言先而后在；道有体用，夫子言体而用在。天下一而二之，夫子二而一之。故能变者，道夫子为其不变；不迁者，道夫子为其能迁。夫合能变不变、不迁能迁以言道，而道可知矣，而圣人之道亦可知矣。故“道”曰“吾道”。举夫尧舜之禅授，汤武之征诛，伊尹之迓衡(注13)，周公之破斧(注14)，合诸夫子之疏水曲肱(注15)，奚云彼乎此乎？于“吾道”曰“一”，举夫尧舜之“执中”(注16)，禹汤之“钦若”(注17)，文武之“克明”(注18)，成康之“绍闻”(注19)，质诸夫子之“致知格物”(注20)，奚云拟乎议乎？于“一”曰“以贯之”，举夫居心而杂善恶，适意而为动静，体知而介明昧，反身而分诚伪，约诸夫子之用行舍藏(注21)，奚云离乎合乎？惟无彼此，是以无拟议；惟无拟议，是以无离合。贯者，道之量也；一者，贯之宗也。非道之中别有一，道无精粗；又非一之後始能贯，道具变动。故曰：言本而末在，言先而後在，言体而用在。故又曰：理有其始，求其始而无始者以出；理有其终，求其终而无终者以明。是则夫子一贯之旨也。尝闻之矣，天得一以清，地得一以宁，皇王得一以贞。言一而天在其中，地在其中，皇王在其中。天下宁有天、地、皇王外之道？则宁有一外之道哉？噫，犹是一贯耳。悟赐(注22)言知也，呼参言行也，先知後行，紫阳(注23)之所以教万世至准也，又何庸象山(注24)之辩？
　　【注释】
　　①司马温公：北宋司马光，宝元元年进士，历任仁宗、英宗、神宗三朝。哲宗即位，入朝为相，卒谥文正，追封温国公。
　　②枢：疑是“柩”之误。
　　③殣：掩埋。
　　④具官：唐宋以后，在公文函牍或其他应酬文字上，常把应写明的官爵品级简写为“具官”。
　　⑤此字模糊难辨。
　　⑥圣道：指儒家之道。
　　⑦参：通“三”，“三”之大写为“叁”。
　　⑧颜渊：即颜回，春秋鲁人，孔子弟子。好学，乐道安贫，在孔门中以德行著称。
　　⑨仲弓：春秋鲁人冉雍的字，孔子弟子。孔子称他的德行最好。
　　(注10)曾子：春秋鲁武城人，名参，字子舆，孔子弟子。有文集《曾子》四卷。
　　(注11)《论语·里仁》：“子曰：‘参乎！吾道一以贯之。’曾子曰：‘唯。’子出。门人问曰：‘何谓也？’曾子曰：‘夫子之道，忠恕而已矣。’”
　　(注12)该：具备。这里有该洽之意，即详备，广博。
　　(注13)迓衡：迎来治平之世。
　　(注14)破斧：赞美周公的诗篇名，此诗是周公东征时人所作，文中实际上是东征的意思。
　　(注15)疏水曲肱：语出《论语·述而》：“子曰：‘饭疏食，饮水，曲肱而枕之，乐在其中矣。不义而富且贵，于我如浮云。’”疏，粗粝；肱，手臂。
　　(注16)执中：中庸之道。作事无过无不过叫执中。
　　(注17)钦若：钦敬顺从。《书·尧典》：“乃命羲和，钦若昊天。”
　　(注18)克明：能明。《书·尧典》：“克明俊德，以亲九族。”
　　(注19)绍闻：承继先王之大业与教导。《书·盘庚上》：“绍复先王之大业，底绥四方。”《书·康诰》：“我闻曰：‘怨大在大，亦不在小。惠不惠，懋不懋。’”
　　(注20)致知格物：获得知识，推究事物的原理。《礼·大学》：“欲正其心者先诚其意，欲诚其意者先致其知。致知在格物，格物而後知至。”
　　(注21)用行舍藏：被任用即行其道，不任用即退而隐居。语出《论语·述而》。
　　(注22)赐：孔子弟子，端木名赐，字子贡。能言善辩，善经商。
　　(注23)紫阳：宋朱熹，晚年主讲紫阳书院，故别称紫阳。
　　(注24)象山：宋陆九渊，官至荆门军。後还乡居贵溪之象山讲学，学者称象山先生。他与朱熹都是宋代著名理学家，而论多不合。
　　爱莲尖说
　　杜士晋(邑令)
　　介亲民堂左，谋其隙地纵二十余步，南北如之，建燕喜堂三椽，取鲁侯“燕喜”颂也。前屋三椽为茶铛之所，以人迹之罕践，穿地凿池种莲；而观莲者，匪半厦不能蔽风雨。屋若马鬣，仅一楹二柱，侧立峭起，锐上钅享①下，以尖名，似小山之有尖也，且兹地宛在崇堞②，柔木皆木卉③，难于丰茂，非是莲也，朱炎④之节无所观焉。荷浮水面，溉之甘泉，花光四泛，接之香氤，能无爱乎？嗟夫！万彙⑤之多，万情之广，措置有规，生成有术，失之则斁⑥，获之则康，不独莲耳。乃今遂二性之欲，去两伤之患，偃藉吟讽，无施不谐。然而人所好尚，世多同異異。平津客馆，寻为马厩；东汉学舍，鞠为蓁芜。彼经济所先，而汙隆匪一，矧兹近玩，庸冀永年？用祈通贤君子，知所留意，倘与我同爱，庶几不薙也。聊附锓辞琬珉⑦云：“连城破後不如前，财尽民穷也可怜。试上城头高处望，城中荒土少人烟。”噫！连之大概，从可知矣。
　　【注释】
　　①錞：同“钝”。
　　②崇堞：高峻的城墙。堞，城上矮墙，指城墙。
　　③枿：同“蘖”，新生之枝条。
　　④朱炎：盛夏。
　　⑤万彙：万物。
　　⑥斁：dù，败坏。
　　⑦锓辞琬珉：刻辞于美石。锓，刻。琬珉，玉石。
　　蛤蝴王庙考
　　杜士晋(县令)
　　按宋人余良弼云：惟王姓王讳延钧，禀忠勇刚正之节，《五代史世家》章矣。爰自朱梁正明①四年知建州军州事，寻授刺史。逮唐天成初，王延钧嗣闽王位，拜奉国军节度使、同中书门下平章事、检校太尉侍中。长兴二年，提兵往福唐，未班师而薨，封灵昭王。龙启二年，当末帝清泰元年也。晋天福末，王延政据建州，改元天德，加封武平威肃王。厥后闽地并入南唐。保大二年，加封弘烈王。宋乾兴元年，避宣祖庙讳，改封英烈王。县令曰：汉韩说封龙额侯，击东越有功，封按道侯，盖一人而再受侯封；而《汉书》功臣侯表乃以龙额侯为韩讠克，按道侯为韩说。夫班固号称为良史，且生于东汉，距说时未甚远，其所撰次宜可考信，尚疏略如此，况历年久远，且蛮音啁嘈如云蛤蝴者哉？揆断大义，王号非可以苟称也，莲城于宋②，去五代已远，传呼失真，其王为王延钧无疑。邵武祈雨辟禳祀之，况连与邵相毗壤者乎？存其说，俟博古君子考焉。
　　【注释】
　　①正明：应是后梁末帝朱王真的年号“贞明”。
　　②：疑是“禩”，同“祀”。
　　讲武榭题辞
　　陈启泰(巡道)
　　夫厅，听也。俗谓之演武厅，匪宜。古谓之讲武榭。戎，国大事也；讲，阅军实①也。考之春秋宣榭事，左氏云：“榭，讲武屋”。杜预云：“台有木，曰榭”，则非宫也。周宣王南征北伐，中兴周室，安不忘危，耳目以宣，宣榭所以书也。连令杜士晋，夙将家子也。虽儒生，娴武事，于校场建筑三楹，以偕防弁讲武。于是余壮而题之。其治连也，栉垢爬痒而鬣虱迹扫，苏疲弱强②而冠虎胁息③。兹榭之建也，岂仅蒙皋比④、弯繁弱⑤、耀犀渠⑥、矜车甲、夸服猛⑦而已哉！夫兵，犹酒也。兵以卫民，酒以奉祀。兵可百年而不用，不可一日而无兵；酒可千日而不饮，不可一日而无酒。末世恶兵之蠹而去之，犹恶酒之生祸而慢神废祀也，奚可乎？由斯以谈，兹榭可书。
　　【注释】
　　①军实：兵事，戎事。
　　②苏疲弱强：使疲民复苏，使强横者变弱。
　　③冠虎胁息：戴帽之虎敛缩气息，即凶如虎狼之人显出恐惧。
　　④皋比：虎皮。
　　⑤繁弱：良弓名，作良弓的通称。
　　⑥犀渠：犀皮做成的盾牌。
　　⑦服猛：使凶猛之人屈服。
　　诫溺女说①
　　李振缨(举人，教谕)
　　连有敝俗，每多溺女。②其故，则曰：“遣女奁不腆③，及岁时馈遗尊嫜④、夫子不腆，皆得谴，率以为俗。⑤此，鲜二女之家，而亦多鳏夫焉。”余悯之，上其事于申道台云：“宪台旧刺温陵，缨泉人也。泉俗婚娶不计赇⑥，只择婿妇而许之。于归後，以岁时馈其丈人。连俗乃反是，其多溺女职此之由，请严其禁。”适杜令初莅兹邑，申公檄行严禁，遂镌示遍布，不许婿家勒索妇翁奁资及岁时馈遗。如有溺女，按如律⑦。大清律：祖父母、父母故杀子孙者，杖七十，徒一年半。夫父子天性，溺女之不仁也，甚于杀人。杜令恐其岁久而禁弛也，镌之邑乘，俾後之观此者，动其恻隐，互相劝诫，庶几蕃育有加，户口日增，变敝俗为殷庶，或由此也夫。
　　飞翼楼记
　　杜士晋(县令)
　　飞翼楼，古安东楼基，建三楹，石百二，甓⑧九千，桷柱七十，瓦万五，值约于公。刺夫之壮者阅日率更，无三日，楼成，易以飞翼。时康熙六年九月日。予簿领⑨，至是六年矣。防水南之後户虑贼躏入，左右皆水楼关隘，无忧其逸。且斯楼也，万树竞岩，四望蓊葱，云移烟蹛(注10)，渺渺愁予。昔范蠡筑楼于越，故有是名。今登斯楼者，抚图霸之壮志，念卧薪之往事，事定功成，扁舟五湖，庶几鸱夷子(注11)之风，尚有嗣余响于千百世者。予老矣，无能为役，姑识岁月云。
　　杜岱麓公改葬连城前令
　　杨君墓题辞
　　张来凤
　　汀州连城县令杨君卒于官，来署王君安葬于城西义塚上，事在顺治七年之夏秋。再来县令岱麓杜公改葬于城又西十里之高原，事在康熙肆年之冬。予仲氏开□(注12)幕于连东南界之龙岩县，因过连。时岱麓方磨碑，遂以记属。予曰：“此义举也，乐为记。愿闻其状。”岱麓曰：“杨君讳方盛，辽东广宁人，由拔贡莅任，三月余，一病不起。无嗣，贰室在疚(注13)，匪惟榇不能扶，身亦苦归。署事王君自成申详，动支纲银若干为资斧，归其贰室，即捐资取遗榇葬之衣塚，设灵牌于东塔寺，付僧置祭田四亩，立碑。”予曰：“葬且祭，义也。而未尽也，官民杂穴。”岱麓曰：“缘是，故捐俸买地一亩改葬之，并清其祭田。在位百日，洁已抚残，初政已有可观，据王令申详，杨亦贤者云。”予曰：“此杨君小墓志也，铭乎？”岱麓曰：“僭有拟矣：冰操映署，惜日不长。萧萧旅榇，孑孑空囊。浮生大梦，孰是他乡？为卜西原，万古其藏。鹧鸪岭下，放生池旁。请瞑君目，水白山苍。”予曰：“真可瞑杨君之目矣。昔朱邑葬于桐乡，邑施泽于桐久，桐之人尸祝之。今杨君葬于连城，施泽于连未久，而接有王，後又有公，使连之人亦尸祝之，真可瞑杨君之目矣。”噫！是役也，一举而三善备焉：妥杨君未妥之灵，一也；成王君未尽之义，二也；王後有杜，杜之後，安知不又有大君子闻风而起、相观无穷，三也。勒诸贞珉(注14)，亶其宜哉！公讳士晋，字允弼，岱麓别号，大都人，由辛卯科，善古辞，好为义举，而此其一端云。
　　社稷坛说
　　杜士晋(邑令)
　　社，土也；稷，榖也。国始建则土遣(注15)以祀，坛而不屋，周制也。郑康成(注16)曰：“後土，田正之所依(注17)也。”连城之坛，与漏泽园(注18)无以异，大不可也。兵燹之後，兵死野死穴，其冢累累千百，武人王崇典一窆，直(注19)坛右，慢神灭礼，不祥之甚者也。余顾而叹曰：“噫嘻，有司之不敬也，民之顽无知也，神之怒也，嘉祥所以不臻也。脱(注20)风雨一不时行，庙之祠山，东西之五显，席湖之湫渊，罗仙之骸形，奔走拜伏，咒诵呶杂，社稷顾漠然无预也。夫莫尊于地，莫察于地，众灵群望，环拱效职，何急彼而慢此哉？故曰非其义也。”拟将筑墙四垣，衡其宇，屋三楹，为省牲之所，以居佩服器用，加甓土上，刺壮城卒，专修平治。吾寝处漏，不补它，观游无用，斯坛不可不亟讲也。周人以栗，宰我(注21)曰“使民战栗”，以为恐惧不自安，非亲地之道也。土莫宜于樟。樟，章之也，皆美甚之名也。数十百年，其大百围，其崇千霄，民无敢不肃也，无庸质诸夫子而後知其可也。
　　周乡绅寿序(注22)
　　张松龄
　　今天下车书一统，民物久际昇平，独闽南片壤，海波尚扬耳。新天子南顾拊髀(注23)，方悬不次之赏以待殊勋，则必有崛起奇才，用展其鹰扬神骏之气，以备一代之用。我鼎卿周公，其选也。公以英敏全才，笃生(注24)汀水，为人慷慨有大节，尤娴韬铃(注25)，好观古今成败得失，间以己意，规画无不动中机宜，识者已早服其有古将帅风。及壮游湖海，感时抚事，有请缨棄繻(注26)之志。以此，大司马江右詹公荐起为总戎。公一膺推毂，惠训千军、威克群丑，尽抒其折冲(注27)之才，出奇制胜，累建功业，远近莫不翕然称其智勇兼备。当是时，公以全才处得为之地，劳勚(注28)既辑，抚绥用著，即大拜封，计日可俟。奈历数(注29)有归，天生一代之才，别为一代之用，乃以公生平未究之鸿猷，遂大厥施于今日。故朝廷用总督大司马李公荐剡(注30)，嘉奖大义，特与优擢。信乎，公之崛起以答拊髀之思矣。既以总督李公以海上连年用兵，若飞輓(注31)不继，谓公才且敏，习于闽事，用公垦崇安、柘浦二邑田，以裕国用。公一至其地，辄招辑流徙，买犊劝耕，垦田五百余顷。不病民而兴利，不数月而成功，非负有经济大用，其孰能臻此者乎？况吾闽在今日，兵莫急于饷，饷足则兵强。古来名将称足饷以强兵者，汉赵充国(注32)、诸葛武侯及晋羊祜而已。充国则屯湟中，因田治赋；武侯则屯渭南，鼓舞开垦，安堵百姓；羊祜则屯淮襄，推恩结心，厚牛结种。今总督李公以公充屯田，既明于任使，而公则开垦结种，兼古法而用之，果不负所任。将见期年之後，京坻仓箱(注33)，司农不至仰屋(注34)。饷足而兵因以强，兵强而海因以靖。小丑灭，大功奏，圣天子南顾之殷忧，用足以息，则公所设施，何必有逊古人哉？兹值览揆(注35)之辰，公戏下求余言以贺。余既闻公才，并嘉公遇，又悉李公所以委任之意，为称古良将以公代，欲公之嗣美而有成也。图麟阁而绘云台(注36)，非異人任。他日策勋天阙，膺不次之擢，尚能为公奉饮至(注37)之觞以为贶(注38)。
　　【注释】
　　①复印本，此文之上缺二页。以下文章，未按目录之标目分类，似是增添之後再增添。
　　②詧：同“察”。
　　③腆：厚。
　　④尊嫜：即舅姑，对丈夫父母的敬称。
　　⑤：“以”的古文。
　　⑥赇：非理枉法之财物，文中指彩礼、妆奁。
　　⑦：“稽”古文，议也，治也。
　　⑧甓：pì，砖。
　　⑨簿领：文簿而记录之，文中指当县令。领，录。
　　(注10)蹛：dаi，环绕。
　　(注11)鸱夷子：春秋越范蠡佐越王灭吴，知勾践为人不可共安乐，因浮海出齐，变姓名，自谓鸱夷子皮，省称鸱夷子。
　　(注12)此字模糊难辨。
　　(注13)贰室在疚：其妾煢煢居丧。贰室，副宫，疑指副室，即妾。，同“煢煢”，读qióngqióng，孤独无依。在疚，因丧事而悲痛。
　　(注14)勒诸贞珉：把它刻在碑石上。勒，雕刻。贞珉，石刻碑铭的美称。
　　(注15)土遣：系“土遣”之误，围绕祭坛四周的矮土墙。
　　(注16)郑康成：东汉高密人郑玄，字康成，聚徒讲学，刻意研经，遍注五经。
　　(注17)後土，田正之所依：土地神，是农官之长的依靠。
　　(注18)漏泽园：官设的丛葬地。因战乱死亡尸体无人认领，或家贫无葬地者，由官家丛葬，其地称为漏泽园。
</div>
    <div class="pagination">
<a href="连城县志康熙本_page38.html">上一页</a><span>...</span><a href="连城县志康熙本_page34.html">34</a><a href="连城县志康熙本_page35.html">35</a><a href="连城县志康熙本_page36.html">36</a><a href="连城县志康熙本_page37.html">37</a><a href="连城县志康熙本_page38.html">38</a><span class="current-page">39</span><a href="连城县志康熙本_page40.html">40</a><a href="连城县志康熙本_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
