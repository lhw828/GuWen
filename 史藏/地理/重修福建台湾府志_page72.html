<!DOCTYPE html>
<html>
<head>
    <meta charset="UTF-8">
    <title>重修福建台湾府志 - 第 72 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重修福建台湾府志 - 第 72 页/共 80 页</h1>
    <div class="content">　　紫泥书札凤鸾驰，诏予贤良再立祠。海国瞻依同怙冒，玉林郁积发孙枝。香升俎豆烝尝远，节制东南棨戟移。我亦州民叨厦庇，咏恩聊继匏蒲诗。

　　又何勉（台湾镇）

　　天潢出帅扫搀枪，旗指东南拯火汤。胆裂么么谈笑靖，声闻山海鼓金香。解悬闽浙仁功溥，享祀春秋德颂长。遗爱未忘逢善继，再来生佛裕前光。

　　刘良璧

　　大业疏天派，肤功列上班。龙旗开敌垒，虎竹贲仙关。浪静平瓯越，烽晴靖海蛮。朱甍辉玉钥，碧甃灿金环。谟烈青编着，贤良紫诰颁。勋名萦两浙，世泽衍三山。颂溢鳌峰上，讴兴鹿岛间。东南槎万里，长此奉王颜。

　　序

　　捐修诸罗县学宫序高拱干（台厦道）

　　继往开来，道莫高于夫子；梯山航海，治莫盛于国朝。至治之征，无思不服；大道之象，有目具瞻。是以万乘最尊，犹敦师礼；百蛮殊俗，咸被文风。自天下建学以来，数仞宫墙，比崇日月；人材于是乎出，教化于是乎兴。故瞻其居、重其道，则为名将相、为贤卿大夫、为贞妇、义士、顺孙、孝子；不则，蠢然、块然，草木昆虫等耳。至圣垂教，大而伦常功业、小而饮食日用，无所不寓；不必尽出胶庠之中，莫非沐浴诗书之泽。虽极顽冥无知，往往俯首谒圣；睹车服礼器，而化其难驯之气。譬诸东风解冻、和气饮人，其神妙有莫可名言者。

　　台以海外地，明季通商，始有汉人。迨郑氏遁踞，旧家世族或从而东，生聚有年，而弦诵犹未广也。越至于今，输诚纳土，岛民得睹天日；分设郡县，招徕愈众。十余年间，声教大通，人文骎骎蔚起；即深山邃谷文身黑齿之番，皆知向风慕学。有识之士，咸谓治以道隆、道随治广；从此海波不扬，内外如邹鲁矣。然百务草创，规制苟简；诸罗学宫茆屋三楹，更大不称。余备兵于此，兼分视学之任；每问其令，以城垣未建，学基恐有更易为对。荏苒三载，时惄余怀。今余瓜期已届，诸生以旧基甚吉，欲谋拓新；而诸罗及台、凤三城营建尚未有日，则先大吾夫子之宫，又务之当急者也。

　　余虽不敏，何敢以五日京兆，诿之后之君子。既捐俸为倡，复商诸君子者，力难独任也；尊师好义之名，又不敢自有也。

　　题郡守高公诗序吴昌祚（台湾道）

　　维郡伯倡牧令，以靖地宁人，厥任綦重；而台独加难，孤悬海东，番黎杂处，纵长几三千里，实为闽、粤、江、浙之篱垣，非果卓循，岂易理此！辛丑夏，高君天木，特奉简调而来。当其时匪变初平，大师云集，糗粮蒭茭立待腾饱，君乃咄嗟办之。捕党孽、宽胁从，全台底定，襄力居多。已而秋飓为灾，酷逾兵燹；请蠲、议赈，心曲殚焉。由是集哀鸿、销偑犊，务简静以息耕，广教化以培士。比及三载，民用大和；则君之大有造于斯台，而膏泽良已深矣。

　　君与余为中表戚，稔悉贤劳。昨秋，余奉命分巡，相见欢甚。正幸不逮有匡，而君以最擢监司汀漳，辄用怅然。既念天下之宝，自非台所得私。矧今圣天子明目达聪，远见万里外，虽毫发丝粟之才，每邀特拔；以君之声光烂焉，行或如汉制征黄褒卓故事，玺书宠召，即履星弥远。兹犹近联疆域也，旋用快然。而人士未喻，徒以借寇、争杜为恋恋耳。既截镫之不能，爰作诗以寄意。雅歌里咏，成集裒然。余甚乐良守之德爱长留，而台之人其犹有缁衣棠树之古风也；于是乎书。

　　海天玉尺编初集序夏之芳（〔巡〕台御史）

　　台湾僻处海隅，自入版图历今，垂五十载。旧制：郡邑守令外，以观察使领之。康熙六十年，始以台臣出司巡视，满、汉各一员，岁一更替；盖重海疆也。我皇上御极以来，文德覃敷、声教暨讫，休风雅化，已遍遐陬；犹于临轩遣策，如意遴选，再三训诫，俾奉命诸臣得所遵循，以为观风训俗之轨，则圣明洵周且至矣。

　　至台郡学政，旧属之观察使，不关巡视之责。丁未冬，始奉命令汉御史兼摄；睿旨初下，余适恭膺简命，出巡兹土，缘奏请学篆兼使节以行。于戊申之二月，得抵台署焉。夫台湾，山海秀结之区也。万派汪洋、一岛孤峙，磅礴郁积之气亘绝千里，灵异所萃，人士必有锺其秀者。况数年来沐国家休养教育之泽，涵濡日深，久道化成；固已家弦户诵，蒸蒸然共跻于声名文物矣。第四民之众，士为之倡；士习之邪正，风俗因之。台郡人文蔚起，宁患无才？有才不醇，则庞杂与卑污同病。昔人谓：『士先器识，而后文艺』。士习不端，祗以文藻夸世，匪唯无益，抑且为民害马。稽台郡初辟时，岁、科抡才，多借资于漳、泉内郡。近已诏下厘剔，非生长台地者不得隶于台学。此又盛朝作养边陲之至意。都人士既得〔灵〕秀于山海钟毓，尤当厚自鼓舞，以上副圣恩，毋自域于棫朴菁莪外也。柳州云：『报国恩，唯文章』；士生此昌明之世，诚读书绩学、修身立品，使文章积为有用；而又以其诗书弦诵驯其子弟、化导乡人，俾淳庞和气，遍于蛮天菁岭间。则上以鼓吹休明、下以转移风俗，是固宣铎者所厚望；而观风训俗之责，亦可藉此以仰报天子矣。

　　兹因岁试告竣，择其文尤雅驯者付之梓，而因以发之，益使台之人知录其文者之非徒以文示也。是为序。

　　海天玉尺编二集序夏之芳（〔巡〕台御史）

　　岁试既竣，择其文之拔前茅者录付剞劂，亦为海隅人士作其气而导之先路也。嗣以出巡南北，鹿鹿驱驰，且复瓜期将届；科试，拟将待之来哲矣。迨己酉正月，复奉恩纶留任，乃得于春三月举行科试事。时台郡生童怂惥雀跃，应试者几倍岁试之半。爰秉公莅事，慎终如始；不一月而告竣焉。台地越在海表，才隽之士，时时间出；所虑无老师宿学，穷经嗜古而陶冶之。其抱守椠铅者，甚以僻陋寡闻，销磨其志于蚓窍蛙鸣之内。才以地限，殊可惜也。

　　然余屡试校阅，皆随材甄别，曲示鼓励，故其文亦颇渐次有可观者。大约文人之心，类从其地之风气。台士之文多旷放，各写胸臆，不能悉就准绳。其间云垂海立、鳌掣鲸吞者，应得山水奇气；又或幽岩峭壁、翠竹苍藤，雅有尘外高致。其一瓣、一香、一波、一皱，清音古响以发自然，则又得曲岛孤屿之零烟滴翠也。海天景气绝殊，故发之于文颇能各逞瑰异。至垂绅搢笏、庙堂黼黻之器，则往往鲜焉。固其士之少所涵育，亦其地之风气僻远而然也。

　　故岁试所录，强半灵秀之篇；科试则多取醇正昌博者，为台人更进一格。亦俾知盛朝文教之隆、设科取士之法，以明正大为宗，而不得囿于方隅闻见间也。乃更合岁、科试文得八十首付之梓，以为多士式。

　　珊枝集序张湄（巡台御史）

　　「珊枝集」者何？集海东校士之文而名之也。珊枝者何？珊瑚之枝也。海之大无所不有，希世之宝皆于是兴焉，曷取乎珊瑚也？曰：杜甫不云乎？『飘飘青琐郎，文采珊瑚钩』。文若珊瑚，诚贵之也，亦难之也。何难乎尔？难乎其枝也。其枝奈何？曰：枝生海底，一岁黄、三岁赤，渔人以铁网取之，未及时不得取；失时不取，则腐也。故曰难也。

　　台湾者，万川环流、一岛中屹，与世殊绝；六十年来，沐浴圣教，暗沕跃乎光明。海邦人士，璘璘然、纷纷然质有其文矣。前乎此者未可取，珊瑚未有枝也；今不取，吾惧其失时也。然则及今无取者乎？曰：有；雍正戊申，高邮夏筠庄侍御尝取之矣，颜其文曰「海天玉尺」。玉尺云者，盖言善量才也。余踵其后，无能为役，顾亦奋力取之。虽不敢称量才之尺，而窃自许为罗才之网。愿献其琛，以与海内共宝之。则斯集之成也，夫亦犹行筠庄之志也。于是乎书。

　　传

　　总督姚公平台传（定谋推毂）

　　公讳启圣，号忧庵；浙之绍兴人也。癸卯，以汉军籍，登贤书第一人。始任香山知县，诖误去官。甲寅，耿逆作乱，当宁需材，起为东瓯郡佐；寻加温处道。

　　丙辰，随和硕康亲王大师平闽，为福建布政使。即自备衣粮，招募壮勇，有澄清海外之志。或有谓公曰：『公，文臣也；而奚以武为哉』？公掀髯笑曰：『若以文武为二耶？昔冉求以长矛而入齐师、有若以超乘而却吴寨；昔圣、昔贤所以不敢自暇自逸者，诚畏天命而悲人穷也。况我国家金瓯无缺，文命四敷，奈何以弹丸海区，久廑圣天子之忧勤宵旰，使沿海居民不遑宁处，罪将谁逭乎？若休矣！愿无复言』！客唯唯否否。惟时总督郎公稔公材且智，以为己弗如也，辄自罢去；而朝廷亦以公为必能办贼，爰擢公为大中丞、大司马，总督福建文武事务，公于是乎能为所欲为矣。

　　己未，移驻漳州。盖以漳州去贼不远，呼吸相通，可行间谍故也。遂大开一馆，名曰「招来」；使随征参议道黄性震董其事。又令福州同知苏良嗣分金计费，督造战船。其机密粮务，则端委随征同知林升。任贤使能，庶官毕集；一材、一艺之士，靡不兼收。既数月，贼稍有降者，公即厚其赏赐，宠以礼仪；使见者神移、闻者心荡，而伪将军朱天贵率师来矣。公逆知其骁勇也，引入帐中，相与卧起；既出就馆，器具、供帐更侈于公。天贵大喜过望，顾其下曰：『从逆果何益耶』？以故竭诚致命，无有二心，卒能得其死力云。嗣即大制火炮、军器，采买上游米榖，以图大举。而苏良嗣督造战船，功成报竣，公夜驰三百里至闽安镇之五虎门，亲自配舟、调遣将士，乘风破浪操演水军。随又回漳，〔使〕前兴化知府今大中丞卞公（讳永誉）、泉州知府前大中丞张公（讳仲举）往说贼降，而伪行人傅为霖勇于听谗，心持两可；公怒曰：『鼠辈无知，敢谓吾剑不利耶？吾将使其自相贼杀耳』。爰密定计，为霖果伏诛。后数日，公忽作急遽状，从数骑招摇城市，见房之高大者辄锁扃之，榜其门曰：『某镇公馆』、『某将军行台』；盛陈供具，严其守者。漳之人民，咸以为海上巨酋克期同款。至晚，得贼侦；公佯曰：『若非某将军人乎？归语而主，某日之期不可爽信』！予酒食，遣之归。得他侦，亦如之。已而海上喧传侦我行径，而漳之城中、城外所榜之门无虑数十，宛然在目也。贼遂自相猜忌，众畔亲离；归则惧诛，源源纳款矣。

　　庚申二月二十三日，公乘贼懈，遣兵攻破陈洲、马洲、观音山、石码等处十九寨。次日，复遣随征游击张定国、都司张玺、笔帖式乐敏等引兵直抵海澄城下，计招伪总兵苏侃等内变；攻破城门，降其众二千二百六十七员名，恢复海澄。二十四夜，又差随征知县黄金从等乘潮分渡，直入海门等处；降其伪统领仁武镇郑元堂、伪神武镇都督黄瑞、伪安南将军陈珍、伪果毅镇张雄、伪将军张治等水陆目兵一万二千八百八十一员名，鸟船十一只。二十七日，遂复金门、厦门。贼势穷地蹙，退保澎湖。

　　辛酉，公以北人乘舟终非其便，军中大帅不可无人；具疏上请天子，以内大臣伯施公琅为靖海将军。既至，公与之运筹料敌，决策靡遗。于是将军率舟师而前，公具糗粮于后。以康熙二十二年六月十四日从平海进兵，盖取「讨平海逆」之义也。二十二日，遂克澎湖。至七月二十七日，伪藩郑克塽率众归诚（其事，详载将军施公「平台记」中）。

　　论曰：求济变之略者需臣材，求谋国之猷者需臣智。公于军兴旁午之时，四体交劳、五官互用，靡不各当其可；视宋之刘毅，何以加焉！且又精间谍、重赏罚，得敌情、随应变，粪我黄金、涎彼贼众，溃散其腹心手足；黠者瞰之以利、降者抚之以恩，贼是以离，离而攻之，策莫善焉。其密谋秘计，断自一心，罕闻左右；是以人弗尽知。迨功成身退，天道之常；毕此一生以报君父，公虽死、公犹生矣！彼夫青春作赋、皓首穷经，谋事则迂阔而不能动人、读书则疏略而无以应变，孳孳为利、家室是图者，即令冠贤书、魁天下，亦竖儒也；安得不取其冠而溺之乎！

　　记

　　师泉井记（「靖海纪」）施琅（靖海侯）

　　今上御极之二十一载壬戌孟冬，予以奉命统率舟师徂征台湾。貔虎之校、犀甲之士简阅而从者三万有余众，驻集平海之澳；俟长风，破巨浪，以靖扫鲛窟。爰际天时旸亢，泉流殚竭；军中取汲之道，遥遥难致。而平澳故迁徙之壤，介在海陬；昔之井廛，尽成堙废。始得一井于天妃宫庙之前，距海不盈数十武；渍卤浸润，厥味咸苦。原夫未达广源，其流亦复易罄。询诸土人，咸称是井曩仅可供百家之需，至隆冬泽愆水涸，用益不赡。允若兹，是三军之士所藉以朝饔夕飧者，果奚恃欤？

　　予乃殚抒诚愫，祈吁神听。拜祷之余，不崇朝而泉流斯扩、呼转甘和，绠汲挹取之声，昼夜靡间。歕涌滋溉，略不显其亏盈之迹。凡三万之众，咸资饮沃而无呼癸之虑焉。自非灵光幽赞，佐佑戎师，歼殄妖氛、翼卫王室，未有弘阐嘉祥、湛泽汪濊若斯之渥者也。因镌石纪异，名曰「师泉」，昭神贶也。

　　在「易」，地中有水曰「师」。师之行于天下，犹水之行于地中；既着「容民畜众」之义，必协「行险而顺」之德。是知师以众正，乃克副大军讨贰抚顺、怀柔万邦之命。而扬旌海外、发轫涯涘，神异初彰，闿惠覃布。诞惟圣天子赫濯之威，以致百灵效顺、山海征奇，亶其然乎？

　　昔贰师剑刺大宛之山，而流水溢出；耿恭拜祷疏勒之井，而飞泉奔涌。并能拯军士于渴乏、着万里之奇功。乃今井养不穷，三军获福；予之不敏，其曷以答兹鸿嘉之赐哉！是用勒之贞珉，以志不朽云。

　　平台纪略碑记施琅（靖海侯）

　　台湾远在海表，昔皆土番、流民杂处，未有所属。及明季时，红彝始有；筑城与内地私相贸易。后郑成功攻占，袭踞四世。岁癸亥，余躬承天讨；澎湖一战，伪军全没，势逼请降。余仰体皇上好生之仁，以八月望日直进鹿耳门、赤嵌，泊舰整旅，登岸受降，市不易肆，鸡犬不惊；乃下令曰：『今者，提师跨海，要在平定安集。纳款而后，台人即吾人；有犯民间一丝一枲者，法无赦』。士无乱行，民不知兵。乃礼遣降王入京，散其难民尽归故里；各伪官兵，载入内地安插。公事勾当，遂以子月班师；奏请于朝，为置郡一、县三，分水陆要地设官兵以戍之。赋税题减其半。 

　　夫炎徼僻壤，职方不载；天威遐播，遂入版图。推恩陶俗，销兵气以光文治，端有望于官斯土者。是不可以无记。

　　靖海将军靖海侯施公记

　　公讳琅，号琢公；闽之晋江人也。始任同安总兵，屡建奇功；旋升提督福建水师，削平厦、金沿海诸岛。于康熙六年间，以「边患宜靖疏」，请进剿台湾。奉旨：以关系重大，不便遥定；着赴京奏明所见。既而，议裁浙、闽、粤三省水师提督，留京商酌军机事宜，晋爵内大臣伯。

　　康熙二十年，今上以鲸穴未捣，终为边患；特命公专征。公至闽，见父母之邦凋弊已极，几老王师。选精锐、练舟楫，操演三载。以癸亥年六月十四日，官兵由铜山进发；入八罩，直抵澎湖。

　　澎湖为台湾门户，澎湖破则台湾必不支。故贼之精锐悉在焉；约众二万余、敌艘二百余号，俱集于鸡笼等屿。刘国轩又简练精兵强逾二万，蜂拥于风柜尾、牛心湾等处；四环备设炮城，以陆兵守之。其余沿海，贼舟星罗碁布。公发令：大小战船于风篷上大书配坐将姓名，所以知进退、定赏罚也。十六早，鼓角声喧，两师将合。公先令曾成、蓝理、吴启爵、张胜、许英、阮钦为、赵邦试等七船冲锋破浪，直入贼■〈舟宗〉，焚杀过当。时值南潮正发，前锋数船为流急分散，贼艘复合齐攻。公知其深入，自将坐驾船只冲突，杀退贼■〈舟宗〉救出；焚其赶缯二只、鸟船一只，暂收八罩驻泊。十八日，严申军令，进取虎井。次日，公独驾小舟，潜侦贼寨形势动静。爰于二十二日，与各镇营誓师；分为八股，每股七舟，各三其迭。公自统一股居中调度，留八十余舟为后援；又以五十舟从东畔嵵内以截其归路，以五十舟从西畔牛心湾、内外■〈斩上山下〉为疑兵牵制。未及接战，北风骤发相逆，三军股栗；公循师大呼曰：『无畏！惟天、惟皇帝之灵实式临之』。须臾，雷声一震，立转南风。将士贾勇前进，贼舟四发，火矢交攻，烟焰迷天，咫尺莫辨。官兵乘势夹攻，自辰至申，焚其舟而覆其军，投水无数。刘国轩知时势不支，急跳小舟从吼门而出，仅以身脱。

　　澎湖既破，公以台湾未灭，非可轻视，当为攻心之法。将迎降伪镇营弁目，赏以袍套、靴帽；伪卒四千余名，给以粮米；焚伤浮海未死者，令各镇、营军士捞起，计有六百余名，令医治之；有欲归见妻子者，拨小舟送之回台。降卒相谓曰：『肉我白骨，矢死难报也』。归共传述，贼众莫不解体，惟恐王师之不早来。此所谓「推心置腹，反侧自安」者也。及驻师澎岛，士卒数万，以澎岛素少淡水患之。乃营垒既成，随处凿地，而甘泉涌出；方之耿恭，尤为过之。军声既振，伪藩郑克塽始决计差冯锡珪、陈梦炜赍献延平王金印一、招讨大将军金印一、公侯伯将军银印五，前来求降；时七月二十七日也。

　　八月十三日，公统舟师亲临台地；遂令其伪藩将卒、人民、土番削发，秋毫无犯，鸡犬不惊，市不易肆，壶浆洊至。台湾敻海之东二十余日路程，番民向为伪时所不能制者，莫不稽首来王。捷奏肤功，并请准其输诚；天颜有喜，本年九月初十日差侍卫吴启爵赍敕到台，赦伪文武官，准其投诚、安插内地；并加授公为靖海将军，封为靖海侯，世袭罔替，以示酬庸。玉音有曰：惟尔勇以夺其气、诚以致其归。捷书到阙，时值中秋，即解是日所御之龙袍驰赐与公，载褒以诗：『岛屿全军入，沧溟一战收；降帆来蜃市，露布彻龙楼。上将能宣力，奇功本伐谋；伏波名共美，南纪尽安流』。可知公之忠诚格天心而膺帝眷者，良有以也。

　　夫东南之苦海患者且六十余年，特其远阻波涛，荼毒生灵，虚糜国计，不可胜数。公底成厥绩，宣威绝徼；稽古开拓元勋，诚不媿云。

　　澄台记高拱干（台厦道）

　　古者，台榭之作，夸游观而崇侈丽；君子讥之。若夫制朴费约，用以舒啸消忧、书云揽物，斯高人之所不废，亦廉吏之所得为也。

</div>
    <div class="pagination">
<a href="重修福建台湾府志_page71.html">上一页</a><span>...</span><a href="重修福建台湾府志_page67.html">67</a><a href="重修福建台湾府志_page68.html">68</a><a href="重修福建台湾府志_page69.html">69</a><a href="重修福建台湾府志_page70.html">70</a><a href="重修福建台湾府志_page71.html">71</a><span class="current-page">72</span><a href="重修福建台湾府志_page73.html">73</a><a href="重修福建台湾府志_page74.html">74</a><a href="重修福建台湾府志_page75.html">75</a><a href="重修福建台湾府志_page76.html">76</a><a href="重修福建台湾府志_page77.html">77</a><span>...</span><a href="重修福建台湾府志_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
