<!DOCTYPE html>
<html>
<head>
    <meta charset="UTF-8">
    <title>水经注 - 第 10 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注 - 第 10 页/共 34 页</h1>
    <div class="content">
△又东北至乐成陵县，别出北。
衡漳于县无别出之渎，出县北者，乃虖池别水，分虖池故渎之所缠络也。
衡漳又东，分为二水，左出为向氏口，渎水自此决出也。
衡漳又东，迳弓高县故城北。汉文帝封韩王信之子韩隤当为侯国，王莽之乐成亭也。
衡漳又东北，右合柏梁溠，水上承李聪涣，东北为柏梁溠，东迳蒲领县故城南。汉武帝元朔三年，封广川惠王子刘嘉为侯国。《地理风俗记》云：修县西北八十里有蒲领乡，故县也。又东北，会桑社枝津，又东北，迳弓高城北，又东，注衡漳，谓之柏梁口。
衡漳又东北，右会桑社沟，沟上承从陂，世称卢达从薄，亦谓之摩诃河，东南通清河，西北达衡水。春秋雨泛，漳泽津渚，今观津城北方二十里，尽为泽薮，盖水所钟也。其渎迳观津县故城北，乐毅自燕降赵，封之于此邑，号望诸君。王莽之朔定亭也。又南屈，东迳窦氏青山南，侧堤东出。青山即汉文帝窦后父少翁冢也，少翁是县人，遭秦之乱，渔钓隐身，坠渊而死。景帝立，后遣使者填以葬父，起大坟于观津城东南，故民号曰青山也。又东迳董仲舒庙南。仲舒，广川人也。世犹谓之董府君祠，春秋祷祭不辍。旧沟又东，迳修市县故城北。汉宣帝本始四年，封清河纲王子刘寅为侯国。王莽更之曰居宁也，俗谓之温城，非也。
《地理风俗记》曰：修县西北二十里，有修市城，故县也。又东会从陂。陂水南北十里，东西六十步，子午潭涨，渊而不流，亦谓之桑社渊。从陂南出，夹堤东派，迳修县故城北，东合清漳，漳泛则北注，泽盛则南播，津流上下互相迳通。
从陂北出，东北分为二。一川北迳弓高城西，而北注柏梁溠。一川东迳弓高城南，又东北，杨津沟水出焉。左渎北入衡漳，谓之桑社口。
衡水东迳阜城县故城北，乐成县故城南，河间郡治，《地理志》曰，故赵也。
汉文帝二年，别为国。应劭曰：在两河之间也。景帝二年，封子德为河间王，是为献王。王莽更名郡曰朔定，县曰陆信。褚先生曰：汉宣帝地节二年，封大将军霍光兄子山为侯国也。章帝封子开于此。桓帝追尊祖父孝王开为孝穆皇，以其邑奉山陵，故加陵曰乐成陵也。今城中有故池，方八十步。旧引衡水北入城注池。
池北对层台，基隍荒芜，示存古意也。

△又东北过成平县南。
衡漳又东迳建成县故城南。按《地理志》，故属渤海郡。褚先生曰：汉宣帝五凤三年，封丞相黄霸为侯国也。成平县故城在北，汉武帝元朔三年，封河间献王子刘礼为侯国，王莽之泽亭也。城南北相直。衡漳又东，右会杨津沟水，水自泽东迳阜城南。《地理志》，渤海有阜城县，王莽更名吾城者，非《经》所谓阜城也。建武十五年，世祖更封大司马王梁为侯国。杨津沟水又东北，迳建成县左，入衡水，谓之杨津口。
衡漳又东，左会虖池别河故渎，又东北合清河，谓之合口。又迳南皮县之北皮亭，而东北迳浮阳县西，东北注也。

△又东北过章武县西，又东北，过东平舒县南，东入海。
清、漳迳章武县故城西，故濊邑也。枝渎出焉，谓之濊水。东北迳参户亭，分为二渎。应劭曰：平舒县西南五十里有参户亭，故县也。世谓之平虏城，枝水又东注，谓之蔡伏沟。又东，积而为淀。一水迳亭北，又迳东平舒县故城南。代郡有平舒城，故加东，《地理志》勃海之属县也。《魏土地记》曰：章武郡治。
故世以为章武故城，非也。又东北，分为二水。一水右出为淀，一水北注呼池，谓之濊口。清漳乱流，而东注于海。
○清漳水
△清漳水出上党沾县西北少山大要谷，南过县西，又从县南屈。
《淮南子》曰：清漳出揭戾山。高诱云：山在沾县。今清漳出沾县故城东北，俗谓之沾山。后汉分沾县为乐平郡，治沾县。水出乐平郡沾县界。故《晋太康地记》曰：乐平县，旧名沾县，汉之故县矣。其山亦曰鹿谷山。水出大要谷，南流迳沾县故城东，不历其西也。又南迳昔阳城。《左传?昭公十二年》，晋荀吴伪会齐师者，假道于鲜虞，遂入昔阳。杜预曰：乐平沾县东有昔阳城者是也。其水又南，得梁榆水口。水出梁榆城西大嵰山。水有二源。北水东南流，迳其城东南，注于南水。南水亦出西山，东迳文当城北，又东北迳梁榆城南，即阏与故城也。秦伐韩，军于阏与。惠文王使赵奢救之。奢纳许历之说，破秦于阏与。谓此也。司马彪、袁山松《郡国志》，并言涅县有阏与聚。卢谌《征艰赋》曰：访梁榆之虚郭，吊阏与之旧都。桓亦云，阏与，今梁榆城，是也。汉高帝八年，封冯解散为侯国。其水左合北水，北水又东南，入于清漳。
清漳又东南，与轑水相得，轑水出轑河县西北轑山，南流迳轑河县故城西南，东流至粟城，注于清漳也。

△东过涉县西，屈从县南。
按《地理志》，魏郡之属县也。漳水于此有涉河之称，盖名因地变也。

△东至武安县南黍窖邑，入于浊漳。
卷十一
○易水
△易水出涿郡故安县阎乡西山。
易水出西山宽中谷，东迳五大夫城南。昔北平侯王谭，不同王莽之政。子兴，生五子，并避时乱，隐居此山，故其旧居，世以为五大夫城，即此。潘岳《赞》云：五王在中，庞葛连续者也。
易水又东，左与子庄溪水合。水北出子庄关，南流迳五公城西，屈迳其城南。
五公即王兴之五子也。光武即帝位，封为五侯：元才，北平侯；益才，安喜侯；显才，蒲阴侯；仲才，新市侯；季才，唐侯，所谓中山之五王也，俗又以五公名居矣。二城并广一里许，俱在罡阜之上，上邪而下方。其水东南入於易水。
易水又右会女思谷水。水出西南女思涧，东北流注于易，谓之三会口。
易水又东届关门城西南，即燕之长城门也，与樊石山水合。水源西出广昌县之樊石山，东流迳覆釜山下，东流注于易水。
易水又东历燕之长城，又东迳渐离城南，盖太子丹馆高渐离处也。
易水又东迳武阳城南。盖易自宽中历武夫关东出，是兼武水之称，故燕之下都，擅武阳之名。左得濡水枝津故渎。武阳大城东南小城，即故安县之故城也。
汉文帝封丞相申屠嘉为侯国。城东西二里，南北一里半。高诱云，易水迳故安城南外东流，即斯水也。诱是涿人，事经明证。今水被城东南隅。世又谓易水为故安河。武阳盖燕昭王之所城也，东西二十里，南北十七里，故傅逮《述游赋》曰：出北蓟，历良乡，登金台，观武阳，两城辽廓，旧迹冥茫，盖谓是处也。易水东流而出于范阳。

△东过范阳县南，又东过容城县南。
易水迳范阳县故城北。秦末，张耳、陈馀为陈胜略地燕、赵，命蒯通说之，范阳先下，是也。汉景帝中三年，封匈奴降王代为侯国，王莽之通顺也。易水又东与濡水合，水出故安县西北，穷独山南谷。东流与源泉水合，水发北溪，东南流注濡水。濡水又东南，迳樊於期馆西，是其授首于荆轲处也。濡水又东南流，迳荆轲馆北，昔燕丹纳田生之言，尊轲上卿，馆之于此。二馆之城，涧曲泉清，山高林茂，风烟披薄，触目怡情，方外之士，尚凭依旧居，取畅林木。濡水又东迳武阳城西北旧堨濡水枝流南入城，迳柏冢西。冢垣城侧，即水塘也。四周茔域深广，有若城焉。其水侧有数陵坟高壮，望若青丘，询之古老，访之史籍，并无文证。以私情求之，当是燕都之前故坟也，或言燕之坟茔，斯不然矣。其水之故渎南出，屈而东转，又分为二渎。一水迳故安城西，侧城南注易水，夹塘崇峻，邃岸高深，左右百步，有二钓台，参差交峙，迢递相望，更为佳观矣。其一水东出注金台陂，陂东西六、七十步，南北五十步，侧陂西北有钓台，高丈馀，方可四十步。陂北十馀步有金台，台上东西八十许步，南北如减，高十馀丈。昔慕容垂之为范阳也，戍之，即斯台也。意欲图还上京，阻於行旅，造次不获遂心。北有小金台，台北有兰马台，并悉高数丈，秀峙相对，翼台左右，水流径通，长庑广宇，周旋被浦，栋堵咸沦，柱础尚存，是其基构，可得而寻。访诸耆旧，咸言昭王礼宾，广延方士，至於郭隗、乐毅之徒，邹衍、剧辛之俦，宦游历说之民，自远而届者多矣。不欲令诸侯之客，伺隟燕邦，故修建下都，馆之南垂。言燕昭创之于前，子丹踵之于后，故雕墙败馆，尚传镌刻之石，虽无经记可凭，察其古迹，似符宿传矣。濡水自堰又东，迳紫池堡西，屈而北流。又有浑塘沟水注之，水出遒县西，白马山南溪中，东南流入濡水。濡水又东至塞口，古累石堰水处也。
濡水旧枝分南，入城东大陂，陂方四里，今无水。陂内有泉，渊而不流，际池北侧，俗谓圣女泉。濡水又东，得白杨水口，水出遒县西山白杨岭下，东南流入濡水，时人谓之虎眼泉也。濡水东合檀山水，水出遒县西北，檀山西南。南流与石泉水会。水出石泉固东南隅，水广二十许步，深三丈。固在众山之内，平川之中，四周绝涧阻水，八丈有馀，石高五丈，石上赤土又高一匹，壁立直上，广四十五步。水之不周者，路不容轨，仅通人马，谓之石泉固。固上宿有白杨寺，是白杨山神也。寺侧林木交荫，丛柯隐景。沙门释法澄建刹于其上，更为思玄之胜处也。
其水南流，注于檀水，故俗有并沟之称焉。其水又东南流，历故安县北，而南注濡水。又东南流，于容城县西北，大利亭东南，合易水而注巨马水也。故《地理志》曰：故安县阎乡，易水所出，至范阳入濡水。阚骃亦言是矣；又曰：濡水合渠。许慎曰：濡水入涞。涞、渠二号，即巨马之异名。然二易俱出一乡，同入濡水。北易至涿郡范阳县会北濡，又并乱流入涞，是则易水与诸水，互摄通称，东迳容城县故城北，浑涛东注，至勃海平舒县与易水合。阚骃曰：涿郡西界代之易水，而是水出代郡广昌县东南，郎山东北，燕王仙台东。台有三峰，甚为崇峻，腾云冠峰，高霞翼岭，岫壑冲深，含烟罩雾。耆旧言燕昭王求仙处。范晔《后汉书》云：中山简王焉之窆也，厚其葬，采涿郡山石以树坟茔。陵隧碑兽，并出此山，谓之石虎山。山有所遗二石虎，后人因以名罡。罡之东麓，即泉源所导也。
《经》所谓阎乡西山，其水东流，有毖水南会，浑波同注，俗谓之为雹河。司马彪《郡国志》曰：雹水出故安县。世祖令耿况击故安西山贼吴耐蠡，符雹上十馀营，皆破之，即是水者也。
易水又东迳孔山北，山下钟乳穴，穴出佳乳，采者煹。火寻沙，入穴里许，渡一水，潜流通注，其深可涉。于中众穴奇分，令出入者疑迷，不知所趣。每于疑路，必有历记。返者乃寻孔以自达矣。上又有大孔，豁达洞开，故以孔山为名也。其水又东，迳西故安城南，即阎乡城也。历送荆陉北，耆旧云，燕丹饯荆轲於此，因而名焉。世代已远，非所详也。遗名旧传，不容不诠，庶广后人传闻之听。
易水又东流，屈迳长城西，又东流，南迳武遂县南，新城县北。《史记》曰：赵将李牧伐燕，取武遂、方城是也。俗又谓是水为武遂津。津北对长城门，谓之汾门。《史记?赵世家》云：孝成王十九年，赵与燕易土，以龙兑、汾门与燕，燕以葛城、武阳与赵，即此也。亦曰汾水门，又谓之梁门矣。易水东分为梁门陂。
易水又东，梁门陂水注之。水上承易水于梁门，东入长城，东北入陂，陂水北接范阳陂，陂在范阳城西十里，方一十五里，俗亦谓之为盐台陂。陂水南通梁门淀，方三里。淀水东南流，出长城注易，谓之范水，易水自下有范水通目，又东迳范阳县故城南，即应劭所谓范水之阳也。
易水又东迳樊舆县故城北。汉武帝元朔五年，封中山靖王子刘条为侯国，王莽更名握符矣。《地理风俗记》曰：北新城县东二十里，有樊舆亭，故县也。
易水又东迳容城县故城南。汉高帝八年，封赵将夜，于深泽，景帝中三年，以封匈奴降王唯徐卢于容城，皆为侯国，王莽更名深泽。
易水又东，泥水注之。水上承二陂於容城县东南，谓之大泥淀、小泥淀，其水南流注易水，谓之泥洞口。水侧有浑泥城，易水迳其南，东合滱水。故桑钦曰：易水出北新城西北，东入滱。自下滱、易互受通称矣。易水又东，迳易京南。汉末，公孙瓒害刘虞於蓟下。时童谣云：燕南垂，赵北际，惟有此中可避世。瓒以易地当之，故自蓟徙临易水，谓之易京城，在易城西四五里。赵建武四年，石虎有辽西南达易京，以京鄣至固，令二万人废坏之。今者城壁夷平，其楼基尚存，犹高一匹馀。基上有井，世名易京楼，即瓒所堡也。故瓒所与子书云：袁氏之攻，状若鬼神，冲梯舞于楼上，鼓角鸣于地中。即此楼也。
易水又东，迳易县故城南，昔燕文公徙易，即此城也。阚骃称：燕太子丹遣荆轲刺秦王，与宾客知谋者祖道，皆素衣冠，送之于易水之上。荆轲起为寿，歌曰：风萧萧兮易水寒，壮士一去兮不复还！高渐离击筑，宋如意和之。为壮声，士发皆冲冠。为哀声，士皆流涕。疑于此也。余按遗传旧迹，多在武阳，似不饯此也。汉景帝中三年，封匈奴降王仆<黑旦>为侯国也。

△又东过安次县南。
易水迳县南，鄚县故城北，东至文安县，与虖池合。《史记》苏秦曰，燕长城以北，易水以南，正谓此水也。是以班固、阚骃之徒，咸以斯水谓之南易。

△又东过泉州县南，东入于海。
《经》书水之所历，沿次注海也。
○滱水
△滱水出代郡灵邱县高氏山。
即呕夷之水也，出县西北高氏山。《山海经》曰：高氏之山，滱水出焉，东流注于河者也。其水东南流，山上有石铭，题言冀州北界，故世谓之石铭陉也。
其水又南陉候塘。候塘，川名也。又东合温泉水，水出西北暄谷，其水温热若汤，能愈百疾，故世谓之温泉焉。东南流迳兴豆亭北，亭在南原上，欹倾而不正，故世以欹城目之。水自原东流，注于滱水。又东，莎泉水注之，水导源莎泉南流，水侧有莎泉亭。东南入于滱水。
又东迳灵邱县故城南。应劭曰，赵武灵王葬其东南二十里，故县氏之。县古属代，汉灵帝光和元年，中山相臧旻上请别属也。瓒注《地理志》曰：灵邱之号，在武灵王之前矣。又按司马迁《史记》，赵敬侯二年，败齐于灵邱，则名不因武灵王事，如瓒《注》。
滱水自县南流入峡，谓之隘门，设隘于峡，以讥禁行旅。历南山，高峰隐天，深溪埒谷。其水沿涧西转，迳御射台南，台在北阜上。台南有御射石碑。南则秀嶂分霄，层崖刺天，积石之峻，壁立直上。车驾沿氵斥，每出是所游艺焉。
滱水西流，又南转东屈，迳北海王详之石碣南，《御射碑》石柱北，而南流也。

△东南过广昌县南。
滱水东迳嘉牙川，川有二水，南来注之。水出恒山北麓，稚川三合迳嘉牙亭东，而北流注于滱水，水之北。山行即广昌县界。
滱水又东迳倒马关。关山险隘，最为深峭，势均诗人高冈之病良马，傅险之行轩，故关受其名焉。关水出西南长溪下，东北历关，注滱。滱水南山上，起御坐于松园，建祗洹于东圃，东北二面，岫鄣高深，霞峰隐日，水望澄明，渊无潜甲。行李所迳，鲜不徘徊忘返矣。

△又东南过中山上曲阳县北，恒水从西来注之。
滱水自倒马关南流，与大岭水合。水出山西南大岭下，东北流出峡，峡右山侧有祗洹精庐，飞陆陵山，丹盘虹梁，长津泛澜，萦带其下，东北流注于滱。
滱水又屈而东，合两岭溪水，水出恒山北阜，东北流历两岭间。北岭虽层陵云举，犹不若南峦峭秀。自水南步远峰，石磴逶迤，沿途九曲。历睇诸山，咸为劣矣。抑亦羊肠、邛来之类者也。齐、宋通和，路出其间。其水东北流，注于滱水。
又东，左合悬水，水出山原岫盘谷，轻湍濬下，分石飞悬，水一匹有馀，直灌山际，白波奋流，自成潭渚。其水东南流，扬湍注于滱。
滱水又东流历鸿山，世谓是处为鸿头，疑即《晋书地道记》所谓鸿上关者也。关尉治北平，而画塞於望都，东北去北平不远，兼县土所极也。滱水于是左纳鸿上水，水出西北近溪，东南流注於滱水也。

△又东过唐县南。
滱水又东，迳左人城南。应劭曰，中人城西北四十里，县有雹水，亦或谓之为唐水也。水出中山城之西如北。城内有小山，在城西，侧而锐上，若委粟焉，疑即《地道记》所云，望都县有委粟关也。俗以山在邑中，故亦谓之中山城，以城中有山之水，因复谓之为广唐城也。《中山记》以为中人城，又以为鼓聚，殊为乖谬矣。言城中有山，故曰中山也。中山郡治。京相璠曰：今中山望都东二十里，有故中人城。望都城东有一城，名尧姑城，本无中人之传，璠或以为中人，所未详也。《中山记》所言中人者，城东去望都故城一十馀里，二十里则减，但苦其不东。观夫异说，咸为爽矣。今此城于卢奴城北如西六十里。城之西北，泉源所导，西迳狼山北。郎，唐音读近，实兼唐水之称。西流历左人亭，注滱水。
又东左会一水。水出中山城北，郎山阜下，亦谓之唐水也。然于城非西北，俗又名之为雹水，又兼二名焉。西南流入滱，并所未详，盖传疑耳。
滱水又东，恒水从西来注之，自下滱水兼纳恒川之通称焉，即《禹贡》所谓恒卫既从也。
滱水又东，右苞马溺水，水出上曲阳城东北马溺山，东北流迳伏亭。《晋书地道记》曰：望都县有马溺关。《中山记》曰：八渡、马溺，是山曲要害之地，二关势接，疑斯城即是关尉宿治，异目之来，非所详矣。马溺水又东流注于滱。
滱水又东，迳中人亭南。《春秋左传?昭公十三年》，晋荀吴率师侵鲜虔及中人，大获而归者也。滱水又东，迳京邱北，世谓之京陵，南对汉中山顷王陵。滱水北对君子岸，岸上有哀王子宪王陵，坎下有泉源积水，亦曰泉上岸。
滱水又东，迳白土北，南即靖王子康王陵，三坟并列者是矣。滱水又东，迳乐羊城北。《史记》称魏文侯使乐羊灭中山，盖其城攻中山所造也，故城得其名。
滱水又东，迳唐县故城。南北二城，俱在滱水之阳，故曰滱水迳其南。
城西又有一水，导源县之西北平地，泉涌而出，俗亦谓之为唐水也。东流至唐城西北隅，堨而为湖，俗谓之唐池。莲荷被水，嬉游多萃其上，信为胜处也。其水南入小沟，下注滱水，自上历下，通禅唐川之兼称焉。应劭《地理风俗记》曰：唐县西四十里得中人亭。今于此城取中人乡，则四十也。唐水在西北入滱，与应符合。又言尧山者在南，则无山以拟之，为非也。阚骃《十三州志》曰：中山治卢奴，唐县故城在国北七十五里。骃所说此则非也。《史记》曰：帝喾氏没，帝尧氏作，始封于唐。望都县在南，今此城南对卢奴故城，自外无城以应之。考古知今，事义全违。俗名望都故城，则八十许里，此城距中山城则七十里，验途推邑，宜为唐城。城北去尧山五里，与七十五里之说相符，然则俗谓之都山，即是尧山，在唐东北望都界。皇甫谧曰：尧山一名豆山。今山于城北如东，崭绝孤峙，虎牙桀立。山南有尧庙，是即尧所登之山者也。《地理志》曰：尧山在南。
今考此城之南，又无山以应之，是故先后论者，咸以《地理志》之说为失。又即俗说以唐城为望都城者，自北无城以拟之。假复有之，途程纡远，山河之状，全乖古证，传为疏罔。是城西北，豆山西足，有一泉源，东北流迳豆山下，合苏水，乱流转注，东入滱。是岂唐水乎？所未详也。又于是城之南如东一十馀里，有一城，俗谓之高昌县城，或望都之故城也。故县目曰望都，县在唐南。皇甫谧曰：相去五十里。稽诸城地，犹十五里，盖书误耳。此城之东，有山孤峙，世以山不连陵，名之曰孤山。孤、都声相近，疑即所谓都山也。《帝王世纪》曰：尧母庆都所居。张晏曰：尧山在北，尧母庆都山在南，登尧山见都山，故望都县以为名也。唐亦中山城也，为武公之国，周同姓。其后桓公不恤国政，周王问太史馀曰：今之诸侯，孰先亡乎？对曰：天生民而令有别，所以异禽兽也。今中山滛昏康乐，逞欲无度，其先亡矣。后二年果灭。魏文侯以封太子击也。汉高祖立中山郡，景帝三年为王国，王莽之常山也。魏皇始二年，破中山，立安州，天兴三年，改曰定州，治水南卢奴县之故城。周之衰也，国有赤狄之难，齐桓霸诸侯，疆理邑土，遣管仲攘夷狄，筑城以固之。昔耿伯昭归世祖于此处也。
滱水之右，卢水注之。水上承城内黑水池。《地理志》曰：卢水出北平，疑为疏阔，阚骃、应劭之徒，咸亦言是矣。余按：卢奴城内西北隅，有水渊而不流，南北一百步，东西百馀步，水色正黑，俗名曰黑水池。或云，水黑曰卢，不流曰奴，故此城藉水以取名矣。池水东北，际水有汉中山王故宫处，台殿观榭，皆上国之制。简王尊贵，壮丽有加。始筑两宫，开四门，穿城北累石为窦，通涿唐水流于城中，造鱼池、钓台、戏马之观。岁久颓毁，遗基尚存，今悉加土为刹利灵图。池之四周，民居骈比，填遍秽陋，而泉源不绝。暨赵石建武七年，遣北中郎将始筑小城，兴起北榭，立宫造殿。后燕因其故宫，建都中山。小城之南，更筑隔城，兴复宫观。今府榭犹传故制。自汉及燕，涿滱水迳石窦，石窦既毁，池道亦绝，水潜流出城，潭积微涨，涓水东北注于滱。滱水又东，迳汉哀王陵北，冢有二坟，故世谓之两女陵，非也。哀王是靖王之孙，康王之子也。
滱水又东，右会长星沟，沟出上曲阳县。西北长星渚，渚水东流，又合洛光水，水出洛光沟，东入长星水，乱流东迳恒山下庙北。汉末丧乱，山道不通，此旧有下阶神殿，中世以来岁书法族焉。晋、魏改有东西二庙，庙前有碑阙，坛场列柏焉。其水又东迳上曲阳县故城北，本岳牧朝宿之邑也。古者，天子巡狩，常以岁十一月至于北岳，侯、伯皆有汤沐邑以自斋洁。周昭王南征不还，巡狩礼废，邑郭仍存。秦罢井田，因以立县，城在山曲之阳，是曰曲阳，有下，故此为上矣。王莽之常山亭也。又东南流，胡泉水注之。水首受胡泉，迳上曲阳县南，又东迳平乐亭北，左会长星川，东南迳卢奴城南，又东北，川渠之左，有张氏墓冢，有《汉上谷太守议郎张平仲碑》，光和中立。川渠又东北合滱水，水有穷通，不常津注。

△又东过安喜县南，县故安险也，其地临险，有井、涂之难。汉武帝元朔五年，封中山靖王子刘应为侯国，王莽更名宁险，汉章帝改曰安喜。《中山记》曰：县在唐水之曲，山高岸险，故曰安险；邑丰民安，改曰安喜。秦氏建元中，唐水泛涨，高岸崩颓，城角之下，有大积木，交横如梁柱焉。后燕之初，此木尚在，未知所从。余考记稽疑，盖城地当初，山水渀荡，漂沦巨栰，阜积于斯，沙息壤加，渐以成地。
滱水又东迳乡城北，旧卢奴之乡也。《中山记》曰：卢奴有三乡，斯其一焉。
后隶安喜，城郭南有汉明帝时《孝子王立碑》。

△又东过安国县北。
滱水历县东，分为二水，一水枝分，东南流，迳解渎亭南。汉顺帝阳嘉元年，封河间孝王子淑于解渎亭，为侯国，孙宏，即灵帝也。又东南迳任邱城南，又东南迳安郭亭南。汉武帝元朔五年，封中山靖王子刘博为侯国。其水又东南流入于虖池，滱水又东北流，迳解渎亭北，而东北注也。

△又东过博陵县南。
滱水东北，迳蠡吾县故城南。《地理风俗记》曰：县故饶阳之下乡者也。
自河间分属博陵。汉安帝永初七年，封河间王开子翼为都乡侯，顺帝永建五年更为侯国也。
</div>
    <div class="pagination">
<a href="水经注_page9.html">上一页</a><span>...</span><a href="水经注_page5.html">5</a><a href="水经注_page6.html">6</a><a href="水经注_page7.html">7</a><a href="水经注_page8.html">8</a><a href="水经注_page9.html">9</a><span class="current-page">10</span><a href="水经注_page11.html">11</a><a href="水经注_page12.html">12</a><a href="水经注_page13.html">13</a><a href="水经注_page14.html">14</a><a href="水经注_page15.html">15</a><span>...</span><a href="水经注_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
