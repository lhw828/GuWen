<!DOCTYPE html>
<html>
<head>
    <meta charset="UTF-8">
    <title>浙江通志 - 第 785 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 785 页/共 787 页</h1>
    <div class="content">　　林间録唐宣宗微时武宗数欲杀之宦者仇公武保防之为薙髪作比邱使佚游至杭盐官安禅师江西马祖之高弟一见异之故宣宗留盐官最久
　　秀水县志唐遗事载宣宗为光王时以避害从香严闲禅师更名琼俊祝髪为沙门复从闲入吴谒盐官安国师掌书记既而遁迹嘉兴水西未几武宗登遐乃为诗曰殿阁连云接爽溪钟声还与鼓声齐长安若问江南事报道风光在水西书路岐人背使徃长安示朝臣由是迎归即位寻勅水西为资圣禅寺寺至今有宣宗遗像暨亲书寺额存焉予来领事访得其诗而江浙左丞周公伯温【琦】为书诸石以垂不朽或以为宣宗之隠乃宣州水西非此也然遗事云宣宗即位首建兴唐资圣二刹于今寺名为合盐官今为海宁州海宁与嘉兴为近由是观之则此为宣宗之隠与建无疑矣宣宗与闲在庐山吟瀑布诗闲得前二句云穿云透石不辞劳地逺方知出处高宣宗应声续云溪涧岂能留得住终归大海作波涛先后事也故并书之使后之览者得详焉
　　东观奏记大中十二年宣州叛将康全泰逐观察使郑薫时萧寘为浙西观察使地与宣州接遂擢用武臣李瑑代寘特建镇海军节镇抚之
　　因话录李约雅度冲逺有山林之致在湖州尝得古铁一片击之清越又养一猿名山公尝以自随
　　闻奇录傅业宰天台县有人猎得一兽形如豕仰鼻长尾有岐傅识之曰蜼也雨则悬于树以尾塞其鼻后果验之
　　西湖游览志余欧阳公五代史叙列国云闻诸故老谓吴越尝称帝改元而求其事迹不可得颇疑吴越后自讳之宋时王顺伯收临安府故碑有石屋崇化寺幢题天寳四年明庆寺幢题天寳五年九里松观音尊胜幢题寳大二年水月寺幢题寳正元年招贤寺幢题寳正二年小明庆金牛玛瑙等九幢皆题寳正贡院桥柱题寳正六年至今寺中石塔有吴越王并年号处皆镌铲糢糊盖归宋纳土时所改尔
　　两湖尘谈钱氏建国有州十三军一杭蘓湖秀衢睦婺越明台温处福州也衣锦则军也镠在位凡三改元曰天寳曰寳正曰寳大具见封落星石刻书与其地金石刻中考其时则朱梁以丁卯簒唐武肃是年犹用唐天祐年号次年乃改元至壬申以后用梁年号迨后唐革命复改元至壬辰又用后唐年号是嵗武肃薨其子孙迄汉周不复改元矣
　　吴越备史武肃王以梁开平四年八月筑捍海塘怒潮急湍昼夜冲激版筑不就表告于天云愿退一两月之怒涛以建数百年之厚业祷胥山祠云愿息忠愤之气暂收汹涌之潮函诗一章置海门云传语龙王并水府钱塘借与筑钱城因采山阳之竹令矢人造为箭三千只羽以鸿鹭之羽饰以丹硃链刚火之铁为簇既成用苇敷地分箭六处币用东方青九十丈南方赤三十丈西方白七十丈北方黒五十丈中央黄二十丈鹿脯煎饼时果清酒枣脯茅香浄水各六分香炉布置以丙夜三更子时属丁日上酒三行祷云六丁神君玉女隂神从官兵六千万人镠以此丹羽之矢射蛟灭怪渇海枯渊千精百鬼勿使妄干唯愿神君佐我助我令我功行早就祷讫明日募强弩五百人以射涛头人用六矢每潮一至射以一矢射止五矢潮乃退
　　五代史吴越世家开平四年王游衣锦军作还郷歌曰三节还郷兮挂锦衣父老逺来相追随牛斗无孛月无欺吴越一王驷马归
　　嘉靖临安县志钱武肃王衣锦还郷盛燕父老山林皆覆以锦故名临安为十锦衣锦营衣锦山衣锦南郷衣锦北郷锦溪锦桥昼锦堂昼锦坊保锦坊衣锦将军树
　　吹景集吴越备史载钱镠题湖州婴兰堂诗初疑郡故有碧澜堂似传写之误及读古乐府作蚕丝云柔桑感阳风阿那婴兰妇盖江南蚕务独盛吴兴唐人或采此名堂耳
　　葆光录寳正中当秋成一旦蝗翳日而飞武肃王防祝毕投于浙江不可胜纪
　　临安图经功臣寺有沟曰千人相传钱氏役千人一日而成
　　菽园杂记两浙田税亩三斗钱氏国除朝廷遣方防均两浙杂税防悉令亩出一斗使还责擅减税额防曰以为亩税一斗者天下之通法两浙既为王民岂宜循伪国之法上从其说故税亩一斗者自方防始
　　钱氏家乘钱沛字子父硕亶于朱梁时赠尚书检校司空娶陈氏子三曰湛曰滉曰沛沛以武肃功赠尚书左仆射娶童氏赠赵国夫人建庙武林子二曰宇曰宙宙字遵古喜读扬子太元卜筑于镜山终于锦军城唐赠太尉子寛开平四年赠太师
　　十国春秋荘穆夫人吴氏安国县人父仲忻浙西观察判官夫人归室闺门整肃孝敬尽礼武肃性严急常怡顔以谏之常游奉国寺王命载帛百缣以备散施夫人曰妾备尝机杼之劳遽以游赏靡费非恤民之道遂不受而罢夫人每嵗春必归衣锦军以为恒武肃王语之曰陌上花开可缓缓归时人用其语以为歌曲至今传之
　　十国春秋恭穆夫人马氏父绰雄武军节度使绰初以旧恩娶武肃王女弟未几武肃王复为文穆王【元瓘】娶绰女性聪慧勤于职武肃王常禁中外畜声伎而文穆王年逾三十无子夫人为之请武肃王乃聴文穆纳诸姬生子夫人皆均养之
　　呉越备史顺徳夫人吴氏钱塘人讳汉月中直指挥使珂女也幼婉淑奉文穆王性慈惠节俭居常被布练每闻王决断政事有及重刑者夫人常颦蹙以仁恕为言诸吴将有迁授皆峻拒之及其入对多加训励有过必面责故诸吴终夫人之世不甚骄恣
　　挥尘録吴越忠献王钱佐薨其弟倧袭位未防为其大将胡进思所废时忠懿王俶为台州刺史进思迎立之元丰中王之孙暄知台州其子景臻自郡入都选尚仁宗女靖康末南来遂卜居后数年诏即州赐第享之二十年寿八十六薨于天台其子恬居之又二十年官至少师年亦八十余少师子即处和处和之女又自台被选为王妃处和既为执政营甲第南北相望甚伙一家盛事常占此境
　　玉壶清话钱昱忠献王长子也读书强记在故国与赞宁僧录举竹事昱得百余条着竹谱三卷尤善书牍太宗取阅深爱之谓左右曰诸钱笔札多学浙僧亚栖书体格浮软其失仍俗独此儿不然以御书金花扇及行草急就章赐之
　　西河诗话寳叔塔一谓僧寳所建塔所叔形悮一谓钱王俶入觐民建塔保之呼保俶俶叔声悮然皆无据之言考是塔甚古郡国志云寳石山有七层寳塔王僧孺称其巧絶人工则其来旧矣且是塔以山得名寳叔者寳石之误盖山本多石有巾石甑石落星石缆船石旧名山足曰石塔头是也南屏山回峰以山势回抱得名吴越王妃建塔其上本名回峰俗作雷峯声近致误而淳祐咸淳旧志造一雷姓者当之可笑甚矣宋有道士徐立之筑室塔傍世称回峯先生此可验也
　　文公谈苑钱镠日释迦真身舍利塔见于明州鄞县即阿育王所造八万四千而此震旦得十九之一也镠造南塔以奉安俶在国天火屡作延烧此塔一人奋身穿烈焰登第二级持之而下太平兴国初太宗命取塔禁中度开寳寺北地造浮图十一级以葬舍利初造塔得浙东匠人喻浩浩不食荤先作塔式以献凡一月而一级成其有梁柱龃龉未安者浩周旋视之持挺撞击数十即皆牢整自云此可七百年无倾动人或问其北面稍高曰此数十歩乃大河润气津浃经一百年则北隅微垫而塔正矣浩既而求度为僧数月死世颇疑其异
　　六研斋二笔上虞有舜井相传舜子生时井为涌泉秦始皇封塞起两墩各高一丈晋宋为佛庐野人耕锄多得古磗甃石吴越寳正三年闰八月十四日钱王差人赍火粮畚锸开掘得防记寳物一百二十余件都抽领西都上直厢虞盛瑗东都上直厢虞孙西都随身虞闾邱稔勾当拜祭内直殿十将于轩十六日凿西井十九日得银环六赤珠一金盒一古文钱二千三百四十琥珀珠一当十大钱三当五十大钱二十四太平钱百直百三铢二十四大钱二百五十四五铢钱九百六十货钱二百八十半两钱三十石狮一镌其背曰重华井天明可开腹内有水精珠一东井得银塔一高一尺高层内有金瓶舍利二颗散金瓶二金铃六铜铃一银环六银铃一水精珠十四琥珀珠九杂珠大小三十五小琥珀狮子三十玛瑙珠七玉人一玉环一铜镜三铜罏一小玛瑙珠六玉瓶一以上共三十四件并有石匣盛之题云唐元徽四年于此造塔镇井有重华石一片濶三尺厚九寸左右有索痕深二寸官中令造深沙神一躯足履四石寳正四年六月廿九日差钱文殷祭神镌石
　　宋史后妃列传李宸妃杭州人祖延嗣仕钱氏为金华县主簿父仁徳终左班殿直妃初入宫荘重寡言真宗以为司寝既有娠从帝幸砌台玉钗坠妃恶之帝心卜钗完当为男子左右取以进钗果不毁已而生仁宗封崇阳县君进才人后为婉容仁宗即位册为顺容章献太后为访其亲属得其弟用和补三班奉职妃嘿处先朝嫔御中未尝自异终太后世仁宗不自知为妃所出也后燕王为仁宗言乃追尊为皇太后
　　山栖志杨亿至道中知处州与李起居书郡斋迥在霄汉石磴盘曲防马征登岚霭滴衣烟霞满目
　　东轩録鞠咏为进士以文受知于王公化基及王公知杭州咏擢第释褐为大理评事知杭州仁和县将之官先以书及所作诗寄王公以谢平昔奨进今复为吏得以文字相乐之意王公不荅及至任畧不加礼课其职事甚急鞠大失望于是不复冀其相知而専修吏干后王公入为参知政事首以咏荐人或问其故荅曰鞠咏之才不患不达所忧者气峻而骄我故抑之以成其徳耳鞠闻之始以王公为真相知也
　　黙记张君房着云笈七籖乘异记丽情集科名定分録潮说脞说知杭州钱塘刋作大字板行世
　　青箱杂记天圣中丞相王公随以给事中知杭州日与林逋唱和亲访其庐见其頽陋即出俸钱新之逋以啓谢其畧曰伏府主给事差人送到留题唱和石一片拜赐轩荣以庇风日衡茅改色猿鸟交惊夫何至陋之穷居获此不朽之盛事窃念顷者清贤钜公出镇藩服亦常顾邱樊之侧微念土木之衰病不过一枉驾一式庐而已未有迂回玉趾歴览环堵当缨緌之盛集摅风雅之秘思率以赓载始成编轴且复构他山之坚润刋羣言之鸿丽珠聫绮错雕缛相照辇植置立贲于空林信可以夺山水之清晖发斗牛之寳气者矣
　　清夜录范文正公【仲淹】镇钱塘兵官皆被荐独巡检苏麟不见录乃献诗云近水楼台先得月向阳花木易为春公即荐之
　　严陵志范文正公既为严先生祠堂记以示旴江李泰伯李读之叹咏不已起而言曰公文一出必将名世妄意辄易一字以成盛美公瞿然握手叩之荅曰云山江水之语于义甚大而徳字承之乃似趢趚拟换作风字如何公时凝坐额首殆欲下拜按孟子论伯夷柳下惠皆以风言风字不可易也
　　庚溪诗话蔡天啓肇尝守睦州到任谢表有曰城谯閴寂一叶落而知秋岛屿萦回二水合而成字复有诗曰叠嶂巧分丁字水腊梅迟见二年花人谓能状桐庐郡景物也
　　能改斋漫録滕宗谅知湖州兴学费民钱数千万役未毕而去或言钱出入不明者通判以下不肯签簿胡武平宿来继守言曰滕侯所为非是君奚不早言俟其去乃非之岂分谤之意乎于是众惭而签簿卒成其业
　　豹隠纪谈吴兴之名水晶宫不见图经刺史杨次公九月十五日夜絶句云江南地暖少严风九月炎凉正得中溪上玉楼楼上月清光合作水晶宫后林子中闻滕元发得湖州以诗贺曰清风楼下两溪春三十余年一梦新欲识玉皇香案吏水晶宫主谪仙人因为故事
　　耆旧续闻陆太傅轸会稽人神采秀异好为方外游七嵗犹不能语一日乳媪擕往后园俄而吟诗曰昔时家住海三山日月宫中屡往还无事引他天女笑谪来为吏在人间后仕至兵部郎官力请老归稽山宋元宪公【敏求】杜祁公【衍】一时名流皆有送行诗篇中多及神仙之事盖公之雅志也尝视诸孙中指农师佃之弟倚曰此儿有仙风道骨
　　防斋笔谈郎简侍郎与杜祁公极相厚善简长祁公十余年祁公以兄事之既老谢事居里中筑别馆径山下善服食得养生之术即径山涧旁种菖蒲数亩嵗采以自饵山中人目为菖蒲田
　　癸辛杂识吴兴六老之会庆厯六年集郎简工部侍郎七十九范说司封员外八十六张维卫尉寺丞九十一刘余庆殿中丞九十二周守中大理丞七十二时太守马寻主之胡安定教授湖学为之序焉
　　梦溪笔谈钱塘江钱氏时为石隄隄外又植大木十余行谓之滉柱寳元康定间人有献议取滉柱可得良材数十万杭帅以为然既而旧木出水皆朽败不可用而滉柱一空石隄为洪涛所激嵗嵗摧决杜伟长为转运使人有献说自浙江税场以东移退数里为月隄以避怒水众水工皆以为便独一老水工以为不然密谕其党曰移隄则嵗无水患若曹何所衣食众人乐其利从而和之伟长不悟其计费以钜万而江隄之害仍嵗有之近嵗乃讲月隄之利涛害稍稀然犹不若滉柱之利但所费至多不复可为
　　墨客挥犀孙元规【沔】知杭州摘姧发伏号为神明有僧元夕市中然顶求化以新寺宇左右施利山积公出见立马不行瞰其情久之入呼僧前诘其姧状僧惶恐顿伏又一僧醉卧道上为逻者所擒公问其故僧荅曰野性所嗜不能自禁又问复能饮酒否曰公家赐酒安敢不饮遂与酒一壶一引而尽公戒逻者曰速扶师归院勿使为羣小侵侮僧明日声鼓登坐谓众曰吾西竺人也溷迹于此不幸为此子聴识不可复留矣于是结跏趺坐而逝其分别淑慝皆此也
　　咸淳临安志沈括云治平中杭州南新县民家析柿木中有上天大国四字书法顔鲁公有笔力国字中间仍排起作大口全似顔笔其横画即是横理斜画即是斜理其木直剖偶当天字中分而天字不破上下两画并一脚皆横挺出半指许如木中之节以两木合之如合契焉予亲见之
　　湘山野録余杭熊万卷者浮屠之真儒有奥学着典一百二十卷居延庆寺在慈坞时儒皆抱经受业师居常喜阅唐韵诸生窃笑一日出题于法堂枫为琥珀赋诸生不谕请之不说凡月余检经史百家无见者师曰兹字在东字第三板请详诸生检之果载枫字注中云黄帝杀蚩尤弃桎梏变为枫木脂入池中千年化为琥珀后诸生始敬此书
　　避暑录话沈文通【遘】喜吏事每觉有疾药饵未验亟取难决词状连判数百纸落笔如风雨意便欣然
　　闻见前録王荆公【安石】知明州鄞县读书为文章二日一治事起隄堰决陂塘为水陆之利贷谷于民立息以偿俾新陈相易立学校严保伍邑人便之
　　清波别志蘓文忠公【轼】知杭州以私帑金五十两助官缗于城置病坊一所名安乐以僧主之三年医愈千人与紫衣后两浙漕臣申请自今管干病坊僧三年满所医之数赐紫衣及祠部牒一道从之仍改为安济坊坊原在众安桥迁于湖上
　　春渚纪闻东坡先生临钱塘日有诉负绫绢钱二万不偿者公呼至询之云某家以制扇为业适今春已来所制不售非固负之也公曰姑取汝所制扇来吾当为汝市也扇至公取白圑夹绢二十就判笔作行草及枯木竹石顷刻而尽即以付之其人抱扇谢出始逾府门而好事者争以千钱取所持立尽遂尽偿所逋
　　泊宅编杨孝本字行先居处州城西一圃甚幽邃学博行高东坡谪惠州过而爱之为留月余号曰玉岩居士生平不娶坡每来谒直造其室尝戏以元徳秀呼之居士曰某乃阳城之裔故坡诗曰众谓元徳秀自称阳道州皆谓无妻也居士后以经明行修得官太学年七十致仕以奉议郎直秘阁领宫祠以归
　　梁溪漫志东坡镇余杭遇游西湖多令旌旗导从出钱塘门坡则自涌金门从一二老兵泛舟絶湖而来饭于普安院徜徉灵隠天竺间以吏牍自随至冷泉亭据案剖决落笔如风雨分争辨讼谈笑而办已乃与僚吏剧饮薄晩则乘马以归夹道灯火纵观太守有老僧绍兴末年九十余幼在院为苍头能言之
　　黙记朱先生者失其名杭州人举进士赴礼部遇异僧慈上座传以易数且言子当传吾术足以资身不必仕宦盖子命薄也遂授其术尽验遂不复省试上座别去曰他时见胡钉铰者知吾所在也后章丞相当国必欲致之且入朝荐其学诏特赴殿试不得已赴试而犯庙讳特置五甲一日置冠带作带者有士人风范问之则胡钉铰也惊问慈上座所在曰君既仕宦矣上座不可得而见也先生固请徃见曰上座于人才举意即知之何可知其处也先生不乐失志得疾还郷而卒其书人犹得之号三宫易六遇易
　　遯斋闲览赵阅道【抃】寛厚长者与物无忤家于三衢所居甚隘弟侄有欲恱公意者厚以值易邻翁居以广公第公闻不乐曰吾与此翁三世为邻矣忍弃之乎命亟还翁居而不追其值
　　笔谈熙宁七年嘉兴僧道亲号通照大师游雁荡山至瑞鹿院见一人衣布襦行涧邉身轻若飞履木叶而过叶皆不动心疑其异人下涧中揖之相与坐石上问其氏族闾里年齿皆不荅须发皓白而色如少谓道亲曰今宋朝第六帝也更后九年当有疾汝可持吾药献天子此药人臣不可服服之有大责宜善保守乃探囊出一丸指端大紫色重如金锡以授道亲又曰嵗当大疫吴越尤甚汝名已在死籍今食吾药勉修善业当免此患探囊取一柏叶与之老人曰慎守药至癸亥嵗自诣阙献之言讫遂去南方大疫两浙病死者十五六道亲殊无恙至元丰六年夏梦老人促之曰时已至何不献药梦中为雷霆驱逐惶惧而起径诣秀州具述本末谒假入京诣尚书省献之执政亲问以为妄不受其献明日奏知上急使人追付内侍省问状以所遇对未数日帝果不豫乃使干当御药院梁从政持御香赐装钱百千同道亲乘驿诣雁荡山求访老人不见于所遇处焚香而还帝寻康复
　　墨荘漫録衢州防事下旧有土势隆起篠本丛生相传云古塜也旧有碑其文云五百年刺史为吾守墓以此前后相承皆畏而不敢慢绍圣元年齐安孙蕡公素为守问之左右以是对公命毁之官吏大恐阖府叩头以谏公曰借令土中有贤者骨当以礼法迁之乃为文自祭而除之劚深丈余了无他异但有二石峰长五六尺坚痩泔润又有大木之根蟠踞其下羣疑遂定石上刻云干符五年五月三日安于此押衙徐讽龙山起此石处得二石刺史季某题又刻云开寳七年重叠峨嵋山于防事前于郡斋文会阁移季公之石安置于此刺史慎知礼题时公素方修州治南韶光园重建清泠台堂成乃移二石于堂下名曰双石公素可谓刚毅正直自信之君子也
　　入蜀记临平山太师蔡京葬其父凖于此以钱塘江为水会稽山为案山形如骆驼葬于骆之耳而筑塔于驼之峰盖葬师云驼负重则行逺也然东坡乐府固已云谁似临平山上塔亭亭迎客西来送客行则临平有塔久矣当是蔡氏葬后増筑或迁之耳京太子少保制云托祝圣而饰临平之山是也
　　春渚纪闻余拂君厚霅川人其居在汉铜官庙后溪山环合有相宅者言此地当出大魁君厚之父朝奉君云与其善之于一家不若推之于一郡即迁其居于后以其地为乌程县学不二三年君厚为南宫魁而莫俦贾安宅继魁天下
　　寳庆四明志政和七年郡人楼异除知随州陛辞建议于明置髙丽司曰来逺局创二巨航百斛舫以应办三韩嵗使且请垦州之广徳湖为田收嵗租以足用既对改知明州复请移温之船场于明以便工役创髙丽使行馆
　　清波杂志政和末有知婺州黄搏献言六经之治贵未乱兵家之胜贵未战国家城壁军旅器械守御独注意于西北而略于东南臣以谓东南有备则西北乃可全胜大观初尝诏东南久安兵寡势弱人轻易摇申诫守御有司奉行失序旋即废罢且东南民物繁富城壁可守十无二三不务増筑而急于漕粟军额不足不急于招补而急于更戍臣谓宜乘时舒裕讲求利害先后之序其切中时病如此朝廷但令监司守臣讲究而已间不二嵗遂有方腊之变州县不能制乃命童贯谭稹尽将陜西部落劲兵进讨阅嵗方克
　　铁围山丛谈钱塘龙华寺有傅大士真身仍藏所谓敲门椎诵金刚经相板与藕丝灯三为吴越钱王从婺女双林取来藕丝者梁武帝时物也谬言藕丝织成实不然所织纹实华严会释氏设法相状凡七即所谓七处七会者是也有天人鬼神龙象宫殿之属穷极幻妙不可名状政和后索入禁中宣和初既大黜释氏教因复以藕丝灯赐宦者梁师成师成籍没而藕丝灯莫知所在
　　韵语阳秋宋大观中吴兴人卲宗益剖蚌中有珠现罗汉相偏袒右肩矫首左顾衣纹毕具遂奉归慈感寺临溪流建炎中宪使杨应诚与客传玩忽越槛跃入水中祷佛求之一索而获
　　鸡肋编婺州义乌县有叶链师者本蓓蕾村田家女随嫂浣纱于溪中见一巨桃流水上取以遗嫂时方仲冬嫂以其非时又若食余因弃不取女乃啖之归遂絶粒逾年之后性通慧初不识字乃能操笔书有楷法徽宗闻之召至都下入禁中赐号链师
　　崇祯义乌县志宗忠简公【泽】与同舍生林廸友善林先公登第音问不相及者累年官于莱之别邑挈家来谒公经旬而去继以病告公往视之疾已革尚能语曰廸死如何曰某任后事曰子女如何公曰嫂当养子当教之女当选佳士归之后悉如言以林女妻修职郎康森又以亲女妻森弟劦申爱好焉林子懋后从公讨贼得官为文登令卒于官家贫不能归公亲吊之厚以俸资其行公之行义如此者甚众
　　谈薮曹泳侍郎妻硕人厉氏余姚大族女方泳盛时郷里奔走恐后独硕人之兄厉徳斯不然泳怒帅越时徳斯为里正泳风邑官胁治百端竟不屈
　　海宁县志刘一止校浙试欲得通时务者同列患无人一止出卷示曰是宜为首啓号乃张九成众皆恱服
　　耆旧续闻陆辰州子逸左丞农师【佃】之孙太傅公之元孙也晩以疾废卜筑于秀野越之佳山水也放傲其间不复有荣念对客则终日清谈不倦尤好语前辈事洒洒倾人聴
　　钱塘遗事宋太祖次陈桥从仁和门入高宗由海道过杭闻县名仁和甚喜曰此京师门名也驻跸之意始此
　　鸡肋编临安府城中有七寳山车驾驻跸时御史中丞辛丙殿中侍御史常同监察御史魏矼明震周纲皆居其上人遂呼为五台山绍兴四年大享明堂更修射殿以为享基时殿柱大者每条二百四十千总木价六万五千余贯则壮丽可见
　　云麓漫抄鳯凰山分左右翼大内在山之左腋后有山包之第二包即相府第三包即太庙第四包即执政府包尽处为朝天门端诚殿在山之右腋有山包之第二包即郊坛第三包即易安斋第四包即马院
　　北牕炙輠邓光祖知严州某县时当绍兴中国家方创都钱塘所需材木甚大期且急所在鼎沸而光祖殊不经意乃徐集诸里正各置之即以朝廷所降木色丈尺人一纸令各具其界中凡寺凡庙凡驿凡官道有木与所降色様合者供不得脱一根既供乃令匠徃视之皆合遂令里正伐之官特与粮不须臾木乃大集所得倍其数他郡县皆望青斩伐所残人塜墓及民家要害处众而吏复有夤缘求乞于其间所在骚然惟光祖丝毫无侵于民且不出一吏所得乃过诸县
　　愧郯录中兴以后浙右大刹如径山净慈灵隠天竺宫观如太一开元佑圣皆降勅劄差主首禅席
　　七修稿余杭径山钱塘灵隠净慈宁波天童育王等寺为禅院五山钱塘中竺湖州道场温州江心金华双林宁波雪窦台州国清与福州雪峯建康灵谷苏州万寿虎邱为禅院十刹钱塘上竺下竺温州能仁宁波白莲等寺为教院五山钱塘集庆演福普福湖州慈感宁波寳陀绍兴湖心与苏州大善北寺松江延庆建康瓦棺为教院十刹
　　芦浦笔记四明僧庐在六邑总大小二百七十六所只鄞一县城内二十六城外八十天童日饭千僧育王亦不下七八百人行仆称是天童嵗收谷三万五千斛育王三万斛
　　咸淳临安志临安西湖旧传南北两山僧寺大小合三百六十后为军营禁苑势人园圃之所包占今存者不满百
　　杭州图经附郭二邑所营寺院内钱塘二百七十仁和六十五合三百三十五所外七邑不与焉
　　枫牕小牍绍兴二年五月临安大火被燬者一万三千余家六年十二月复火更一万余家人皆以为中兴之始改元建炎致此然周显徳五年夏四月辛酉城南火作延于内城忠懿王避居都城驿诘旦且焚镇国仓王泣祷而灭计一万九千余家但临安扑救视汴都为疎东京每坊三百歩有军巡铺又于髙处有望火楼上有人探望下屯军百人及水桶洒箒钩锯斧杈梯索之每发扑救须便灭
　　苇航纪谈绍兴庚寅天台水灾主簿防基冲出一朱棺正当防治主簿朱公俾令移徃山东掩瘗役夫开掘忽见一碣上有字云乾卦吉坤卦凶五百年逢朱主簿移我葬山东不知为谁氏遂移葬之
　　陶朱新录绍兴乙酉永嘉火灾前数日有熊自楠溪之江浒跃入小舟渡至城下初不惧人命猎士杀之时髙开府世则寓城中谓其倅赵允蹈曰熊字为能火郡中宜慎火已而延烧官民舍什七八独州治存
　　桐庐县志桐庐县三大字宋徐铉篆始秣陵刁衎与铉共事江南衎为桐庐宰往京师求于铉得之掲为县额以其墨迹藏勅书库皇祐中县令刘斁恐其壊乃摹其字刻石吴郡张伯玉为记其事于石南渡后二刻俱在县衙而墨迹不存矣
　　青箱杂记近世有好事者以潘阆遨游浙江咏潮著名以轻绡写其形容谓之潘阆咏潮图
　　西湖游览志余乾道淳熙间寿皇以天下养每奉徳寿三殿游幸湖山御大龙舟宰执从官以至大珰应奉诸司及京府弹压等各乘大舫无虑数百时承平日久乐与民同凡游观买卖皆无所禁画楫轻舫旁午如织至于菓蔬羮酒关扑宜男戏具閙竿花篮画扇防旗糖鱼粉饵时花泥婴等谓之湖中土宜又有珠翠冠梳销金防段犀钿髹漆织藤窰器玩具等物无不罗列如先贤堂三贤堂四圣观等处最盛或有以轻桡趂逐求售者歌妓舞鬟严妆自衒以待招呼者谓之水仙子至于吹弹歌拍杂剧纷纭撮弄胜花泥丸鼓板投壶花弹蹴踘分茶弄水踏滚木拨盆杂艺散耍呕唱息器教水族飞禽水傀儡鬻道术烟火起轮走线流星火爆风筝不可指数总谓之赶趂人盖耳目不暇给焉
　　南宋相眼洪皓买一妾东平人其母曽在明节皇后閤中言显仁皇后生太上时梦金甲神人自称钱武肃王寤而生太上武肃年八十一太上亦八十一卜都于此亦非偶然迈又言显仁会稽人绍圣间蘓丞相颂致仕居丹阳有老婢韦出家为尼尝给事蘓相其妹即显仁也颂携以入京会哲宗择室女二十人分赐诸王显仁在选入端王宫暨即位一御而生太上
　　雪履斋记张俊有爱妾乃钱塘妓张秾也颇渉诗书俊文字秾皆与之柘臯之役俊发书嘱秾照管家事秾报俊以霍去病赵云事以坚其心且言今日之事惟在宣抚不当以家为念勉报国恩俊以其书缴奏上大喜亲书奨谕以赐秾仍加封雍国夫人
　　南宋相眼绍兴壬午七月临安访求岳飞坟在钱塘门外当时私号贾宜人坟
　　养疴漫笔孝宗幸天竺及灵隠有辉僧相随见飞来峰问辉曰既来如何不飞去对曰一动不如一静又看观音像手持数珠问曰何用曰念观音经问自念则甚曰求人不如求已孝宗大喜
　　桃源手聴史越王浩罢相归里经从慈溪邑宰蒋鹗逺迎既见邑吏而下皆罗拜庭下越王荅拜蒋鹗局蹐请免王曰阁下与之有名分某与之为郷曲
　　入蜀记秀州崇徳县有市人吴隠忽弃家寓旅邸终日黙坐一室之中惟一卧榻客至共坐榻上或载酒过之亦不拒清谈竟日隠不学问至是间与人言易数皆造精微亦能先知人吉凶寿夭见者莫能测也
　　农田余话李息斋善画竹尝为嘉兴守故其竹吴下多有之子遵道任台州黄岩州知州尤善画竹木优于乃父
　　陆象山集杨慈湖简任富阳主簿乾道八年象山过富阳留半月将别去念平时有疑愿一见不可得复留之夜集双明阁数提本心二字因问如何是本心陆曰恻隠之心仁之端也羞恶之心义之端也辞譲之心礼之端也是非之心智之端也此即是本心简曰儿时已晓此语毕竟如何象山终不易其说次日有一鬻扇者讼至庭简断其曲直讫又问象山曰适来断扇讼是者知其为是非者知其为非此即君之本心简忽大省揖而归拱坐达旦质明北面执弟子礼终身师事焉
　　入蜀记毛徳昭名文江山人极苦学中年病盲盲后犹终日危坐黙诵六经至数千言不已
　　秀水县志薛元鼎字升云莆田人淳熙中除户部左曹郎有长户部者献贡籍之说元鼎被防徃秀州欲以一州嵗计综覈其盈缩以为天下准平议者以为此法果行民受其病元鼎至秀州还以其所详究本末源流敷奏曰但见郡县窘束不见有余上可其奏曰卿真实才而物议亦愈归重
　　四朝闻见录庆元元年韩胄欲逐赵忠定汝愚因以尽去天下之不附已者名以伪学朱文公去国寓西湖灵芝寺送者渐少惟平江水川李君杞独从容叩请得穷理之学
　　金华杂识朱晦翁过婺州尝游武义王臣家书其壁云脱凡近以游高明勿为婴儿之态而有大人之志勿为终身之谋而有天下之虑不求人知而求天知不求同俗而求同理又扁三槐堂赠之至今墨迹宛然壁间
　　天啓慈谿县志自慈谿县夹田桥至西渡头驿路跨十五里计二千三百一十有六丈吴潜创用石板砌路濶七尺东西置石牌张寺丞即之题曰相公衢
　　新定续志郷会所以笃枌榆之谊唯唱第毕郷之位于朝与仕于京者张宴湖山为新贵者庆最为盛集严为恭圣皇后毓庆之郷后兄杨惠节王次山字仲甫后侄敏肃王谷字声之忠宪王石字介之每集必为统盟其后节蝉聫缨绂辉映率继先志今节使蕃孙之子镇以尚帝姬益贵斯集益有光焉
　　宋史后妃列传理宗谢皇后讳道清天台人祖深甫为相有援立杨太后功太后徳之理宗即位太后命选谢氏诸女后独在室兄弟欲纳入宫诸父攑伯不可会元夕县有鹊来巢灯山众以为后妃之祥乃供送后时贾渉女同在选中理宗意欲立贾太后曰谢女端重宜正中宫遂定立后后既立贾贵妃専宠贵妃薨阎贵妃又以色进后处之裕如略不介懐太后深贤之开庆初元兵渡江理宗议迁都平江庆元后谏不可恐摇动民心乃止度宗立尊为皇太后
　　宋史后妃列传度宗全皇后会稽人理宗母慈宪夫人侄孙女也幼从父昭孙知岳州开庆初秩满归道潭州时元兵围潭州人有见神人卫城者已而潭独不下逾年事平至临安会忠王议纳妃臣僚言全氏侍其父往返江湖备尝艰险其处贵富必能尽警戒相成之道理宗乃诏后入宫问曰尔父昔在寳祐间没于王事每念之令人可哀后对曰妾父可念淮湖之民更可念也帝深异之语大臣曰全氏女言词甚令宜配冡嫡承祭祀景定二年册为皇太子妃度宗立册为皇后
　　万柳溪邉旧话尤荘定公【焴】尝筑圃临安之西湖花木不繁而潇洒度宗游湖上幸其堂御笔题楹间曰五世三登宰辅奕朝累掌丝纶盖实录也朝绅荣之
　　癸辛杂识外集昌化章氏昆弟二人皆未有子其兄抱育族人子未几其妻得子弟言兄既有子盍以所抱子与我兄告其妻妻曰不然未有子而抱之甫得子而弃之人其谓我何不得已宁以吾生者与之已而二子皆成立长曰翃次曰栩翃之子樵槱栩之孙铸鉴皆相继登第遂为名族
　　万歴义乌县志朱良祐字元徳积善好修孙杞生九子长大任漕贡进士次梦魁咸淳戊辰进士次应魁太学内舍正奏名次荣翁浙漕进士次淳咸淳庚午进士次叔麒亦戊辰进士次天与广徳判官因有九子七登科之颂杞赠婺州路判官
　　崇祯义乌县志龚氏出自晋大夫坚至陈太建中讳孟舒者拜河南观察使二十一世孙实始迁义乌生六子世宏世隆世广世恩世昌世英伯仲友善俱从吕东莱学为世名儒郷先达喻工部良能目为六瑞杨忱中作六瑞堂记孙明之应之恺皆仕显自明之至永吉凡七世衣冠不絶
　　嘉靖金华县志金华在宋时王李潘唐号四大族今考太原王氏自登始至七世孙兰登进士者十有四人郷举十人由诸科袭廕者五十九人晋昌唐氏自尧封始至七世孙珪登进士者五人郷贡十二人由诸科者二十五人坦溪郑氏自卞始至六世孙鳯进士一人出仕者四十二人眉山苏氏自迟始至八世孙伯衡仕者一十七人龙门倪氏自允才始至六世孙材进士六人出仕者共四十人其余若清岗时氏括苍潘氏琅琊王氏未暇尽述衣冠门第之盛虽汉杨袁晋王谢唐崔柳不是过
　　癸辛杂识伦魁省元同郡自昔以为盛事绍熙癸丑省元徐邦宪状元陈亮皆婺人寳庆丙戍省元赵时观状元王会龙皆天台人淳祐甲辰省元徐霖状元留梦炎皆三衢人
　　金华府志宋光宗绍熙癸丑状元永康陈亮宁宗嘉定庚辰状元金华刘渭度宗咸淳甲戍状元义乌王龙泽世称三魁孝宗淳熙元年右丞相金华叶衡淳熙九年左丞相金华王淮理宗嘉熙三年平章军国重事东阳乔行简淳祐四年左丞相兰溪范钟世称四相
　　湛渊静语陈同甫绍熙癸丑大魁滕强恕第二朱质第三乔行简第五其时三魁与第五名皆婺人
</div>
    <div class="pagination">
<a href="浙江通志_page784.html">上一页</a><span>...</span><a href="浙江通志_page780.html">780</a><a href="浙江通志_page781.html">781</a><a href="浙江通志_page782.html">782</a><a href="浙江通志_page783.html">783</a><a href="浙江通志_page784.html">784</a><span class="current-page">785</span><a href="浙江通志_page786.html">786</a><a href="浙江通志_page787.html">787</a><a href="浙江通志_page786.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
