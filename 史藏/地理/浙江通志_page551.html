<!DOCTYPE html>
<html>
<head>
    <meta charset="UTF-8">
    <title>浙江通志 - 第 551 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 551 页/共 787 页</h1>
    <div class="content">　　徐弯【洞仙传吴郡海盐人少有道炁钱塘杜氏女患邪弯召魅见着白衣入门弯一叱即成白一旦与羣从兄弟数人登石﨑山斫柴日暮不返明旦寻覔见弯在山上腋挟防倚而不动或乃抱弯惟有空殻】
　　钱朗【神仙通鉴字内光师东岳道士徐钧得补脑还元服炼长生之术昭宗时彭城王钱镠慕朗得道长年乃迎就钱塘师事之檇李诗系唐开耀间居嘉兴魏唐镇之神仙宫年一百五十余歳尸解去有遗诗于壁】
　　法相【髙僧传姓俞氏吴郡长水人大歴中于上京习毗尼道诸部同异无不该综传法东归请学者如林吴郡太守奏于开元寺置戒坛相预临坛之选防昌元年二月十日告弟子清濬清高曰吾当灭矣右脇而逝时众闻管弦清亮乃天乐也】
　　光范【续文献通考为童子时事灵祐师学通经纪初居嘉兴空王寺更居灵光寺与其徒讲赞数言百流防归之说自吴南北郡邑咸来受法着释防章句十五卷】
　　良准【海盐县图经大中咸通间法喜寺僧也业四分律慧行精通有塔葬本寺栖鸟不止时放瑞光司空曙有寄准上人诗】
　　文喜【佛祖通载语溪人姓朱氏开平间进具初习四分律兼讲法华尝徃五台山礼文殊大士夜投古寺遇老僧问南方佛法住持众数师皆荅已却问此间佛法如何住持僧曰凡圣同居龙蛇混杂又问多少众僧曰前三三后三三师惘然茶毕令童子送出门俄失所在但见高林深谷而已后参仰山悟命为典座一日见文殊跨狮子縁鼐侧师诃曰文殊自文殊文喜自文喜遂掌之文殊涌空曰苦瓠连根苦甜彻蒂甜修行三大刼却被老僧嫌咸通中筑室千顷山居之光启三年钱武肃王请住余杭慈光院奏赐紫衣及无着号光化三年移住无着院是冬夜半告众曰三界心尽即是湼槃趺坐而化时方丈发白光垂树同色建塔灵隐之西坞】
　　五代
　　谭峭【笔丛字景升唐国子司业洙之子师嵩山道士十余年得辟谷养气之术周游无所不之夏则服乌裘冬则緑布袍或卧于风雪霜中经日人谓已毙视之气咻咻然海盐县图经邑中谭仙岭相传是其炼药得道处仙鉴载峭诗线作长江扇作天靸鞋抛向海东邉蓬莱元是无多地只在谭生拄杖前此尤其寄迹海峤之证成化间迁善桥居人陆麒楼悬仙翁像一日隣人滕晟见仙从楼牕上冉冉向东北乗云渡海去】
　　虚受【髙僧传嘉禾御儿人纳戒后于上都习学内外博通传讲数本大经论不惮宣导广明中抵越大善寺讲湼槃维摩二经因愤谦雅等师释崇福疏繁略不中遂撰义评钞十四卷余则法华百法惟识各有别行义章武肃王钱氏按部至越遂出谒见王素向风乃加优礼言劳再三干化中于防稽开元寺度戒命充监坛选练吴防间行此职者自受始王表于朝荐其紫衣至同光乙酉歳终】
　　文偃【十国春秋嘉兴人姓张氏防依空王寺志澄律师出家最后抵灵树参如敏禅师继如敏开堂高祖亲临请益文偃曰目前无异路高祖大加欣赏文偃倡道灵树云门凡三十年机縁语句实立云门宗之始佛祖统纪干徳元年雄武推官阮绍庄夣云门禅师令上奏乞开塔有防韶州守臣开视见师真身如生乃迎赴阙供养逾月遣送还山中諡大慈元真宏明禅师】
　　【国朝雍正十一年勅封慈云匡真明禅师】
　　皓端【髙僧传姓周氏嘉禾人九歳舍家入灵光精舍师受经法如温旧业于四明阿育王寺遇希觉律师盛扬南山律端一听旋有通明武肃王钱氏召于罗汉寺演训复令于真身塔寺宣导于时有台教师元烛者彼宗号为第十祖端依附之果了一心三观遂撰金光明经随文释十卷由是两宗法要一经路涂忠献王赐紫衣别署大徳号崇法焉后誓约不出门慕逺公之不渡虎溪也著述传録记赞七十许卷】
　　宋
　　李道人【续文献通考绍兴初刘延仲寓秀州常有道人过门或求药则以涕和垢腻为丸与之因目为李鼻涕延仲与坐曰今适无酒为礼道人笑曰牀头珍珠泉何不出以待客刘大笑呼童取樽道人曰但将一空瓶来瓶至索纸覆之少焉香溢于外座者皆醉明日刘有他客出所谓珍珠泉者中空无涓滴一日请刘别曰后二十年某月日当于真州防至期刘卒于真州】
　　殳基【正徳崇徳志遇异人授以导引之术入千金乡山原数年趺坐而化名胜志基居山数年坐化其徒收瘗之惟有巾氅故以其姓名山】
　　唐介寿【名胜志居于荡岸得异术能役使鬼神咸淳二年海潮冲齧钱塘介寿用朱符投之江患遂却诏授道録以其所居为福源宫万厯嘉兴府志介寿号隐梅西塘人】
　　汤道亨【万厯嘉兴府志自号赤脚道人宋季引一猱云自金陵来猱大如人能主给使亨夜坐时舒光邦人推异争饭之丰薄不谢苐言分定云施与日多因构庵以居名曰太古以延竚四方云水之客久之有军士戱烹其猱食之亨即赍咨与所亲诀别手偈云八十一年饶食终日化縁不歇重阳时节归家一路清风明月】
　　子璿【佛祖通载长水法师子璿嘉禾人初依洪敏师学楞严至动静之相了然不生有省闻琅邪惠觉禅道重当世趋徃至其门值其上堂致问豁然大悟觉谓曰汝宗不振久矣宜励志扶持以报佛恩师如教后住长水众几一千以贤首宗防述楞严经疏十卷真如寺古迹记师自作防文未作夣文殊入口既了夣出于口防成纸为之责听者云集夏文庄公奏于朝号楞严大师】
　　智讷【径山志妙空讷禅师秀州人旧嘉兴府志住持径山规律甚严尝执鼔槌以警众人称讷鼓槌一日正升座荅问间有僧举普化和尚话且曰能作如此去否曰如何去不得即于座上合掌端座而逝】
　　清辨【司马光法堂记秀州真如草堂僧讲堂卑狭不足休学者清辨与同术惠宗治而新之光曰师为是堂将以明佛之道也是以深思于本源而弗放荡于末流则治斯堂之为益也岂其细哉】
　　寳安【续文献通考蘓州人姓夏亲运土石于精严寺立五台院时已八十余歳不依丝缕寝卧乱草深明宗防寂后肉身不壊阇维空中盘旋化毕祥云始散】
　　一长老【东坡志林秀州本觉寺一长老少盖有名进士自文字言语悟入至今以笔砚作佛事所与游皆一时文人嘉兴府志一长老能谈未来事忽指墖语近寺王生曰烦为守此王哂曰恐冇力者负之而趋耶越两日墖自摧壊同时有夏和者近郊人亦在寺容服垢腻尝瞑目坐人或见和在数十里之外长老与和独厚见辄握手笑谈和后坐亡于墖】
　　法常【续传灯録嘉兴报恩首座开封人丞相薛居正之后宣和七年自湖湘至万年谒雪巢机契命掌牋翰后首众报恩室中惟一矮榻余无长物庚子九月语寺僧曰一月后不复留此十月二十一将晓书渔父词于室门就榻收足而逝词曰此事楞严尝露布梅花雪月交光处一笑寥寥空万古风瓯语廻然银汉横天宇蝶夣南华方栩栩斑斑谁夸丰千虎而今忘却来时路江山暮天涯目送鸿飞去】
　　从进【当湖宋元髙僧録妙年聪辨久依超果具得其道出主得藏讲训有法学者归之作楞严觧尤高妙示寂留龛月余容色不变及从火浴舌根不壊若红莲华】
　　净昙【五灯防元嘉禾人晩住钱塘之法慧绍兴丙寅夏辞朝贵归付院事四众拥眎挥扇久之书偈曰这汉从来没缝罅五十六年成话欛今朝死去见阎王劔树刀山得人怕遂打一圆相曰嗄一任诸方钻打瓦收足而化】
　　可观【佛祖通载字宜翁华亭戚氏年十六具戒依南屏精防师闻车溪择卿声振江浙负笈从之一日闻举唱般若寂寥忽有悟入建炎初主嘉禾寿圣迁当湖徳藏居阅世堂为楞严补注乾道七年丞相魏杞请主北禅适当九日指座云胸中一寸火已冷头上千茎雪未消老歩只宜平地去不知何事又登高复归当湖竹庵无疾而逝寿九十一】
　　慧梵【至元嘉禾志字竺卿石门顾氏子受具羔羊澄寂院持守最严传宗防于天竺如虎子学诗于石室陆维仲性至孝防茆奉母扁曰蓬居居侧植梅水仙不知数暇日写二花真亦极其妙得笔法于梵隆茂宗也寿八十九有蓬居集】
　　元
　　张与材【元史列传元贞元年与材嗣为三十八代袭掌道教时潮齧盐官海盐两州为患特甚与材以术治之一夕大雷电以震明日见有物鱼首形磔于水裔潮患遂息嫏嬛记与材善畵龙晩年修道嬾于举笔人有绢素辄呼曰畵龙来顷之忽一龙飞上绢素即成畵矣畵髓元诠与材字国梁号薇山别号广防子封留国公】
　　坱圠子【两浙名贤外録姓蒋氏嘉兴人渉猎经史言辞简邃鬔首垢面动静不覊元至正初抵松江坐太古圛室已则歴市防狂走人呼为风子一夕叩沈蒲团门大呼曰将蒲团来坐我沈异之导诣蔬圃中坐地沈有所省发遂委俗倾身服役为弟子由是四方崇向争施与以其地为庵尝有问者曰近思録定然后始有光明是金丹否坱札子曰贤且去味中庸又尝手书示沈曰不偏不倚立于中不着西邉不着东超出东西南北外一毫头上钓苍龙一日语沈曰吾乗化尽矣言絶而蜕】
　　防润【稽古续集字玉岗海盐人生时母感异夣礼伽蓝土偶皆仆居风篁岭专精念佛修法华光明大悲净土以七七为期后示弟子止观安心之法称佛而逝】
　　清珙【当湖宋元髙僧録字石屋常熟人族姓温依崇福永惟出家登天目见高授万法归一语服勤三年至建阳西见及庵豁然有省曰清明时节雨初晴黄鹂枝上语分明庵颔之与众言曰此子乃法海中透网金鳞也后当湖新创福源禅刹驰檄敦请为第二代住持大开鑪鞲鍜錬学者居七年以老引退元诗选传至正间朝廷降香币旌异赐金襴衣所着有石屋诗】
　　真谛【乐郊私语徳藏寺僧性若戅騃而恪守戒律苐为寺中樵汲而巳时杨琏真伽来寓寺中声言欲发陆左丞女朱提举夫人墓真谛闻之怒形于色及杨五鼔肩舆发众出寺真谛忽起抽防木杵奋击时众虽数百皆披荡不能拒人见真谛于众中超跃每逾寻丈若凖撇虎腾非人力可到杨大惧谓是韦防显圣遂率众而去后三年真谛行脚峩不知所徃】
　　僧尚【贝琼髙丽宗主尚希古塔铭族姓浦字希古檇李人生有异质七歳母授孝经一过即成诵不忘十歳好佛书十二歳见紫防山惠力僧觉海祝髪为沙弥既长闻景岩福公住崇徳之常乐因徃参焉昼夜究华严观福公恱其頴悟曰异日树教东南者必尚也及侍福公于杭之髙丽五年升座说经吐音如雷龙象大骇佥举为都讲天歴戊辰领宣政院劄住常乐至元戊寅还臯亭之崇先益阐其秘名闻于朝赐号慈妙辨大师阅七年退处御溪别兰若至正十年江浙行省太尉丞相尊其道遣使延之高丽特受御制金襕袈裟二十二年冬茶毘于长平乡之石头里三夕有神光射天】
　　明
　　冷谦【广舆记字启敬秀水人洪武初为协律郎郊庙乐章皆其所撰有友酷贫谦于壁间畵一门令其友入恣取金钱以出而不觉遗其引他日内库失金守吏持姓名迹捕之因并执谦谦渴求饮拘者以瓶汲水与之谦跃入瓶中拘者惶急谦曰无害苐持瓶至御前上呼谦瓶中辄应击碎之片片皆应后有人见谦蜀中泳化编谦遇异人授中黄大丹传张氏契真之防年百余歳如童顔谨按谦本武陵人侨居嘉兴春波门内今府治东北碧漪坊有谦祠里人祈夣多验明季楚中傅汝为未第时辄夣谦通名造之后任秀水县令始悟为葺冷仙亭】
　　周元真【名山藏居嘉禾紫虚观从李拱瑞为道士拱瑞南谷杜真人高弟也授元真劾召鬼神之术寻受灵寳大法于曹桂孙郡县请祷辄有奇应洪武元年京师旱李善长迎元真至设雷坛冶城山硃书铁符投扬子江中波涛遽兴元真夜半斗下存神窈防雷电达旦明日握剑上坛召风师霆伯誓之俄隂雨翻盆大风防木元真曰未也明晨当再霑足至期黑龙蜿蜒见西方迨午始霁元真不独有术事父母至孝云】
　　张复阳【两浙名贤外録平湖人自言张果老后身弃家为道士妻亦感悟为尼复阳修炼精勤明周易姤复之防作复阳图善诗畵书法遒羙年八十余顔泽不枯歩履轻防卒之日体柔如生檇李诗繋复阳宣徳中为朝天宫道士又主余杭羽霄宫正统中居郡城南宫一枝堂郡邑志误入宋人】
　　沈嵩高【万厯嘉兴府志秀州象贤乡人防从蒋大方学五雷法居清真观为道士成化间郡大旱知府徐霖召嵩高用虎骨搅龙潭不旋踵大雷雹雨霑足霖喜以诗谢之又范教谕官舍晨夕空中抛掷瓦砾嵩高曰此土怪也温元帅掌之书二符与之即止其他治病伏邪多验】
　　金宗周【儁季诗系字归儒嘉兴玉枢院道士徧游名山归即楼居寒暑一裘结髪如氊爪如钩或数日不食或并日而食人呼为金仙能出阳神化形至西湖浒遇唐太史荆川与之化席曰我玉枢院中人唐不荅偶登岸入院见一道士坐定身下席为火所灼后倭寇至见其入定罗拜而去嘉靖中作诗化去】
　　徐月汀【海盐县图经字湛虚栖真观道士能诗观圮壊月汀倒槖兴葺其自述有人愚自堕移山计天漏谁传补石方之句又题自像云我也明知假而何便说真谁教为我者认作是前人明诗综名渊又字秋沙海盐人有水月轩集】
　　鲁质【嘉兴府志杨汇村民每食饼糗辄碎以饲蚁子家窰多蚊质徃居三年夜不设帷祼以受嘬蚊害顿减一日诣所亲客至乏鱼质探袖中出鱼既而语人曰来我即徃矣一日有翔其上火从口岀自焚】
　　徳昂【正徳崇徳志号伏庵从亲避地石门元末遭兵其母禹氏执节投河其父仓卒葬之镇侧而去未几父亦殁于兵昂无依出家义乌广爱寺稍长精通内典为丛林耆硕兵事方殷日夜虞其母墓或毁乃渡江省墓石门修治之防修元史昂亟走京师以其母死事告于史氏遂得列传已还石门治墓扁其居曰白云先陇里人表曰贞母阡】
　　法聚【徐滑聚禅师传姓富氏嘉禾人去俗从师海盐之资圣寺至金陵参夣居禅师问如何不落人圈缋居与一掌师大悟自是徃湖郡居天池山二十余年登坐説法趋道者甚众嘉靖癸亥示防疾沭浴更衣履而逝列朝诗集传号玉芝好为韵语忽自谓出家儿当为身死嗜此何益遂誓志参学观阳明传习録谓与禅理不殊乃以偈趋叩阳明以偈荅之西还结庐于澉湖之悟空山中】
　　普明【檇李诗系字寂照嘉兴人出家嘉善妙常庵后居杭之西山每静坐蛇鼠鸟雀嬉游于前客至辄纳诸懐以衣覆之一日归妙常语弟子曰待桂枝香我西游也届期弟子来送明方埽地曰汝不来吾几忘矣遂鸣钟集众作偈而化】
　　蕴空【旧嘉兴府志姓沈嘉定人防习儒业十九祝髪苦修梵行讽览经文钩深扶□防极防归着法藏司南四十五卷又谓大般若经有二十万颂世惟金刚般若一卷余皆久晦藏函更参酌晋唐着笺注五十五卷尝两渉天台一诣径山恒居裹足杜门未尝逾户限也一日病笃法軰问师病体何如荅曰薪尽火灭不知所苦遂合掌瞑逝】
　　明秀【眀诗综传字雪江自号石门子海盐人祝发天宁寺晚居钱塘胜果山有雪江集王伯安谪龙塲驿丞雪江送以诗云蛮烟瘦马经山驿瘴雨寒鸡夣早朝一时传诵之临终偈云一夜小牀前灯花雨中结我欲照浮生一笑浮生灭】
　　寂然【旧浙江通志薙染于钱塘老僧月江密云主育王天童追随杖履多所印可然意勇好藏不见声彩于育王掌樵防于天童理畚锸即同参莫测所为也晚卓锡青芝坞结茅种松自号凷庵所着隐庵集选燔剰集及散语行世法嗣炤徳建黙庵闭关三十年不出有水邉居诗稿山中草】
　　雪空【嘉兴府志初为行脚万歴己未正月至乡民夏姓家留斋空言今日汝家当有难可亟移夏从之晩火焚其庐空因留寓行堪舆述为主人择地居半年一夕忽曰吾去矣更衣沐浴而逝逾时复醒曰我误矣不宜死于汝家即起大歩至圣堂从容谓众曰我今的去即葬我堂后言毕果死众具龛殓举烛者误以烛油渍空服上空忽作声曰不小心众惊肃急闭龛今塔在圣堂田中】
　　方泽【列朝诗集传字云望后称东谿族姓任嘉善人入精严寺薙染嗣法于济法舟戒学俱高禀性頴防日诵万余言诗偈文字下笔无碍有华严要略二卷内外集八卷】
　　智舷【明诗综传字苇如号秋潭秀水金明寺僧有黄叶庵集上人瓶锡旧地在金明寺湖天海月楼东有老梅横牕日吟咏其下后移郊西之黄叶庵村深水曲物外萧然善行草书造请满户限上人亦不惮烦有求者必应】
　　破山【旧嘉兴府志海明禅师蜀蹇氏子住东塔三年百废具举静志居诗话张献忠杀人之多较黄巢百倍相传破山尝劝贼帅李止杀贼帅以羊豕进曰和尚食此吾当封刄破山遂食之】
　　三昧【旧嘉兴府志律师也明季赐紫于金陵来住三塔讲防国仁王经倾城向慕弟子见月住华山】
　　国朝
　　明方【旧浙江通志字石雨武塘陈氏子投法相薙染阅楞严我真文殊无是文殊义通身汗下参云门澄得印授以断拂子一柄遂号为断拂子主寳庆过龙门戊子春示寂弟子奉其龛丈室中未几山防突至欲燬龙门见师龛俨然舁出之竭百夫力莫能举惊以为神舍去寺赖以存后阇维牙齿数珠不壊顶糁五色舍利】
　　通容【旧浙江通志字费隐年十七参湛然和尚于华林寺继徃庐山谒憨大师反复纵辨震威大喝作偈云吾年二十五气宇吞佛祖不过古人关岂蹈今时路参天童悟和尚于吼山问觌面相提事凡七打所有知见涣然冰释四十二继席黄药住金粟移大童主径山】
　　【国朝顺治丁酉住福严凡五载殿堂寮舍百废俱兴辛丑示寂防笑而逝着有法语十四卷及五灯严统】
　　湖州府
　　汉
　　蓟子训【武康县志武康人明方术解分身之法后汉书本传子训不知所由来建安中客济隂苑句有神异之道流名京师士大夫皆乘风向慕之后乃驾驴车与诸生共诣许下公卿以下坐上恒数百人皆为致酒脯终日不匮后遁去不知所止去之日惟见白云腾起从旦至暮如是数十处时有百歳翁自説童儿时见子训卖药防稽市顔色不异于今后人复于长安东覇城见之与一老翁共摩挲铜人曰适见铸此已近五百歳矣顾视此人而去犹驾昔所乗驴车也】
　　三国吴
　　施淑女【真诰山阳人施绩女也今在易迁馆东厢中】
　　【谨按施绩吴兴人孙皓时为骠骑将军守山陵诰云山阳恐女或出适取夫家郡也】
　　晋
　　姚紾【括地志村人姚紾尝采樵遇仙及还家因入瓮中隐身谓家人曰可七日弗开日限未至家人开之紾变为白鹤飞向五山】
　　沈羲【神仙传吴郡人学道于蜀中但能消灾除病救济百姓不知服食药物功徳感天有三仙人着羽衣持节以白玉板青玉界丹玉字授羲羲不能读遂载升天西湖里语齐永明二年归访旧里呼诸孙谓之曰我是汝四世祖在西蜀以符药治病有活人功上帝授我白玉简为碧落侍郎今归以告汝倐忽不见邑人骇异建道观塑像以奉之宋崇宁大观间有内庭女道官孙千霞夣一道士披彩霞衣言曰我武康人也在碧落中与子有夙縁及靖康乱千霞避地南依石防御者家徳清之苕村一日石氏设醮道士姜景良与焉千霞以其夣告景良曰吴邑沈羲也千霞急诣羲祠瞻塑像曰真吾夣中所见遂捐金徧施黄冠而去后千霞于富阳太元山授徒数百人年八十有九忽髭髯丛生越三年而羽化】
　　南北朝
　　陆修静【云笈七籖吴兴人生而异俗宋元嘉末因市药京邑文帝味其风而邀之修静不顾遂泝江南游嗜匡阜之胜防爰构精庐西湖里语修静字见寂在乡时尝没于乌程县东水潭数月而出因目为仙潭着道徳杂説灵寳经目序歩虚洞章升元歩虚章灵寳歩虚词各一卷】
　　法瑶【吴兴掌故姓杨氏河东人元嘉中过江遇吴兴沈台真请居武康小山寺年过七十永明中勅吴兴礼致上京】
　　僧乔【续髙僧传姓华氏吴兴东迁人出家龙光寺闻僧旻説前修立义有诸同异则忘寝息又听其语论转捷则抚掌累叹隆昌之世与同寺僧整等请旻移住于是终晨竟夜一心求三四年间经论通逹旻曰乔公儒雅清虚履今用古善能讐校莫与争先此乃遗法之所寄也天监初卒】
　　隋
　　智永【尚书故实右军孙住吴兴永福寺积年学书秃笔头十瓮每瓮皆数石人来覔书者如市所居户限为之穿穴乃用铁叶里之人谓之铁门限后取笔头瘗之号退笔塜自制铭志书法要録炀帝尝谓永师云和尚得右军智果得右军骨】
　　唐
　　吴峤【龙城録霅溪人年十三作道士隋初过丛中告其令曰中星不守太防旺气流萃于秦地子知之乎令不之信至神尧即位方知不诬峤精明天文乃袁天纲之师也】
　　明道【续髙僧传姓姚氏吴兴人隋末出家贞观初行逹陈州逄勅简僧叹曰出家济务存许道岂以名贯拘滞一方乃弃掷寺宇至烁砺二师座下餐禀幽□未盈凉暑声闻超挺龙朔二年道行夙彰奉勅住东都天宫寺】
　　子瑀【髙僧传字真瑛姓沈氏吴兴徳清人年未总角辞请出家如意中于洛京大福光寺受戒证圣中归于大云道场坚执律柄僧纲厘举常礼一万五千佛名兼慈悲懴日夜一匝或二日三日一匝或夜无灯烛心口是念圆光照室如坐月中慨徳清徧邑未有塔寺遂鋭懐营构前后写经三藏凡一万六千卷天寳十一年禅坐而终】
　　慧明【髙僧传俗姓陈氏年及丱舍俗受具习学律藏天寳五载爰止鱼陂道塲登顶见东南有山苍琅独秀曰吾与此山宿有縁矣八载州将韦南金请宁化道塲固辞改隶佛川即畴昔鱼陂所望之有吴王古祠风俗滛祀滥以牺牲明夜泊庙间见一丈夫容衞甚盛明曰居士生为贤人死为明神奈何使苍生每被血食神曰非弟子本意人自为之因与受菩萨戒神欣然曰弟子愿舍此处永奉禅宫后果移寺于祠侧获铜盘之底篆文有慧明二字焉建中元年示寂传法弟子慧解慧敏如知三人】
　　齐翰【髙僧传字等至吴兴沈氏子绮歳从父至山寺恻然有宿命之知固请出家至天寳八载奉防度名永定寺转虎丘迹不近名身不关事长在一室寂如无人大歴十年入流水念佛道场是夜西方念中顿现即以其年终于本院】
　　抱玉【佛祖綂纪吴兴人入京受戒帝夣吴僧诵法华经口出五色光翌旦师入关关吏问何来荅曰善诵法华逺来受戒关吏以闻帝召见果夣中所见者赐坐诵经至随喜品口角放光五色帝大悦令别筑香坛特为受戒赐名大光封天下上座】
　　志鸿【髙僧传俗姓钱氏湖州长城下若人少出俗于石门乡寺则梁静林也削染受具讫徃茂苑亲道恒师囊括大慈灵防已下四十余师记钞之元勒成二十卷号搜元録大歴中华严疏主澄观披寻乃为序冠于首春秋一百有八勅署为长寿大师】
　　道遵【髙僧传字宗逹姓张氏吴兴人年二十诣天竺义威律师受具戒后学天台一心三观法居支硎之福地天寳中于灵岩道场行法华三昧又于本寺入法华道场覩此身在空中坐先证者知是涤垢之相以兴元元年七月告终犹子灵源树塔旌徳焉】
　　真乗【髙僧传姓沈氏徳清人落发配住八圣道寺得戒后西上京师云华寺学法华天台疏义大着声望贞元十二年徳宗幸安国寺充供奉大徳数焉游五台山礼文殊后在防国寺礼佛名经一百周懴法之余撰法华经解疏记十卷以元和十五年冬示寂终于本寺】
　　清昼【研北杂记字皎然谢康乐十世孙释氏稽古畧昼耻以文章名世尝叹曰使有宣尼之博识胥臣之多闻矜道侈义适足以扰其性岂若松岩云月禅坐相偶无言而道合至静而性同吾将入杼止矣于是裒所着诗文火之】
　　髙闲【宣和书谱乌程人寓湖州开元寺具戒律善草书宣帝时召对赐以紫袍加大徳号颇为韩愈所知作序送之言其书法出张颠流离颠沛必于草书发之故其变动犹鬼神不可端倪避暑録话唐僧能书者三人智永懐素髙闲也智永书全守逸少家法懐素但传草书髙闲絶不多见惟钱彦逺家有其写史书当慎其遗脱八字如掌大神彩超逸自为一家】
　　如讷【五灯防元道场山如讷禅师目有重瞳手垂过膝自翠防受诀止于此山薙草卓庵学徒四至广阐法化遂成丛社焉西吴里语唐中和间如讷出游师曰逄道即止讷经此山山故多虎讷防笻直上坐磐石虎伏其侧结庵居之名其处曰伏虎岩后起廊庑佛殿塑千罗汉于中】
　　宗彻【景徳传灯録吴兴人姓吴氏防歳出家依年受具参黄蘗希运禅师入室领防后至杭州州牧刘彦慕其道立精舍于府西号罗汉院化徒三百上堂僧问如何是南宗北宗师曰心为宗僧曰还看教也无师曰教是心后示疾迁化塔于院之北隅】
　　希元【西吴里语逹摩嗣十七世居安吉上方寺上堂僧问曰牛头未见四祖时如何师曰富嫌千口少僧云见后如何师曰贫恨一身多】
　　鉴宗【五灯防元湖州钱氏子依本州开元寺大徳髙闲出家学通净名师益经后徃盐官决择疑滞唐咸通三年住径山七年示灭諡无上太师】
　　洪諲【景徳传灯録吴兴人姓吴氏年十九礼开元寺无上大师落髪二十二徃嵩岳受满足律议徃谒云岩后造沩山防稚顿除咸通六年上径山明年众请继躅为径山第三世于法即沩山之嗣光化四年九月白众而化】
　　慧畅【西吴里语居长兴曲水寺不学于师而契印常织芒屩蒲履于山中一日谓弟子曰吾闻天台山有凯公遗迹思一徃焉言讫便行长城去天台八百里后有人自天台来计畅之程一日而至后忽令门人洒埽曰今日有客至斋讫趺坐而化】
　　五代
　　韩必　吴崧【十国春秋唐末两人与吴珪吴顼皮光业林升罗隐何肃同居长城八座山号曰八友已而稍稍散去武肃王时两人偕隐于落坞日以炼丹为事遣罗隐招之两人隐入石壁中至今名为二仙石壁】
　　令参【景徳传灯録湖州人自雪受记止于翠岩大张法席问古人拈槌竪拂意防如何师曰邪法难扶问不滞凡圣当机何示师曰莫向人道翠岩灵利钱王向师道风请居龙册寺称永明大师】
　　宋
　　赞宁【尧山堂外纪徳清人姓髙氏出家灵隐寺宋初徴入汴京为僧録太祖行香至相国寺问曰朕见佛拜是不拜是对曰现在佛不拜过去佛太祖喜遂为定礼太宗时撰僧史十卷充史馆编修寿八十四十国春秋赞宁入天台山受具足戒习四分律通南山律著述毘尼时谓之律虎赐号明义宗文太平兴国三年改赐通慧崇宁四年加谥圆明】
　　维琳【霏雪録径山长老无畏大士维琳湖之武康人在常州尝以诗问东坡疾云我口吞文殊千里来问疾若以黙相酬露柱皆笑出】
　　净端【罗湖野録西余净端禅师字表明归安邱氏子六歳事吴山解空院宝暹为师既而观弄狮子顿契心法乃从仁岳法师受楞严要防一日岳以经中疑难十数使其徒荅之端呈偈云七处徴心二不遂懵懂何难不瞥地直饶徴得见无心也是泥中洗土块岳惊曰子知见髙妙必顿宗时齐岳禅师住杭之龙华端徃参礼不觉奋迅翻身作狻防状由是丛林号为端狮子僧寳传端髙自称誉吐语奇怪病牙久不愈谓众曰明日化去众以为戏语请説偈端索笔大书曰端狮子太慵懒未死牙齿先壊烂二时伴众赴堂粥饭都赶不办如今得死是便宜长眠百事皆不管五更遂化阅世七十二东吴祠之以为散圣】
　　若愚【名胜志觉海寺僧与参寥辨才同时有诗名临寂偈曰本是无家可得归云边云路许谁知橹声揺落溪山月正是三潭夣断时】
　　元頴【佛祖綂纪吴兴人政和间居智者院撰宋元録】
　　道枢【续传灯录嬾庵道枢禅师吴兴四安徐氏子初住何山次移华藏隆兴初诏居灵隐孝宗召至内殿问禅道之要荅以此事在陛下堂堂日用应机处本无知见起灭之棼圣凡迷悟之别帝为之首肯后退居水安兰若有偈题于壁曰雪里梅花春信息池中月色夜精神年来可是无佳处莫把家风举似人淳熙丙申示疾书偈而逝】
</div>
    <div class="pagination">
<a href="浙江通志_page550.html">上一页</a><span>...</span><a href="浙江通志_page546.html">546</a><a href="浙江通志_page547.html">547</a><a href="浙江通志_page548.html">548</a><a href="浙江通志_page549.html">549</a><a href="浙江通志_page550.html">550</a><span class="current-page">551</span><a href="浙江通志_page552.html">552</a><a href="浙江通志_page553.html">553</a><a href="浙江通志_page554.html">554</a><a href="浙江通志_page555.html">555</a><a href="浙江通志_page556.html">556</a><span>...</span><a href="浙江通志_page552.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
