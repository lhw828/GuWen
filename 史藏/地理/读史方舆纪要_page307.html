<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 307 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 307 页/共 479 页</h1>
    <div class="content">　　○岐岭关在岐岭上。有中岐岭、下岐岭二关。又有栗子关，皆抵英山县界。其东北曰瓮门关，在上岐岭，北抵固始县界。又平湖关在县西北，抵黄冈县界。《志》云：罗田有八关，一曰凤凰关，以近凤凰山而名。其相近者曰铜锣关，又东北有石门关及青苔关，又有松子关，以松子山而名也。并瓮门、平湖、栗子等为八关，然八关之中，以瓮门、青苔、松子、栗子、铜锣五关尤为要害。

　　光山寨在县北。相近有周家寨、石垅寨。其在县西六十里鼓羊山者曰鼓羊寨，相近者曰熊岩寨、猴猪寨。又在县东南六十里观音山者曰观音寨，相近者曰望英寨、班竹寨。凡九寨皆依山据险，山溪僻远，盗贼恒出没其间，备不可弛也。

　　滕家河堡县西七十五里，与麻城县接界。嘉靖二十二年，议设堡于此，不果。万历初，始置堡。今见蕲水县。○多云镇，在县北百二十里，有巡司戍守，以控多云山之险而名。

　　蕲州府东二百十里。东至江南安庆府三百里，南渡江至武昌府兴国州百里，北至江南霍丘县五百里，东南至江西九江府二百四十里，西北至河南商城县四百十五里。

　　《禹贡》扬州地。春秋以来楚地。秦属九江郡。汉属江夏郡。后汉因之。建安十二年，吴分置蕲春郡。晋郡废，改属弋阳郡。惠帝分属西阳郡晋西阳郡，即吴蕲春郡，宋因之。萧齐置齐昌郡。梁因之梁大宝初，邵陵王纶置齐州，旋废。北齐亦曰齐昌郡，兼置罗州。后周改曰蕲州。隋初，郡废州存开皇初，置总管府。九年，府废。炀帝改州曰蕲春郡。唐武德四年，复曰蕲州。天宝初，曰蕲春郡。乾元初，复曰蕲州。宋因之亦曰蕲春郡。元曰蕲州路。明初，改为蕲州府。洪武九年，降为州，以州治蕲春县省入编户六十四里，改属黄州府，领县二。今因之。

　　州北接光、蔡，东峙、皖，为江左之藩篱，淮之屏蔽。古来言地利者，蕲口之险，与夏首、湓城相为颉颃。岂非大江上下，防遏为难，而蕲州雄峙江滨，备御尤不可不豫乎？

　　○蕲春废县今州治。汉置县。后汉建武三十年，封陈俊子浮为侯邑，寻复为县。吴为蕲春郡治。晋仍为蕲春县，属弋阳郡，后属西阳郡。咸安初，改为蕲阳县。梁曰蕲水。北齐为齐昌。陈大建五年，吴明彻伐齐，别将黄咏克齐昌外城，既而湛陀攻拔之。隋开皇十八年，复曰蕲春县，为州治。唐、宋因之。宋景定初，移治龙矶。元因之。明初省。《城邑考》：故罗州城在州北六十里，北齐所筑，即州旧治也。宋嘉定中，为金人所陷，寻复取之。景定四年，蒙古据白云山，州将王益迁州治麒麟山，即今治矣。四面汇江为池。明初，因旧址修筑。永乐以后，相继增修。今城周九里有奇，门六。

　　浔水城在州东。《浔阳记》谓之兰池城，古浔阳也。后汉建安十四年，孙权以吕蒙领浔阳令。又吴建兴二年，诸葛恪图起田于浔阳，是也。晋建兴初，湘州贼杜攻荆州刺史周于浔水城，陶侃在武昌使将军朱伺救之，退保泠口。旋攻武昌，败归长沙。胡氏曰：浔水城在蕲春界泠口。或为铜零口。《水经注》：江水自蕲春故城南，又东得铜零口。东晋后城废。今详见江西德化县。《州志》：州东北五里有吕王城，州北十里有吕王山，城以山名也。又州境有江夏城，《类要》云：晋江夏王筑，未知所据。

　　○麒麟山在州治北。又有凤凰山，在州治西南。俱以形似名。《宋志》：景定中，移州治龙矶，矶盖在州西一里，亦曰隆矶，以隆然耸峙于江渚也。《志》以为移麒麟山，盖与龙矶相近。○四流山，在州北。山巅迤逦，有水南流及西流者，俱入蕲水县，北流者入寿州霍丘县，东流者入安庆太湖县，故曰四流。又白云山，在州西八里，自旦及暮，常有白云缭绕，因名。蒙古侵金，尝驻军于此。

　　云雾山州北七十里。山高耸，尝有云雾。又有高山，在州北六十里，山高峻。其相接者曰磨盘山，曰折山，皆高险层折。○鼓角山，在州东百五十里，亦名鼓吹山，天欲雨，先闻鼓角声。又策山在州东北七十里，山势巍峨，石壁险峻，与江南英山连脉。又大桴山，在州东北六十里，有九十九湾，实罗州故城之祖山也。《寰宇记》云：蕲水源出于此。或讹为大浮山。又百家冶山，在州东北二十里，多产蕲竹。

　　三角山州东北百二十里。峰峦秀拔，顶有三尖，上有二龙潭，盖蕲黄北境之大山也。亦见蕲水县境。又四隘口山，在州东北二百里，下有四隘口。又州东北百五十里有小隘岭，其岭峡隘。○马下山，在州西六十里，高峻难登。相传汉高讨英布，下马过此。其相近者又有茅山，临大江，下有石矶十三处。古云九里十三矶。今有茅山镇巡司戍守。

　　○大江在州城南。自蕲水县流入县境，又东南过广济、黄梅二县南而入安庆府宿松县界。

　　蕲水州北三十里。《寰宇记》：源出大桴山，流入赤东湖。《志》云：蕲水出州东北三角山，逶迤而来，至州西北与蕲水县接境，回曲注于大江，谓之蕲口，亦曰蕲阳口。隋开皇八年，伐陈，蕲州总管王世积以舟师出九江，破陈将纪顼于蕲口。盖由蕲水出大江也。唐兴元初，包佶转东南财粟至蕲口，李希烈将吴少诚遏江道，不得西，蕲州刺史伊慎选士七千，列三屯奋击，败贼于永安戍，于是漕无留艰。宋置蕲口镇于此。在今州西三十里永安戍，或曰即蕲口戍。

　　五水在州北。《水经注》：蕲水出蕲春北山首，受浠水、枝津，西南流历蕲山，出蛮中。其间有五水。五水者，巴水、蕲水、浠水、赤亭水、西归水也。蛮户凭阻山川，世为抄暴。宋元嘉二十九年，西阳五水群蛮反，自淮、汝至江、沔，咸被其患，沈庆之讨平之。西归水，或曰在麻城县西北。蕲山，即大桴山。五水盖尽蕲、黄北境矣。

　　高溪在州东北。源出白岩山，南入蕲河，一名三十六水。又州南有钴水，亦流入蕲水。○翻车水，在州东北八十里。《蕲春郡记》：九江王英布于翻车水北筑城，以示背楚归汉之意。今有翻车河城。又有西河在故罗州城西。俱流入蕲水。

　　赤东湖州北十里。蕲水流注于此，其湖有九十九汊，孔道所经也。中有永安堤，今掌于河泊所。又州治东有金沙湖，亦曰东湖。○鸿宿洲，在州西二里。旧《志》：县西一里江中有隆矶。《通志》谓在州东六里，似误。隆矶西里许为鸿宿洲，秋冬鸿雁多集于此。一名金沙洲，旁有石，名新生矶。

　　○大同镇州北百八十里，接河南固始县界，有巡司戍守。又州西六十里有茅山镇巡司。○大阳戍，在州西北二百里。刘宋时置，明帝泰豫元年，大阳蛮酋桓诞拥沔水以北、氵蚩叶以南八万余落降于魏，盖时为蛮左所居。

　　兜矛山寨州东北十里。元末兵乱，土人立寨于此。又燕子崖寨在州北百二十里。元至正间，红巾贼乱，江不花团聚乡兵立寨于此。《志》云：燕子崖，岩石峻峭，如燕窝然。盖与兜矛山皆因峻险置寨也。○西河驿，在州北六十二里，陆道所经也。其在州城西者，曰蕲阳水驿。

　　广济县州东六十里。南渡江至江西瑞昌县百四十里。汉蕲春县地。唐武德四年，析置永宁县，属蕲州。天宝初，改曰广济。宋因之。绍兴初，废为镇，寻复旧。嘉熙中，徙治大江中洲。元还故治。县无城，今编户五十三里。

　　○积布山在县南百里。下临大江，叠石森立，形如积布，亦谓之积布矶。《水经注》：江水东径积布山南西阳、浔阳二郡界也。○多云山，在县东十五里，多云水出焉，流入罗田县界。又东冲山，在县东三十里，山高起冲霄，故名。

　　横冈山县北二十里。冈阜横立，山势高峻。又鼓角山，在县北六十里，上有九斗坪，颇宽广。宋建炎初，郡守甄采集众守御于此，故寨犹存。○石洞，在县南六十里。石山中有岩穴，广三丈余，中有七洞，深二十尺，洞口有泉，曰石洞灵泉。

　　○大江县西南五十里。自蕲州流入境，由此益折而南。县西南之黄石矶，县南之积布矶，皆临大江。《志》云：县南有武家穴，旁临大江，其上自盘塘下抵黄梅县之杨家穴，长百九十里，堤路横亘其中，商贾辏集处也。《舆程记》：盘塘在县西三十里，对江即兴国州之富池也。《通志》盘塘山在县南九十里，似误。

　　连城河县南七十里，地名连城。其东为湖港廖家口，有古沟，通黄梅陆路，久堙。正统中，复开之，以通两县舟楫。

　　武山湖县南六十里。湖滨有武山，又有樊哙城。《志》云：樊哙城东西各一小城，相传为汉九江王英布宅。又呼东京城、西京城。又马口湖，在县西南八十里，西流入江为马口渡。《嘉熙对境图》：宋初南征，自马口济江。《舆程记》：蕲州东三十里，即马口渡。今与武山湖皆掌于河泊所。又县西有青林湖，其旁有青林山也。唐太和八年，蕲州湖水溢，即武〔山〕诸湖矣。○梅川，在县西，源出县北横冈山，流入于武山湖。

　　○武家穴镇县南九十里。滨江，内卑外亢，为商民聚集之所，有巡司戍守。又县西南七十里有马口镇巡司。○龙坪镇，在县东南百十里，滨江，戍守以龙坪为上游发始之处。又双城驿，在县东六十里。

　　黄梅县州东百七十里。东至江南宿松县九十里，南至江西九江府七十里。汉寻阳县及蕲春县地。东晋置南新蔡郡及永兴县。宋、齐因之。梁末，鲁悉达纠合乡里保新蔡，因授悉达为北江州刺史，寄治新蔡。陈永定二年，为齐所取，废郡仍为永兴县，属齐昌郡。隋开皇初，复曰新蔡，属蕲州。十八年，改县曰黄梅。唐武德四年，于县置南晋州。八年，州废，仍属蕲州。乾符五年，招讨副使曾元裕破斩王仙芝于黄梅是也。宋仍属蕲州。嘉熙间，侨治中洲。元复旧。县城周五里，今编户四十二里。

　　○义丰城在县南。《唐志》：武德四年，于黄梅县置南晋州，又析置义丰、长吉、塘阳、新蔡四县，州寻废，县俱省入黄梅。按《陈书》：吴明彻攻齐，下晋州，克蕲城。晋州，盖齐所创置也。○九江城，在县西南七十里。相传九江王黔布所筑。《晋书》：宁康元年，于黔布旧城置新蔡郡。即此。

　　○漏头山县西八里。平旷可屯兵。宋末侨置县于中洲，即此。又黄梅山，在县西十里。山多黄梅，隋以此名县。○西山，在县西四十里，一名双峰，又名破额山。上有香炉峰、慈云塔，俗所称四祖道场也。又冯茂山，在县北三十里，顶有池，产白莲，曰白莲峰，亦曰东山，俗名五祖山。又北十里曰四祖山。

　　龙坪山在县北二十里。亦名凤平山。形势峭险，可以保御。宋戚方尝置寨于此。又矿山，在县东南十五里，山出铁矿，旧置炉，今废。

　　蔡山县南五十里，出大龟。《春秋传》大蔡，盖以山得名。梁末时，鲁悉达保聚于此。唐建中四年，江西节度使曹王皋败李希烈将韩霜露于黄梅，欲进拔蕲州。时希烈兵栅蔡山，险不可攻。皋声言西取蕲州，引舟师氵斥江而上，希烈兵循江随战，去蔡山三百余里。皋乃放舟顺流而下，急攻蔡山，拔之，进复蕲州。

　　○大江县南六十五里，过江即江西九江府城也。《志》云：县南七十里有太子γ，旧传梁武帝于此得子，因名。非也。宋苍梧王元徽初使王奂镇夏口，舟过寻阳。时桂阳王休范刺江州，恐为所劫留，自北岸太子γ竟去。是宋时已有此γ矣。旧有太子驿，唐改为临江驿，今亦名太子γ。又有散花洲，亦在县南六十里江北岸，相传周瑜犒士处也。

　　县前河在县治南。其源有三：一出龙坪山，一出县北三十里之小溪山，一出县东北五十里之鼓角山，合流至县前，由小池口入江。又有黄梅水，源出黄梅山。独山河，源亦出鼓角山，皆流入于源感湖，亦自小池口入江。

　　源感湖县东南三十里。上源诸水皆流注于此。又五阜湖，在县西百十里，中有五阜洲。《禹贡》九江纳锡大龟，世传此湖所出。又黄泥湖，在县西五十里。太白湖，在县西南四十里，其相近者曰北柴池湖。又有桂家寨湖，在县东南百十五里。今皆掌于河泊所。又有濯港，在县南十五里，自蕲州境流入，注于太白湖，其下流皆合县前河入江。○杨家穴，在县东南百二十里，滨大江，亦有河泊所。

　　○新开口镇县西南七十里。又有清江嘴镇，在县东南百里。皆有巡司，滨江戍守处也。又停前驿，在县东北四十里，为陆走宿松之道。

　　附见：

　　黄州卫在府治东北。洪武元年建，后改为所。十二年，复为卫。又蕲州卫，在州治西，洪武十二年建。今亦设黄州、蕲州二卫。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷七十七 

卷七十七
　　◎湖广三

　　◇承天府东至德安府三百二十九里，东南至汉阳府五百六十里，南至岳州府六百七十里，西南至荆州府三百二十里，北至襄阳府三百十里。自府治至布政司五百七十里，至南京二千六百八十里，至京师六千一百七十五里。

　　《禹贡》荆州之域。春秋、战国时属楚。秦属南郡。汉为南郡、江夏二郡地。后汉因之。晋初，亦属江夏郡。惠帝元康九年，分置竟陵郡。宋、齐因之。梁置北新州。西魏改曰温州见京山县。后周改置石城郡，兼置郢州治长寿县。隋初，郡废州存。炀帝改州曰竟陵郡。唐武德四年，复置郢州及温州治京山县。贞观初，废郢州以长寿县隶若阝州，若阝州见襄阳府宜城县。十七年，复置刘句曰：是年，废温州，以郢州治京山，后又移治长寿。天宝初，曰富水郡。乾元初，亦曰郢州。五代因之。宋仍曰郢州亦曰富水郡。元改为安陆府。明洪武九年，降为州以附郭长寿县省入。嘉靖十年，以潜邸在州，升为承天府，领州二、县五。今复为安陆府。

　　府肘腋荆、襄，噤喉江、沔，舟车辐集，水陆要冲。春秋时，为楚之郊郢。斗廉谓屈瑕，君次于郊郢以御四邑，是也。其在三国时，实为重地。晋初，羊祜都督荆州，吴石城守去襄阳七百余里。祜设诡计，令吴罢守。祜以孟献营虎牢而郑人惧，晏弱城东阳而莱子服，乃进据险要，开建五城五城，大约是缘境戍守处，收膏腴之地，垦田八百余顷，石城以西，尽为晋有。吴于是日蹙矣。杜预继之，分据要害之地，通零、桂之漕，而南服底定预开扬口，见景陵县。大兴五年，王敦作乱，自武昌东下，声言讨刘隗之罪，时甘卓镇襄阳时卓为梁州刺史，镇襄阳。湘州刺史谯王承使主簿邓骞说卓曰：使敦克刘隗，还武昌，增石城之戍，绝荆、湘之粟，襄阳将安归乎？盖石城者，南北运道所必经也。成帝时，庾亮欲经营河洛，请移镇石城。蔡谟议曰：自沔以西，水急岸高，鱼贯溯流，水陆异势。沔水之险，不及大江，非庙胜之算。亮不果移镇。识者谓终晋之世，卒于宴安江沱，而不能混一中原者，重在江南而轻在江北也。逮萧梁之季，西魏将杨忠来攻，自随郡安陆、竟陵乘胜至石头即石城，欲进逼江陵。梁湘东王绎惧而请和，盟曰：魏以石城为封，梁以安陆为界。夫石城入魏，而荆州殆矣。唐《元和志》：郢州子城，三面墉基皆天造，正西绝壁，下临汉江。石城之名，盖始于此。宋嘉熙中，孟珙受诏收复荆襄。珙谓必得郢，然后可以通馈饷，得荆门，然后可以出奇兵。乃指授方略，复郢州、荆门，而襄、樊在掌握矣。及蒙古陷襄、樊，宋人以沿江精锐，萃于二郢，伯颜出奇袭取，而汉江以东，皆为糜烂。石城所系，顾不重欤？

　　钟祥县附郭。汉竟陵县地，属江夏郡。晋置石城戍，寻为竟陵郡治。刘宋泰始六年，置苌寿县。齐因之。西魏改曰长寿。周改置石城郡，仍治此。隋为郢州治。唐初因之。贞观初，废郢州，县属若阝州。八年，又属温州。十七年，仍属郢州，后又为州治。宋以后因之。明初省。嘉靖十年，复置今县，编户二十一里。

　　○石城在府城西北。《水经注》：沔水南经石城西。城因山为固，晋羊祜镇荆州时立。《元和志》：长寿城，本古之石城，背山临汉水，吴于此置牙门戍。晋羊祜亦置戍焉。惠帝元康九年，分江夏西部都尉置竟陵郡，治石城。建兴三年，陶侃围杜曾于石城，为曾所败。咸康五年，庾亮欲移镇石城，不果。既而石虎将夔安南寇，围石城，竟陵太守李阳拒破之。义熙十一年，刘裕攻司马休之于江陵，雍州刺史鲁宗之与其子竟陵太守鲁轨，皆举兵应休之。既而休之等北走，轨留屯石城，裕遣兵攻破之。梁大宝初，西魏将杨忠南侵，取安陆竟陵，乘胜至石头，欲进逼江陵。梁湘东王绎惧，遣使求和，忠乃还。西魏因置石城郡。后周于长寿县置石头郡，是也。自隋唐以来，皆为长寿县治。胡氏曰：竟陵，即古石城戍，以隋尝为竟陵郡也。明初，筑城，浚池，因为城垣。《城邑考》：今郡城上据崇丘，旁控石城，下临汉水，夹城为濠，南注于汉。子城，宋乾道、淳熙间筑，元末毁于兵燹。明初，因石城故址拓之。弘治中，复展筑北城，后屡经修筑。今城周五里有奇，门五：南阳春，东威武，东南阅武，西石城，北拱辰，制皆巍焕云。

　　蓝水城在府西南。本编县之蓝口聚。东汉初，下江兵尝据此。刘宋元嘉六年，以三辅流民侨立莲勺县，属冯翊郡。齐、梁因之。西魏置汉东郡，改县为蓝水县。隋初郡废，县属郢州。大业末废。唐武德四年复置，仍属郢州。贞观初，并入长寿县。又汉东城，在府南七十里。《隋志》：后齐侨置上蔡县及齐兴郡，后周郡废。隋开皇十八年，改县曰汉东。大业末废。今名汉城。《志》云：以城滨汉水而名。相传为关羽屯兵处。

　　管城府西北百里，故戍守处也。晋太元六年，苻秦荆州刺史都贵，自襄阳进兵寇竟陵。荆州刺史桓冲，使桓石虔等击却之，拔其管城。《载记》：时石虔破秦将阎振、吴仲于氵敖水。振、仲退保管城。《水经注》：氵敖水出新市东北，西南流注于沔。沔水经都县故城南，又东，氵敖水注之，实曰氵敖口。管城盖在氵敖水北，接襄阳府宜城县界。○氵敖水城，在府西。刘宋元嘉中，侨置高陆县，亦属冯翊郡。齐、梁因之。西魏改为氵敖水县。隋开皇初，郡废，县属郢州。大业初，省入蓝水。又沔东郡城，在府西北，萧梁初所置荒郡也。天监四年，雍州蛮沔东太守田青喜叛降魏。胡氏曰：郡盖在襄阳东、竟陵西。

　　新郢城在府西南汉江南岸。宋末，筑此为戍守重地。故郢在汉北，以石为城。新郢在汉南，横铁ㄌ锁战舰，夹岸为守。蒙古兵围襄樊，断粮援之道，将帅悉驻新郢及均州河口，以守津要。襄樊既陷，伯颜遂引军趣郢，二郢之备方急。军不能前，乃由间道攻郢，克之，进薄新郢，遂拔之。
</div>
    <div class="pagination">
<a href="读史方舆纪要_page306.html">上一页</a><span>...</span><a href="读史方舆纪要_page302.html">302</a><a href="读史方舆纪要_page303.html">303</a><a href="读史方舆纪要_page304.html">304</a><a href="读史方舆纪要_page305.html">305</a><a href="读史方舆纪要_page306.html">306</a><span class="current-page">307</span><a href="读史方舆纪要_page308.html">308</a><a href="读史方舆纪要_page309.html">309</a><a href="读史方舆纪要_page310.html">310</a><a href="读史方舆纪要_page311.html">311</a><a href="读史方舆纪要_page312.html">312</a><span>...</span><a href="读史方舆纪要_page308.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
