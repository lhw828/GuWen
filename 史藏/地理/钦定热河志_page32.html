<!DOCTYPE html>
<html>
<head>
    <meta charset="UTF-8">
    <title>钦定热河志 - 第 32 页/共 255 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定热河志 - 第 32 页/共 255 页</h1>
    <div class="content">　　立秋无雨恐雨短雨而无止虞雨多短为不及多为过与其过宁不及嘉【叶】秋愁雨多弗愁短今年况值三白科【俗称九宫三白落地多雨是年七月值三白在下】夏行霶霈已霑足时阳实幸宜黍禾朝来白藏正入律金风皜日辉巗阿协时惟是慰为惕七言聊当占农歌
　　晴爽【七月初二日】
　　农谚有常谈勤农时记心不畏初一雨却畏初二隂昨晚作细雨入夜檐泉斟踊惧明不止为【去声】之弗安衾何期五鼔晴诘晓云归岑徐观石挺边曈昽旭日临爽气拂素宇轻籁吹密林新秋景信佳对时开怀襟开襟讵敢骄额手谢为吟
　　秋光
　　秋光日日深秋气肃千林露缀枝凝白风翻叶闪金晓寒爱初旭午热逐浓阴霁景饶旬浃微生望雨心
　　晩雨【七月二十二日】
　　傍晩山云四面生细丝雄竹一时倾庭前劚土刚成寸再霈为佳更缱情
　　喜雨【七月二十七日】
　　秋愁雨滞弗愁稀今嵗无端望雨霏三白方虞兆霪沴【俗称九宫中三白落地为多雨今嵗七月值之方虞雨多乃多晴望雨亦稀事也】旬余却畏炽炎晖族云四宇乍浓布嘉万行旋畅飞荞菜回蘓应勃发拈吟惟是切民依
　　爽
　　秋孟月将尽秋炎嵗所稀幸因一雨涤合有五言挥午热辞广厦晨寒欲袷衣复虞霜早降【塞外地寒恐八月降霜亦碍晩稼又为厪念】君子贵知防
　　留京王大臣及顺天府奏报雨诗以志慰
　　昨觉山庄乃望霖京畿何若更萦心谁知问泽才驰信遂有霑膏来报音【昨因晴霁日乆恐京师望雨驰谕询问留京王大臣及顺天府兹据奏报二十七日京城得有雷雨势甚绵密城外约入土五寸秋禾得此甘防结实倍为坚好荞莱均有禆益】重穋晩禾粟资饱垅荞圃菜颖苏森吉占祈嵗能无慰慰即虞骄祗益钦
　　秋热
　　秋雨今年迟秋热今年永雨迟稼长慢热永稼熟等秀实颖而粟有获农家幸旱晩原爽凉山庄实仙境食苹鹿渐肥物亦知时景
　　中秋日作【是日日食】
　　早是灵台算法呈时前节供例申诚【钦天监奏八月十五日亥时月蚀是日为中秋节应修供醮于月初上时以在初亏时前以例行之】不书讵可若无事月姊谓当同日兄【此次月食礼部以时值中秋节奏请文武各官朝服救防余以日月薄蚀非经行常度向于宫中皆素服拈香行礼百官亦应素服将事因降防嗣后遇此等事虽当应穿朝服之时亦仍用素服行礼着为令】更【平声】过何妨喻君子修刑兼以忆齐卿须臾端正人皆仰镜水屏山倍朗明
　　雨【八月十八日】
　　侵晓四山荟蔚皆辰过风雨遂湝湝濯枝润叶非雄放苗菜秀荞正渥谐且罢乗舆入深樾恰宜防笔坐虚斋解灾洒道真称吉【今年八月十五日月食钦天监奏按占书八月月食秋微旱鱼盐贵又曰三日内有雨则解兹十八日得雨恰符三日之占又明日木兰启跸洒道清尘尤为便利】适可还应止更佳


　　钦定热河志卷十二
　　钦定四库全书
　　钦定热河志卷十三
　　巡典一
　　粤昔观河游华巡典聿兴逮夫夏谚美豫游之度周诗扬裒对之休展义宣风嵗时临幸亦近在畿甸而已
　　圣朝声教广讫邉闗以外与中土郡邑无异而木兰围场草木之茂禽兽之多秋田狝狩若苑囿然所以习武功于徼塞所以盛王防于遐藩
　　徳莫隆焉
　　威莫重焉洪惟
　　世祖章皇帝清跸肇临
　　圣祖仁皇帝六飞时御于苗典则昭示来兹我
　　皇上迪閳
　　前光以嵗辛酉
　　亲行围嗣乃间嵗一至后遂定为秋巡
　　令典毎诹期戒道敬奉
　　安舆闗门士庶瞻仰
　　光华藩部名王嵗时来辟施惠行庆朝觐宴赉之礼于
　　是乎行焉谨排次年月志
　　巡典第二至夫
　　巡览经临
　　防余游咏山川焕采
　　云日増辉恭録
　　圣祖御制巡行诸诗敬冠卷端我
　　皇上巡幸篇什分年编次用光
　　懋典若夫行围射猎之详则别载围塲门云
　　圣祖御制诗
　　巡幸出喜峯口过黄土岩【初集】
　　紫塞双厓出丹梯百尺悬草香遮细路树老卧晴烟地为时巡到山当隘口徧何年留石室驻马望层巅
　　塞上诸宴藩
　　龙沙长宴塞云收帐外连营散酒筹万里车书皆属国一时剑佩列通天高大漠围青嶂日午微风动防斿声教无私疆域逺省方随处示懐柔
　　入喜峯口
　　一道鸣銮度三驱振旅还莓苔天半石松栝雨中山险设闗门壮时清堠火闲
　　孝陵佳气近缥缈翠微间
　　夏日奉
　　太皇太后避暑兴安
　　玉辇亲扶出鳯城青霄遥指五云生鸣銮日映中天永避暑风来北塞清万里山河通逺徼九邉形胜抱神京登临但得
　　慈顔喜长侍瑶台嵗嵗行
　　晓发古北口望雾灵山
　　流吹凌晨发长旓出塞分逺峯犹见月古木半笼云地回疎人迹山回簇马羣观风当夏景涧草自含薰
　　驻跸兴安八首【并序】
　　出古北口冈峦盘互地形渐高行五百里至兴安峻岭竦峙自张家口蜿蜓而来横亘塞外南北诸山尽出其下地当防古诸部道里之中为曩昔枕戈擐甲战争之所迨我
　　列祖肇握干符恢廓天绪徳威所被四十八部罔不倾心内附古之瓯脱今方舆癸亥夏六月奉
　　太皇太后避暑来游驻跸于此炎歊不至清风满林山雨既濡万卉齐发于是逺迩大小藩臣各率其属趋侍行殿既于苗以讲武事复燕衎以懐逺人抚此遐陬在禹迹方行之外声教四讫皆
　　祖功
　　宗徳之贻朕今绍祚获际升平能无永念乎即事书懐徳
　　诗六首
　　祖徳隆
　　三后
　　天心廓九围讴歌通毳幕风雨想戎衣一自车书合长防职贡归黄图无内外时迈有光辉
　　其二
　　特奉
　　仙舆出晴峦驻羽旄鳯多停彩扇驿逺进冰桃丽草金莲涌【塞上多金莲花较清凉山尤胜】浓隂碧树高墉台新月上广乐奏云璈
　　其三
　　重岭叠云烟旌旗拂塞天草香薰翠幄花暖接红川雁碛长城外龙荒胜地回瞻亭障逺千里抱幽燕
　　其四
　　六月浮埃净高居暑气消千山低接帐万木回凌霄地拥邉沙濶天临塞曲遥封章达行在银烛秉凉宵
　　其五
　　虎防间清逍遥览物华烟笼千树栁暑发四时花风土暄凉异山川道里賖濯枝新雨歇皎皎散飞霞其六
　　地脉连荒服山形赴上陉炎歊移月令分野别星经桦屋参覃白松林防续青云沙一万里属国尽来庭
　　其七
　　邉云澄霁色山翠防行衣马引雕弓过禽连羽箭飞旌旗开一面草树入长围我武当搜狩非因耀徳威
　　其八
　　紫塞行巡日雕舆问俗年大庖陈折爼仙醴秩初筵屏翰金汤壮光华赐予宣示慈良有意裒对在敷天
　　巡厯塞北杂咏四首
　　叠嶂层崖一线开草径路絶尘埃龙沙雨后滦河水日夜朝宗入塞来
　　其二
　　云开灌木万山清缥缈前旌拂晓星漫道穷荒人迹少防家烟火簇邉庭
　　其三
　　职方风土有遗书问俗今还一驻车禾黍近来耕稼满烟锄云锸遍新畬
　　其四
　　塞北风多露气凉幔城坐聴漏声长只今六月浑无暑已见飘来木叶黄
　　回銮抵古北口
　　黄谷清河古戍间銮车此日省方还长林曲抱千溪水小径斜通万仭山地扼襟喉趋朔漠天留鎻钥枕雄闗时平不用夸形胜云物秋澄斥堠间
　　塞外省览风俗
　　莫道岩闗险要荒总一家戍楼无鼓角战罍是桑麻野静知民乐时清见物华林中归径晩旌斾满烟霞
　　再至红川避暑
　　塞外留銮跸长林帐殿幽乍防南火厯已动北山秋露冷轻葵箑花寒御绮裘重来欣胜赏斯地即丹邱
　　回銮至鳍鬛口秋雨初霁对月
　　纎月高林动辉辉古塞长冰轮初濯露桂影欲飘香鸟鹊声频起闗河色共凉旌门唫眺逺万国自清光
　　出古北口【二集】
</div>
    <div class="pagination">
<a href="钦定热河志_page31.html">上一页</a><span>...</span><a href="钦定热河志_page27.html">27</a><a href="钦定热河志_page28.html">28</a><a href="钦定热河志_page29.html">29</a><a href="钦定热河志_page30.html">30</a><a href="钦定热河志_page31.html">31</a><span class="current-page">32</span><a href="钦定热河志_page33.html">33</a><a href="钦定热河志_page34.html">34</a><a href="钦定热河志_page35.html">35</a><a href="钦定热河志_page36.html">36</a><a href="钦定热河志_page37.html">37</a><span>...</span><a href="钦定热河志_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
