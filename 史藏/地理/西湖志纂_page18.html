<!DOCTYPE html>
<html>
<head>
    <meta charset="UTF-8">
    <title>西湖志纂 - 第 18 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西湖志纂 - 第 18 页/共 32 页</h1>
    <div class="content">　　复于塔上
　　钦赐
　　御书扁额第一层曰
　　初地坚固
　　第二层曰
　　二谛俱融
　　第三层曰
　　三明净域
　　第四层曰
　　四天宝网
　　第五层曰
　　五云扶葢
　　第六层曰
　　六鼇负戴
　　第七层曰
　　七宝庄严
　　御制登六和塔作歌
　　我游西湖率三日乐矣虑非凛无逸防稽南望举精禋宣命明当发清跸穹塔镇江久所闻到此不登孤良因振衣拾级陟其顶耳饫天籁衣湿云海眼龙宫寂寥锁江邉雁堵香花妥之字长流写向东月峯朝霭揽于左壮观至是真空前那更息心安四禅杜甫添忧我添喜境移所遇理则然【臣】沈徳潜恭和　元韵
　　半空栏槛挂红日踏云攀登不暇逸追随
　　六御仰层穹豹尾森严防
　　清跸妙香氤氲上界闻到此恍惚疑前因拍空茫茫接天水荡胷浩浩屯烟云江流回折势一锁静镇涛澜才贴妥赭龛门户指在东富阳湍濑回于左龙象周遭
　　玉座前观空不碍安深禅明当放舸渡江去认取于
　　越山苍然
　　铁井栏　在开化寺南明一统志昔有蛟龙自井出攻损江岸钱氏铸铁井栏以镇之刻八卦于上以象八方
　　秦望山　在钱塘县南十二里咸淳临安志髙一百六十丈晏元献舆地志云秦始皇东游登此山欲度防稽因名有巨石二十余自然成行名金洞门其东南有大石横截江涛海舶经此多为风浪倾覆因名罗刹石每嵗仲秋必迎潮设祭乐工鼓舞其上白居易诗云嵌空石面标罗刹压捺潮头敌子胥指此后改名镇江石开平中为潮沙涨没
　　徐邨岭　在定山北乡
　　五云山　在府治西二十里山巅常有五色瑞云盘绕其上因名西湖游览志髙数百丈周十五里五峯森列盘曲而上凡七十二湾俯视南北两峯若双髻宋时每嵗腊前得雪寺僧必捧表以进至城中霰犹未集葢其地特髙寒云云栖坞　在五云山西一里钱塘县志坞中有云栖寺按祩宏寺记云五云山有五色云故名巳而五云飞集山坞中因号云栖坞
　　云栖寺　在五云山西地名梵村
　　栖真院干祐五年吴越王建旧名云栖寺治平二年改额钱塘县志明隆庆中禅师祩宏建庵掘地有碑即古云栖寺也山半有洗心亭
　　国朝康熙二十八年
　　圣祖仁皇帝南巡幸寺
　　御制云栖竹树甚茂幽兰满山诗【见恭纪名胜】
　　三十八年再幸又
　　御制云栖寺诗
　　江路转隈隩山行惬心赏古树与茂竹翳蔽极深广潺潺细泉流萋萋芳草长其际春之暮天气堪俯仰鸟性鸣晴曦蜂蝶争下上巡省歴穷谷所至察万象小憩涧壑幽泽贵被草莽
　　四十二年再幸
　　御制过云栖憩竹林下令人斸笋斸兰诗
　　寻春二月幸云栖满目天光入品题密林布防渔樵乐幽栢成行蕙芷齐浴手临泉开箨笋傍岩倚石选蓬藜余杭风景西湖胜未若山中待竹迷
　　御制云栖归途遇雨诗
　　钱江风雨促前旌竹树缤纷细草萌夹岸黎元瞻拜切频施膏泽惬民情
　　四十六年再幸寺有大竹一竿
　　赐名皇竹总督梁鼐建皇竹亭雍正七年重修乾隆十
　　六年三月初五日
　　圣驾临幸
　　御题佛殿正中之额曰
　　香门净土
　　御书联句云
　　山僧独辟清净界
　　竹翠常飞妙鬘云
　　御题殿后之亭曰
　　悦性亭
　　御题后殿之额曰
　　修篁深处
　　御制云栖诗【见恭纪名胜】又
　　御制云栖寺小憩写幽兰横巻即题一絶
　　本色西来意云栖静且安林泉徐待写先写数丛兰
　　三月十二日再幸
　　御制重访云栖即景杂咏
　　山寺虽多此寺幽特教清跸重来游洗心亭别凡仙界万骑纷阗合着留
　　緑玉参天径几回石门烟月锁莓苔莲池塔院自千古奚事花幢坐墨胎
　　修篁深处小延俄又觉檐隂几许过山鸟啅林还太古野花绘壁自春和
　　净土香光慧业薰弆藏法宝玩顔筋【是日观寺中所藏董其昌书金刚经真迹】兰亭昨过相衡较真迹何如王右军【臣】钱陈羣恭和
　　御制云栖寺元韵
　　径转苍筠密林穿玉涧澄隂森四峯抱窈曲一门登古鉢惟留偈精庐自课僧风犹追白社亦嗣南能选胜纡
　　天跸凭髙指慧灯六时长转佛心净即超乗
　　【臣】沈徳潜恭和　元韵
　　竹随幽径密泉与素心澄屈折同猿度崚嶒舎杖登松间负苓叟窓里放云僧念佛捐千偈【莲池不说偈以念佛为宗主】观空有七能绳牀留破衲矮屋照明灯谁续莲池法超然最上乗
　　回耀峯　在云栖寺后钱塘县志髙峻插天东冈为宝刀垅西南为黄泥垅栢子尖萧家坞云山窈窕草树防密最为幽胜
　　壁观峯　在云栖坞东云栖纪事青龙泉出焉中峯之旁有泉名圣义西冈之下有泉名金液【释祩宏青龙泉诗百竿青笕出流泉飞舞东西起复眠玉乳不知来处逺祗疑香积有龙涎】定山　在县治西南四十里西湖游览志一名狮子山髙七十五丈周七里一百步突出江中风涛至輙抑过此复雷吼霆击钱塘县志西有两峯壁立名曰龙门上有龙潭能兴云雨下为定山浦江濵有浮屿为鱼浦又称鮎鱼口太平御览谢灵运诗朝发渔浦南暮出富春郭定山杳云雾赤亭无淹泊即此山也【沈约早发定山诗夙龄爱逺壑晚莅见竒山标峯彩虹外置岭白云间倾壁忽斜竪絶顶复孤圆归海流漫漫出浦水溅溅野棠开未落山樱发欲然忘归属兰杜懐禄寄芳荃眷言采三秀徘徊望九仙孟浩然早发渔浦潭诗晨旭早苍茫渚禽巳惊聒卧闻渔浦口桡声暗相拨日出气象分始知江路阔美人常晏起照影弄流沫饮水畏惊猿祭鱼时下獭舟行自无闷况值晴景豁】
　　风水洞　在杨村慈严庵侧西湖游览志旧名恩徳洞上洞立夏清风自生立秋则止下洞流水潺潺大旱不涸洞中石子红防如丹持出即隠置内如故【白居易恩徳洞诗云水埋藏恩徳洞簪裾束缚使君身暂来不宿归州去应被山呼作俗人林逋风水洞诗平昔常闻风水洞重山复水去无穷因缘偶入云泉路林下先闻接客钟赵抃风水洞诗风穴有声连水洞聴风观水暂闲身杭州未入从容甚且与南山作主人苏轼风水洞和李节推诗风转鸣空穴泉幽泻石门虚心闻地籁妄意覔桃源过客诗难好居僧语不烦归瓶得冰雪清冷慰文园】
　　浮山　在定山侧西湖游览志潮入海门分为两泒东泒沿捍江塘向富春西泒直射浮山怒激而回谚称回头浪是也钱惟善浮山诗序山浮江如盘石下有潭聚鱼珑可观
　　自赤山埠惠因涧北经三台山过小麦岭又西北逾风篁岭至天门山为南山北路
　　三台山　南髙峯之支其南曰三台山三峯俨峙中尊旁翼圆秀如画
　　旌功祠　在三台山祀明少保兵部尚书赠太傅諡忠肃于谦西湖游览志谦字廷益钱塘人正统十二年乗舆北狩郕王即位谦以兵部尚书外攘内抚有功社稷英庙复辟石亨徐有贞等诬谦不轨竟以寃死子冕奉塟于此成化二年廷议始白上遣行人马暶谕祭赐諡肃愍建祠曰旌功【王守仁旌功祠柱聫千古痛钱塘并楚国孤臣白马江邉怒卷千堆雪浪两朝寃少保同岳家父子夕阳亭里伤心两地风波】钱塘县志万厯三十年改諡忠肃谕祭葺祠【王世贞旌功祠诗正统逢今嵗风尘日暂防乾坤三已已社稷一于公不作青衣辱依然黄屋崇祠连赐冡地石马汗秋风陈子龙于忠肃祠诗紫葢烽烟竟不旋手持大计靖江天北门虎卧回銮日南内龙飞赐剑年山外怒涛归碧海冡邉荒草像祈连上皇犹想风云际曹石功名倍黯然】
　　国朝顺治间修仍令春秋致祭
　　乾隆十二年复修十六年春
　　圣驾南巡
　　御题扁额曰
　　丹心抗节
　　栗山　在三台山之前上有八盘岭
　　东岳庙　在中台八盘岭西湖游览志宋咸淳中建以奉泰山之神
　　法相寺　在惠因寺北咸淳临安志天福四年吴越王建旧名长耳相大中祥符九年改今额西湖游览志后唐时有僧行修号法真生有异相耳长九寸上过于顶下可结頥称长耳和尚天成二年自天台国清游钱塘吴越王待以賔礼居法相院干祐四年示寂其徒漆其真身存焉
　　国朝康熙五十三年殿燬重建
　　六通律寺　在长耳巷咸淳临安志干祐二年吴越王建旧名惠徳塔治平二年改今额西湖游览志有辟尘炉非朩非石扣之铿然纎尘不染
　　小麦岭　自三台山而北为小麦岭西湖游览志其地宜麦故名有支径可通大麦岭即积庆山之陂陁迤逦者
　　永福桥　在小麦岭下西湖游览志俗称饮马桥宋时牧马于此
　　灵应庙　在小麦岭饮马桥侧成化杭州府志神姓蒋名通事亲至孝宋绍兴十一年七月即小麦岭桐木之下端坐而逝七日如生观者惊异次年疫作有父老梦神衣紫横金曰疫不侵此境于是奉而祀之端平丙申境有虎患祷于神遂擒二虎嘉熙间旱惟境内有雨民赖以安事闻赐额曰灵应
　　大麦岭　接小麦岭有苏轼题名
　　当南北两山之界又西北过仙芝岭出九里松花家山　在大麦岭后西湖游览志一名蛇山下为花港濒湖而登为茅家埠港侧旧有卢园宋内侍卢允升别墅引港水入池文石甃砌异鱼游泳
　　丁家山　濒湖水影山光上下相接
　　蕉石山房　丁家山上有髙埠平临湖曲雍正九年甃石为磴道建亭其上复于山半更置一亭髙下相映山上多紫石珑秀削状类蕉叶为轩数楹曰蕉石山房乾隆十六年春
　　圣驾临幸
　　御制丁家山诗【见恭纪名胜】
　　灵石山　西湖游览志自永福桥折而西北为石山亦名积庆山石常现瑞光故名
　　积庆寺　在灵石山上咸淳临安志端平元年建理宗书额曰积庆教忠寺内有君子泉天一泉
　　国朝乾隆十六年春
　　圣驾回銮舟中题画册
　　御制积庆寺诗【见恭纪名胜】
　　玉钩桥　近灵石山西湖游览志灵石山有元道士张羽墓近玉钩桥葢羽卖玉钩所建故名羽字伯雨号句曲外史工书能诗文与赵孟頫杨载虞集掲奚斯齐名
　　灵石寺　在灵石山久圯西湖游览志内有灵石泉又名嵗寒泉竹坡诗话宋西湖诸寺所有无几惟南山灵石尚是旧屋寺僧言顷有数道人来丐食拒而不与乃题诗屋壁而去字类李北海诗云南坞数回泉石西峯几叠烟云登临孰与为侣顔寓李甲萧耘好事者译之云首一句藏吕字二句指洞字三句合賔字李甲近世人善画东坡以比郭忠恕者顔萧二人或亦是神仙也
</div>
    <div class="pagination">
<a href="西湖志纂_page17.html">上一页</a><span>...</span><a href="西湖志纂_page13.html">13</a><a href="西湖志纂_page14.html">14</a><a href="西湖志纂_page15.html">15</a><a href="西湖志纂_page16.html">16</a><a href="西湖志纂_page17.html">17</a><span class="current-page">18</span><a href="西湖志纂_page19.html">19</a><a href="西湖志纂_page20.html">20</a><a href="西湖志纂_page21.html">21</a><a href="西湖志纂_page22.html">22</a><a href="西湖志纂_page23.html">23</a><span>...</span><a href="西湖志纂_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
