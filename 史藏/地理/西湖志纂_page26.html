<!DOCTYPE html>
<html>
<head>
    <meta charset="UTF-8">
    <title>西湖志纂 - 第 26 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西湖志纂 - 第 26 页/共 32 页</h1>
    <div class="content">　　瑞石山　在金地山南岩石上镌米芾书第一山
　　勅建龙神庙　在瑞石山雍正五年
　　上遣官赍送龙神像于浙
　　勅封福越滋农龙王浙江总督李衞建祠于大观台之左后建风伯雨师亭嵗时祈祷于此有司崇祀焉
　　大观台　在瑞石山之顶为吴山最高处石址砥平方广如削逺眺江潮近挹湖渌羣山环拱如列屏幛上为亭恭奉
　　圣祖仁皇帝御制诗勒石正中【见恭纪名胜】
　　乾隆十六年三月初二日
　　圣驾南廵亲奉
　　皇太后銮舆
　　临幸大观台
　　御制恭依
　　皇祖吴山诗韵诗又
　　御制吴山大观歌【见恭纪名胜】
　　【臣】沈徳潜恭和
　　御制呉山大观歌元韵
　　西湖三面名山多我登大观亭子歌高歌吴山一峯紫阳顶珑洞穴疑是千蜂窝青红金粉徧祠宇谛视半属干陀罗离明有象势炎赫镇以坎卦高嵬峩【以石列坎卦镇火灾也】当年丁仙蜕骨去野鹤冲举辞青螺传闻风清月朗仍到此仙踪荒幻谁嗔呵其前罗刹之江江外海一气汹涌真无加【叶】浺瀜泱漭失厓岸倒浸星宿沈羲娥疑是伍员文种之灵犹斗战驰骤白马惊蛟鼍壮哉千里决双眦心胷磈礧相荡还相摩枚叔七发语未畅淋淋白鹭形犹讹题诗青厓终欲磨何如且登大观亭子歌高歌
　　汪王庙　在大观台之麓钱塘县志祀唐节度使汪华高祖时以保障功封越国公持节歙宣杭越睦饶六州军事宋封灵惠公明封广济灵惠王
　　寳莲山　在瑞石山东西湖游览志与七寳山接旧有寳莲寺废又有寳成寺晋天福中建名释迦院宋大中祥符改额寳成有石观音罗汉像石壁上刻苏轼寳成院赏牡丹诗笔势遒逸今寺废而刻石尚在旁有嵗寒松竹四字乃成化间吴东升题【苏轼诗春风小院却来时壁间惟有使君诗应问使君何处去凭君説与春风知年年嵗嵗何穷己花似去年人老矣去年崔防若题诗前度刘郎在千里】感花岩　在宝莲山半清波类志石壁上刻感花岩三字葢因坡诗而名明楚宗朱术珣题莫能名斋　万厯杭州府志在寳莲山宋浙西安抚司干办公事防四明杨简有记
　　青衣洞　在重阳庵后咸淳临安志相传昔人行至洞口有青衣童子问之不应良久入洞逐之不见但闻风雨声股栗而出遂名青衣洞青衣泉　在青衣洞口西湖游览志泉淅淅出石罅清鉴毛髪崖壁镌有唐开成五年道士诸葛鉴八分书题名傍镌佛像及大字心经山顶巨石坠下有石承之若饾饤然前有石门上横石梁壁间皆细字水波纹不知何年洚水至此宋庆元间韩侂胄赐第寳莲山下建阅古堂引泉注之名阅古泉
　　重阳庵　在金地山之右馨如坊重阳庵志始自唐开元间道士韩道古结茅以居感青衣童子出现有泉自洞中出潴而为池嵗旱不竭元大徳间西川道士冉无为云游至浙观青衣岩洞募建三清阁元帝殿嗣天师广防子书青衣洞天吴山福地十方大重阳庵十四字刻于石壁明洪武二十四年立为道院
　　紫阳山　与瑞石山连钱塘县志秀石珑岩窦防窱寒泉滴沥为湖山奥区其胜迹有采芝岩栽药圃涤凡池寻真路成道树松闗补衣石归云洞天籁阁紫竹林三台石紫阳亭丁仙亭坐忘岩隠仙岩瑞石洞飞来石等名
　　金星洞　在紫阳山
　　槖驼峯　在紫阳庵侧峯尤竒峭【萨都拉偕卞敬之游吴山驼峯紫阳洞诗天风吹我登驼峯大山小山石珑赤霞日射紫玛瑙白露夜滴青芙蓉飘飘云气穿石屋石上凉风吹紫竹挂冠何日赋归来煮石篝灯洞中宿】
　　紫阳洞　在槖驼峯之侧钱塘县志傍有巨石嵌空名飞来石
　　紫阳庵　在瑞石山下西湖游览志宋嘉定间邑人胡杰居此建集庆堂元至元中道士徐洞阳改为紫阳庵明正统间重建
　　国朝雍正十三年总督程元章奉
　　勅重修乾隆三年布政司张若震建紫阳祠祠西为廊
　　倚廊望江直对西兴乾隆十六年春
　　圣驾南巡
　　回銮舟中补题西湖各景
　　御制紫阳洞诗
　　吴山景己佳仙真洞尤奥紫霞每封户初阳亦委照竒境固无穷奚必皆亲到清游悉大畧薄旋从所好重展北门图又领西湖要
　　丁仙亭　在紫阳庵内仙人丁野鹤蝉蜕于此雪风洞　在紫阳庵右万厯钱塘县志峯石灵竒岩窦幽絶俨若神仙之所宫
　　紫阳书院　在紫阳山下太庙巷两浙盐法志康熙四十二年盐法道高熊徴捐建书院巡抚张泰交顔曰紫阳别墅以其地为紫阳山麓适与新安之紫阳同名遂以别墅别之其中为乐育堂奉朱子位堂后有簮花阁巢翠亭五云深处讲堂东为近水楼南宫舫瀛洲榭集民商士子于此弦诵焉雍正七年重修改巢翠亭为文昌阁
　　七寳山　在金地山南即三茅观址清波类志观旧有七寳故名
　　七寳峯　在七寳山南钱塘县志为城中观涛处石壁刻吴山第一峯五字
　　开寳仁王寺　在七寳山咸淳临安志仁王院绍兴五年建嘉泰间燬僧祖仁重建端平二年尚方铸钟以赐淳祐元年赐开寳仁王额景定五年复燬重建
　　三茅宁夀观　在七寳山东北西湖游览志本三茅堂宋绍兴二十年因汴都旧额遂名宁夀观燬于元明洪武初重建
　　寅宾亭　咸淳临安志在三茅宁夀观可见日出
　　天妃宫　在三茅观左钱塘县志即三仙阁址祀莆田林都检女灵衞夫人旧名顺济圣妃庙江湖一览亭　在七寳山三茅观西今圮三仙阁　在三茅观内钱塘县志内塑张三丰像一立一卧一坐相传三丰隠于此后圮改建天妃庙仍塑三仙像于其内以存旧迹
　　钟翠亭　在三茅观南磴道之上明万厯间司礼孙隆建
　　夀春庵　在七寳山麓万厯杭州府志旧名寳莲院嘉靖中改为汉夀亭侯祠清波类志内有寳莲池寳莲井
　　定水寺　在七寳山成化杭州府志宋乾道八年建于万松岭嘉定八年移清波门外聚景园侧元至元十三年筑入城基寺徙今处
　　通元观　在七寳山麓西湖游览志宋绍兴二十九年内侍刘敖建高宗书通元二字额内有夀域楼万玉轩望鹤亭谒斗坛白鹤泉鹿泉明嘉靖间道士徐道彰重修观中修竹荫庭赤日无暑
　　国朝康熙二十九年重修
　　清平山　在七寳山南清波类志翠石棱棱竹朩森秀下为仁孝坊旧有烟霞阁今废
　　开元寺　在清平山西湖游览志唐开元中建宋建炎间徙于西湖元季兵燹复徙故址云居山　在清平山之西南上有云居寺故名钱塘县志城垠亘其上山顶曰枫岭寺门对雉堞为中峯禅师道
　　云居圣水寺　在云居山西湖游览志本二寺也云居者宋元祐间僧了元号佛印建圣水者元贞元间僧明本号中峯建明洪武二十四年并圣水于云居额曰云居圣水禅寺
　　国朝康熙五十三年重修
　　三佛泉　在云居圣水寺西湖游览志元至大间沙门指月掘地四寻得眢井中有古佛三诸相具足遂涂金事之邓文原为泉铭
　　铁冶岭　在七寳山后西湖游览志元杨维祯居此自号铁厓
　　郭璞井　在铁冶岭北钱塘县志旧传为璞所开泉极甘冽居民酿酒煑药者多汲之
　　二程子祠　在金刚岭旧在城西河下
　　国朝康熙十七年移建于此嵗春秋祭
　　自呉山北迤西至竹园山更折而北过镇海楼至佑圣观为吴山北路
　　呉山井　在吴山北麓成化杭州府志周四丈吴越钱氏时韶国师始开此井品其味为钱塘第一宋淳祐丁未大旱城中诸水皆涸独此井日下万绠如常都人神之安抚赵与奏立祠以旌异之又为亭覆其上杭州府志明洪武七年浙东参政徐本立石表刻吴山第一泉五字纪宋遗事于石表之阴复建亭井上井中有五色大鱼数十时出游泳人不敢取成化甲午亭圮井为瓦砾填委居民病之七修类稿治间参政周木复甃面开五眼至今存【楼钥呉山井诗钱塘东南一都会西湖宛在高城外凿为六井引入城唐相邺侯功尚在呉山横亘城中央左右江湖尽襟带寒泉迸溢清且甘发自灵源匪分派天目两乳龙鳯来秀气所钟此其最海濒斥卤润作咸安得一泉独滂沛四朝驻跸八十年民聚五方真众大抱瓮桔橰万夫汲飞泉仰流筒吸快大早不干涝不溢数里頳肩竞分卖人言神龙宅其下济物阴功存胜槩川泽固多资灌溉此井犹能济阛阓皇家徳泽如此泉福祚与之俱不改】
　　石佛山　在呉山之北西联寳山南对瑞石西湖游览志旧有大乗石佛寺宋嘉熙间僧凿石为三佛元至正间河西僧多尔济募縁建寺居之改名智果院
　　海会寺　在石佛山咸淳临安志吴越王建名石佛院宋大中祥符改积善海会寺后废止存星宿阁武林梵志元至正间重建明成化十年燬复建
　　国朝雍正九年总督李衞増葺凡遇水旱必迎天竺大士像于此祈祷立应
　　寳月山　在胥山西坡一名天井山
　　天井　在寳月山下二老堂杂志临安府有天井巷莫知所由壬戍嵗张循王府灾于房廊下掘得古井深五十尺濶丈许水甚清冽井口刻唐清泰二年开今以嘉泰二年复出乃知天井之得名以此
　　黑龙潭　在安荣坊西湖游览志天晴时水色碧緑将雨则先一日变黑故名今讹为乌龙潭水神庙　在寳月山万厯杭州府志境内多水灾民患己久明万厯二十五年杭民倡议祀水徳之神以镇之布政使赵钦汤允议建庙祀黄河龙君为浙漕祈福开基辟土忽清泉涌出人咸异之遂名金龙泉在庙之右
　　蛾眉山　在布政司南东接吴山钱塘县志与寳月山连弯环若眉故名又与布政司官署对故俗呼官美山又上有宋时粮科院旧称管米山其侧有八眼井
　　百狮池　在蛾眉山下布政司前
　　下有暗沟西通西湖东出水于普济桥
　　乾隆十六年三月十二日
　　圣驾巡幸察视水道遂沿运使河出涌金门回行宫驻跸
　　御制即事诗
　　水熊山光结揽中便途城郭一观风笙歌正閙武林社【时清明次日俗为武林社之游】梅石空徳夀宫柳色含烟蘸波緑桃花过雨艳春红吾民乐处吾同乐尚虑余三有未充
　　浅山　在蛾眉山东其侧为漾沙坑
　　螺蛳山　在吴山后杭州府志取径必盘旋曲折而上故名
　　竹园山　在府治之西南咸淳临安志吴山一脉独趋而北隠隠隆起山虽不高为府治之主山竹山阁　在竹园山成化杭州府志宋临安尹赵与建阁其上平瞰西湖扁曰竹山阁景定三年安抚魏克愚徙建他处今为民居
　　镇海楼　在吴山下西湖游览志旧名朝天门吴越王钱镠建元至正间平章康里庆童改名拱北楼明洪武八年改为来逺楼后行省叅政徐本改名镇海楼成化十年燬十一年重建呉山志宋元时贮钟鼓以司刻漏至今人称鼓楼【赵孟頫登拱北楼诗城上高楼楼太霞令严钟鼓寂无哗提疆内向三千里比屋同封百万家心在江湖存魏阙身随牛斗泛星槎举头便觉长安近时倚阑干望日华】
　　望仙桥　咸淳临安志在德夀宫前
　　新宫桥　万厯杭州府志旧名宗阳宫桥宗阳宫　在新宫桥东西湖游览志去吴山东北五百歩宋绍兴间望气者言其地有鬰葱之祥遂建徳夀宫高宗禅位后居之以此宫为北内凿池引水叠石为山象飞来峯建冷泉亭规制宏丽咸淳四年以后圃筑道宫曰宗阳浙江通志南闗工部分司本宋徳夀宫后圃址西有梅花防芙蓉石在焉篆曰铁云是宋徳夀宫旧物傍竪断碑刻蓝瑛画古梅一本题曰梅石双清
　　乾隆十六年春
　　圣驾巡幸
　　御制题徳夀宫梅石碑诗
　　临安半壁茍支撑遗迹披寻感慨生梅石尚能传徳夀苔华又见説蓝瑛【宋时苔梅久萎蓝瑛画梅镌于石】一拳雨后犹余润老干春来不再荣五国风沙埋二帝议和嬉乐独何情
　　佑圣观　在宗阳宫后西湖游览志宋孝宗邸也淳熙二年改为佑圣宫以奉北极佑圣真君元大徳七年燬重建改为佑圣观苏伯衡为记赵孟頫书于石有洗竹亭七叶坡梦云楼驭鹤台吹笙石诸胜元季兵火此观独存浙江通志
　　国初凡遇庆贺节皆于此习仪上供
　　万夀龙牌康熙五十二年
　　钦颁道藏供奉殿内
　　天一井　在佑圣观内西湖游览志元道士王景周开东园以居即今钱塘公馆是也有泉甘冽异常以所得开元宫浴鹄池八棱石栏置其上名天一泉石栏上刻虞集天一泉铭
　　【臣谨按西湖游览志叙胜迹而及城闉者以其地为南北诸山之分脉也宋时于朝天门北去呉山五百歩谓有鬰葱之祥建徳夀宫为北内嗣改为宗阳宫后即孝宗邸嗣改为佑圣观隠隠赈赈吴山之脉直趋于此故仍游览志叙为吴山北路之殿云】



　　西湖志纂卷九
　　钦定四库全书
　　西湖志纂巻十
　　大学士梁诗正等辑
　　西溪胜迹
　　西溪　在西湖之西西湖游览志过石人岭为西溪万厯杭州府志相传宋高宗欲都其地后得鳯凰山遂云西溪且留下因称留下俗讹为楼下云钱塘县志西溪溪流深曲受余杭南湖之浸横山环之凡三十六里支港繁多沟塍错出有三路可入一由寳石山后陆行至秦亭山沿山十八里为宋时入洞霄宫之辇道一由仙姑山之西入青芝坞经法华山去北十里为西溪一水道由松木塲入古荡溪流浅狭仅容小舟自古荡以西并称西溪羣山回绕曲水湾环沙溆芦汀重重间隔置畧彴以通行人有车马所不能至者【叶绍翁西溪诗一条横朩过前溪邨女齐登棌叶梯独立衡门春雨细白鸡飞上树梢啼】
　　国朝康熙三十八年
　　圣祖仁皇帝南巡
　　驾幸西溪
　　御制五言诗一首【见恭纪名胜】遂禁樵采至今居民咸乐耕渔之业而梅竹茶笋之利倍于他处故西溪之胜不独在山水间也乾隆十六年三月初十日
　　圣驾巡幸
　　御制西溪诗【见恭纪名胜】
</div>
    <div class="pagination">
<a href="西湖志纂_page25.html">上一页</a><span>...</span><a href="西湖志纂_page21.html">21</a><a href="西湖志纂_page22.html">22</a><a href="西湖志纂_page23.html">23</a><a href="西湖志纂_page24.html">24</a><a href="西湖志纂_page25.html">25</a><span class="current-page">26</span><a href="西湖志纂_page27.html">27</a><a href="西湖志纂_page28.html">28</a><a href="西湖志纂_page29.html">29</a><a href="西湖志纂_page30.html">30</a><a href="西湖志纂_page31.html">31</a><span>...</span><a href="西湖志纂_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
