<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 42 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 42 页/共 479 页</h1>
    <div class="content">　　时又并西域，

　　【史略】初，铁木真击灭乃蛮诸部乃蛮部与斡亦剌、蔑里乞诸部，俱在蒙古西南。时铁木真悉击灭之。宋嘉定二年，畏吾儿国降于蒙古畏吾儿，即唐之高昌也，今曰火州。四年，西域哈剌鲁部来降在今甘肃塞外哈烈卫东。十一年，击西域诸国，取讹答剌城在今西域天方国境内。十五年，入回回等国回回，今西域默德那国也，至忻都见前，灭西域四十余国而还。其后端平二年，蒙古主窝阔台复遣兵攻西域。嘉熙初，下钦察等部钦察，在今西域于阗国西南。又宝初，蒙古主蒙哥遣旭烈等伐西域。五年，平乞石迷等百余国乞石迷，在今西域国北境，转斗万里，西渡海，收富浪国富浪国，在西海西岸。于是西域之地，悉归蒙古。

　　兼西夏，

　　【史略】初，铁木真败乃蛮之兵，遂掠西夏之境。宋嘉定三年，引兵入灵州，夏主安全乞降。十年，又围夏兴州，夏主遵顼奔西京西京，即灵州也。时夏人以兴州为东京，灵州为西京。宝庆元年，取夏甘肃州西凉府，又取灵州，进次盐州川即故盐州也。夏境州郡，望风降下。三年，尽取夏城邑，夏主德旺出降。自元昊至德旺，凡九世国亡。

　　降高丽。

　　【史略】宋嘉定十二年，蒙古攻契丹部叛人于高丽之江东城城在今朝鲜境内大同江东，遂攻高丽。高丽王王暾请降。其后叛服不常，屡遣兵侵之。景定初，蒙古忽必烈嗣位，高丽王亻典复降附。

　　太宗窝阔台遂灭金，据有中夏，蚕食宋郊。

　　【史略】宋绍定二年，窝阔台嗣位于和林，寻入陕西，陷金凤翔。遣其弟拖雷等寇宋，破汉中、蜀口诸州郡，陷饶风关见前。乃沿汉而东，自金州略邓州，军于唐州，进陷钧州。窝阔台亦自河中至河清见前，渡河入郑州，会兵攻汴，西取潼关，东围归德时又陷睢州，既而引去，金人大困。蒙古主乃留别将攻汴而还。金主寻走归德，复迁蔡，汴京及中京遂相继入于蒙古。蒙古军复与宋师合攻蔡，克之，金亡。端平二年，以宋败盟，入汴、洛，遣兵分道，西侵蜀汉，东掠江淮，川、峡、襄、郢及淮西诸州，多为所陷时利州、成都、潼川三路，悉被残破，又襄阳亦降于蒙古。蒙古遂陷随、郢诸州及德安府荆门军，而淮西之蕲、舒、光诸州，亦为蒙古所陷。后汉上、淮西旋还旧境，蜀土遂不可复。宋之边衅，于是始滋矣。

　　宪宗蒙哥灭大理，定吐蕃，残交趾，复举兵蹙宋。

　　【史略】宋淳十一年，蒙古蒙哥嗣位，寻以河南、陕西地封其弟忽必烈。宝初，忽必烈引兵取大理诸蛮部，遂略定吐蕃，而分遣其将兀良合台攻诸夷未附者。合台尽平西南夷时白蛮、乌蛮、鬼蛮诸部俱顺命，罗罗斯、阿伯二国乞降，又攻下阿鲁诸国，凡得五城、八府、四郡，蛮部三十七，复入交趾，败交人于洮江洮江，即富良江也，见前。是时交趾王陈日照遁入海，遂屠其人而还。既而交趾复据其地，降于蒙古。五年，蒙古主入寇，寻入剑门，略川峡诸州之未下者。别将侵淮东，陷海州涟水军。开庆初，忽必烈渡江围鄂州，侵轶江西州郡时蒙古陷临江军，入瑞州。兀良合台亦自交而北围潭州。会蒙古主殒于合州城下，忽必烈等乃相继引还。

　　世祖忽必烈因累世之业，改号曰元至元八年，始改称元。摧灭弱宋，遂一天下。

　　【史略】忽必烈袭位于开平今宣府镇东北七百里有开平废县，遣使如宋议和，不报。宋咸淳四年，遣兵攻襄阳。九年，襄阳陷，乃命伯颜等沿汉入江，长驱东下。别将出淮西，趣扬州。既而伯颜入鄂，复分军规取荆湖以南。德初，伯颜入建康，寻分道趣临安。宋奉表请降，伯颜以帝后北去。自是穷陬远岛，宋无遗境矣。

　　踵辽、金故迹，仍都于燕。

　　【都邑考】太祖铁木真十五年，定河北诸郡，建都和林自是五传皆都于此。世祖中统初，建开平府，营阙庭于其中，而分立省部于燕京先是铁木真克金中都，改曰燕京路，而大兴府仍旧。五年，号开平为上都。至元初，又称燕京为中都。四年，改营中都城，遂定都焉。九年，改中都曰大都又至元五年，改开平府曰上都路。二十一年，改太兴府曰大都路。自是大都岁尝巡幸。

　　立中书省一，行中书省十有一至大二年，行中书省俱改曰行尚书省。四年，复故。

　　【史略】元立中书省，统河北、山东、山西地，谓之腹里领大都等路二十九，曹州等州八；又属府三，顺宁、中山、河中也，属州九十一。顺宁，即唐之武州，今为宣府镇，而立行中书省，分镇藩服。曰岭北领和宁路，即和林也。蒙古初建都于此，曰元昌路，寻改转运和林使司。中统以后，不复建都，置宣慰司及都元帅府于此。大德十一年，始改立和林等处行中书省。皇庆初，改曰岭北行省，而和林路亦改曰和宁路，漠北诸屯戍皆属焉，曰辽阳领辽阳等路七，咸平府一，属州十二。辽东西诸城镇以及高丽之西京皆属焉。《元志》：至元六年，高丽统领李延龄等以国中乖乱，挈西京五十余城内附。八年，改西京为东宁府，寻改曰东宁路，以领其地。西京，即高丽平壤城也。咸平府，金所置，见前，曰河南亦曰河南江北等处行中书省。领汴梁等路十二，南阳等府七，荆门州一，属州三十四，自河南至淮东西，又湖北之境，亦分属焉。《元志》：至元十年，尝置河南等路行省于襄阳。十三年，又置淮南行省于扬州，寻皆改废。至正中，复置淮南行省于扬州。汴梁路，即宋开封府。荆门州，即宋荆门军也，曰陕西领奉元等路四，凤翔等府五，州等州二十七，属州十二，自陕西以至汉中，又西南至四川、西山诸州之境，皆属焉。奉元，即宋京兆府也，曰四川领成都等路九，府三：潼川、绍庆、怀德也，又属府二：曰保宁、广安，属州三十六，军一：长宁也。自四川及湖广、贵州诸蛮境皆属焉。《元志》：中统三年，置陕西四州行省，治京兆。二十二年，始分置四川行省于成都。怀德府，在今西阳宣抚司西南。保宁府，即宋阆州。广安府，即宋广安军，与长宁军俱见前，曰甘肃领甘州等路七，州二：曰山丹、西宁，又属州五：西凉、瓜、灵、鸣沙、应理也。元至元八年，以置西夏、中兴等处行中书省。二十五年，改中兴府为宁夏路。元贞初，并宁夏行省于甘肃。山丹、西宁，今陕西属卫也。应理州，在今庄浪卫东，元所置。余并见前，曰云南领中庆等路三十七，府二：曰仁德、柏兴，又属府三：曰北胜、永昌、腾冲，属州五十四。自云南接四川西南，又东接贵州西境诸蛮皆属焉。中庆路，即今云南府。仁德，今为寻甸军民府。柏兴，今四川建昌行都司盐井卫也。北胜，今云南直隶州。永昌，即今永昌军民府。腾冲，今为腾冲军民卫。又云南境内有甸寨军民等府，不在路府州之列，曰江浙领杭州等路三十，府一：曰松江，州二：曰江阴、铅山，属州二十一。自两浙以至江西之湖东，又福建境内俱属焉。《元志》：至元二十一年，自扬州迁江淮行省治杭州路，改曰江浙行省。又至元十五年，置福建行省于泉州路。十八年，迁治福州。自是徙治不一。二十二年，并入江浙行省，其后复析置。大德初，改为福建平海等处行省，仍治泉州。至正中，还治福州。盖时废时置也。松江，即今府，元所置。江阴州，即宋江阴军。铅山，今江西饶州府属县，曰江西领龙兴等路十八，南丰等州九，又属州十三。自江西至广东之境，皆属焉。龙兴路，即今南昌府。南丰，今建昌府属县，曰湖广领武昌等路三十，归州等州十三，府二：曰汉阳、平乐，安抚司十五，军三：曰南宁、万安、吉阳，属州十七。自湖广至广西、贵州及四川南境，皆属焉。至正中，又分置广西行省于静江路。汉阳，即宋汉阳军。平乐，即宋广西路之昭州。南宁等军，俱见宋广西路，曰征东与高丽国同治。领府二：曰沈阳等路高丽军民总管府、耽罗军民总管府，又庆尚等道劝课司使五。高丽国境皆属焉。《元志》：至元中，以征日本置征东行省于高丽，寻废。大德三年复置，自是屡废屡置。沈阳，今辽东属卫。耽罗，今朝鲜全罗道南境济州城也，而边境番夷，皆立官分职，以统隶之如宣慰、宣抚之属。盖疆理之远，轶于前代矣。

　　路一百八十五，府三十一，州三百五十九，军四四川一，湖广三，见上，安抚司十五皆在湖广境内。曰播州沿边安抚司，即唐播州也。曰思州军民安抚司，亦即唐之思州。曰庆远南丹溪洞等处军民安抚司，即宋之庆远府。曰乾宁军民安抚司，即宋之琼州。曰顺元等路军民安抚司，即今贵阳府。曰新添葛蛮安抚司，即今贵州新添卫。曰卢番静海军安抚司，今贵阳府卢番长官司也。曰程番武胜军安抚司，今为程番长官司。曰方番河中府安抚司，今为方番长官司。曰卧龙番南宁州安抚司，今为卧龙番长官司。曰金石番太平军安抚司，今为金石番长官司。曰小龙番静蛮军安抚司，今为小龙番长官司。曰大龙番应天府安抚司，今为大龙番长官司。曰罗番遏蛮军安抚司，今为罗番长官司。俱属贵阳府。盖羁縻诸蛮地也。《元志》：思、播诸州以及顺元诸番安抚司，初皆属四川。至元二十八年，始改属湖广云，县一千一百二十七。东尽辽左，西极流沙，南越海表，北逾阴山，东西万余里，南北几二万里。

　　郑氏曰：分州始于人皇，州统县。县统郡始于周。郡统县始于秦。州统郡、郡统县始于汉。割据之世，置州乃多。隋文析天下为州，炀帝改州为郡，而州郡相等。唐混州郡为一，于建置京邑之州，则始命为府。宋又府州并列矣。自元建路、府、州之制，州乃益降而小，几与县同列云。○王氏曰：元人制路府州县之等分路始于宋，金人从而附益之。元分路益多，路遂与府州并属于行省。其制大率以路领州，州领县，亦有以路领府，府领州，州领县者，又有府与州不隶路而直隶省者，其户口之多，舆地之广，虽汉唐极盛之际，有不逮焉。何也？元起于沙漠，遂兼西域，其西北所至，未可以里数限也。要荒之甸不分，疆索之防不设，古今中外之势，至此一变焉。噫！亦乾坤之异数已。

　　及元运将倾，驱除辈出。刘福通颍上一呼，实为之倡。

　　【史略】元主妥帖睦尔嗣位，纲维日紊，民心怨叛，多以妖术聚众。近自畿辅，远至岭海，倡乱者以百数。至正十一年，刘福通聚众破颍州福通，颍州人，以妖术事栾城韩山童，至是起兵，以红巾为号。栾城，今真定府属县，据朱皋朱皋镇，在颍州南七十里，引兵西略，转陷汝宁府及光、息二州。十五年，迎韩林儿为帝林儿，即山童子。时山童被杀，林儿遁武安，福通自砀山夹河迎立之，号为小明王。武安，今河南磁州属县。砀山，今徐州属县。夹河，在县西南五十里，据亳州，称宋。既而为元军所败，林儿走安丰时元兵败福通于太康，进围亳州，林儿南走。太康，今陈州属县。安丰，即寿州也，元曰安丰路。十七年，福通等复炽，遣其党毛贵陷胶州，而北略山东诸州郡，倪文俊陷陕、虢诸州，破潼关，掠同、华以西；李武等亦入武关见前，破商州，趣长安文俊等寻为察罕帖木儿所败，引还。福通寻引兵攻汴梁，复分遣关先生等趣晋冀元以平阳府为晋宁路，太原府为冀宁路，谓之晋冀是也，白不信等趋关中，而毛贵据益都时山东城邑多附于贵，势大振。福通寻陷曹、濮、大名及卫辉诸路，白不信等转入南山终南山也，见前，破兴元，陷秦陇，据巩昌，窥凤翔寻复为察罕所败，遁入蜀。十八年，田丰陷东平丰，本元将，降于福通，毛贵陷清、沧诸州，据长芦镇今沧州治是也。时田丰陷济宁及东昌路，贵复陷济南及般阳路。般阳，即宋淄州。遂趣河间，逾直沽今河间府静海县北九十里小直沽是也。卫河合白河之水由此入海，天津卫在焉，攻蓟州及氵郭州氵郭州，今通州氵郭县，略柳林在氵郭县西。县又有枣林，时毛贵等自氵郭州至枣林，遂略柳林，逼畿甸，京师震恐寻为元将刘哈剌不花所败，溃还济南。关先生等分二道，一出绛州，一出沁州，逾太行，焚上党，破辽州及晋冀、雁门、云中、代郡云中，谓大同府。代郡，谓蔚州也，烽火数千里。遂出上谷谓宣府镇，大掠塞外诸郡，焚毁上都宫阙自是元主不复时巡至上都矣，转掠辽阳，入高丽其后二十二年，福通败亡，关先生余党复引而西，攻上都，元孛罗帖木儿击降之。福通亦陷汴梁，据其城，自安丰迎韩林儿都之。元将周全以怀庆路降于福通，王信亦以滕州降，田丰复陷顺德等路。于是巴蜀、荆楚、江淮、齐鲁、辽海，西至甘肃，所在兵起，与福通相联结。十九年，毛贵为其党所杀，部将因互相仇敌，势遂弱。会察罕帖木儿起义兵击贼察罕，沈丘人。至正十二年，起义兵，所向有功。沈丘，今陈州属县，先定关陕，复清河东，引兵南下，遂拔汴梁。福通复以林儿走安丰，于是河南悉定。察罕乃图山东，会兵进讨，所至降下。二十二年，察罕围益都未下，为降贼田丰所杀先是田丰进陷保定路，以察罕来攻，引还济宁，复降于察罕。保定，今北直属府。其子扩廓帖木儿代总其兵，尽平余寇。于是元人复有山东、陕西、河南地，然江淮以南，不敢复问矣。二十二年，张士诚将吕珍入安丰，杀福通，林儿南走。二十六年，终于建康。

　　于是乘时并奋者，方国珍据浙东，

　　【史略】至正八年，黄岩民方国珍兵起黄岩，今台州府属县。国珍结党入海，劫掠漕运，元兵讨之，不克，势遂炽。十一年，焚掠沿海州郡，元遣使招之。自是屡降屡叛，闽浙运道，遂为所阻国珍拥巨艘千余，据海道，阻绝粮运，元人始困。寻据有台、温、庆元三郡地二十五年，元授国珍淮南行省左丞相，分省庆元。

　　张士诚据浙西，

　　【史略】至正十三年，泰州白驹场亭民张士诚兵起白驹场，在今高邮州兴化县东北百二十里，陷泰州及兴化即今兴化县，进据高邮，称王士诚自称成王，国号周。十四年，寇扬州，陷盱眙及泗州盱眙县，今属泗州。既而脱脱击败士诚于高邮城外，取天长、六合诸城戍天长县，今属泗州。六合县，属应天府，士诚穷蹙。会脱脱获罪去，泰不花代总其兵，士诚遂复炽。十六年，陷平江路，据之士诚改平江路为隆平府。进陷湖州、松江、常州诸路，又遣兵破杭州既而元复取之，陷淮安。十七年，士诚降元。二十三年，称吴王时士诚遣兵据杭州，又并嘉兴路，表求王爵，元主未许，遂自称吴王。又兼有绍兴路，北逾江，据通、泰、高邮、淮安、徐、泗、宿、濠、安丰诸郡，号为富强。

　　陈友谅据湖广，

　　【史略】先是至正十一年，罗田人徐寿辉兵起寿辉，一名贞，与麻城人邹普胜共起兵，亦以红巾为号。罗田、麻城，今黄州府属县也，陷蕲水县及黄州府蕲水县，亦属黄州府。寿辉遂据蕲水称帝国号天完，遣兵陷饶、信诸州。十二年，陷汉阳、武昌及安陆、沔阳安陆府，今曰承天府。沔阳府，今承天府属州。又陷兴国、九江宋兴国军，元为兴国路。九江，元曰江州路，复分兵略东西诸州郡时西陷鄂州及房州，东陷南康及袁、瑞诸州，又别将项普略自饶州，转陷徽州及杭州，为元将董搏霄所败，杭、徽二州复为元有，又遣将据池阳、太平诸路池阳，元曰池州路。太平路，即今府。时寿辉将赵普胜据池阳、太平，遂攻安庆。元将星吉募兵进击，克池州及江州。普胜与吉战于湖口，吉败死，遂复据其地。十三年，元兵攻寿辉于蕲水，寿辉走黄州时江西、浙江、湖广行省共讨寿辉，复饶州、江州、富州、临江、瑞州及武昌、汉阳诸郡，进攻蕲水，拔之。富州，今南昌府丰城县也，元置州于此。十五年，寿辉将倪文俊复破沔阳，入襄阳襄阳旋为元兵所复，转陷中兴路即今荆州府。十六年，又取汉阳，遂营宫室，迎寿辉入据之，复进陷常德、澧州、衡州、岳州诸路。明年，陷峡州，遂入蜀，使明玉珍守之而还。寻谋杀寿辉，不果，乃奔黄州。别将陈友谅袭杀文俊，并其兵，自称平章友谅，本沔阳渔人子，从寿辉等起兵，隶文俊麾下，寻别领一军为元帅。既并文俊兵，遂强遽不可制。十八年，友谅陷安庆路，又破龙兴路，复略吉安、建昌，进攻赣州及汀州诸路，皆陷之。十九年，取信州路，进略衢州，分遣兵陷襄阳府，又南入杉关先是，友谅遣将攻邵武，未下，至是复分兵陷杉关，侵福建诸州郡。杉关，在今邵武府光泽县西北九十里。详福建重险。既而徙其主寿辉于江西，自称汉王初，寿辉闻友谅破龙兴，欲徙都之，至是引兵自汉阳东下。友谅忌其逼己，伏兵江州城西，寿辉至，伏发，尽杀其部曲，止存寿辉一人，居之江州。二十年，友谅陷太平，弑其主寿辉于舟中友谅帅舟师犯太平，挟寿辉俱东。太平陷，急谋僭窃，乃杀之于采石舟中，僭称帝，国号汉都江州。时湖广、江西以及江东境内州郡多为友谅所窃据，地广兵强，为上游劲敌。

　　明玉珍据两川，

　　【史略】至正十七年，徐寿辉将明玉珍从倪文俊入蜀玉珍，随州人，从寿辉起兵，为别将，所至降溃。文浚因命玉珍守成都而还。文俊既死，玉珍以蜀地险远易固，遂谋据之，益掠取附近诸城邑。二十一年，取嘉定等路，又悉并东川郡县。明年，引兵侵云南，屯金马山在云南府东二十五里。既而败却，于是东扼夔关即夔州府，南戍泸水即金沙江也，见前忽必烈逾金沙江。时玉珍屡越泸水，侵云南，皆不克，称陇蜀王。既又分兵克龙州青川今龙安府东百二十里青川所是也，掠兴元、巩昌诸路，复败还。二十三年，称帝国号夏，都成都。二十六年，卒，子嗣。

　　陈友定据福建，

　　【史略】至正十九年，清流人陈友定起义兵击贼清流，今汀州府属县，以功授行省参政。二十三年，复取汀州路时汀州为陈友谅所有，元主命友定分省汀州。二十四年，迁于延平，寻授福建行省平章事。友定遂据有八闽之地。

　　何真据广东，

　　【史略】至正二十年，东莞人何真起义兵击贼东莞，今广州府属县，元主立江西分省于广州，命真为右丞。真据东莞，兼有循、惠二州地。

　　扩廓据山西，

　　【史略】初，扩廓帖木儿代父任扩廓，一名王保保，本察罕姊子也，总兵柄。至正二十五年，封河南王时命扩廓总制关陕、晋冀、山东诸道并迤南一应军马，讨江淮川蜀拒命者。扩廓屯怀庆，寻移彰德，调度各路军马，节制诸军。会陕西诸将李思齐等不受命，扩廓遂治兵相攻时扩廓以陕西行省参政张良弼首谋拒命，遣兵攻之，军于鹿台。李思齐等遂与良弼合兵拒扩廓。扩廓因遣军屯济南，以控山东，而悉力与思齐等相持。鹿台，在今西安府高陵县西南三十里鹿苑原上。二十七年，诏解扩廓兵柄。扩廓遂还据泽州，复遣兵入太原时元主以扩廓拥兵彰德，擅攻陕西，诸将疑其有异志，命太子总天下兵马，使扩廓自潼关以东清江淮，李思齐等自凤翔以西取川蜀、陕西行省，秃鲁等出武关取襄樊。扩廓复不受分兵之命。于是其将貊高、关保等皆叛，且列扩廓罪状于朝，请讨之。元主落扩廓职，使以河南王食邑汝州，所在诸将，分统其兵。扩廓复不受命，既而自泽州西保晋宁初，扩廓趣泽州，卫辉、彰德为貊高所据。至是泽、潞二州为关保所据，与高合兵攻平阳，寻皆为扩廓所擒。元主寻复其官。扩廓引兵北出，据守太原。

　　李思齐、张思道等据关中，

　　【史略】初，罗山人李思齐与察罕共起义兵罗山，今河南信阳州属县，积功为陕西行省。至正二十五年，扩廓受总制诸军之命，思齐不奉诏，与张良弼等合兵拒之良弼，一名思道。至正二十四年，为陕西行省参政，屯蓝田，与思齐相攻，至是与其党奉思齐为盟主，以拒扩廓。蓝田，今西安府属县。扩廓遣兵攻之，不克。思齐等遂专制陕西之地。

　　刘益据辽东，

　　【史略】刘益仕元，至正中为辽阳行省平章事，遂据有其地。

　　梁王段氏据滇、洱。

　　【史略】把匝剌瓦尔密一名孛罗世守云南至元四年，封皇子忽哥赤为云南王，为都元帅宝合丁所毒死。二十七年，改封皇孙甘麻剌为梁王。自是镇云南者，多以梁王及云南王为封爵。至正初，把匝剌瓦尔密以宗室袭封梁王，而段氏亦世为大理酋长段思平，自石晋天福中据有南诏地，称大理国。宋宝三年，蒙古忽必烈攻大理，段兴智迎降，因改置大理万户府授之，寻又改为大理路总管，使世守其职，共据滇、洱之境滇池，在云南府城南。洱海，在大理府城东。俱详见云南大川。

　　刘氏曰：元德既衰，九土糜沸，鸱张狼顾之豪，弥满山泽。万姓鱼喁，无所吁告，真人出而挞伐之。起自东南，扫平氛翳，然后拾宋掇秦，掣赵拔燕，不数载而天下定。去兹草昧，复我光华，夫岂偶然之故欤？ 
　
 
　

　
读史方舆纪要
　
　

卷九 

卷九
　　◎历代州域形势九明

　　惟明受命，奋起淮甸，首定金陵。

　　【史略】太祖初起濠州《兴濠录》：元至正十一年，太祖春秋二十五矣。时颍州刘福通、徐州芝麻李、蕲州徐寿辉等，相率起兵，攻陷城邑，太祖欣然欲往从之。明年，定远人郭子兴与其党孙德崖等起兵，袭据濠州，太祖遂驰入濠，隶子兴麾下，以材勇见亲信。久之，子兴与诸帅不相能，军中多故，太祖乃别将一军，略淮南地，略定远诸山寨定远，今凤阳府属县。冯国用进说曰：金陵龙蟠虎踞，真帝王都。愿先拔金陵定鼎，然后命将四出，扫除群寇，天下不难定也。于是南下滁州，进克和州时郭子兴自濠州南入滁，既而卒于军，渡采石采石圻，在太平府北二十里，见前，取太平路。乃分遣诸将下溧水、溧阳、句容、芜湖溧水、溧阳、句容，今应天府属县。芜湖，今太平府属县，进攻集庆路应天府，元曰集庆路，遂克之，建府治焉。于是东取镇江、广德、常州、江阴，以扼吴寇常州府江阴县，时为江阴州；西保太平、池州，以拒汉兵；北取维扬、泰兴，以窥淮、泗元至正十六年，太祖取集庆，遂取镇江、广德路。明年，取常州路江阴州，遂取扬州路；南收宣、歙，出昱岭昱岭关，在今杭州府昌化县西七十里。详浙江重险，取建德、婺、衢、处、信诸州，以控闽、粤《开国事略》：元至正十七年，太祖取宁国、徽州。明年，取婺源州，又取建德路兰溪州，进克婺州。又明年，克诸暨州，然后取衢州及处州路。二十年，始取信州路。建德路，今严州府。婺源，今徽州府属县。兰溪，今金华府属县。诸暨，今绍兴府属县。元时皆为州，而形势强，根本固矣。

　　顾氏曰：太祖既定金陵，未闻图度两淮，北首中原也。而亟亟焉出昱岭，取浙东诸郡，何哉？或曰：元人方强，姑委之群盗以疲其力，因乘间为南出之谋耳。是不尽然也。夫方国珍、陈友定之徒，皆盘据闽、浙之交，而友谅有江西州郡，与浙东接壤，浙西诸州已尽属之士诚。使或盗有数州谓衢、处、信诸州，群寇之交合，则东南之势分，而窥伺之隙多，根本之备疏矣。故急取而守之，士诚、友谅既中梗而不敢肆，国珍、友定亦屏息而不敢争。据吭背而绝要膂，不必陈师决胜，彼数寇者，已在我掌握中矣。上兵伐谋，此之谓也。
</div>
    <div class="pagination">
<a href="读史方舆纪要_page41.html">上一页</a><span>...</span><a href="读史方舆纪要_page37.html">37</a><a href="读史方舆纪要_page38.html">38</a><a href="读史方舆纪要_page39.html">39</a><a href="读史方舆纪要_page40.html">40</a><a href="读史方舆纪要_page41.html">41</a><span class="current-page">42</span><a href="读史方舆纪要_page43.html">43</a><a href="读史方舆纪要_page44.html">44</a><a href="读史方舆纪要_page45.html">45</a><a href="读史方舆纪要_page46.html">46</a><a href="读史方舆纪要_page47.html">47</a><span>...</span><a href="读史方舆纪要_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
