<!DOCTYPE html>
<html>
<head>
    <meta charset="UTF-8">
    <title>畿辅通志 - 第 610 页/共 974 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>畿辅通志 - 第 610 页/共 974 页</h1>
    <div class="content">
余继登  字世用交河人万厯进士由庶吉士累迁春坊中允以讲筵久辍与同官冯琦进通鉴讲议附以时政得失厯礼部侍郎摄部事请罢一切株求开采之害民者又请躬祀郊庙撤矿税中官卒谥文恪
天津府
汉
隽不疑  字曼倩渤海人武帝末以暴胜之荐征拜青州刺史昭帝初郡国谋反不疑收捕之擢京兆尹吏民服其威信后赵广汉为京兆尹自谓禁捍奸邪不及不疑逺甚
鲍宣  字子都髙成人好学明经哀帝初为谏议大夫时丁傅并进董贤贵幸宣上书切谏上优容之后拜司隶校尉为王莽所害
王调  渤海人梁冀诬李固与文 共为妖言下狱调固之门生贯械上书证固之枉太后乃赦固
巴肃  字恭祖髙成人初察孝累拜议郎与窦武陈蕃等谋诛宦官坐党禁锢中常侍曹节收之肃自载诣县县令解印绶与俱去肃曰为人臣者有谋不敢隠有罪不逃刑遂被害
三国魏
韩宣  字京然渤海人累官大鸿胪始南阳韩暨以夙德在宣前为大鸿胪及宣在后亦称职时人语曰大鸿胪小鸿胪前后治行曷相如

晋
石苞  字仲容渤海南皮人雅旷有智局仕魏为骠骑将军武帝受禅迁司马封乐陵郡公在位称为忠勤子崇为卫尉卿
刁协  字符亮饶安人少好经籍博闻强记累官尚书左仆射元帝南渡朝廷草创宪章未立协谙练典故凡所制度皆谘之迁尚书令加金紫光禄大夫后死王敦之难敦诛后协子彝斩雠人党以首祭父墓诣廷尉请罪朝廷特宥之由是知名仕至刺史
南北朝魏
刁廱  字叔和协曾孙也父畅晋右卫将军后归魏授建威将军廱于河济间招集流散与弟弥规共讨宋赐爵东安侯除薄首律镇将以所管边地常惧不虞造城储谷设兵备守诏从之名此城为刁公城以旌异焉皇兴中以耆老赐几杖剑履上殿卒年九十五曾孙冲学通诸经当世服其精博性复刚烈不畏强御延昌中司徒髙肇擅恣威权冲抗表极言辞恳直神末袭祖爵东安侯卒
隋
王伽  章武人开皇末为齐州行叅军被州使送流囚李叅等七十余人诣京师行次荣阳伽怜其苦尽脱去叅等枷锁与期曰某日当至京师流人咸悦依期而至上闻异之于是召伽及流人赐宴于内廷而赦之擢伽为雍令政有能名



唐
髙适  字达夫渤海人元宗时举有道科累迁谏议大夫负气敢言李辅国恶之出为蜀彭二州刺史后为西川节度适尚气节以功名自许为政寛简所至人便之年五十始为诗即工毎一篇成人辄传布
贾躭  字敦诗南皮人贞元九年以尚书右仆射同中书门下平章事顺宗立进检校司徒左仆射王叔文干政躭病之屡疏乞骸骨不许卒谥元靖躭性嗜书尤悉地理着贞元十道録雅不喜臧否人物为相十三年捡身厉行家人近习不见其喜愠世谓淳德有常者
髙元裕  字景圭渤海人第进士性勤约通经术敏于为吏岩岩有风采敬宗时为右补阙宦官放恣大臣不得进谏元裕力谏不聴李宗闵髙其节擢谏议大夫进御史中丞即建言纪纲地官属须选有不称职者罢之于是杜宣猷栁瓌等并夺职终吏部尚书山南东道节度使
五代后唐
李愚  字子晦无棣人游闗中刘季述幽昭宗于东内愚以书说韩建使图兴复建不能用乃之洛阳举进士宏词唐庄宗拜为主客郎中翰林学士从魏王继岌伐蜀劝王速进遂以灭蜀明宗立同平章事借居延宾馆败毡敝席四壁萧然
宋
刘遇  清池人宋初以琼州团练使从征太原累迁洮州观察使征江南擢都指挥使时吴兵三

万屯皖口遇诸路兵破之擒其将朱令赟王晖等吴平以功加大同军节度使
贾黄中  字娲民南皮人唐相躭四世孙父玭严毅善教子黄中方五岁毎旦令正立展书卷比之谓之等身书课其诵读六岁举童子科十五第进士雍熈初掌吏部选议官吏品藻精当累拜叅知政事黄中性端谨能守家法多知台阁故事荐引当世文行之士未尝自言
索湘  字巨川盐山人开宝进士累官河东转运使长于吏事厯边郡所至必广储蓄出入军旅间颇着能名
张凝  沧州无棣人初隶太宗亲卫累官髙阳闗都部署澶渊之役契丹北归所过侵掠以凝为縁边安抚使蹑其后契丹乃不敢略夺凝忠勇好功名善训士卒赏赐皆以犒军家无余赀子昭逺知边略为昭州防御使
张知白  字用晦清池人咸平中上言当今要务真宗异之权右正言献丹扆箴拜叅知政事时王钦若为相知白称疾罢仁宗即位进同中书门下平章事知白九岁其父终邢州殡于佛寺契丹冦河北寺宇颓废殡不可辨知白徒步访之得佛寺殿基恍然识其处既发衣衾皆可验人叹其诚孝
李之纯  字端伯无棣人举进士熈宁中累官御史疏救苏轼苏辙被论诬妄后出知单州从弟之仪字端叔能为文登第几三十年乃从苏轼于定州幕府厯官通判原州
吴及  字几道静海人年七十以进士起家嘉佑三年迁右正言屡上疏言甚恺切明年勾管登闻鼓院又上书条陈十余事多施用之在职数年以劲正称后出知庐州桂州



辽
夏行美  渤海人太平九年大延琳叛时行美总渤海军于保州延琳使人来诱行美执之婴城自守累迁副都部署致仕
金
帅安石  字子安清州人本姓尹氏避国讳改焉正大三年官尚书右丞五年台谏劾近侍张文寿张仁寿李麟之安石亦论列三人不已上怒有切责后以疾卒时甚惜之
陈苛  字和之沧州人大安元年进士天兴间为右司谏遇事辄言无少隠及汴京被兵屡上封事言得失切中时病而时相持嘉喀齐喀等阻之不行识者惜焉
元
张荣  清州人太祖时授懐逺大将军从征西域至穆棱河不能涉太祖召问清河之荣请造舟以一月为期乃督工匠造船百艘遂济河太祖嘉其功累升镇国上将军
陈显  字仲明清州人仁宗入定内难显皆预谋拜集贤大学士时伺帝燕闲辄取圣经载大经大法有功治体者陈之毎见嘉纳帝常坐便殿望见显喜曰陈仲明在列所奏必善事矣次子敬伯至正中累官中书平章事
刘正  字清卿清州人少读书习吏事仁宗初政风动天下正与诸老臣陈赞之力居多累官吏部尚书卒谥忠宣

明
王翱  字九皋盐山人永乐进士改庶吉士累迁佥都御史正统中四川松潘贼乱命翱监军贼率所部来降辽东边警以翱提督军务三军効命景泰时广东西不靖复命翱总督军务翱威望素着蛮部闻其至各効顺迁吏部尚书英宗复辟宠眷殊厚凡大政必令翱与马昻知而后行卒谥文肃
马昻  字景髙沧州人永乐中举人正统时累官副都御史叅赞甘肃军务讨平蕃族擒琐南奔等械送京师自是不敢犯边景泰初总督两广平蛮冦进兵部尚书曹钦谋逆昻讨诛之卒谥恭襄
强珍  字廷贵沧州人成化进士知泾县奏减额赋擢御史巡按辽东劾奏巡抚陈越罪忤汪直谪戍辽东直败复官弘治中官南京右通政
戴才  字子需沧州人嘉靖进士授行人擢戸科给事中边警朝议加赋才切谏不聴累升佥都御史巡抚甘肃开屯田兴水利建学校政教大行晋副都御史抚安西寻改抚河南召为刑部侍郎改兵部仍出督三边军务才三厯秦中悉其利病相度地形筑墙建堡屹然成巨镇谙达请开马市才上疏言其不便当国者深忌之票切责寻进兵部尚书叅赞南京军务以母忧归
汤宾  南皮人嘉靖进士厯官按察司副使备兵苏松时有倭警宾严饬守御民赖以安挑浚七浦塘白茆港河工程二百余里加叅政累迁副都御史巡抚郧阳
本朝



髙尔俨  字中孚静海人明崇祯庚辰一甲第三名进士授翰林院编修入本朝补原官累迁吏部尚书弘文院大学士尔俨秉铨四载黜陟进退推诚布公朝野翕然诵之斋居端恪一言一动必求无负圣贤所著有西铭衍义孝经释略等书卒赠少保谥文端崇祀乡贤
励杜讷  字近公其先浙江人祖弘迁于静海遂家焉杜讷年十九为诸生学问渊通尤善书法以缮写世祖章皇帝实録议叙除福宁州佐特留侍内廷食六品俸诏征博学宏词召试体仁阁授翰林院编修累迁刑部右侍郎杜讷久侍内廷小心慎宻居宪职正色侃侃无所瞻狥九卿议一言首倡议随定三法司核拟及秋审诸重案殚虑推详有当平反者竭力争之不避嫌怨出入禁苑二十余载恩礼优渥前后疏奏多所建白年七十六卒赐谥文恪祭葬如例雍正九年特追赠礼部尚书十一年入祀贤良祠
励廷仪  字南湖杜讷子由康熈庚辰进士入翰林父子相继直内廷二十余年诚敬慎宻圣祖仁皇帝有学问既优人品亦好之累迁内阁学士兼礼部侍郎今上御极授翰林掌院学士一切大典多所赞勷累迁刑部尚书十年咸推明允御书矜慎平恕赐额褒之并有忠诚宣猷协赞朕躬之加太子少傅晋吏部尚书仍掌司冦前后陈奏悉闗大体遇事无巨细一本小心而廷议侃侃不避怨不

辞劳公直自矢与人交胸无城府毎荐引士类惟贤与能年六十四卒祭葬如例奉特恩复加祭一次赐谥文恭
正定府
周
郄縠  行唐人晋文公搜于被庐作三军谋元帅赵衰曰郄縠可臣亟闻其言矣说礼乐而敦诗书诗书义之府也礼乐徳之则也德义利之本也君其试之乃使郄縠将中军
乐毅  灵寿人燕昭王以为亚卿使约诸侯合纵伐齐破之济西昭王封毅昌国君毅留狥齐五载下齐七十余城惠王立齐田单纵反间毅西降赵赵封为望诸君子乐闲燕封昌国君
周绍  蒲吾人赵武灵王立绍为傅曰寡人始行县过番吾自践石以上皆道子之孝夫父之孝子君之忠臣也故寡人欲使子傅王子绍辞不获卒赐衣冠具带黄金以傅王子
汉
李左车行唐人初仕赵不用韩信募得左车师事之用其下燕齐诸城
田叔  赵陉城人赵王张敖以为郎中赵午贯髙等谋逆事觉诏捕赵王及羣臣反者田叔偕孟舒等赭衣自髠钳随王至长安事白以叔为云中守后为鲁相武帝时为司直
三国汉
赵云  字子龙常山真定人先主为曹操败于当阳长坂弃妻子南走云抱主保甘夫人皆



得免忠勇特着后以平川功封永昌亭侯累迁镇东将军卒谥顺平侯次子广以战死节
晋
刘琨  字越石中山魏昌人惠帝拜琨广武侯懐帝立进都督谥曰愍子羣字公度以才着
刘舆  字庆孙琨兄京都语曰洛中奕奕庆孙越石以功封定襄侯卒赠骠骑将军
南北朝魏
魏钊  字显度下曲阳人世祖南侵召为内都直侍左右师次淮南诸城有未下钊请止杀掠示恩信夜入城中谕意明旦即开门迎降自此而南望风款附世祖谓钊曰卿之一言踰于十万师即授义阳太守后加建忠将军
杜纂  字荣孙常山九门人举孝迁积弩将军以功封井陉男厯武都汉阳二郡太守并以清白着明帝初累迁益州刺史甚有恩纪为百姓所思
张普惠  字洪赈常山九门人明帝时为谏议大夫任城王澄谓曰不喜君得谏议惟喜谏议得君表论时政甚多卒谥宣恭
石祖兴  常山九门人太守田文彪县令和真等丧亡祖兴自出家绢二百余疋营丧事孝文嘉之赐爵二级为上造后拜宁陵令卒
甄琛  字思伯毋极人世宗时累迁通直散骑常侍表请弛盐禁公川泽之利从之诏琛叅八座议事琛性至孝丧父母于茔兆之内手种松柏隆冬之月负掘水土乡老哀之咸为助力后拜侍中

卒谥孝穆
甄宻  字叔雍琛从父弟肃宗末葛荣侵扰河北诏宻为相州行台援守鄞城以功封安静县子孝静初迁廷尉卿有平直之誉卒谥曰静
贾显度  毋极人建义初除汲郡太守假平东将军从尔朱荣破葛荣封石艾县公又从上党王天穆破邢杲元显入洛仍与天穆渡河赴行在颢平除广州刺史假镇南将军
贾智  字显智显度之弟累迁郢州刺史元显达以城降梁智勒城人不欲叛者与显逹交战相率归阙后从上党王天穆破邢杲又与尔朱兆同破元颢军封义阳县伯假卫将军与樊子鹄讨吕文欣于东徐州平之出帝初除开府仪同三司沧州刺史
魏子建  字敬忠下曲阳人释褐奉朝请累迁东益州刺史宣布恩信大得氐羌心孝庄帝时厯左光禄大夫骠骑大将军子建自出为牧伯董司山南身处脂膏之中正身洁已不以财利经懐清素之迹着于终始
魏兰根  下曲阳人仪貌竒伟博学髙才母忧居丧有孝称孝昌时为岐州刺史部内麦多五穗邻州田鼠不入其境武帝初加侍中开府仪同三司
北齐
魏长贤  下曲阳人钊之孙也仕齐为著作佐郎河清中上书论时政大忤幸出为屯留令人皆为之怏怏而长贤怡然不屑懐抱识者以此多焉



</div>
    <div class="pagination">
<a href="畿辅通志_page609.html">上一页</a><span>...</span><a href="畿辅通志_page605.html">605</a><a href="畿辅通志_page606.html">606</a><a href="畿辅通志_page607.html">607</a><a href="畿辅通志_page608.html">608</a><a href="畿辅通志_page609.html">609</a><span class="current-page">610</span><a href="畿辅通志_page611.html">611</a><a href="畿辅通志_page612.html">612</a><a href="畿辅通志_page613.html">613</a><a href="畿辅通志_page614.html">614</a><a href="畿辅通志_page615.html">615</a><span>...</span><a href="畿辅通志_page611.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
