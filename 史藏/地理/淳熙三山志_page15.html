<!DOCTYPE html>
<html>
 <head>
  <meta charset="utf-8"/>
  <title>
   淳熙三山志 - 第 15 页/共 123 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   淳熙三山志 - 第 15 页/共 123 页
  </h1>
  <div class="content">
   将官厅 
　　监务廨舍 
　　监甲仗库廨舍 
　　巡检厅 
　　巡辖马铺厅 
　　试院 
　　都仓 
　　盐仓 
　　安抚司盐仓 
　　军资库 
　　公使库 
　　安抚司公使库 
　　安抚司抵当库 
　　经总制库 
　　作院 
　　使院 
　　衙院 
　　都税务 
　　临河务 
　　楼店务 
　　修造场 
　　抽木场 
　　窑务 
　　船场 
　　灰场 
　　炭场 

○府治　 

　　州自严高大相兹土，告卜于晋，乃定宅方位，迄今不移矣。遐服列邦，初作郡宇宫室，规制可知也。暨为刺史、加都督、进节钺、改廉帅，皆号会府。自陈至唐三百余年间，创立营筑，往往易庳陋为高广，更坏复葺，亡所纪载。 
　　惟衙门，唐上元；军门，元和所建；天王堂，咸通所造；尚有遗迹。然是时，衙门止为都督，军门止为州门也。乾宁，锡军号“威武”，遂作重镇。梁贞明，复升府大都督，势望雄伟。盖与岐、益、扬、越齐列。伪闽僭号，改作逾制。通文、永隆之间，宫有宝皇、大明、长春、紫薇、东华、跃龙；殿有文明、文德、九龙、大酺、明威；门有紫宸、启圣、应天、东清、安泰、全德。钱氏内附，废撤无留者，独面衙门一殿故址犹在，至今呼为明威。国初，守臣避不敢居，以为设厅。凡敕设、宴集，乃就焉。而即其西建大厅以为视事之所。【《旧记》：“节度、观察使衙在府中近西。”此今呼为常厅。】天圣五年，始于其东创都厅。【今修令堂、自公堂。】九年，以大厅毁敝摧剥，斥而新之。景祐四年，又于其西创便坐。【今三清堂。】有以接僚属、治政事、临见吏民矣。庆历八年，乃大新衙门。嘉祐中，又更军门为双门。于是，重谯杰丽，邃宇闳固，翚飞云矗，望者肃服。名公钜人剖符开藩，官崇地重，佥曰惟称。其余燕室、闲馆、虚堂、华阁、巍楼、广榭、离亭、别圃，自公之暇，据胜临眺，乐丰余而壮吟观，盖又开宝以来，间有作者；夷荒理废，感兴寓怀，更名易额，不一而足。仕四方者，阅历孔多，独目此为善部。姓名、岁月，于是悉书焉。 
　　威武军门　本唐元和十年观察使元锡所建州门也。乾宁三年，州升为威武军，遂为威武军门，周改为彰武，皇朝太平兴国三年，复旧名。【吕权书。】嘉祐八年，元给事绛更为双门，上建楼九间。【楼上梁题作是年“岁次癸卯五月壬寅朔二十有七日戊辰重建。”】熙宁二年始创滴漏。【建州门之岁置，推昼夜刻。（底本作“建州门之岁推置昼夜刻”，崇抄作“建州门之岁摧置昼夜刻”，据库本改。）元给事绛改筑威武军台门。至熙宁二年，程大卿师孟始作滴漏，推测昼夜。盖祥符中刘承珪之制也。今漏室中有程大卿诗牌二。一云《科漏新成，因成二篇，呈监官叶左院》：“台门新漏一声闻，从此朝昏百刻分。他日郡人思太守，也须谈及叶参军。”“风雨虽昏漏不移，百年应未失毫厘。须知万户千门里，正得人间凶吉时。”一云《晓登威武鼓角楼》：“百尺谯门戍万兵，黄昏初动画龙声。铜钲犹是闽王点，银秤才悬汉守更。四面僧誇金作界，半年人看玉为城。官程稍近千余里，不到侬家向此行。”于第四句下，自注云：“旧无滴漏，予至始创。”建炎二年，江待制常申明约束：“一、守漏人四，分为两番直日，放漏水，候鱼珠落铜盘，乃移秤刻，即告户外报时者；一、诸衙报牌人九，日通以鼓角匠轮差，于户外祗应告报；一，直漏人五，夜分直五更，并以挝鼓人轮差。其奁具等物五十日一濯。”】有鼓角、【国朝《军防格》：“节镇鼓角各十有二。”旧有十二角。建炎二年，江待制常约束云：“昏时，吹角八人，各二十六声为三叠；挝鼓八人，角声止，乃各挝鼓千，为三通。凡三角、三鼓而毕。四更三点及申刻，各吹角三叠为小引。”】更点。【说云：“更以鼓，点以钲。”今钲间款识云：“梁开平五年岁次辛未七月壬午朔十三日甲辰造，重百二十斤。”所谓闽王点即此。】下为亭以翼之，左“宣诏”，右“班春”。内府廊三十五楹。【时，元给事绛移南都，代者未至间建。】 
　　大都督府门　唐武德八年，州始升为都督府。上元二年，创门。梁贞明六年，升为大都督。钱氏归朝，凡伪世门额悉废毁，惟威武军与大都督门仍旧。庆历八年，成郎中戬修。【有潮阳从事丘濬为《记》云：“蔡公时方欲新之，俄，诏为本路转运使。成公至。以是年六月始事，九月告成。”旧额，蔡正言襄书；绍兴七年，南市火，拆以禳之。张待制致远重书。列戟十有四，戟衣长一丈二尺，以朱、白、苍、黄、玄为次。】谓之仪门，亦曰衙门。 
　　设厅　衙门内旧有之。庆历六年，蔡正言襄重建。【伪闽时明威殿旧基，国初改为设厅。至是颓敝，蔡公始重创。今梁间有公自书：“庆历六年岁次丙戌春正月壬午朔二十有七日戊申新作使厅”二十五字。后太守许大夫懋为锓板牌，立日新堂右。】嘉祐八年，元给事绛修。宣和五年，俞提刑向权州事，复修。【有通判黄琚为记。】设厨，【在今自公堂之地，见“熙宁图”。】后移于设厅西南隅，大厅之东厢。 
　　大厅　设厅之西，【“治平图”题为大厅，自设厅西过都厅是。】旧有之。天圣九年十一月，郑职方载重建。十年十月，建大厅东门。于中庭之东、西，创“御书”二阁。 
　　都厅　大厅之东，【“治平图”题为都厅，今所谓签厅也。】天圣五年，章兵部频创。隆兴元年，汪侍郎应辰移都厅。【见“止戈堂”项内。】至乾道二年，王参政之望始立今额。前修令堂，后自公堂。【王参政有《自公堂》诗：“丛石当轩峙，横池傍砌深。还将修竹绕，半入古榕阴。昼赏风澜皱，宵怜月影侵。聊行江海志，寄此小山林。”（底本作“聊行江海志”，库本、崇抄作“聊纾江海志”。）】 
　　小厅　大厅之西。景祐四年，范都官亢创。【“治平图”题为小厅。】熙宁中，更名清和堂。【见“熙宁图”，时以设厅为大厅，以大厅为小厅。于是以小厅为清和堂。】靖康后，始塑三清像于此，为三清堂，旁有观音堂。 
　　日新堂　设厅之北。庆历六年，蔡正言襄创。【“治平图”有之。熙宁二年，程大卿师孟重题《球场碑》额云：“辇而置之日新堂西庑。”今碑在堂下之西廊。】建炎三年，改钤辖为安抚使，以为安抚厅。 
　　春野亭　日新堂东南。庆历六年，蔡正言襄创。元丰四年，刘待制瑾修。【“治平图”有之。蔡公留题古风两篇，首云：“太守职名治，诏书劭吾农。载酒事缅邈，作室当廨中。况凭轩牖高，中视田野功。淡沱沐新泽，依微生柔风。江潮涨晚绿，山麓延朝红。耕锄时节动，歌语声意通。惭非共理才，幸遇频年丰。未厌畎亩乐，驾言谁相从。”观此可见命名之意也。后有：苏舜钦、刘瑾、王子京、林颜、李上交、王伯虎、（底本作“字上交生伯虎”，库本作“字上交王伯虎”，据崇抄改。）范伯玉、吴栻、余授、陈粹诗各一篇。若曰：“翰林遗创久欹隤。”又曰：“镂额奇踪蔡翰林”。知亭公所创，额公所书也。又曰：“天章余力起倾隤。”知刘公所修也。】前有池亭，淳熙三年陈丞相俊卿创。 
　　九仙楼　楼下东衣锦阁，西五云阁。旧小厅之西南有清风楼、爽心阁，即此也。【见“治平图”，蔡公襄有《登清风楼》诗：“郭外清溪溪外山，溪云飞上破山颜。晴明天气琉璃色，何处峰头带雨还。”】楼，旧有之；阁，嘉祐八年，元给事绛创。【州有元给事诗碑，乃元公自题，云：“嘉祐八年癸卯，建威武军门，又建远南门、宜兴门、使院、作院、公使七库；作会稽亭、流觞亭、佚老庵、爽心阁；修转运司。明年，建忠义堂、信美堂、筼筜轩；又修城隍庙、本城八营；作戍兵三营门、怡山门、升山门、康泰门。杪冬讫役。厚之记。”（“厚之”，为元绛字。）又有《移镇南都留别福唐》诗二首。观此，知爽心阁元公所作；（底本作“却爽心阁立公所作”，库本作“知爽心阁为公所作”，据崇抄改。）楼，即旧有之。】熙宁间，更名九仙楼、赏心阁。【见“熙宁图”，程大卿师孟有《九仙楼观塔灯》诗。】宣和元年，孙龙图竢于阁西增名五云。【唐李若初尝登城西望，有五色云当王霸宅，遂作冲虚宫。至此，既楼南对九仙，遂以西对五云为阁名。今五云阁下，有安抚司印书库。】五年，俞提刑向权州事。以余太宰典乡郡，于阁东更赏心名衣锦。安抚司签厅，置衣锦阁南，寻移春野亭。乾道元年，王参政之望复旧。淳熙五年，移自公堂。六年，复旧。 
　　燕堂　大厅之北。嘉祐四年，燕司封度建安民堂。【见“治平图·序”，燕公所建也。安民堂在大厅北。又创甲仗库于安民堂东，亦见“熙宁图”。】熙宁间，又创谈笑轩于安民堂北。【见“熙宁图”。】后皆更名燕堂。堂之西庑有舫斋，元祐四年，林中散积作舣阁其上。【阁上有林公诗牌云：“州宅之东北有燕堂，堂之西庑，旧有舫斋，今又新舣阁，遂作小诗以纪之：‘济川须用楫，罔水戒行舟。四海风波路，安眠是胜游。’时四月十五日也。”大观三年，罗殿撰畸跋其后云：“因登舣阁，视梁间尺板，见字划奇劲，语简思远，超然有收身宁迹，谢脱世患之意。遂呼工理其栋宇，（底本作“遂呼二”，库本作“遂呼匠”，据崇抄改。）而刻其诗于石。”今斋、阁皆废。】六年，柯龙图述修。宣和七年，权州事俞提刑向重修。【绍兴十三年，叶观文梦得以校书黄伯思摹索靖《急就章》千四百五十字，镂板于堂之壁。】 
　　使宅　【“治平图”、“熙宁图”皆题为使宅。】燕堂之西南，今眉寿堂、雅歌堂、和乐堂之地也。绍兴十年，张丞相浚为其母秦国太夫人名其南为眉寿堂。【堂中有辛待制次膺留题云：“多病相如故倦游，四年纡缓到三州。君恩乞与归岩壑，何啻将军得罢休。”时丐祠得请也。】乾道间，王参政之望名眉寿之北为雅歌堂。【额，签判吴璂书。（底本作“答判吴■〈土墓〉稽”，库本作“签判吴■〈土墓〉稽”，据崇抄改。）】淳熙五年，又重创雅歌之北为和乐堂。旧眉寿之西庑，嘉祐八年，元给事绛建信美堂，【堂西南为筼筜轩，通忠义堂东庑。并见“熙宁图”。】后废。绍兴十五年，莫尚书将于其北为堂，曰庆雨。【以祷雨获应名。】二十六年，李待制如冈于其南为堂，曰爱山。 
　　万象亭　燕堂之北。绍兴十四年，叶观文梦得创。十六年，薛殿撰弼修，立名。【富枢密直柔作《诗·序》云：“燕堂后，本登览胜处，窘于短垣丛薄中，未见识拔。观文叶公政成之暇，命凿垣筑台，建亭其上，遂为一府面势殊特之观。落成有日，谨赋拙诗，少见欣快之意：‘堂后山川面面通，向来奇观窘蒿蓬。元戎小试经纶手，万象都归指顾中。雨罢卷帘凭爽气，酒酣极目送飞鸿。明年凤阁鸾台上，好寄新诗下北风。’”叶公欲以万象名之，未果而去。寻为风雨所坏。薛复葺之，遂名以万象。令机宜乔民瞻隶额。（底本作“杭宜”，据崇抄改。）李侍郎弥逊留题：“断取方壶壮郡壕，钩连野色上亭皋。星移日转天容丽，江静山明地轴高。下榻延宾供啸咏，凝香罢寝助风骚。使君八九吞云梦，小展风烟遗我曹。”（以上注文，底本、崇抄皆有之，库本则整段无之。）】 
　　止戈堂　今安抚厅后架阁库之北。旧甲仗库置大厅东厢。【见“治平图”，上有凝翠楼。庆历初，王祠部逵有诗。（底本作“王祠部达”，库本同。按：王逵于庆历二年以祠部员外郎，自知池州移知福州，见本志“郡守”篇，正之。）今楼存。】嘉祐四年，燕司封度增置甲仗库于安民堂东。【见“熙宁图”，今燕堂东。】自庆历后，设厅之北惟日新堂而止。元丰四年十一月，刘待制瑾始创架阁库于堂北，【旧架阁库在使院之东。见“熙宁图”。】前作大门，谨启冾閤之时。【绍兴间，以门东西两间为安抚司钱库。】复辟库后为堂，曰武备，东、西、北列甲仗库。又为大门其南，而旁为便门二，扃鐍严固，于是，旧甲仗二库皆废。【大厅东厢库，今楼下便路，燕堂东库今为廊屋矣。】建炎四年，建寇猖獗。程待制迈乞师于朝，乃出禁旅，命孟参政庾、韩少师世忠讨之。绍兴二年，贼平。遂更名堂曰止戈。【有秦桧、李纲、孙近、汪藻、许份、张致远、李弥逊、辛炳、张觷、洪炎、邓肃、李芘、朱松等诗，咏程公之功。今为《止戈堂集》。】初，州签厅建长官厅侧。隆兴元年，汪侍郎应辰命移使院。赵侍郎子潚继之，以不便，遂移今所，盖用架阁库及通止戈堂门也。【今签厅即止戈堂门南。东为直司，即架阁库东庑；西为职官直舍，即架阁库西庑。（底本作“西库”，库本同，据崇抄改。）】 
　　甘棠院　今忠义堂之西。【按“熙宁图”，在忠义堂西，会稽亭南。后废。其额只寄于流觞亭西屋檐间。】开宝九年，钱昱创。昱之《记》曰：“予自下车数月。适因巡城，观隙地高下景趣，俯迩郡斋。乃命芟去荒芜，开辟基址。至是，车书既同，戈甲皆罢。乃卜筑：处花心者曰梦蝶亭，瞰水际者曰枕流亭，迎爽气者曰临风亭，眺夕阳者曰绮霞亭。【嘉祐八年，元给事绛建会稽亭。时签判乔孝本作诗云：“元侯选胜重经营，地取园心正且平。揆日募工逾再浃，创亭合乐落初成。面开西向缘忠孝，榜揭新封纪宠荣。隐隐湖田藏故国，（底本作“湖田”，库本作“湖丘”，崇抄作“湖山”，各异。）漫漫烟水隔都城。低迷叠嶂回峰抱，缭绕芳丛列艳迎。台上临风共潇洒，花间梦蝶助凄清。枕流小槛欹前沼，散绮幽轩接后甍。旧景周环如有待，夕阳偏照似多情。萦纡碧沚通潮浦，左右修篁拂画楹。自昔甘棠虽足爱，会稽从此擅佳名。”则斯时四亭皆在也。“治平图”有梦蝶亭在会稽亭西，临风亭在梦蝶亭西，枕流亭在梦蝶亭北；又有绮霞亭在威武堂西南，临风亭南，绮霞亭北，又有望京楼。至“熙宁图”，则临风、绮霞亭、望京楼皆废矣。】而又别创小斋，甲于四亭，不独用于待宾，亦可处兹为政，乃目之曰甘棠院。”【程大卿师孟有《甘棠院招通判小饮》诗。通判和云：“甘棠深院百花香。”后，院始废。今甘棠院额挂檐间者，徐兢篆，程迈立，盖存古也。】其南为门，榜曰甘棠。【“治平图”尚有甘棠门，今春台馆门是也。】天圣中，陈郎中绛重修。【男说之为《记》。】皇祐四年，刘待制夔于其东建逍遥堂。【大观三年，罗殿撰畸修。绍兴二年，程待制迈重修。额，徐兢篆。】嘉祐八年，元给事绛于逍遥堂西作流觞亭，【元公《流觞亭》诗：“春风流水出岩扉，载酒轻舟飏彩旗。把得玉杯还自笑，老翁真个似童儿。”旧有流觞木槽。后，汪枢密澈移双松亭，作石槽。【亭西北作佚老庵，【初名佚老，后改为隐几。见“治平图”。元公《隐几庵》诗：“分得藩符近海滨，溪山清处养天真。幅巾隐几春庵静，直是羲皇已上人。”后又改为净名庵，见“熙宁图”，今废。】庵西南作会稽亭。【以元公开国会稽，名公出守，庞公籍、王公珪、范公镇、王公安石、司马公光等五十三人赋诗五十七章，以宠其行。刻其显者置壁间，公亦自有诗。】治平元年，建忠义堂于逍遥堂南。【堂东、西壁绘像凡四十七：圣人一人，周公；社稷忠臣十六人，张良以下；节义忠臣十九人，申包胥以下；谏诤忠臣十一人，樊哙以下。】庭间有池，作亭其上，曰熙熙。【“治平图”见。政和元年，黄尚书裳更名得象，自为《记》。后废，池存。】熙宁八年，元郎中积中更甘棠门名为春台馆。其后，钱公四亭摧坏。绍兴十年，张丞相浚理梦蝶故址为偃盖亭。二十三年，张侍郎宗元改创为秀野亭。【取东坡《独乐园》诗：“花木秀而野”之句，有教授徐士龙《记》。】又创清风亭于秀野亭之南。 
　　双松亭　秀野亭之东北。有蔡公襄隶书额，【后刻石立日新堂左。】公为守时所创也。宣和七年，余提刑向修。绍兴二年，程待制迈重修。【“治平图”、“熙宁图”，亭西有火箭库，后废。】 
　　威武堂　忠义堂之西。有蔡公襄所书额，公为守时所创也。绍兴二年，程待制迈修。【前有教场，西有敦教侯庙。“熙宁图”作永安王庙。今永安王庙在逍遥堂东。】 
　　坐啸台　逍遥堂之北。旧养和亭也。【见“治平图”。】熙宁二年，程大卿师孟筑为台，初名玩月。【见“熙宁图”。】宣和五年，俞提刑向以得象亭材创，更名月榭。绍兴二年，程待制迈重修，改今名，有刘峤所书额。 
　　威武台　城隍庙东。【今兴福庵之东。】熙宁二年，程大卿师孟筑城日，封其址为之，今基犹存。【时又负城为三亭：春风亭在东山楼之北，吏隐亭在城隍庙西北，雅歌亭在城隍西南，各有诗。今皆废。】 
　　蕃宣楼　城西北隅。旧碧峰亭也。【见“治平图”。】熙宁二年，筑子城，改创，城上凡九楼，【西湖楼，蕃宣西；五云楼，城西南，下金墉桥；三山楼，城东南，下长利桥；清微楼，清泰门上；东山楼，康泰门上；堆玉楼，城东北隅，今观风亭；缓带楼，城北，今超览亭；望云楼，城西，今怡山阁。并见“熙宁图”。】今惟清微、东山与此存。【楼东有亭曰野云，淳熙五年创。】 
　　怡山阁　坐啸堂之东。旧望云楼、阅射亭、荔枝楼之地也。【“治平图”只有阅射亭在其东。“熙宁图”增荔枝楼于亭西。而中为望云楼。】元祐五年，柯龙图述创。绍兴二年，程待制迈修。 
　　怀隐庵　和乐堂之后，州宅墙之南。绍兴十四年，叶观文梦得创。【沈括有《怀隐集》，载居山之式，后归休于梦溪。叶公慕之，以名庵。自题云：“春风的的为谁来，绕舍闲花亦漫栽。庵内不知庵外事，夜来微雨小桃开。”】庵东小亭曰归意，【亭之东有元明王庙，相传闽王时灶神。】西小亭曰柏悦。 
　　清閟亭　自九仙楼下涉石桥而南，为南园。绍兴十六年，薛殿撰弼创亭，曰清閟；【今废。】又创亭于其东，曰与春。【后改名清虚。】 
　　观风亭　城东北隅，旧堆玉楼地，绍兴十年创。【额，张丞相兄滉书。】十六年，薛殿撰弼修。 
　　超览亭　天王堂西，旧缓带楼地，淳熙五年创。【亭西有亭曰流憩，同时之作。】 
　　澄澜阁　旧西湖楼基。待制赵公汝愚创建。【公题于柱曰：“按“熙宁图”，西湖楼在州治直西，鹿项门之南，久废不存矣。澄澜阁在子城之西，跨古渠南向，（底本作“跨古渠南向”，库本同，崇抄作“跨右渠南向”。）秋风亭下有败屋数椽犹在，或是其处也。湖事既兴，俯视众役，乃即楼之故基，为屋十楹，将因楼之名，则太质，而阁顾不可缓营也。（底本作“顾不可复营也”，崇抄同，据库本改。）遂以澄澜易之，亦存古之义云。”】 
　　天王堂　城北，旧有门。唐贞元中，军悖，南甸师乘而入，阎济美塞之。（唐贞元四年四月，福建军乱，逐其观察使吴诜（见《新唐书》）。而阎济美于贞元二十年始自婺州刺史来任福建观察使，塞北门事疑为此。）后，咸通七年，李瓒乃版筑其上作天王堂。【有馆驿巡官乡贡进士卢标作《修筑城北门及创天王楼记》，今存。僧史略云：“天宝元年，西蕃寇安西，明皇诏不空三藏诵经。不空因言北方毗沙天王神通，可以御之。会安西亦奏：‘将战，有神丈余，金甲而来’。因敕诸道、州、府城东北及营寨并设其像。”】 
　　威武营　威武堂教场之南旧驻泊广勇营之地也。【见“治平图”、“熙宁图”。】淳熙五年为营，以居衙兵。 

○转运行司 
　　 
　　国初，诸路置转运使。太平兴国三年，钱氏纳土，闽为两浙西南路，置使、副，寻省，独使一员。五年，始命太子左赞善大夫贾昭明为本路转运判官。【无副者置。天圣六年罢之，七年复置，庆历五年复罢，嘉祐二年复置。】雍熙，改福建路，将输举刺。自端拱、明道之际，诏所属郡不辍巡按，【端拱诏：“或端坐本司，或故留诸郡，深彰旷职，殊不尽心。自今，并须不住巡按所部。明道敕：“今后，并一年之内，遍巡辖下州军。将带本司公人、兵士不得过二十人，司属不得过二人。”】故逐州皆有行司。《旧记》：“转运行衙在府西南隅。”【置司建州，盖旧矣。】考“治平图”，府西南公宇东为运判司，西为转运司，而于其南同一门，曰西总。盖旧行部所舍也。【虎节门内之西，有西总门，南向城，俗呼西衙。蔡公襄自知福州除本路转运使，有《移居转运署》诗。】熙宁，既筑子城，并二司为一，并运判司、转运司为一。更其门东向。时提刑司、同提刑司，实在其北。【见“熙宁图”。时大街西有提刑司、同提刑司、转运司。盖始以同提刑及转运厅门东出。】寻罢同提刑司。政和间，始并转运司为提刑司属官厅、吏舍、省马院、架阁库等。而迁转运行司于府东迎仙馆。【“治平图”：南禅寺东。曾师建《记》：“政和五年三月，撤旧迎仙馆，增而广之。”】靖康元年，罢廉访使者，又以其廨为之，今试院西是也。【廉访衙本驻泊厅地，其东有隆道侯庙。庆历八年，乡贡进士翁定基为《记》、驻泊都监杨永庆刻石，今存。】建炎二年，以建寇故，移司福州。绍兴二年，还建州。三年，复移福州。寻仍旧。其厅事之东，有绣采堂、恕堂、公明堂，【乾道间，武宪权寓此所，修而名之。】又其东涉池桥，有清和堂，而迎仙馆遂为转运东行司，两漕所舍各趋其近。东行司亦浸摧圮矣。 

○提点刑狱司 
　　 
　　淳化二年，诏诸路转运司以常参官一人纠察刑狱事。于是，以司门员外郎董循等分充诸路转运司提点刑狱。四年，罢之，独委转运使，始盖隶漕台也。景德四年，乃命与转运使分路提点，选朝臣及诸司使、副至閤门祗候明干者充。太子中允、直集贤院丁逊为本路提刑，供奉官王守元为同提刑。两员自是始。天圣六年，并罢。【交割与转运使讫，赴阙。公人归原差来处。】明道初复置。《旧记》：“公宇在府西南，有上下衙。”盖今所也。【范迁《图经》：“上下衙俱虎节门内。”“治平图”“运判司东北”。】嘉祐五年，罢同提刑。熙宁元年，复置。二年，既筑子城，乃以同提刑司与提刑司各为大门东出。【见“熙宁图”。】寻罢同提刑。政和间，遂以其廨与转运司皆为提刑司属官厅、吏舍、省马院、架阁库等。宣和三年，增置武臣。靖康元年，罢。绍兴三年四月，移司建州，十一月，仍旧。乾道六年，复增武臣，初寓转运行司。淳熙三年，乃于提刑司中门之内，分公宇为东、西两厅。【武宪叶南仲修建，自为《记》。】旧治有前后厅事两所。皆明道二年刘比部立之所建。后厅之西有池，创阁其上，池阁之北有一堂焉。【熙宁五年，提刑宋道为《记》云：“廨有东堂甚壮，旧不名。四隅凿小牖，前后二户至卑，乃撤去，辟为四轩。高其后闳，前不设户，名曰幸堂。”后，更名虚静。俞龙图时，询幸堂所在，已更此名矣。】而宅堂在其西。【宋提刑《记》：“廨有东堂”，则旧宅堂在其西可知。宣和时已废，俞龙图《记》不载。】后厅之北，故有堂也。【宣和时，已为宅堂，又于其后为亭，曰双桉。（底本先书“双格”，复旁校改“双桉”，库本作“双格”，崇抄作“双榕”。桉，案也，底本所校当有据。）】康定元年，李都官敷于堂之北复建两堂。【前堂，俞龙图向名曰澄清。（底本、库本、崇抄皆作“解龙图向”，据上、下文径正之。）后堂俞龙图向名曰宪堂，后更名中庆。于中庆之东有小轩，（底本作“中庭之东”，据库本、崇抄改。）曰静寄。】嘉祐七年，王郎中陶创两亭于堂左右。【左亭，俞龙图向名曰熙春，后颓废，（底本作“后颜废”，据库本、崇抄改。）吕敷文企中重建于看楼西南。右亭，俞龙图向名曰藏春。梁上题“嘉祐七年壬寅正月，提点刑狱职方员外郎王陶建”。后更名留春。】八年，复创亭后厅之东北。【旧名绣衣，更名薰风。吕敷文企中修。】熙宁五年，宋郎中道既修建幸堂，遂辟其旁为轩。【北轩，俞龙图后名曰清逸，其东有小轩，俞龙图后名曰幸轩。】东轩之左，附以便室。【俞改名曰山斋。】宣和二年，俞龙图向乃皆葺而新之。各为之命名。又建两楼于两亭东西。【旧熙春之东，名曰斑衣楼；藏春之西名荔支楼。东楼后更名宿云，绍兴中灾，改创看楼。】总而榜曰“乐圃”。【俞作《乐圃记》曰：“熙宁五年，宋公作宪于此，尝为《幸堂记》。予言和已空，（底本、库本、崇抄皆作“予言和已空”，盖旧抄已有脱误。按：其大意当谓，熙宁时，宋道任提刑，尝撰《幸堂记》。至俞向于宣和末任，宋所记已空，幸堂亦已易名。疑“和”字前脱“宣”字。）询幸堂所在，易名虚静是也。自虚静之北，园馆连属。明年，更新、缮完之。名其北曰宪堂，南曰澄清。廊庑映带，为乐圃之冠。庭之南有二木樨，故亭其下，曰双桂。回廊之外，左右二亭，东曰熙春，西曰藏春。熙春之东，楼额宏丽，时可奉亲为游览之地，目之曰：斑衣。藏春之西有楼，遍植荔支，命之曰荔支。面楼一轩，北顾诸亭，左右二沼，手植瑞莲，名曰清逸。幸堂既易，不欲废其名，名虚静之东曰幸轩。幸轩之左，乃治事之便室，小山耸翠，题之曰山斋。”宣和四年，俞龙图向《记》：“异时，乐圃作门威武军西南。每岁二月，府开西园，与民游玩至三月。提刑司亦开乐圃，各一月。”顷三十年，乐圃始罢开矣。】及分为两厅也，毁塞池阁，【（底本作“地阁”，据库本、崇抄改。）】移前厅建后厅之西。【后厅遂为东厅，前厅遂为西厅，武宪所治也。其西有椤木。亭未名。】西厅之后，遂为燕寝之宅。【清逸轩额，移榜东厅之东偏，不欲废其名也。】小轩便室，乃撤去之，为仁亭于两厅之间，余则犹故也。若夫，签厅置中门之外，属官公廨即外门之内，检法其左，提干其右。皆旧所建云。 

○提举行司 
　　 
　　崇宁三年，诏诸路置提举学事。四年，始建司州南街东，旧都作院地也。【见曾师建《记》。】五年正月罢。七月复置。宣和三年罢。建炎三年，建卒叛，移提举茶事司于此。绍兴五年，移泉翊，【（各本皆作“移泉翊”，疑为“移泉州”之误。）】遂废。七年，火。 

○西外宗正司 
　　 
　　绍兴三年，诏西外宗正置司福州。知宗正司事廨舍，始寓太平寺，属官二员即其东庆成寺居之。主管敦宗院，今寺西南；宗学教授，今寺东北。 

○帅属廨舍 
　　 
　　州作帅府，自建炎三年始，置机宜、抚干为属，以监务厅为机宜廨舍，今旌隐坊北是也。【见“治平图”，地名镇前。】绍兴五年，增置通判，以为通判厅。十一年初，置参议，犹寓他所。至十九年，通判移威武军之东，后乃以为参议廨舍。机宜，旧占僧寺。抚干员多，所居不一，后省各一员。今累政、机宜南禅；抚干神光。 

○通判厅 
　　 
　　州旧通判一员，厅于威武军门内之西。【熙宁九年，通判方蓁建宅堂。元祐四年，通判雷豫建厅门。建炎四年，通判叶拟建长乐堂于其东。】绍兴五年，增一员，始居旌隐坊北。十九年，通判叶仁以日趋都厅不便，乃请于朝，【（底本作“叶仁以日趋都厅不以事请于卿”，据库本改。）】以威武军之东故知录、司户厅合而为廨舍。【秦呼门内通判为东通判，（各本皆作“秦呼门内通判……”，“秦”疑为“今”之误。）门外通判却为西通判。】淳熙五年，复置添差、厘务通判，寓转运行司之东偏。 

○职官厅 
　　 
　　庆历《旧记》：“本府幕官三，其廨并府东廊。治平间，移察推厅今定安门内之北。府东廊独为节推、签判厅。”【并见“治平图”。】元祐既建试院，察推厅复仍旧府东廊。今签判厅，察推之东；节推厅，察推之北。 

○曹官厅 
　　 
　　庆历《旧记》：“府院在威武门外东偏，六曹官舍附之。两司理院在虎节门外左右。”观“治平图”：威武军门外之东，先府院，次司法，次司户厅。熙宁初，移府院门出威武军门之内。【见“熙宁图”。】政和间，罢府院，更两司理院为左右狱，而府院南为知录廨舍如故。建炎初，移司法厅府东廊。【旧厅之北。曾师建《记》：建炎元年，重立额。】寻以府院北为抚干廨舍。【与司法厅相对，门亦出府东廊。】绍兴十九年，合知录、司户所居，为增置通判厅。【曾师建绍兴甲寅《增广记》：“知录、司户厅，并在威武军门外东偏。”】于是，知录移寓大中寺，迁易不定。后抚干省员，乃得今所。司户先僦民居，后治威武军门外西偏故如归馆。惟两司理院即其旧，无改作。 

○教授厅 
　　 
　　教授。旧选仕于州有文学者，兼居于乡有德行者充，故未立廨舍。熙宁三年，程大卿师孟重建府学，乃即园为宅以居之。【见林希《州学记》。】教授有厅自此始。今学东是。 

○驻泊都监、监押厅 
　　 
　　驻泊，旧总一道戍卒；都监、监押，主本城兵。其始责重，故驻泊兵马都监在府东偏。【“治平图”：在职官厅之东。“熙宁图”：门出府东廊，在签判厅之东南。】政和中，以为廉访治所，移还珠门外。【今春风楼地。见绍兴甲寅曾师建《记》。】绍兴七年火，遂僦居。后治雄略指挥校场官厅。【（“校场”，底本先书“教”复旁校改作“校”字，库本、崇抄作“教场”。）】都监厅，旧宁越门内之东。监押厅，旧利涉门内之东。【见“治平图”、“熙宁图”。】元丰间，以都监厅为东南第十将公廨。绍兴九年，移副将建州，正将始迁其西，因以为犒军库。监押厅不知何时圮废，【今旌隐坊内桥东。】绍兴间，已为士大夫居宅。今都监、监押，增四员，皆僦居。 

○将官厅
  </div>
  <div class="pagination">
   <a href="淳熙三山志_page14.html">
    上一页
   </a>
   <span>
    ...
   </span>
   <a href="淳熙三山志_page10.html">
    10
   </a>
   <a href="淳熙三山志_page11.html">
    11
   </a>
   <a href="淳熙三山志_page12.html">
    12
   </a>
   <a href="淳熙三山志_page13.html">
    13
   </a>
   <a href="淳熙三山志_page14.html">
    14
   </a>
   <span class="current-page">
    15
   </span>
   <a href="淳熙三山志_page16.html">
    16
   </a>
   <a href="淳熙三山志_page17.html">
    17
   </a>
   <a href="淳熙三山志_page18.html">
    18
   </a>
   <a href="淳熙三山志_page19.html">
    19
   </a>
   <a href="淳熙三山志_page20.html">
    20
   </a>
   <span>
    ...
   </span>
   <a href="淳熙三山志_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
