<!DOCTYPE html>
<html>
 <head>
  <meta charset="utf-8"/>
  <title>
   八闽通志 - 第 137 页/共 184 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   八闽通志 - 第 137 页/共 184 页
  </h1>
  <div class="content">
   江安止字元静。建州人。南渡初，知丽水县，抚安善良，严于治盗。邻郡寇至，率丁壮御之，寇退却，境赖以无虞。秩满，民愿留，再任。在邑凡六年，代还之日，吏民泣送出境。
　　张敦书字载道。平生清明旷远，遇事无凝滞，尝为弋阳丞，摄邑事，政平讼理，邑人德之，为立生祠。升江夏令，卒于官。
　　黄子游字叔偃。浦城人。绍兴中，自仓部郎官知池州，政尚中和。检察六邑税籍，唯青阳税偏19，恻然曰：“六邑皆池民，赋入轻重何乃相远如是!”乃求弊所从始，与民之久厄不伸者，归觐奏之，有旨蠲削苗米税钱，苗税悉如五邑例。例命下之日百姓呼舞，相与建祠祀之，且为之立碑。
　　周嗣武字功甫。浦城人。因之孙，祖荫补官，知临川县。赈饥有方，催科不急，赴阙奏利民三事。擢主管官告院，除太府丞，提举江西常平事。江西民输役钱，官司规其美变省陌为足陌，嗣武奏复旧。改湖北提刑，以平蛮猺功进直敷文阁。召对，除度支郎官，命使蜀稽考财计，奏乞停成都、潼川两路科买一年，以宽民力，又奏蠲兴元茶息钱引二十万。入对，除太府少卿、湖广总领，召为户部侍郎，寻卒。
　　周嗣恭字作肃。因孙。以世赏补官，授万安尉，升南雄州推官，知邵阳县，累政积弊为之铲剔，未数月庭无留讼。部使者上其绩，干办诸司粮料院，迁籍田令，奏对论民间疾苦，皆闾里根本，九重未及知者。上嘉纳之。出知荆门军。
　　黄衡字平国。浦城人。建炎中登进士，为安福令。郡守吕源方六月欲修城壁，衡以书谏，且谓庐陵诸邑累因兵火20，加之亢旱，岂堪重役!乞早罢之以慰民心。郡守得书劾之，朝廷下其事于宪司，体核得实，守因罢去。衡终得福州教官。未几，用丞相赵鼎、参政孟庚荐，试馆职，除秘书省正字，迁校书郎。累丐补外，得邵武军倅，至家卒。
　　郭忠顺字移可。浦城人。以荫得官，知襄阳县。全虏寇边，荆、鄂两军戍唐邓，忠顺运二十六万斛。诸司交章论荐，改奉化令。邑号难治，下车待士以礼，抚民以宽，束吏以法，尤崇重学校，士人爱之。通判太平州，未赴卒。子德麟，第进士，为荆南录参，以争死狱为帅臣所器。既而知奉化县，治民如其父，邑人立二郭祠祀之。终国于博士，知抚州。
　　黄仁荣字择之。孝先元孙，以恩补丞务郎，主泰和簿。帅臣季陵辟为录事参军，复荐知金谿县，累官直秘阁，建议请尽鬻州县闲田。及对，高宗奖谕曰：“向论鬻田，户部得缗钱五百万者，卿也。”遂除度支郎中，有沮之者，改浙东提点刑狱；复命知秀州。执政以数更易为名，上曰：“一州得人，更之何害？”明年，除两浙转运副使，寻加直敷文阁，两知临安府，移知赣州，卒。
　　陈字纯中。瓯宁人。绍兴中第进士，通判信州。有诏发郡兵戍江淮，信兵欲因为变。方摄郡，取首谋窜之，旋加抚谕，遂慑伏。以朱倬荐被召。陈康伯，郡人也，乞且留治所，除知信州，加直秘阁，迁提举淮东常平茶盐公事。乾道间，刘珙再荐，除江淮坑冶铸钱使。
　　吴枥字行远。建阳人。建炎中擢进士，宰长汀。每于耕敛三月听囚归业，业毕复来，囚皆如期至。剖决曲直多所原贷，百姓化之。又以盐纲事请于郡，以便民请买之挠。秩满，老稚感泣，遮道丐留有及境外者。移朝奉郎，倅建昌，卒于官。
　　施禔字子安。建阳人。建炎间，以门荫知汀之宁化县。叶侬叛，虚声欲取汀州，禔率所部民守隘，叛卒不敢犯。帅司檄巡尉领弓级会建安，弓级中途惧不进，欲杀尉以应乱。尉知，绍之还，至郊又不入境，禔招以旗抚定之。后仍不悛，提取其尤者三十人置之重辟，自是肃然。累迁朝奉大夫，知州。
　　翁绩字德功。崇安人。博学负气，尤喜谈兵。建炎初，以仗义护卫乡闾杀贼有功入官，调惠州推官。惠属邑时多盗贼，绩至统郡兵剿杀之，获贼首黄白旗等三百余人。已而至潮阳，剧贼谢花九亦闻风遁去。辟石桥盐场，历黄州推官，迁临武令。所至皆有备御，以慑伏蛮獠、盗贼之心。后以秩满乞致仕，终承事郎。孙华，登第官至奉议郎。
　　魏公寿字元龄。瓯宁人。行可嫡孙。初尉龙游时，大将刘宝屯三衢，所需无不给，刘甚喜之。太守张嵲驭下如束温，每见公寿为降词色，且以刑法荐。再调莆阳法掾。直阁林孝泽家居省宾客，独见公寿必延语竟日。执政黄祖舜闻其贤，招以书欲论荐之，公寿曰：“招其来而荐之，非知我者。”竟不往。后为韶州推官，帅臣复以才智练达荐。
　　徐诩字元敏。浦城人。父彭年，号散翁。诩绍兴中第进士，调会稽簿，改秩调上元丞。用徐公度荐，升龙泉令。所历三邑皆政绩彰著。召对授监察御史，随上六事，皆时政急务。适容寇李接窃发，以诩提点广西刑狱，权漕事，应办军需。贼平，除成都路转运判官，移知遂宁府。诩所至以兴学为先，捐公帑以置学田，出俸金以葺学宫，一时士风为之振起。后有旨知泉州，至上饶改除江东漕，被命次日卒。有《东野居士集》四十卷。
　　叶尧字廷瑞。崇安人。绍兴中，第进士，调鄂州通城尉，以捕获悍贼王刘有功改秩，历知广州清远、南剑州将乐县，茂著慈祥之政。又尝论福建盐弊，及进兵财、宰相进取、风俗论，终南安倅。
　　俞翊崇安人。以父日新死事恩泽补官，改秩知上虞县，事妥民安，吏服其廉。用丞相汤思退荐知饶州，廷臣言诩资浅不当得大郡，思退力言其能，繁治剧，不可拘于资格。到郡果有政声，就除提点坑冶，卒。
　　黄洧字清臣。瓯宁人。父锐，崇宁中第，终朝请郎。洧以父任补官，孝宗时用陈俊卿荐知南雄州，迁广东转运判官。岭右铨法弊甚，市令供行，丁赋逋欠，尤为民害，一切奏罢之。深入瘴乡问民疾苦。移漕湖南，行部至衡阳，闻郴桂蛮猺为变，间道一夕至郴，贼惊溃。乃譬以祸福，发廪赈给，事遂定。
　　江点字德与。崇安人。以特恩补官，调郢州录参。时郡常平库偶失缗数甚伙，方捕缉间，有刘福者因贸易得银一笏，上有“田家抵当”四字，为银匠首发，刘不能直。官籍其家约万余缗，法当死。点疑其枉。又见款牍不圆，除首发外皆非正赃，为立言于守，得别委襄阳节推方郎勘问与点同。未几，经总、军资二库皆被盗，失会以万计。时有小使臣李义者，供馆一妓，用度甚侈，点疑之，密嘱人袭妓家，得会一束，白于府，即于行囊中得千余贯，皆三库之物，刘之冤方得伸，人皆服点之见。终汉阳军签判。
　　张次夔字和仲。大年子，以荫补福州理椽。部使者摄州事以私意挠狱，坚持不可，使者不能夺。帅相陈俊卿荐之，迁西安令，通判兴国军。郡多私铸，大冶尤甚，守用幕官捕冶峻急，扰及平民，次夔争不听，已而守果以激变致盗啸聚败去，人服次夔明。后奉祠里居，适岁小歉，查源洞蛮倡乱，次夔请于宰遣兵掩捕，不听，乃走报郡守，随檄次夔集乡民之材武者斩获数级，贼退。乡人建生祠，且为之立碑。
　　张次卨字宽夫。次夔弟，以父荫补官，调建昌令。以督造军器进一秩，任满，倅南雄，知南剑州。陛辞，论州县科罚苦民事。既到官，治绩为诸郡最。诸司论荐，召对，论福建配盐损民，称旨，擢知徽州，改知邕州，历讲马政。会徼外蛮蜃交争，以卨视事三日，即单骑渡江而慰抚之，于是尽得良马矣，俗亦安。以疾丐祠，卒。
　　李岐字稚山。崇安人。父弇，绍兴中第进士，知连城县。连城俗以斗狠相尚，弇政务宽平，教以孝友，人不忍欺。有伍氏兄弟争继，连年不决，弇以理开谕，皆感动而出。岐乾道中登第，调应山尉摄邑事，会岁凶，岐捐俸创利民仓以赈之。继知襄阳县，捐俸代五等户输纳税役，民甚感之。通判金州，经总两司财赋实隶焉。先是，军饷支不以时，岐处置得宜，按月请给，由是殿帅曰世卿21、郭果等交章上荐，特差权州兼安抚，除知南雄州。至郡，首书“忠廉公恕”四字于州治之壁。时贫民客户以纳丁米为苦，岐悉奏原之。官至朝散大夫。
　　胡大正字伯诚。崇安人。用季父寅郊恩补官，再调南康军司法。史浩、刘珙荐其贤明清介，改秩佥判泉州。剧贼逼漳州甚急，泉与为邻，忽近郊有荷斧者四五十人，兵捕以闻。时郡政尚勇决，同幕希意请肆诸城下，大正不肯，书牍曰：“贼欲破城，乃无戎装、攻具、长兵邪？”询之，果采山菌者，皆释之。
　　虞大中字士朋。崇安人。登进士第，历知龙兴、新建县，通判汀州，皆有惠政。嘉泰间，除知循州，陛辞，道慈幼恤孤等事。先是，大中家居，朱文公倡立义仓，常与讨论，至是言及之。至郡，廉洁自持，教化盛行，民鲜犯法，改知南康军。嘉定中，遣使秤提会价，大中供张如常时，坐忤，即上章丐闲，不俟报而归。后文公入朝白事，荐除江西仓，不赴。弟庠亦登第。
　　刘填字仲抚。炳之子。登淳熙中甲科，教授抚州，寻为广东运属。见事风生，吏胥竦畏。及知将乐，邑多强宗大姓，肆为政蠹，莫之谁何，稍有忤者，辄败去。填至，吏事精敏，豪猾已警服。县有厢西，拘者几千人，皆豪家所拘债负者，填知，悉开关纵之，豪强褫魄不敢犯。寻以病卒，人皆惜之。
　　吴居仁字温父。建阳人。父睿知侯官县，有廉声。居仁以特科历古田尉、攸县丞、融州节度推官，所至以儒饬吏，听讼必以入伦大谊断曲直，部使者下其所断为州县式。居官奉法，不妄有所取；比殁，无以为殓，同僚致赙始克以丧归。朱文公尝对黄干称之曰“真廉吏”。
　　刘学裘字傅之。珙之仲子。初，珙殁无子，以学雅、学裘为后。学裘用父荫补承奉郎，多历州县，一以循良为治，吏民皆化之。尝守抚州，修复学校，刻规约于堂以示学者，时一至为解说义理之学。移守邕州，秩满召还。后以疾累得郡不赴，终中散大夫。
　　詹渊字景宪。崇安人。登进士第，调临江户曹掾。江西俗嚣于讼，案牍有数十年不决者，渊一阅之，皆得其情，凡所予夺，人无异论。部使者知其材，檄致幕府，于是环十一郡之民有求质于有司，皆请以属渊。因为之语曰：“宁为户曹非，不愿他官直。”后监行在车辂院。
　　詹字德宽。崇安人。嘉泰中登第，调福安尉。有妇陈氏死非命，复验见其腹胀，因得竹刀于隐僻间，贼亦随获。迁瑞州法曹，尝有贼欲劫银坑，初以招饮为名，匠疑而弗往，贼焚草以熏坑，诸匠皆死，贼遂取银去。数日前有与匠争者，其父兄遂诬执之。阅按疑不实，乞别缉捕，果获正贼。子甫登第。
　　赵汝郛字大防。善霈之子。开禧初登第，调知临武县，创仓以赈饥民，修学以化犷俗。寻授金陵酒所司书，秩满，倅赣州。时峒寇扰攘，宪司引汝郛参谋招捕之，及任转饷之役，迄底平定。除知韶州，遇寇，卒于道。事闻，赠朝议大夫，特官其子。
　　陈云字会甫。崇安人。开禧初登第，调邵武建宁簿。峒寇李元励窃发，邑民震恐，云赞邑宰极力抚定，境赖以安。就辟海口镇官，以盐堤当水冲，每岁水决公私俱受其害，蠲俸为堤以障之。迁汉阳军法曹，制置使赵方召置幕府。
　　李华字实夫。崇安人。嘉定中，第进土，调连州法曹，开楞枷峡有功，辟翁源令。翁源瘴乡，同幕谓不宜往，华笑曰：“今之仕者每患五削不易得，惟视上官色可否，气馁精摇，为心之病者，甚于瘴也。某无愧于俯仰，将使匹夫匹妇皆无疾苦，瘴焉能病予？”辟占不辞。未几，政声为韶五邑最，台府交荐通籍后，倅安丰。绍定间，护王祖忠军入闽剿汀、邵寇，旋以捷闻，除知汀州。寻进直徽猷阁，知潭州，兼湖南安抚，卒。
　　陈范字朝弼。崇安人。从朱文公学。嘉定中，第进士，调徽州婺源尉，会有大狱辟疑谳，范察其不当死，令佐受赇，给正其罪，吏请书狱，范叹曰：“人命如是之轻乎？吾以书生获一官，当以此力争。”竟不书，后发觉，令佐坐削，人服其明。秩满，调抚州崇仁丞，县令罗必元见而敬之，日与相从讲论，政化大行，范之力也。一日遇疾作，遂解组而归。
　　赵时钺字子礼。寓居崇安。少有文名，登进士第，摄上杭令。适汀寇甫平，余党出没，有关麻胡者复诱贼酋汝云等为乱，时钺出奇计悉捕获之，民得安，迹遂即息22。徐清叟帅广右，辟宾州倅，会逆贼黎梦符寇海道，凶焰甚炽，时钺被檄往攻之。捷闻，就除权发遣南宁军事。未几，卒，特转朝请郎，官其子。弟时馆亦有吏能，官至朝奉大夫，知邵武军。
　　宋慈字惠父。建阳人。嘉定中，第进士，历湖南提刑，以朝请大夫直焕章阁，帅广东，致仕，卒。慈通经史，能文章，居官所在有声称，尝作《洗冤录》。及卒，理宗以其为中外分忧之臣，有密赞阃画之寄，特赠朝议大夫，御书墓门以旌之。
　　江埙字叔文。崇安人。学于真德秀，第进士，调知永平县，通判靖州，以廉白清简称。迁知南平军，绥御夷汉，四境帖然。尝条五事以奏，皆熟察民隐可为永利者。帅臣上其治绩，改知开州，未拜命，卒。埙貌肃气和，自幼至老惟以讲学为事。
　　陈梓字处恭。建安人。扃之孙。庆元中，第进士，历知南恩州。江寇发，帅漕乞移梓知南安军，寇不敢犯境。迁本路漕使，吏间以例册进，梓曰：“非君赐皆不可。”就领安抚司事。属岁不登，讲求荒政，诱致米商，卒为稔岁。官终朝请大夫。
　　詹师文字叔简。崇安人。刻意好学，庆元中，第进士，调婺源尉。时境内盗发，师文率士兵捕获之，且不欲上功以希赏。嘉定八年，再调江西宪司检法官，治狱无冤。及赤水峒寇邓哑九等谋乱，宪司檄师文讨平之。秩满，授西外宗教以归。杜门教子，与真德秀、邹应龙交游，不复仕进。有《幔亭遗稿》及《通典编要》。子梦壁，宝祐中登第。
　　杨孝定字仁静。浦城人。以外祖荫补官，调弋阳令。民有兄弟讼家财不均者，降阶执手泣谕之曰：“以财物之微，伤手足之爱，同气连枝之义，当如是耶？”言已又泣曰：“此皆知县不能以德化民，致若辈伤恩背义至于如是。”争者感愧，亦泣而退，不复讼。孝定性纯孝，事母尽养，其母卒，庐墓终丧，乡闾称之。
　　吴势卿字安道。建宁人。宝祐中知处州，大旱，行义仓法计口劝分。松阳盗起，纠率民义剿除，悉平。尤留心学校，亲讲四书、《西铭》，以淑后生。

 〔元〕
　　雷机字子枢。建安人。延祐戊午擢进士，除延平路总管府推官，升湖广等处儒学提学，所至人怀之。年七十，召除朝散大夫、翰林待制，卒。机性乐易，平居和而不流，严而不刻。所著有《易斋》、《黄鹤矶》、《碧玉环》、《龙川》、《鄞川》、《环中》诸稿23。
　　郑旼字德华。浦城人。历翰林国史院检讨，至正中，为福建行中书省左丞。旼醖藉儒雅，巡历所至，兴学劝士，舆论归之。
　　雷拱字君实。建安人。至正壬午进士，调兴化县尉，以公廉正直称。壬辰岁，因罗天陵乱，委守海口，卒于官。

 〔国朝〕
　　方直字孟周。崇安人。洪武间由学诸生授萍乡县典史，改丰城县，以廉能著称。继入文渊阁纂修，升知海宁县，改新乡县，寻以当道荐为监察御史，颇有风裁。后以不避权势见沮，出知新喻县，致仕，卒。
　　彭僖字乐善。崇安人。少负才气，由太学生授崇德县丞。县当水陆之冲，民繁事殷，号称难治。僖代其长区划，事事有条，而复以慈祥恺悌行之，民歌诵其德。六载，恳上章乞致仕，老稚留之不可得，相与裹粮拏舟送至浙江，泣别而还。
　　吴瑾字土瑜。政和人。洪武间，由国子生授直隶常州府推官，登囚讯问务惟诚意，使自引咎甘服，不事考掠，及得其情，恻然哀矜之意见于辞色。在官六年，狱讼几息，廉恕之声，动于畿辅。及再考，以疾卒于京。柩过常州，郡民争先哭祭。
　　李浚字彦深。松溪人。洪武中，登进士，拜兰溪知县，历任六年，有惠爱于民。
　　张崇字存高。建安人。永乐中，由太学生授萧山知县，为政仁恕，有恺弟之风。秩满，升通判抚州，转处州，所至有清操，民至今怀之。致仕，卒于家。
　　江祯建安人。登永乐甲申进士第，授礼科给事中，特立不附。祯面常红赤色，一日，奏对上前，上以为被酒，祯不敢辩，遂谪为都察院吏。逾年上始悟，特除龙游知县。为政务存大体，有惠爱于民，民甚德之。卒于官。
　　黄仲芳字时茂。建安人。永乐中进士，选为翰林庶吉士，知东阳县。首锄豪民及奸吏之为民患者。邻郡有盗犯境，仲芳以计殄绝之。市有三虎为暴，仲芳移文城隍，果射中其一，余遁去。秩满，邑民请藩皋恳留弗获，有涕泣者。大臣以才行荐，擢湖广左参议。施州有伪土官田姓者，杀兄而夺其位，越十有八年捕之不能得，仲芳设方略擒之。寻迁云南右参政，奏开中盐之法以助军饷，卒于官。所著有《澹庵集》，《旬宣集》、《琹堂薇垣平恕录》。
　　滕康字景晋。建安人。由乡贡通判松江，改惠州，所至多善政，藩皋交荐之，升知惠州府。廉勤沉静，举措不苟，在任十余年，政绩显著。
　　吴义字用宜。政和人。景泰间知零陵县，恒以清正自持，吏畏民怀。几三载丁内艰归，行箧萧然，民争致赙赆，郡守亦怜其贫，以帑藏余财资之，俱不受。比服阙，诣部以疾致仕。
　　校　注
　　1　“咸甲”应是“咸平”之误。
　　2　嘉靖《建宁府志 人物》作“申曰：光言至论”。
　　3　嘉靖《建宁府志 人物》作“子为父屈”。
　　4　嘉靖《建宁府志 人物》作“谍其弛备”。
　　5　嘉靖《建宁府志 人物》作“楶在泾源四年，凡创州一，城砦九。夏自平夏之败，不复能军”。
　　6　嘉靖《建宁府志 人物》作“拜同知枢密院事，逾年力谢事”。
　　7　按嘉靖《建宁府志 人物》作“充太一宫使，卒，谥庄简，子縡、综、綡、绾、綖、缤、缜，孙茇、荩”。嘉庆《浦城县志 人物》略同。
　　8　嘉靖《建宁府志 人物》作“出知镇、庐、滑三州”
　　9　嘉庆《浦城县志 人物》作“加龙图阁学士”。
　　10　民国《崇安县志 人物》作“以祖荫补登仕郎，尉常山”
　　11　“枢”字疑衍。
　　12　民国《崇安县志 人物》作“赵抃、陈襄、苏颂皆言评不宜置散地，不报”。
　　13　民国《崇安县志 人物》作“上官欲置冶其地”。
　　14　“流俘”为“流殍”之误。
　　15　嘉庆《浦城县志 人物》作“抚摩善良”。
　　16　嘉庆《浦城县志 人物》作“置永利仓于仙阳镇”。
　　17　民国《崇安县志 人物》作“移兑常平台，佐其用”。
　　18　民国《崇安县志 人物》作“略文华之意”。
　　19　嘉庆《浦城县志 人物》作“惟青阳税偏重”。
　　20　嘉庆《浦城县志 人物》作“累困兵火”。
　　21　民国《崇安县志 人物》作“殿帅田世卿”。
　　22　民国《崇安县志 人物》作“民得安堵，遂拜真令”。
　　23　康熙《建安县志 人物》作“《龙津》、《龙山》、《鄞川》、《环中》、《黄鹤矶》、《梅易斋》、《碧玉环》七稿”。

卷之六十五

　　人物
建宁府

 道学
 〔宋〕
　　游酢字定夫。建阳人。与兄醇俱以文行知名，所交皆天下士，年虽少而一时老师宿儒咸推先之。程颐见之京师，谓其资可以进道。时程颢知扶沟县，兄弟方以倡明道学为己任，召酢职学事，酢欣然往从之，得其微言，于是尽弃其学学焉。第进士，调萧山尉，县有疑狱十余年不决，酢摄邑事，一问得其情而释之，精练如素官者，人服其明。近臣论荐，召为太学录，迁博士，以奉亲不便，求知河阳县。范纯仁守颖昌府，辟府教授。纯仁入相，复为博士，佥书齐州、泉州判官。徽宗立，召还为监察御史，出知和州汉阳军，历舒、濠二州，所至有惠政，民戴之如父母，去后见思，愈久不忘。后寓居历阳卒。程颐尝称酢“德宇粹然，问学日进，政事亦绝人远甚，杨时谓酢不为世儒之习，诚于中，形诸外，仪容辞令灿然有文望之知，为成德君子也。”有《易 诗 中庸论》、《孟说》传世。
　　胡安国字康侯。崇安人。入太学以程颐之友朱长文及靳裁之为师，既仕，又质访于杨时、游酢、谢良佐诸贤。登进士第三，徽宗朝累迁屯田郎。靖康初召见，奏“明君以务学为急，圣学以正心为要”，又乞“定国论以觊中兴”。召试词掖，除中书舍人。时何建议分天下为四道，置诸总管以卫王室；安国谓“莫若据今二十三路帅府，选择重臣付以都总管之权，专治军旅，有急即各率所属守将应援，则一举两得矣。”高宗即位，除给事中，再召不至。绍兴初，除中书舍人，献时政论二十一篇，曰：定计建都，设险制国，恤民立政，核实尚志，正心养气，宏度宽隐。迁给事中，居旬日，再见以疾恳求去，高宗曰：“闻卿深于《春秋》，方欲讲论。”遂以《左传》付安国点句正音，安国奏：“《春秋》经世大典，今方思济艰难，左氏繁碎，不若潜心圣经。”遂除兼侍读，专讲《春秋》。坐论朱胜非积忤吕颐诰，奉祠，宰执台谏交章留之，不报。久之除知永州，再予祠，令纂修，所著《春秋传》，书成，除提举万寿观兼侍读，未行，谏官陈公辅上疏诋假托程颐之学者。安国奏曰：“孔孟之道不传久矣，自颐兄弟始发明之，使学者师孔孟，而禁不得从颐学，是入室而不由户。本朝邵雍、张载、程灏及其弟颐，皆世所师尊，望加之封爵，载在祀典，仍颁行其遗书，使邪说不得作。”奏入，公辅等承望宰相风旨，论安国学术颇僻，再除外祠，进宝文阁直学士。卒谥“文定”。谢良佐尝语人曰：“康侯如大冬严雪，百草萎死，而松柏挺然独秀者也。”有《文集》十五卷、《资治通鉴举要补遗》一百卷。国朝正统间，诏从祀孔子庙庭。成化三年，追封建宁伯。
　　胡寅字明仲。安国弟淳之子。寅将生，弟妇以多男欲不举，安国妻取而子之。宣和中，擢甲科，历校书郎，从杨时学。金人陷京师，议立异姓，与张浚、赵鼎逃太学中不书议状。及张邦昌僭位，弃官归。建炎三年，高宗幸建康，再迁起居郎。金人南侵，诏议移跸之所，寅上书乞“按行淮襄，罢绝和议，以图中原，不宜退保吴越”；又“必务实效，去虚文；任君子，斥小人”，反复数千言。疏入，宰相恶其切直，除主管江州太平观。会诏求言，寅上十事曰：修政事，备边陲，治军旅，用人才，除盗贼，信赏罚，理财用，核名实，屏谀佞，去奸慝。不报。绍兴四年，拜中书舍人。时议遣使讲和，寅专以复仇为请，乞寝罢使命。既而以与张浚异议乞便郡，除知邵州，历严州、永州。徽宗及宁德皇后讣至，故事，以日易月，寅上疏言：“礼，仇不复则服不除，愿诏服丧三年，衣墨临戎，以化天下。”寻除礼部侍郎，兼侍讲，兼直学士院，丁父忧。免丧时，秦桧当国，除徽猷阁直学士奉祠，俄许致仕。桧既忌寅，愤之不已，坐与李光书讥讪朝政落职，再责1官，安置新州。桧死，复元官，卒。寅志节豪迈，初，安国颇重秦桧靖康之节，及桧擅国，寅遂与之绝。新州谪命下，即日就道。在谪所著《读史管见》数十万言及《论语详说》行世，学者称“致堂先生”。
　　胡宏字仁仲。安国之子。幼事杨时、侯仲良，而名传其父之学2，优游衡山下余二十年，玩心神明，不舍昼夜，张栻师事之。绍兴间，上书论复仇大义累数千言，有曰：“徽宗、钦宗劫于仇敌，远适穷荒，其愿陛下加兵敌国，犹饥渴之于饮食，庶几一得生还，父子兄弟相持而泣，欢若平生。引领东望，九年于兹，夫以疏贱痛心于此，尚欲有为，况陛下当其任乎？”末言：“陈东、马仲3以直谏正论死，而未闻诛一奸邪，黜一谀佞，是虽当时辅相之罪，然以天子威灵，乃不能保二三腹心耳目之臣以自辅助，顾令奸邪得而杀之，窃伤陡下威权之不在己也。”司业高闶请幸太学，宏见其表，作书责之。其略曰：“阁下目覩忘仇灭理北面敌国，既不能建大论明天人之理以正君心，乃阿谀权臣求举太平之典，欺天罔人孰甚焉！”宏初以荫补官，不调。秦桧当国，贻书其兄寅，问二弟何不通书，意欲用之。宏书辞甚厉，人问之，曰：“正恐其召，故示以不可召之端。”桧死被召，竟以疾辞，卒于家。著书曰《知言》。张拭谓其“言约义精，道学之枢要，制治之蓍龟也”。诗文五卷，《皇王大纪》八十卷。学者称“五峰先生”。
　　刘子翚字彦冲。崇安人。以荫补承务郎，辟真定府幕属。父死靖康之难，子翚痛愤哭墓。三年服除，通判兴化军。寻以宿疾辞归武夷山，不出者十七年。间走父墓，涕泗呜咽，或累日而返。妻死不再娶，事继母及兄子羽尽孝友。子羽之子珙幼嗜学，子翚教之不懈，珙卒有立。与胡宪、刘勉之交相得，每见，讲学外无杂言，他所与游皆知名士。既疾，门人朱熹请入道次第，子翚告之以：“《易》，之不远复者，吾之三字符也，佩服周旋，罔敢失坠。于是尝作《复斋铭圣传论》以见志，然吾忘吾言久矣，今乃相为言之。”后二日卒。学者称“屏山先生”。有文集二十卷。
　　刘勉之字致中。崇安人。滋之曾孙。父元振游太学，吕大临、游酢皆与为友。勉之初诣太学，时方禁挟元祐书，勉之求得，每深夜潜抄而默诵之。复从谯定学《易》，已而揖诸生归，见刘安世、杨时皆请业焉。即邑近郊结草堂，与胡宪、刘子翚日以讲学为事。绍兴间，吕本中疏荐，召诣阙，秦桧方主和，虑勉之见上持正论，乃不引见，但令策试后省给札而已。勉之即谢病归。杜门十余年，学者踵至，随其材品为说圣贤教学之门，及前言往行之懿。学者号曰“白水先生”。友人朱松卒，属以后事，且戒其子熹受学。勉之经纪其家，而诲熹如子侄，熹之得道自勉之始。
　　胡宪字原仲。居崇安。初从从父安国游，绍兴中入太学。会洛学有禁，独阴与刘勉之诵习其说。问《易》于谯定，久未有得。定曰：“心为物渍，故不能有见，唯学乃可明耳。”宪叹曰：“所谓学者，非克己工夫耶？”自是一意下学，不求人知，已而归隐故山。折彦质、范冲等上其行义，被召，以母老辞。及彦质入西府，又言于上，趣召愈急，力辞。乃赐进士出身，添差建州教授，学者大化。以母老丐祠，久之，晚岁起为秘书省正字，疏言：“金人大治汴京宫室，势必败盟，识者皆谓非张浚、刘绮莫能当，愿亟起用之，臣死不恨。”疏入即求去。方宪之赴召也，适秦桧讳言之。后与王十朋、冯方、查籥、李浩相继论事，太学生为《五贤诗》歌之，人益信宪不苟出，而惜其在位未久，不究厥施云。平生从游者甚众，而朱熹为最久，学者称“籍溪先生”，卒谥“靖肃”。所著有《论语会义》诸书，行于世。
　　朱熹字元晦，一字仲晦。松之子。初依刘子羽居崇安4，晚迁建阳之考亭。绍兴中第进士，待次同安簿，往见李侗，得闻所传《河洛之懿》。秩满，丐祠奉母，被召不赴。孝宗立，应诏上封事，言：“帝王之学不可以不熟讲，修攘之计不可以不早定，本原之地不可以不加意。帝王之学必先格物致知以极事物之变，使义理所存，纤悉毕照，则自然意诚心正而可以应天下之务。”又曰：“今日之计，不过修政事，攘夷狄，然计不时定者，讲和之说疑之也。”又曰：“四海利病系斯民休戚，斯民休戚系守令贤否；监司者守令之纲，朝廷者监司之本，本原之地亦在朝廷而已。”隆兴初，复召入对，三札申言封事之意而加剀切。时汤思退方倡和议，除武学博士待次，已而大臣相继论荐，皆不至。起知南康军，疏言：“天下之务莫大于恤民，而恤民之本在人君正心术以立纪纲。”反复千百言，极陈近习蒙蔽之状。以疾请祠，不报。陈俊卿等力荐，除江西常平使者，改浙东。入对，首陈灾异之由与修德任人之说，所奏凡七事。至部，访民隐，举荒政，劾台守唐仲友，章凡十上；仲友与宰相王淮同里且姻家，颇忤淮意。郑丙上疏诋程氏之学，且以沮熹，淮又擢陈贾入台，阴有所指斥。淮既罢，熹入奏，终篇有曰：“愿陛下自今以往，一念之顷必谨而察之，果天理耶，则敬以充之，而不使少有壅阏；果人欲耶，则敬以克之，而不使少有凝滞。推而至于言语动作之间，用人处事之际，无不以是裁之，则圣心洞然，中外融彻，而天下事将惟陛下所欲为，无不如志矣!”除兵部郎官，以足疾辞。本部侍郎林栗劾奏之，栗竟坐此罢黜，熹亦除职予祠。未逾月，投匦进封事，以“天下大本与今日急务”为言，“大本者陛下之心，急务则辅翼太子，选任大臣，振举纪纲，变化风俗，爱养民力，修明军政是已。斯六者皆不可缓，而本在陛下一心。”翼日除崇政殿说书，力辞，以论撰奉祠，又辞。光宗朝，除知漳州，丐行经界，从之。其后除命屡及门，皆不拜。宁宗即位，赵汝愚首荐，召赴行在奏事，除焕章阁待制、侍讲，辞，不许。入对，首劝宁宗“尽负罪引慝之诚，致温清定省之礼”。又“愿陛下日用之间以求放心为之本，而于玩经观史。亲近儒学益用力焉。数召大臣切劘治道，群臣进对亦赐温颜，反覆询访，以求政事之得失，民情之休戚，而又因以察人才之邪正短长，庶于天下之事各得其理。”又乞遵行孝宗通丧之礼，及议僖祖不当祧。韩诧胄自谓有定策功，居中用事，熹上疏斥言左右窃柄之失，在讲筵复申言之。未几，以宝文阁待制补郡邑，而籍伪学诏落职罢祠，寻卒。学禁解，追复元官，累赠宝谟阁直学士，谥曰“文”。
　　熹登第五十年，仕于外者竟九考，立朝才四十日，山林之日长，讲学之功深。其学大抵穷理以致其知，反躬以践其实，而以居敬为主。所著书有《易本义启蒙》、《蓍卦考误》、《诗集传》、《大学中庸章句》、《或问》、《论语孟子集注》、《太极图》、《通书》、《西铭解》、《楚辞集注辨证》、《韩文考异》，所编次有《论孟集义》、《孟子指要》、《中庸辑略》、《孝经刊误》、《小学》、《通鉴纲目》、《宋名臣言行录》、《家礼近思录》、《程氏遗书》、《伊洛渊源录》，又有《仪礼经传通解》未脱稿。没，理宗朝赠太师、徽国公，从祀孔子庙庭。
　　蔡元定字季通。建阳人。少颖悟，父发以二程、张、邵四子遗书授之，元定深涵其义。既长，辨析益精。登西山绝顶，忍饥啖荠读书。闻朱熹名，往师之。熹扣其学，大惊曰：“此吾老友，不当在弟子列。”遂与对榻讲论诸经典义。尝曰：“造化微妙，惟深于理者能识之，吾与季通言而不厌也。”四方来学者，熹必令先从元定质正焉。尤衮、杨万里论荐，召不起。筑室西山，将为终隐之计。时韩侂胃设伪学之禁，言官承风连攻朱熹，并及元定，元定简学者刘砺曰：“化性起伪，乌得无罪？”未几，果谪道州。州县捕元定甚急，元定闻命即就道。熹与从游者数百人饯别萧寺中，坐客有泣下者，熹微视元定不异平时，叹曰：“友朋相爱之情，季通不挫之志，可谓两得矣。”杖屦同其子沉行三千里，脚为流血，无几微见言面。至舂陵，远近来学者日众，爱之者谓宜谢生徒，元定曰：“彼以学来，何忍拒之？若有祸患，亦非闭门塞窦所能避也。”贻书训诸子曰：“独行不愧影，独寝不愧衾，勿以吾得罪遂懈。”竟卒于贬所。及归葬，熹以文诔之曰：“精诣之识，卓绝之才，不可屈之志，不可穷之辩，不可得而见矣。”侂胄既诛，赠迪功郎，赐谥“文节”。所著有《大衍详说》、《律吕新书》、《燕乐原辩》、《皇极经世太玄潜虚指要》、《洪范解》、《八阵图说》。
　　刘爚字晦伯。建阳人。与弟炳受学于朱熹、吕祖谦。第进士，庆元中，通判潭州，未上，丁父艰。伪学禁兴，从熹讲道武夷，筑云庄山房为终隐之计。差知德庆府，召为尚书左郎官。请节内外冗费以收楮币，转对言：“愿于经筵讲读大臣奏对，反复问难以求义理之当否，与政事之得失。”迁国子司业，言于丞相史弥远，请以熹所著《论语》、《大学》、《中庸》、《孟子》之说，以备劝讲。疏乞罢伪学之诏，以息邪说，正人心。又请以熹《自鹿洞规》颁示太学，取熹《四书集注》刊行之。除权刑部侍郎兼国子祭酒、兼太子左谕德。时廷臣争务容默。爚奏：“愿明诏大臣崇奖忠谠，以作士气，深戒谀佞以肃具僚。”冬雷，乞遴选监司以考察贪吏为先，访求民瘼，有泽未下流，令未便民者悉以实上，变而通之。兼工部侍郎。亢旱求言，上封事曰：“上既开不讳之门，下必有尽言之士，指陈时政之阙失，明言朝廷之是非。或者以为好名要誉，而陛下听之，则苦言之药，至言之实，陛下弃之而不恤矣；甘言之疾，华言之腴，陛下受之而不觉矣。”权工部尚书，每讲读至经史所陈声色嗜欲之戒，辄恳切再三敷陈之。卒谥“文简”。所著有《奏议史稿》、《经筵故事》、《东宫诗解》、《礼记解》、《讲堂故事》、《云庄外稿》。
　　蔡沉字仲默。元定次子。从朱熹游，熹晚年训传诸经略备，独《书》未及为，遂以属沉。《洪范》之数，学者久失其传，元定独心得之，然未及论著，曰：“成吾书者，沉也。”沉受父师之托，沈潜反复者数十年，然后成书，往往发明先儒之所未及。初，沉从元定谪道州，跋涉数千里，道楚、粤穷僻处，父子相对，常以义理自怡悦。元定没，徒步护丧以还。年仅三十，屏去举子业，一以圣贤为师。隐居九峰，当世名卿物色将荐用之，沉不屑就。卒谥“文正”。国朝正统间，诏从祀孔子庙庭，成化三年，追封崇安伯。
　　真德秀字景元，后更为景希。浦城人。第进士，复中宏词科。嘉定初迁太学博士，疏言：“自韩侂胄专政，斥忠良，兴伪学，今当改弦，正宜褒崇名节，明示好尚。”改著作佐郎，言：“金有必亡之势，亦可为中国忧；盖金亡则上恬下嬉；忧不在敌而在我，多事之端，恐自此始。”除起居舍人。史弥远方以爵禄縻天下士，德秀力请去，出为江东运副。山东盗起，朝廷犹与金通聘，德秀朝辞，奏：“国耻不可忘，邻盗不可轻，幸安之谋不可恃，道谀之言不可听，至公之论不可忽。”改知泉州、隆兴府、谭州。理宗立，召为中书舍人，擢礼部侍郎，直学士院。入见首奏霅川之变非济王本心，前有避匿之迹，后闻讨捕之谋，情状灼然，愿讨论追封秦王故事兴灭继绝。尝因经筵进说，谓“惟学可以明此心，惟敬可以存此心，惟亲君子可以维持此心”。德秀屡进鲠言，上皆虚心开纳。弥远讽言官论罢之。既归，修《读书记》，曰：“此人君为治之门也。”绍定中，知泉州。弥远死，上亲政，除知福州。寻召为户部尚书，进所著《大学衍义》，复陈“祈天永命”之说。改翰林学士知制诰，已得疾，拜参知政事。方逾月，三上请词，除资政殿学士、提举万寿观、兼侍读。卒谥“文忠”。德秀立朝不满十年，奏疏无虞数十万言，皆切当世要务，直声振朝廷，及宦游所至，惠政深洽，由是中外交颂，时相益以此忌之。自伪学之名立，凡近世大儒之书皆显禁以绝之。德秀晚出，独慨然以斯文有任5，讲习而服行之。党禁既开，而正学遂明，多其力也。所著又有《西山甲乙稿》、《对越甲乙集》、《经筵讲义》、《端平庙议》、《翰林词草》诸书。国朝正统间，诏从祀孔子庙庭，成化三年，追封浦城伯。子志道，户部侍郎。
  </div>
  <div class="pagination">
   <a href="八闽通志_page136.html">
    上一页
   </a>
   <span>
    ...
   </span>
   <a href="八闽通志_page132.html">
    132
   </a>
   <a href="八闽通志_page133.html">
    133
   </a>
   <a href="八闽通志_page134.html">
    134
   </a>
   <a href="八闽通志_page135.html">
    135
   </a>
   <a href="八闽通志_page136.html">
    136
   </a>
   <span class="current-page">
    137
   </span>
   <a href="八闽通志_page138.html">
    138
   </a>
   <a href="八闽通志_page139.html">
    139
   </a>
   <a href="八闽通志_page140.html">
    140
   </a>
   <a href="八闽通志_page141.html">
    141
   </a>
   <a href="八闽通志_page142.html">
    142
   </a>
   <span>
    ...
   </span>
   <a href="八闽通志_page138.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
