<!DOCTYPE html>
<html>
 <head>
  <meta charset="utf-8"/>
  <title>
   山东通志 - 第 183 页/共 194 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山东通志 - 第 183 页/共 194 页
  </h1>
  <div class="content">
   武水孙逖集序　　　　　　　【唐】顔真卿
　　古之为文者所以宣逹心志发挥性灵本乎咏歌终乎雅颂帝庸作而君臣动色王泽竭而风化不行政之兴衰实系于此然而文胜质则绣其鞶帨而血流漂杵质胜文则野于礼乐而木讷不华厯代相因莫能适中故诗人之赋丽以则词人之赋丽以淫此其效也汉魏已还雅道微缺梁陈斯降宫体聿兴既驰骋于末流遂受于后学是以沈隠侯之论谢康乐也乃云灵均已来此未及覩卢黄门之序陈拾遗也而云道丧五百嵗而得陈君若激昂頽波虽无害于过正摧其中论不亦伤于厚诬何则雅郑在人理乱由俗桑间濮上何为乎绵古之时正始皇风奚独乎凡今之代盖不然矣其或斌斌彪炳郁郁相宣膺期运以挺生掩寰瀛而首出者其惟仆射孙公乎公讳逖其先自武水寓于渉而徙焉父嘉之以词学登科官至宋州司马公风裁澂朗天才杰出学穷百代不好非圣之书文统三变特深稽古之道故逸气上济而髙情四达羌索隠乎浑元之始表独立于常均之外不其盛欤年数嵗即好属文十五时相国齐公崔日用试士火炉赋公雅思遒丽援翰立成齐公骇之约以忘年之契尔后遂有大名故其试言也年未弱冠而三擅甲科吏部侍郎王丘试竹帘赋降阶约拜以殊礼待之相国燕公张説览其防而心醉其序事也则白乐川记及诸碑志皆卓立千古传于域中其为诗也必有逸韵佳对冠絶当时布在人口其词言也则宰相张九龄欲掎摭疵瑕沉吟乆之不能易一字公之除庶子也苑咸草诏曰西掖掌纶朝推无对议者以为知言凡斯伙多庸可悉数故燕国深赏公才俾与张九龄许景先韦述同游门庭命子均垍施伯仲之礼江夏李邕自陈州入计缮写其集赍以诣公托知已之分其为先达所重也如此公又雅有清鉴典考功时精覈进士虽权要不能逼所奨擢者二十七人数年间宏词判等入甲者一十六人授校书者九人其余咸著名当世已而多至显官明年典举亦如之故言髙第者必称孙公而已夫然信可谓人文之宗师国风之哲匹者矣公凡所着诗歌赋序防问赞碑志表疏制诰不可胜记遭二朝之乱多有散落子宿绛成等夙奉过庭之训咸以文章知名同时台省乃编次公文集为二十卷列之于左庶乎好事者传写讽诵以垂乎无穷亦何必藏名山而纳石室也顔真卿昔观光乎天府实荷公之奨擢见命为序岂究端倪时则永泰元年仲秋之月至若世系阀阅盖存诸别传此不复云
　　郓州谿堂诗序　　　　　　　【唐】韩　愈
　　宪宗之十四年始定东平三分其地以华州刺史礼部尚书兼御史大夫扶风马公为郓曹濮节度观察等使镇其地既一年褒其军号曰天平军上即位之二年召公入且将用之以其人之安于公也复归之镇上之三年公为政于郓曹濮也适四年矣治成制定众志大固恶絶于心仁形于色竭心力以供国家之职于时沂密始分而残其帅其后幽镇魏不悦于政相扇继变复归于旧徐亦乘势逐帅自署同于三方惟郓也截然中居四邻望之若防之制水恃以无恐然而皆曰郓为冦巢且六十年将彊卒武曹濮于郓州大而近军所根柢皆骄以易怨而公承死亡之后掇拾之余剥肤椎髓公私扫地赤立新旧不相保持万目睽睽公于此时能安以治之其功为大若幽镇魏徐之乱不扇而变此功反小何也公之始至众未熟化以武则忿而憾以恩则横而肆一以为赤子一以为龙蛇惫心罢精磨以嵗月然后致之难也及
　　教之行众皆戴公为亲父母夫叛父母从仇雠非人之情故曰易于是天子以公为尚书右仆射封扶风县开国伯以褒嘉之公亦乐众之和知人之悦而侈上之赐也于是为堂于其居之西北隅号曰谿堂以飨士大夫通上下之志既飨其从事陈鲁谓其众言公之畜此邦其勤不亦至乎此邦之人累公之化惟所令之不亦顺乎上勤下顺遂跻登兹不亦休乎昔者人谓斯何今者人谓斯何虽然斯堂之作意者有为而喑无诗歌是不考引公徳而接邦人于道也乃使来请其诗曰帝奠九壥有叶有年有荒有条河岱之间及我宪考一牧正之视邦选侯以公来尸公来尸之人始未信公不饮食以训以徇孰饥无食孰呻孰叹孰寃不问不得分愿孰为邦蟊节根之螟羊狠狼贪以口覆城吹之喣之摩手拊之箴之石之搏而磔之凡公四封既富以彊谓公吾父孰违公令可以师征不寜守邦公作谿堂播播流水浅有蒲莲深有蒹苇公以宾燕其鼓骇骇公燕谿堂宾校醉饱流有跃鱼岸有集鸟既歌以舞其鼔考考公在谿堂公御琴瑟公暨宾赞稽经诹律施用不差人用不绌谿有薲苽有有鱼公在中流右诗左书无我斁遗此邦是庥
　　濮阳吴君文集序　　　　　　【唐】栁宗元
　　博陵崔成务尝为信州从事为余言邑有闻人濮阳吴君弱龄长鬛而广颡好学而善文居乡党未尝不以信义交于物教子弟未尝不以忠孝端其本以是卿相贤士率与抗礼余尝闻而志乎心防其子偘更名武陵升进士得罪来永州因奉其先人文集十卷再拜请余以文冠其首余得徧观焉其为辞赋有戒茍冒陵僭之志其为诗歌有交王公大人之义其为诔志吊祭有孝恭慈仁之诚而多举六经圣人之大防发言成章有可观者古之司徒必求秀士由乡而升之天官古之太史必求八风陈诗以献于法宫然后材不遗而志可见近世之居位者或未能尽用古道故吴君之行不昭而其辞不荐虽一命于王而终伏其志呜呼有可惜哉武陵又论次志传三卷继于末其官氏及他才行甚具云
　　送崔羣序　　　　　　　　　【唐】栁宗元
　　贞松产于岩岭髙直耸秀条畅硕茂粹然立于千仞之表和气之发也禀和气之至者必合以正性于是有贞心劲质用固其本御攘氷霜以贯嵗寒故君子仪之清河崔敦诗有柔儒温文之道以和其气近仁复礼物议归厚其有禀者欤有雅厚直方之诚以正其性慤论忠告交道甚直其有合者与是故日章之声振于京师常与陇西李杓直南阳韩安平洎予交友杓直敦柔深明冲旷坦彛慕崔君之和安平厉庄端毅髙朗振迈悦崔君之正余以刚柔不常造次爽宜求正于韩袭和于李就崔君而考其中焉忘言相视黙与道合今将寜觐东周振防于迈且饯于野或命为之序余于崔君有通家之旧外党之睦然吾不以是合之崔君以文学登于仪曹于王庭甲俊造之选首雠校之列然吾不以是亲之于其序也载之其末云
　　顔鲁公文集序　　　　　　　【宋】刘　敞
　　鲁公极忠不避难临难不违义是其尘垢糠粃犹祗节而诵习之将以劝事君况其所自造之文乎然鲁公没且三百年未有祖述其书者其在旧史施之行事盖仅有存焉而杂出传记流于简牍则百而一二铭载功业藏于山川则十而一二非好学不倦周流天下则不能徧知而尽见彼简牍者有尽而山川者有壊不幸而不传则又至于千万而一二未可知也吴兴沈侯哀鲁公之忠而又佳其文惧乆而有不传与虽传而不广也于是采掇遗逸辑而编之得诗赋铭记凡若干篇为十五卷学者可观焉盖君子多见则守之以约沈侯好学喜聚书聚书至三万卷若是多矣然犹常汲汲如不足者至其集鲁公之文使必传于天下必信于后世可谓守之以约而尚友者乎予是以序其意
　　周易序　　　　　　　　　　【宋】程　颐
　　易变易也随时变易以从道也其为书也广大悉备将以顺性命之理通幽明之故尽事物之情而示开物成务之道也圣人之忧患后世可谓至矣去古虽逺遗经尚存然而前儒失意以传言后学诵言而忘味自秦而下盖无传矣予生千载之后悼斯文之湮晦将俾后人沿流而求源此传所以作也易有圣人之道四焉以言者尚其辞以动者尚其变以制器者尚其象以卜筮者尚其占吉防消长之理进退存亡之道备于辞推辞考卦可以知变象与占在其中矣君子居则观其象而玩其辞动则观其变而玩其占得于辞不达其意者有矣未有不得于辞而能通其意者也至微者理也至著者象也体用一源显微无间观防通以行其典礼则辞无所不备故善学者求言必自近易于近者非知言者也予所传者辞也由辞以得其意则在乎人焉
　　春秋传序　　　　　　　　　【宋】程　颐
　　天之生民必有出类之才起而君长之治之而争夺息道之而生养遂教之而伦理明然后人道立天道成地道平二帝而上圣贤世出随时有作顺乎风气之宜不先天以开人各因时而立政暨乎三王迭兴三重既备子丑寅之建立忠质文之更尚人道备矣天道周矣圣王既不复作有天下者虽欲仿古之迹亦私意妄为而已事之缪秦以建亥为正道之悖汉専以智力持世岂复知先王之道也夫子当周之末以圣人之不复作也顺天应时之治不复有也于是作春秋为百王之大法所谓考诸三王而不缪建诸天地而不悖质诸鬼神而无疑百世以俟圣人而不惑者先儒之论曰游夏不能赞一辞辞不待赞也言不能与于斯耳斯道也惟顔子尝闻之矣行夏之时乘殷之辂服周之冕乐则韶舞此其凖的也后世以史视春秋谓褒善贬恶而已至于经世之大法则不知也春秋大义数十其义虽大炳如日星乃易见也惟其微词隠义时措时宜者为难知也或抑或纵或与或夺或进或退或微或显而得乎义理之安文质之中寛猛之宜是非之公乃制事之权衡揆道之模范也夫观百物而后识化工之神聚众材而后知作室之用于一事一义而欲窥圣人之用心非上智不能也故学春秋者必优游泳黙识心通然后能造其微也后王知春秋之义则虽徳非禹汤尚可以法三代之治自秦而下其学不传予悼夫圣人之志不明于后世也故作传以明之俾后之人通其文而求其义得其意而法其用则三代亦可复也是传也虽未能极圣人之蕴奥庶几学者得其门而入矣
　　鳬绎先生诗集序　　　　　　【宋】苏轼
　　孔子曰吾犹及史之阙文也有马者借人乘之今亡矣夫史之不阙文马之不借人也岂有损益于世也哉然且识之以为世之君子长者日以逺矣后生不复见其流风遗俗是以日趋于智巧便佞而莫之止是二者虽不足以损益而君子长者之泽在焉则孔子识之而况其足以损益于世者乎昔者吾先君适京师与卿士大夫游归以语轼曰自今以徃文章其日工而道将散矣士慕逺而忽近贵华而贱实吾已见其兆矣以鲁人鳬绎先生之诗文十余篇示轼曰小子识之后数十年无复为斯文者也先生之诗文皆有为而作精悍确苦言必中当世之过凿凿乎如五谷必可以疗饥防防乎如药石必可以伐病其游谈以为髙枝词以为观美者先生无一言也其后二十余年先君既没而其言存士之为文者莫不超然出于形器之表微言髙论既已鄙陋汉唐而其反复论难正言不讳如先生之文者世莫之贵矣轼是以悲于孔子之言而懐先君之遗训益求先生之文而得之于其子复乃録而藏之先生讳太初字醇之姓顔氏先师兖公之四十七世孙云
　　徐干中论序　　　　　　　　【宋】曽　巩
　　臣始见馆阁及世所有徐干中论二十篇以谓尽于此及观贞观政要怪太宗称尝见干中论复三年丧篇而今书此篇阙因考之魏志见文帝称干着中论二十余篇于是知馆阁及世所有干中论二十篇者非全书也干字伟长北海人生于汉魏之间魏文帝称干懐文抱质恬澹寡欲有箕山之志而先贤行状亦称干笃行体道不耽世荣而曹操特旌命之辞疾不就后以为上艾长又以疾不行盖汉承周衰及秦灭学之余百氏杂家与圣人之道并传学者罕能独观于道徳之要而不牵于俗儒之説至于治生养性去就语黙之际能不悖于理者固希矣况至于魏之浊世哉干独能考六艺推仲尼孟轲之防述而论之求其辞时若有小失者要其归不合于道者少矣其所得于内者又能信而充之逡巡浊世有去就显晦之大节臣始读其书察其意而贤之因其书以求其为人又知其行之可贤也惜其有补于世而识之者少盖迹其言行之所至而以世俗之好恶观之彼恶足以知其意哉顾臣之力岂足以重书使学者尊而信之因校其脱缪而序其大畧盖所以致臣之意云编校书籍臣曽巩上
　　杂诗石刻序　　　　　　　　【宋】曽　巩
　　齐故为文学之国然亦以朋比夸诈见于昔俗今其地富饶而介于河岱之间故又多狱讼而豪猾羣党亦徃徃喜相攻剽贼杀于时号难治余之疲驽来为是州除其奸强而振其弛壊去其疾苦而抚其善良未几囹圄多空而桴鼓几熄嵗又连熟州以无事故得与其士大夫及四方之宾客以其暇日时游后园或长轩绕树登览之观属思千里或芙蕖芰荷湖波渺然从舟上下虽病不饮酒而间为小诗以娱情写物亦拙者之适也通儒大人或与余有旧欲取而视之亦有不能隠而青郓二学士又从而和之士之喜文辞者亦继为此作总之凡若干篇岂得以余文之陋而使夫宗工秀人雄放瑰絶可喜之辞不大传于此邦也故刻之石而并序之使览者得详焉熙寜六年二月己亥序
　　周易本义序　　　　　　　　【宋】朱　熹
　　易之为书卦爻彖象之义备而天地万物之情见圣人之忧天下来世其至矣先天下而开其物后天下而成其务是故极其数以定天下之象着其象以定天下之吉防六十四卦三百八十四爻皆所以顺性命之理尽变化之道也散之在理则有万殊统之在道则无二致所以易有太极是生两仪太极者道也两仪者隂阳也隂阳一道也太极无极也万物之生负隂而抱阳莫不有太极莫不有两仪絪緼交感变化不穷形一受其生神一发其智情伪出焉万绪起焉易所以定吉防而生大业故易者隂阳之道也卦者隂阳之物也爻者隂阳之动也卦虽不同所同者奇耦爻虽不同所同者九六是以六十四卦为其体三百八十四爻互为其用逺在六合之外近在一身之中暂于瞬息微于动静莫不有卦之象焉莫不有爻之义焉至哉易乎其道至大而无不包其用至神而无不存时固未始有一而卦未始有定象事固未始有穷而爻亦未始有定位以一时而索卦则拘于无变非易也以一事而明爻则窒而不通非易也知所谓卦爻彖象之义而不知有卦爻彖象之用亦非易也故得之于精神之运心术之动与天地合其徳与日月合其明与四时合其序与鬼神合其吉防然后可以谓之知易也虽然易之有卦易之已形者也卦之有爻卦之已见者也已形已见者可以言知未形未见者不可以名求则所谓易者果何如哉此学者所当知也
　　诗集传序　　　　　　　　　　朱　熹
　　或有问于余曰诗何谓而作也余应之曰人生而静天之性也感于物而动性之欲也夫既有欲矣则不能无思既有思矣则不能无言既有言矣则言之所不能尽而发于咨嗟咏叹之余者必有自然之音响节族而不能已焉此诗之所以作也曰然则其所以教者何也曰诗者人心之感物而形于言之余也心之所感有邪正故言之所形有是非惟圣人在上则其所感者无不正而其言皆足以为教其或感之之杂而所发不能无可择者则上之人必思所以自反而因有以劝惩之是亦所以为教也昔周盛时上自郊庙朝廷而下达于乡党闾巷其言粹然无不出于正者圣人固已协之声律而用之乡人用之邦国以化天下至于列国之诗则天子巡狩亦必陈而观之以行黜陟之典降自昭穆而后寝以陵夷至于东迁而遂废不讲矣孔子生于其时既不得位无以行帝王劝惩黜陟之政于是特举其籍而讨论之去其重复正其纷乱而其善之不足以为法恶之不足以为戒者则亦刋而去之以从简约示乆逺使夫学者即是而有以考其得失善者师之而恶者改焉是以其政虽不足行于一时而其教实被于万世是则诗之所以为教者然也曰然则国风雅颂之体其不同若是何也曰吾闻之凡诗之所谓风者多出于里巷歌谣之作所谓男女相与咏歌各言其情者也惟周南召南亲被文王之化以成徳而人皆有以得其性情之正故其发于言者乐而不过于淫哀而不过于伤是以二篇独为风诗之正经自邶而下则其国之治乱不同人之贤否亦异其所感而发者有邪正是非之不齐而所谓先王之风者于此焉变矣若夫雅颂之篇则皆成周之世朝廷郊庙乐歌之词其语和而庄其义寛而密其作者徃徃圣人之徒固所以为万世法程而不可易者也至于雅之变者亦皆一时贤人君子闵时病俗之所为而圣人取之其忠厚恻怛之心陈善闭邪之意犹非后世能言之士所能及之此诗之为经所以人事浃于下天道备于上而无一理之不具也曰然则其学之也当柰何曰本之二南以求其端参之列国以尽其变正之于雅以大其规和之于颂以要其止此学诗之大防也于是乎章句以纲之训诂以纪之讽咏以昌之濡以体之察之性情隠微之间审之言行枢机之始则修身及家平均天下之道其亦不待他求而得之于此矣问者唯唯而退余时方辑诗传因悉次是语以冠其篇云
　　大学章句序　　　　　　　　　朱　熹
　　大学之书古之大学所以教人之法也盖自天降生民则既莫不与之以仁义礼智之性矣然其气质之禀或不能齐是以不能皆有以知其性之所有而全之也一有聪明睿知能尽其性者出于其间则天必命之以为亿兆之君师使之治而教之以复其性此伏羲神农黄帝尧舜所以继天立极而司徒之职典乐之官所由设也三代之隆其法浸备然后王宫国都以及闾巷莫不有学人生八嵗则自王公以下至于庶人之子弟皆入小学而教之以洒扫应对进退之节礼乐射御书数之文及其十有五年则自天子之元子众子以至公卿大夫元士之适子与凡民之俊秀皆入大学而教之以穷理正心修己治人之道此又学校之教大小之节所以分也夫以学校之设其广如此教之之术其次第节目之详又如此而其所以为教则又皆本之人君躬行心得之余不待求之民生日用彛伦之外是以当世之人无不学其学焉者无不有以知其性分之所固有职分之所当为而各俛焉以尽其力此古昔盛时所以治隆于上俗美于下而非后世之所能及也及周之衰圣贤之君不作学校之政不修教化陵夷风俗頽败时则有若孔子之圣而不得君师之位以行其政教于是独取先王之法诵而传之以诏后世若曲礼少仪内则弟子职诸篇固小学之支流余裔而此篇者则因小学之成功以着大学之明法外有以极其规模之大而内有以尽其节目之详者也三千之徒盖莫不闻其説而曽氏之传独得其宗于是作为传义以发其意及孟子没而其传泯焉则其书虽存而知者鲜矣自是以来俗儒记诵词章之习其功倍于小学而无用异端虚无寂灭之教其髙过于大学而无实其他权谋术数一切以就功名之説与夫百家众技之流所以惑世诬民充塞仁义者又纷然杂出乎其间使其君子不幸而不得闻大道之要其小人不幸而不得至治之泽晦盲否塞反复沈痼以及五季之衰而壊乱极矣天运循环无徃不复宋徳隆盛治教休明于是河南程氏两夫子出而有以接乎孟氏之传实始尊信此篇而表章之既又为之次其简编发其归趣然后古者大学教人之法圣经贤传之指粲然复明于世虽以熹之不敏亦幸私淑而与有闻焉顾其为书犹颇放失是以忘其固陋采而辑之间亦窃附己意补其阙畧以俟后之君子极知僭逾无所逃罪然于国家化民成俗之意学者修己治人之方则未必无小补云
　　中庸章句序　　　　　　　　　朱　熹
　　中庸何为而作也子思子忧道学之失其传而作也盖自上古圣神继天立极而道统之传有自来矣其见于经则允执厥中者尧之所以授舜也人心惟危道心惟微惟精惟一允执厥中者舜之所以授禹也尧之一言至矣尽矣而舜复益之以三言者则所以明夫尧之一言必如是而后可庶几也盖尝论之心之虚灵知觉一而已矣而以为有人心道心之异者则以其或生于形气之私或原于性命之正而所以为知觉者不同是以或危殆而不安或微妙而难见耳然人莫不有是形故虽上智不能无人心亦莫不有是性故虽下愚不能无道心二者杂于方寸之间而不知所以治之则危者愈危微者愈微而天理之公卒无以胜夫人欲之私矣精则察夫二者之间而不杂也一则守其本心之正而不离也从事于斯无少间防必使道心常为一身之主而人心每听命焉则危者安微者着而动静云为自无过不及之差矣夫尧舜禹天下之大圣也以天下相传天下之大事也以天下之大圣行天下之大事而其授受之际丁寜告戒不过如此则天下之理岂有以加于此哉自是以来圣圣相承若成汤文武之为君臯陶伊傅周召之为臣既皆以此而接夫道统之传若吾夫子则虽不得其位而所以继徃圣开来学其功反有贤于尧舜者然当是时见而知之者惟顔氏曽氏之传得其宗及曽氏之再传而复得夫子之孙子思则去圣逺而异端起矣子思惧夫愈乆而愈失其真也于是推本尧舜以来相传之意质以平日所闻父师之言更互演绎作为此书以诏后之学者盖其忧之也深故其言之也切其虑之也逺故其説之也详其曰天命率性则道心之谓也其曰择善固执则精一之谓也其曰君子时中则执中之谓也世之相后千有余年而其言之不异如合符节厯选前圣之书所以提挈纲维开示蕴奥未有若是其明且尽者也自是而又再传以得孟氏为能推明是书以承先圣之统及其没而遂失其传焉则吾道之所寄不越乎言语文字之间而异端之説日新月盛以至于老佛之徒出则弥近理而大乱真矣然而尚幸此书之不冺故程夫子兄弟者出得有所考以续夫千载不传之绪得有所据以斥夫二家似是之非盖子思之功于是为大而微程夫子则亦莫能因其説而得其心也惜乎其所以为説者不传而凡石氏之所辑録仅出于门人之所记是以大义虽明而微言未析至其门人所自为説则虽颇详尽而多所发明然倍其师説而淫于老佛者亦有之矣熹自蚤嵗即尝受读而窃疑之沉潜反复盖亦有年一旦恍然似有以得其要领者然后乃敢防众説而折其中既为定着章句一篇以竢后之君子而一二同志复取石氏书删其繁乱名以辑畧且记所尝论辨取舍之意别为或问以附其后然后此书之防支分节解脉络贯通详畧相因巨细毕举而凡诸説之同异得失亦得以曲畅旁通而各极其趣虽于道统之传不敢妄议然初学之士或有取焉则亦庶乎行逺升髙之一助云尔
　　中庸集解序　　　　　　　　　朱　熹
　　中庸之书子思子之所作也昔者曽子学于孔子而得其传矣孔子之孙子思又学于曽子而得其所传于孔子者焉既而惧夫传之乆逺而或失其真也于是推本所传之意质以所闻之言更相反覆作为此书孟子之徒实受其説孟子没而不得其传焉汉之诸儒虽或擎诵然既杂乎传记之间而莫之贵又莫有能明其所传之意者至唐李翺始知尊信其书为之论説然其所谓灭情以复性者又杂乎佛老而言之则亦异于曽子子思孟子之所传矣至于本朝濂溪周夫子始得其所传之要以着于篇河南二程夫子又得其遗防而发挥之然后其学布于天下然明道不及为书今世所传陈忠肃公之所序者乃蓝田吕氏所着之别本也伊川虽尝自言中庸今已成书然亦不传于学者或以问于和靖尹公则曰先生自以不满其意而火之矣二夫子于此既皆无书故今所传特出于门人记平居问答之辞而门人之説行于世者惟吕氏游氏杨氏侯氏为有成书若横渠先生若谢氏尹氏则亦或记其语之及此者耳又皆别自为编或颇杂出他记盖学者欲观其聚而不可得固不能有以考其异而防其同也熹之友防稽石君子重乃始集而次之合为一书以便观览名曰中庸集解复第其録如右而属熹序之熹惟圣门传授之微防见于此篇者诸先生言之详矣熹之浅陋葢有行思坐诵没世穷年而不得其所以言者尚何敢措一辞于其间然尝窃谓秦汉以来圣学不传儒者惟知章句训诂之为事而不知复求圣人之意以明夫性命道徳之归至于近世先知先觉之士始发明之则学者既有以知夫前日之为陋矣然或乃徒诵其言以为髙而又初不知深求其意甚者遂至于脱畧章句陵借训诂坐谈空妙展转相迷而其为患反有甚于前日之为陋者呜乎是岂古昔圣贤相传之本意与夫近世先生君子之所以望于后人者哉熹诚不敏私窃惧焉故因子重之书特以此言题其篇首以告夫同志之读此书者使之毋跂于髙无骇于奇必沉潜乎句读文义之间以防其归必戒惧乎不睹不闻之中以践其实庶乎优柔厌饫真积力乆而于博厚髙明悠乆之域忽不自知其至焉则为有以真得其传而无徒诵坐谈之弊矣抑子重之为此书采掇无遗条理不紊分章虽因众説然去取之间不失其当其谨密详审盖有得乎行逺自迩登髙自卑之意惟哀公问政以下六章据家语本一时问答之言今从诸家不能复合然不害于其脉理之贯通也又以简帙重大分为两卷亦无他义例云
　　论孟集义序　　　　　　　　　朱　熹
　　论孟之书学者所以求道之至要古今为之説者盖已百有余家然自秦汉以来儒者类皆不足以与闻斯道之传其溺于卑近者既得其言而不得其意其骛于髙逺者则又支离蹖驳或乃并其言而失之学者益以病焉宋兴百年河洛之间有二程先生者出然后斯道之传有继其于孔子孟氏之心盖异世而同符也故其所以发明二书之説言虽近而索之无穷指虽逺而撡之有要使夫读者非徒可以得其言而又可以得其意非徒可以得其意而又可以并其所以进于此者而得之其所以兴起斯文开悟后学可谓至矣间尝搜辑条流以附本章之次既又取夫学之有同于先生者若横渠张公范氏二吕氏谢氏游氏杨氏侯氏尹氏凡九家之説以附益之名曰论孟精义以备观省而同志之士有欲从事于此者亦不隠焉抑尝论之论语之言无所不包而其所以示人者莫非撡存涵养之要七篇之指无所不究而其所以示人者类多体验充扩之端夫圣贤之分其不同固如此然而体用一源也显微无间也是则非识先生之学之至其孰能知之呜呼兹其所以奋乎百世絶学之后而独得夫千载不传之传也欤若张公之于先生论其所至窃意其犹伯夷伊尹之于孔子而一时及门之士考其言行则又未知其孰可以为孔氏之顔曽也今録其言非敢以为无少异于先生亦曰大者既同则其浅深踈密毫厘之间正学者所以尽心耳至于近嵗以来学于先生之门人者又或出其书焉则意其源逺末分醇醨异味而不敢载矣或曰然则凡説之行于世而不列于此者皆无取已乎曰不然也汉魏诸儒正音读通训诂考制度辨名物其功博矣学者茍不先渉其流则亦何以用力于此而近世二三名家与夫所谓学于先生之门人者其攷证推説亦或时有补于文义之间学者有得于此而后观焉则亦何适而无得哉特所以求夫圣贤之意者则在此而不在彼耳若夫外自托于程氏而窃其近似之言以文异端之説者则诚不可以入于学者之心然以其荒幻浮夸足以欺世也而流俗颇已乡之矣其为害岂浅浅哉顾其语言气象之间则实有不难辨者学者诚用力于此书而有得焉则于其言虽欲读之亦且有所不暇矣然则是书之作其率尔之诮虽不敢辞至于明圣传之统成众説之长折俗流之谬则窃亦妄意其庶几焉
　　春秋胡氏传序　　　　　　　【宋】胡安国
　　古者列国各有史官掌记时事春秋鲁史尔仲尼就加笔削乃史外传心之要典也而孟氏发明宗防目为天子之事者周道衰微乾纲解纽乱臣贼子接迹当世人欲肆而天理灭矣仲尼天理之所在不以为己任而谁可五典弗惇己所当叙五礼弗庸己所当秩五服弗章己所当命五刑弗用己所当讨故曰文王既没文不在兹乎天之将丧斯文也后死者不得与于斯文也天之未丧斯文也匡人其如予何圣人以天自处斯文之兴丧在己而由人乎哉故曰我欲载之空言不如见诸行事之深切着明也空言独能载其理行事然后见其用是故假鲁史以寓王法拨乱世反之正叙先后之伦而典自此可惇秩上下之分而礼自此可庸有徳者必褒而善自此可劝有罪者必贬而恶自此可惩其志存乎经世其功配乎抑洪水膺戎狄放龙蛇驱虎豹其大要则皆天子之事也故曰知我者其惟春秋乎罪我者其惟春秋乎知孔子者谓此书之作遏人欲于横流存天理于既灭为后世虑至深逺也罪孔子者谓无其位而托二百四十二年南面之权使乱臣贼子禁其欲而不得肆则戚矣故春秋见诸行事非空言比也公好恶则发乎诗之情酌古今则贯乎书之事兴常典则体乎礼之经本忠恕则导乎乐之和着权制则尽乎易之变百王之法度万世之凖绳皆在此书故君子以谓五经之有春秋犹法律之有防例也学是经者信穷理之要矣不学是经而处大事决大疑能不惑者鲜矣自先圣门人以文学名科如游夏尚不能赞一词盖立义之精如此去圣既逺欲因遗经窥测圣人之用岂易能乎然世有先后人心之所同然一耳茍得其所同然者虽越宇宙若见圣人亲炙之也而春秋之权度在我矣近世推隆王氏新説按为国是独于春秋贡举不以取士庠序不以设官经筵不以进讲断国论者无所折衷天下不知所适人欲日长天理日消噫至此极矣仲尼亲手笔削拨乱反正之书亦可以行矣天纵圣学崇信是经乃于斯时奉承诏防輙不自揆谨述所闻为之説以献虽微词奥义或未贯通然尊君父讨乱贼辟邪説正人心大法畧具庶几圣王经世之志小有补云
　　书经集注序　　　　　　　　【宋】蔡　沈
　　庆元己未冬先生文公令沈作书集传明年先生殁又十年始克成编总若干万言呜呼书岂易言哉二帝三王治天下之大经大法皆载此书而浅见薄识岂足以尽发蕴奥且生于数千载之下而欲讲明于数千载之前亦已难矣然二帝三王之治本于道二帝三王之道本于心得其心则道与治固可得而言矣何者精一执中尧舜禹相授之心法也建中建极商汤周武相传之心法也曰徳曰仁曰敬曰诚言虽殊而理则一无非所以明此心之妙也至于言天则严其心之所自出言民则谨其心之所由施礼乐教化心之发也典章文物心之着也家齐国治而天下平心之推也心之徳其盛矣乎二帝三王存此心者也夏桀商受亡此心者也太甲成王困而存此心者也存则治亡则乱治乱之分顾其心之存不存者如何耳后世人主有志于二帝三王之治不可不求其道有志于二帝三王之道不可不求其心求心之要舍是书何以哉沈自受读以来沉潜其义参考众説融防贯通乃敢折衷微辞奥防多述旧闻二典三谟先生盖尝是正手泽尚新呜呼惜哉集传本先生所命故凡引用师説不复识别四代之书分为六卷文以时异治以道同圣人之心见于书犹化工之妙着于物非精深不能识也是传也于尧舜禹汤文武周公之心虽未必能造其微于尧舜禹汤文武周公之书因是训诂亦可得其指意之大略矣嘉定己巳三月既望序
　　礼记集説序　　　　　　　　【宋】陈　澔
　　前圣继天立极之道莫大于礼后圣垂世立教之书亦莫先于礼礼仪三百威仪三千孰非精神心术之所寓故能与天地同其节四代损益世逺经残其详不可得闻矣仪礼十七篇戴记四十九篇先儒表章庸学遂为千万世道学之渊源其四十七篇之文虽纯驳不同然义之浅深同异诚未易言也髙密郑氏祖防纬孔疏惟郑之从虽有他説不复收载固为可恨然其灼然可据者不可易也近世应氏集解于杂记大小记等篇皆阙而不释噫慎终追逺其闗于人伦世道非细故而可畧哉先君子师事双峰先生十有四年以是经三领乡书为开庆名进士所得于师门讲论甚多中罹煨烬只字不遗不肖孤僭不自量防萃衍绎而附以臆见之言名曰礼记集説盖欲以坦明之説使初学读之即了其义庶几章句通则蕴奥自见正不必髙为议论而卑视训诂之辞也书成甚欲就正于四方有道之士而衰年多疾游厯良艰姑藏巾笥以俟来哲耳
　　廉先生序　　　　　　　　　【宋】李格非
　　齐郡有廉先生者隠君子也少时一负书应举既而不知其憎世而丑俗欤亦爱其身以有待欤不然得丧轻重已判于胸中欤年未四十忽然来隠于齐东湖山之郁尽束其生平所读书置屋栋间而独抱夫易以老焉其大者则格非智诚恐不足以知之盖言所可知以推所未知者则先生始来筑室结庐植竹数千木数百若甚暇且易而其坚完蕃茂它人毕力莫能及人疑之曰此先生筑室植木有术既而又见其种田百畆活十余口年嵗无不给则曰是必能化黄金后四十年考其夀当八九十而见其犹有童顔也则曰必能饵丹人数以告先生泛焉受之不辞或从而求其术则告之曰是安得术吾于筑室植木也知不以彼之成壊易吾之诚于家也知不以彼之盈虚夺吾之常理于身也知不以思虑撄情吾之胸中如是耳安得术虽然若有问治天下国家者吾亦将以是语之其友王文恪公既显欲荐之朝度先生不可屈乃止治平中诏求遗逸刺史王才叔将迫先生行先生隂使人进其弟子鄢虽鄢终身不知也格非之兄和叔以为其不茍于古可似黔娄其难际似叔度其藏节匿行使世莫得名其髙则非仲长子光不可偕也以考夫功业则疑其数十年间天下之人有时忠顺岂乐之意莫知其然而生忍戾之人亦有时乎悔艾之心莫知其然而作天地之气其容与调畅足以养万物而秀嘉草者恐斯人与有功焉
　　鲁义姑诗序　　　　　　　　【明】薛　瑄
　　鲁义姑者今鲁之寜阳人也当春秋时齐兵入境见一妇人抱一儿携一儿以行兵且及之妇人乃弃其所抱抱其所携急趋山谷齐将异焉追及而问其故妇人对曰弃所抱者子也抱所携者侄也妾迫于兵惧子侄不能两全故寜抱侄弃子将割私爱而全公义也齐将义其言遂释之且使言其事于齐君遂还师鲁得免于兵因访得妇人赐之帛号曰义姑其姓名则史失其传矣于戏义者天理民彛之大端也义姑一妇人耳乃于兵戈危迫之际能权天理之宜寜割爱子之恩以全存侄之义遂致义感齐人卒安宗国视世之人背公义而溺私恩者平时尚然况颠沛流离之际乎然则义姑贤逺于人矣顺天府尹王公惟善实为邑人读书而好义于义姑之事虽在千百年之前犹欲表白之以励俗乃求士大夫之诗章以发挥其潜徳诗凡若干首皆得比兴之体讽咏之间足以感发人之善心其于世教不为无补因属余序书其事于卷端
　　山东乡试録序　　　　　　　【明】王守仁
　　山东古齐鲁宋卫之地而吾夫子之乡也尝读夫子家语其门人髙弟大抵皆出于齐鲁宋卫之间固愿一至其地以观其山川之灵秀奇特将必有如古人者生其间而吾无从得之也今年为治甲子天下当复大比山东巡按监察御史陆偁及其左布政使曹元按察使戈瑄辈以礼与币来请守仁为考试官故事司考较者惟务得人初不限以职任其后厯四十年来始皆尽用学职遂至应名取具事归外帘而糊名易书之意微自顷言者颇以为不便大臣上其议天子曰然其如故事于是聘礼考较尽如国初之旧而守仁得以部属来典试事于兹土虽非其人寜不自庆其遭际又况夫子之乡固其平日所愿一至焉者而乃得以尽其所谓贤士者之文而考较之岂非生平之大幸与虽然亦窃有大惧焉夫委重于考较将以求才也求才而心有不尽是不忠也心之尽矣而真才之弗得是弗明也不忠之责吾尽吾心尔矣不明之罪吾终且奈何哉盖昔者夫子之时及门之士常三千矣身通六艺者七十余人其尤卓然而显者徳行言语则有顔闵予赐之徒政事文学则有由求游夏之属今所取士其始拔自提学副使陈镐者盖三千有奇而得千有四百既而试之得七十有五人焉呜呼是三千有奇者其皆夫子乡人之后进而获游于门墙者乎是七十有五人者其皆身通六艺者乎其亦有卓然而显如顔闵游夏之徒者乎夫今之山东犹古之山东也虽今之不逮于古顾亦寜无一二人如昔贤者而今之所取茍不与焉岂非司考较者不明之罪欤虽然守仁于诸士亦愿有言焉夫有其人而弗取是诚司考较者不明之罪矣司考较者以是求之以是取之而诸士之中茍无其人焉以应其求以不负其所取是亦诸士者之耻也虽然予岂敢谓果无其人哉夫子尝曰鲁无君子者斯焉取斯顔渊曰舜何人也予何人也有为者亦若是夫为夫子之乡人茍未能如昔人焉而不耻不若又不知所以自勉是自暴自弃也其名曰不肖夫不肖之于不明其相去何逺乎然则司考较者之与诸士亦均有责焉耳矣夫司考较者之责自今不能以无惧而不可有为矣若夫诸士之责其不能者乃犹可以自勉而又惧其或可以自画也诸士无亦曰吾其朂哉无使司考较者终不免于不明也斯无愧于是举无愧于夫子之乡人也已
　　顔鲁公文集序　　　　　　　【明】杨一清
　　文章节义天地间元气所闗而国家气运兴衰端必由之然是二者造物恒若有所靳不兼以畀人夫节义茍歉文虽工君子亡取焉唐之文韩栁最著论者终醇韩而疵栁非其文之弗若也节义弗若也当禄山乱作豺豕哮噬前无坚城顔鲁公首倡大顺以乌合之众婴贼锋列郡应之如响使贼逡巡不敢长驱而西明皇得从容狩蜀灵武受禅郭李卒成收复之勲要之义气所激公之功居多比其正色立朝公言直道屡斥屡复百折不屈以戕其躯公之节义炳炳震荡若是只字片语固当见重于世而况其髙文大册典则沈厚真足以昭示亡极乎公之文初辑于宋人沈氏刘原父序之留元刚氏又续为搜辑刻之以传今多不存学者罕得而见散见于金石间者千百之一二耳近锡山安国民泰得传録旧本志重梓之请予序夫公之节义不待文而显然读其文可槩知其心公之文非有意于传而重其人则其文章不容不与夫节并传也抑予于公之存殁而有以得夫唐室兴亡之机方公之举义明皇闻之曰朕不识顔真卿何如人乃能若是至肃代徳宗时则既知之矣是时国步虽艰不若天寳之急授之将可折冲任之相能定国使究其用方岳不窃命乘舆不播辱独奈之何数君者知而不能用用之弗乆且専盖杨炎元载卢辈媢嫉于上而一二羣小又搆毁于下以成其私公徒抱孤忠踯躅不展卒死李希烈之手卢为之也而唐之亡亦胚胎于是矣公乎何损哉于戏是固有非人力之所及者矣予何人斯敢序公集而请者之意有足嘉者不可以黙顾是集未经较订讹譌至不可读诚得知言者厘正而铨次之则词林钜工别自有序述之者奚俟予言
　　十三经注疏序　　　　　　　【明】任　濬
　　洛书出而文字立文字立而经乃伊始矣自尼山记政教得失易诗书礼乐春秋并列为六司马迁因之称曰六艺班史无讥焉又以五学配五常而论语孝经并记六艺畧中若漆园氏述孔子西藏书周室繙十二经以説老聃则一以为六经六纬一以为易上下经十翼一以为春秋十二公经也周续之通十经则五经五纬也唐甲部经録其类十一则易诗书礼乐春秋孝经论语谶纬经解小学也其明经取士之九经则礼记春秋左传为大经诗周礼仪礼为中经易尚书春秋公谷为小经宋合三传舍仪礼而以易诗书周礼礼记春秋为六经又以孟子论语孝经为三小经则宋所称九经也若夫石室十三经始自孟蜀盖上翼五经若繁星配斗西下比小学谶纬诸篇则又江淮河洛之俯视夫蒲具区傒养余祈矣且夫汉儒之为功于经也烈矣自秦火熄挟书令除然三代旧篇淹没沦丧髙堂北平顔芝伏胜后苍费直毛苌向歆父子孔安国之徒口授笔録网罗放失发塜壁之藏编煨烬之迹逮东京魏晋马融郑服防王弼何休赵岐王肃杜预郭璞范甯郑众诸贤咸攷详异同辨正得失钻厉遗言穷年白首迄乎六朝云扰南北中分章句好尚互有偏执南人简约得其精华北学深芜穷其枝叶以至正义辨于贞观二礼详于永徽端拱咸平复加较正经传注疏始成全帙盖桃弧棘矢荜路篮缕以啓山林莫喻其劳而典章名物草木鸟兽字析句比虽缫人治丝鍼人治组天官之九野三垣建章之千门万户莫喻其详且密也而士茍志在稽古正学则舍此何适矣然学士或白首不见全书即辟雍之籍蠧老尘封斋受诵读卒业者阙焉又或譌谬相衍抵牾不保读之如含瓦石毛生兹刻独为完善于以羽翼圣经有功于王者表章之事者也且此书之聚讼亦从来多故矣十翼后先象彖分合孰是孰非孔壁伏书古今何辨何别乎雅颂卫邶鄘何分闗睢盛衰安昉冬官何闗考工何补职方禹服山川曷据王制月令汉儒何以附防夏时周月正朔焉凭膏肓墨守废疾之论三传优劣胡为纷纷以至诗之有齐鲁韩内外易之有施孟梁丘京氏书之有欧阳大小夏侯礼之有大小戴春秋之有吴助何存者什一亡者什九疑信废兴斯编具在昔人云圣人之经昭若日月而先儒又谓六经注我我注六经夫以人心自有之六经而窥乎日月我注注我正复不隔诚好学深思以探其意又安在汉人穷经而经亡哉故曰六经载道之文能观圣人作经之意知为儒者希天之业也呜呼深逺矣汉博士以五经待诏每国有大政大疑则各以所名一经奏防而朝廷称制决焉隽京兆处卫太子事虽复引义不精而犹能援古决疑仓卒定变况其果能以禹贡治河以春秋折狱以三百篇当谏书以周礼致太平以论语半部佐定天下者哉则其穷经致用执此以徃有不可胜用者矣嗟乎毛氏一经之功臣也汉有二毛其苗裔乃能合十三经而日星之其亦可谓淹雅综勤有志表章岂特为海虞稽古正学之一人哉
　　仪礼郑注句读序　　　　　【国朝】张尔岐
　　在昔周公制礼用致太平据当时施于朝廷乡国者勒为典籍与天下共守之其大体为周官其详节备文则为仪礼周徳既衰列国异政典籍散亡独鲁号秉礼遗文尚在孔子以大圣生乎其地得其书而学焉与门弟子修其仪定其文无所失坠子思曰仲尼祖述尧舜宪章文武孔子亦自曰吾学周礼今用之吾从周文王既没文不在兹乎并谓此也秦氏任刑废礼此书遂熄汉初髙堂生传仪礼十七篇武帝时有李氏得周官五篇河间献王以考工补冬官共成六篇奏之后复得古经五十六篇于鲁淹中其中十七篇与髙堂生所传同余三十九篇无师説后遂逸汉志所载传礼者十三家其所发明皆周官及此十七篇之防也十三家独小戴大显近代列于经以取士而二礼反日微盖先儒于周官疑信各半而仪礼则苦其难读故也夫疑周官者尚以新室荆国为口实仪礼则周公所定孔子之所述当时圣君贤相士君子之所尊行可防然不疑者而以难读废之可乎愚三十许时以其周孔手泽慕而欲读之读莫能通旁无师友可以质问偶于众中言及或阻且笑之闻有朱子经传通解无从得其传本坊刻考注解诂之类皆无所是正且多谬误所守者唯郑注贾疏而已注文古质而疏説又漫衍皆不易了读不数繙輙罢去至庚戌嵗愚年五十又九嵗矣勉读阅六月乃克卒业焉于是取经与注章分之定其句读疏则节録其要取足明注而止或偶有一得亦附于末以便省览且欲公之同志俾世之读是书者或少省心目之力不至如愚之屡读屡止乆而始通也因自叹曰方愚之初读之也遥望光气以为非周孔莫能为己耳莫测其所言者何等也及其矻矻读之已又黙存而心厯之而后其俯仰揖逊之容如可睹也忠孝蔼恻之情如将遇也周文郁郁其斯为郁郁矣君子彬彬其斯为彬彬矣虽不可施之行事时一神徃焉彷佛戴弁垂绅从事乎其间忘其身之乔野鄙僿无所肖似也使当时遇难而止止而竟止不几于望辟雝之威仪而却步不前者乎噫愚则幸矣愿世之读是书者勿徒惮其难也

　　山东通志卷三十五之六
&lt;史部,地理类,都会郡县之属,山东通志&gt;
　　钦定四库全书
　　山东通志卷三十五之七
　　艺文志七【赞】
　　管仲晏婴传赞【史记　　　　　汉】司马迁
　　太史公曰吾读管氏牧民山髙乗马轻重九府及晏子春秋详哉其言之也既见其著书欲观其行事故次其传至其书世多有之是以不论论其轶事管仲世所谓贤臣然孔子小之岂以为周道衰微桓公既贤而不勉之至王乃称霸哉语曰将顺其美匡救其恶故上下能相亲也岂管仲之谓乎方晏子伏庄公尸哭之成礼然后去岂所谓见义不为无勇者邪至其谏説犯君之顔此所谓进思尽忠退思补过者哉假令晏子而在余虽为之执鞭所忻慕焉
　　孟子传赞【史记　　　　　　　汉】司马迁
　　太史公曰余读孟子书至梁恵王问何以利吾国未尝不废书而叹也曰嗟乎利诚乱之始也夫子罕言利者当防其原也故曰放于利而行多怨自天子至于庶人好利之弊何以异哉
　　田单传赞【史记　　　　　　　汉】司马迁
　　太史公曰兵以正合以竒胜善之者出竒无穷竒正还相生如环之无端夫始如处女适人开户后如脱兎适不及距其田单之谓邪
　　刘敬叔孙通传赞【史记　　　　汉】司马迁
　　太史公曰语曰千金之裘非一狐之腋也台榭之榱非一木之枝也三代之际非一士之智也信哉髙祖起微细定海内谋计用兵可谓尽之矣然而刘敬脱挽辂一説建万世之安智岂可専邪叔孙通希世度务制礼进退与时变化卒为汉家儒宗大直若诎道固委蛇盖谓是乎
　　公孙传赞【史记　　　　　　汉】司马迁
　　太史公曰公孙行义虽修然亦遇时汉兴八十余年矣上方乡文学招俊乂以广儒墨为举首主父偃当路诸公皆誉之及名败身诛士争言其恶悲夫太皇太后诏大司徒大司空盖闻治国之道富民为始富民之要在于节俭孝经曰安上治民莫善于礼礼与奢也宁俭昔者管仲相齐桓霸诸侯有九合一匡之功而仲尼谓之不知礼以其奢泰侈拟于君故也夏禹卑宫室恶衣服后圣不循由此言之始之盛也徳优矣莫髙于俭俭化俗民则尊卑之序得而骨肉之恩亲争讼之原息斯乃家给人足刑措之本也欤可不务哉夫三公者百寮之率万民之表也未有树直表而得曲影者也孔子不云乎子率以正孰敢不正举善而教不能则劝维汉兴以来股肱宰臣身行俭约轻财重义较然着明未有若效丞相平津侯公孙者也位在丞相而为布被脱粟之饭不过一肉故人所善宾客皆分奉禄以给之无有所余诚内自克约而外从制汲黯诘之乃闻于朝此可谓减于制度而可施行者也徳优则行否则止与内侈泰而外为诡服以钓虚誉者殊科以病乞骸骨孝武皇帝即制曰赏有功褒有徳善善恶恶君宜知之其省思虑存精神辅以医药赐告治病牛酒罗帛居数月有瘳视事至元狩二年竟以善终至相位夫知臣莫若君此其效也子度嗣爵后为山阳太守坐法失侯夫表徳章义所以率俗厉化圣王之制不易之道也其赐引后子孙之次当为后者爵闗内侯食邑三百户徴诣公车上名尚书朕亲临拜焉
　　董仲舒传赞【前汉书　　　　　汉】班　固
　　赞曰刘向称董仲舒有王佐之才虽伊吕亡以加管晏之属伯者之佐殆不及也至向子歆以为伊吕乃圣人之偶王者不得则不兴故顔渊死孔子曰噫天丧予惟此一人为能当之自宰我子贡子游子夏不与焉仲舒遭汉承秦灭学之后六经离析下帷发愤潜心大业令后学者有所统一为羣儒首然考其师友渊源所渐犹未及乎游夏而曰管晏弗及伊吕不加过矣至向曽孙龚笃论君子也以歆之言为然
　　韦贤传赞【前汉书　　　　　　汉】班　固
　　司徒掾班彪曰汉承亡秦絶学之后祖宗之制因时施宜自元成后学者蕃滋贡禹毁宗庙匡衡改郊兆何武定三公后皆数复故纷纷不定何者礼文缺微古今异制各为一家未易可偏定也考观诸儒之议刘歆博而笃矣
　　萧望之传赞【前汉书　　　　　汉】班　固
　　赞曰萧望之厯位将相籍师傅之恩可谓亲眤亡间及至谋泄隙谗邪搆之卒为便嬖宦竖所图哀哉不然望之堂堂折而不挠身为儒宗辅佐之能近古社稷臣也
　　郑康成传賛【后汉书　　　　　宋】范蔚宗
　　论曰自秦焚六经圣文埃灭汉兴诸儒颇修艺文及东京学者亦各名家而守文之徒滞固所禀异端纷纭互相诡激遂令经有数家家有数説章句多者或乃百余万言学徒劳而少功后生疑而莫正康成括囊大典网罗众家删裁繁芜刋改漏失自是学者略知所归王父豫章君每考先儒经训而长于康成常以为仲尼之门不能过也及传授生徒竝颛以郑氏家法云
　　东平王东海王传赞【后汉书　　宋】范蔚宗
　　论曰孔子称贫而无谄富而无骄未若贫而乐富而好礼者也若东平宪王可谓好礼者也若其辞至戚去母后岂欲茍立名行而忘亲遗义哉盖位疑则隙生累近则丧大斯盖明哲之所为叹息呜呼逺隙以全忠释累以成孝夫岂宪王之志哉东海恭王逊而知废为吴太伯不亦可乎
　　孔融传赞【后汉书　　　　　　宋】范蔚宗
　　论曰昔谏大夫郑昌有言山有猛兽者黎藿为之不采是以孔父正色不容弑虐之谋平仲立朝有纾盗齐之望若夫文举之髙志直情其足以动义概而忤雄心故使移鼎之迹事隔于人存代终之规启机于身后也夫严气正性覆折而已岂有员园委曲可以丐其生哉懔懔焉皜皜焉其与琨玉秋霜比质可也
　　诸葛亮传赞【后汉书　　　　　晋】陈　夀
　　评曰诸葛亮之为相国也抚百姓示仪轨约官职从权制开诚心布公道尽忠益时者虽仇必赏罹法怠慢者虽亲必罚服罪输情者虽重必释游词巧饰者虽轻必戮善无微而不赏恶无纎而不贬庶事精錬物理其本循名责实虚伪不齿终于邦域之内咸畏而爱之刑政虽峻而无怨者以其用心平而劝戒明也可谓识治之良才管萧之亚匹矣然连年动众未能成功盖应变将略非其所长欤
　　羊祜传赞【晋书】　　　　　　　　唐史臣
　　史臣曰泰始之际神只呈贶羊公起平吴之防其见天地之心焉昔齐有黔夫燕人祭北门之鬼赵有李牧秦王罢东并之势桑枝不竞润空慙垂大信于南服倾吴人于汉渚江衢如砥襁袂同归而在乎成功弗居幅巾穷巷落落焉其有风颷者也
　　王导传赞【晋书】　　　　　　　　唐史臣
　　史臣曰原夫典午发踪本于陵寡金行抚运无徳在时九土未宅其心四夷已承其弊既而中原荡覆江左嗣兴兆着元石之图乖少康之祀夏时无思晋之士异文叔之兴刘辅佐中宗艰哉甚矣茂防名枝屏叶情交好负其才智恃彼江湖思建克复之功用成翌宣之道于是王敦内侮凭天邑而狼顾苏峻连兵指宸居而隼击实赖元宰固懐匪石之心潜运忠谟竟剪吞沙之防丹诚贯日主垂饵以终全贞志陵霜国缀旒而不灭观其开设学校存乎沸鼎之中爰立章程在乎栉风之际虽则世道多故而规模逺提挈三世终始一心称为仲父盖其宜矣
　　王羲之传赞【晋书】　　　　　唐太宗御制
　　制曰书契之兴肇乎中古绳文鸟迹不足可观末代去朴归华舒牋防翰争相夸尚竞其工拙伯英临池之妙无复余踪师宜悬帐之竒罕有遗迹逮乎钟王以降略可言焉钟虽擅美一时亦为逈絶论其尽善或有所疑王于布纎浓分疎密霞舒云卷无所间然但其体则古而不今字则长而逾制语其大量以此为瑕献之虽有父风殊非新巧观其字势踈瘦如隆冬之枯树览其笔踪拘束若严家之饿其枯树也虽槎枿而无屈伸其饿也则羁羸而不放纵兼斯二者故翰墨之病欤子云近出擅名江表然仅得成书无丈夫之气行行若萦春蚓字字如绾秋蛇卧王防于纸中坐徐偃于笔下虽秃千之翰聚无一毫之筋穷万谷之皮敛无半分之骨以兹播美非其滥名邪此数子者皆誉过其实所以详察古今研精篆素尽善尽美其惟王逸少乎观其防曵之工裁成之妙烟霏露结状若防而还连鳯翥龙蟠势如斜而反正翫之不觉为倦览之莫识其端心慕手追此人而已其余区区之类何足论哉
　　徐陵传赞【陈书　　　　　　　唐】姚思廉
　　史臣曰徐孝穆挺五行之秀禀天地之灵聪明特逹笼罩今古及缔搆兴王遭逢泰运位隆朝宰献替谋猷盖亮直存矣孝克砥身厉行养亲逾礼亦参闵之志欤
　　马周传赞【唐史　　　　　　　宋】欧阳修
　　赞曰周之遇太宗顾不异哉由一介草茅言天下事若素宦于朝明习宪章者非王佐才畴以及兹其自视与筑岩钓渭亦何以异迹夫帝鋭于立事而周所建皆切一时以明佐圣故君宰间不胶漆而固恨相得晚宜矣然周才不逮傅説吕望使后世未有述焉惜乎
　　崔羣传赞【唐史　　　　　　　宋】欧阳修
　　赞曰圣人不畏多难畏无难何哉多难之世人人长虑而深谋日惕于中犹以为未也曰吾覆亡不暇又何以安故能举天下付之兴畏之也祸难已平上恬下嬉施施自如曰贤难得虽无贤尚可治也佞可去虽存佞不遽乱也视漏弗填忽倾弗支偃然自慰曰我曷以丧故能举天下付之亡不畏也常人所畏圣人易之所不畏圣人难之观孝明皇帝本中主遭变可与谋始持成不可与共终崔羣以为相李林甫则治乱已分其言信哉是扁鹊所以诮桓侯也
　　孔道辅等传赞【宋史与鞠咏刘随曹修古郭劝段少连同赞】
　　【元】脱　脱
　　论曰古人有言山有猛兽藜霍为之不采当天圣明道间天子富于春秋母后称制而内外肃然纪纲具举朝政无大阙失奸人不得以自肆者由言路得人故也是时孔道辅鞠咏刘随曹修古迭为谏官御史郭劝段少连继之皆侃侃正色遇事輙言虽被斥逐不更其守及帝既亲政道辅劝少连复任言责郭后之废引议慷慨犯人主责大臣其气益壮遗风余烈天下至今称之诗所谓邦之司直其庶防欤
　　范仲淹纯仁传赞【宋史　　　　元】脱　脱
　　论曰仲淹初在制中遗宰相书极论天下事他日为政尽行其言诸葛孔明草庐始见昭烈数语生平事业备见于是豪杰自知之审类如是乎攷其当朝虽不能久然先忧后乐之志海内固已信其有毅之噐足任斯责使究其所欲为岂让古人哉纯仁位过其父而防有父风元祐建议攻熙丰太急纯仁捄蔡一事所谓谋国甚逺当世若从其言元祐党锢之祸不至若是烈也仲淹谓诸子纯仁得其忠纯礼得其静纯粹得其略知子莫若父哉
　　张暐张行简传赞【金史　　　　元】脱　脱
　　赞曰张暐行简世为礼官世习礼学其为礼也行于家庭讲于朝廷施用于隣国无不中度古者官有世掌学有専门金诸儒臣惟张氏父子庶几无愧于古乎
  </div>
  <div class="pagination">
   <a href="山东通志_page182.html">
    上一页
   </a>
   <span>
    ...
   </span>
   <a href="山东通志_page178.html">
    178
   </a>
   <a href="山东通志_page179.html">
    179
   </a>
   <a href="山东通志_page180.html">
    180
   </a>
   <a href="山东通志_page181.html">
    181
   </a>
   <a href="山东通志_page182.html">
    182
   </a>
   <span class="current-page">
    183
   </span>
   <a href="山东通志_page184.html">
    184
   </a>
   <a href="山东通志_page185.html">
    185
   </a>
   <a href="山东通志_page186.html">
    186
   </a>
   <a href="山东通志_page187.html">
    187
   </a>
   <a href="山东通志_page188.html">
    188
   </a>
   <span>
    ...
   </span>
   <a href="山东通志_page184.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
