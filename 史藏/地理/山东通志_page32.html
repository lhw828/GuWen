<!DOCTYPE html>
<html>
<head>
    <meta charset="UTF-8">
    <title>山东通志 - 第 32 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 32 页/共 194 页</h1>
    <div class="content">　　先师徳侔元化圣集大成开万世之文明树王公之仪范永言光烈罔不钦崇朕丕御鸿图缅懐至道宪章往哲矩矱前模夕惕朝乾覃精思于六籍居今稽古期雅化于万方翳惟典训之功实覩乂安之效兹者巡省方国至于岱宗瞻望鲁郊爰来阙里空堂至止恍闻丝竹之声旧寝徘徊喜动宫墙之色车服礼器宛然三代遗风几杖册书夐矣千秋盛迹忾明灵之俨在文治遐昌肃禋祀以惟防精忱庶格读毕立将祝文捧至先师位前安于盛帛盒内行一跪三叩头礼退乐舞生立奏乐賛引官賛叩兴
　　圣祖及王以下分献陪祀各官俱行一跪三叩头礼立四配十哲两庑分献官各依序引至各位前站立捧帛爵官跪递分献官分献官立接拱举献毕各复位乐毕典仪官唱行亚献礼捧爵官就前在
　　圣祖右边立唱乐官唱亚献乐奏安和之曲唱毕乐作有舞捧爵官以爵捧举跪賛引官賛献爵
　　圣祖立接拱举授捧爵官捧爵官跪接捧举至
　　先师位前立献于左毕退分献官照初献礼献毕退乐毕典仪官唱行终献礼捧爵官就前在
　　圣祖左边立唱乐官唱终献乐奏景和之曲唱毕乐作有舞捧爵官以爵捧举跪賛引官賛献爵
　　圣祖立接拱举授捧爵官捧爵官跪接捧举至
　　先师位前立献于右毕退分献官照亚献礼献毕退乐毕乐舞生执旌节引退至两列站立典仪官唱彻馔唱乐官唱彻馔乐奏咸和之曲唱毕乐作无舞乐毕典仪官唱送神唱乐官唱送神乐奏咸和之曲唱毕乐作无舞赞引官赞跪叩兴
　　圣祖及王以下分献陪祀官俱行三跪九叩头礼立乐毕典仪官唱捧祝帛各恭诣燎位唱毕捧祝帛官至前行一跪三叩头礼将祝帛捧举出中门诣燎位
　　圣祖向左边站立俟祝帛过毕
　　圣祖就位站立焚帛賛引官賛礼毕
　　圣祖退诣斋宿所凡陪祀亲王拜于殿门之外分献官拜于杏坛之下献帛爵乃登殿庑已献还拜于下诸文武官各拜于其班次
　　遣国子监祭酒阿【礼瑚】祭
　　启圣公祠照应行仪注行礼
　　御制祝文文曰维公系本神灵生称瓌伟勇力闻于鲁国皆道徳所发皇政事记于鄹邦悉文章所宣着笃生圣子代为帝师寰宇崇嵗祀之仪不先父食古今奉斯文之统共指家传兹值东巡特临曲邑溯二千年之教泽孰非厚德燕贻垂七十世之孙谋如见神明陟降用修彝祭之典代以扈従之臣泗水环流知发源之有自防山耸峙占积庆之无疆牲醴式陈尚其歆格礼部官奏请
　　圣祖御讲筵
　　圣祖由奎文阁东入承圣门步升诗礼堂
　　御幄升座鸿胪寺卿穆【成格】少卿何【玺】引大学士明【珠】王【熙】等官贰拾员于左翼排立衍圣公孔【毓圻】引翰林院世袭五经博士孔【毓埏】等及讲书举人孔【尚鉝】监生孔【尚任】等官肆拾陆员于右翼排立班既定【诏以兖州府知府张鹏翮为官清正传入聴讲】鸿胪寺鸣賛唱賛衍圣公孔【毓圻】率五氏职员等行三跪九叩头礼毕鸣賛唱讲书孔【尚任】孔【尚鉝】由西阶上行一跪三叩头礼于讲案西偏立孔【尚任】先至讲案前北面对
　　御陈书进讲大学圣经首节毕退孔【尚鉝】进讲易经系辞首节毕退下阶归右翼班次鸿胪寺官奏请宣
　　勅谕衍圣公孔【毓圻】率五氏有职及讲书人员俱跪大学
　　士王【熙】宣
　　圣谕谕衍圣公孔【毓圻】等曰
　　至圣之道与日月并行与天地同运万世帝王咸所师法下逮公卿士庶罔不率由尔等逺承圣泽世守家传务期型仁讲义履中蹈和存忠恕以立心敦孝弟以修行斯须弗去以奉先训以称朕懐尔等其只遵毋替特谕衍圣公孔【毓圻】率五氏子孙叩头谢
　　恩鸿胪寺官引各官出俟于东毓粹门外候送
　　驾礼部官奏礼毕请
　　驾还行宫
　　圣祖谕朕初至阙里祀典既成意欲徧览
　　先圣遗迹着衍圣公孔【毓圻】山东巡抚张【鹏】口北道孔【兴洪】讲书官孔【尚任】孔【尚鉝】引
　　驾于是
　　驾由承圣门出复入大成门登大成殿诣
　　先师神座前
　　命侍卫启帷拂尘肃瞻塑像
　　顾问衍圣公孔【毓圻】曰此像造于何年【毓圻】奏曰相传东魏兴和三年兖州刺史李【珽】始塑圣像以次
　　观顔子曽子子思子孟子像
　　观礼器有牺象云雷三罇
　　问何代法物【毓圻】奏曰汉章帝元和二年亲祀里所留祭器
　　观石刻吴道子画鲁司寇像出殿北扉过寝庙至圣迹殿周览图画石刻及凭几像行教小影立像行像诸石刻
　　顾问衍圣公孔【毓圻】曰何像最真【毓圻】奏曰惟行教小影顔子従行者为最真乃当年端木赐传写晋顾凯之重摹者
　　圣祖为拂拭凝视遂由左阶出
　　圣祖问西偏是何处【毓圻】奏曰前为金丝堂后为启圣公叔梁父祠
　　圣祖敛容驻望乆之复南入大成殿北扉至殿前左翼南
　　向立
　　召孔氏及五氏子孙有顶带者皆入跪阶上
　　谕曰至圣之徳与天地日月同其髙明广大无可指称朕向来研求经义体思至道欲加賛颂莫能名言特书万世师表四字悬额殿中非云阐扬
　　圣教亦以垂示将来随
　　命侍卫捧出巻轴展开
　　御书万世师表四字衍圣公孔【毓圻】跪接捧安神座前复命大学士明【珠】宣
　　谕曰历代帝王致祀阙里或留金银器皿朕今亲诣行礼务极尊崇
　　至圣异于前代所有曲柄黄盖留之庙中以示朕尊圣之意
　　谕毕
　　命以御前常用黄繖留供庙庭四时飨祀陈之五经博士孔【毓埏】起接恭置殿中衍圣公孔【毓圻】率五氏职官及陪祀聴讲人等叩头谢羣臣皆呼
　　万嵗
　　圣祖出殿至陛上
　　问大成殿牓【毓圻】奏曰此牓宋徽宗御书飞白字也复抚视盘螭石柱移时始下阶至杏坛【毓圻】奏曰此先圣讲道之所
　　览金臣党【懐英】篆杏坛二字碑步下杏坛玩坛前石镌龙炉【毓圻】奏曰此金章宗时巧工所制
　　览宋臣米【芾】所书桧树賛碑及宋真宗君臣所制孔子与七十二弟子賛
　　圣祖前至大成门左观
　　先师手植桧
　　问此树未朽何以无枝【毓圻】奏曰自故明治十二年庙燬于火御賛殿大成门俱被焚桧在门殿之间经火枝叶尽脱孤干独存今又二百年矣不枯不荣其坚如铁色亦如之俗呼为铁树
　　圣祖命侍卫入栏抚摩良乆称其神异
　　御制阙里古桧赋序曰孔子手植桧在杏坛之侧金贞祐间无复存矣元至元三十年再茁故处明治间又燬于火今所遗者不枯不荣屹立霜露而秀色独异抚摩乆之乃作赋曰维槎枒之灵质实钧化之所钟标扶舆之竒特峙先圣之故宫涵元气以不朽与至道而俱崇尔其黛干苍苍孤柯濯濯鹤骨初扶霜鳞未作俨茁轧以方舒类洪荒之忽凿谢缛采于春华完淳风于太朴夭矫拂勃星临露滴枝无取于樛樛叶全稀于摵摵夕飚度兮弗惊朝旭烘兮如涤伊间气之潜滋惟神爽之咸集徘徊延却宛转断连蟠屈兮若佾羽之在列耸削兮若簨虡之待悬则有筑以崇封沃以膏壤方以周栏角以文磉足缩心歔目给神赏萝烟夺翠松籁失响于是楷因之而擢颖蓍感之而抽茎争威防于诵之里齐扶疎于礼乐之庭朝菌惭兮一旦大椿让兮千龄上泝真宰之功逺契无为之代均云行兮雨施等干始兮坤载畴则出混茫之中而居耳目之外与三才以并植绵历禩其长在亦有扶桑海表若木山巅东瀛西极揭日摩天迹虽夸于神异植非出于文宣宜瞠乎其后矣邈无得而称焉
　　御制古桧诗诗曰
　　干耸朱甍外根蟠碧殿阿竒文成左纽元气挺孤柯瑞与龙并传来嵗月多徘徊看手泽不共劫灰磨
　　驾出大成门
　　问汉碑所在【毓圻】奏曰汉碑在奎文阁前因引
　　驾过唐碑亭观唐干封碑
　　嘉赏之前至奎文阁【毓圻】奏曰此阁乃藏历代书籍之所
　　皇上颁赐之书皆谨藏其上
　　驾由奎文阁西偏门出阅永乐治碑前至同文门观门右汉碑孔【尚任】奏曰此汉元嘉二年鲁相乙瑛始置卒史碑今谓之百户碑
　　圣祖问何为百户碑【尚任】奏曰历代优崇之典于庙庭设官四员典籍以教习礼仪司乐以典司乐舞管勾以经理屯田百户以守卫庙林谓之礼乐兵农四司
　　圣祖以次观汉永夀二年韩勑造礼器碑汉永兴二年诸郡史孔谦碑魏黄初元年宗圣侯孔羡碑又于门左观汉建宁二年史晨祀庙碑汉永夀三年韩勑修墓碑及汉泰山都尉孔宙博陵太守孔彪墓碑
　　驾自同文门囘
　　阅洪武永乐碑毕复由奎文阁东偏门入
　　观宋金元修庙碑行数武
　　问庙基广阔何处是先师故宅【毓圻】奏曰
　　皇上所御讲筵之后有鲁壁遗址乃先师燕居之所驾复入承圣门
　　观堂前太初石唐槐及银杏树由中阶升诗礼堂【毓圻】奏曰此当日夫子独立伯鱼过庭得闻诗礼之处又于堂后
　　观孔宅遗井凭栏叹羡【毓圻】奏曰此【臣】祖当年所饮之井也
　　圣祖命汲水尝之又
　　问鲁壁遗址【毓圻】奏曰昔秦始皇焚诗书【臣】九世祖孔鲋预藏尚书论语孝经诸书于壁中至汉鲁恭王欲毁【臣】祖故宅以广其宫闻壁中有金石丝竹之声发之得竹简古文故后世名其堂曰金丝又登诗礼堂升
　　御幄孔【毓圻】等出候承圣门外
　　御制诣阙里诗诗曰鸾辂来东鲁先登夫子堂两楹陈俎豆万仞见宫墙道统唐虞接儒风洙泗长入门抚松柏瞻拜肃冠裳
　　命大学士王【熙】捧出
　　赐衍圣公孔【毓圻毓圻】等跪接展读读毕咸叩头谢恩
　　圣驾出承圣门大学士王【熙】宣
　　谕曰
　　圣驾即日幸孔林仍着衍圣公孔【毓圻】及口北道孔【兴洪】讲书官孔【尚鉝】孔【尚任】引
　　驾于是
　　驾由毓粹门出
　　御凉辇卤簿前导东过鼓楼北従陋巷街出曲阜城北门
　　前行一里至圣林门
　　命従臣皆下马又半里入观楼门衍圣公孔【毓圻】等跪迎
　　道左
　　驾至洙水桥即
　　命降辇【毓圻】奏曰此去
　　先师墓尚逺又引
　　驾前至墓门
　　圣祖降辇步入诣
　　先师墓前北面跪大学士明【珠】捧金椀酒
　　圣祖三酹酒行三叩头礼恭亲王及诸大臣衍圣公孔【毓
</div>
    <div class="pagination">
<a href="山东通志_page31.html">上一页</a><span>...</span><a href="山东通志_page27.html">27</a><a href="山东通志_page28.html">28</a><a href="山东通志_page29.html">29</a><a href="山东通志_page30.html">30</a><a href="山东通志_page31.html">31</a><span class="current-page">32</span><a href="山东通志_page33.html">33</a><a href="山东通志_page34.html">34</a><a href="山东通志_page35.html">35</a><a href="山东通志_page36.html">36</a><a href="山东通志_page37.html">37</a><span>...</span><a href="山东通志_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
