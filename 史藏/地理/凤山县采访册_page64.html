<!DOCTYPE html>
<html>
<head>
    <meta charset="UTF-8">
    <title>凤山县采访册 - 第 64 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>凤山县采访册 - 第 64 页/共 75 页</h1>
    <div class="content">
　　陈明府邀览园花和原韵本邑茂才沈时敏

　　幽赏朝朝对圣贤，莺笙百啭画堂前。梅花赋就声疑石，桂树诗成想问天。一室芝兰真契合，千秋松楮旧因缘。有时不扫披书读，好把芳茵作坐毡。

　　其二

　　不丝不竹集群贤，雅会兰亭又眼前。花亚曲栏筛晓日，竹冲危槛碍青天。筵开金谷月疑醉，阁着滕王序缔缘。难得圣君知敏树，读书兴至草为毡。

　　其三

　　爱菊于今陶令贤，兴豪微笑在樽前。移花接木春生手，谱竹歌兰石补天。听变莺声知换序，情虚莲界怯尘缘。羡君教化心无倦，日日长依皋比毡。

　　其四

　　荛来囿主何贤，末席陪吟未敢前。数本兰花初得地，千竿绿竹欲参天。新蝉声歇移枝宿，小雀飞迟向屋缘。树木树人通一理，何庸长坐虎皮毡？

　　前题（和原韵）

　　明府屏山始下车，讼庭草满肃官衙。消闲雨后篁添笋，遣兴春余柳茁芽。袁粢有怀唯竹石，孟郊预话独桑麻。羡君政简刑清外，栽得河阳满县花。

　　其二

　　武蛮临去已攀车，政绩来莅又早衙。雅兴东篱多菊植，高情比陌尽兰芽。游称汗漫将军第，制待传宣凤阁麻。为报封姨无炽肆，朱旛已竖后庭花。

　　其三

　　善政如今着大车，韩延思过日关衙。吟春得句梅余味，意果名园芋茁芽。雅赏一林风乱叶，幽情半榻雨疑麻。当年盛事传金谷，那若当前艳艳花？

　　其四

　　孰驻香尘油璧车？神君端坐吏排衙。公余静对新蕉叶，退食偶模旧笋芽。布置成蹊黄间白，栽培有道续如麻。游中三昧柳州领，笔底江淹已梦花。

　　其五

　　昨夜丰隆促两车，千苍万绿满官衙。兰亭雅禊穿修竹，辋水奇观看嫩芽。会意当前皆梓泽，游心物外岂胡麻？陪游十首山林咏，最好疏篱带晚花。

　　送陈谅山夫子归福州

　　蛮烟瘴雨一天秋，万里伊人何处求。寄梦休文难识路，写心王粲强登楼。梯云有愿怀孤往，步月无朋感独游。河鲤若能烧尾去，同人契阔漫回头。

　　其二

　　闽山作客怅三秋，千里怀人漫溯游。附骥藩蝇空自忱，从龙河鲤独蒙羞。停车问字侬心切，执管删题君志幽。契阔有时征契合，芝芳亲炙更何求！

　　其三

　　自君托迹凤城中，目染耳濡雨化同。一个葫芦争画样，千行竹叶洵成胸。清吟雅爱非凡品，杰作频挥竟不穷。万里鹏程应奋翼，尔时归去莫匆匆。

　　偕友人游凤山

　　绝巇携朋东郭东，回看海宇夕阳红。云遮远岫阴常润，鸟语深林韵亦空。僮子扫花香在帚，诗人题石藓黏筒。愿君莫漫欺群小，在上高山尚不穷。

　　除夕

　　一年尽此一宵中，爆竹声微间话东。坛酒未干心自醉，炉香已烬颊犹红。神农无药能医恨，韩子有文欲送穷。砌畔好依焚楮俗，钱神枉驾勿朦胧。

　　秋凉本邑廪生卢尔德嘉

　　一年容易等驹光，又值新秋报早凉。三径菊花添爽气，半池菡萏吐幽香。金风飒飒晨初动，玉露霏霏夜未央。静对书灯浑不觉，晓来霜意满山房。

　　秋阴

　　回顾苍茫日影沈，者番酝酿是秋阴。村容黯淡看难辨，山意模糊望转深。未遇云霓谁诈雨，若逢雷电定为霖。来朝天挂羲和驭，照耀黄花满地金。

　　题寗靖王斋壁太常寺卿沈光文（鄞县）

　　修得一间屋，坐来身与闲。夜深常听月，门闭好留山。但得羁栖意，无嗟世路难。天人应共仰，愧我学题蛮。

　　赠海客同知孙元衡

　　头白不须怜，安居已是仙。闲门迟过鸟，孤屿得遥天。潮视盈亏月（潮之大小视月），风随顺逆舶（海风不分南北，去来之舟可用）。此中堪翫世，知有天平年。

　　秋日杂诗十二首

　　八月浑如夏，冰纹枕簟斜。渴虹淹溽署，毒雾莽风沙。破梦无名鸟，伤心未见花。自怜情漫浪，更拟着浮槎。

　　西偏惟落日，东向一烟峦。不爽针盘路，无形铁板关（渡海以指南为信，曰针路。又台郡无形胜可据，水底铁沙为要害云）。鱼舠纷似叶，战舸静如山。深稳成安宅，毋忧海国顽。

　　亦有寄情在，都疑梦里逢。潮生惊战鼓，日尽骇边烽（台郡东面皆山，不见初日，颓阳如烽燧递出，夜深方隐，奇观也）。挟火麒麟飓（海风有若麒麟暴者，风中有火，数年间来，竹树咸焦），摧云傀儡锋（儡傀山时有云气，其番成群，见人则戮）。秋容何处好？千里木芙蓉。

　　诸番多窟宅，深就瘴云安。竹坞疑熊馆，茅居结马鞍。山荒朝猎豹，田熟夜防獾。此是羲皇上，文身似羽翰。

　　信此飘零眼，浮观别异同。四时无正候，百物有奇功。版籍翻稽妇（新集之民，迁徙不常，以有妇者为定户），蛮村浑贱翁（番人贵力食，老则安坐待哺，然每遭凌贱，化之不悛）。糟醨聊可啜，应笑学郫筒（番酒刳大竹酿之，味实不佳）。

　　海国多新意，生涯自不贫。清流环靛户，白水散■〈罒上令下〉人（海白则浅，可渔，纳■〈罒上令下〉饷）。零露龙嘘■〈执上水下〉，油云蜃积鳞（海外露浓如雨，暮云鲜肥）。所嗟铅椠客，风俗未相亲。

　　殊方今乐国，襁负自成邻。饧酿酬田祖，蛮讴赛水神。蓣苗田鹿喜，蔗叶野牛驯（山有野牛，网而絷之，驯以蔗叶）。经术能师古，豳风属此人。

　　秋雨滋篔箨，凄风养莠要。醍醐闲伴少，榔枥野情遥。毂击煎饧灶，樯维煅蛎窑。喧嚣那可息，猿鹤漫相招。

　　物情殊熳烂，问俗竟何如？乐事喧鼍鼓，哀音转犊车。番荒逃火鹿（番藉鹿为粮，惊火奔散，谓之番荒），海熟上潮鱼（岁有鱼逆潮而上，谓之海熟）。生理无妨陋，安恬可瑟居。

　　欲补虫鱼注，徒多玩物情。女禽悬羽息（俗名倒挂鸟），沙蟹寄螺生（蟹生螺壳中）。守拙蟏蛸隐（蛛不张网），争雄蜥蜴鸣（声大如鹊）。大都观变化，蠢蠢只空名。

　　秋宵常独坐，宜树漫相招（善睡之神）。积水光摇动，连林气郁陶。蝠飞迎月露，鸡唱逐风潮（潮上鸡则啼）。引领还空舍，余生本寂寥。

　　回首平生事，心将迹并奇。溯江曾学懒（杜诗：懒心似江水），大江源流，阅历已遍，故追忆之），入海为求诗（又杜句：诗尽人间意，还须入海求）。云水交相适，鱼龙两不疑。还舟无处觅，大火又西驰。

　　上淡水社凤山令宋永清（莱阳）
</div>
    <div class="pagination">
<a href="凤山县采访册_page63.html">上一页</a><span>...</span><a href="凤山县采访册_page59.html">59</a><a href="凤山县采访册_page60.html">60</a><a href="凤山县采访册_page61.html">61</a><a href="凤山县采访册_page62.html">62</a><a href="凤山县采访册_page63.html">63</a><span class="current-page">64</span><a href="凤山县采访册_page65.html">65</a><a href="凤山县采访册_page66.html">66</a><a href="凤山县采访册_page67.html">67</a><a href="凤山县采访册_page68.html">68</a><a href="凤山县采访册_page69.html">69</a><span>...</span><a href="凤山县采访册_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
