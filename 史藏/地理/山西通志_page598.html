<!DOCTYPE html>
<html>
<head>
    <meta charset="UTF-8">
    <title>山西通志 - 第 598 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 598 页/共 700 页</h1>
    <div class="content">　　浑源州
　　赵孝成王十九年以汾门与燕易平舒浑源乃肇于平舒
　　汉为平舒崞二县地平舒属代郡莾曰平葆崞属雁门郡莾曰崞张
　　元魏神武郡石城县隋为平寇县唐为崞县属代州后唐置浑源县以浑源川名或云因八水合而浑流故名属应州辽仍旧金升为州仍置县在郭下并置司候司元改恒隂县西京【即今大同府】至元四年省入州明调安东中屯卫中前二所分守
　　尹耕三曲阳辨　按汉地里志曲阳有二一曰上曲阳属常山郡注曰在恒山北谷即禹贡恒水所出处有恒山祠一曰下曲阳属涿鹿郡注曰今鼔聚昔阳亭晋荀呉灭鼓即此常山有上曲阳故此加下今正定府复有曲阳县既非鼔聚又不在恒山北谷是三曲阳也攷定州志曰曲阳即秦所志曲逆后因之有曲逆溪在城北曲而西流汉地里志曰曲逆属中山国蒲水所出东入濡又曰濡水在城北曲而西流故曰曲逆章帝丑其名改曰蒲隂则今之曲阳为汉之曲逆明矣今曲阳既为曲逆则恒山祠古在上曲阳不在今曲阳也舜北巡守曰至于北岳汉武修封还至上曲阳祀恒山皆不在今曲阳也飞石之説胡为者哉故尝断之曰上曲阳以山得名言在恒山之阳也曲逆以水得名言其水之曲流也上曲阳既在北谷山行峻絶其废遂久曲阳曲逆同而转逆为阳后人以其去岳逺而无征复为飞石之説以文之唐人失河北石晋割燕云宋人守正定咸不能至岳下奉玉帛而且便其在曲阳也经千年无更正之者则夫表峙镇之方备柴告之典复唐虞会同之迹不有待于今日耶若必求上曲阳遗址祠之则唐虞秦汉都平阳闗中车马自西南而来入山而北故于山阳之谷建邑置祠今盖俎豆率自北而南亦何必谷中之上曲阳也修岳麓扫土之遗正曲逆飞石之谬于浑源州可也
　　灵邱县
　　魏天平二年置恒州灵邱郡又置北灵邱郡领灵邱莎泉二县
　　隋书后魏置灵邱郡后齐省莎泉县入焉后周置蔚州又立大昌县开皇初郡废县并入焉大业初州废灵邱属雁门郡
　　唐蔚州兴唐郡本安边郡雁门郡之灵邱上谷郡之飞狐县地唐初没突厥武徳六年置州并置灵邱飞狐二县侨治阳曲七年侨治繁峙八年侨治秀容故北恒州城贞观五年破突厥复故地还治灵邱开元初徙治安边至徳二载更郡名复故治领灵邱飞狐兴唐三县　东北有横野军乾元元年徙天成军合之而废横野军西有清塞军本清塞守捉城贞元十五年置
　　按魏置北灵邱郡在梁大同元年时犹未名蔚州也后周改灵邱郡为蔚州隋乃以县州金为成州元明俱蔚州县西北有唐河出髙是山周职方并州川曰呕夷是也
　　宋起凤灵邱辨　灵邱之见称于孟氏注已明释其为齐下邑也按是邑在周慎靓王二年齐已命名以今舆地考之当山左其建置废革山左属邑自有成书不具论独是疑者或谓今之邑其齐地之旧乎或谓邑之名同时有两称乎皆非也攷周威烈王二十三年戊寅晋大夫魏斯赵籍韩防三分晋地为诸侯邑时为赵西北边尚未有邑在威烈王二十三年之前犹属晋其明年属赵明矣齐地之广无逾赵之中山燕之易水而至云中上谷间者是説也可以无辩而同时两邑之议不容无言子舆责蚳鼃之辞灵邱盖慎靓王时齐有是邑赵固未尝设也至周赧王八年甲寅赵始传及武灵与肥义谋易服骑射虽中为公子成谏止然数出境防猎卒葬此终未置邑中间歴秦楚垂九十九年汉髙帝兴乃于十一年乙已冬命太尉周勃入代击陈豨豨乃奔此破其军因有武灵之邱始置邑名焉由汉髙遡周慎靓王相去凡一百一十有五年前此百余嵗而以灵邱独显者齐邑也后此百余嵗而以灵邱并著者汉邑也地隔千余里世易四五姓名虽同而迹则异岂得以齐诬赵并以赵诬汉乎故不可辩
　　广灵广昌灵邱三县明皆大同府蔚州在周秦汉胥为代地
　　国朝改蔚州属宣化而三县仍大同府为紫荆倒马
　　二闗出入要地
　　广灵县
　　广灵即汉之延陵唐为安边县又改兴唐县属蔚州后唐同光二年契丹寇蔚州始置广陵县元改广灵广昌县
　　广昌县前汉代郡注云涞水东南至容城入河过郡三行五百里并州寖莾曰广屏隋改名飞狐属上谷郡唐飞狐与灵邱兴唐同蔚州宋升为飞狐军辽复为县至明方复名广昌崇祯间更为广川州兼治灵邱广昌二县寻复旧今县因旧名而飞狐口仍为要地
　　无终即今玉田去广昌越七八百里旧通志县志指广昌为古无终地宜覈
　　日知录春秋时代尚未通中国赵襄子乃言从常山上临代代可取也正议曰地道记云恒山在上曲阳县西北百四十里北行四百五十里得恒山岋号飞狐口北则代郡也水经注引梅福上事曰代谷者恒山在其南北塞在其北谷中之地上谷在东代郡在西此则今之蔚州乃古代国项羽徙赵王歇为代王歇更立陈余为代王汉髙帝立兄刘仲为代王皆此地也【今蔚州东二十里相传有代王城】十年陈豨反十一年破豨立子恒为代王都晋阳【髙祖纪】则今之太原县矣孝文纪则云都中都【陈豨同】而文帝过太原复晋阳中都二嵗【如淳以为先都晋阳后迁中都】又立子武为代王都中都则今之平遥县矣【正义引括地志中都故城在汾州平遥县西南十二里】又按卫绾代大陵人大陵今在文水县北而属代代都中都故也代凡三迁而皆非今代州今代州之名自隋始
　　阳髙县
　　阳髙古云内云中地也金曰长清后改白登元亦曰白登至元二年废为镇寻复明洪武中废入大同县筑阳和城天顺二年置卫领以指挥千户
　　国朝顺治三年并髙山卫为一卫曰阳髙卫掌印一员领之裁指挥千户五年移府治于阳髙城卫升为府八年复旧雍正三年改为阳髙县距大同府治百二十里
　　天镇县
　　天镇为晋魏之广牧县与唐之天成军相近后唐为云中县地辽析置天成县西京大同府元宣徳府明洪武改设天城镇逺二卫
　　国初并为天镇卫雍正三年改为县距大同府治百八十里
　　按明一统志大同府城西北二十八里有定襄城汉郡唐县皆治此今阳髙天镇在府治二百里内当即唐云内之恒安镇北恒州也阳髙志长青县有青坡山即今云门山阳髙亦长青县地此説近是又天镇为唐玉泉驿与古榆林县近云
　　朔平府
　　朔平府界辨　左云右玉明洪武二十五年始设卫置屯永乐七年复调大同左右二卫于其地正统间以边外玉林并入右卫云川并入左卫平鲁在明为老军营成化十七年始设
　　国朝雍正三年乃置朔平府而三卫俱改为县与朔州同焉北魏延和二年始置怀朔镇于定襄故城后改名朔州在今州北三百八十里后废北齐天保六年复置在今州南四十七里新城后徙马邑隋唐俱置马邑郡治鄯阳鄯阳即元魏桑干郡地也宋徽宗时置朔宁府而内附不久辽置顺义军领县或二或三不止今州治地也又今朔州即古马邑郡而马邑后自设县云
　　按朔平府逼近边城北通沙漠东燕西秦为晋省咽喉要地汉唐以后分郡置州代有更易与大同府地大率相通爰考古名附后
　　朔方考　朔方今宁夏以北地汉武帝置朔方郡顺帝徙朔方治五原北魏延和二年于汉之五原郡置镇后改怀朔孝昌中改为州朔州之名始此然非汉朔方地也五原城在隋置胜州榆林县之西唐后仍郡名而渐徙于东北长城外有无定河即奢延水一曰朔方水与今朔州相距甚逺
　　丰州考　丰州在战国属赵秦九原汉五原郡地五原郡城在榆林郡界后汉及魏晋渐沦没隋文帝时因旧永丰镇改县置州丰州之名始此炀帝废州置五原郡贞观四年以居突厥降户置丰州【亦在五原郡即后周之永丰镇也在黄河西】不领县十一年州废天寳中改九原郡领九原永丰二县景龙二年朔方军总管张仁愿筑三受降城后唐改天德军辽更名应天军复为州领二县富民县本汉朔方郡临戎县有黑山神振武县本汉定襄郡盛乐县负隂山带黄河即元魏所都也宋初攻契丹得之后没于西夏徙置府州地名曰宁丰金初仍丰州领县二后改天徳军总管府大定中析丰州置净州领天山县元复为丰州旧有录事司及富民县至元中以大同平地县入焉明初置玉林云川等卫后弃于外今由右玉杀虎堡出口西北二百四十里为归化城城东五十余里藏经塔有金天辅中碑城中都统署有元延祐中碑皆刻丰州据此则金元之丰州即在归化城左右隋唐之丰州五原本在河西辽乃改置河北辽志云丰州有大盐泺九十九泉没越泺古碛口非丰州故地也归化城东北有水名丰滩绕城而西曲注黄河
　　唐书三受降城俱列丰州而丰州之九原永丰二县或省入胜州之河滨或省入灵州之怀逺或省入延州之丰林此胥指河西丰州非河东丰州也
　　西受降城在丰州西北八十里　髙阙塞在丰州河之西史记赵筑长城自代傍隂山下至髙阙即此稠阳塞亦在丰州汉稠阳县属五原郡汉书窦宪出鸡鹿塞邓隲出稠阳塞遂至燕然山　丰州境内有黑山官山七寳山有紫河黑河
　　胜州考　胜州战国赵地秦为云中九原汉为云中五原史记秦却匈奴树榆为塞州南故有榆溪塞隋初置胜州治榆林县胜州之名始此炀帝废州置榆林郡唐为胜州榆林郡【元史唐东受降城南直榆林后因滨河徙置绥逺峰南即今东胜州是也　城在东胜州东北八里东南距朔州四百里】领县二榆林县即汉河南县地有故云中城拂云堆金河紫塞河自马邑郡鄯阳县流入有榆林闗县西有汉五原城河滨县亦即汉河南县地东临河岸【明一统志县在大同西五百余里本隋榆林县地唐析置此县县东北有河滨闗】辽史所载畧同而太祖神册元年破后唐振武军胜州之民皆趋河东州废后石晋割地复置胜州是辽之胜州先在河西后在河东故大同纪曰辽以唐胜州在河西乃加东字也唐决胜州在河南按即胜州为明河套地杜佑李吉甫説甚明【元史金初属西夏后复取之元至元二年省宁边州之半入焉旧有东胜县及录事司四年省入州　宁边州在东胜州东南三百里辽置州金置镇西军元乃省入武东胜二州】今黄河西来绕东受降城而南注其所经即故东胜地在归化城之西平鲁县西北口外有明玉林卫城亦与胜州相近云
　　东胜州境内有金河泊承紫河入黄河又有君子津云州考　秦汉有云中郡晋为新兴郡北魏道武自云中徙都平城即云州地【即今大同】孝文迁洛改为司州牧又置恒州北齐文宣废州为恒安镇后周曰云中隋开皇初置马邑郡云内县唐武徳中于故云内之恒安镇置北恒州七年废【今朔平在恒州之西】贞观十四年复置自朔州北定襄城徙治定襄县永淳元年为黙啜所破徙民于朔州开元十八年复置更名云州云州之名始此有隂山道青坡道皆出兵路也【后魏筑云州城永熙中寄治并州界今名云州村在文水县东四十里非此云州】辽为西京析云中置云州于怀仁县地为云西云西之名始此金置总管府元为大同路领大同白登宣宁平地怀仁五县至元二年以平地县省入丰州今右玉县东至大同府北至归化城约二百里似属丰州地左云县疑即云西地云
　　明一统志云州境内有拂云堆考唐书中受降城有拂云堆祠接灵州境
　　云内州考　唐于云中郡置都督府后改横塞军又移天徳军即中受降城地辽初为开逺军置代州北云朔招讨道宗清宁初改云内州云内州之名始此领柔服宁人二县有威塞军【此在唐为积塞军】古可敦城大同川天安军永济栅安乐戍拂云堆在黄河东西壖金仍为云内州领柔服云川二县及宁人镇元废云川县设録事司至正四年省司县入州按朔平志谓今归化城西南托克托城北有旧城址古塔石柱刻金正隆中云内州録事司郭説字云
　　云内州西有天瑞泊又有紫河黑河经流明一统志云云内州有居延川一名居延泽在朔州北按此泽在甘州极北距朔州甚逺恐系两地
　　朔平全郡在云中五原定襄雁门之界右玉在丰净二州之界左云在云州云西之境平鲁在丰胜云内宁边州之界归化城兼丰净云内东胜之地朔州即汉雁门之马邑隋唐之鄯阳今马邑北魏广武平原齐朔州北道行防隋鄯阳地唐开元中析鄯阳东三十里即大同军附郭置马邑县南至朔州四十里即今县也
　　朔平志谓洪武二十八年立大同五卫迤东五卫东胜五卫永乐间徙东胜中前后三所千户于怀仁等处此亦未覈至东胜五卫在大同西北今边外三十五里有玉林旧城其西有红城黑城脱脱城三地城垣尚存云
　　右玉县
　　汉建武二十年冬省五原郡徙其民
　　宣帝甘露元年单于呼韩邪入朝自请愿留居光禄塞下矢志保受降城许之命董忠韩昌将兵送之因留卫单于助诛不服赡给其谷米三万余
　　晋安帝元兴元年魏居越勒莫弗部于五原
　　唐太宗贞观四年既禽突厥颉利降其众十余万尽居之内地于丰胜灵夏朔代之间
　　朔州
　　正义括地志云赵武灵王长城在朔州善阳县北按水经云百道长城北山上有长垣若頽毁焉防溪亘岭东西无极盖赵武灵王所筑也
　　通典秦代郡今安边及马邑之北境皆是　汉有定襄郡在今马邑郡地
　　通典晋怀帝时刘琨表以鲜卑猗卢为大单于封代公徙马邑即其地也其后称魏建都今于郡地兼置怀朔镇及迁洛后遂于郡北三百余里置朔州葛荣之乱又废北齐复置朔州隋初置总管府炀帝初府废置代郡寻属马邑郡后魏初云中在今郡北三百余里定襄故城北齐置朔州在故都西南新城一名平城后移于马邑即今郡城也
　　地形志恒州善无郡天平二年置领县二　善无　沃阳　魏有六镇沃野怀朔武川柔元怀荒御夷【附録】朔州本汉五原郡延和二年置为镇后改为怀朔孝昌中改为州后防今寄治并州界领郡五　大安郡领县二　狄那　捍殊　广宁郡领县二　石门中川　神武郡领县二　尖山　殊頺　太平郡领县三　太平　太清　永宁　附化郡领县四　附化　息泽　五原　广牧【中多朔州地】
　　梁普通三年魏主诩居柔然于怀朔之北　五年八月魏东西部勑勒皆叛附防陵乃改怀朔镇为州
　　元帝承圣二年齐主居柔然于马邑川
　　周建徳六年二月北朔州置总管府
　　隋志马邑郡注旧置朔州开皇初置总管府大业初府废统县四　善阳注后齐置县曰招逺郡曰广安开皇初郡废大业初县改曰善阳置代郡寻曰马邑又有后魏桑干郡后齐以置朔州及广宁郡后周郡废大业初州废　神武注后魏置神武郡后齐改曰太平后周罢郡有桑干水　云内　开阳
　　隋文帝开皇十九年突厥突利入朝立为启民可汗筑大利城于朔州以居之
　　唐朔州马邑郡本治善阳建中中节度使马燧徙治马邑后复故治领二县善阳注武徳四年省常宁县入焉马邑注开元五年析善阳于大同军城置
　　旧唐志朔州善阳汉定襄地有秦时马邑城武州塞后魏置桑干郡隋为善阳县
　　水经注石门鄣西北光禄城即怀朔镇城也　中陵水又西北流迳善无县故城西王莽之隂馆也
　　十三州志曰旧定襄郡志地理志曰雁门郡治
　　宋志朔州唐置后唐为振武军石晋以赂契丹宣和五年守将韩正以州来降金人寻逐正复取之
　　元志唐改马邑郡为朔州后唐升镇武军宋为朔宁府金为朔州元因之
　　按汉善无前属雁门后属定襄皆系郡治魏天平二年置善无郡善无沃阳二县属焉在勾注山之西北与朔州为近
　　马邑县
　　汉志雁门郡剧阳注莽曰善阳　马邑注莽曰章昭秦时筑城于武州塞内名马邑搜神记晋地记师古注章怀注皆同按今朔州即古马邑其故城在今州东今之马邑非古马邑也
　　汉太原郡之广武县城在今治南　后唐天成三年置寰州治寰清县即今马邑县境
　　左云县
　　大同纪汉建武十三年卢芳奔四郡归正省定襄徙其民于西河汉书以省定襄为十年事按芳窃据诸郡十年芳未破也何以得省必芳奔而始经理边郡也二十七年太尉赵熹典边事上言请复缘边诸郡
　　乃复置五原定襄郡
　　平鲁县
　　汉文帝十一年夏募民实云中　十二年三月募民输粟云中
　　晋咸康五年三月代王什翼犍立迁于云中　大元十六年魏主珪居北部柔然于云中　元兴二年魏居尉迟部万余家于云中
　　唐永徽元年九月置单于都防府　时同置瀚海都防府领金微新黎等七都督仙蕚贺兰等八州三年复徙瀚海都防府于云中为云中都防府碛以北蕃州瀚海以南云中　景龙二年三月置三受降城
　　尹耕曰按单于都防府置在云中今瀚海都防府复曰徙置云中是云中有两都防府也考之史李靖破突厥迁三百帐于云中阿史徳氏为之长后部落渐众议立可汗帝曰今可汗古单于也乃更为单于都防府是单于都防専统迁户而瀚海之徙云中者则统碛南蕃州虽同城而职任异也或曰瀚海所徙史文曰古云中单于府所置但曰云中是其时有两城也单于置于新城瀚海徙于旧城不相妨也一统志曰新云中在今大同城北郭外古云中在丰胜之间相去四百余里理或然也
　　归化城
　　大青山祁连山隂山阳山等地通辨　归化城在辽金元丰州之城其西有隂山阳山大青山北通瀚海南临黄河秦使恬北击胡渡河取髙阙据阳山北假后汉五原郡西安阳北有隂山武帝克匈奴因置隂山县徐广谓隂山在河南阳山在河北水经注钟山即隂山又曰阳山即隂山元延祐修道碑又谓大青山即天山即祁连山明一统志大青山即隂山是诸山名虽异而实同也按石碌山之西为隂山山东南为东受降城隂山之西为阳山更西为大青山山东南为中受降城西南为西受降城城西越长宁河阿保之南即贺兰山也至甘州为汉张掖郡穷石之东为焉支山肃州为汉酒泉郡髙台之南为祁连山此皆在嘉峪以东至于伊州之北为天山其西为栁陈城更西为髙昌即明火州为汉车师唐交河蒲类两县地是天山与祁连已东西判然矣金时以边外称天为祁连置静州天山县遂名大青为祁连而元亦因之宜覈水经注山在中国之极北故名隂山水北曰阳山在河水之北故亦谓之阳山以此正徐广隂山在河南一语之误诚是矣然河自明季三部落之西北转迳大青山之隂其南有马隂山山以东即周朔方汉朔方郡及明河套故地水经所云河水又南迳马隂山西是也徐广之所谓隂山在河南庸或指此山乎抑宜覈
　　按舆地有名异而实同者如条山蒲山雷首山之类是也有名同而实异者如长城外有贺兰山朔州右玉亦胥有贺兰山肃州有祁连山大青山亦名祁连山五寨别有祁连池又如大同虞乡盂县胥有方山潞安大宁浮山胥有壶口山辽州武乡平陆黎城胥有箕山永济长治胥有首阳山介休平定州胥有绵山此类甚多当析观之
　　青冡辨　青冡汉明妃墓也宋辽以来诸史多言青冡今在归化城南十余里黑河之侧夫归化城汉五原郡地距幕北絶逺而宋史云太平兴国八年丰州刺史王承美败辽师追北至青冡百余里辽史神册元年八月太祖防朔州勒石记功于青冡之南西京志亦云丰州有青冡元史太祖十四年驻军青冡繇东胜渡河收西夏合诸史覈之其地胥近归化城此又何説也按汉史甘露元年呼韩邪欵塞愿留居光禄塞下保汉受降城而北边息警者六十余年岂其时王歙軰实之而遂克返葬与抑好事者艳青冡之名凿空驾虚流至宋辽遂援为典要与老杜云一去紫台连朔漠独留青冡向黄昬曰一去曰独留似有疑辞间尝询之商旅塞草皆黄未闻此冡之独青也然则志其名无凿其地可也








　　山西通志卷一百七十七
<史部,地理类,都会郡县之属,山西通志>
　　钦定四库全书
　　山西通志卷一百七十八
　　辨证【三】
　　宁武府
　　宁武县
　　楼烦见周王会图
　　史记赵世家武灵王行新地遂出代西遇楼烦王于西河而致其兵言致其人而用之也是以楚汉之际多用楼烦人别为一军髙祖功臣侯年表阳都侯丁复以赵将从起邺至霸上为楼烦将而项羽本纪汉有善骑射者楼烦【应劭曰楼烦胡也今楼烦县】则汉有楼烦之兵矣灌婴击破柘公王武斩楼烦将五人攻龙且生得楼烦将十人击项籍军陈下斩楼烦将二人攻黥布别将于相斩楼烦将三人功臣表平定侯齐受以骁骑都尉击项籍得楼烦将则项王及黥布亦各有楼烦之兵矣　史记武灵王破林胡楼烦筑髙阙塞按林胡楼烦在今宁武府西北及岢岚州东北地髙阙塞在今归化城西北
　　汉志太原郡汾阳注北山汾水所出西南至汾隂入河过郡二行千三百四十里冀州寖　雁门郡楼烦注应劭曰故楼烦胡地　武州注莽曰桓州
　　后汉志雁门郡武州注武帝诱匈奴入武州塞　雁门郡楼烦
　　按地形志頴州汝阳弋阳三郡南兖州下蔡郡均有楼烦非此楼烦也
　　隋大业四年置楼烦郡
　　唐武徳四年置北管州六年并入岚州号岚州楼烦郡
</div>
    <div class="pagination">
<a href="山西通志_page597.html">上一页</a><span>...</span><a href="山西通志_page593.html">593</a><a href="山西通志_page594.html">594</a><a href="山西通志_page595.html">595</a><a href="山西通志_page596.html">596</a><a href="山西通志_page597.html">597</a><span class="current-page">598</span><a href="山西通志_page599.html">599</a><a href="山西通志_page600.html">600</a><a href="山西通志_page601.html">601</a><a href="山西通志_page602.html">602</a><a href="山西通志_page603.html">603</a><span>...</span><a href="山西通志_page599.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
