<!DOCTYPE html>
<html>
 <head>
  <meta charset="utf-8"/>
  <title>
   福州府志乾隆本 - 第 85 页/共 388 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福州府志乾隆本 - 第 85 页/共 388 页
  </h1>
  <div class="content">
   魏布政体明墓，在古路山。
　　何副使御墓，在新丰里水南山。
　　施副使观民墓，在时和里奎龙山。
　　陈知府一贯墓，在金印山。
　　郭赠公遇卿墓，在龙洞山。
　　叶赠公仕俨、广彬墓，俱在化南里双石山。
　　叶知府朝荣墓，在化南里罗湾山。
　　施布政鹏墓，在福唐里南巷。
　　林知县廷植墓，在港尾山。
　　施编修兆昂墓，在时和里溪乾山。
　　卢知府一诚墓，在黄眉山。
　　林按察茂槐墓，在永福里龙溪山。
　　林御史汝翥墓，在灵得里大南洋。
　　余按察梦鲤墓，在仁寿里锦屏山。
　　林给事正亨墓，在浔洋里中凤山。
　　郭忠烈公应响墓，在漈头山，有司营葬。
　　何知府玉成墓，在厚穆山。
　　呼都督良朋墓，在清仁里高车山。墓前有“身经百战，勇冠三军”坊。
　　林都督兆鼎墓，在六十都，有司营葬。
　　钱进士肃乐墓，在黄蘗山。《榕城景物考》：肃乐，宁波人，窜居福清，后入海岛中，呕血死，其门人故旧为葬此山。
　　国　朝
　　施参议起元墓，在时和里。

卷之二十四
　风　俗
　　

　　风俗日趋于变，而惟郡之风俗为善变。当秦、汉之际，闽越从破秦、楚，围东瓯，击南粤，民乐于战斗，有《秦风·小戎》之俗。迨刘宋虞愿立学，唐常衮兴贤，而俗初奋于学。然王氏窃据，延至数传，西湖歌舞，士女喧阗，其民习于浮侈。至宋朱子绍濂洛嫡传，福郡尤多高第，弟子阐明圣道，弦诵互闻。盖向之习染，悉湔洗无留遗矣。自兹厥后，风气进而益上，彬彬郁郁，衣冠文物之选，遂为东南一大都会。古所称海滨邹鲁，至今日而益验矣。故曰：“惟郡之俗为善变。”志风俗。
　　《汉书严助传》：“越，方外之地，劗发文身之民，绵力薄材，习于水斗，便于用舟。”
　　《隋书地理志》：“建安俗颇同豫章，其君子善居室，其小人勤耕稼”。按隋建安治今福州。
　　唐《十道志》：“闽中嗜欲、衣服，别是一方。”
　　林谞《闽中记》：“产惧薄以勤羡，用喜啬以实华。自晋、宋文雅以来，教化丕变，家庠序而入诗画。”宋吕祖谦《冶城》诗：“路逢十客九青衿，半是同袍旧第兄。最忆市桥灯火静，巷南巷北读书声。”龙昌期《福州》诗：“是处人家爱读书。”陈植诗：“行到人家尽读书。”“君子外鲁内文，小人谨事畏法，民以鱼盐为生。”宋陈植诗：“宴饮直尝千户酒，盘餐惟馔两潮鱼。”鲍祗诗：“两信潮生海接天，鱼虾入市不论钱。”
　　《图经》：“其俗俭啬，其性纡缓，争者喜讼，病者好巫，海滨几及洙泗。”万历《府志》：“宋诸儒倡濂、洛之学，号海滨邹鲁。”“女率作同于男”。万历《府志》：“人勤于治生，田则夫妇并作，(按今俗：自中户以上，尤好以婢执役，高鬟彩屐之女，道路络绎，几与青衣等。往往有过时不嫁者，盖锢婢之风虽不为甚，而亦未尽无也)。”
　　《三山志》：“民生其间，其质纾缓强力，可以久安无忧。”
　　《宋史·地理志》：“民安土乐业，川原浸灌，田畴膏沃，无凶年之忧。”万历《府志》：“厥土黑壤，厥田中下，宜稻。岁再获，其高田间种麦。”宋徐经孙诗：“湖田种稻重收谷。”许敦仁诗：“负郭湖田插双收。”乡学，喜讲诵，好为文辞。信鬼尚祠，重浮图之教。宋黄幹文：“闽中塔庙之盛甲天下。家设木偶，绘像堂殿之属，朝夕事之。髡其首，而游于他州者，闽居十九焉。”徐经孙诗：“山路逢人半是僧。”又“城里三山千簇寺，云间七塔万枝灯。”土地逼狭，虽硗确之地，耕耨殆尽。《闽小记》：“闽中壤狭田少，山麓皆治为陇亩，昔人所谓磳田也。”
　　《万历府志》：“明兴，人文益盛，故其俗尚文词，贵节操。多故家世族，君子朴而守礼，小人谨而畏法，此其风之美也。其敝也，地不通商贾之利，民贫者众，或喜讼轻生。深山长林触岚气者多病死。巫因以神奸惑，愚民信鬼淫祀，从来久矣。附郭闽县、侯官及外七邑，风大抵同，而微有异。”万历《府志土风后论》：“昔孔子序齐、鲁之风，较其至道则先与鲁，盖鲁，秉礼之国也。闽俗彬彬称邹鲁矣。然考之宋庆历间，蔡忠惠守闽，尝慨丧葬之废礼，婚娶之论财也。作戒数端，用垂民训。乃今世远代更，而陋俗益偷，奸萌滋起，有出于忠惠教诫之外者。识微之士，抱隐忧焉。夫婚嫁侈靡，珠玉莹煌，商财贿也。博戏驰逐，樗蒲百万，作色相矜，必争胜者，重失召也。游闲公子，饰剑履，妖服怒马，扬扬过里门者，为富贵容也。冥顽之夫，竞及刀锥，稍不得逞，即口炎野葛以死，掷之蔑不覆其家者，俗横暴也。闾巷少年，仰机利，泛溟渤，危身取给，不避刀锯之诛，走死地如鹜者，徼重获也。夫竞奢斗智，饮毒作奸，至逾度也，至干纪也。闽之俗趋利喜诈，大都流于齐矣。欲还其旧而邹鲁，是遵何术哉?语云：‘表正则影随。夫上有好，则下有甚，盖移风易俗，令行禁止，在上不在下也。’子言之矣，君子之德风。”按后论所称陋俗，至今犹然，故附着焉。
　　[HT]近世于冠礼鲜能行者，郡中惟一二礼法之家，偶一举行。民间则男女年十六，延巫设醮，告成人于神，谓之做出幼，是失礼逾远也。谢肇淛在杭云：“新妇不带星行，恐犯天狗星。嫁女三日，父母家来饷食，谓之饣耍女。三日后，女偕婿省父母，谓之回鸾，又谓之转马。即古反马之义。五月归宁，谓之取夏衣。按今俗，婚嫁祗以财势相雄，市井强有力之家，奁值累千金，至有鬻产治具者。若延师，则纤毫必较。谚云：‘有钱嫁女，无钱教子。’其风为已下矣。凡初聘，用钗、镯、酒、果之仪，继行纳币礼。合卺之日，贽见舅姑，三日谒家庙，以次及其家众。”在杭云：“闽俗，于初属纩之时，延巫置灯轮转之，男女环绕号哭，谓之药师树。死，每七日，则备一祭，谓之过七，至四十九日而止。或有延僧作道场功德者，缙绅礼法之家不尔也。死后，朝夕上食，至百日始罢。客来祭者，一尝茶果而出，子姓族戚乃馂其祭余。又有乘初丧而婚娶者，谓之乘凶。按：今乘凶及延巫置灯诸恶习，编氓尚沿之，士大夫家绝无是也。旧发丧受吊，率四十九日，历时既久，执事多疲，而简于礼。近稍减为二十一日，或十四日。葬则用鼓乐导从，更有惑于青鸟之说者，停枢数十年不葬。坟茔用砖砌，家饶者以三和土筑之，造作华美，费逾千金。虽下贫之家，营圹亦必数十百金，往往有历数世而不能葬者。祭，则世族之家有宗祠，四时荐献。其外祭祈禳，亦致恭敬，而俗则最尚巫觋。又云：“闽女巫有习见鬼者，言人人诛，足征诈伪；又有吞刀、吐火，为人作法事者。”又“俗当瘟疫之疾一起，即请邪神奉事于庭，惴惴然朝夕礼拜，许赛不已。幸而病愈，又令巫作法事，以纸糊船送之。水际船出，人皆闭户避之。”曾异撰孝廉云：“闽俗，病瘟独信觋，谓谒医必死，虽至亲亦惧传染，不相顾问，死亦不发丧。”按：神俗称大帝，像设凡五，其貌狰狞可畏。殿宇焕俨，过其前者，屏息不敢谛视。又传：五月五日为神生日，前后月余，酬愿演剧，各庙无虚日。即无疾之人，亦皆奔走呼吁，惟恐怨恫获罪谴。或疫气流染，则社民争出金钱，延巫祈祷，谓之禳灾。国朝康熙三十九年，知府迟惟城毁五帝庙，撤其材以葺学宫，民再祀者罪之。乃迟卒未逾时，而庙貌巍然，且增至十有余处，视昔尤盛。盖巫觋藉以掠金钱，愚氓冀以免殃咎，故旋毁旋复，法令所不能禁也。闽中故多淫祀，此特其尤甚者耳。国朝查慎行《福州太守毁淫祠歌》：“愚氓致贫盖有术，祈福淫祠亦其一。八闽风俗尤信巫，社鼠城狐就私昵。巫言今年神降殃，疠疫将作势莫当。家家杀牛磔羊豕，举国奔走如风狂。迎神送神解神怒，会掠金钱十万户。旗旄夹道卤簿驰，官长行来不避路。忽闻下令燔妖庐，居民聚族初睢盱。青天白日鬼怪遁，向来祗奉宁非愚。嗟嗟!千年陋习牢相纽，劈正须烦巨灵手。江南狄公永州柳，此事今亡古亦偶，独不见福州迟太守。”
　　郡之儒风最盛，闽侯而外，则长乐、连江、福清其上也；永福、闽清、罗源、古田、屏南其次也。闽中不宜蚕桑，不工织纟壬，乡民大率僇力治田。今高仰之地，靡不垦辟，地利殆无余矣。曾子固《道山亭记》云：“麓多杰木而匠多良能，人以屋室钜丽相矜，虽下贫必丰其居。”今亦未尽然，而五工则颇有良者，其他杂作，终非吴下之比。商以家设质库及业鹾者为上，亦有贾于海者，有散之四方者。其一切服、食、嫁、娶、丧、葬诸事，虽竞尚靡侈，而亦非真为家拥厚赀也。
　　　　岁　时
　　元　日　祈年，洁屋宇，陈设酒醴，焚楮帛，以承灵贶。少长序拜，戚友相过贺，三日市不列肆，谓之节假。近岁有节内列市如故者。谢在杭：“闽俗，元旦不除粪土，至初五日辇至野地，取石而返，云：得宝，则古人唤如愿之意也。”节内外旬日，挈筐木盍往四郊墓祭。清明、重九亦然。
　　立　春　前一日，迎土牛，州人聚观。《游宦纪闻》：“三山之俗，立春前一日，出土牛于鼓门之前，倾城出观，云：‘看牛’，则一岁利市。《闽小纪》：“会城迎春，必于忠懿王庙前乞土，作土牛始成。”明曹学佺诗：“马从太守分骖去，牛向前王乞土来。”是日，啖春蔬、春饼。宋蔡襄诗：“春盘食菜思三九。”林迥诗：“青韭供盘饼面圆。”
　　上　元　张灯，自十一日起，至晦日止。十三、十四、十五三夜尤盛。影灯象人、物、花、果、禽、鱼，裁缯剪纸及琉璃为之。庙刹驾鳖山，玲珑飞动。又为木架彩棚，妆演故事，谓之台阁。俳优百戏，煎沸道路，箫鼓喧阗，至于彻夜。又有舁木偶像，摇兀而行，谓之闯神。前列长炬，扌从金伐鼓，震耀耳目。城市村镇、庙社俱有之，每出或至争道相竞斗，近奉禁止，其风乃息。《三山志》：“官府及在城诸大刹，皆挂灯球、莲花灯、百花灯、琉璃屏、列置盆燎。灯并径丈余，簇百花其上，燃虫葛烛十余炬对，结彩楼争靡斗焰。又为纸偶人，作缘竿、履索、飞龙、舞狮之像。仍弛门禁，远乡下邑来者，通夕不绝。”江邻几《杂志》：“蔡君谟守福州，上元日，命民间一家点灯七盏，陈烈作大灯丈余，书其上云：‘富家一盏灯，太仓一粒粟。贫家一盏灯，父子相对哭。’风流太守知不知，犹恨笙歌无妙曲。”按《三山志》作刘待制瑾守福州日事，未知孰是?谢在杭：闽方言以灯为丁，每添设一灯，则俗谓之添丁。富贵之家，曲房燕寝，无不张设，殆以千计。市上每家门首，悬灯二架，十家则一彩棚。其灯上自彩珠，下至纸画鱼龙果树，无所不有。游人士女，车马喧阗至二十外。薄暮，市上儿童即连臂相呼，谓求饶灯。大家妇女，肩舆从数桥上经过，谓之转三桥，贫者步行而已。”明邓原岳《闽中元夕曲》：“今宵雨霁动新凉，短拍长歌夜未央。学得昆山齐按节，还珠门外月如霜。邀来女伴转三桥，歌舞丛中落翠翘。归去春闺愁不寐，更无肠断似今宵。街头宝炬夜初开，一曲新词怨落梅。怪底隹人好妆束，闽王庙里看灯来。绣幕珠帘曲宴开，梅花影里玉山颓。也知春色浓如酒，可忍灯前不醉回。”谢肇淛《五夜元宵》诗：“千枝凤蜡一时悬，共道元宵胜去年。人影渐随香雾合，月轮还让彩灯圆。虹桥半起摇星斗，锦障初开试管弦。更说闽山香火胜，鱼龙百戏列斋筵。彩棚高结彩霞标，火树银花第二宵。兔魄却疑今已满，灯花还比夜来饶。翠翘浮月盘龙动，玉勒嘶风宝马骄。士女喧阗春似海，更疑圆满到明朝。舞凤蟠龙百戏陈，寒空如水涌冰轮。三千世界团栾夕，十万人家富贵春。碧海有天皆紫雾，锦城无地不红尘。行游漫道今宵永，漏咽铜壶夜又晨。银烛花开月渐迟，看来已减一痕丝。莫言灯市将残夜，只当蟾光欲满时。骢马壁车寻旧路，红牙檀板变新词。春光一夕都衰谢，浪蝶游峰尚未知。春色阑珊事渐非，赏心谁复惜芳菲。敲阑禁鼓月初上，踏遍残灯人已稀。杨柳舞多凋绿绮，芙蓉焰少落红衣。六街尚有余香在，拾得遗簪信马归。”曹学佺《洪江元夕》曲：“料丝颜色胜玻璃，辟易光芒万丈齐。锦字分明人不识，回文织向窦家妻。彩晕重重照碧虚，檐前疑是水中居，翻嗔桥路横如带，闭却灯辉不放舒。”
　　正月二十九日　杂饴果煮糜哺之。俗云：“食之却病。”谢在杭：“是日谓之窈九，以天气常窈晦然也。按方言亦云：“孝九。相传目莲以是日供母，非是。”《天中记》：“是日谓之穷九。《四时宝鉴》：“高阳氏之子好衣敝食糜，是日死，世作糜粥破衣祝于巷，曰除贫，此乃其遗俗也。
　　寒　食　踏青，《壶中录》：“闽中以二月二日为踏青节。”采野菜为月霍。《三山志》：“亦唐人杏粥、榆羹之意。”(按宋时，有秋千，竞渡诸戏。秋千地在春台馆之内外)。
　　清　明　祀先祖，屋檐插柳枝。俗云：“以祓除不祥。”
　　上　巳　悬荠菜于门。按王磐《野菜谱》：“碎米荠，三月采，可作虀，今俗悬于门，未知何义。”禊饮。宋王逵《上巳游东禅》诗：“紫陌破清晨，雕鞍映画轮。因修洛阳禊，重忆永和春。锦绣荀香度，楼台梵宇新。忙中得闲暇，来见解空人。”明曹学佺《西湖修禊》诗：“胜友依辰集，长筵就水宽。美人从后至，春色未应阑。风候频看变，晴光乍作寒。鸥波生曲渚，鸟道出层峦。衣带垂芳草，亭台藉上兰。车尘犹隔畛，镜象在澄澜。邸阁三眠柳，渔家一钓竿。浮觞传洛下，禁火忆林端。遗俗虽堪吊，前贤已达观。但当金谷酒，满酌不辞难。”
　　四月八日　浴佛，寺刹建龙华会。方言：“佛洗灾。”《山堂肆考》：“南方专用，腊月八日浴佛，今人家浴佛，亦有在腊月者，而僧寺则四月为多。”
　　端　阳　自五月一日始，人家悬蒲艾，妇女系续命丝，佩符，簪艾虎，作粽。《岁时记》：唐时，岁节有九子粽。百索粽、角粽、锥粽、筒粽、秤椎粽。午日书符，作门帖，浴兰汤，以蒲与雄黄入酒，饮之；并制雄黄为筒，燃于屋壁床帐之上，小儿则以其末涂耳、鼻，云：“避百毒。”尤尚竞渡，台江、西湖、北湖及城内诸河皆有之，而苏岐尤盛。谢在杭《福州志》载：闽中以五月四日作节，谓王审知以五日死，故避之。考《五代史·年谱》：审知以十二月死，非五月也。《闽部疏》：端午节，尤重竞渡，所过山溪，数家之市皆悬舟以待，往往殴击，至杀人成狱。禁稍弛复竞，其俗成，不能革也。宋程师孟《观竞渡》诗：“三山缥缈蔼蓬瀛，一望青天十里平。千骑临流搴翠幄，万人拥道出重城。参差虫[KG-*3]带□横波澜，飞跃鲸鲵斗楫轻。且醉樽前金潋滟，笙歌归道月华明。”明谢肇淛[HT6SS]《西湖竞渡》诗：“一曲湖如镜，轻舟隐芰荷。况当悬艾节，共听采菱歌。棹影群龙戏，涛声万马过。楫飞晴散雨，鼓急水惊波。藉草红裙密，鸣榔锦袖多。战酣残暑失，酒醒晚风和。胜事追河朔，英魂吊汩罗。人归纤月上，良夜乐如何。”曹学佺《台江观竞渡》诗：“山河原属越王台，台下江流去不回。祗为白龙先入钓，纷纷鳞甲截江来。人看龙舟舟看人，人行少处少船行。有时泊在柳阴下，箫鼓寂然闻水声。”
　　七月七夕　妇女陈瓜果七盘，茗碗炉香各七数，用针七条，取绣线于焚楮光中伏地，俄顷穿之，以能否夸得巧之多寡。又取小虫喜子盛盒中，平明启视，以成茧为得巧之验。
　　中　元　具酒馔，献祭祖先，焚楮陌，俗谓之烧纸衣节，寺观作盂兰盆会。《南国风俗》：“中元夜，家户各具斋供，罗于门外或坰衢，祝祀伤亡野鬼。谢在杭：“闽人最重中元节，家家设楮陌冥衣，具列先人号位，祭而燎之。女家具父母衣冠，袍笏之类，笼之以纱，谓之纱箱，送父母家。是月之夜，家具斋，馄饨、楮钱、延巫于市，祝而散之，以施无祀鬼神，谓之施食。”明陈肇曾《湖中普度》诗：“当年胜会说盂兰，今夕何期此地看。映月灯光凭上下，不知宫殿水晶寒。”
　　中　秋　士女登乌石山进香，夜燃神光塔灯。是夕，妇女连臂出游，谓之走百病。明陈荐夫《乌石进香词》：“凉飚吹商蟾兔清，明绳曳玉低斜横。七车油壁税南陌，莲花蹴月参差行。邻霄高台祠帝女，金兽含烟喷秋雨。玻璃钿合开古香，九节瑞龙燃不死。敢疑白皙游冶郎，骑行足阑入调红妆。秋波盈盈澄碧光，回环射裂千柔肠。熊祥乞归碧霞馆，腻雨浓云生梦感。元虚不种真麒麟，十二琼楼怅秋晚。”曹学佺《泛舟江上观塔灯作》：“浮丘塔夜放花灯，江上看时倍几层。向月金茎承沆瀣，中天玉柱势凭陵。绕枝鹊骇珠弹落，照水犀然宝藏兴。舟子亦知功德事，指予回顾两三僧。”
　　九　日　登高，饮茱萸菊酒，啖栗粽。谢在杭：“九日作糕，自是古制。闽人乃以是日作粽，与端午同。”《景云类纂》：“九日蒸糕馈遗，惟闽城仍角黍，不知何见。”
　　冬　至　州人不相贺，舂米为圆饣甫之。《南粤志》：“十月一日，闽中皆作米雷糍及京饨，以祀先祖，盖告冬之义也。崔宝《四民月令》：“冬至荐黍糕，腊月先荐元冥，以及祖祢。”按今俗作黍糕，乃在晚岁时。二十四日，祀灶。谢在杭：“俗谓灶神是夜上天，以一家所行善恶奏于天也。”明陈荐夫《送灶行》：“人家腊月祀灶王，二十四夜朝紫皇。善恶条陈朗如镜，贫富穷通我司命。盘中有饴凝作脂，愿神口舌甘如饴。翁老踉跄望空拜，秽恶触神神勿怪。神言汝家多罪过，赦汝愚蒙矜汝误。汝甑尘生突不黔，不如放我上青天。”
　　除　夕　人家更春帖，燃爆竹于庭，以豚糕相遗，曰：“馈岁”。又曰：“分年”。设酒食聚饮，曰：“别岁”。又曰：“团岁”。达旦不寐，曰：“守岁”。子弟向家长拜庆，曰：“辞年。”饭兼数日之炊，曰：“宿岁饭”。又曰：“隔年陈”。《吴中风土记》：“人家各于门首燃薪盆，谓之相暖热，闽谓之烧火爆。”《三山志》：州人以竹著火，烧爆于庭中，儿童当街烧爆相望，戏呼达旦。
　　　　气　候
　　《三山志》：燠不为瘴，寒不至冱。《闽书》：“气候恒燠。”唐高适《送郑侍御谪闽中》诗：“南天瘴疠。”和韩偓诗：“四序有花长见雨，一冬无雪却闻雷。”元萨都刺诗：“三山一夜雨，四月满城秋。”明黄景昉诗：“莫愁良夜杵磬稀，海国秋深尚葛衣。”谢在杭：“闽中无雪，然间十余年亦一有之。忆万历乙酉，二月初旬，雪花零落如絮，逾数刻，地下几六七寸。故老云：“数十年未之有也。”按闽地素和燠，草木四时不凋。桃李冬花，接孟春如一序。蛰虫遇晴暄，率蠢蠢然动，古所谓炎方也。然今至朔风凛冽，霜威裂肤，重裘拥炉，犹齿齿乞手战，作苦寒色。短褐不完之子，有至僵绝者。迩来无岁无雪，但不积耳。而旗、鼓二峰，凝寒不化，遥望若玉山然。或仲夏，霪雨积旬，人皆负纩，岂地气之迁移使然耶。
　　各　县
　　《古田志》：“重岗复岭，岚阴至午乃霁。田岁一获。其俗鄙朴勤力，居山谷者往往逋赋。短小精悍，好斗喜讼，易动难安。”元吴海《送郑训导序》：“古田在昔，提封之广，居民之众，里邑之华，文物之盛，盖彬彬焉。”明谢杰《与刘令书》：“依山负险，舟楫不通。民务稼穑，鲜逐末之利。”
　　《屏南志》：“地瘠民贫，朴陋少文。贵巫尚鬼，疾病无医药。”
　　《闽清志》：“男耕女织，民不侈靡。”宋常挺《贡士庄增田记》：“家相率而学，人相率而善。”《闽书》：“俗务稼穑，而笃于事鬼。”
　　《长乐志》：“民俭朴自守，比户诗书，无雕巧之工。乡有再熟之稻。近海之民，走海如鹜。南乡之民多柔，北乡之民多悍。”旧志：“男勤耕读，女尚蚕织。《闽书》：“辨贵贱，序长幼，有古遗风。”在杭云：“邑虽海滨邹鲁，而士大夫礼法甲于他郡。市者不饣希价，男女别于途。”
　　《连江志》：“乡饶鱼稻，易给资求。婚媾严于非偶，治丧不用浮屠。诗礼之家，廉隅自饬，无累于有司。男力耕耘，事渔钓，女勤织纟任，治罾罛。”
　　《罗源志》：“士尚儒雅，细民亦知向学，风淳讼简，敦尚本业。”《闽书》：“罗源抗负岩峦，襟带陂泽，邑居岚气如甑。民山耕海渔，仅足自给，俗少文，易治。”
　　《永福志》：“邑居万山之中，火耨水耕，岩锄陇莳。引水不及之处，种菁种蔗。伐山采木，其利乃倍于田。君子重名节而薄声利，小人男耕女织，山谷之中有至老不入城市者。”[HT6SS]宋林岊《虚心堂记》：“簪缨星罗，弦诵风行，髫龀有文，农工知义，易治而难服。”
　　《福清志》：“地广土瘠，人俭朴习，勤诗书与耕织、鱼、盐之业相间。士重廉耻，女秉贞懿，独其尚气健讼，夙习未革。”《闽书》：“地多泻卤，有海船之利。”《铁围山丛谈》：“福清县有讼遭金蚕毒者，县官求治不得踪，或谋献取两刺猬，必获矣。盖金蚕畏猬，猬入其家，金蚕则不敢动。虽匿榻下，墙罅，皆为两猬擒出。
　　　　方　言
　　闽谓雨曰：“辅”。《礼统》：“雨者，辅时生长均遍”。又云：“雨者，辅也”。
　　谓霰曰：“米雪”。《说文》：“霰稷，雪也。《埤雅》：“闽俗谓之米雪，言其霰粒如米，所谓稷雪，义盖如此”。
　　谓虹曰：“空”。去声。《韵书》：“虹”一音“贡”。
　　谓暑中小雨曰：“过云雨”。唐元稹诗：“江喧过云雨”。
　　谓父曰：“郎罢”。子曰：“囝。”唐顾况诗：“郎罢别囝，吾悔生汝。囝别郎罢，心摧血下”。宋陆游诗：“阿囝略知郎罢老”。在杭云：“闽人呼父为郎罢，谓既有子，诸事可已也。”
　　谓母曰：“奶。”《通雅》：“李贺称母阿奶”。
　　谓妇女曰：“珠娘”。任昉《述异记》：“越俗以珠为上宝，生女谓之珠娘。”《闽小记》：“福州呼妇人曰：珠娘。”
　　谓友婿曰：“同门”。《尔雅》注：“江东人呼同门为僚婿”。
　　相谓曰：“侬”。自称曰：“侬”。问何人，曰：“那侬”。连江称人，亦曰：“侬”。
　　谓作为“佐”。唐杜甫诗：“主人送客无所作”。韩愈诗：“君欲问方桥，方桥如此作”。皆叫作为佐。
　　谓来为“厘”。唐陆德明《经典释文》诗：“贻我来牟”。《左传》：“弃甲复来。”皆音厘。
　　谓无曰：“毛”。《史功臣表》：“靡有孑遗耗矣”。孟康曰：“耗音毛”。颜师古曰：“俗谓无为毛”。
　　谓不慧曰：“蠢物”亦曰：“呆。”《晋书·天文志》：“庶物蠢蠢。”唐韵小呆大痴，不解事者。”
　　谓戆曰：“服毒”。
　　谓语不明曰：“含胡。”《唐书颜杲卿》传：“含胡而死”。
　　谓初生曰：“出世”。死曰：“过世”。《晋书符登传》：“虽过世为神。”
　　[HT]谓屋曰：“厝”。
　　谓家中小巷曰：“弄”。《南史》：“东昏侯遇弑于西弄。”谓院曰：“天井”。门之关曰：“闩。”
　　谓午饭曰：“食昼”。夜饭曰：“食眠”。傍晚曰：“下半晡”。《汉书·天文志》：“下晡至日入为麻”。上半夜曰：“上半眠”。下半夜曰：“下半眠”。明日曰：“明旦”。
　　谓折花曰：“拗花”。唐元稹诗：“今朝谁是拗花人”。
　　谓冒鼓曰：“鞔鼓”。鞔音蛮。《吕氏春秋》：“宋子罕之邻为鞔丁。”今省城南门外，有鞔鼓洋”。
　　谓船之大曰：“巢蓬”。《书影》：“巢当作艚。”《韵释》云：“艚，舟名”。
　　谓指镮曰：“手指”。《诗》郑笺：“后妃群妾，以礼御于君所，女史书其日月，授之以环。当御者着于左手，既御者着于右手”。
　　谓首饰曰：“头面”。谓器用曰：“家私”，谓事曰：“事际”。《南史》：“帝虽以事际须晏”。
　　谓急遽曰：“鹘突”。不同曰：“各样”。羞曰“少礼”。
　　嫁娶问名曰：“请号”。纳采曰：“领礼”。女出阁曰：“做新妇”。庙见曰：“出房”。
　　谓物完全曰：“囫囵”。藏物曰：“囥”，谓此处曰：“此边”。彼处曰：“许边”。
　　谓寒曰：“凊”。《礼记》：“冬温而夏[HT6，7”SS]凊”。《管子》：“夏之就冫青”。
　　谓剩物曰：“长”。去声《世说》：“恭平生无长物”。
　　　　告　谕附
　　宋知福州事蔡襄《教民十六事》：“一、应有无图辈，欺诳是知州亲知，于州县打索关节，乞取财物，许人告。二、市买卖物，亏减价例，及不画时还钱，仰行人陈追。三、行人于诸官厅干当厨库公人及市买等处，每月若有行用钱物，罪在行人。四、巡栏告税，不许擅入人家，搜检税物氵页申州，取候指挥。五、市行见行铜钱。如有夹杂砂蜡新钱，许人告。六、银行辄造次银出卖，许人捉。七、人户居停赌钱，本罪科断外，必定折屋纳官。八、僧人不得止宿俗家，妇人不得听讲，及非时入僧院。九、诸官除依条，本厅并专辖处科决外，不得擅行赏罚。十、巡检使臣非承使州指挥，不得带领甲兵搜索人家违禁物色，若窝藏强劫，并杀人贼，明有踪迹，许收捉。十一、诸县擅行科配修造，及诸邑乡人，敛掠人户钱物入已，仰人陈理。十二、在州坊虞侯所出，并外县公人所受情弊，放散公事，不送州县，许人告。十三、推司当直司并外县公人因勘公事，广有所受，许人因事报覆。十四、诸坊只得管本地内争斗，火烛、奸盗、赌钱、杀牛、公事。十五、在城里外，丧葬之家，丧夜不得置酒肉燕乐以亏孝道。山头不得广置斋筵，违者，罪在家长。十六、士庶家不肖子弟，盗卖家产，并转肩出利，买客人货，贵买贱卖，如本人无钱，勒牙保人，卖业填还。”
　　又《五戒》：“观今之俗，为父母者，视已之子犹有厚薄。迨至娶妇，多令异食。贫者故困于日给，其势不得不然，富者亦何为之。盖其父母之心，不能均于诸子以至此，不可不戒。二曰：人子之孝，本于养亲，以顺其志，死生不违于礼，是孝诚之至也。观今之俗，贫富之家，多是父母异财，兄弟分养，乃至纤悉无有不校。及其亡也，破产卖宅，以为酒肴，设劳亲知与浮图，以求冥福。原其为心不在于亲，将以夸胜于人也。是不知为孝之本，生则尽养，死不妄费，行之岂不善乎?三曰：兄弟之爱，出于天性，少小相从，其欢忻岂有间哉。迨因娶妇，或至临财，憎恶一开、即成怨隙，至有兴诉讼，有刑狱至死而不息者，殊可哀也。盖由听妇言，贪财利，绝同胞之恩，友爱之情，遂及于此。四曰：娶妇欲以传嗣，岂为财也。观今之俗，娶妻不顾门户，直求资财，未有婚姻不为怨怒。原其由，盖婚礼之夕，广縻费，已而校奁橐，朝索其一，暮索其二，姑辱其妇，夫虐其妻，求之不己，若不满意至有割男女之爱，辄相弃背，习俗日久，不以为怪，此生民之大弊也。五曰：凡人情莫不欲富，至于农人百工商贾之家，莫不昼夜营度以求其利，然农人兼并，商贾欺慢，大率刻剥贫民，罔昧神理。譬如百虫聚居，强者食啖，曾不暂息。求而得之，广为施与，冀灭罪恶，其愚甚矣。今欲为福，敦若减刻剥之心，以宽平民，去欺谩之行，以畏神理。为子孙之计，则亦久远，居乡党之间，则为良民，其义至明，不可不悉。”
　　又《戒山头斋会》：“自来风俗，被丧之家，言有靡用，破卖产业，置办酒食斋筵，名为孝行。至有亡殁之人，举家不敢哭临，先将田产出帐典卖，得人就头商量，打了定钱，方敢举殓。外拘人情，中抑哀毁，是不孝之人也。出殡之夕，邻里识与不识，尽来吊问，恣食酒肉，包携归家，至使丧家费用无极，其于人情，邻里当有赠遗，以资丧家，慰吊之际，岂可恣食酒肉，以为宴乐?是无礼之人也。山头斋筵，僧俗之中，本非知识。斋食不足，每人散钱二百文，如有少阙，便即怨怒。送葬之礼，虽出于古，岂有本无哀情，只趁斋食，丧家竭力，不给所求，此与乞丐何异，是无耻之人也。若不断绝，民间转见不易，礼义之俗日远。右仰丧葬之家，丧夜，宾客不得置酒讠燕乐，山头不得广置斋筵聚会，并分散钱物，以充斋价。如有辄敢，罪在家长，并城外僧院不得与人办置山头斋，及坊虞侯耆长常切觉察。”
　　[HT]宋安抚使真德秀《福州谕俗文》：“当司以安抚一道为职，甲兵盗贼，乃其专掌。然必吏良而后民安，民安而后盗息，盗息而后兵偃，四者相关，皆当致察。乃绍定六年十一月，恭奉诏书，略曰：“比年以来，民穷盗起，皆激于奸贪之吏。”大哉王言，可谓明见万里之外。又自圣上亲政之后，登进贤俊，屏斥忄佥佞，惩治赃吏，禁止苞苴。诸路监司、太守，皆以端方廉洁者为之。每一诏令之下，无非为民，当司奉行，其敢不恪。自到福州，一意讲求，赋输太重者，首议蠲减，科须病民者，以次革除，禁公人下乡之扰，除保司代纳之害。戒谕十二县官属，毋滥刑，毋横敛，毋徇私，毋黩货，毋通关节，毋任胥吏，相与精白一心，无负明诏丁宁之意。今以申饬十二县者，行下诸州，各察其属，务去前六者之弊，使斯民各安于田里。而民幸遇清平之政，宜知爱身寡过，务本著业，毋喜斗，毋健讼。圣经有言：一朝之忿亡其身，以及其亲，非惑欤？’又曰‘讼终凶’。又曰：‘好勇斗狠，以危父母。’此三者，尔民所当戒也。圣经又言：‘用天之道，因地之利，谨身节用，以养父母。’又曰：‘身体发肤，受之父母，不敢毁伤。’此二者尔民所当勉也。当职以本路之人为本路之帅，其视八州皆如乡党，其待百姓一如子弟，官吏贪残者当为尔惩之。豪强侵暴者当为尔戢之，盗贼剽窃为汝之害，当为剪除之。尔既安其生，宜思自保父母之身，勿犯有司之法。此榜到日，所在耆老仁贤，宜为开说，使之通晓，宜为劝勉。使之兴起。自今以往，家家礼义，人人忠孝，变七闽之俗，为邹鲁之乡，并惟当职所望于而民，是亦朝廷所望于帅民也。其敬听之，毋忽!”
  </div>
  <div class="pagination">
   <a href="福州府志乾隆本_page84.html">
    上一页
   </a>
   <span>
    ...
   </span>
   <a href="福州府志乾隆本_page80.html">
    80
   </a>
   <a href="福州府志乾隆本_page81.html">
    81
   </a>
   <a href="福州府志乾隆本_page82.html">
    82
   </a>
   <a href="福州府志乾隆本_page83.html">
    83
   </a>
   <a href="福州府志乾隆本_page84.html">
    84
   </a>
   <span class="current-page">
    85
   </span>
   <a href="福州府志乾隆本_page86.html">
    86
   </a>
   <a href="福州府志乾隆本_page87.html">
    87
   </a>
   <a href="福州府志乾隆本_page88.html">
    88
   </a>
   <a href="福州府志乾隆本_page89.html">
    89
   </a>
   <a href="福州府志乾隆本_page90.html">
    90
   </a>
   <span>
    ...
   </span>
   <a href="福州府志乾隆本_page86.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
