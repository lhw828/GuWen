<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 209 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 209 页/共 698 页</h1>
    <div class="content">洞宾踪迹数见好道者每以为口实蒙斋笔谈原华严寺左有洞曰翠华中有石林可憩息题咏颇多 
苔渍不可读又有石洞在山腰若鼠穴寺北石壁泉出其下作裂帛声故名裂帛泉有亭可望西湖故 
名望湖亭潇碧堂集原华严寺有小洞三俱幽邃屋后石壁下一池其形如壶土人呼为揑钵湖长安 
可游记臣等谨按揑钵无据似与裂帛同音以讹传讹耳原上华严寺下华严寺俱正统间建其额英 
庙勅赐寺有二洞一在山腰一在殿后曰七真洞或云即翠华洞洞中石壁镌元耶律丞相一词夏相 
国言和之亦刻于壁长安客话原华严寺凿山为洞下上凡五处深者二三十步浅者十余尺文义集
 原华严寺后有窦深不可测其上为望湖亭见西湖明如半月珂雪斋集原自华严寺西度三石桥门 
临水曰金山寺寺西北皆山也大复山房集原金山寺磵道欹窄仅可徒步既至寺抵一等庵观龙洞 
洞方广不及寻丈旁有石穴深窅莫测钱文肃集原金山寺西麓尽处也游业原华严右半里为金山 
寺山有玉龙洞洞出泉甃石为暗渠引水伏流约五里入西湖名曰龙泉堂湖亭建其上长安客话原 
望湖亭不作于龙潭而作于裂帛湖上真无识也袁中郎集原裂帛从玉泉山根出溢而为渠依山瞰 
泉为昭化寺基今已废其邻为史园正泉所出也珂雪斋稿原裂帛湖泉仰射如珠串古榆荫潭上极 
幽秀过赵家堤水更深碧长安可游记原吴师道游西山诗序三月十七日金华吴师道正传晋宁张 
翥仲举襄城赵琏伯器临川吴当伯尚河东王雍元肃同游西山玉泉护圣寺遂至香山既归各赋诗 
以纪实先是护圣主僧月潭师款客甚勤留之不果则约以再游又约以诗为寄未及寄则又屡督趣 
之于是裒写为卷纳之山中四人者推其为最长故其诗居首而又复叙其略焉吁吾曹东南西北之 
人幸而会于京师佳时胜集徜徉名山水间既惬于心师超然方外而独惓惓焉其髙致尤可爱而仰 
也秋风扬舲客兴未已又将往践前约然桑下三宿之恋或法所不可师其有以语我乎吴礼部集原 
三月十八日张仲举赵伯器吴伯尚王元肃同游西山玉泉遂至香山诗肃清门外春草青背城曼衍 
趋郊垧西山晓晴出苍翠髙下不断如连屏道旁巨冡乌鸟噪寒日野祭遗膻腥沟深路狭雪泥在缓 
控瘦马仍竛竮行行将近寺始见半空碧瓦浮晶荧先朝营构天下冠千门万户伴宫庭寺前对峙两 
飞阁金铺射日开朱棂截留累石作平地修梁雄跨相纬经平台当前白玉座刻镂精巧多殊形常时 
御舟此游幸清箫妙管鱼龙听沿堤万柳着新绿未见蒲苇弥烟汀鳬飞鹭起渺空阔使我清思凌沧 
溟游船两两棹歌起亦有公子携娉婷主僧说法据髙座撞钟击鼓声发霆欣然肃客导周历顾瞻幻 
怪何神灵后园小殿翳花木绣帏香阁犹深扄坐陪方丈谈亹亹伊蒲清供分余馨出门暄风掠人面 
前后复历岘与陉泉干土浅草树少祇有庙塔髙亭亭香山兰若金源旧犹余大定残碑铭长松老桧 
见未见唯有涧水绕屋鸣清泠攀危陟峻剧喘汗却下迅走谁能停班荆列坐杏花底持觞爱此香雪 
零日晷渐隐半峰侧酒行不尽双玉瓶众宾未醉有余兴惟我却饮嗟独醒疾驱迅马路已熟遥见楼 
堞尘冥冥归来门巷未深黑春云黯黯明疎星广文官况淡于水矧复聚散如浮萍玉泉颇恨不少住 
客意更拟同扬舲明朝清游堕梦境拥书却坐槐阴厅同上原胡广玉泉山作玉泉之山下出泉泉流 
树色镜中悬却带西湖连内苑直下通津先百川微风时动碧波蹙明月夜映清光圆此中曾照古人 
影故碣记得金元年胡文穆集原邹缉和韵嶂雾岩云涌玉泉长流未似瀑流悬声惊素练鸣秋壑光 
讶晴虹饮碧川飞沫拂林空翠湿跳波溅石碎珠圆传闻绝顶芙蓉殿犹记明昌避暑年素斋集原李 
东阳玉泉道中作日照山山紫翠生雨余秋色更分明蜃楼出雾东浮海雉堞连云北绕城旧识邮亭 
犹问路渐多僧寺不知名十年几度登临约未尽平生吏隐情怀麓堂集原刘大夏玉泉道中作晩来 
联骑踏晴沙风景苍苍一望遐几处白云前代寺数村流水野人家莺啼别墅春犹在马到西山日未 
斜回首不知归路远九重宫殿隔烟霞东山集原吴宽饮玉泉作龙唇喷薄净无腥纯浸西南万叠青 
地底洞名疑小有江南泉类类中泠御厨络绎驰银瓮僧寺分明枕玉屏曾是宣王临幸处游人谁复 
上髙亭匏翁家藏集原何景明玉泉诗行游金口寺坐爱玉泉名云去随龙女风来动石鲸入宫朝太 
液穿苑象昆明却望天河水迢迢万古情大复山人集原李濓玉泉山诗章宗避暑玉泉山宫女随銮 
到此阁昔日翠华歌舞地于今犹见五云还嵩渚集原廖道南玉泉亭作偶来池上酌暂谢区中缘水 
涧双飞鸟林疎独抱蝉披云穿紫竹听雨落红莲终日石梁坐相看意惘然元素集原朱曰藩玉泉寺 
小山诗笑指蓬莱石春桃几树花仙潭驯白鹿童子戏金沙一榻居士室三车长者家凭君磨素壁重 
过赋青霞山带阁集原何栋玉泉诗鬼斧何年凿仙源此日看溅珠翻石溜拂镜漾晴澜鹦鹉春塘净 
云霞夕影寒分流入内苑故作九龙盘太华集原髙应冕游玉泉寺诗西山玉泉寺苍翠横寥廓寒流 
迥清池落木何消索青峰映莲宇白云度深阁携壶历翠微披襟憩幽壑感此髙秋景宁忘朋聚乐长 
吟石上风缅怀云中鹤何当一来游遂我芙蓉约髙光州集原欧大任同黎秘书游西山经玉泉山池 
亭望西湖诗并马今朝路西行访石经山泉浮钵绿湖草映袍青积玉迷春涧飞花入暮亭十年江上 
客烟雨忆扬舲欧虞部集原胡应麟游玉泉诗殿隐芙蓉外亭开薜荔中山光寒带雨湖色净连宫作 
赋携词客行歌伴钓翁夕阳沙浦晩鳬雁起秋风少室山房集补王恽重游玉泉诗峰头乱石鬬嵯岈
 水底浮光浸碧霞绝似苏门山下路惜无修竹与桃花秋涧集原黎民表游西山玉泉池诗圆渟知异 
脉方折纪灵踪濯月金规满含风石镜融平湖隐作浪曲涧泻为淙一入昆明去千秋照绮栊瑶石集 
补黄清老玉泉山怀友作远水平林翠绕城秋来风雨动离情玉泉千尺梧桐树月下萧萧落叶声樵 
川集补吴子髙次韵马伯庸玉泉山作飞絮晴丝络马头春风长记侍宸游牙樯映日开龙舰天乐连 
云上翠楼杨柳尽随堤北偃芙蕖不碍水东流遥怜玉辇时巡处千里风烟紫塞秋文翰类选原程敏 
政吕公洞诗石洞知何代门当玉涧湾潮音疑可听仙驾杳难攀暗穴深通海危亭上据山吟身贪纵 
步遥带夕阳还篁墩集原李濓游吕公洞诗窈窕吕公洞逶迤玉泉侧涧流缅松门石梁亘云壁始入 
日匿影徐转天漏白灵窟度萦回细径缘攲仄杖边霏渐分衣上霰微积紫芝敷异芬瑶草弄明色穷 
猿倒窥人仙鼠飞避客遥遥薜萝阴袅袅苍翠夕金膏欣可餐石髓恨难识意惬诸妄遗神超万缘释 
伊予事沈冥夙负山水癖曩闻吕仙名兹览修真迹丹垆灭灰烬石状有苔蚀一游洞庭波千载杳消 
息珪组知尔忘烟霞恣所适私哂名利心蹩躃竟何益嵩渚集原杭淮西山吕公洞诗我寻吕公洞水 
边春驻鞍侧身入地底偪仄颇碍冠导灯如星明堕石讶剑攒鱼贯缘曲折忽俯千丈湍却步前未敢 
下有龙结蟠腥风起昏黑飒爽肌粟寒五年客京华兹辰亦奇观双溪集原皇甫濓玉泉山寺七真洞 
诗髙阁重岩合层台集树幽风残芝洞日云落磵泉秋贝叶看深诵金沙历晩游七真怀秘躅彷佛在 
山邱皇甫水部集原耶律楚材鹧鸪天词花界倾颓事已迁浩歌遥望意茫然江山王气空千刼桃李 
春风又一年横翠嶂架寒烟野花平碧怨啼鹃不知何限人间梦并触沈思到酒边湛然居士集原夏 
言和词人世沧桑有变迁灵岩玉洞自岿然朝衣几共游山日佛界仍存刻石年嗟岁月惜风烟等闲 
花发又啼鹃只将彩笔题僧壁玉带长留向日边桂洲集原倪岳游玉泉华严寺诗门外寒流浸碧虚 
玉泉山上老僧居芙蓉云锁前朝殿耶律诗存古洞书曲涧正当虹饮处好山相对雨晴初笑攀石磴 
临髙顶浩荡天风袭翠裾青溪集原李梦阳翠华岩诗洞劖耶律词其名翠华岩俯视耸观阁仰面攒 
松杉厥维何王代鬼斧开崭嵓精气久削薄烟岚郁相搀屡憩验足茧独往悲情凡入萝畏石坠转峤 
惊日衔飘飘万里风吹我秋衣衫放迹慕康乐入道怀贺监载思武陵避愈怅桃花碞去住亦由人极 
目江上帆空同集原何栋华岩寺诗寻山入净苑抚石眺芳洲岩树云边尽春泉雨外流花深时见鹿 
荷密欲藏鸥夙昔怀邱壑将因丛桂留太华集原李梦阳望湖亭集句与客提壶上翠微千家山郭静 
朝晖平沙渺渺来人远黄鸟时兼白鸟飞晓行不厌湖上山别有天地非人间安得移家此中老白云 
长在水潺潺空同集原何景明望湖亭诗独上湖亭望霜空万里明槛疑天上立槎是斗边行云雾迷 
山殿芙蓉暗水城先朝四百寺秋日遍题名大复山人集原张治望湖亭诗望湖亭下水如烟曾记宣 
王赐幸年玉辇不来鳬雁冷一湖杨柳锁春烟张文肃集原文征明望湖亭诗寺前杨柳绿阴浓槛外 
晴湖白映空客子长途嘶倦马夕阳髙阁送飞鸿即看柳色浮天际已觉扁舟落掌中三月燕南花满 
地春光都在五云东甫田集原王穉登望湖亭诗亭边杨柳水边花落日行人正忆家不及江南湖上 
寺木兰舟里载琵琶燕市集原王樵望湖亭诗平畴门外春雨远寺山边夕阳柳护溪桥辇路水肥穜 
稑江乡方麓居士集原朱国祚裂帛湖上作水净一匹练山围六扇屏春风才几日药甲已先青介石 
斋集以上各条原在郊垧门今移改 
钦定日下旧闻考卷八十五 
钦定四库全书 
钦定日下旧闻考卷八十六 
国朝苑囿静宜园一 
臣等谨按香山名胜若来青轩洪光寺诸处及娑罗宝树皆昔蒙圣祖仁皇帝临幸天章肇锡御额亲 
题我皇上清跸所临略加葺治敬仰前谟恭抒宸翰谨依御制静宜园二十八景诗次第编载卷内静 
宜园前为城关二由城关入东西各建坊楔中架石桥下为月河度桥左右朝房各三楹宫门五楹静 
宜园册臣等谨按静宜园额悬宫门檐端皇上御书城关南额曰松扉北额曰萝幄东坊额曰芝廛曰 
烟壑西坊额曰云衢曰兰坂御制静宜园记乾隆乙丑秋七月始廓香山之郛薙榛莽剔瓦砾即旧行
 宫之基葺垣筑室佛殿琳宫参错相望而峰头岭腹凡可以占山川之秀供揽结之奇者为亭为轩为 
庐为广为舫室为蜗寮自四柱以至数楹添置若干区越明年丙寅春三月而园成非创也盖因也昔 
我皇祖于西山名胜古刹无不旷览游观兴至则吟赏托怀草木为之含辉岩谷因而增色恐仆役侍 
从之臣或有所劳也率建行宫数宇于佛殿侧无丹雘之饰质明而往信宿而归牧圉不烦如岫云皇 
姑香山者皆是而惟香山去圆眀园十余里而近乾隆癸亥余始往游而乐之自是之后或值几暇辄 
命驾焉盖山水之乐不能忘于怀而左右侍御者之挥雨汗而冒风尘亦可厪也于是乎就皇祖之行 
宫式葺式营肯堂肯构朴俭是崇志则先也动静有养体智仁也名曰静宜本周子之意或有合于先 
天也殿曰勤政朝夕是临与群臣咨政要而筹民瘼如圆明园也有憩息之乐省往来之劳以恤下人 
</div>
    <div class="pagination">
<a href="钦定日下旧闻考_page208.html">上一页</a><span>...</span><a href="钦定日下旧闻考_page204.html">204</a><a href="钦定日下旧闻考_page205.html">205</a><a href="钦定日下旧闻考_page206.html">206</a><a href="钦定日下旧闻考_page207.html">207</a><a href="钦定日下旧闻考_page208.html">208</a><span class="current-page">209</span><a href="钦定日下旧闻考_page210.html">210</a><a href="钦定日下旧闻考_page211.html">211</a><a href="钦定日下旧闻考_page212.html">212</a><a href="钦定日下旧闻考_page213.html">213</a><a href="钦定日下旧闻考_page214.html">214</a><span>...</span><a href="钦定日下旧闻考_page210.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
