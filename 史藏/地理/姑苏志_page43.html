<!DOCTYPE html>
<html>
 <head>
  <meta charset="utf-8"/>
  <title>
   姑苏志 - 第 43 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   姑苏志 - 第 43 页/共 70 页
  </h1>
  <div class="content">
   韩都宪宅在葑门内公既贵归呉治宅而居谿流环绕宅东有园作堂于其上曰葑谿草堂【葑谿草堂联句防者五人徐武功伯有贞祝大参颢冯副宪定刘宪佥珏及都宪公葑谿古无名得名自兹始作堂惟一韩有贞览景具诸美山川何蔚然灵秀实钟此颢东连沧海濵西接太湖涘定狮峯南面蹲虎阜北窻峙珏波光动园林野色到城市颢池深鱼影晦林密鸟声喜雍天渊飞跃间上下契心理有贞往古与来今左图而右史定岂惟贤王乐亦有嘉賔止珏广席罗珍羞飞觞战壶矢雍美芼松水鲈果荐华阳李有贞献酬心孔欢歌咏情未已嗟予苦衰迟避俗隐桑梓羣公忽枉驾感激欲轻死况辱联佳章足与风雅比鬬鸡不须言石鼎何足齿行当勒贞珉传播千万禩雍】
　　积善堂常熟徐敏叔作呉思庵记敏叔治家有法以其子恪为都御史赠如其官
　　九瑞堂赠都宪章珪所建在常熟县北虞山之麓珪宣德间受荐为名御史生四子俱登第祥瑞叠见故名其堂曰九瑞堂




　　姑苏志卷三十一
　　钦定四库全书
　　姑苏志卷三十二　　　　　明　王鏊　撰
　　园池
　　晋辟疆园自西晋以来传之池馆林泉之胜号呉中第一辟疆姓顾氏晋唐人题咏甚多【陆羽诗云辟疆旧林园怪石分相向陆防云呉之辟疆园在昔胜防敌皮日休云更葺园中景应为顾辟疆宋张伯玉云丁公门馆辟疆园放荡襟怀水石间】今莫知遗迹所在考防之诗则在唐为任晦园亭今任园亦不可攷矣【髙啓诗江左风流逺园中池馆平賔客已寂寞狐兎自纵横秋草犹故绿春花非昔荣市朝亦屡改髙台能不倾】
　　陆山人楼亭见储光羲诗广异记云苏州山人陆去奢亭子即戴颙宅也【光羲诗暮声杂初鴈夜色涵早秋独见海中月照君池上楼山云拂髙栋天汉入云流不惜朝光满其如千里游】
　　孙园今不知所在【元微之寄乐天诗孙园虎寺随宜防不必遥遥羡镜湖】
　　任晦园池晦尝为泾尉归呉作圃皮日休云有深林曲沼危亭幽砌之胜盖晦得辟疆园以为宅也【皮日休诗任君恣髙放斯道能寡合一宅闲林泉终身逺嚣杂尝闻佐浩穰散性多儑□歘尔解其绶遗之如弃靸归来乡党内却与亲朋洽开溪未让丁列第亦称甲入门约百步古木声霎霎广槛小山欹斜廊怪石夹白莲倚栏楯翠鸟缘帘押地势似五泻岩形若三峡猿眠俱腽肭鳬食时啑唼拨荇下文竿结藤萦桂檝门留毉树客壁倚栽花锸度岁止褐衣经旬唯白帢多君方闭户顾我能倒屧请题在茅栋留坐于石榻防从清景逼衣任烟霞裛阶墀任上枕席鸥方狎沼似颇黎镜当中见鱼啑杯杓悉杉瘤盘筵尽荷叶闲斟不置罚闲奕无争刼闲日不整冠闲风无用箑以斯为思虑吾道宁疲薾衮衣竞繀□鼓吹争鞺鞈欲者解挤排诟者能詀讲权豪暂翻覆刑祸相填压此时一圭窦不肯饶阊阖有第可栖息有书可渔猎吾欲与任君终身以斯惬陆防呉之辟疆园在昔胜槩敌前闻富脩竹后説纷怪石风烟惨无主载祀将六百草色与行人谁能问遗迹不知清景在尽付任君宅却是五湖光偷来傍檐隙出门向城路车马声□轹入门望亭隈水木气岑寂犨墙绕曲岸势似行无极十步一危梁乍疑当絶壁波容澹而古树意苍然僻鱼惊尾半红鸟下衣全碧斜来岛屿隐怳若潇湘隔雨静挂残丝烟消有余脉朅来任公子摆落名利役虽得禄代耕颇爱巾随防秋笼支遁鹤夜榻戴颙客説史足为师谭禅差作伯君多鹿门思到此情便适偶荫桂堪帷纵吟苔可席顾余真任诞雅遂中心获但喜醉还醒岂知月尚白甘闲在鸡口不贵封龙额即此自怡神何劳谢公屐】
　　褚家林亭松陵倡和集云在震泽之西范志云当在松江之傍今呉中褚姓尚多亦有登进士科者【白居易诗闻健朝朝出乗春处处寻天供闲日月人借好园林渐以狂为态都无闷到心平生身得所未省似而今皮日休广亭遥对旧娃宫竹岛萝溪委曲通茂苑楼台低槛外太湖鱼鸟彻池中萧疎桂影移茶具狼藉苹花上钓筒争得共君来此住便披鹤氅对清风陆防一阵西风起浪花绕栏干下散瑶华髙窓曲槛仙侯府卧苇荒芹白鸟家孤岛待寒疑片月逺山终日送余霞若知方外还如此不要乗秋上海槎】
　　凌处士庄【韦庄诗云一簇林亭返照间门当官道不曽关花深逺岸黄莺閙雨急春塘白鹭闲载酒客寻呉苑寺倚楼僧看洞庭山怪来説得仙中事新有人从物外还】
　　东墅又名东庄与南园皆广陵王元璙帅呉时其子衙内指挥使文奉所剙经营三十年极园池之胜竒卉异木及其身见皆成合抱又累土为山亦成岩谷晩年经度不已每燕集其间任客所适文奉跨白骡披鹤缓步花径或泛舟池中容与往来闻客笑语就之而饮其好事如此
　　南园祥符图经云在子城西南有安宁防思堂清风绿波迎仙等三阁清涟涌泉清暑碧云流杯沿波惹云白云等八亭又有榭亭二就树为榱柱及迎春百花等三亭西池在园防西有首旋螺二亭续记云广陵王帅呉因治南园为岛屿峯峦出于巧思钱氏去国此园不毁祥符中知州秦义葺之以会寮吏馆使朝贵皆为赋诗参知政事郡人丁谓为序时景灵宫购求珍石郡中亦于此取贡京师其间台榭岁久摧圮吕济叔尝作熈熈堂厥后守将亦加修葺今所存之亭仅有流杯四照百花乐丰惹云每春纵士女逰览先是长洲令王禹偁常携客醉饮赋诗【谓云天子优贤似有唐镜湖恩赐贺知章他年我若功成后乞与南园作醉乡】大观末蔡京罢相欲东还诏以园赐之【京诗云八年帷幄竟何为更赐南园宠退归堪笑当年王学士功名未有便吟诗】续志云南园昔甚广袤异木竒石多为朱勔取进独一松盘根大不可移而止今府学后一方之地亦故址也犹有清流崇阜可以彷佛当时之胜蜀人髙氏尝得一隅经营之而流杯出焉因作醉乡亭以仿古【罗隐南园诗抟击路终迷南山且灌畦敢言逃俗态自是托幽栖叶长春菘润科圆早薤齐雨沾虚槛冷云压逺山低竹好还成径桃夭亦有蹊小窓飞野鸟闲瓮养酼鸡水石心逾逺云霄分已病怜王猛畚愚笑隗嚣泥泽国潮平岸江村栁覆堤到头乗兴是谁手好持携苏舜卿西施台下见名园百草千花特地繁欲问呉王当日事后来桃李若为言梅挚长洲茂苑足珍材剰买前山活翠栽客士不疎承帝力几多臣节共安来○长洲茂苑占幽奇岩榭珍台入翠微园李露浓三色秀径桃烟暖一香飞月临夕树乌频绕风揭珠帘燕未归弭盖暂欢成结恋斜阳凭槛独依依胡宿一遍芳菲欲满林囬塘过雨晓来深红妆珠佩交花影白马春衫度柳阴向老追攀多强意随时风物但惊心眼前百事输年少犹解因君放浪吟周元明熳烂花时锦绣张无端下马系垂杨山亭水阁笙歌地合与行人作醉乡程俱王子池台迹已荒年来华构压髙冈长林不碍千山月老干犹含九夏霜便觉平泉冠东洛还依绿水记南塘蜗庐却喜通幽径岸帻时来一啸长成廷珪和周伯温参政九日南园燕集二首步履巉岩若跨鳌望中诗兴与秋髙西山拄笏东山屐右手持杯左手螯返照入湖明塔影断云将雨过林皋松间饮散归来晩金粉霏霏湿锦袍○范相南园五百秋重来访古转多愁啼乌树老台空在饮马池荒水不流芹泮好从多士乐桂丛谁赋小山幽诸公髙防诗如锦授简安能接胜逰髙啓君不见平乐馆古城何处寒云满君不见奉诚园荒台无纵秋草繁白日沈山水归海寒暑频催陵谷改皇天大运有推移富贵于人岂长在请看当年广陵王双旌六纛何辉光幸逢中国久多故一家割据夸雄强园中欢游恐迟暮美人能歌客能赋车马春风日日来杨花吹满城南路叠石为山引泉为池辟疆旧园何足奇经营三十年欲令子孙永保之不知回首今几时繁花扫地无复遗门掩愁鸱啸风雨种菜老翁来作主空余怪石卧池边欲问兴亡不能语春已去人不来一树两树桃花开射堂踘圃俱青苔何须雍门琴但令对此便可哀人生不饮胡为哉人生不饮胡为哉】
　　张氏园池亦南园故地也绍兴间侍郎张几仲得之今山亭犹扁惹云池塘犹扁清涟存故实也堂侧有淩霞阁奉其父循王像四时饰以真服
　　沧浪亭在郡学之南积水弥数十亩傍有小山髙下曲折与水相萦带石林诗话以为钱氏时广陵王元璙池馆或云其近戚中呉军节度使孙承佑所作既积土为山因以潴水庆厯间苏舜钦子美得之傍水作亭曰沧沧欧阳文忠公诗云清风明月本无价可惜只卖四万钱沧浪之名始着子美死屡易主后为章申公家所有广其故地为大阁又为堂山上亭北跨水有名洞山者章氏并得之既除地发其下皆嵌空大石人以为广陵王时所藏益以増累其隙两山相对遂为一时雄观建炎之难归韩蕲王家【苏舜钦沧浪亭记予以罪废无所归扁舟南游旅于呉中始僦舍以处时盛夏蒸燠土居皆褊狭不能出气思得髙爽虚辟之地以舒所怀不可得也一日过郡学东顾草树郁然崇阜广水不类乎城中并水得微径于杂花脩竹之间东趋数百步有弃地纵广亟五六十寻三向皆水也矼之南其地益濶旁无民居左右皆林木相亏蔽访诸旧老云钱氏有国近戚孙承佑之池馆也坳隆胜埶遗意尚存予爱而徘徊遂以钱四万得之构亭北碕号沧浪焉前竹后水水之阳又行无穷极澄川翠干光影防合于户轩之间尤与风月为相冝予时榜小舟幅巾以往至则洒然防归觞而浩歌踞而仰啸野老不至鱼鸟共乐形骸既适则神不烦观听无邪则道以明返思向之汩汩荣辱之塲日与锱铢利害相磨戛隔此真趣不亦鄙哉噫人固动物耳情横于内而性伏必外寓于物而后遣寓久则溺以为当然非胜是而易之则悲而不开唯仕官溺人为至深古之才哲君子有一失而至于死者多矣是未知所以自胜之道予既废而获斯境安于冲旷不与众驱因之复能见乎内外失得之源沃然有得笑傲万古尚未能忘其所寓故用是以为胜焉舜钦沧浪诗一迳抱幽山居然城市间髙轩面曲水脩竹慰秋顔迹与豺狼逺心随鱼鸟闲吾甘老此境无暇事机关沧浪观鱼瑟瑟清波见戯鳞浮沈追逐巧相亲我嗟不及羣鱼乐虚作人间半世人沧浪静吟独逺虚亭步石矼静中情味世无双山蝉带响穿疎户野蔓盘青入破窻二子逢时犹死饿三闾遭逐便沈江我今饱食髙眠外唯恨澄醪不满缸沧浪怀友沧浪独步亦无悰聊上危楼四望中秋色入林红黯淡日光穿竹翠玲珑酒徒漂落风前燕诗社凋零霜后桐君又蹔来还径往醉吟谁复伴衰翁独步花枝低欹草色齐不可骑入步时宜时时携酒只独往醉倒唯有春风知又初晴逰夜雨连明春水生娇云浓淡弄微晴帘虚日薄花竹静时有乳鸠相对鸣欧阳修子美寄我沧浪吟邀我共赋沧浪篇沧浪有景不可到使我东望心悠然荒湾野水气象古髙林翠阜相囬环新篁抽笋添夏景老枿乱发争春妍水禽闲暇事髙格山鸟日夕相啾喧不知此地几兴废仰视乔木皆苍烟堪嗟人迹到不逺虽有来路曽无缘穷奇极怪谁似子搜索幽隐探神仙初寻一迳入防密豁见异境无穷边风髙月白最宜夜一片莹净铺琼田清光不辨水与月但见空碧涵漪涟清风明月本无价可惜秖卖四万钱又疑此境天乞与壮士憔悴天应怜鸱夷古亦有独往江湖波涛翻天崎岖世路欲脱去反以身试蛟龙渊岂如扁舟任飘兀红蕖绿浪摇醉眠丈夫身在岂长弃新诗美酒聊穷年虽然不许俗客到莫惜佳句人间传胡宿窜逐本无罪羁穷向此防野烟含怅望落日满沧浪乱草荒来绿幽兰死亦香楚魂招不得秋色似潇湘胡珵昔闻沧浪亭未濯沧浪水先贤眇遗迹壮观一何侈飞桥跨水未巨浸拆胡垒糟床行万罋缭墙周数里废兴固在天庶用观物理缅怀嘉祐世周道平如砥相君贤相君子美东南美如何一网尽祸岂在故纸青蝇变白黒作俑兹焉始所存醉翁文垂耀信百世无忘角弓咏嘉树犹仰止同来二三子感叹咸坐起缥瓷釂新汲毁誉均一洗忽逢醒狂翁一别垂二纪隽哉老益壮论事方切齿我欲裂绛幔推着明光里安得上天风吹落君王耳梅尧臣寄题沧浪亭闻买沧浪水遂作沧浪人置亭沧浪上日与沧浪亲宜曰沧浪叟老向沧浪濵沧浪何处是洞庭相与邻竹树种已合鱼蟹时可缗春羮芼白菘夏鼎烹紫莼黄柑摘霜晩香稻炊玉新行吟招隐诗懒戴醉中巾忧患两都防还往谁与频昨得滁阳书语彼事颇真曩子初去国我勉勿迷津四方不可之中土百物淳今子居所乐岂不逺埃尘臝饰嗟太伯结客非春申莫与呉俗尚呉俗多文身蛟龙刺两股未变此遗民读书本为道不计贱与贫当须化闾里庶使礼义臻刘敬观沧浪亭石感而冇作苏君在朝人不知苏君既没人悲之流风遗书见称道髙文大句争提撕壁间草隷亦不置剥苔堆立无弃遗乃知死不与人共利害而后不为时所疑沧浪亭空卉木老古石苍苍顔色好无胫犹能千里来致身忽在都门道帝都王侯好事多相看自悔取不早君不见呉兴长史春襴衫闭门抱恨长枯槁】
　　梅都官园在府治西祝槱野录云圣俞晩年谢事卜筑沧浪之傍与子美相邻二公一时名胜日夕徃还酌酒赋诗相得甚欢今犹称其地为梅家园
　　隐圃在灵芝坊蒋枢密堂所居堂两守苏谢事因家焉自号遂翁圃中有水月庵烟萝亭风篁亭香岩峯古井贪山等景自赋隐圃十二咏宅南溪上结宇十余楹名溪馆及筑南湖台于水中亦皆有诗皇祐间芝草生于溪馆知州李仲偃集賔僚赋诗为寿因立灵芝坊胡宿撰溪馆记【隐圃雅得莬裘地清宜隐者心绿葵才有甲青桂渐成阴独曳山屐往无劳俗驾寻湛然常寂处水月一庵深溪馆二首年来纳组去林下得身还泚泚清流处童童碧树间渊鱼乐且静庭鹤寿而闲粗有淮安趣谁同赋小山○野意本自遂兹溪称独醒云萝环静室水石照踈櫺杀竹编书古纫兰作佩馨王通昔不偶时亦坐汾亭南湖台三首危台竹树间湖水伴深间清浅采香径方圆明月湾放鱼随物性载石作家山自喜归休早全胜贺老还○峣榭水中央兹为隐遯乡小园香寂寂一晓泱泱烟草碧弥岸霜桃红压墙鸱夷傥居此必未入沧浪○水次揭危亭烟堤四面平栽芦延宿鹭种柳待啼莺雪霁清流涨风来夜艇横轻肥莫临顾我老懒逢迎】
　　徐都官山亭在胥门外都官名祐郡守蒋希鲁公为作七石诗时杜祁公亦有诗其卒章云上刻希鲁诗英词何缥缈此出于蒋之奇跋语之奇希鲁公侄也
　　就隐在华山郡人张廷杰汉卿所葺绍兴间汉卿自靖州推官归营此搜竒选胜垂三十年瞰池剏亭因阜立室遂为一时絶境有天池庵临赋亭緑池流愒亭玉钓滩緑净亭更好亭宿云庵独秀亭绣屏不夜关大石屋小石屋花岛俛首岩浮槎桥巢石翠壁钓云台云关张公岩观音洞石鼔月观雚石集僊坛甲井瑞涧柳洲曲水流觞等处而天池为第一且绘为图士大夫多赋之周益公游山记云汉卿既得华山营墓就隐日课童仆刓剔岩窦疏导泉源负山厓剏亭榭环以佳花美木四时皆有竒观费益不赀为呉门絶景然山石麤矿殊乏秀润耳
　　复轩在呉县之黄村处士章宪作谓葺先人之庐治东庑之轩以贮经史百氏之书名之曰复以警其学其后圃又有清旷堂咏归清秘遐观三亭以慕古贤各有诗【复轩记其歌云洞视兮八荒了无物兮往无旁往古来今兮无际起复代谢兮不失吾常复乎复乎吾所寓兮广莫之野而无何有之乡清旷堂吾慕仲公理卜居乐清旷兹焉惬吾愿名堂以自况我无适俗韵且乏食肉相何许寄吾生栖迟翳穷巷境幽有经行心逺无得丧从容大化中信是羲皇上咏归亭吾慕曽夫子舍瑟言所志所志非为邦独契圣者意莫春春服成从我才一二风乎林岫间所乐有余味邈矣千载上神交得冥契当知结驷非不易穷阎是清秘亭吾慕韩昌黎文章妙百世体物语尤工赋竹跨清閟唯我独好之则亦有深意虚中可受道贯时无险易复若魏文贞直节无妩媚伊余清閟中赏翫有遗味遐观亭吾慕陶靖节处约而平寛涉园自成趣矫首复遐观我亦散游目俛笑天地间云烟自舒卷湖岭相回环永与形役谢岂有俗虑干想象斜川防千载乃相关】
　　臞庵在呉江县松江之滨王份营此以居圜江湖以入圃柳塘花屿景物秀野名闻四方圃中有与闲平逺种德山堂四堂烟雨观横秋阁清风台郁峩城钓雪滩琉璃沼臞翁涧竹防巢云关缬林枫林等处而浮天阁聚逺楼为防胜总为臞庵份字文儒以特恩补官为大冶令遂归老焉一时名公题咏甚多【徐作开庵藜苋幽人室丘园隐者居一原青障合万木绿阴疎手把归田赋腰悬种树书桑麻连畛秀网罟入溪鱼吕本中伊洛富山水家有五亩园花竹绕瀍涧不让桃花源清时足真赏户门开层轩一朝风尘暗故家希复存莽苍走万里始及呉市门庵庐据形胜氷壶贮乾坤亭榭着仍稳不见斧凿痕主人更超迈云梦八九吞植杖邀我坐笑语清而温坐令车马客稍识山林尊十年老朝市渐觉两目昏求田与问舍姑置不复论但愿从我公不使世谛浑苏庠王郎臞庵摩诘诗烟花绕舍江绕篱石渠东观了无梦笔床茶灶行相期古人已往不可作甫里顾有今天随东隣蟹舍肯着我请办簔笠悬牛衣浮天阁臞庵主人天与闲回栏飞阁临沧湾晴波鴈行落坐见万顷穿云还百年有底付鸟翼未暇着脚鸳鸯间径须呼酒浇磈磊莫遣暝色霾烟鬟○玉蟾飞入水晶宫万顷琉璃碎晚风诗就云归不知处防山零落有无中○秋落空江动碧虚荻芦洲渚雁飞初我来欲访鸱夷子为挂西风十幅蒲平逺堂柳外西风六幅蒲野塘睡鸭对春锄如何唤得王摩诘画作江山烟雨图○寒芦淅淅催秋晚浦雨溟溟忆去年他日未埋黄土陌为君重赋补亡篇草堂笛卧松江明月簔披笠泽归云若道清宵快活王侯何事如君王铚全家髙隐白云关事不萦怀梦亦闲欸乃交撑渔市散隔江城郭是人间向子諲僊翁五十鬓犹青髙卧柴门昼亦扄茅舍已忌钟鼎梦蒲轮休过薜萝亭阴森门巷先生柳寂寞江天处士星晚岁田家农事了闲抄戚相牛经沈与永地控三州界池开十丈莲桑麻无杜曲松菊有斜川别浦归帆逺他山晩照妍江湖春水濶幽兴白鸥前程子山待月凝云馆垂竿钓雪滩虚窻摇冷翠杰阁耸髙寒笼养千龄鹤鑪烧九转丹不须论许事心目自清闲○壁上烟萝子窻前鸿素书短篱开窈窕嫩竹转扶疎世事霜前叶声名涧底樗柴桑陶靖节日暮荷归锄何称多羡王居士心闲事事幽山从天末见江近枕边流春圃千葩秀霜林百果收更能穷物理濠上防鱼游○地古松江胜为园不种幽深清磬响髙下石栏斜花密蜂随蝶林深雀啅蛇胜如摩诘画不是季鹰家○柳外长虹卧江边小帘圆水摇千嶂影窻纳五湖天隔岸谁家圃开防何处船非关台榭好此地最堪怜○霜落川原淡风髙木叶丹云垂千顷白月堕一江寒礼佛因成塔焚香旋筑坛竹声过小院杂佩响○沙暖鸳鸯困江寒翡翠愁红莲秋的歴短櫂晩夷犹处世长无累端居百不忧时时明月下横笛倒骑牛僧道举竹里蓬茅掩棘扉主人诗瘦带寛围种成苜蓿先生饭制就芙蓉隐者衣柳絮春江鱼婢至荻花秋渚雁奴归小溪短艇能容我先向溪隈筑钓矶○谿南谿北绕清漪舍后舍前围短篱九九算来成底梦休休归去复何疑添丁见客走賖酒阿买能书供赋诗丘壑政非公子事绮纨当预少年知李弥正劳车发危坂勌艘失飞湍滔滔褦襶子疾走殊未阑鹤僊摆名宦结庐松江干笑拍萍风浮瞬视草露图川不愧辋序谷宁先盘门岂俗驾拒室无哀筝弹按行松菊间澹然有余欢莲巢众香聚浮天百忧寛秋光敛洲渚暮翠笼峯峦我来挟良朋道故盟未寒缅顔仰孤标耐久同苍官终当役薪水刀圭却衰残陈棪季鹰雅志本江湖胡为入洛诚计疎一杯莼羮入归梦岁晩仅饱松江鲈何如王郎十亩宅一生江头枕江碧西风落日弄烟波却笑陶朱计然策我来访君春已深江花江柳翻绿阴相携三径拾瑶草为问客来何苦心固知此事君计得我被微官苦相逼劝君慎勿语弹冠便恐纷纷北山檄沈周清江绕槛白鸥飞坐看潮痕上钓矶松菊未荒元亮径芰荷先制屈平衣窻前枫叶晓初落亭下鲈鱼秋正肥安得从君理蓑笠櫂歌相趂入烟霏】
　　环谷距宝华寺二里王珏总领之园亭花竹竒石环绕其屋珏字德全介甫之后【见周益公南归录】
　　石湖别墅在县西南十二里参政范成大剏因越来溪故城随地势髙下而为亭榭别筑农圃堂对楞伽寺孝宗御赐石湖二大字成大作上梁文云呉波万顷偶维风雨之舟越戍千年因筑湖山之观又有北山堂千岩观天镜阁玉雪坡锦绣坡説虎轩梦鱼轩绮川亭盟鸥亭越来城等处以天镜阁为第一一时名人皆为文词明道八年周益公过之留题壁间云呉台越垒距盘门才十里而陆沈于荒烟野草者千七百年紫微舍人始剏别墅登临之胜甲于东南岂鸱夷子成功于此扁舟去之天閟絶景须苗裔之贤者然后享其乐耶成大愧谢益公曰吾行四方园池多矣如芗林盘圃尚乏此趣非甲而何【范公题御书碑云淳熈八年三月庚戌制书擢臣居守金陵闰六月丁亥朝行在庚寅辞后殿翼日既朢诏锡清燕苑中皇帝亲御翰墨大书石湖二字以赐天纵圣能防艺超絶典则髙古如伏羲画体势竒逸如神禹碑日光云章垂耀缣素环列改观禁籞动色臣惊定喜极不知抃蹈昧死奉觞上千万岁寿奉宝书以出越五日至于石湖藏焉石湖者具区东汇自为一壑号称佳山水臣少长钓游其间结茆种木久已成趣春秋时吴台其阴越城其阳登临访古徃迹具在污莱露蔓千七百余年莫有过而问者今猥以臣故彻闻髙清天光博临燕及荒野繇开辟来未覩斯盛斐度李德裕皆唐宗臣绿野平泉亦声震当代揆今所防无传焉何物么防独冒宠赫百身万殒莫能负戴臣蒲柳早秋仕无补益县官倘晼晩不休奸止足之戒则将上累隆知俯愧初服臣用是惧冀幸少日遂赐骸骨归老湖上宿卫奎璧与山川之神暨猿鹤松桂同在昭回中一介姓名亦因是不朽使后世之人属厌荣禄得全于桑榆以无辱君赐则陛下丕显休命不委于草莽庶几报恩之万一臣既摩刻扁榜又被之琬琰以传且附着臣之自叙云尔七月朔端明殿学士中大夫知建康军府事兼管内劝农事提割本府界分诸铺逓角充江南东路安抚使马步军都总管兼营田使兼行宫留守呉县开国伯食邑七百户赐紫金鱼袋臣范成大拜手稽首谨书杨万里题御书大字歌石湖僊人补天手整顿乾坤屈伸肘尔来化作懒卧龙弄珠玑漱琼玖五云万里天九重玉皇深拱蓬莱宫岂无九虎守阊阖北门半扉当朔风夜令云师敕风伯鞭起卧龙湖底月湖水卷上天中央却锁北门防风雪僊人驭风乗緑云玉宸殿上朝帝真帝将北斗酌天酒氷桃碧藕脯麒麟传呼玉蜍吸银浦黟霜调冰浇月窟洒成羲画河洛书白璧一双浮雨露石湖二字天上锦奎星璧宿落山扉昭回不饰呉花草姑苏台前近太微诗人不直一杯水自是渠侬命如纸教人妬杀石湖僊手揽星辰怀袖底成大怀石湖旧隐浩荡沙鸥久倦飞摧頺枥马不胜鞿官中风月常虚度梦里关山或蹔归橘社十年霜欲饱鲈江一雨水应肥冷云着地墉蒲晩谁为披蓑暖钓矶説虎轩夜坐白云深处卧痴顽挂起东窻水月寛但得好诗来眼底何须宝刹现毫端一身莫作官身想万境都如梦境防蠏舍邻翁能日醉呼来分与一蒲团北山堂开炉夜坐困眠醒坐一龛多竹洞无关防客过贫向炉中煨榾柮嬾从掌上防维摩闲无杂念唯诗在老不甘心奈镜何八万四千安乐法元无秘密可伽陁寄题石湖海棠盛开二首手开芳迳越城头红锦屠苏结绮楼不把髙枝银烛照淡云微月替人愁○老懒君家似出家园林春色雨霑沙海棠尚自无心防天女何须更散花三月十六日石湖书事二首春事日以阑暑阴正清美拖笻入林下秀緑照衣袂卢橘梅子黄樱桃桑葚紫荷衣浪花颤笋破苔色起风日收宿阴物色有新意隣曲知我归争来问何似病恼今有无加饭日能几掀髯谢父老衰雪已如此○种木二十年手开南野荒苒苒新嵗月依依旧林塘牙来擅下湿岑蔚骄众芳菱母尚能瘦竹孙如许长忆初学圃时刀笠冒风霜今兹百不堪裹帽人扶将龙钟数能来犹胜两相忘中秋后两日自上沙回闻千岩观下岩桂盛开后檥舟石湖留赏遂赋二絶金粟枝头一夜开故应全得小诗催蓝舆缓缓随儿女引入天香洞里来○千岩观下碧瑶林岁晩青青共此心隐士归兮花未老每年来把一杯深次韵徐提举逰石湖三絶三径荒芜岫愰开锦车何事肯徘徊春风相为髙人住落絮残花好在哉○日脚烘晴已破烟山头云气尚披緜郤须多谢朝来雨洗净明湖镜里天○天上麒麟朝墨林富家手笔擅文心欲知万顷陂中意但向三篇句里寻闰月四日石湖众芳烂熳北坨南冈摠是家儿童随逐任驩哗开尝臈尾蒸来酒防数春头接过花尽把园林防锦绣多添门户锁烟霞杖藜想被东风笑扶却衰翁管物华检校石湖新田今朝南野试开荒分手耘耡草棘场下地若干全种秫髙原无几谩栽桑芦芽碧处重增岸梅子黄时早濬塘田里只知温饱事从今抛却半年忙闻石湖海棠盛开亟携家过之三絶东风花信十分开细意留连待我来开过十分风不动更无一片防苍苔○家人扶上锦城头蜂蝶团中烂熳游报荅春光须小醉红云烟里按伊州○低花妨帽小移笻深浅燕脂一万重不用髙烧银烛照暖云烘日正春浓】
　　范公亭在昆山荐严寺后圃池上参政范成大少读书寺中游息其上呉仁杰尝扁之曰可赋后人遂以范公名之
　　范家园在雍熙寺后范周无外所居有石刻三大字郡守李大异书后移置文正公书院之右
　　南村在越来溪西呉山下寺簿卢瑢所居扁曰呉中第一林泉有御书得妙堂扁时有卢园三十咏【南村紫关带烟堤呉中第一林泉佐书斋呉山堂正易堂紫芝轩瑞华轩静宜轩玉华台苍谷来禽隖逸民园植竹处江南烟雨图香岩湖山清隐防得妙堂云邨香岩玉界古彦玉川馆山阴画中杏僊堂藕花洲桃花源三水流觞其二缺】
　　郭氏园在饮马桥西南本郭云大夫所居有池号小沧浪后为魏克愚太卿所得
　　筠谷在西馆桥之西待制荣薿所居薿字茂世旧寓道州结庐竹间号筠谷及知临安引年匄祠陛辞之日上以琉璃壶贮丹桂花且绘之便面题诗二十八字并金带为赐复书筠谷二大字宠其归于是卜筑呉下终老焉
　　双清亭在洞庭东山社下里建炎间郡人钱康功避地于此康功举进士通判杨黄滁三州官至朝奉大夫
　　醉眠亭宋李无晦作无晦名行中居淞江髙尚不仕东坡兄弟尝过访留题【苏轼李行中醉眠亭诗已向闲中作地僊更于酒里得天全从教世路风波恶贺监偏工水上眠○君且归休我欲眠人言此语出天然醉中对客眠何害须信陶潜未苦贤○孝先风味也堪怜肯为周公昼日眠枕麯先生犹笑汝枉将空腹贮遗编苏辙是非一醉了无余惟有胸中万卷书已把人生比蘧传更将江浦作堦除欲眠賔客从教去倒卧氍毹岂暇舒京洛旧游真梦里秋风无复忆鲈鱼】
　　沈氏园亭在洞庭镇下里人沈仲嘉所居孙觌有诗何仔园亭在尹山种植甚繁而牡丹尤多周益公尝游见南归録
　　醒心亭熙宁间曹傃履中所葺在葑门里有土阜对峙水中虽巨浸弗没号曰浮墩后避讳改名浮丘相传此地昔有双松竦然参天建炎之难有溃兵欲伐之陨石如雨乃止今放生池即其地也
　　乐圃在清嘉坊北朱长丈所居中有髙冈清池乔松寿桧此地在钱氏为金谷园其父光禄卿始得之长文营以为圃并自作记乡人尚其名德知州章岵表为乐圃坊有邃经堂华严庵招隐桥见山冈琴台鹤室墨池笔溪及西圃草堂共二十景方子通元厚之程公辟卢仲辛俱有诗元末张适号甘白筑室于上题曰乐圃林馆与髙季迪倪元镇陈麟谢恭姚广孝赓和为十咏宣德间杜琼得其东隅地名为东原结草为亭曰延緑又有木林芍药阶梨花埭红槿籓马兰波桃李溪八僊架三友轩古藤格芹涧桥凢十景一时名流俱有诗【乐圃记大丈夫用于世则尧吾君虞吾民其膏泽流乎天下及乎后裔与防契并其名与周召偶其功茍不用于世则或渔或筑或农或圃劳乃形逸乃心友沮溺肩绮季追严郑蹑陶白穷通虽殊其乐一也故不以轩冕肆其欲不以山林丧其节孔子曰乐天知命故不忧又称顔子在陋巷不改其乐可谓至德也已予尝以乐名圃其谓是乎始钱氏时广陵王元璙者实守姑苏好治林圃其诸徇其所好各因隙地而营之为台为沼今城中遗趾颇有存者吾圃亦其一也钱氏去国圃为民居更数姓矣庆厯中予家祖母呉夫人始购得之先大父与叔父或游焉或学焉每良辰美景则奉板舆以观于此厥后稍广西壖以益其地凢广轮逾三十亩予尝请营之以为先大父归老之地熙寜之末新筑外垣尽覆之瓦方将结宇而亲年不待既孤而归于是遂卜居焉月葺岁増今更数载虽敞屋无华荒庭不甃而景趣质野若在岩谷此可尚也圃中有堂三楹堂旁有庑所以宅亲党也堂之南又为堂三楹命之曰邃经所以讲论六艺也防经之东又有米廪所以容岁储也有鹤室所以畜鹤也有防斋所以教童防也防经之西北隅有冈命之曰见山冈上有琴台西隅有咏斋此予尝拊琴赋诗于此所以名云见山冈下有池水入于坤维跨流为门水由门萦纡曲引至于冈侧东为谿薄于巽隅池中有亭曰墨池予尝集百氏妙迹于此而展玩也池岸有亭曰笔谿其清可以濯笔谿旁有钓渚其静可以垂纶也钓渚与防经堂相直焉有三桥度谿而南出者谓之招隐絶池至于墨池亭者谓之幽兴循冈北走度水至于西圃者谓之西磵西圃有草堂草堂之后有华严庵草堂西南有土而髙者谓之西丘其木则松桧梧栢黄杨冬青椅桐柽柳之类柯叶相蟠与风飃飏髙或参云大或合抱或直如绳或曲如钩或蔓如附或偃如傲或参如鼎足或并如钗股或圆如盖或深如幄或如蜕虬卧或如惊蛇走名不可以尽记形不可以殚书也虽雪霜之所摧压飚霆之所击撼槎牙摧折而气象未衰其花卉则春繁秋孤冬晔夏蒨珍藤幽蘤髙下相映兰菊猗猗兼葭苍苍碧藓覆岸慈筠列砌药録所收雅记所名得之不为不多桑柘可蚕麻纻可缉时果分蹊嘉蔬满畦摽梅沈李剥防瓠以娯賔友以约亲属此其所有也予于此圃朝则诵牺文之易孔氏之春秋索书之精微明礼乐之度数夕则泛览羣史厯观百氏考古人是非正前史得失当其暇也曳杖逍遥陟髙临深飞翰不惊皓鹤前引掲厉于浅流踌躇于平臯种木灌园寒耕暑耘虽三事之位万钟之禄不足以易吾乐也然予观羣动无一物非空者安用拘于此以自赘耶异日子春之疾瘳向平之累遣将扁舟桴海浮游山岳莫知其所终极虽然此圃者吾先光禄之所遗吾致力于此者久矣岂能忘情哉凡吾众弟若子若孙尚克守之母頺尔居毋伐尔林学于斯是亦足以为乐矣予岂能独乐哉昔戴颙寓居鲁望归隐遗迹迄今犹存千载之后呉人犹尝指此相告曰此朱氏之故圃也元丰三年十二月朔呉郡朱伯原记元绛诗白头重到故人家境是人非起叹嗟三径未荒陶令菊四时长放庾郎花林风光动藏莺叶溪浪痕生宿鹭沙肯构有材移病久会凭诗酒傲烟霞程师孟次韵少年为学已名家才折卅枝病可嗟节带氷霜凌万竹文含风露丽千花世怜美玉犹存璞人恨良金未出沙赖有隐居如谷口直将髙意抗青霞○君家幽寂似山家闻者其谁不见嗟闭户几多闲日月扫园无限旧烟花书窻燕坐琴横石吟径徐行杖卓沙壁有谢公题好句国人方此识余霞○碧瓦春城十万家可怜夫子独堪嗟林园犹有前朝木冠盖难寻故主花亭瞰夕阳邻古刹池通野外见晴沙天然操尚无尘滓合住蓬莱弄彩霞卢革姑苏右浙会园榭森相望之子脱名琐自放无何乡虚堂布遗经周孔之文章静斋播风雅弦音日洋洋吮毫濯曲溪泚墨散方塘抱琴独登台望山闲涉冈钓渚阅游泳竹路排青苍亭幽小勺逈红白相低昻予此谢病归旅呉岁月长常闻君园胜欲徃两足僵开缄味题咏恍若披图详吾闻玉川子破屋洛之阳东野废官守止坐丛濑傍岂如吾子乐游息蔼有方朝廷日清明百度良施张子既难其进论撰亦有光退之谓子厚穷久道益强文辞垂后将相未可当穷愁乃著书心志能浑刚傥来奚足防令名期自将张适何处是吾庐城西数亩余坊存前哲号屋贮古人书已疾亲栽药供飱自灌蔬长年因谢俗戸外少来车○林密帘栊暝门清树石连合香来雨霁压酒及花前嗜古思先辈伤今话昔年何由清欝抱春茗瀹林泉髙啓林坞通幽閴山明云出溪门无俗客至池有水禽啼对酌山花下行吟野竹西石床春寂寂苔色映青藜○开轩时野眺山色翠迢遥屏结霜中桧图开雪里蕉暖烟初扇圃野水欲平桥曳杖闲来往时挑酒一瓢○幽居无洒扫风景自翛然红湿花间雨青分柳外烟山窻扪虱坐石榻枕书眠自得闲中趣栽花叠锦川陈林和桃花夹林馆宛似武陵溪醉后抛书枕梦回闻鸟啼水光孤墅外山色小桥西尽日无来客徐吟信杖藜○见説林居好终朝无杂宾卷帘通紫鷰投饵钓金鳞竹影云连榻杨花雪防巾开池养鹅鸭不使恼比隣谢恭故人非傲吏旧隐胜愚溪尘世人难到空林鸟自啼青山悬榻下緑树防崖西终日无余事全家尽目黎○门径稀人迹幽居只自然泉声三月雨柳色半春烟水槛看鸥浴山窻见鹿眠题诗花墅夕明月满晴川宿乐圃林馆倪瓉莫投斋馆静城郭似幽林落月半床影凉风孤鹤音汀云萦逺梦桐露湿清琴喧卑静尘虑萧爽集冲襟过张水部乐圃林馆髙啓清和池馆闭闲苔轻幰寻幽触雨来井桁水声绳乍转牀屏山色画初开穿花百舌深缄口吹絮双鳞半露腮好赋一诗题壁去主人未肎便尘埃】
　　北园在漳潭陈氏园也石湖范成大书扁东浦黄简为记
　　五柳园在涂松镇隐士胡峄逰憩之所今废
　　玩芳亭国子学录呉仁杰斗南所筑有记陆防杨万里有诗又风月亭顔傃作闻在昆山
　　峿山亭赵詶大猷所筑在马鞍山阳呉斗南取元次山溪以浯名旌吾独有之语为名
　　定轩在震泽镇宋工部侍郎杨绍云所居有桃源洞广数亩异石林立刘文简公真文忠公皆有著述遗址犹存【定轩记震泽杨公以定名轩予谓定一也而有老氏浮屠氏之定未知公之志果奚所属也自儒者言之则大学自定而静静而安安而虑虑而得其寂然不动者正所谓感通之体也自二氏言之则其所谓泰定所谓禅定者兀然枯槁而已尔漠然清虚而已尔人之一心与造化作大者以其往来阖辟之不穷动静出入之俱妙也今以兀然漠然者为定则是无用之体不感之寂也其可乎公以敏达果锐之材而为明天子所任属盖尝屏上防防天堑开大幙府制置长淮而又法从近臣而总六师之赋其志存乎立功其谊颛乎报主固非栖心无用者比也则其所属必儒者而非二氏奚疑虽然定之难能也久矣自穷居独善之士捐百事息万虑以求之有终其身而弗获者况于履功名之涂践富贵之境凡为吾耳目之塍心志之域纷至错立于前菀枯荣丑可喜可骇者日百千变其亟疾若破山之霆其震荡若发屋之风其乱反覆乂若一叶之艇而舞翻空之涛甚矣哉定之难能也若是者其疾焉在曰心无主而已矣窃尝闻之敬则心有主而物听命不敬则物为主而我从之古之君子对妻子犹君师之临处幽室甚十目之睹所以养吾心而为万物之主也心有主然后有定见有定见然后有定力酬酢万变无不可者是则儒者之定而公之所志也夫理有定而事无方随事以应之使各通其可即所谓定也若乃处义未精而猥曰吾守之不可易是直私意之锢尔乌足语定乎哉故主敬穷理交相为用东鲁西洛之正传有不可诬者公之大父紫微公受学于伊川之门人为先朝侍从公之所学自其家世且方撄繁剧而不乱遭变故而不慑其于定之一言用力深矣顾何足以发公之志姑诵所闻以复命云权工部尚书兼太子右庶子兼左谕德建阳刘爚记】
　　乐庵在昆山圆明村宋侍御史李衡彦平归老之地四旁皆脩竹经籍图史满堂【乐庵初成彦平自为诗二絶老子平生百不足庵成那管食无肉终朝闭戸只读书四面开窻都见竹○投老庵居百事宜早眠晏起不论时更长睡足披衣坐倾耳林间听画眉】
　　盘野黄由之别墅宁宗赐名内有墨庄胡夫人真迹三清阁共乐堂等扁由自作诗【共乐堂才到松陵即是家满堂佳客满园花看花揖客须清赏休向人间俗子夸聨德堂才到松陵即是家便须洗盏泛流霞软红尘里风波恶不似江头与海槎茆堂观奕才到松陵即是家茆堂万竹緑交加午窻睡起无他想坐看围棋到日斜登明月台才到松陵即是家擎空皎月莹无瑕直须台上分明防拟欲呼仙泛海槎登雍书楼有感才到松陵即是家楼髙不管緑杨遮有书万卷时翻弄千古兴亡几叹嗟道院独步才到松陵即是家参天桧栢古槎牙杖藜终日频来往不羡堤边路筑沙登三清阁才到松陵即是家三清阁下寂无哗小臣愧乏丝毫报深炷炉香净防茶入园才到松陵即是家故园喜听鹊喳喳主人只为贪风月蛮触交争笑尔蜗睦隣才到松陵即是家民间何处不桑麻欣欣老稚迎门笑斗酒相欢亦孔嘉无题才到松陵即是家休论恬淡与荣华古来顔路俱尘土自有时贤定等差思亲才到松陵即是家仙翁诗句发天葩钝才不及赓余韵留取时时罩碧纱】
　　松竹林在昆山县治南宋知县项公泽所居
　　谭氏园在嘉定月浦上花卉竒絶亭馆华丽今废郑氏园在马鞍山前郑竦所筑叶丞相扁为玉峯佳处西偏有道院植牡丹数百本又作止足堂亦叶丞相书
　　南园昆山瞿惠夫所居杨廉夫为记
　　翁氏园在昆山县治西呉斗南有赏木芙蓉诗
　　松石轩在呉城中参政宋廷珍之第轩前古松蛟腾怪石鹄峙鄱阳周伯琦扁曰松石有诗咏之【郑元祐松石轩记昔夏后氏画九州而青州有铅松怪石之贡当是时未必有耳目玩好也儒先不能无疑于此焉以愚观之玩好于时未必然然韶乐以球为主故后防言乐独于石则曰予击石拊石然后言百兽率舞凤凰来仪盖石音难和故磬必泗滨之浮今以灵壁所产石用以为磬然非秀絶者不能有声音之纯故商颂曰既和且平依我磬声然则怪石之贡盖必异于寻常也已降自唐宋始以石为玩好然后石之品益繁宋宣和间于物无不品定顾以太湖石品最髙唐李赞皇牛竒章二人相业虽不同其于爱石则一也中呉在宋为畿甸至今荒园废宅一燬于刼灰者在在有之若夫松之为贡栋梁榱桷无不可者至乃蟠纽诘屈悬根献秀始以松为园池亭沼之观玩今大参澄江宋公出总戎机入赞朝政私第在呉城之正中沈深宏敞其客次有松有石左辖鄱阳周公扁之曰松石轩仍为之作大篆以表章之矣大参公儗之于松则清庙栋梁也儗之于石则韶乐天球也宾至而燕集于兹语笑于兹挹松之坚贞揽石之秀润其所以为国干播民和者夫岂寻常松石之谓哉伯琦诗华清贡秀萃双清石友松君宿缔盟鳞甲髙鶱风雨合洞岩虚激佩环声平泉官暇延逰盼緑野功成寄赏情谁为澄江脩郡乗好将胜迹播芳名蒋堂一桁湘帘细织纹华轩窻气袭书裙老枝月冷蛟龙骨蹲璞苔封虎豹文隐迹雅同真处士弯弓悬忆旧将军由来柱石居廊庙况尔云霄素防勲董晋爱此轩窻隔市防疎松偃蹇石崭然廋蛟匝地弄明月苍翠拂阑生紫烟大厦栋梁真可拟中流砥柱若为迁何人下拜清风里不是韦郎是米颠成廷珪长松落落风尘表苍石堂堂太古心屹立乾坤无改色叩之金玉有余音人间儿女天机浅海上神仙野趣深独有竒章知此意子孙清赏到于今饶介苍松郁郁石嵯峨上下因依有女萝虎魄凝流千岁少羊羣分跪一拳多所须为地期相向遂以名轩示不磨賔客定如东閤盛或来醉卧或吟哦】
　　光渌亭在虞山南五里许邑人张柟所建亭前大杏一本花特茂异又名杏花亭柟尝为三衢守花时骚人墨客逰赏题咏甚多今废矣
　　水花园在同里镇元人叶振宗所居广数里有聚书楼约鸥亭小垂虹池閤石梁映带左右名水花园今废为鱼丛
　　緑水园在孙老桥东故为朱勔别墅元至正中庐山陈惟寅惟允兄弟购得之取杜诗名园依緑水之句更此名园中有来鸿轩清泠阁萝径等名髙啓为之序【髙啓緑水园杂咏序呉城南陬有曰朱家园者父老言宋朱勔故墅也庐山陈惟寅氏得之更名曰緑水以园中有池且用杜子美诗语也其林沼亭轩亦各有扁焉近虽破废然寛闲幽胜犹可以钓防而啸歌惟寅以余往来其中最熟求徧咏之噫当勔以幸贵时穷尚豪侈园中之珍木异石崇台峣榭固当百倍于此文人词客为之称美而夸咏者亦多矣今皆迹灭响沈无复可覩惟寅虽穷居隐约而能以诗书其业笃于孝友其清德雅操固可以蔑视勔矣则余为之执笔亦可以无愧焉因不复辞且庶几或传使父老知园之更名緑水者自惟寅始也诗凡十六篇张羽緑水园燕集芳圃逼江城回波绕舍清主人擅文学过客总簮缨适向呉中防何殊洛下英唐虞共敷讲风雅用和赓矍铄攻辞健铿锵得句精建安方合体大厯却徒名还展花前席仍敲竹下枰吟余歌杕杜醉里听鸧鹒径竹斑初脱庭蕉緑已呈浑忘在离乱惟欲盻承平蜗窟休图隐鸡坛可负盟从容四美具感激二难并更愿相加勉留传汗简声】
　　万玉清秋轩在呉江同里镇元江南财赋司副使里人昌言之别墅中有菊坡梧桐脩竹搃谓之万玉清秋华亭绘士张可观为之图【郭登诗王谢堂前久不归野田荒树几斜晖花开花落秋还在年去年来事已非杨柳风多凋翠缕芙蓉霜重湿红衣故人空感山阳笛一段伤心画所微杨社鷰賔鸿共岁华松陵禾黍故侯家谁令千载柴桑里一度秋风一度花刘公在昔称时贤头颅半白来归田老怀澹泊慕幽雅髙居别筑临同川数亩园林占清胜四时景物夸奇妍賔从日盈北海座琴樽晩载南湖船一朝陵谷那知变废尽东呉旧庭院扶疎脩竹为谁清零落芙蓉不成片白云飞去不复来只有堂前旧时燕春深几树花乱开无复当窻映人面繁华事往今已休东床老去怀旧逰歌舞重寻馆甥处萧索碧梧风雨秋陶令宅边松尚在习家池上水空流追思自足兴感慨何独对此方为愁六十年来驹过隙俛仰之间已陈迹画图寂寞久无闻流落人间匪朝夕客从何处逺持来佳致依然不殊昔梦回昨夜到松陵钟防长桥月初白】
　　团溪鱼乐在沙头镇月蕉瞿逢祥隐居杨防夫为记【至正八年二月月蕉瞿先生逢祥肥遁海东之团溪云叶展空烟花腻陌予尝循凤溪而下步自团溪之阳顾瞻周遭若环带然地固卑而隘中有隐君子之风焉先生居是溪厯宋咸淳仅百五十年予观东南若震泽诸水道经戚浦防归于海风涛激荡沙岸日崩走濵浦之人恒惧之而先生则弗惧且乐焉者溪之左枕市防障戚水以便商者右遡畎亩引戚水以利耕者乃若细雨侵沙波流若縠鱼鸟浮沈天光上下先生则投竿而渔凉月浸轩秋声在树子鹤和鸣人影相逐先生则援琴而歌于乎溪之乐人或见之而不知之先生独能知而乐之可谓得性情之正矣】
　　周氏园在双凤里人周棠所辟广二十余亩嘉树美竹暎带亭馆今其诸孙有登科者
　　南村在绮川元末隐士张璹所居有素心堂陶庵苕翠馆雪佾亭
　　耕获亭秦约作在太仓西渚之北
　　小丹丘天台陈基敬初所居敬初仕伪周为内史得小圃于天心里以天台为丹邱因以名之金华戴良记
　　夏家园在昆山太常卿夏防致仕游乐之地
　　小洞庭刘佥宪廷美自山西致政归即齐门外旧宅累石为山号小洞庭有十景曰撚髭亭藕花洲等名天全徐武功伯为之序
　　思庵郊居在常熟郭门外都宪呉公所剙周文襄公巡抚时有诗
　　东庄呉文定公父孟融所治也中有十景孟融之孙奕又増建看云临渚二亭【侍讲李东阳记苏之地多水葑门之内呉翁之东庄在焉菱濠汇其东西溪带其西两港旁达皆可舟而至也由櫈桥而入则为稻畦折而南为桑园又西为菓园又南为菜圃又东为振衣台又南西为折桂桥由艇子浜而入则为麦丘由荷花湾而入则为竹田区分络贯其广六十亩而作堂其中曰续古之堂庵曰拙修之庵轩曰耕息之轩又作亭于南池曰知乐之亭亭成而庄之事始备总名之曰东庄因自号曰东庄翁庄之为呉氏居数世矣由元季逮于国初邻之死徙者十八九而呉庐岿然独存翁少丧其先君子徙而西既而重念先业不敢废岁拓时葺谨其封濬课其耕艺而时作息焉翁仲子原博以状元及第入翰林为修撰获以其官封翁朝士与修撰君防者闻翁贤多为东庄之诗诗成而庄之名益着修撰君以谓予曰幸吾子之识之也夫人之业未有不勤成而侈废者翁之为东庄也承往弊而修之恳悃劬瘁厯数十年然后备亦既艰矣而翁又遵道畏法虽处富贵泊然与韦布者类则所谓保其业者岂茍然哉易曰干父之蛊有子考旡咎厉终吉由是观之翁之业虽百世可知也吾又闻翁积而能散衣寒食饿汲汲若不暇则是庄也宁直以自乐为燕游而已今修撰君科甲重朝廷文章望天下爱民忧国恒存乎心而见乎眉睫则推翁之心以达之天下又岂直足保其私业为兹庄山水之重而已邪然君子论家业之艰考世德之有归信文献之不可无者必自兹庄始作东庄记成化己未秋七月既望翰林院侍讲李东阳书刘大夏诗呉下园林赛洛阳百年今独见东庄回溪不隔柴门逈流水应通世泽长十里香风来桂坞满帘凉月浸菱塘天公自与庄翁厚又把栽培付令郎李士实小庄随意作经营园漫分蔬地漫耕流水声中看杖倚人家丛里有舟行市防咫尺疑无路林壑分明不出城昨日玉堂新赐诏乾坤谁信问逃名沈周东庄水木有清辉地静人闲与世违圃熟时供路竭稻畦收后问邻饥城头日出啼鸦散堂上春深乳燕飞更羡贤郎今玉署恩封早晚着朝衣呉寛闻奕侄搆二亭于东庄以为予佚老喜而冇作尔父西庵扁拙修当年种树带平畴近闻肎搆为予计专待归休与客游山上看云依鹤峒池边临渚对桑洲只忧筋力非轻健更欲沿洄具小舟沈周次韵特意作亭知好修石基髙筑树为畴欲承伯氏归休乐未许他人造次游细路矮桥縁麦陇长濠新水漫苹洲宰公果遂南还兴我亦浜头舣小舟】







　　姑苏志卷三十二
&lt;史部,地理类,都会郡县之属,姑苏志&gt;
　　钦定四库全书
　　姑苏志卷三十三　　　　　明　王鏊　撰
　　古迹
　　古今之在天地间犹旦暮也而古人所遗每为今人所重虽故墟阤陇徃徃过之为踌躇而不忍去岂非以其废兴存亡有足感邪吴自泰伯迄今其间古迹多矣悉记于篇以备后之考者
　　泰伯城周三里名故吴一名吴城在梅里平墟泰伯既筑此城纵民田其中今属常州无锡县寰宇记云泰伯城西去无锡县四十里平墟髙三丈舆地志云吴筑城梅里平墟即此地也
　　太公城章祈城并在长洲县东北章祈疑即在今二十二都
　　鱼城在吴县横山下越来溪西吴王防姑苏筑以养鱼续图经云吴王控越之地本名吴城方言谓鱼为吴故误称耳今山之傍有冈隠隠如城又有射台亦在横山周益公南归録云鱼城在田间基厚而方其髙二丈博倍之为田百二十亩土极细故乆不壊【元髙文度谷变陵迁自古今耕人指防说鱼城绿波已涸无鸥鹭禾黍离离髙下生】
　　苦酒城吴地记云在鱼城西南故老云吴王筑以酾酒今俗呼为苦酒城【髙啓酒城应与酒池通长夜君王在醉中兵入馆娃犹未醒越人宜赏酿夫功】
　　酒醋城吴地记云在胥门西南三里
　　酒城在坛塘邉一名坛城夫差祭子胥处临祭劝酒故名酒城城中有石子祥符图经云在吴县东南三十五里大江邉一名陌城
　　鸭城在匠门外吴王筑以养鸭处东有豨巷畜彘之处鸡陂在娄门外吴王畜鸡城也又名鸡陂墟其东二里有荳园亦阖闾置【髙啓吴姬不解报朝盈空养鸣鸡满别城毕竟余杭西走日五更谁唱出闗声】
　　柯城赭城城卫王城并在吴县界
　　舸城在平门外疑即柯城
　　后城堵城并在长洲县东南数十里堵城疑即赭城今尹山乡有堵城里
　　伍子胥城糜湖城丽溪城巫欐城汉志越絶书皆云在吴县后析置长洲县
　　居巢城在长洲县按楚有居巢城吴亦有之于义无考然史记云阖闾六年楚使子常囊瓦伐吴吴迎击之大败楚军于豫章取楚之居巢而还或疑此时有为而筑城未知是否
　　糜湖西城越宋王城也吴越春秋云平门外有糜王城糜王与越王遥战越杀糜王因留葬武里城中故名以午日死至今武里午日不举火今吴江有糜城王庙
　　摇城在长洲县东南三十八里吴王子居焉后越摇君居之今其地名大姚讹之也
　　越城在胥门外越伐吴吴主在姑苏越筑此城以逼之城犹髣髴在【髙文度古意犹堪吊南湖不惮遥阖闾开国地勾践进兵桥城郭髙低黍英灵旦暮潮苍茫遗独立斜日下渔樵】
　　鸿城在娄门外故越王城也
　　千城在马安溪上越千王城也
　　阳城在长洲县东北其左有阳城湖
　　相城在长洲县东北五十里相传子胥初筑城时先于此相地尝土而城之下湿乃止其地因名
　　娄城即昆山故城也图经云在县东三百步旧志云吴子寿梦所筑【张泰诗髙城一望思茫茫湖转娄江入海长逺市到今无蜀酒古仓何处积吴粮鸥栖浅渚寒芦静雁落平畴晚稻香野水闲云吟不尽玉峯西面看斜阳】
　　东城在昆山县东三百步今桥巷犹以东城为名吴志云耕者于东寺后多得古城砖及铜箭镞
　　武城在昆山县西北汉书娄县注云有南武城
　　金城在昆山县东三里基址犹存也相传吴王所筑度城在昆山县东南七十里相传为黄巢所筑其傍有度城湖
  </div>
  <div class="pagination">
   <a href="姑苏志_page42.html">
    上一页
   </a>
   <span>
    ...
   </span>
   <a href="姑苏志_page38.html">
    38
   </a>
   <a href="姑苏志_page39.html">
    39
   </a>
   <a href="姑苏志_page40.html">
    40
   </a>
   <a href="姑苏志_page41.html">
    41
   </a>
   <a href="姑苏志_page42.html">
    42
   </a>
   <span class="current-page">
    43
   </span>
   <a href="姑苏志_page44.html">
    44
   </a>
   <a href="姑苏志_page45.html">
    45
   </a>
   <a href="姑苏志_page46.html">
    46
   </a>
   <a href="姑苏志_page47.html">
    47
   </a>
   <a href="姑苏志_page48.html">
    48
   </a>
   <span>
    ...
   </span>
   <a href="姑苏志_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
