<!DOCTYPE html>
<html>
<head>
    <meta charset="UTF-8">
    <title>浙江通志 - 第 462 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 462 页/共 787 页</h1>
    <div class="content">　　徐黙成【仙居县志博学善谈兵为仙居尉朞月值吕寇之乱奋不顾身率勇敢与巡检邹进合力堵御战不利骂贼而死】
　　王华甫【赤城新志初为黄岩令景定元年守台击强扶弱正经界均赋役嵗连熟民为之謡曰若无王知州争得碗饭磕鼻头当时言守令者以为称首】
　　赵子寅【临海县志端平二年涖临海任有遗爱咸淳六年又以编修守台赈饥修城民益怀之没无所归子孙遂家于台度宗闻其贤赠直秘阁给官宅一区田二百亩养其孤以旌廉吏】
　　元
　　王鋭【临海县志字进卿至元间宰临海在任十年廉明恺悌民甚安之二十六年婺寇延及邑境邢万户帅兵殱寇欲抄黄奢鋭赴军前争辨军士以刀磨其颈鋭益力民赖以全黄奢民立祠祀焉尝建邑治书涖政箴于防壁以自警】
　　杨泽【赤城新志以从事郎为黄岩县尹存心恤民父老肖其像祠于城隍庙】
　　朱霁【苏天爵朱霁神道碑字景周初袭父官为淮东大都督知扬州元贞改元转台州路十年总管衢州路延祐三年进通议改徽州路台州土不宜桑官嵗征丝纩于民民转市于他所霁请止输其直民甚便之或言郡产白金可以充贡行省命霁行视霁曰此作俑以害民者也力言无有议遂寝他若赋役之苛咸鹾之扰纎悉委曲皆为条约以厘正之台人以为德黄岩嵗饥霁曰捄灾恤民守臣职也俟报而发民无余矣亟出官粟赈之全活万人海有剧贼数百恣行剽掠舟人患之霁擒制渠魁置于理余党闻之皆溃衢之西南黄陵堰溉田数百万顷霁曰此农政先务也庀工完之霁所至廉平政理名声流闻吏民爱慕豪强畏服】
　　赵云甫【台州府志元贞二年以武略将军知黄岩州事时拟于黄岩置戍云甫以密迩台营力陈利病议遂寝】
　　赵敏中【台州府志大德元年任仙居县尹明而能断人皆服之凡利所当兴者无不竭力以举必得实効乃止有古循吏风】
　　韩国宝【赤城新志以武略将军知黄岩州事修学宫平寃狱兴水利】
　　茂巴尔【台州府志大德六年以奉训大夫为黄岩州达噜噶齐洁已奉公得守臣体去十年父老作去思碑于澄江】
　　刘庆【赤城新志大德十年任天台县尹镌累朝劝学诏防以励生徒】
　　佟复【台州府志东平人皇庆元年任天台县尹多恵政修儒学浚九女砩渠通水灌田民获其利呼为佟公渠】
　　白凯【赤城新志泰定三年以奉训大夫知黄岩州事严明镇静吏民怀之】
　　王居敬【赤城新志至顺三年以亚中大夫为台州总管清修苦节视民如子置中津桥田以絶吏姧台民赖之】
　　月彦明【台州府志元统中为台州录事司达鲁噶齐县未有学首建孔子庙延儒士为之师以教后进】
　　林兴祖【台州府志字宗起福州人以进士为黄岩州同知廉而爱民境内大治有循良声】张元永【台州府志字文逺东安人至正十年任临海县尹兴学校礼髙年均力役民有讼谕之和顽不服者始刑之时行郊野集民间子弟与论耕桑树畜谨身孝养之道嵗旱请蠲租上官以文折之元永力争乃得免每平反大狱民颂其德既去立石思之】
　　周琏【天台县志字国器由进士令台刚介有守政声大着陞本府通判】
　　赵琬【元史赵琏传琬字仲德仕至台州路总管至正二十七年方国瑛以舟挟琬至黄岩琬潜登白龙岙舍于民家絶粒不食人劝之食辄瞑目却之七日而死】
　　明
　　范明敬【赤城新志湖广人洪武元年知台州府时海寇陈敬仲肆掠乡邑一境骚动僚佐皆惊愕失措明敬曰母恐吾当自行即至栝苍募民兵平之】
　　唐宏【赤城新志洪武元年知黄岩州修政立事爱民礼士境内帖然】
　　王士【史槩潞州人宁海县知县洪武七年海警吴桢领沿海各卫兵出捕往浙东收籍方氏台温明三郡故兵三郡亡赖挟私逞怨蔓引平民富家为兵濒海大扰士曰诬良民为兵不可吾宁获罪死当为民请命即上封事言状辞甚恳切上即日诏罢之三郡之民赖以复安】
　　芮麟【史槩字志文宣城人洪武间以太学生授台州知府明于治体吏民畏服尝诖误被逮父老泣送境外交遗之金不受后以荐授建宁知府】
　　唐伯逸【赤城新志南昌人洪武间为仙居尉涖政公亷抚民有术尝叹曰若取小民财物如鹭鸶股上割肉后陞缙云知县】
　　周公辅【名山藏为宁海丞邑有濒海涂田五十余顷不胜税公辅为民请命未施行复奉檄役民二万为象山县筑隄黄岩县浚河公辅曰吾县当筑当浚者殊多嵗乏不易无敢轻役乃役民为旁县乎复欲以闻同官曰君奏未行又再奏耶公辅叹曰古有尸諌死吾身而有救于民庶上闻之乎遂雉经于官舍】
　　王辉【赤城新志河南人洪武中以监察御史知台州府不携家属独与父俱仆隶给薪水之余不留于舍为政廉明严毅吏畏其威民怀其惠】
　　张源【万厯宁海县志成都人洪武中宁海县丞先是邑税亏兑自源到追征有方以时完足陞戸部主事】
　　吴仲胜【赤城新志洪武间为台州推官貌恭而言讷郡守髙璞初甚易之旬日间淹狱悉理人皆服其明恕时僚佐竞为奢靡仲胜独以虀盐自甘公退惟读书而已】
　　厐惟方【赤城新志洪武十二年知临海县为政平恕民有争讼必从容谕之使之自服旧浙江通志陜西延安人督造海船徭役咸有条理民不知扰】
　　王谦【赤城新志南昌人任临海丞居官清慎爱民如子信国公汤和按郡独加称赏去官之日行李萧然父老多追赆之一钱不受】
　　周悌【万厯黄岩县志福宁人洪武三十年以监生知县事德性淳厚政平讼理劝农桑兴学校民咸思之】
　　张诚【台州府志字则民安仁人洪武三十二年由监生任天台县丞催科平涖事敏以民病累嵗逋赋佐令张时习请于朝得折钞民甚德之陞临海县令任满陞治中出守交趾】
　　王英【宁海县志苏州人知宁海县断狱明决人不敢欺先是嵗洊饥邑多盗英至望风溃散厯官山西按察使】
　　张时习【天台县志乐平人洪武三十二年令天台修学宫缮城隍民不知劳秩满去老幼攀辕不忍别】
　　江恕【明一綂志永乐初台州知府有惠政尝建言水利及军卫储粮之民甚便之】
　　康彦民【嘉靖浙江通志江西泰和人洪武进士永乐初为天台知县罢官家居宣德初巡按御史至天台民二百人言彦民廉公有为乞复召为县以慰民望御史以闻吏部言彦民罢官十余年难从所请帝曰其人罢去久民犹欲之必有政事及民召用为江宁丞】
　　张约【仙居县志曹县人永乐元年由太学生任仙居县居官精勤始终着清节慈祥不苛民甚德之】戴新【赤城新志山东人永乐初由进士知台州府勤俭公平有循吏名终云南布政使】魏泽【世法录字彦恩溧水人有学行谪宁海典史逮捕方孝孺藏其幼子以故方氏有遗种谢迁诗所谓孙枝一叶是君恩也】
　　郑光与【天台县志永乐间知天台县事居官不扰节冗费省徭役民甚便之】
　　殷序【万厯黄岩县志无锡人永乐中以进士知黄岩县廉洁仁恕政事修理士民颂声不絶厯陞江西四川云南布政使】
　　周旭鉴【献防録贵溪人知黄岩迎者待界上旭鉴已潜入邑中尽得诸豪主名一日坐庭中召诸曹与定约束未数月纪纲设张众相戒勿犯文庙毁于飓师生处草屋数椽撤而新之奏减军糈及风伤田禾度逋税不能偿者达于监司请代以钞编戸赀产髙下之数悉籍记之于是赋平徭均逃移复业民饮苦咸而病乃凿山引泉入市以便民汲县北利涉桥久废不葺往来济以舟遇涨多覆旭鉴辄复之西乡山多虎捕之不获过一祠因与神约厥明虎不获且焚祠是夜梦神吿虎所在如其言往虎皆就戮嵗甲寅大旱祷三日而雨槁苗复苏是嵗民间麦秀五穗桑生骈枝又有灵芝及一乳三子之祥邑士大夫因绘四异图以纪其事陞台州府通判仍掌黄岩县事赐玺书有廉洁公勤之褒正綂甲子台守以事罢阖郡军民上章愿补旭鉴上特从民请涖政一如在黄岩时而崇礼教饬信令正已励下兴学举贤尤注意焉嵗己巳处州山寇叶宗留倡乱朝廷命将之勅旭鉴督义兵往赞其谋既行台民屡疏请还旭鉴以处郡据栝苍之险奏置巡检司増兵防御时邻郡皆骚动独台晏然陞浙江布政司右参政仍掌府事卒台人立祠以祀之】
　　程贤【赤城新志真定人宣德间由监生以刑部员外郎知台州府时郡城军强民弱贤绳以法军以更漏虐民乃更建齐政楼俾民司之卫不得夺郡有三闗中津屯头闗岭皆军为之暴悉革去之】
　　童文【台州府志应天人以进士任监察御史宣德间知临海县事涖下端严存心坦易尤持以勤恪尝奏寛官田租以舒民力兴废举坠不劳而集丞簿以下惟仰成而已】
　　谢恂【嘉靖浙江通志武进人宣德三年以监生知临海县事一介不取于民自奉甚薄日再食明发眎事夜分而退民以事至庭谆谆戒谕凡利当兴蠧当去者沮以权力勿顾也后知平阳府】
　　刘刚【台州府志江西泰和人正綂四年知临海县每昧爽眎篆必戴星始罢外户肃然苞苴杜絶尝捐俸修文庙葺中津浮梁役兴而民不知扰时霖雨害稼积诚以祷俄顷而霁】
　　阮勤【台州府志交阯人由进士以大理寺正擢知台州府事修学校建乡贤祠及上蔡书院厯刑部侍郎致仕】
　　张韶【赤城新志景泰中知宁海县适嵗大饥民多殍韶先发预备仓赈之然后奏闻又抽已俸煮糜粥以食之存活甚众】
　　刘忠【旧浙江通志山东人天顺间以监察御史知台州廉明端方不阿势要任久有惠政仕终副都御史】
　　孔彦纶【赤城新志句容人宣圣之裔由举人天顺七年为台州通判廉而爱民始终一致秩满卒于官贫无以殓民争赙之】
　　郭绅【史槩字廷章宜春人成化乙未进士授宁海知县方孝孺县人也事淹国禁绅至首刻正学集创祠祀之擢御史厯南京刑部右侍郎】
　　袁道【台州府志字德纯吉水人成化十年由进士任太平知县涖政廉平视民患如在已有强盗诬指应华等二十三人司府已锻炼成狱道力为辨理至以去就决之华等得白备倭张勇以沿海仓粮腐折责偿于民郡县莫敢后道独与抗曰粮在仓而责之民吾官可去实不能以是令民张亦无如之何黄岩县界有贼杀捕盗官姜昕民惊悸几激变道亟至其地招谕之曰独杀人者死耳无忧也民以不扰豪民持官府短长武断乡曲者悉寘之法新学校建乡贤祠行保伍法纠察姧宄廉请耆宿主乡约月朔呈报善恶以示劝惩布衣有行谊者必躬礼其庐疏治迂浦闸兴水利嵗以大穰邑西乐清民闻其风皆愿属乃奏割东南六都隶焉仕终监察御史】
　　褚祚【台州府志字昌应常熟人成化十年以进士知临海县持身涖职动有准绳修学校筑堰闸理桥梁多着成绩而财无浪费民甚德之陞御史常熟县志临海县有岭雨三日淖陷则米薪断絶民有饥者祚发工调役治之雨不为患邑人名其岭为褚公岭】
　　叶防【台州府志山阳人由进士成化十八年知台州府廉静守已治民以仁爱甲辰嵗歉民税无措力为奏免民赖以生以忧去仕终副都御史】
　　范亮【太平县志瓯宁人成化十九年任太平县丞慈祥廉慎勤恤民隐署邑事修学宫两庑缮治镇东桥嵗旱素食草履祈祷甘雨如注罢官日贫无以归父老相率赆之一无所受】
　　张宜【宁海县志字时措华亭人进士成化十八年任宁海知县明察刚断大家怙势作威者缩首敛迹而小民为之吐气词牍累幅一览而尽裁答无遗黠吏无所措其手】
　　钱本弟【宁海县志四川人宁海典史有干才时邑人穆惟英恃勇杀人聚徒象山依凭险阻大行剽掠人莫敢当其锋本弟假道袭捕擒之百姓安堵】
　　戴韶【宁海县志任宁海典史清慎有为宁海故有坍压田土该粮三千七百石民苦浮赔韶疏于朝每米一斗折纳银三分七厘粮不亏额而民称便】
　　江澂【宁海县志字景吴江西南城人进士治元年知宁海县涖事公勤每日黎明必北向再拜而出临民以诚信为本初濒海民苦坍江塘税澂覈一邑之田得欺隐及新垦五百余亩补粮额民得少苏后陞佥事】
　　陈钊【临海县志防城人治三年以举人知临海县政尚简静一儒生与宦族有争竟以理折势莫能挠之刑清赋省在任十年闾里宴然】
　　方印【旧浙江通志字与信桐城人治间知天台廉以洁已仁以爱民阖邑利靡不兴革甫一嵗教化大行卒于官囊俸仅八铢父老咸咨嗟叹息建祠绘像祀之】
　　陈相【旧浙江通志泰州人治间知台州府守已以廉抚下以仁任内屡获丰年积谷殆将十万举废备赈人皆德之】
　　陆琪【旧浙江通志吴县人治中同知台州刚毅而济以寛尝署府符事无停滞尤注意学校秩满去民拥留之】
　　母恩【台州府志蓬州人治十三年以进士知临海县剔补漏政令一新尤加意学校亲为诸生讲解辑颁家礼戒饬懃恳人乐从之陞监察御史】
　　刘弼【太平县志字邦直华隂人治十六年由进士任太平县政事以袁道为师表修学校清刑狱劝农桑民翕然称之调知黄岩】
　　马岱【台州府志江都人进士治二十年知台州府恩泽及人甚溥民以疾病来虽冗沓必与以良剂贫不能者助之府治及两学改作一新于民无扰】
　　卢英【台州府志由黄岩县调知太平清约端严一如治黄以事至司府及行都鄙皆自赍饟具一不以烦民审里徭役甚均尤详于治狱催科第严限程不事棰楚顾严于吏胥及势要之家一犯科条辄置之法不少贷暇则校试诸生为説作文讲书之法考满上京囊槖萧然擢户部主事】
　　张羽【万厯宁海县志字凤举泰兴人正德进士知宁海县廉能刚介抑豪右惠困穷风裁凛然行取擢御史劾刘瑾被谪厯官副都御史】
　　喻茂坚【台州府志字汝砺重庆人正德九年以进士知临海县为政持大体在任多所建立去后人思之立碑建祠仕终刑部尚书】
　　郁浩【台州府志字子渊永州人进士正德九年任天台知县廉慎明决平徭役恤小民人畏爱之调知西安县】
　　祝舒【旧浙江通志温江人正德间任太平县综理有方剖决无滞吏民不敢欺】
　　毛驭【寕海县志麻城举人正德间知宁海厯任九载连遭水旱缓征薄敛劳来安集惠政及民】傅清【旧浙江通志诏武人正德间临海丞时亢旱禾槁清防祷百神勿应辄自引咎以铁缧系颈当午涂拜既而大雨如注】
　　张岩【临海县志彰德人正德间为临海主簿才识练达每有催科单车厯山谷抚循劝谕不笞一人而课最所司牒委纷至先期事集】
　　曹廷桂【仙居县志武进人正德十五年由举人任仙居县性廉敏居官七年案无留牍有便民者暮计朝行绰有政绩】
　　罗侨【名山藏字惟升吉水人以进士知台州府兴学礼士恺悌宜民讼者至与款语利害多解去嵗时循行阡陌举冠婚丧祭礼以教民布衣张尺贤而贫侨礼之上坐访民间疾苦尺具以所闻吿侨为置童仆给侍尊礼之台人多兴起者擢广东参政去献征录台戍卫食倚各郡饷前守渔其中即溢取啬出之入觐治装咸苦民侨首除羡饷而觐行自给无他与吏部上守令殿最以侨为第一赐袭衣牢醴旌异之在台建祠祀方孝孺置祀田若干亩】
　　毛衢【台州府志吴江人嘉靖二年由进士知太平县明敏有才先是市豪包揽里徭二役侵渔都鄙衢革去之进田野小民服役公庭教以礼法民悦甚迂浦街有金星阁横湖堂有神祠嵗敛民钱为穿臂会云能消灾致福逺近如归市衢毁其阁与祠曳神像火之罪主者数人害遂息民苦盗窃选饬游徼捕盗贼知名者悉瘐死狱中尤重学校调永康后官至副使】
　　王钦【万厯黄岩县志候官人嘉靖三年以进士知黄岩县爱民礼士政悉除修葺学宫大兴文教】周振【常州府志武进人正德举人令天台以兴学善俗为首务天台有桥当要道桥长而水湍振祷于神桥成邑人名晋陵桥立祠祀之】
　　唐愈贤【宁海县志字子中辰州人嘉靖丙戌进士知宁海县谒阳明于会稽得良知之学居官惓惓以劝学明道移风易俗为已责至于剔蠧剪扶弱抑强均田平徭张施措置悉当人情在任四年民怀吏畏擢南台御史】
　　刘赞【万厯黄岩县志宣城人嘉靖八年以举人知黄岩县廉勤刚正秉法不阿豪右为之屏息人称刘硬头陞成都府通判民攀辕不忍释有赤子泣别碑】
　　陶秀【台州府志字子实南城人嘉靖十一年由举人知太平县先是里役不均田多脱漏秀编造黄籍设为十甲均田之令又清稽脱漏田以充旧额民甚宜之濒海故多军卫庄田弗属编管秀建议立为军图三服役视齐民又垫甃道路起皇华息肩二亭筑治义冢民益懽悦调髙淳去】
　　方介【黄岩县志字子和合淝人嘉靖十七年以义乌令调知黄岩廉公有威痛绳豪右时有琴堂第一方之谣】
　　周志伟【台州府志字士器南康人进士嘉靖十七年任台州知府大兴学校日与士子讲解经义时黄太濒海诸地潮冲闸坏比嵗不登志伟请于御史傅凤翔特疏建闸又请复河泊大使以司啓闭两邑自是嵗有秋时有大姓杨某者争田搆讼累嵗不止志伟亲往按视开示大义且谕以诗于是感泣相让民为勒石颂之】
　　张士贤【宁海县志江西人嘉靖间由举人知宁海县躬行节俭先德化而后刑罚有古循吏风】刘子与【台州府志海阳人嘉靖二十一年以进士任临海令廉干有惠政】
　　黄允谦【宁海县志广东人嘉靖十年进士知宁海县初姓黄复钟姓以经学饬吏治涖事严而有法庭无私谒姧民黠吏莫敢欺建社学置社田留心教化陞主事厯官莱州知府】
　　胡叔廉【台州府志字明发江西新淦人嘉靖十八年以进士知临海县时边海洪潮骤发淹没者数千家叔廉单车走乡落死者躬亲瘗埋被灾者发粟赈防全活无数留意学政文庙自正德二年燬暂徙元妙观叔廉复建于故址廊庑斋舍焕然一新】
　　张育才【万厯黄岩县志寿州卫人嘉靖二十年以选贡为黄岩丞廉介自持公余即荷锄艺蔬以自给陞句容令】
　　陈尧【台州府志通州人嘉靖二十一年任台州知府值两嵗水患多方拯救廉敏寛仁阖郡德之仕终刑部侍郎】
　　髙材【黄岩县志字充甫无锡人嘉靖二十九年以举人知黄岩县之官不携家累止以二力从爱民节费斋厨索然嫉恶如讐姧猾民抵法辄痛绳之性简亢即权豪不少屈至接士则脱略势分有下榻倒屣风会倭变免官民走请于朝留之不得立祠肖像祀之】
　　马濂【台州府志字濬卿无锡人进士嘉靖三十年授仙居令为政尚大体存靖难忠臣郑恕后而复其产倭寇及仙濂率民兵与郡守宋治邀击之贼遂逸尤着清节去之日父老歌曰民送两行泪官行一担书】
　　汪汝达【黄岩县志字志行无锡人嘉靖三十二年以进士知黄岩县自倭变后邑里为墟汝达缮城堞濬河隍建先师庙改淫祠以祀朱子置学田以赡贫生一时兴废举坠皆有禆政教陞户部主事】
　　蔡结【临海县志字国凝汉阳人嘉靖三十二年由进士任临海县时倭寇嵗扰兵兴役烦结调度有方事集而民不扰合邑安堵】
　　方辂【台州府志任太平知县嘉靖三十二年值倭变无城垣辂营费创筑民借以安】
　　林大梁【宁海县志福建同安人由举人嘉靖庚戌知宁海厯任九载治尚寛平倭寇江浙闽广四省骚动邑故无城民甚恐大梁力请于当道建筑城垣为民保障城甫完倭猝至登城拒守民赖以安】
　　胡价【台州府志号玉吾宜城人嘉靖四十二年以进士任临海县精敏有才略案牍骈集剖决无不适当吏不敢欺民怀其惠陞给事中】
　　余城【台州府志江西鄱阳人嘉靖四十三年以举人任仙居令先是邑遭倭变又经城役郡司李萧文清督责过严民财力俱敝城至竭力抚循流氓始集尤不阿权贵务絶请托以中伤去官】
　　杨廷表【万厯黄岩县志瓯宁人嘉靖四十三年以举人知黄岩县恺悌爱民立丈量法精密不苛而宿顿革调东昌去民思之肖像祀焉】
　　杨道会【黄岩县志字惟宗隆庆二年以进士知黄岩县年逾弱冠清约如寒士谙练如素宦吏胥不敢肆其故智征科第严程限不事夏楚穷民积逋悉停之嵗校士精覈复赈其寠者士为奋兴禁淹女全活甚众旧乡饮宾滥及匪人有司亦以弥文略之道会必得其人造庐礼焉陞户部主事】
　　周思稷【台州府志号养初湖广麻城人隆庆戊辰进士知临海县慈祥廉静有古循吏风在邑五年尝清丈田亩稽核丁口不事察察而人不敢欺又酌定盐课上下利之陞户部主事】
　　向大有【旧浙江通志辰州人万厯间任同知在台五载尝三摄郡篆有守有材人称古之遗爱】武炜【台州府志台州府知事壬子倭入黄岩焚刦时承平日久闻者皆股栗欲窜炜独挺身率兵往援至钓鱼岭倭设伏山谷间力战不胜遇害事闻赠太仆卿建愍忠祠于巾子山春秋致祭】
　　曹学程【旧浙江通志字希明全州人令宁海以厚风俗阜民财兴学校为己任逾年百废具举时有芝生麦岐之瑞颂声四讫擢屯马御史】
　　王演畴【宁海县志字孟箕彭泽人万厯壬辰进士为宁海令下车即建社仓广养济院又因南观废址辟为缑城书院増置学田四百余亩俾邑士子肄习于中后知桂林府致仕】
</div>
    <div class="pagination">
<a href="浙江通志_page461.html">上一页</a><span>...</span><a href="浙江通志_page457.html">457</a><a href="浙江通志_page458.html">458</a><a href="浙江通志_page459.html">459</a><a href="浙江通志_page460.html">460</a><a href="浙江通志_page461.html">461</a><span class="current-page">462</span><a href="浙江通志_page463.html">463</a><a href="浙江通志_page464.html">464</a><a href="浙江通志_page465.html">465</a><a href="浙江通志_page466.html">466</a><a href="浙江通志_page467.html">467</a><span>...</span><a href="浙江通志_page463.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
