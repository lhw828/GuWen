<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 191 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 191 页/共 698 页</h1>
    <div class="content">国朝苑囿畅春园 
畅春园在南海淀大河庄之北缭垣一千六十丈有奇畅春园册臣等谨按畅春园本前明戚畹武清
 侯李伟别墅圣祖仁皇帝因故址改建爰锡嘉名皇上祇奉慈宁问安承豫毎于此停憩因在圆明园 
之南亦名前园云圣祖仁皇帝御制畅春园记都城西直门外十二里曰海淀淀有南有北自万泉庄 
平地涌泉奔流  汇于丹棱沜沜之大以百顷沃野平畴澄波远岫绮合绣错盖神皋之胜区也朕临 
御以来日夕万几罔自暇逸久积辛劬渐以滋疾偶缘暇时于兹游憩酌泉水而甘顾而赏焉清风徐 
引烦疴乍除爰稽前朝戚畹武清侯李伟因兹形胜构为别墅当时韦曲之壮丽历历可考圯废之余 
遗址周环十里虽岁远零落故迹堪寻瞰飞楼之郁律循水槛之逶迤古树苍藤往往而在爰诏内司 
少加规度依髙为阜即卑成池相体势之自然取石甓夫固有计庸畀值不役一夫宫馆苑籞足为宁 
神怡性之所永惟俭德捐泰去雕视昔亭台邱壑林木泉石之胜絜其广袤十仅存夫六七惟弥望涟 
漪水势加胜耳当夫重峦极浦朝烟夕霏芳蕚发于四序珍禽喧于百族禾稼丰稔满野铺芬寓景无 
方会心斯远其或穱稌未实旸雨非时临陌以悯胼胝开轩而察沟浍占离毕则殷然望咏云汉则悄 
然忧宛若禹甸周原在我户牖也毎以春秋佳日天宇澄鲜之时或盛夏郁蒸炎景铄金之候几务少 
暇则祗奉頣养游息于兹足以迓清和而涤烦暑寄远瞩而康慈颜扶舆后先承欢爱日有天伦之乐 
焉其轩墀爽垲以听政事曲房邃宇以贮简编茅屋涂茨略无藻饰于焉架以桥梁济以舟楫间以篱 
落周以缭垣如是焉而已矣既成而以畅春为名非必其特宜于春日也夫三统之迭建以子为天之 
春丑为地之春寅为人之春而易文言称干元统天则四德皆元四时皆春也先王体之以对时育物 
使圆顶方趾之众各得其所跂行喙息之属咸若其生光天之下熙熙焉皥皥焉八风罔或弗宣六气 
罔或弗达此其所以为畅春者也若乃秦有阿房汉有上林唐有绣岭宋有艮岳金釭碧带之饰包山 
跨谷之广朕固不能为亦意所弗取朕匪敢希踪古人嫓美曩轨安土阶之陋惜露台之费亦惟是顺 
时宣滞承颜致养期万类之乂和思大化之周浃一民一物念兹在兹朕之心岂有已哉于是为之记 
而系以诗诗曰昔在夏姒克俭卑宫亦越姫文勿亟庶攻若稽古训是钦是崇箴铭户牖夙夜朕躬栋 
宇之兴因基前代岩宿丹霞檐栖翠霭营之度之以治芜废有沸泉源汪濊斯在驾言西郊聊驻彩斿 
甘彼挹酌工筑斯谋莹澈明镜萦带芳流川上徘徊以泳以游因山成峻就谷斯卑咨彼将作毋曰改 
为松轩茅殿实惟予宜亦有朴斵予尚念兹撰辰经始不日落成岂曰游豫燕喜是营展事慈闱那居 
髙明遐瞩俯瞰聊用娯情粤有图史藏之延阁惟此大庑会彼朱襮郁郁沟塍依然耕凿无假人工渺 
弥云壑有鹢其舟有虹其梁可帆可涉于焉徜徉文武之道一弛一张退省庶政其罔弗臧尝闻君德 
莫大于仁体元出治于时为春愿言物阜还使俗醇畅春之义以告臣邻圣祖御制避暑畅春园雨后 
新月诗园亭气爽雨初晴新月胧胧透树明漏下未眠思治道未知清夜意何生圣祖御制畅春园观 
稻时七月十一日也七月紫芒五里香近园遗种祝祯祥炎方塞北皆称瑞稼穑天工乐岁穰乾隆六 
年御制诣畅春园皇太后宫问安诗窣地青丝两岸围鸥波云影漾朝晖轻舟喜近瑶池境芳甸初开 
玉版扉却忆含饴心切切畅春园系皇祖临幸地也每亲色笑乐依依敬承孝治尊家法长奉慈宁袆 
鞠辉乾隆七年御制诣畅春园问安皇太后命观园内所艺禾黍与与翼翼诚有秋也得诗一首占岁 
今秋好祈年午夜曾仙壶叨泽渥宝稼应时登绣陇黄云合芳园懿赏凭泠泠朝露缀霭霭野烟凝宫 
府应无异农桑合并称艰难知穑事慈训敢钦承乾隆九年御制午日诣畅春园问安诗蒲岸河洲泛 
玉津铜龙双辟问安晨祇因悯雨遵慈训未敢称觞答令辰自春徂夏尚未得沾足雨泽皇太后步祷 
于园内龙神庙朕恐惧惴栗莫知所措夫以朕之不德上累圣母忧劳遑敢以节序酒食之馔尽承欢 
之小节乎黄帽龙舟闲浦溆緑枝虎艾缀楣桭分明旧岁端阳景饶有新愁薄念频乾隆二十六年御 
制诣畅春园问安诗雨中御园返敬为谒思斋旋看雩禋逮初七日雩祭预斋三日即当又还宫又当 
法驾排讵辞劳玉辔惧久阔萱阶奏对烟郊况端堪悦懿怀乾隆二十八年御制诣畅春园问皇太后 
安诗皇州冬尚暖仙苑景如春温凊斯欣适起居此敬询率因成例事迩年以皇太后喜居畅春园故 
自木兰回跸虽因冬令时享还宫每间数日輙命驾问安冬至前始奉皇太后还宫率成例事已觉阔 
多辰养志吾心切那论来往频乾隆三十三年御制旋跸诣畅春园问皇太后安诗七日迅回銮一心 
殷问安膝前胜驰牍途次命御前侍卫缄宫报请安并进鲜佐膳几上定加餐阶影祥曦永林光瑞露 
漙春郊农况好奏对博慈欢乾隆三十五年御制恭奉皇太后至畅春园驻跸作游览田盘豫圣慈东 
还将欲跸西移万年共喜长康健三宿原应暂憩迟驻跸三日即启驾徃谒泰陵因至天津园里桃开
 虽不负树头风妬故如斯铨曹引见催明日两字敬勤吾勉之又御制端午日诣畅春园问皇太后安 
即事有作龙潭亲祷未昭灵例事龙舟概与停逄节敢因踈定省致斋仍复遣藩屏命礼部按例天神 
地祇太岁坛各遣亲王致祭请雨最怜出土禾将萎懒对挿门艾自馨懿训肫然相慰藉并惭无以慰 
慈宁又御制诣畅春园问皇太后安作昨夜雨诚大慈恩免问安十六日传诘朝请安因夜雨较大皇 
太后差人止行谨遵懿旨展缓一日今晨晴更爽趋诣敬承欢水殿夏宜凊风疎浦正宽康强绵福履 
锡类万方观乾隆三十六年御制端午日诣畅春园问皇太后安诗雨润纔三寸曰沾实自瞒敢疎午 
日谒那博懿怀宽依例菖蒲戸懒看糉黍盘两年阕庆节午日例奉皇太后于御园观竞渡昨岁及今 
俱以盼雨未展节事诣畅春园问安调幕愧无端乾隆三十七年御制诣畅春园恭问皇太后安遂驻 
御园即事成什畅春养志冀娯亲来徃问安年例循每岁冬朕自圆明园进宫圣母以风景清胜尚留 
园居至节近万寿进京朕间数日赴畅春园问安率驻御园信宿以便再修定省几来徃三四次遂恭 
奉慈驾还宫遂驻御园期信宿适当子月景清真林无余叶山有骨冰出平湖水入神傍晩西南云气 
重翘思其雪麦根皴乾隆四十年御制三月四日诣畅春园恭问皇太后安遂启跸徃盘山因成是什 
问寝诣晨朝喜瞻健倍饶奏闻将启跸并告即还轺以十六日还驾乘马仍依旧寻诗若预要省耕春 
有例以近可知遥又御制盘山回跸诣畅春园问皇太后安因成是什往来纔祇十余日仙苑芳春花 
绽皆回跸带星发行馆是日寅刻即从行宫启行图早问安也驻旌图晓谒思斋最欣超向精神健宁 
止如常食履佳惟是捷音频系问惭犹无以慰恩怀又御制玉河泛舟由昆明湖往畅春园恭问皇太 
后安诗轻舸顺流下片时平渡湖易舆行宛转前苑到斯须畅春园俗亦谓之前苑以在圆明园南也 
速进兴居启欢承恩顾殊爱同纵资事惟敬以将愉乾隆四十一年御制正月晦日诣畅春园问皇太 
后安遂还宫之作祭神国朝最重祭神每于春秋仲月朔行礼祈社御经筵二月初六日致祭社稷坛 
应还宫斋戒并于初二日举行经筵礼也勅躬各致虔行庆忽看正月过问安遂以晦辰旋野含宿润 
麦冲露陌隠韶光桞扬烟此景较量诚鲜遇为欣然复为虁然又御制诣畅春园恭问皇太后安遂驻 
御园有作夏凊冬温处总备昼安夕宴事胥宜为去声怡政务原无间以息人情要亦体而随冬令昼 
短且寒朕若园居则奏事来者必冒冷宵行数年来率以冬孟还宫而往来问安既不误政亦体人情 
之一端也因之飒景御园揽林色丹黄入画时臣等谨按畅春园御制诗谨绎有关纪述事实者恭载 
卷内余不备录畅春园宫门五楹门外东西朝房各五楹小河环绕宫门东西两旁为角门东西随墙 
门二中为九经三事殿殿后内朝房各五楹畅春园册臣等谨按宫门悬畅春园额殿内联曰皇建有 
极敛时敷锡而康而色干元下济亏盈益谦勉始勉终与九经三事额皆圣祖御书二宫门五楹中为 
春晖堂五楹东西配殿各五楹后为垂花门内殿五楹为寿萱春永左右配殿五楹东西耳殿各三楹 
后照殿十五楹畅春园册臣等谨按春晖堂寿萱春永及西耳殿内额曰松鹤延年皆皇上御书寿萱 
春永联曰璇阁香清露华滋蕙畹萱阶昼永云锦蔚荷裳亦御书乾隆二十年御制诣畅春园问皇太 
后安诗上林行庆奉徽慈日日承欢祝介眉安乐歌中度华节矞卿云里驻瑶池栁祶福地争先发冰 
泮灵源不后期春永寿萱园中皇太后所居殿名香穂细民依政要奏移时乾隆二十四年御制诣畅 
春园恭问皇太后安诗平明传跸凤城垣问寝钦先诣寿萱数寿萱春永皇太后所居园中寝殿名也 
日兴居悬紫禁髙年颐养喜仙园皇太后喜园居故奉养于此尚未还宫便临御苑消清暇依旧明窗 
坐宴温砚匣琉璃宁虑冻每当触兴亦形言臣等谨按畅春园御制二诗为寿萱春永殿纪述事实之 
篇恭载卷内照殿后倒座殿三楹为嘉荫两角门中为襀芳亭正宇为云涯馆馆后渡桥循山而北有 
河池南北立坊二为玉涧金流门内为瑞景轩轩后为林香山翠又后为延爽楼三层九楹楼后河上 
为鸢飞鱼跃亭稍南为观莲所楼左为式古斋斋后绮榭畅春园册臣等谨按嘉荫积芳林香山翠延 
爽楼鸢飞鱼跃式古斋绮榭诸额皆圣祖御书观莲所云涯馆额皇上御书园内筑东西二堤长各数 
百步东堤曰丁香堤西堤曰兰芝堤皆通瑞景轩西堤外别筑一堤曰桃花堤东西两堤之外大小河 
数道环流苑内出西北门五空闸达垣外东经水磨村趋清河西流则由马厂北注入圆明园自宫门 
至此为畅春园中路云涯馆东南角门外转北过板桥为剑山山上为苍然亭下为清远亭由山东转 
为龙王庙过清远亭沿堤而南河上筑南北垣一道中有门西向曰广梁门门内为澹宁居畅春园册 
臣等谨按苍然亭清远亭额圣祖御书龙王庙额曰甘霖应祷亦圣祖御书澹宁居前殿为圣祖御门
 听政选馆引见之所后殿为皇上旧时读书之处额亦圣祖御书乾隆四十年御制题澹宁堂诗忆昔 
垂髫岁赐居曰澹宁予十二岁时皇祖养育宫中于畅春园赐住之处即名曰澹宁居无忘斯黾勉有 
勒在轩庭远致要心泰志明惟德馨虽云述格语而每切聪听臣等谨按澹宁堂御制诗谨绎有关纪 
述事实者恭载卷内余不备录大东门土山北循河岸西上为渊鉴斋七楹南向斋后临河为云容水 
态左廊后为佩文斋五楹斋后西为葆光东为兰藻斋渊鉴斋之前水中敞宇三楹为藏辉阁阁后临 
河为清籁亭佩文斋之东北向为养愚堂对面正房七楹为藏拙斋渊鉴斋东过小山口北有府君庙 
畅春园册臣等谨按渊鉴斋佩文斋葆光斋兰藻斋蔵辉阁清籁亭养愚堂蔵拙斋诸额皆圣祖御书 
府君庙神像如星君旁殿奉吕祖像兰藻斋循东岸而北转山后西宇三楹为疏峰循岸而西临湖正 
轩五楹为太朴畅春园册臣等谨按疏峰太朴二额皆圣祖御书太朴轩之东有石径接东垣即小东 
门溪北为清溪书屋后为导和堂西穿堂门外为昭回馆清溪书屋之西为藻思楼后为竹轩畅春园 
</div>
    <div class="pagination">
<a href="钦定日下旧闻考_page190.html">上一页</a><span>...</span><a href="钦定日下旧闻考_page186.html">186</a><a href="钦定日下旧闻考_page187.html">187</a><a href="钦定日下旧闻考_page188.html">188</a><a href="钦定日下旧闻考_page189.html">189</a><a href="钦定日下旧闻考_page190.html">190</a><span class="current-page">191</span><a href="钦定日下旧闻考_page192.html">192</a><a href="钦定日下旧闻考_page193.html">193</a><a href="钦定日下旧闻考_page194.html">194</a><a href="钦定日下旧闻考_page195.html">195</a><a href="钦定日下旧闻考_page196.html">196</a><span>...</span><a href="钦定日下旧闻考_page192.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
