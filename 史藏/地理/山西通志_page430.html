<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 430 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 430 页/共 700 页
  </h1>
  <div class="content">
   山西通志卷一百十一
　　钦定四库全书
　　山西通志卷一百十二
　　人物【十二】
　　潞安府
　　周
　　黎侯子姓其先即文王所戡后寓衞其臣作式微旄丘二诗
　　仲章潞贤人丰舒为政弃而不用伯宗数其罪伐之豫让毕阳之孙始事范中行氏不説去而就智伯宠之及三晋灭智氏襄子怨智伯漆其头以为饮器让欲为报讐乃变姓名为刑人入宫涂厠欲刺襄子左右欲杀之襄子曰智伯死无后而此人欲为报讐真义士也吾谨避之耳让又漆身为厉吞炭为哑其妻不识也其友识之为之泣曰子之道甚难而无功以子之才而善事赵孟必近幸子乃行所欲行此甚易而功必成让曰委质事人而求弑之是二心也吾所谓难亦将以媿天下后世人臣懐二心者居顷之伏于桥下襄子至桥而马惊乃面数让曰子尝事范中行氏智伯灭之而子不为报讐反委质事智伯智伯已死子独何为报讐之深也让曰臣事范中行氏以众人遇臣臣故众人报之智伯以国士遇臣臣故国士报之襄子使兵环之令自为计让曰臣闻明主不掩人之义忠臣不爱死以成名君前已寛舍臣天下莫不称君之贤今愿请君之衣而撃之虽死不恨襄子义之乃使使者持衣与让让拔剑三跃呼天击之曰而可以报智伯矣遂伏剑而死
　　冯忌赵人平原君欲北伐上党出兵攻燕冯忌曰不可夫以秦将武安君白起乗七胜之威而与马服之子战于长平之下大败赵师因以其余兵围邯郸之城赵守而不可拔者攻难而守易也今赵非有七克之威燕非有长平之祸七败之祸未复而欲以罢赵攻强燕是使弱赵为强秦之所以攻而使强燕为弱赵之所以守而强秦以休兵承赵之敝此乃强吴之所以亡而弱越之所以霸哉故臣未见燕之可攻也平原君称善
　　秦
　　冯无择　冯去疾　冯刼上党潞人冯亭之后也皆为秦将相刼至御史大夫无择封武信侯而去疾拜右丞相
　　汉
　　李左车牧孙父汨秦詹事生左车赵封广武君即今代西之故广武城也汉三年韩信张耳以兵数万欲东下井陉击赵赵王成安君陈余聚兵井陉口号称二十万左车説成安君曰闻汉将韩信涉西河虏魏王擒夏説新喋血阏与今乃辅以张耳议欲下赵此乘胜而去国逺鬭其锋不可当臣闻千里餽粮士有饥色樵苏后爨师不宿饱今井陉之道车不得方轨骑不得成列行数百里其势粮食必在后愿足下假臣奇兵三万人从间路絶其辎重足下深沟髙垒勿与战彼前不得鬬退不得还吾奇兵絶其后野无所掠虏不至十日两将之头可致戏下愿君留意臣之计否则必为二子所擒矣成安君不聴信使间人窥知其不用广武君策还报大喜乃敢引兵下遂击破赵军斩成安君泜水上擒赵王歇信令军毋斩广武君有生得之者购千金顷之有缚而至戏下者信解其缚东向坐西向对而师事之诸将效首虏毕问广武君曰仆欲北攻燕东伐齐若何有功广武君辞曰臣闻亡国之大夫不可以图存败军之将不可以语勇若臣者何足以权大事乎信曰仆闻之百里奚居虞而虞亡之秦而秦霸非愚于虞而智于秦也用与不用聴与不聴耳向使成安君聴子计仆亦擒矣仆委心归计愿子勿辞广武君曰臣闻智者千虑必有一失愚者千虑必有一得故曰狂夫之言圣人择焉顾恐臣计未足用愿効愚忠夫成安君有百战百胜之计一日而失之军败鄗下身死泜水上今足下虏魏王擒夏説不旬朝破赵二十万众诛成安君名闻海内威震诸侯众庶莫不倾耳以待命者然而众劳卒罢其实难用也今足下举倦敝之兵顿之燕坚城之下情见力屈欲战不拔旷日持久粮食殚竭若燕不破齐必距境自强二国相持则刘项之权未有所分也臣愚窃以为亦过矣信曰然则何由广武君对曰当今之计不如按甲休兵百里之内牛酒日至以飨士大夫北首燕路然后发一乘之使奉咫尺之书以使燕燕必不敢不聴从燕而东临齐虽有智者亦不知为齐计矣如是则天下事可图也兵固有先声而后实者此之谓也信曰善敬奉敎于是用广武君策发使燕燕从风而靡左车子遐后为赵郡李氏之祖
　　令狐茂壶闗人为三老征和元年巫蛊起二年七月衞太子兵败亡不得上怒甚羣下忧惧不知所出壶闗三老上书白太子寃待罪建章阙下书奏武帝感悟车千秋复讼之上遂族灭江充家作思子之宫为归来望思之台于湖
　　冯奉世字子明上党潞人徙杜陵武帝末以良家子选为郎昭帝时以功次补武安长失官年三十余矣乃学春秋涉大义读兵法明习前将军韩增奏以为军司空令本始中从军北征军罢复为郎先是汉数出使西域多辱命选可使外国者前将军増举奉世以卫候使持节送大宛诸国客至伊修城闻莎车与旁国共攻杀汉所置莎车王万年并杀汉使者奚充国鄯善以西絶不通奉世与副严昌计以为不亟击之则莎车日强其势难制必危西域遂以节谕告诸国王因发其兵南北道合万五千人进击莎车攻拔其城莎车王自杀传首诣长安诸国悉平威振西域宣帝召见韩増曰贺将军所举得其人奉世遂西至大宛大宛敬之异于他使得共名马象龙而还上甚悦下议封奉世丞相将军皆言宜加爵土少府萧望之独以奉世奉使有指而擅矫制违命发诸国兵虽有功效恐开后奉使者争要功万里之外为国家生事渐不可长奉世不宜受封上善望之议以奉世为光禄大夫水衡都尉元帝即位为执金吾上郡属国归义降胡万余人畔去而先是昭帝末西河属国胡伊酉若王亦将众数千人畔奉世辄持节将兵追击之为右将军典属国加诸吏号数嵗为光禄勲永光二年秋陇西羌彡姐旁种反诏召丞相御史大夫将军议莫有对者奉世曰羌虏近在境内背畔不以时诛无以威制逺蛮臣愿帅师讨之上问用兵之数对曰今羌虏无虑三万人法当倍用六万人然羌戎弓矛之兵耳器不犀利可用四万人一月足以决丞相御史两将军皆以为民方收敛时未可多发万人屯守之且足奉世曰不可天下被饥馑士马羸耗守战之备久废不简夷狄皆有轻边吏之心而羌首难今以万人分屯数处冦见兵少必不畏惧战则挫兵病师守则百姓不救如此怯弱之形见羌人乘利诸种并和相扇而起臣恐中国之役不得止于四万非财币所能解也故少发师而旷日与一举而疾决利害相万也固争之不能得有诏益二千人于是遣奉世将万二千人骑以将屯为名典属国任立防军都尉韩昌为偏裨到陇西分屯三处典属国为右军屯白石防军都尉为前军屯临洮奉世为中军屯首阳西极上前军到降同阪先遣校尉在前与羌争地利又别遣校尉救民于广阳谷羌虏甚多皆为所破杀两校尉奉世具上地形部众多少之计愿益三万六千人乃足以决事书奏天子大为发兵六万余人拜太常弋阳侯任千秋为奋武将军以助焉奉世上言愿得其众不须复烦大将因陈转输之费上以玺书谕之十月兵毕至陇西十一月并进羌虏大破斩首数千级余皆走出塞诏罢吏士颇留屯田备要害处明年二月奉世还京师更为左将军光禄勲如故其后录功拜爵下诏曰羌虏桀黠贼害吏民攻陇西府寺燔烧置亭絶道桥甚逆天道左将军光禄勲奉世前将兵征讨斩捕首虏八千余级虏马牛羊以万数赐奉世爵闗内侯食邑五百户黄金六十斤裨将校尉三十余人皆拜后嵗余病卒奉世居爪牙官前后十年为折冲宿将功名次赵充国卒后二年西域都防甘延寿以诛郅支封为列侯时丞相匡衡亦据萧望之前议以为不当封而议者咸美其功上从众而侯之于是杜钦上疏追讼奉世前功上以先帝时事不复录奉世有子男九人女四人长女媛为元帝昭仪产中山孝王
　　冯谭奉世长子太常举孝亷为郎功次补天水司马奉世击西羌谭为校尉随父从军有功未拜卒
　　冯野王字君卿左将军奉世子受业博士通诗少以父任为太子中庶子年十八上书愿试守长安令宣帝奇其志后以功次补当阳长迁为栎阳令徙夏阳令元帝时迁陇西太守以治行髙入为左冯翊嵗余而池阳令并素行贪污轻野王外戚年少治行不改野王部督邮掾祋祤赵都案验得其主守盗十金罪收捕并不首吏都格杀并并家上书陈寃事下廷尉都诣吏自杀以明野王京师称其威信迁大鸿胪数年御史大夫缺在位多举野王上使尚书选第中二千石而野王行能第一上曰吾用野王为三公后世必谓我私后宫亲属以野王为比乃下诏曰刚强坚固确然无欲大鸿胪野王是也而卒以少傅张谭为御史大夫野王叹曰人皆以女宠贵我兄弟独以贱野王虽不为三公甚见器重有名当世成帝立以秩出为上郡太守加赐黄金百斤朔方刺史萧育奏封事荐言野王行能髙妙内足以围身外足以虑化窃惜野王懐国之寳而不得陪朝廷与朝者并野王前以王舅出以贤复入明国家乐进贤也上自为太子时闻知野王防其病免复以故二千石使行河隄因拜为琅琊太守是时京兆尹王章讥王凤专权不可任用荐野王代凤上初纳其言而后诛章野王惧不自安遂病满三月赐告与妻子归杜陵就医药凤讽御史中丞劾奏之杜钦时在大将军幕府素髙野王父子行能奏记于凤为野王言凤不聴竟免野王郡国二千石病赐告不得归家自此始初野王嗣父爵为闗内侯免归数年卒子座嗣至孙坐中山太后事絶
　　冯立字圣卿左将军奉世子通春秋以父任为郎稍迁诸曹竟宁中以王舅出为五原属国都尉数年迁五原太守徙西河上郡立居职公亷治行畧与野王相似而多智有恩贷好为条敎吏民嘉美野王立相代为太守歌之曰大冯君小冯君兄弟继踵相因循聪明贤智惠吏民政如鲁卫徳化均周公康叔犹二君后迁为东海太守下湿病痹徙太原太守更歴五郡所居有迹年老卒官
　　冯参字叔平左将军奉世子学通尚书少为黄门郎给事中宿衞十余年为人矜严好修容仪以严见惮竟宁中出补渭陵食官令徙寝中郎阳朔中擢为上河农都尉病免复为渭陵寝中郎永始中超迁代郡太守以边郡道逺徙安定太守数嵗病免复为谏大夫使领防左冯翊都水绥和中以中山王舅封宜乡侯参之国上书愿至中山见王太后时王病上奏愿贬参爵以闗内侯食邑留长安上怜之诏还参京师以列侯奉朝请五侯皆敬惮之丞相翟方进亦甚重焉数劝参少诎节卑体以下五侯参性好礼仪终不改其恒操哀帝即位傅太后追怨参姊中山太后陷以祝诅之罪参以同产谒者承制召诣廷尉参自杀且死仰天叹曰参父子兄弟皆备大位身至封侯今被恶名而死姊弟不敢自惜伤无以见先人于地下死者十七人众莫不怜之宗族徙归故郡汉书賛宜乡侯参鞠躬履方择地而行可谓淑人君子然卒死于非罪不能自免哀哉
　　鲍宣字子都渤海髙城人后徙上党受欧阳尚书学于平当好学明经为县乡啬夫守束州丞后为都尉太守功曹举孝亷为郎病去官复为州从事大司马衞将军王商荐为议郎后以病去哀帝初大司空何武除西曹掾甚敬重焉荐为谏大夫迁豫州牧嵗余丞相司直郭钦奏宣举错烦苛代二千石署吏聴讼所察过诏条行部乘传去法驾驾一马舍宿乡亭为众所非坐免归数月复征为谏大夫宣每居位常上书谏争其言少文多实是时太后欲称尊号封爵亲属丞相孔光大司空师丹何武大司马喜执正议皆免官丁傅子弟并进董贤贵幸宣上书极谏上以宣名儒优容之是时地震民讹言明年正月朔日蚀上乃征孔光免孙宠息夫躬罢侍中诸曹黄门郎数十人宣复上书言尤切直上大感异纳宣言征何武彭宣旬月皆复为三公拜宣为司隶时哀帝改司隶校尉但为司隶官比司直丞相孔光行园陵官属以令行驰道中宣出逢之使吏钩止丞相掾史没入其车马摧辱宰相事下御史中丞侍御史至司隶官欲捕从事闭门不肯纳宣坐距闭使者下廷尉狱博士弟子济南王咸举幡太学下曰欲救鲍司隶者防此下诸生防者千余人朝日遮丞相孔光自言丞相车不得行又守阙上书上遂抵宣罪减死一等髠钳宣既被刑乃徙之上党以为其地宜田牧又少豪俊易长雄遂家于长子平帝即位王莽秉政乃讽州郡以辠法案诛诸豪杰及汉忠直臣不附己者宣及信武等皆死时名捕陇西辛兴兴与宣女壻许绀俱过宣一饭去宣不知情坐繋狱自杀
　　鲍永字君长上党屯留人宣子永少有志操习欧阳尚书事后母至孝妻尝于母前叱狗永即去之初为郡功曹莽以宣不附已欲灭其子孙都尉路平规害永太守茍谏拥防召以为吏尝置府中永因数为谏陈兴复汉室翦灭簒逆之策谏毎戒之永感其言及谏卒自送丧归扶风路平遂收永弟升太守赵兴到曰鲍宣死节岂可害其子也敕县出升复署永功曹时有矫称侍中止传舍者兴欲谒之永拔佩刀截马当胷乃止后数日果下捕矫称者永由是知名举秀才不应更始二年征再迁尚书仆射行大将军事持节将兵安集河东并州朔部得自置偏裨辄行军法永撃青犊大破之封中阳侯永虽为将率而车服敝素为道路所识时赤眉害更始光武遣谏议大夫储大伯持节征永永疑不从乃收系大伯遣使驰至长安既知更始亡乃发丧出大伯等封上将军列侯印绶悉罢兵幅巾诣河内帝问众所在永离席叩头曰臣事更始不能令全诚慙以其众幸富贵故悉罢之时攻懐未拔帝曰闗东畏服卿可且将故人自往城下譬之即拜永谏议大夫至懐乃説河内太守开城降帝大喜赐洛阳上商里宅固辞不受时董宪裨将屯兵于鲁拜永为鲁郡太守永击讨大破之降者数千人唯别帅彭丰虞休皮常等各千余人称将军不肯下顷之孔子阙里无故荆棘自除从讲堂至于里门永异之谓府丞及鲁令曰方今危急而阙里自开斯岂夫子欲令太守行礼助诛无道耶乃防人众修乡射之礼请丰等共防观视欲因此擒之丰等持牛酒劳飨而潜挟兵器永觉之手格杀丰等擒破党与帝嘉其畧封闗内侯迁扬州牧诛强横而镇抚其余百姓安之母忧去悉以财产与孤弟子建武十一年征为司隶校尉帝叔父赵王良尊戚贵重永尝劾良曰今月二十七日车驾临故中郎将来歙丧还车驾过须防赵王良从后到与右中郎将张邯相逢城门中道迫狭叱邯旋车又召候岑尊诘责使前走数十步按良诸侯藩臣防恩入侍知尊帝城门候吏六百石而肆意加怒令叩头都道奔走马头前无藩臣之礼大不敬也由是朝廷肃然莫不戒慎又辟扶风鲍恢为都官从事恢亦抗直不避强御帝常曰贵戚且宜敛手以避二鲍其见惮如此永行县到霸陵路经更始墓引车入陌从事谏止之永曰亲北面事人宁有过墓不拜虽以获罪司隶所不避也遂下拜哭尽哀而去西至扶风椎牛上茍谏冢帝以问公卿大中大夫张湛对曰仁者行之宗忠者义之主也仁不遗旧忠不忘君行之髙者也帝意乃释后大司徒韩歆坐事永固请之不得以此忤帝意出为东海相坐度田事被征诸郡守多下狱永至城臯诏书下曰君晨夜冒犯霜露精神亦已劳矣以君帷幄近臣其以永为兖州牧也永便道之官视事三年卒后汉书论曰鲍永守义于故主斯可以事新主矣耻以其众受宠斯可以受大宠矣
　　鲍昱字文泉永子少从父学客授于东平建武初太行山中有剧贼太守戴涉闻昱永子有智畧乃就谒署守髙都长昱应之遂讨击羣贼诛其渠帅道路开通由是知名后为泚阳长涖政仁恕民赵坚杀人繋狱其父母诣昱自言年七十余惟有一子适新娶今恐长无种类涕泣求哀昱令将妻入狱解械止宿遂姙身有子境内感之荆州刺史表政化清净再迁中平元年拜司隶校尉诏昱诣尚书使封胡降檄遣小黄门问昱有所怪否对曰臣闻故事通官文书不着姓又当司徒露布怪使司隶下书而着姓也帝报曰吾固欲令天下知忠臣之子复为司隶也昱在职奉法守正有父风永平中坐救火迟免后拜汝南太守郡多陂池嵗嵗决壊费常三十余万昱作方梁石洫水常饶足溉田倍多人以殷富十七年为司徒赐钱帛什器帷帐除子得为郎建初元年大旱肃宗召问对曰臣闻圣人理国三年有成今陛下始践天位刑政未着如有失得何能致异但臣前在汝南典理楚事系者千余人恐未能尽当其罪先帝诏言大狱一起寃者过半诸徙者骨肉离分孤魂不祀一人吁嗟王政为亏宜一切还诸徙家属蠲除禁锢兴灭继絶死生获所如此和气可致帝纳其言时司徒例讼久者至数十年比例轻重非其事类错杂难知昱奏定辞讼七卷决事都目八卷四年为太尉六年卒年七十余
　　鲍徳昱子修志节有名称累官南阳太守时嵗多荒灾唯南阳丰穰吏人爱悦号为神父郡学久废徳修起黉舍备俎豆黼冕行礼奏乐又尊飨国老宴防诸儒百姓观者无不劝服在职九年征拜大司农卒于官
　　冯豹字仲文衍子年十二母为父所出后母恶之尝因豹夜寐欲行毒害豹走得免敬事愈谨而母疾之益深时人称其孝长好儒学以诗春秋敎丽山下乡里为之语曰道徳彬彬冯仲文举孝亷拜尚书郎忠勤不懈每奏事未报尝俯伏省閤每从昏至明肃宗闻而嘉之使黄门持被覆豹敕令勿惊由是数加赏赐是时方平西域以豹有才谋拜为河曲副校尉和帝初数言边事奏置戊巳校尉城郭诸国复率旧职迁武威太守视事二年河西称之复征入为尚书永元十四年卒于官
　　魏
　　浩周字孔异上党人建安中为萧令至徐州刺史后领防于禁军军没为闗公所得孙权袭南郡并得周甚礼之魏文初权遣周偕东里衮还有诏皆见之周以为权必臣服而东里衮谓其不可必服上悦周言是嵗冬使周与册吴王使者偕往周既致诏命与权私宴曰陛下未信王遣子入侍也周以阖门百口保之权因字谓周曰浩孔异卿乃以举家百口保我我当何言耶遂流涕沾襟及与周别又指天为誓上谓周为得其真而权竟无遣子意周遂见疎
　　苻秦
　　张蚝本姓弓上党人膂力过人能却曳牛走城无髙下皆可超越张平爱之养以为子尝因平妾割势以自誓遂为阉人铜台之战【一作铜壁】蚝单马大呼出入秦阵者四五坚募人生致之鹰扬将军吕光刺蚝中之前锋邓羌擒以献平惧请降坚拜平左将军以蚝为虎贲中郎将甚见宠爱常侍左右寻加广武将军杨安攻拔符庾于陜城王猛伐燕蚝以虎牙将军受猛节制杨安攻晋阳不克猛使蚝为地道帅壮士数百潜入城中大呼斩闗克之时猛众止六万而燕师三十万蚝与徐成等跨马运矛驰赴燕阵出入数四旁若无人杀伤甚众战至日中燕兵大败乘胜逐北猛遂灭燕以功进前将军袁瑾守寿春为桓温所围遣使请救坚遣蚝与王鉴率步骑二万救之鉴据洛涧蚝屯八公山桓温遣将夜袭鉴蚝乃退屯慎城建元十二年以前禁将军同邓羌等帅步骑二十万与行唐公洛防兵攻代昭成逆战不胜退遁隂山后度漠南蚝与李柔勒兵赴之部众逃溃遂平代地振旅而还十四年为并州刺史十五年入为后将军十八年晋杨亮攻涪城坚遣蚝帅兵救之蚝出斜谷亮引兵退建元末大举伐晋蚝以骠骑将军为前锋败谢丕于淝南谢元谢琰勒兵数万陈以待之蚝退列阵逼淝水晋师不得渡阳平公融因谢元之请渡军却阵势不能止遂大败坚至洛遣蚝率羽林五千戍并州长乐公丕率男女六万进如潞川蚝同并州刺史王腾迎入晋阳始知五将凶问发丧举哀丕称号进蚝为侍中司空封上党郡公王永宣檄州郡推蚝为中军都督其见重如此蚝方面勲亚邓羌时人咸曰邓羌张蚝胥万人敌也
　　南齐
　　令狐芬壶闗人任大司成迁庐江太守
　　元魏
　　尧暄字辟邪上党长子人本名钟葵后赐名暄祖僧赖平中山时来归国暄聪了美容貌为千人军将太武以其恭谨擢中散后兼北部尚书时始立三长暄为东道十三州使更比户籍赐独车一乘廐马四匹前后从征及出使检案三十许度皆有克己奉公之称赏赐衣服防绢奴婢等物赐爵平阳伯授太仆卿转大司农卒于平城孝文为之举哀赠相州刺史长子洪袭洪子杰字永寿元象中开府仪同三司乐城县公洪弟遵位临洮太守卒谥思遵弟荣位员外散骑侍郎
　　冯龙上党人仕魏为魏州刺史有善政蝗不入境人以为亷明所感
　　尧雄字休武长子人暄之子少骁果轻财重气位燕州刺史平城县伯率所部据定州归齐神武从兄杰为沧州刺史亦遣使降齐神武使杰行瀛州事使雄代杰为瀛州刺史进爵公义然后取接下以恩吏人懐之为大都督随髙昂破贺拔胜于穰城除豫州刺史赵继宗杀颍川太守邵招据乐口北应元洪威雄讨之继宗败走城内因雄之出据州引西魏复讨平之梁将李洪芝王当伯袭破平乡城雄并擒之又破梁司州刺史陈庆之围南荆州陷其城元庆和侵扰南境大破之于南顿寻破梁楚城豫州人上书更乞雄为刺史复行豫州事行台任祥攻颍川长史贺若纥为西魏将怡峰所败雄收散卒保大梁周将韦孝寛攻豫州雄都督程多寳执刺史冯邕并雄家属及部下妻子数千口送至乐口雄外兵参军王恒伽都督赫连儁等从大梁邀之斩多寳收雄家口还雄别破乐口进讨悬瓠复行豫州事岳寳据项城韩显据南顿雄一日拔其二城擒显及长史岳寳遁走加骠骑大将军仪同三司复平鲁阳除豫州刺史雄性质寛厚为政举大纲在边十年屡有功绩爱人物多所施与人以此称之兴和四年卒赠司徒谥武恭子师嗣
　　隋
　　冯世基上党人明悟有干畧开皇中官兵部尚书郝让襄垣人博学宏才有古君子风初授饶安令迁守兖州
　　唐
　　王甡贵子曹州武城县令仪凤二年迁武连县令栢林人唐王府君墓志畧曰君讳甡字众仁潞州壶闗人也髙辛氏之苗裔王钟之后人文肇备王孙继轩冕之晖礼乐权舆公子嗣襟裾之美鉴诸史册畧而言焉祖游齐定逺将军荆州刺史七州诸军事父贵隋朝散大夫扬州别驾并以逸茂翘英金闺擢秀雄啚壮观为善扬芳固得辉耿当时缉熙往帝惟君耸凌云之壮节霜气横空禀河岳之英灵风情冠日才砻玉匣吐纳金籝豹畧潜机龙韬挺睟以上元三年三月二十日诏授曹州武城令仪凤二年六月五日又迁始州武连县令可谓屈牛刀而下割抑琴调以虚张蝗越谣彰雉驯风着春秋八十有二卒于私第塟于西栢林村
　　苗晋卿字元辅潞州壶闗人世以儒素称擢进士第调修武尉累进吏部郎中中书舍人知吏部选事选人多诉索晋卿终日无愠顔久之进侍郎方时承平选常万人李林甫以铨事委晋卿及宋遥天寳二年坐张奭贬安康太守明年徙魏郡充河北采访使居三年政化大行尝入计谒归壶闗望县门辄步吏谏止晋卿以公门当下况父母邦乎郡太守迎犒使所属令行酒酒至必立饮白釂侍老有献降西阶拜而饮时美其恭改河东郡兼河东采访使徙扶风郡封髙平县男迁工部尚书东都留守召为宪部兼左丞天寳末杨国忠忌其有望奏东道贼冲非大臣不可镇遏授陜郡太守陜虢防御使以老辞聴致仕车驾入蜀间道走金州肃宗召赴行在拜左相封韩国公食五百户改侍中既而罢为太子太傅寻复拜侍中诏摄冢宰固让曰稽祖宗故事无冢宰之文不聴后数日复诏摄冢宰固辞乃免乞闲日入政事堂代宗优之聴入阁不趋为御小延英召对宰相对小延英自晋卿始吐畨入以病卧家贼舆致脇之噤不肯语贼不敢害上还拜太保罢政事永泰初卒年八十一赠太师京兆少尹防丧谥曰懿献改谥文贞晋卿寛厚所至以惠化称魏人为营生祠立石颂美再秉政出入七年小心谨畏不甚斥是非得失而练达事体百官簿最一省无遗议者比汉胡广肃宗欲以李辅国为常侍奏曰常侍近密非贤不可岂宜任此辈罢之陈希烈等论死晋卿曰若得张通儒安守忠孙孝哲等何以加罪不从俄而史思明再乱尝自为父碑文有鹊巢碑上贼入上党焚荡畧尽而苗氏松槚独无伤大厯七年配享肃宗庙廷十子发丕坚粲垂向吕稷望咸粲徳宗时官至郎中陆贽欲进粲官上不许曰晋卿往摄政有不臣言粲等宜与外官贽奏晋卿起文儒致位台辅谦柔敦厚为三朝所推安肯为族灭计虽甚狂险犹不为之况老臣乎上然之而粲官终不显
　　后五代
　　李肇上党人仕后唐歴军校至检校司徒从讨王都于定州不利力战死之子孙入宋为勲臣贵戚
　　李建崇上党人少从军善骑射歴后唐晋汉皆有战功累官右卫大将军周太祖即位授右监门大将军
　　常思字克恭潞州人初为唐长劒指挥使歴唐晋为六军都虞候汉髙祖镇河东以思为牢城指挥使髙祖立领武胜军节度使徙镇昭义在潞州五年以聚敛为事初思微时周太祖方少孤无依衣食于思家以思为叔后思与周太祖遭汉以取富贵周太祖已即位每呼思为常叔拜其妻如家人礼广顺三年徙镇归徳居三年来朝又徙平卢逾年疾归洛阳卒赠中书令
　　张彦威仕周歴金吾卫上将军初为刘知逺行军司马军中推知逺为主知逺谦让彦威三上笺劝进郭威与杨邠賛之遂即位
　　王得中上党人北汉世祖刘旻时官枢密直学士贺辽穆宗即位还干祐七年旻与周师战王延嗣使司天监李义白曰时可战矣得中叩马諌曰南风甚急非北军利岂助我者耶旻怒曰老措大无妄沮吾军已而兵果失利乃遣得中送辽将杨衮还因乞师辽命归报许发兵会代州将桑珪杀防御使郑处谦得中道经其地珪械得中送于周周世宗赐以带马问辽兵何时当至得中曰臣受命送杨衮他无所知或代为危之得中太息曰吾食刘氏禄有老母在围中若以实告周人必发兵据险而拒之则家国两亡吾独生何益不若杀身以全家国所得多矣居数日辽败符彦卿于忻口周世宗责得中欺妄杀之
　　宋
　　韩保正字永吉潞州长子人父昭运从孟知祥入蜀署珍州刺史保正初事知祥为押衙及僣位以为丰徳库使累迁枢密副使宣徽北院使为北路行营都监以图岐阳而晋昌赵赞弃城东奔凤翔侯益亦中变遂还成都俄为雄武节度领兵出新闗至陇州汉兵固守保正无功而还复屯雄武改防州宁江军节度加宣徽南院使选其子崇遂尚主宋初为峡路都指挥制置使屯防州以经画边事迁检校太尉兼侍中山南节度兴元武定缘边诸砦屯驻都指挥使及王全斌至弃兴元保西县被围遣人依山背城结阵以自固为史延徳所破以麾下遁延徳追擒之太祖召升殿劳问赐袍笏金带茵褥鞍勒马仍赐甲第未及命官卒赠右千牛卫上将军
　　李崇矩字守则潞州上党人孤贫砺行乡里推服汉祖次上党史肇时为先锋闻崇矩名署亲吏及周祖访肇亲旧得崇矩谓之曰汝史氏家故吏为我求其近属吾将恤之崇矩上肇母弟福而又素主其家尽籍财产以付福周祖嘉之以隶世宗帐下显徳初补供奉官从征髙平以功转供备库副使改作坊使恭帝命告哀于南唐还判四方馆事宋初征李筠率龙捷骁武左右射禁军数千人屯河阳攻大会砦拔之斩五百级改泽潞南面行营前军都监破筠众于碾子谷入城命先收图籍视府库因上言愿防父榇归许之赐予甚厚拜右监门卫大将军充三司使从征李重进还为宣徽北院使仍判三司干徳二年代赵普拜枢密使五年加检校太傅时劒南平禁军校吕翰构乱言者请诛妻子崇矩言案籍余万人乃令尽释之翰众亦稍自归翰寻败灭开寳初从征太原班师命为后殿次常山病遣太医诊视命乘凉车还固辞崇矩以女妻赵普子承宗上不悦门下客郑伸门下仅十年上书告其隂事崇矩不能自明出为镇国军节度六年入为左卫大将军太平兴国二年夏诏乘传自陜至沧棣按行河堤秋出为邕贵浔賔横钦六州都巡检使寻移琼崖儋万麾下咸惮行尽出器皿金帛数百万分给之抵黎城洞穴以财遗其酋长众皆懐附代还拜右千牛卫上将军雍熙三年判右金吾街仗兼六军司事端拱元年卒年六十五赠太尉谥元靖崇矩性纯厚寡言尤重然诺见史肇子孙必厚礼之在岭海四五年恬不以炎荒婴虑往来皆一日渡海未尝留滞饭僧至七十万造像建寺尤多又喜黄白术云
　　李继昌字世长父崇矩与太祖善太祖诞辰必遣继昌奉币常弱弓轻矢敎以射法建隆三年防补西头供奉官太祖欲选尚公主崇矩谦让继昌亦不愿上颇不悦开寳五年选魏咸信尚主继昌同日迁如京副使崇矩出华州补镇国军牙职入为右班殿直东头供奉官监大名府商税嵗课増羡服阕授西京作坊副使淳化中为登莱沂密七州都巡检使至道二年拜西京作坊使峡路二十五州军捉贼招安都巡检使旋改兵马钤辖贼酋喻雷烧以金带遗继昌伪纳之贼懈不设备因掩杀进西京左藏库使咸平三年讨王均砦于城西门贼忽开城伪遁雷有终等各以所部径入继昌觉亟止之不聴因独还砦贼闭闗发伏有终等仅以身免继昌安堵如故诸校闻城中战声请引去继昌曰当俟主帅命是夕有终驰报徙继昌屯鴈桥门三月破弥牟砦斩首千级大获器仗进逼鱼桥门均脱走入城严戒部下无扰民获妇女童幼置空寺中俟事平遣还其家而急领兵追贼以功领奬州刺史俄知青州入掌军头引见司景徳二年幸澶州遣先赴河上给诸军铠甲辽人请和令与其使姚东之偕往俄与韩同至行在及辽聘使至又命接伴寻擢西上閤门使三年又使辽命知汝州兼兵马钤辖出知延州兼鄜延路钤辖大中祥符元年进东上閤门使求归入对劳问再三遣尚医诊视复任延安改右骁卫大将军领郡如故祀汾隂留为京师新城巡检钤辖改左神武军大将军权判右金吾卫仗子遵朂尚万寿长公主天禧初主诞日邀继昌过其家迎拜为寿上密以金带器币珍果美馔赐之拜连州刺史出知泾州表求两朝御书及谒拜诸陵皆许之二年冬卒年七十二遣中使防榇录其子文晟殿中丞文旦侍禁继昌性谨厚为治尚寛所至民懐之任峡路时县胥防刍粮后期上官正令斩之继昌徐为解贷郑伸早死母贫饿诣继昌乞丐与白金百两时人称之
　　李处耘潞州上党人肇子幼随兄处畴至汴遇张彦泽斩闗入独当里门射杀十数人晓复鬬又杀数人里中赖之汉初折从阮帅府州召委军务从阮歴镇邓滑陜邠皆从之折氏甥诣阙诬处耘罪黜宜禄鎭将从阮表雪其寃显徳中遗表又称处耘可用诏署河阳右职帅李继勲晏射处耘连四发中的继勲大奇之俾掌河津处耘曰津往来惧有奸不可不察居数月果得契丹遗西川江南蜡书即遣处耘部送遂太祖帐下补都押衙会驻军陈桥处耘见军中谋遽白太宗与王彦升谋召马仁瑀李汉超等定议始入白处耘临机决事谋无不中授客省使兼枢密承防右卫将军从平泽潞迁羽林大将军宣徽北院使讨李重进为行营兵马都监知州勤于抚绥奏减城中屋税民皆悦服建隆三年诏归老幼遮道涕泣累日不得去拜宣徽南院使兼枢密副使赐甲第一区诏慕容延钊讨朗州以处耘为都监入辞上亲授方畧令会兵汉上适内酒坊副使卢懐忠使荆南还具言可取状遂命图之处耘至襄州先遣閤门使丁徳裕假道荆南请具薪水给军荆人请供刍饩百里外又遣徳裕谕之乃聴命遂令军中曰入江陵城有不由路及擅入民舍者斩师次荆门髙继冲遣其叔保寅及军校梁延嗣奉牛酒犒师处耘待之有加谕令翌日先还延嗣大喜报继冲荆门距江陵百余里是夕召保寅等宴饮延钊帐处耘密遣轻骑数千倍道前进继冲遽闻大军至即惶怖出迎遇于江陵北十五里处耘揖继冲令待延钊遂率亲兵先入登北门比继冲还则兵已分据城中荆人束手聴命即发江陵卒万余人并师晨夜趋朗州又先遣别将分麾下及江陵兵趋岳州大破贼于三江口获船七百余艘斩首四千级又遇贼帅张从富于澧江击败之逐北至敖山砦贼弃砦走俘获甚众处耘择肥者数十人令左右分防之黥其少健者令先入朗州会暮宿砦中迟明延钊大军继至黥者先入城言俘悉被防朗人大惧纵火焚城而溃时朗州大将汪端匿周保权于江南砦僧寺遣田守奇帅师渡江获之遂入潭州尽得荆湖地初师至襄州衢肆鬻饼者倍取军人直处耘命斩于市以徇延钊小校司义凶恣处耘召义呵责至白湖延钊圉人入民舍鞭其背延钊怒斩之由是大不协更相论奏朝议以延钊宿将贳其过谪处耘为淄州刺史卒年四十七废朝赠宣徳军节度检校太傅赐葬洛阳偏桥村处耘有度量善谈当世务常以功名为已任荆湖之役临事专制不顾羣议遂至于贬太祖追念之为太宗纳其次女为妃即明徳后也子继隆继和继恂洛苑使顺州刺史赠左神武大将军继恂子昭逊供备库使处畴作坊使子继凝
　　张延通潞州潞城人父彦威周右金吾卫上将军延通頴悟有才干防补供奉官宋初歴通事舍人迁东上阁门副使开寳中为西川兵马都监命同内客省使丁徳裕引进副使王班内臣张屿领兵屯蜀郡徳裕颇专恣延通面质其短徳裕衘之又疑延通与屿为党会亲征太原有使自行在至备言上当盛暑躬冒矢石劳顿万状延通曰主上勤劳若此而吾辈日享安乐葢言不自安也徳裕不答会归阙徳裕诬奏延通尝对众言涉指斥及引问延通抗对不逊遂遇害
　　李继隆字霸图处耘子防补供奉官处耘贬除籍以入贡复旧官干徳中选为果阆监母将辅以处耘左右继隆曰是行儿自有立岂须此辈代还夜涉栈道与马偕坠絶涧絓于大树而免命领雄武卒三百戍邵州蛮贼数千截其道率众力战贼遁去太祖闻其勇敢器重之又袭袁州破桃田砦追贼二十里入潭富砦焚其梯冲刍积复督荆湖漕运吴人多出舟师断饷道屡与鬭粮悉善达日驰四五里往来觇候一日遇虎射杀之尝获吴将斩其首以献上益嘉之且追念处耘谓曰升州平可持捷书来当厚赏汝时内侍十数辈不愿入奏继隆独请赴阙因言在途遇大风晦暝城破之兆也翌日捷奏至太祖召之曰如汝所料矣吴将卢绛聚众攻掠命招来之录功迁庄宅副使从幸西洛改御营前后巡检使太平兴国二年改六宅使防浚京西河又治决河以已舟易梁迥弊舟舟覆栖枯桑杪以免从征太原为四面提举都监领梯冲地道攻城西面机石过其旁从卒仆死督战无怠攻幽州领先锋破辽数千众及围范阳又为先锋大败辽众于湖翟河南后为镇州都监辽侵边诸将以阵图上所命不可违继隆曰事有应变安可预定设获违诏罪请独当即从宜而行败之于徐河四年迁宫苑使领妫州刺史防三交屯兵与潘美出征破灵邱县尽畧其人以归改定州驻泊都监尝出土镫砦与辽战获牛羊车帐甚众诏书褒美命击李继迁四月出银州北破实哩诸族追奔数十里斩三千余级俘蕃汉老幼千余枭代州刺史哲勒裕勒及其弟玛奇首获牛马铠仗尤多又出开光谷西杏子坪破保寺保香族斩其副首领玛尔们济特五十七人降银三族首领锡伯军等三千余众复破穆苏朗实鄂特诸族及浊轮川东头川西生擒七十八人斩五十九级俘获数千计引师至监城乌弋叶伊特四族降津嘉克罗尼十四族不下袭击之夷其帐千余俘斩七十余级俄改领环州练使又防髙阳闗屯兵从曹彬攻幽州破辽众数千于固安南下固安新城进克涿州矢中左股血流至踵获辽贵臣一人彬欲上其功继隆止之俄而潜米信军溃独继隆振旅还即令知定州寻诏分屯诸军令书吏尽录其诏旬余败卒集城下不知所向按诏给劵俾各持诣所部上益嘉其有谋三年迁侍卫马军都虞候领武州防御使辽大入边出为沧州都部署刘廷让战君子馆继隆引麾下兵退保乐寿追赴阙逾年加领观察使端拱初授侍卫马军都指挥使领保顺节度九月出为定州都部署初朝议令坚壁清野一日敌骤攻满城至唐河防军袁继忠慷慨请出师中黄门林延寿等止之继隆曰阃外之事将帅得专乃与继忠出兵战数合击走之二年冬送刍粟入威虏军辽于越率骑八万来邀继隆领步骑裁一万先命千人设伏城北十里而与尹继伦列阵以待敌众方食继伦出不意击走之继隆追奔过徐河俘获甚众诏废威虏军继隆言梁门为北面保障不可废遂城守如故讫为要地淳化初上遣使至定州密谕亲征继隆上奏止之是嵗辽师不入边议遂寝四年夏召还面奬改节静难军复遣还屯寻为河西行营都部署李继迁遁擒赵保忠以献裨将侯延广监军秦翰议诛保忠追继迁继隆曰保忠几上肉尔当请于上今继迁遁去千里穷碛艰于转饷宜养威持重未易轻举延广等服其言会密诏废夏州隳其城继隆命弟继和等入奏以为朔方古镇贼所窥觎存之可依以破贼并请于银夏两州南界山中増置堡戍以扼其冲且为内属蕃部障蔽而断贼粮运皆不报至道二年白守宗等败于洛浦河亟命继隆为灵环十州都部署是秋五路讨继迁命继隆出环州取东闗镇由赤柽苦井路赴之继隆以所出道回逺乏水请由槖駞路径趋贼巢上遣周莹赍手诏督其进军赤柽继隆以便宜发兵与丁罕行十余日果不见贼而还三年春继迁遣其军主史癿遇卒屯槖駞口西北双推以遏絶蕃部执仓族蕃官癿遇来告继隆遣刘承蕴田敏会癿遇讨之斩数千级获牛马槖駞万计先是军粮赴灵州必由旱海路自冬至春刍粟始集继隆请由古原州蔚茹河路便众议不一继隆固执上许之遂率师以进壁古原州令如京使胡守澄筑城是为镇戎军真宗初改节镇安军检校太傅逾月召还加同中书门下平章事解兵柄归镇咸平二年内艰起复会秋潦蔡水壊岸督士卒补塞自辰讫午冲波稍息四年加检校太师望都失利继隆累表求面陈边事因乞自效俄召还询访改节山南东道判许州景徳初明徳寝疾诏赴阙冬幸澶渊表求扈从命为驾前东西排阵使先赴澶州陈师北城外毁车为营敌数万骑急攻与石保吉率众御之追奔数里及上至幸北门观兵召问慰劳见其所部整肃叹赏久之翌日幸营中召从臣饮宴二年春加开府仪同三司食邑实封会疾作驾亲临问卒年五十六驾又临之制服发哀赠中书令谥忠武录其子昭庆洛苑使从子昭逺昭逊内殿崇班又录门下二十余人干兴初诏与李沆王旦同配享真宗庙庭继隆感慨自树深沈有城府好读春秋左氏传喜名誉賔礼儒士太宗特亲信之委以机要真宗以元舅之亲不欲烦以军旅优游近藩恩礼甚笃然多智用能谦谨保身明徳欲面见之但诣万安宫门拜牋终不入又尝命诸王诣第继隆不设汤茗第假王府从行茶炉烹饮焉
　　王陟潞州上党人淳化三年进士补岚州团练推官督运有劳迁晋州观察推官至道初度支李择言荐为著作佐郎通判大名府真宗尹京留为开封司录参军以谨干被待遇即位召赐绯鱼袋改著作郎进推官乘传陜西督饷灵武咸平初迁太常博士为河东转运使赐金紫时赵保吉纳款屡遣陟与内侍张崇贵裁度边事正其经界又副崇贵使夏州赐诰命代归同考试贡士及封印卷首改工部员外郎知棣州召入判三司盐铁勾院卒上以京府之旧甚悯之录其子若拙奉礼郎后官太常博士若谷太庙斋郎及陟妻卒又命给其子俸
　　李继和字周叔处耘子防补供奉官三迁洛苑使淳化后兄继隆多在边任继和常从行友爱尤至每令入奏机事继隆罢兵柄手录唐李勣遗戒授继和曰吾门不坠者在尔矣初继隆请城镇戎军不果行继和面奏曰平凉旧地山川险阻旁扼夷落为中华襟带城之为便太宗许焉后复不守咸平中继和又言乃命版筑以继和知军兼泾原渭仪都巡检使城毕加领平州刺史建议募贫民及弓箭手垦田积粟又屡请益兵朝议未许上曰茍缓急部署不为济师则或至失援矣命兼泾原仪渭钤辖时命张齐贤梁颢访边事上言镇戎军为泾原仪渭北面扞蔽又为环庆仪渭原秦熟户所依正当囘鹘西凉六谷吐蕃密本贱遇马臧梁家诸族之路诚常用步骑五千守之泾原渭州会于此军并力战守则贼必不敢过此军此军茍废则过此新城止皆废垒有数路来冦而长驱仪渭潘原以及泾原故不置此城以扼要路即今自灵环庆廊延石隰麟府等州以外河曲之地皆属于贼矣臣欲自萧闗至镇戎城砦西就胡卢河川运送刍粮但恐灵州食尽或至不守清逺固亦难保青冈白马曷足御扞则环州便为极边矣昔李汉超守闗南太祖诏汉超私物所在悉免闗征故汉超居则营生战则誓死而一方为之安靖茍能用其法守灵武许令专制无失事机纵有营私冒利民政不举亦乞不问用将之术异于他官贪勇智愚无不皆录又何虑灵州不可守哉至蕃界青盐禁之为便五年领兵杀卫埋族于天麻川自是陇山外诸族皆内附愿置要害戍守继和因请移泾原部署于镇戎以壮军势又请开道环延为应援上以其精心戎事甚嘉之戎人一夕塞长壕越古长城抵城下继和与都监史重贵御之贼据险再突城隍列阵接战重贵中重创败走之大获甲骑诏嘉奬之别出良药缣帛牢酒以赐继和习武艺好谈方畧所至干治然御下少恩部兵终日擐甲常如寇至尝上言保捷军新到屯所多亡命者请优赐缗钱茍有亡逸即按军法上特令以所奏着诏书中而不许其请以覆防之寻代还六年出为并代钤辖将行请对欲领兵按度边垒上曰河东岩险兵甲甚众贼若入寇但邀其归路自可致胜不必率兵而往也景徳初徙北平砦驾驻澶渊与魏能张凝领兵赴赵州蹑敌后辽请和又命赴张凝为縁边巡检安抚使事平复还并代时诏书有当行极断语官吏不详深意即处大辟继和言其事乃诏悉须裁奏先是继隆卒继和耻以遗奏得官久之迁西上閤门使未几擢殿前都虞候领端州防御使大中祥符元年卒年四十六赠镇国军节度遣诸王赴吊二子早卒令三班主家事弟继恂洛苑使顺州刺史赠左神武大将军子昭逊供备库使
　　李遵朂字公武崇矩孙继昌子好为文词举进士大中祥符间召对便殿尚万寿长公主初名朂上益遵字升其行授左龙武军驸马都尉赐第永宁里堂甓多为鸾凤状令镵去主服有龙饰悉屏藏之上叹喜领澄州刺史坐事谪均州练使徙蔡州起为太子左衞率府副率复左龙武军将军改领宏州真拜康州团练使给观察使禄时继昌官刺史遵朂请班其下许之后继昌守泾州疾遵朂驰省不俟命上遣使令乘驿赴之既还自劾慰谕之迁泽州防御使宣州观察使求补郡自试出知澶州赐宴长春殿河水溢将壊浮梁督工徒七日而堤成迁昭徳军节度观察留后拜宁国军节度使徙镇国军知许州水军多不练习命部校按劾拔去十七八后以疾请援唐韦嗣立故事求山林号不许初天圣间章献后屏左右问人有何言遵朂曰臣无他闻但人言上既冠宜以时还政尝上三説五事以论时政晋国夫人林氏以后乳母多预国事密请置之别院出入伺察之其补助多此类师杨亿为文亿卒为制服及知许州奠亿墓恸哭而返又与刘筠善筠卒存恤其家通释氏学将死与浮图楚圆为偈颂卒赠中书令諡曰和文有闲晏集二十卷外馆芳题七卷
　　李昭亮字晦之继隆子四嵗补东头供奉官许出入禁中继隆北征遣昭亮持诏军中问方畧及营阵还奏称防累迁西上阁门使出为潞州兵马钤辖徙领麟府路军马事寻为管勾军头引见司兼三司衙司冒请官廪数百人按发之领髙州刺史知代州以四方馆使复领麟府路迁引进使领贺州练使歴知瀛定二州成州练宁州防御使延州观察使感徳军节度观察留后擢殿前都虞候秦凤路马步军副都总管经畧招讨副使徙永兴路马步军副都指挥使并代州路副都总管安抚招讨副使寻守代州再徙真定路都总管保州兵叛遣王果招之兵乘埤呼曰得李步军来我降矣昭亮从轻骑数十人叩城门呼曰尔辈苐来降我保其无虞也卒稍稍缒城下明日开门降改淮康军节度观察留后复知定州敕使存劳赐黄金三百两给节度俸以褒其功明年拜武宁军节度使为殿前副都指挥使昭亮习军中事政尚严多所建请万胜龙猛军蒲博彻屋椽相击捕斩之杖其主者诸军股栗祠南郊骑卒亡弓会赦昭亮曰宿衞不谨不可贷卒配下军以宣徽北院使判河阳徙延州以南院使判澶州徙并州成徳军拜同中书门下平章事判大名府仁宗书涂金纹罗曰李昭亮亲贤勲旧命其子惟贤持以赐徙定州改节天平彰信泰宁为景灵宫使改节昭徳卒赠中书令諡良僖昭亮和易练习近事于吏治通敏善任僚佐以故素更藩镇无他过云
　　李惟贤字寳臣昭亮子防三班奉职为阁门只候通事舍人累迁西上阁门使寻领髙州刺史知莫州仓粟陈腐戍兵大噪弗肯受惟贤驰往谕曰边兵众则积粟多能无陈腐乎欲尽取新则陈者何所归斩首恶一人流十人军中帖然召还提举诸司库务领荣州团练使知冀州会迁补禁军犯赃汚者皆绌为下军惟贤曰武士何可责以亷节且抵罪在昔今不可以新令绳之乃更其制徙恩州迁四方馆使卒惟贤善宣辞令习朝仪仁宗爱之
　　李端懿字元伯遵朂子性和厚喜问学通隂阳医术星经地理之学七嵗授如京副使侍真宗尝解方玉带赐之稍长出入如家人七迁济州防御使为羣牧副使知冀州为政循法度民爱其不扰妖人李敎已死人有言在王则军中降单州练使知均州改滑州兵马钤辖贼平实无李敎乃以为汝州防御使提举在京诸司库务迁蔡州观察使同勾当三班院徙华州母丧起镇国军节度观察留后愿终制许之仍给全俸提举集禧观出知郓州兼京东西路安抚使京东大水发仓廪赈之置弓手局敎战鬭遂如精兵治汾阳堤百余里以却水患民便之寻除宁逺军节度使知澶州御史中丞韩绛奏端懿无功以留后赴澶州卒彻乐防其家黄金三百两赠感徳军节度使諡良定再赠兼侍中端懿能自刻厉倾身下善故士大夫与游甚得名誉
　　李端愿字公谨遵朂子以穆献公主恩七嵗授如京副使四迁恩州练使仁宗以旱虑囚放宫女疏言纵释有罪小人之幸放宫女为宦者专制反失所归何以弭灾变累进邢州观察使镇东军留后知襄郢二州转运使献羡财数十万端愿言常赋三折其民不堪夺转运使赏申折变之禁移庐州富弼谓曰肥上之政何以减于襄阳端愿曰初官喜事饰厨传以干名则誉者至更事既久知抑豪彊制猾吏故毁随之弼深然其言英宗初同提举在京诸司库务上拱黙端愿求对曰当躬揽权纲以系人心不宜退托失天下望拜武康军节度使知相州除醴泉观使神宗遣使就其家录章奏诏褒之河东城娄手写赵普谏太宗北伐疏以闻请老以太子少保致仕凡大礼成赐金带器币品数视执政哲宗进太子太保钦圣后以甥舅尝幸其第致礼献穆祠堂命近侍掖端愿勿拜元祐六年卒辍朝临奠赙典加等赠开府仪同三司
　　李端慤字守道遵朂子官左藏库使执献穆丧辞起复诏特给俸累迁东上阁门使干办三班院尝侍宴羣玉殿独赐珠花飞白字宠顾特异知邢冀衞三州至蔡州观察使元祐中以安徳军留后卒赠昭徳军节度使諡曰恭敏兄端懿嘉祐时尝密请建储及卒端慤防丧归元丰间袖旧槀上之神宗叹曰近世之贤戚也由是端慤名益着
　　李评字持正端愿子由东头供奉官八迁皇城使授西上阁门使为枢密都承防出使陜西河东还言鄜延之人皆谓城娄非便乞速毁撒征南安调兵及河东又言大军南征而取卒于西北使蛮闻之得以窥我以荣州刺史出知颍州还干当三班院副韩缜报辽聘且分画河东地界赐袍带金帛进成州练使知蔡州卒年五十二赠冀州观察使赐白金千两
　　李新襄垣人熙宁间尚书名勒本县寿圣寺碑隂功业无考
　　苗授字授之潞州人父京庆厯中死守麟州抗元昊授少从胡翼之学补国子生防供备库副使王韶取镇洮为先锋破香子城拔河府羌围香子田琼救之败死乃简骑五百属授奋击败之休士二日羌复要架麻平注矢如雨授令曰第进无恐氊牌数百且至行前者传呼羌惊乱力战数十斩四千级又破之于牛精谷取珂诺城尽得河湟地知徳顺军三迁西上阁门使果庄寇河州授往一战克萨宗论功第一遂知州事加四方馆使荣州刺史从燕达取银川降木征加引进使果州练使泾原都钤辖召使辽上劳曰曩香子之役非汝以寡击众几败吾事以为秦凤副总管徙熙河复知河州副李宪讨生羌于露骨山斩万级获其大酋冷鸡朴羌族十万七千帐内附威震洮西拜昌州练使龙神衞四厢都指挥使徙知雄州熙州元丰西讨授出古渭取定西荡禹臧花麻诸族降户五万城兰州遇贼数万于女遮谷登山逆战贼退伏垒中夜遁授逾天都山焚南牟屯没烟凡师行百日转鬭千里始入塞授持议不茍合初在徳顺或议城籛南授曰地阻大河粮道不济非万全计也役即止征灵武诏援髙遵裕条上进退利害甚切歴步军副都指挥使威武军节度观察留后元祐三年迁武泰军节度使殿前副都指挥使改节保康知潞州提举上清大平宫复使殿前卒年六十七赠开府仪同三司諡曰庄敏
　　苗履授子为阁门只候歴熙延渭秦四路钤辖知镇戎军四方馆使吉州防御使窜房州起为西上阁门副使熙河都监又谪右清道率府率监陜州酒税元符初还秩以熙河兰会都钤辖知兰州诏同王赡取青唐与姚雄合兵讨峗羌籛罗结赡将李忠战败羌复列阵以待履叱军士纳弓于鞬拔刀而入羌怙巢穴殊死鬭枭将陈迪王亨辈皆反走履独驻马不动有酋突而前复绕出履背欲断军为二力战数十合羌退乘胜围兰宗堡弗能拔日暮收兵羌宵溃明日纵兵四掠焚其族帐而还诏与种朴讨荡阿章辞以兵少朴遂陷录前功擢龙神卫四厢都指挥使成州练使知庆州徙渭州进捧日天武都指挥使子传
　　苗时中字子居壶闗人徙宿州以防主宁陵簿古河久陻请开导溉田为利甚博人称苗公河调潞州司法参军郡守欲入囚死力争守悟而聴之熙宁中以司农丞使梓州路密荐能吏十人后皆进用人卒莫之知交人犯边擢广西转运副使宋师次富良江时中曰贼必从间道来乘我不备至势穷然后降耳密备之既而果从上流来战败始纳款徙梓州转运副使韩存寳讨蛮乞弟逗遛不行时中曰师老矣将士暴露非计存寳不聴卒败林广代存寳乞弟既降复逸去追之刁斗不暇鸣时中曰上以十万众相付岂以一死为勇耶今入异境变且不测广悟亟止追者整军进会班师军行时中以粮道逺创折军法食不乏迁两阶为发运副使河东转运使加直龙图阁知桂州进寳文阁待制至户部侍郎卒
　　李涓字浩然遵朂曽孙防殿直召试中书易阶通直郎知鄂州崇阳县靖康元年羽檄召兵鄂当发二千九百人皆未集涓独以所募六百请行或谓盍徐之涓曰事急矣当为东南倡而募士多市人不能军涓出家钱买牛酒激犒之令曰吾固知无益然世受国恩唯直死耳死国留名男儿不朽事也众皆泣即日引而东北合蒲圻嘉鱼二县兵至蔡天大雪蔡人噪而奔曰敌至矣即结阵以待俄游骑果集涓驰马先犯其锋下皆步卒盾径进乘胜追北十余里敌大至飞矢猬集二县兵亟舍去涓创甚犹血战大呼叱左右负已遂死焉年五十三士卒死者六七上官诬其遁去明年蔡人以尸归录其忠赠朝奉郎官三子
　　王彦字子才上党人性豪纵喜读韬畧父奇之使诣弓马子弟所徽宗阅试补下班只应为清河尉从泾原经畧种师道两入夏国有战功金攻汴彦弃家赴阙求自试河北招抚使张所异其才擢都统制使率禆将张翼白安民岳飞等十一将部七千人渡河败金人复新乡县传檄诸郡金率数万众薄彦垒围数匝彦以众寡不敌溃围出诸将散归彦独保其城西山结两河豪杰图再举金购彦急彦虑变其部曲相率刺面作赤心报国僇力勤王八字以示无他意彦益感励抚爱士卒与同甘苦未几两河响应忠义民兵首领傅选孟徳刘泽焦文通等皆附之众十余万绵亘数百里皆受彦约束金命首领破彦垒首领跪泣曰王都统砦坚如铁石未易图也金间遣劲骑挠彦粮道彦勒兵待之斩获甚众益治兵刻日大举告期于东京留守宗泽泽召彦会议乃将兵万余渡河金以重兵袭其后而不敢击既至汴泽大喜令宿兵近甸彦即以所部兵马付留守司量带亲兵趋行在见黄潜善汪伯彦力陈两河忠义延颈望王师愿因人心大举北伐言辞愤激大忤时相意遂降防免对以为武翼郎阁门宣賛舍人差充御营平寇统领时范琼为平寇前将军彦称疾不就乞致仕许之川陜宣抚张浚奏为前军统制浚与娄宿相持于富平欲大举至汉中会诸将议彦独以为不可曰陜西兵将上下之情皆未通若少不利则五路俱失不若且屯利阆兴洋以固根本敌入境则檄五路兵来援万一不捷未大失也浚幕府皆非之彦即请为利路钤辖俄改金均房州安抚使知金州盗桑仲陷淮安襄阳乘势陷均房直捣金州白土闗众号三十万仲彦旧部曲申牍请曰愿假道入蜀就食彦遣统领官门立为先锋撃之贼鋭甚立战死或请避之彦叱曰枢相张公方有事闗陜若仲越金至梁洋则腹背受敌大事去矣敢言避者斩即勒兵趋长沙平阻水据山设伏以待贼见官军少蚁附搏战彦执帜一麾士殊死战贼败走彦休士进撃追奔至白碛复房州绍兴元年九月京西将李忠攻金州都闗彦战不利闗陷退屯秦郊令将士尽伏山谷间焚秦郊积聚伪若遁者秦郊距郡城二十里路坦夷彦募敢死士易麾帜设奇以待阅再宿贼至秦郊官军逆战大败之追袭至秦岭遂复干祐县忠走刘豫初桑仲既败还襄阳乃鸠集散亡陷邓州南攻徳安西据均阳分众三道一攻注口闗一出马郎岭一捣洵阳前军去金州不三十里彦曰仲以我寡彼众故分三道以离吾势法当先破其坚则脆者自走遣副将焦文通御江口自以亲兵营马郎相持一月大战六日贼大败仲为其下所杀又有王辟董贵祈守中阻兵窥蜀小者不减数万悉讨平之冬伪齐秦凤经畧郭振以数千骑掠白石镇彦与闗师古并兵御大败之获振复秦州张浚承制以彦节制商虢陜华州军马三年正月金宗弼入浚召彦与吴玠刘子羽会兴元萨里哈自上津疾驰不一日至洵阳统制官郭进死之彦退保石泉县金入金均彦趋西乡二月金攻饶风闗彦与吴玠御之不能却闗破彦收余兵奔达州五月遣兵至汉隂县大败刘豫将周贵复金州浚承制进彦保康军承宣使兼宣抚司叅议不受五年四月差知荆南府充归峡荆门公安军安抚使彦措置屯田自蜀买牛千七百头授官兵耕营田八百五十顷分给将士有差六年二月知襄阳府京西南路安抚使以岳飞嫌辞浚奏彦为行营前防副军都统制督府叅谋军事六月以八字军万人赴行在至镇江闻母丧乞解官不许趣入对遂以为浙西淮东沿海制置副使以所部屯通州之料角七年正月因捕亡者与解潜军鬭贬秩二等彦乞终余服二月复洪州观察使知邵州入辞上抚劳甚厚曰以卿能牧民故付卿便郡行即召矣九年卒于官年五十彦称名将建炎初屡破大敌威声振河朔时以和议召还又夺兵柄使治郡士议惜之彦事亲孝居官亷子弟有战功不与推赏将卒以家财均给其弟侄焉
　　宇文光黎城人博极羣书尤精于春秋左传曰不读此无以断大事岂独取其富而艳哉当宋中叶邪正迭进而光审时嘉遯絶意功名靖康中金兵南下犹读书山谷中见执不屈而死女亦死



　　山西通志卷一百十二
&lt;史部,地理类,都会郡县之属,山西通志&gt;
　　钦定四库全书
　　山西通志卷一百十三
　　人物【十三】
　　潞安府
　　金
　　宋楫长子人天德年擢第除著作郎母老乞归养后官至孟州防御使子元吉元圭相继登进士胥有名于时元吉为兵部员外郎
　　元
　　宋子贞字周臣潞州长子人早好学工词赋与族兄知柔同补金太学生有名称大小宋后东平严实用为详议官兼提举学校汴梁下饥民北徙多方赈救全活者以万计金流寓士悉引见荐用拔名儒张特立刘肃李昶辈于羇旅间士闻风而至故东平一时人材盛于他鎭七年为行台右司郎中东平统五十余城子贞仿前代观察采访制命官分三道纠举官吏立程式定期会大小始有纪纲将弁占部曲戸谓之脚寨擅赋役几四百所令悉归州县实子忠济复请于朝授参议东平路事劝忠济首新庙学延前进士康王磐为教官招生徒数百俾习经艺程试必亲临齐鲁儒风一变世祖南伐召问方略对曰本朝威武有余仁德未洽所以拒命者特畏死耳若已降不杀胁从罔治可檄定也世祖善其言中统初授益都路宣抚使寻拜右三部尚书李璮反命参议军前行省事说史天泽曰璮拥众东来坐守孤城宜增筑外城防其奔突彼粮尽援絶当不攻自破议与天泽合事平上书陈便宜曰官爵人主之柄选法宜尽归吏部律令国之纪纲宜早行刋定监司总统一路用非其才不厌人望乞选公亷有才德者为之州县官相传以世非法赋敛民穷无告宜迁转以革其弊乂请建国学教胄子敇州郡提学课试诸生三年一贡举至元二年与左丞相耶律铸行省山东还授翰林学士参议中书省事言朝省之事不宜数行数改刑部尚书严忠范年少宜选老于刑名者代之又请改北京行省为宣慰司控制东北州郡颁俸禄定职田并从之拜中书平章政事帝悔用子贞晩及以老求退帝曰卿气力未衰勉措置大事俟百司差有条理听卿自便三年十一月恳辞乃得请敇中书大政即其家访问子贞每闻朝廷事不便必封疏上奏卒年八十一
　　任志潞州人穆呼哩略地至潞志首迎附充元帅收辑山寨每与金兵战辄胜金擒其长子如山招之曰降则子生否则死志曰我为大朝帅岂爱一子亲射其子殪之穆呼哩尝召志议事道经武安其县已反志死之子存袭元帅金将武仙攻潞州存亦战死诏有司廪给其妻孥仍赐第居之世为潞州长官
　　刘宣字伯宣潞人金末徙太原幼喜读书慨然有澄清志宣抚使张德辉器重之荐为中书省掾暇则往从祭酒许衡讲明理学初为河北河南道劝农副使至元中以丞相安圗荐超拜吏部尚书世祖将伐交趾宣上言曰连年日本之役百姓愁戚官府扰攘今春始得停罢江浙军民欢声雷动安南小邦臣事已久嵗贡未尝愆期边帅生事兴兵彼因避窜海岛使大举无功将士伤残今又下令再征闻者莫不恐惧自古兴兵必须天时中原平土犹避盛夏交广炎瘴之区毒气害人甚于兵刃今以七月会诸道兵于静江比至安南病死必众缓急遇敌何以应之又交趾无粮水路难通无车马牛畜防载不免陆运一夫担米五斗往还自食外官得其半若十万石用四十万人止可供一二月军粮搬载船料军需用众五六十万广西湖南调度频数民多离散即戸令供役亦不能办况湖南密迩溪峒寇盗常多万一奸人伺隙大兵一出乘虚生变虽有留后人马疲弱衰老猝难以应若不计出万全恐将复蹈前辙及再征日本又上言曰近议复置征东行省再兴日本之师此役不息安危系焉索多建伐占城海牙言平交趾三数年间湖广江西供给船只军需粮运官民大扰广东羣盗猬兴军兵远涉江海瘴毒之地死伤过半且交趾与我接境蕞尔小邦遣亲王提兵深入尚未见功索多为贼所殪自遗辱国况日本海洋万里疆土濶逺非二国可比今次出师动众履险纵不遇风可达彼岸倭国地广徒众猥多彼兵四集我师无援万一不利欲发救兵其能飞渡邪隋伐髙丽三次大举数见败北丧师百万唐太宗以英武自负亲征髙丽虽取数城而还徒增追悔且髙丽平坏诸地皆居陆地去中原不逺以二国之众加之且不能克况日本僻在海隅与中国相悬万里哉上纳其言二十五年由集贤学士除南台御史中丞时江浙行省丞相孟古岱悍戾纵恣虑台臣发其奸而忌宣尤甚日遣其党赴建康伺隙台班皆求自解惟宣屹不为动忙古歹因罗织宣子逮系扬州狱又令建康酒务淘金等官诬告行台沮坏钱谷遣行省鞫状宣及御史六人胥逮既登舟行省以军船列兵卫驱迫之宣不胜愤遂自刭船中始宣将行时以一缄付从子自诚令勿啓及死视其书云触怒大臣诬搆成罪岂能与经断小人交口辨讼屈膝为容于怨家之前身为台臣义不受辱当自引决但不获以身殉国为恨且别有遗藁具言孟古岱罪状涂注勾抹辞句难辨前治书侍御史霍肃为叙次其文读者悲惋宣既死行省言罪重自杀前后搆成其事郎中张斯立也延祐四年从子自持上宣行实御史台以闻追封彭城郡公諡忠宪
　　髙觽上党人父守忠元初为千戸从攻黄州殁觽初备宿卫累官工部侍郎世祖北幸丞相阿哈玛特留守大都专权贪恣千戸王着等谋杀之觽驰驿以闻后迁河南等路宣慰使
　　李孟字道复潞州上党人祖昌祚本州宣抚使父唐厯仕秦蜀侨居汉中孟生而敏悟七嵗能文通贯经史授徒于家逺近争从之世祖时省台辟荐皆不就成宗初遣往陜西采访先朝圣政备史馆纪述孟讨论编次以进时武仁二宗将出阁求名儒辅导有荐者曰布衣李孟有宰相才宜令为太子师大德初武宗抚军北方孟侍仁宗于宫中进讲多所禆益及仁宗侍母居怀孟又如官山孟常单骑从在怀州四年每进言尧舜之道惟孝弟今大兄在朔方大母有居外之忧殿下当奉迎意防以娱乐之则孝弟之道皆得矣及安西王阿南达之潜谋也丞相哈喇哈逊密使来告仁宗疑未行孟曰支子不嗣世祖典训今太子逺在万里宗庙社稷危疑之秋殿下当奉大母急还都以折奸谋固人心不则国家安危未可测仁宗犹豫未定孟复进曰倘邪谋得成以一纸书召还则母子且不克保何论宗社仁宗戄然乃奉母后还大都时哈喇哈逊称病坚卧仁宗遣孟往问计适成后使视疾孟入长揖坐前引其手诊脉众以为医者不疑既而知安西谋立有日还告曰事急矣先发者制人后即为人所制左右疑惧未敢发皆曰俟大兄至徐图之未晩孟曰羣邪违弃祖训欲立庶子天命人心皆弗与殿下一入内庭则凡知君臣之义者无不为用先清宫禁以迎大兄计之上也倘安西既正位号纵太子至彼岂甘退就藩服如是则宗社危矣且危身以及其亲非孝也遗祸难于其长非弟也得时弗为非智也临机不断无勇也仗义而动事必万全仁宗曰当以卜决之孟召卜者使以吉告筮遇干之暌占大吉孟曰筮不违人仁宗起众翼之上马孟及诸臣皆步从入自延春门哈喇哈逊自东掖来就见至殿廊收首谋及同恶者悉送狱奉玺北迎武宗中外帖然仁宗监国使孟参知政事规画庶务羣小多不乐既事定言于仁宗曰执政大臣当自天子亲用今銮舆在道孟未见顔色不敢冐大任固辞弗许遂逃去不知所之武宗初或谗孟当内难初定时尝劝仁宗自取上察其诬弗听仁宗为皇太子侍内宴饮半忽戚然改容上顾语曰吾弟何故不乐对曰赖天祖之灵神器有归然成今日母子兄弟之欢者李道复之功为多适有所思不自知其见于色耳上感其言命搜访之得于许昌陉山召见玉德殿上指谓宰臣曰此皇祖妣命为朕宾师者特授中书平章政事同知枢密院事仁宗初眞拜平章政事孟以国事为已任见当时赐与太广名爵太滥风俗太僭拟每言人君之柄在刑与赏刑不足惩赏不足劝何以为治司空司徒太尉古之三公也自大德以来封拜繁多冐滥不可计数释老二教设官统治权抗有司挠乱政事僧道尤苦其扰并宜汰罢寻兼领国子学孟言方今老成凋谢四方儒士成材者勿限资级请擢任国学翰林诸职俾知所激劝皆从之上欲痛刬除吏弊孟言胥吏亦有贤者在变化激厉之而已上曰卿儒者宜与此曹气类不合而复为长者之言卿于朕前惟举人所长而不斥其短朕尤深服会嵗旱台臣言燮理非人孟曰燮理之责儒臣独孟一人请避贤路上曰朕与卿相与终始自今勿复言赐爵秦国公上亲授之印又图其像敇词臣为赞且御书秋谷二字赐之入见必坐语移时尝赐钱十万贯令将作监治第孟曰臣布衣际遇非望富贵也辞不受更以樽节财用为请上纳其言罢诸营缮皇庆初请告归葬事讫入朝慰劳甚至因屡请解政务乃命以平章政事议中书省事又三表乞还国公印始允上每与论用人之方孟曰人材所出固非一途然汉唐宋金科举得人为盛今欲兴天下之贤能以科举取之犹胜于他途进者然必先德行经术而后文辞乃可得眞材也上决意行之延祐改元复拜平章政事改封韩国公又坚乞致政上不得已许之英宗初特们徳尔以孟素不附已搆之夺其前后封拜制命左迁集贤侍讲学士欲因其不屑害之孟拜命欣然入院宣徽使以闻曰李孟今日供职例当赐酒上愕然曰李道复乃肯俯就集贤邪由是谗者不得入至治元年卒御史交章辨其诬诏复原官进封魏国公諡文忠孟三入中书退居一室萧然如布衣凡献纳谋议常自毁其稿子献官御史中丞尚气节著述多行世
　　靳祥潞州人侨大名师事陵川郝温兼善星厯金末失母母悲泣而盲祥访得之防其目百日复明人称其孝刘敏行省燕京辟寘幕下无辜者多赖以免卒諡安靖
　　嘉彬字仲文潞州人父兆平金有功授平阳太原等处都达噜噶齐彬累擢内台御史纠平章阿哈玛特受贿事旌彬直言迁内台治书进刑部尚书转正议大夫佥湖广行中书省事卒追封京兆郡侯
　　王利用字国宾潞人大德初为安西兴元两路总管减职田租额站戸之役于他郡者悉除之民甚便焉有妇毒杀其夫问所从来吏教妇指为富商所货利用曰家富而货毒药岂人情哉讯之果寃
　　王守忠潞州人少卓荦不羁通律学至大间授隰州判官佐政有方延祐初调尹岳阳迁阌乡陞江州路判官进绛州知州子亹中书监照磨
　　秦起宗字元卿上党人侨深水曾大父当金季□山麓为洞奉亲以居傍□大洞匿里中百人闭之具牛酒出待兵兵入见亲属曰孝士也遂去里人曰秦父生我起宗生长兵间学书无从得纸父顺削栁为简写授之成诵削去更书年十七防古字学成辟武卫驿史御史中丞塔察尔爱其才迁中台史持文严密无所泄仁宗初转中书史累迁太子家令司典簿官上言东宫官属辅导德义财赋非所治也朝廷是之迁南台御史建康多水防行检灾得实人以为神明文宗初命威顺王征八番时蜀囊嘉特未平起宗极言武昌重鎭当备上流之师亲王不可逺去力止之及王入见上曰八番之行非秦元卿几为失计后八番师还无敢扰朝议以起宗治蜀幕府忘其名曰秦元卿上引笔改曰起宗其眷注如此拜中台御史劾中丞和尚不报起宗从台官入见跽辨久之敇令起起宗不起会日暮出明日有赦起宗又奏不罪和尚无以正国法和尚服辜上曰为御史当如是矣元会赐济逊服令得与大宴又劾闽县布扎尔流之岭南尽言无讳皆见听用有御史奏议一卷迁都漕运使上召谕遣之又为抚州路总管供张甚盛问其费所从出小吏曰借办于民遂亟使归之几席仅给而已因谕众曰我素农家安俭约庶使民化之居一嵗请老以兵部尚书致仕卒諡昭肃子四钧西台御史镛延徽寺经厯铨都省掾铎蚤卒
　　王伯渊字嘉甫壶关人性谨恪亷静有为少充宿卫选厯官会福院判至治二年以母老弃职就养母殁后优游里社日与昆季及耆老相过从怡然自得识者羡之后至元三年十二月以疾终年七十有八儒士李景文为之志
　　靳克忠字唐臣潞州人通经术精吏治累官西台御史后知河中府天厯元年特穆尔叛从大庆关渡河克忠不从具公服坐防事遇害赠陕西行台参知政事諡忠愍子文用廕擢西台御史除福建行省参政
　　靳泌字唐辅擢中书天厯间陕西大歉泌奉命载楮币六万以赈分给均平元统乙亥辽阳大熟泌奉符平籴计入粟八十万斛民不扰而国用饶
　　李执中襄垣人登进士至顺间累立丰功官至礼部尚书
　　权执中至正间同知汴梁路均州事文学政事为时所称
  </div>
  <div class="pagination">
   <a href="山西通志_page429.html">
    上一页
   </a>
   <span>
    ...
   </span>
   <a href="山西通志_page425.html">
    425
   </a>
   <a href="山西通志_page426.html">
    426
   </a>
   <a href="山西通志_page427.html">
    427
   </a>
   <a href="山西通志_page428.html">
    428
   </a>
   <a href="山西通志_page429.html">
    429
   </a>
   <span class="current-page">
    430
   </span>
   <a href="山西通志_page431.html">
    431
   </a>
   <a href="山西通志_page432.html">
    432
   </a>
   <a href="山西通志_page433.html">
    433
   </a>
   <a href="山西通志_page434.html">
    434
   </a>
   <a href="山西通志_page435.html">
    435
   </a>
   <span>
    ...
   </span>
   <a href="山西通志_page431.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
