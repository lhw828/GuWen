<!DOCTYPE html>
<html>
 <head>
  <meta charset="utf-8"/>
  <title>
   湖广通志 - 第 367 页/共 373 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   湖广通志 - 第 367 页/共 373 页
  </h1>
  <div class="content">
   湖广通志巻一百十一
　　艺文志
　　记
　　皇清
　　玉泉山记　　　　　　　　　王新命
　　关圣夫子浩然正气充塞天地洋溢古今固非一方一日之显灵也予读史至长坂之役未尝不废书而叹曰英风正气千古勃勃今癸亥之冬以巡采
　　殿木路出当阳士人言城西四里为关夫子墓因造谒焉乔松古木蔚然隂翳风霜氷雪气象森冽展拜毕走长坂想见当年据水防桥瞠目横矛之状歴歴在目犹如一日也由是山行六十里有峯耸立林壑深秀名曰玉泉歴传为夫子遇智者处稗史载之甚悉而予以夫子之威灵雄杰何地不显而独显于兹山且以夫子之成仁取义奋忠勇为神明又何待智者数语而气始平是不能无疑也继而爽然曰天地之大总归于正凡徳慧术智皆从正气而生智者之与夫子遇实以正相感也不然智者一学佛人耳虽明通圎觉亦不过如法深道林髙坐清谈安得与夫子之英灵互相印证是智公之智神化于夫子一正之中故玉泉胜迹之所以传也今夫子在天之灵如日星河岳而兹山之名又巳炳垂天壤如来不可思议老子比拟犹龙何待予为之记而予以夫子不过各得其正以成其夫子而巳人皆得天地形气之正以生人心各有一夫子存焉当全其道义养其刚大保合各正持此正以修身则诚通神志贯金石持此正以出政则胞与民物徇公忘私扶三纲而植五常安往而不遇吾心之夫子哉登斯山者当作如是观
　　太和山记　　　　　　　　　王永禩
　　已酉孟秋由汉上泛一叶游太和计十有二日舟次樊城前所夙经者勿论自此泝流山不甚嵚﨑水浩瀚曳为练滙为轮暗沙潾潾舟行石齿间触之时作裂帛声又两山束水浦屿中亘望者疑为汉水将尽也巳循枉渚鼓泄而济始依山足达于中流他如乱石石门诸滩嶒澎湃怪石竞立如象如马舁夫从江心浩淼中悬絙直上水涨怒啮人趾不得前篙师疾呼贾勇与水争凡十余折险始渡过均州数十里弥天放白入水揷青天为兹山开神区入境固异至均舎舟从陆距郊田在草间过大山平楚生风过会真庵庵故周藩造也是中有羽流习静者居焉庵有桂八株匝隂布地时才吐萼恨行促不能亲其馥郁袭人也过此为遇真宫为元和观万木扶疎夹道而峙从元和造岭树尤奇千寻百抱郁盘樛虬鹊渡成桥见树而不见山山下草木晻暧望莫穷际马行雾中上下萧森人天一气忽雾稍敛霁色挂于树杪光不能胜初若避然少顷螺髻吐日曀隂渐消万光防灿从稠绿中出如临沧海而观日出也过此为回龙观路渐巇下十八盘纡磴幽径回复多姿中又有九渡涧水流□□然绿依波影寒碧一湾山至此防而复续中多环抱蜿蜒见奇甫行数里山益加峻大约前此山之胜在树至此壁立万仭山多棱棱见骨又以石取胜望紫霄宫金碧辉煌在层峦叠嶂间如展旗禹迹诸胜行者罕习惜未搜榛而求觌面失之若夫杉桧参天株可十围曲如葢直如幢立如人不可指数而七星尤称最使分其一二植于通都当亦与虞山之桧慈仁之松争雄过南岩马不可度防杖步行见斜桥一涓涓不知所自及朝天宫瀑布自山中来散珠溅沬始知其山水相得过此岌屹髙悬旁顶称絶巘矣及身与齐而此峯忽前顾又一峯列焉数登数失亦如之葢天柱峯在过南岩时望若几席至近而七星香炉中笏诸峯反能蔽之上天门梵音佛号沸然而至山鸣谷应望前峯者如猿背之相引心悸不能止循一磴不数武辄憇憇巳复登齿告劳腰膂不摄然以所适为安不知疲也登天柱絶顶呼吸云汉如出胸臆逺望汉水有若髙楼巨榭俯视沟涧然下瞷诸峯或光昱盈袖或淡烟弥壑隂霁散施又如碁布此时巳觉此身在碧落也至冶金之工搆造之丽所费于少府金钱者无算此何异于土木祷祠乎而当时不称厉亿代奔命恐后者何也有所托于不朽耳独怪此山密迩关陇当秦皇汉武寤寐三山瑶岛间曽不得一遇至元有闻而大显于明倘令早显右军不致思于汶岭梦得不独羡于九子也次日绿章奏毕别山而返还顾群峯依依殢人犹以南岩玉虚遇真全胜未揽也返乃造观焉过南岩宫观絶壑有石洞祀元君旁循曲径至舍身岩异松夹石而出山形岝崿不可状遂亭焉细岚绀日绿塍清潭皆成丽瞩情不给赏过玉虚日巳告夕挟童子往观宫制丽甚直逼未央建章如防仙楼水帘洞薄暝一登遑及探幽过遇真旁祀三丰真人圎峤方壶其信然也当令钝根起悟矣予所不足者过防真以雨游玉虚苦晚舎遇真而宿元和过南岩而无善主舞龙爉蠋以马瘏告罢有胜情而无胜具二者之奇幽仅寄于友夏记中卧游而巳嗟乎忆辛未予方十六同伯兄季弟往谒距今三十九年矣嗟前度之再来痛劫灰之巳过蓼莪鹡原诸感交并囘忆所涉十不记一兹特笔之使后此之年偶一把玩便如杖履聊可补刘家数十回也若谓为防崒写照乌乎敢
　　黄州宋贤祠记　　　　　　　宋　荦
　　仕而过黄靡不言苏子瞻王元之至于张文潜秦少游非其忘之即不知之矣仕而过黄者靡不言子瞻元之之雪堂竹楼至于子瞻墨堂非其忘之即不知之矣予判黄之二年梅州张长人过予而言曰吾黄自兵燹以来诸名胜悉委榛莽如子瞻洗墨池独赵文敏手书三字犹存瓦砾中此寒山一片石也吾君得无意乎余闻即大喜命舆人移置东斋又三年为康熙已酉予董漕自淮归日长无事因念先贤故迹久就荒芜使后人靡有瞻仰守土者责也言之太守渤海罗公及九属诸有位咸捐资重修之始从坡里坊求池之旧址甃砌剔壤水然瀵欲出池旧无桥与亭今创建其上以文敏字嵌门檐间既而曰池得矣无堂何以祠爰建堂池之东祠子瞻其中以文潜少游为配两先生固尝游黄又苏门士也遂名曰雪堂堂成犹有余材因建楼池之西祠元之名曰竹楼墨池因故址雪堂竹楼非其地而佐之从名也使游人过客聚而瞻之者不忘也合之为宋贤祠云祠既成移余书之复者置楼上移余东斋花木自中州来者植池侧而傍为数楹招僧末子住其内以供朝夕于是黄之人若忘其为旧有而焕然新出于耳目之前也不数月余以先太夫人弃世将去郡归里惆怅者久之岁且暮张子长人复自梅州来别余因坦步池上张子曰甚矣先贤之赖有使君也抑吾闻之昔韩魏公年少以家艰从其兄游黄黄人思之为刻其诗于四十年后使君忘之乎又曰昔尝读楚故载东坡洗墨池蛙口食墨而黒黄人殆未之信也是二说者余悯然念之遂为记
　　重筑吴家隄记　　　　　　　刘鸿诰
　　易曰润万物者莫润乎水水能润物也不治害物亦甚九州之内分支析条捜源极流累帙莫罄禹贡一篇歴歴若指诸掌相其势而治其要也要则虽小必治吾楚夙号泽国荆襄沔阳实江汉都防监利介数郡冲则又江汉之所徘徊环拱激荡潴蓄之邑也地洼而民贫十年不得三稔宜哉古者有沟洫畎浍自沟洫制废疏瀹不行民命国赋耑恃隄防监邑田之名垸者星罗碁列赋或十石百石千石其地之有田有庐即筑其地之隄独泰马一垸以万石计居邑赋半城郭在焉邑之盛衰民之饥饱视之故土与粮周数百里临江曰南隄近北曰北隄北隄不常溃因不常筑南有荡洗頽齧之患每农隙辄兴役往者里胥恃此为垄断甚至石粮派及六七井戊午秋邑侯程藻来守此邑劝农禁羡捜抉积弊至于隄工乃叹曰凋残之民其堪此厉政乎爰是广谋深虑计土不浮锱铢程工厘及分寸每石二井隄之隆然而起坦然而实者倍昔民困以苏乃灾沴不息辛酉七月黄潭溃于江陵建瓴之势怒涛瞬息趋监邑四境茫茫无际侯心恻然命舟拯溺全活甚众未几奉檄有司秋闱九月返水稍落隄稍出亲歴所谓北隄者溃口百余洎鸡鸣覩隔岸奔腾滂沸汹涌万状问里人曰此何地也里人曰地名吴家剅黄潭之决使然也创始无稽剅左右有峻岭剅北地势卑下为沱潜水故道歳五六月必涨涨必弥弥辐辏入剅而南防泰马河东注垸之毛家口福田紫微小沙口西注垸之三湾蔡家潭髙家老直浸邑西北隅隄如城然河如隍然岭如郭然吴家剅其一关鎻也一有不虞则垸为海之腹而剅为淮之胃矣丙申半圯前尹何筑继韩继王増之侯曰每岁必溢之水攻隄三面束以一剅呜呼其危哉里人曰不宁是也剅以北皆深沟大壑芦荻万顷逺方盗窃之徒出没其中戊戌已亥大馑白昼劫财物限隄不得越而南侯曰隄去邑才二十里邑有仓库职守之任也南垸居民凑集强梁所觊觎也前尹惓惓其有深心乎拣北隄溃口费繁者并剅为十以例上之监司韪之择日复临诸口度其广狭深浅多寡阅月垸隄竣剅隄亦竣计工若干井面二丈脚视面三倍髙六丈长视髙二倍向也喷沫扬涛忽焉行旅如云登之者望清溪缥缈纵横若带碧草含烟牛羊漫野禽鸟啁啾渔者牧者刍荛者商贾者往者来者负而携者或歌而过者顾斯隄而乐之唐乐天司马江州筑虎丘隄七里隄遂名白公宋东坡守杭不欲废西湖遂筑长隄至今称为苏隄若二贤者皆能兴利除害相势治要其泽之与名直与天壤同不朽游人咏士着为诗歌今之隄虽不创始于侯侯及民以实心实政深于创始垸之人不欲忘侯徳将以程公名隄而垂诸贞珉属予为文予因详及通邑之水道隠言隄工之利弊使后司牧者守良法哉
　　天门县儒学记　　　　　　　谭　篆
　　天门古竟陵也邑学宫旧在城内规模庳隘宜非瞻依居养之地父老传百年前佥宪柯公感清河之祥徙置北郭即今学庙地也佥宪精堪舆家言揽辔卜吉马忽跽地异而凿之泉涌石出是为唐吴道子绘镌先师像兆食吉遂迁建焉其宫古城环绕两湖襟带雉楼屏列于前鳬洲峯挿乎左烟钟霜艇夏荷秋苹之胜恢恢防防郁若蟠龙云庙制中为文庙为两庑前为防门为櫺星门庙东为祭器库防门左为神厨东北为啓圣祠左右名宦乡贤祠庙后为明伦堂堂后为尊经阁东西石坊为表坊外泮水方广十亩四时澄澈不随两湖为消长开豁深閴有严有翼百余年于兹矣癸未兵燹尊经阁及斋号官署祠庖等皆毁岿然独存者大成殿明伦堂已丑火灾殿复毁先师木主移置明伦堂顾瞻泮璧恫然心目吾邑数百年靉叇琼宫之盛一旦鞠为茂草阅数年西泠顾公巡视楚北同闽中黄公司李驻节天门肃礼圣庙徘徊徙倚慨然者久之爰集诸生而语之曰郦道元含巾吐柘陆季疵万羡西江竟陵烟月似吴天夙慕之矣以故休风颢气代钟名哲在先朝理学名臣则鲁文恪莲北公顾命元老则周冢宰敬松公陈司徒正甫公词林宗匠则钟学宪退谷公谭征聘鹄湾公骎骎乎其盛也今两湖烟月光照黉宫而顾瞻俎豆风雨鸟防之不防无亦多士之憾而司牧者之职事欤夫庙者貌也先王饰庙以隆礼将以报徳也不崇其貌无以示敬如兴道何且道之在天地也发于山川泄于人文而吾身参两焉是上自日月星辰下至昆虫草木所以位育者于是赖之国家举帝王之政养士取人率用是理况是邑三澨名区人文所萃而庙与学委诸榛棘如报徳何遂请守宪王公巡宪孟公太守张马二公欣然同意爰偕邑侯刘君学正王君各捐官禄首登役书而义风所激竞相举助凡木石黝丹髹垩佣募咸取足焉而邑侯暨学正又命工图式敦事者务极壮以合于度士旅徒胥勤効职事后不朞年庙学一新工始辛丑讫以壬寅念兹胶庠重兴落成之日适当
　　国家改元觐光之始黄公继至率羣僚从师儒聿观厥成复顾诸生而庆之曰先师参前倚衡之训欲随所在见道也况専业其地者乎继自今入其门者如见宗庙之美百官之富趋隅仰止进徳修业庶其升堂入室用而行之中都摄相之政则吾与有官君子及尔多士所当念也于时圜桥观者退而皆若有得焉是役也官不纪费而下不知劳甍栋杰搆迥出城北故危若仰止逸若履氷义河之上巍然焕观一时师氏弟子咸勃焉兴起故居是邦乐有贤士大夫也勉我同志倡明正学以绍前休庶无负黄公今日父师之教哉乃公谓是足以振今作后也勤使寓书于篆属记其盛篆滥竽史职届兹告养归里躬际其盛不辞诠次其说如此
　　桃花夫人祠罢赛记　　　　　董以宁
　　桃花洞在汉阳城北楚人于此祀夫人者也今不曰息夫人祠而曰桃花夫人祠有灵爽能祸福人其地衞生昔将往赛请余观焉且曰甚哉夫人之灵至今未冺也自受楚王之宠而痛念息侯终身隠忍非其志有足悲者耶徐庶归曹不设一谋夫人归楚不肯一言各有志焉不可强也夫人之志在息则祠之名当仍系以息夫人也余曰噫嘻庶之不得巳而归曹为母也夫人当国破君亡之后巳无望于楚矣乃不自引决而归楚何为耶庶于先主君臣之分未亡本以夫人之故当蔡侯止见弗宾夫人不能以礼相拒迨息侯怒而请楚伐蔡反为楚灭夫人亦当思召祸由已庶几以一死报息侯而犹然归楚耶纵不死于灭息之日而入宫之后不当为大声疾呼之拒耶乃不拒而与之生二子矣顾以不言见志曰吾一妇人事二夫其又奚言岂不言而遂足以谢息侯不言而遂不妨于事二夫耶但若以不言之故死犹庙祀将臣之不忠而事二君者虽备受宠荣而但期无所建明则皆不失为忠而可列之祠典也其谁不托曰吾许身而不许心耶陶潜能全其身为晋之人则可系之晋张承业能全其身为唐之人则可系之唐若夫人身辱于楚与息义絶矣而犹得系之以息耶想楚人亦或有见于此而特以其能祸福人不敢废祀故讳言息而姑以其地名之耶抑楚人好巫姑托之于夫人而楚之亦窃夫人之名以自逞耶不然则夫人以隠忍失节亦柔靡之至矣其又能于数千年之后反逞其威灵以为人祸福耶又或者古今来疾风板荡忠烈为难如夫人之失节而能歉然于心者其灵亦遂巳不冺耶卫生闻余言而叹因为罢赛余至息县忆而记之息县者古息侯之国也
　　重建岳麓书院记　　　　　　周召南
　　歳戊申予以镇抚之暇与耆旧诸君子修明掌故刻长沙郡志成因而稽古今风教之盛衰则巍科大节在南宋为尤着攷其时为连帅郡守者多名臣大儒相与崇正学之功居多所称师帅守牧其人则杨文靖真西山朱考亭诸先生也所称倡道讲学其人则胡文定父子吕东莱张南轩诸先生也若夫讲学肄业之地则环州邑为书院者十数处而岳麓为最大朱张之谦席为最専前后安抚刺郡四刘公所创建为最备当在咸平祥符之间海内四大书院独岳麓奉诏赐额颁经籍敦聘山长立三舎法则恩数为最异虽百世可也余奉
　　今上诏建义学亟为卜郡庠左师书院制选佳士而鼓昕之蒸蒸起矣诸耆旧子弟复抱岳麓图志以请愿得襄事还旧观若山川文献之灵勃焉相贶者爰集藩臬守令师儒而告之佥曰韪哉举端谨者董其事得云阳诸生刘温良长沙义耆魏朝荣任之即以春夏之交涤其灌莽搜其残碣疏其流泉鸠工庇材役者千指日给直作食如理家事属部倅某时一阅视耳江以东吏民若不知有将作也逾歳六月而工竣按图以报院之左阜隆起别为礼殿陛防廊庑如郡县孔子庙独循旧制肖杏坛像四子侍焉别増名宦乡贤祀有事于岳麓者为不同院以内为堂者二曰成徳曰静一皆讲堂而成徳则陈钟鼓敷皋比之地也为祠堂者二曰崇道曰君子报功也为台者一曰道乡懐古迁客也为亭者二曰拟兰曰及泉临曲水幕冽井也合而缭之以絙凡二里许昔人动称数年十数年次第而就者今皆巍然翼然丹艧灿然一旦复其壮观而坚浑雅丽数倍于前谓非天人交助之力不可予因是而窃有感焉唐虞立徳三代立政而教行于徳政之间孔子兼之以学为宗故子思直指修道谓教而其要言曰修道以仁夫仁亦二氏之所窃据也然二氏必不可以治天下者无其道焉耳宋儒惩唐之弊濓溪挺生于楚文不在兹乎迨淳熙乾道时诸大儒迭为此邦之师帅牧守以理学为吏治南轩先生适以其学侍魏公于幕府密赞忠勤考亭夫子嗣且以安抚帅潭政教大行比于邹鲁海内学者咸以岳麓为归则两公之能周其仁益明矣然而浮屠老子之宫当时非不并盛诸名臣大儒但力举其政教以匡翊忠孝亷节之原未尝喋喋焉与之相排击也亦恃吾道有以包举之尔今五百年昌期再振当必有绍述絶学者来主之予愿有志之士敬业于此以求道与仁之实际而大用于天下勿徒滋朱陆之辩而成洛蜀之竞也斯社稷赖之矣诸士谓落成当有记敢以鄙意质于大君子云是役也为栋宇若干楹计费三千余缗方与督学使议将以饩士之廪筦钥之司山长堂长之名仿宋制请于
　　朝而诸生先礲石求记歳月并勒藩臬郡县及郡人士同志而襄事者于其端
　　新建前湖南方伯陞任山东大中丞郎公祠堂
　　记　　　　　　　　　　　赵申乔
　　康熙四十有四年冬楚南士民合词言于有司曰前方伯郎公之治湖南也勤以莅官亷以率属顺民之欲偕与休息以宣布
　　朝廷徳意距今三十余年而讴思勿替者如一日虽巳俎豆长郡学宫未足为公报也应请阖省崇祀名宦以光钜典有司胪列其事以上乔适建节是邦因下所司核实皆言宜如所请巳通檄各属置主入祠矣然而邦人之尸祝者则犹未慰也盖先生遗爱在人愈久而愈不能忘是宜庙食兹土世世勿絶而焄蒿凄怆如或见之庶有以揭防妥灵昭示来者遂卜地于郡城之吉鸠工庀材不数月而告成事升主之日乔斋袚拜谒祠下寮属将吏皆在列士民炷瓣香搏颡堦前无虑千百数且有叹息泣下者既而嗣君辈以丽牲之碑不可以阙焉无词也属乔为文以记乔学识弇陋无能导扬休媺顾自念受先生特达知者逾二十年知先生之治行尤详且忝任封疆凡官于斯土有功徳于斯民者均宜表章懿迹传信惇史而况余小子之于先生也虽不斐其何敢辞先生讳永清奉天广宁人初知浑源州以平贼有功擢守赣州府引例回避改补汾州秩满迁东昌副使转湖广下荆南道旋臬山左未一载晋藩湖南楚省南北分司自先生始再补河南以课最加级至三十二遂开府山东不数日卒于任先生敭歴外僚所至俱有惠政可纪而其有徳于楚南尤深盖是时楚南甫脱兵火茕茕孑遗未安袵席彼长民者不思拊循而噢咻之顾诛求无艺以自封殖民是以益困先生正身率下尤勤于吏事凡闾阎之利病政治之得失侃侃持论期必达其志非苟焉巳者永寳等府溪流悍急漕运歳为民累先生力言改折之便得报可湖衡以南旧食粤盐滩险道逺商民交病先生详请改食淮盐至今称利便焉其他缮城垣修学校戸口田赋条目井井皆可垂诸久逺时上官所为多不忌既恶先生异已而心害其能乃摭他事齮龁先生竟罢去先生怡然就道无几微见词色士民扶老携幼环泣攀辕者相望也上官为之愧诎夫以先生之宏才伟畧使得建牙列防于湖湘间以起沈疴而苏积困岂不大有造于斯民欤故知先生者咸重惜之然先生去楚南多歴年所而邦人追思之至今勿敢替先生之所得不既多耶先生再起豫藩乔筮仕睢阳令幸隶属末窃见先生濶达有逺畧而临事果毅执义深坚即贲育无以夺之每争事上官前务申其议必得当乃已尤喜推贤奬善郡县吏亷洁有行能者则荐扬之必力惟恐或后然意所不可辄加谴诃不少假以故有司惴惴奉约束维谨乔素硁拙不善仕宦独荷先生许可每进谒辞色甚温所以期待者甚厚厥后乔以樗材谬邀行取微先生之赐不至此犹忆睢阳得代时拜辞先生训诲殷勤奬借备至方期长侍门墙奉典型乃不逾年而先生遂乗箕尾山頽水壊负痛良深又自惭驽下弗克稍效尺寸以报所知惟是承乏两浙及移抚楚南皆得与诸嗣君共事日以大义相劘而诸嗣君遭
　　圣明致身通显其树立殆未可量于以世济其美而光大前猷则先生真可以不朽矣今者瞻庙貌之聿新恍音容之如在不才如乔而得附芜词以昭来兹岂非余小子之厚幸哉先生性警敏通知世务之变自州刺史以至监司所治皆繁剧征发期防不严而办为臬长平反大狱全活者甚众已具载志传故不备书
　　饷济黔兵记　　　　　　　　赵宏恩
　　吾侪经国论缓急不问彼此也庚戌冬月三日余抚六里闻乌蒙不戢率尔诪张黔提羽书至以近标驱锋镝虑重地空虚调楚兵镇古州臂指相需隣封是赖矣主持者遣师戍无容少缓然千军就道刻日遄征漫曰脂我车秣我马非易易焉急则不备糇粮积仓何在乎缓则不济变生仓卒何恃乎余挂甲寒更秉烛定算按其程筹其食马步恤其便水陆酌其宜饷糈调其给草豆度其继而择属僚之才者指画檄委焉先使骑者进于陆饷预驰矣买舟载步卒溯流上挟锐携坚以干弁督鱼贯悬帆给十日食以难挟而行也其十日外辰沅诸郡储以济未也或前之舛乎事外者易米从不继则发仓之见储不难市以归也三日具四日而军行费俭画周期速事举余心差慰焉兵既出笔其概以为理军者式
　　重建合江亭记　　　　　　　李　徽
　　蒸湘之防石鼓峙焉先儒朱子所称一郡佳处者也书院而前惟武侯之祠书院迤后则合江之亭记书院者考亭朱子记武侯祠者南轩张子题合江亭者昌黎韩子而碑刻韩诗合江亭下者亦南轩先生手书也雍正已酉亭就圯而碑得全或有神物相之矣衡守陈君修已治人之暇兴起废坠复首建是亭而请余记匪为衡人侈厥观欲为衡人正厥徳也朱子书院之记曰诸生之所以学而非今之人所谓学则昔吾友张子敬夫所以记夫岳麓者语之详矣顾于下学之功有所未究是以讲其言者不知所以从事之方而无以蹈其实然今亦何以他求为哉亦曰养其全于未发之前察其几于将发之际善则扩而充之恶则克而去之其亦如是而已矣后之学者信能于朱子所述未发将发善与未善之间而得其所以为善之实乎孩提之童无不知爱其亲也及其长也无不知敬其兄也人人亲其亲长其长而天下平故曰仁者人也天地之性人为贵人之行莫大于孝而行逺自迩登髙自卑即以父母之顺为髙逺穷理尽性穷此中之理精义入神精此中之义隂阳合徳而刚柔有体以体天地之撰以通神明之徳所体者此撰所通者即此徳也天下一家万物一体皆当于是乎遇之故曰生生之谓易是所以为善之实而已发未发一以贯之者也吾愿与衡湘人士共喻之且愿与古今人士共质之也遂拜手而为之记
　　新建干州学宫记　　　　　　李　徽
　　由尧舜至于汤汤之道即尧舜之道由汤至于文王文王之道即尧舜与汤之道由文王至于孔子孔子之道即尧舜汤与文王之道故曰尧以是传之舜舜以是传之禹禹以是传之汤汤以是传之文武周公文武周公以是传之孔子孔氏之门递相授受其云入则孝出则弟守先王之道以待后之学者先王之道即孔子之道也至知言养气一章反复推明乎愿学孔子之义则旁稽博引而断以孔子为生民所未有岂光被四表格于上下放勲重华之古帝与文王陟降在帝左右者其道尚处于有可加而祖述尧舜斯文在兹之语举不足信欤尹耕莘野而三聘未来说筑傅岩而旁求未至伊傅之迹不涉于商廷也列庄诸子放言避世而激昻于时命之大谬盖亦株守乎前人之遗迹而涂穷道阻遂以无所复之尔惟吾夫子集羣圣之大成秉时中以善世东西南北往复周旋于衰周列国之君臣而辙环几遍天下者非当时列辟能求夫子又非夫子而不知当时列辟之终不可与有行也鲁论云君子之仕也行其义也道之不行巳知之矣故曰隠居以求其志行义以达其道道行则义与行义行而道亦行也于焉序书传礼删诗正乐序易传以着其渊源作春秋以通其义例传孝经以厚其根柢而后尧舜禹汤文武周公之道可以行之一时传之万世用之天下国家而古今各得其当不然则诗书礼乐徒具文矣生民以来宁有是哉夫子之道盖以通造化之穷而尽性命之理故九夷可居荆楚可入而两阶干羽七旬仅格之苗民亦可使骎骎向化依附宫墙也辰郡干州实苗疆重地设学取士者垂二十年而学宫未建沈丞元防由沅江循吏擢莅兹土军兴旁午拮据餽运之余毅然以建学兴教为已任上请之各宪下谋之干人积累经营迟之又久而后大殿两庑防门泮沼以及乡贤名宦围墙照壁诸规制咸得以次告成贞固坚好因以征予一言道其义而又切切于明伦堂署之未及也沈君所以嘉惠干人属望后起者意良厚矣予愿干州人士其亦入则孝出则弟因先圣之文以求先王之道由是而升堂入室则宗庙之美百官之富肃肃雍雍师师济济者将于是乎在
　　恭建
　　万寿宫记　　　　　　　　　　　　赵宏恩万寿宫在长沙府城之干位雍正七年【臣赵宏恩】受命抚湖南仰赖
　　天子敛福敷锡岁丰人和越明年敬率僚属相地营度既量功练日凡湖南之文武羣吏悉输所费踊跃恐后爰属衡永郴道副使【臣许登瀛】董理其凡用之材与凡役之事经始于五月初六日至九月廿四日告成为宫八楹
　　天子之位在焉直宫之南为堂以宣讲
　　圣谕广训十六条而夹墀之东西为长廊广庑以属于门立门之制三而重之各为甬道以属于墀直中门之外为坊又垣屏其南坊之左右又为门东西出其外则憇息之所与营卒徼巡之庐皆具规模大壮辉焕离明翼翼将将靓深严肃每歳致为伟观
　　万寿圣节元日冬至朝贺暨朔望宣讲行礼文武羣吏之坐立有位焉进退有容焉士庶属耳目焉臣子之常仪
　　国家之大体也【臣宏恩】窃惟为人臣者有出入践更均劳之义无内外之分天威不违顔咫尺无逺近之异况遭际
　　盛朝比迹唐虞
　　圣天子生知之质徳备功隆荡荡巍巍如天地之无不
　　覆帱如日月之无不照临而
　　一人躬敇万几犹夙夜不遑暇逸敬之至是以不怠诚之至是以不息薄海内外无思不服震叠式序协于神人自前史所纪图瑞牒之多川岳効灵百神修助骈阗杂遝靡不毕陈以显答至治之馨香发光华之格被易所谓圣人作而万物覩礼记所称天不爱其道地不爱其寳人不爱其情者正在今日而我湖南之僚吏其敢不殚心一力整齐其纲纪绥靖其甿俗以报
　　髙厚之万一乎八府三州之士庶其敢不祗奉
　　圣谟率徳改行乎于此拜手稽首颂
　　天子万寿即于此益儆官邪申明民义则是宫之建所
　　以禀
　　明威壹瞻听其于澄吏治正人心均有攸系焉盖不独以展礼容也是用志其歳月刻之石以告来者
　　新修武昌府儒学碑记　　　　王士俊
　　余少读南丰曾氏宜黄学记而爱之又怪其峙义太濶非郡邑可称然教学之道源流毕注盖粹然儒者之言也鄂之为学亦自庆厯建学时巳有之明治间厥新其旧且増加焉台曰望鲁堂曰仰髙其前之大者曰聚徳旁曰履素曰精白今其尚有存焉者乎康熙乙丑官斯土者复新其旧则今之武昌郡学是也我
　　国家重道崇儒肇新阙里卿云之瑞载在史书夫教学之道余无敢赘袭前言若乃规模制度于今备矣古者士之见师以菜为贽故入学有释菜礼唐以前以周公为先圣孔子配贞观间始以孔子为先圣自宋迄明诏天下州邑皆得建学而士大夫之始谒者一如释菜礼雍正九年冬余奉
　　命抚楚得循往例瞻拜周览导仪者肃而退余乃询于众曰楚材号天下久矣而学制缺如可乎且夫皓首穷经其入芹宫也始称博士弟子员弟子之职入孝出弟非其事乎崇圣祠者推圣人之尊以尊之其义仿诸王者之禘今僻在一隅九成避暑犹曰非宜况辉煌庙貌其何以妥神灵而广锡非所以教孝也明伦堂者明伦也明伦也者明则旌之其不明者将夏楚焉今俨然踞大成之上事师如事亲叱咤不加道一而已其又南面临之而夏楚也非所以教弟也孝弟之道乖而望文艺之成侈衣冠之族陋矣乃发道库公项银若干两以襄厥事奉崇圣于明伦旧址而别辟堂于西与学斋讲堂相接鸠匠庀材匝两月而工成盖明年仲春释菜日也惟时勤民事者祀于左乡大夫之贤者祀于右文僚武职待趋跄而屏息者各止其所閴无人声东西有栏负贩不得假道以滋喧则又推崇圣明伦之意而及其余也
　　御书镌板别贮两楹以待四方之学者虽望鲁仰髙诸胜犹有待然以暇游息其间慨然想江汉秋阳之遗意从此楚材辈出如冯宋科名张李相业其上焉者为周程儒术则教学之道且将濶前言而大之余不敏姑以孝弟之本有关制作者为楚学者告焉其同官有事兹土者例得列名于后余谨徇众而为之记其事于石





　　湖广通志巻一百十一
　　钦定四库全书
　　湖广通志巻一百十二
　　艺文志
　　碑记
　　汉
　　楚相孙叔敖碑　　　　　　　无名氏
　　楚相孙君讳饶字叔敖本是县人也六国时期思属楚楚都南郢南郢即南郡江陵县也君受纯灵之精懐絶世之才有大贤次圣之质少见岐首虵对其母泣吾将死母问其故曰吾闻见岐首虵者死今日见之母曰若奈之何曰吾杀之行数十步念独吾死可岂复命他人见之死为因埋掩其形母曰若无忧焉其隂徳元善遂为父母九族所异及其为相布政以道考天象之度敬授民时聚藏于山殖物于薮宣导川谷陂障源泉溉灌陂泽隄防湖浦以为池沼钟天地之美收九泽之利以殷润国家家富人喜优赡乐业式序在朝野无螟蜮丰年蕃庶人有曾闵贞孝之行四民美好从容中节髙梱改币一朝而化其忧国忘私乗马三年不别牝牡继髙阳重黎伍举子文之统其忠信亷勇礼乐文章轨仪同制其富国充民明天时尽地力庭坚禹稷不能逾也専国权宠而不荣华一旦可得百金至殁齿而无分铢之蓄破玉玦不以寳财遗子孙始终若矢去不善如絶辟患害于无形彻节髙义敦良奇介自曹臧孤竹吴札子罕之伦不能骖也生于季末仕于灵王立溷浊而澄清处幽暗而昭明其遗武余典恨不与羲黄帝代同世世为列姬国在朝廷其意常墨墨若冠章甫而坐涂炭也病甚临卒将无棺椁令其子曰优孟曾许千金贷吾孟故楚之乐长与相君相善虽言千金实不贷也卒后数年庄王置酒以为乐优孟乃言孙君相楚之功既忼慨髙歌曲曰贪吏不可为而可为亷吏可为而不可为贪吏而不可为者当时有汚名而可为者子孙以家成亷吏而可为者当时有清名而不可为者子孙困穷披褐而卖薪贪吏常苦富亷吏常苦贫独不见楚相孙叔敖亷洁不受钱涕泣数行若投首王王心感动觉悟问孟孟具列对即求其子而加封焉子辞父有命如楚不忘亡臣社稷图而欲有赏必于潘国下湿墝埆人所不贪遂封潘乡即固始也三九无嗣国絶祀废固始令段君梦见孙君则存其后就其故祠为架庙屋立石铭碑春秋蒸尝明神报祚即歳迁张掖太守及期思县宰段君讳光字世贤魏郡邺人庶慕先贤体徳充恭笃古遵旧奉履宪章钦翼天道五典兴通攷籍祭祠祗肃神明临县一载志在惠康葬枯粟乏爱育黎烝讨扫丑鳏寡是矜杜伪养善显忠表仁感想孙君乃发家训兴祀立坛勤勤爱敬念意自然刻石铭碑千载表绩万古标记福祐期思县兴士炽孙氏蒙恩汉延熹三年五月二十八日立晋
　　故使持节侍中太傅钜平成侯羊公之碑
　　李与初
　　公讳祜字叔子泰山南城人也其先晋羊舌大夫之胄当汉中兴始自南阳家于岱野缨冕相继九世于公矣显祖南阳太守考上党太守咸有能名公承俊烈之髙风明哲之盛代徳擅规模仁成慈惠其器量宏深容度广大浩浩乎固不可测巳其志节言行卓尔不羣神游默散志青云之以道籍博之以艺文于是仁声逺耀芳风遐流十有七上计吏察孝亷州郡不肯就郡公休之四府并命盘桓累载乃公车征拜中书侍郎秘书监于时当晋之盛实扬英俊乃引公为相国从事中郎迁中领军遇革命之期任受禅之防秉文经武以集大晋之祚皇采増辉帝威逺迈伟絶代之风唐虞之绪帝嘉厥庸醻以大国公乃逡巡固让裁居小邦天子仍复公中军将军散骑常侍内厘王度外绥区域严恭寅畏帝命允饬运国威于勾陈握皇枢于紫极于时之盛未有上公者也拜衞将军尚书仆射以揆天机崇成大业帝道缉熙泰阶永肃以江冦未平乃召公都督荆州诸军侍中车骑将军开府辟命乃养民募财开斥国界创筑五城以防冦卫境然后阐敷皇风懐逺以徳大同之业思王道之则齐其士人均其利泽军无虞警民不疲劳农工田畴百姓布野羣黎被徳殊俗望风吴人感服襁负而至者四万余口进位征南大将军公虽享有茅土歴登台阶吐食下士贰于姬公方将壹戎吴境保国吊民然后偃甲戢兵辞功退身以优游初好此公之素志也防遘笃疾春秋五十有八咸宁四年十有一月庚寅薨于京邑天子痛悼遣使持节追赠侍中太傅南城侯印绶赙吊加于常也及其葬上亲临过车骑諡曰成侯天子以公徳髙勋大而屡辞封爵故复建南城之国特以奉公公誓让终始上未之许及其薨也夫人夏侯氏追公克让之志遂不以殓公自出身以暨于终忠言不辍于口嘉美不废于心成其业不处其功勤其勲不荣其禄仪型言行动为世范暨六年春平吴防诏曰故太傅钜平侯羊祜造建平吴之规潜谋逺畧与众殊虑勲业不遂然荡灭之计皆悉如祜防固能平旷世之冦极黎民之惠勋烈着而宠不逮身其遣使以克定之功防告祜庙昔汉氏封萧何夫人为侯以崇显元功亦古人之令典封祜夫人为万歳乡君食邑五千戸赐绢万疋于是故吏髙文奚亷等佥以公徳髙而志平位优而行恭徽猷被于江汉羣生涉其风者贪夫反亷懦夫立志虽夷惠之操奋乎百世曷以尚徳【阙】未殒奇谋潜畧清【阙】遗绪靡所寘心乃立碣石刋勒盛轨永表风烈焉其词曰天临有晋乃降皇辅猗欤惟公应期协矩聪哲神睿乃文乃武渊渊其度翼翼其明孝思以形乃耀髙风辞爵让荣为而不有志凌太清如何不吊中年【阙】殒【阙】未【阙】　是表是旌【以上缺字石碑剥落无考】
　　南北朝
　　头陀寺碑记　　　　　　　【齐】王　屮
　　盖闻挹朝夕之池者无以测其浅深仰苍苍之色者不足知其逺近况视听之外若存若亡心行之表不生不灭者哉是以掩室摩竭用啓息言之津杜口毗邪以通得意之路然语彝伦者必求宗于九畴谈隂阳者亦研几于六位是故三才既辨识妙物之功万象巳陈悟太极之致言之不可以巳其在兹乎然爻系所筌穷于此域则称谓所絶形乎彼岸矣彼岸者引之于有则髙谢四流推之于无则俯六度名言不得其性相随迎不见其终始不可以学地知不可以意生及其涅槃之蕴也夫幽谷无私有至斯响洪钟虚受无来不应况法身圆对规矩防立一音称物宫商潜运是以如来利见迦维托生王室慿五衍之轼拯溺逝川开八正之门大庇交丧于是关幽键感而遂通遥源濬波酌而不竭行不舍之檀而施洽羣有唱无縁之慈而泽周万物演勿照之明而见穷沙界导亡机之权而功济尘劫时义逺矣能事毕矣然后拂衣双树脱屣金沙惟恍惟惚不皦不昧莫系于去来复归于无物因斯而谈则栖遑大千无为之寂不挠焚燎坚林不尽之灵无歇大矣哉正法既没象教陵夷穿凿异端者以违方为得一顺非辨伪者比微言于目论于是马鸣幽赞龙树虚求并振頽纲俱维絶纽防法云于真际则火宅晨凉曜慧日于康衢则重昏夜晓故能使三十七品有樽俎之师九十六种无藩篱之固既而方广东被教肄南移周鲁二庄亲昭夜景之鉴汉晋两明并勒丹青之饰然后遗文间出列刹相望澄什结辙于山西林逺肩随乎江左矣头陀寺者沙门释慧宗之所立也南则大川浩汗云霞之所沃荡北则层峰削成日月之所回薄西眺城邑百雉纡余东望平皋千里超忽信楚都之胜地也宗法师行洁珪璧拥锡来游以为宅生者縁业空则縁废存躯者惑理胜则惑亡遂欲舍百龄于中身殉肌肤于猛鸷班荆防松者久之宋大明五年始立方丈茅茨以庇经象后军长史江夏内史防稽孔府君讳觊为之薙草开林置经行之室安西将军郢州刺史江安伯济阳蔡使君讳兴宗复为崇基表刹立禅诵之堂焉以法师景行大迦叶故以头陀为称首后有僧勤法师贞节苦心求仁养志纂修堂宇未就而没髙轨难追藏舟易逺僧徒閴其无人榱椽毁而莫构可为长太息矣惟齐继五帝洪名纽三王絶业祖武宗文之徳昭升严配格天光表之功洪啓兴复是以惟新旧物康济多难步中雅颂骤合韶濩炎区九译沙场一候粤在于建武焉乃诏西中郎将郢州刺史江夏王观政藩维树风江汉择方城之令典酌蒙之故实政肃刑清于是乎在宁逺将军长史江夏内史行事彭城刘府君讳諠智刄所游日新月故道胜之韵虚往实归以此寺业废于已安功坠于几立慨深覆篑悲同弃井因百姓之有余间天下之无事庀徒揆日各有司存于是民以悦来工以心竞亘丘被陵因髙就逺层轩延袤上出云霓飞阁逶迤下临无地夕露为珠网朝霞为丹艧九衢之草千计四照之花万品崖谷共清风泉相涣金姿寳相永借闲安息心了义终焉游集法师释昙珍业行淳修理懐渊逺今屈知寺任永奉神居夫民劳事功既镂文于钟鼎言时称伐亦树碑于宗庙世弥积而功宣身逾逺而名劭敢寓言于雕篆庶髣髴乎众妙其词曰质判黄气分清浊涉器千名含灵万族淳源上派浇风下黩爱流成海情尘为岳皇矣能仁抚期命世乃睠中土聿来迦衞奄有大千遂荒三界殷鉴四门幽求六歳亦既成徳妙尽无为帝献方石天门渌池祥河辍水寳树低枝通庄九折安步三危川静波澄龙翔云起耆山广运给围多士金粟来仪文殊戾止应干动寂顺民终始法本不然今则无灭象正虽防希夷未缺于昭有齐式扬洪烈释网更维津重枻维此名区禅慧攸托倚据崇岩临睨通壑沟池湘汉堆阜衡霍膴膴亭皋幽幽林薄媚兹邦后法流是挹气茂三明情超六入眷言灵宇载懐兴葺丹刻翚飞轮奂离立象设既辟睟容巳安桂深冬焕松疎夏寒神足游息灵心往还胜幡西振贞石南刋
　　唐
　　麓山寺碑　　　　　　　　　李　邕
　　夫天之道也东仁而首西义而成故清泰所居指于成事者巳地之徳也川浮而动岳镇而安故耆阇【阙】寺大抵厥旨元同是以回向度门躔于
　　郭右仰止净域列乎岩巅寳堂岌嶪于太虚道树森捎
　　于曾渚无风而林壑肃穆【阙】　　　　　　　　未真梵天犹俗名称殆絶地位尝髙者不其甚欤麓山寺者晋太始四年之所立也有若法崇禅师者振锡江左除
　　结【阙】　　　　　　　　　　庙栋宇接近云雾晦防赤豹文狸女萝薜带山只见于法眼渎后依于佛光至请旧居特为新寺禅师洎翌【阙】聚谋介众表【阙】臬有制丘墟尽平太康二载有若法导禅师莫
　　知何许人也默受智印深入证源不懐外縁而见心本无作真性而注福河大起前功重啓灵应神僧银色化身文余指定全模标建方面法物増备檀供益崇广以凌云之台疏以布金之地有若法愍禅师者江夏人也空慧双铨寂用同辔慈目相视净心相续综覈万法安住一归注大道经究上乗理永托兹岭克终厥生逮宋元徽中尚书令湘州刺史王公讳僧防右军之孙也信尚敬申作为塔庙追存实相加名寳山矧乎弓冶笔精陶甄意匠留书藏石缄妙俟时侯法宇之倾低期珍价以兴葺逺虑将久遗事未彰梁天监三年刺史夏侯公讳详了义重元别构正殿绍泰二年刺史王公讳琳律师法贤或在家出家或闻见眼见建涅槃像开甘露门长沙内史萧沆振起法鼓演梵言继揵捶于景钟纳贝叶于曽阁陈司空吴明彻隋侍中镇南晋安王乐阳王并佛性森然国桢秀着壮回廊以云构蔚悬居以天覆开皇九年天台大禅师守护法身澄清悲海严幢标耸智火融明袭如来堂坐法华定四行乐而不取三贤登而更迁有若昙捷法师者伐林及树染法与衣不坠一滴之油有霑六根之总管大将军齐郡公权公讳武福徳庄严喜慧方便流写四部镇重百城有若智谦法师者愿广于天心细于气诵习山顶创立花台有若摩阿衍禅师者五力圆常四无清净以因因而入果果以灭灭而防如如有若首楞法师者文史早通道释后得逺涉吴防幽寻天台法界图于剡中真诀论于湘上具究竟戒敷解脱筵一法开无量之门一音警无边之众方等有以复悔双林有以追逺并建塲所互为住持维慧镜禅师者【阙】其武慿其髙超乎云门絶彼尘网深以为性有习道有因止于心返于照习也者坐乎树居乎山因也者固习而无因则不住因而无习则不澄是【阙】沤和正觉阿若冥搜想息而精进甲坚受除而烦恼殻散百川到海同味于咸千叶在莲比色于净起定不离于平等发慧但及于慈悲故能闻【阙】顺【阙】
　　牧伯萃止皇华洊臻啓焚香之上縁托成佛之嘉
　　愿上座惠杲寺主惠亶都维那兴哲等皆静虑演成妙
　　轮转次因差别而非【阙】　　　　　　　　见而入流率一心而办事咸【阙】形胜之防如彼修行之迹如此而丰碑未勒盛业不书安可默而巳哉将何以发挥颂声
　　披扬【阙】　　　　　　　　公名彦澄硕徳髙阐绍贤逺【阙】　　　厚检操氷清属以师长阕官摄行随手以家而刑于孝友以已而广于诗书以【阙】重而【阙】
　　若且犹归心净土【阙】
　　外幢兴开示之真语爰谋群吏乃命下僚顾蛟山之易疲叹龙宫之难【阙】其词曰天地有象圣贤建极晏坐中崖成通西域后代袭武前良作则安【阙】
　　契三归愿塞【其一】金方置庙衡麓开场龙象拥
　　【阙】人【阙】　香神赐土灵化度堂重镇牧伯上游侯王
　　光昭法侣大啓禅房【其二阙】　　　　　　　　郭万家带江千里玉水布飞石林云起雷【阙】　　月窥窓里花台随足天乐盈耳【其三】人与地灵心将法灭既往在
　　此比明齐哲【阙】　　　　　　　连率顺风驷骊钦烈
　　【阙】　　　　　　絶【其四】碑板莫建轨物未和合是请佐贰是膺政敷大郡信发广乗愿言有述以访无能
　　惟石可【阙　　　　其五】
　　风土碑　　　　　　　　　　张　谓
　　天文长沙一星在轸四星之侧上为辰象下为郡县遁甲所谓沙土之墟可以逃难可以隠居者焉其山麓山其水湘水其畜宜鸟兽其谷宜粳稻厥草惟繇杜若荃蘅留夷揭车出焉厥木惟乔椅桐桂柽贞松文梓生焉篠荡娟娟于原野碔砆炤耀于嵓谷昔熊绎始在此地番君因之而后定国焉汉道陵夷董卓狼顾文台以三湘之众绩着勤王梁朝覆没侯景虎视僧辩以一州之人勲成定国桓文之举亦何加焉至于致礼旧君请尸归葬桓氏之子可谓忠也殒身强冦有死无辱尹氏之子可谓贞也式邓粲之宅足以厚儒风表古初之坟足以敦素行齐鲁之俗其何逺哉巨唐八叶元圣六载正言待罪湘东郡临江湖大抵卑湿脩短疵病未违天常而云家有重膇之人乡无班白之老谈者之过也地边岭瘴大抵炎热寒暑晦明未愆时序而云秋有赫曦之日冬无凛冽之气传者之差也巴蛇食象空见于图书鵩鸟似鸮但闻于词赋则知前古之善恶凡今之毁誉焉可为信哉因征故老之言用纪仙山之胜词曰舜去黄屋于焉巡游禹逢夷于焉滞留五岭南指三湘北流隣聨沧浪边遥岣嵝湖湘之下青青众草有蕙有兰在江之岛烟雨冥冥波澜浩浩不采不撷弃捐逺道湘山之上青青众木有柏有松在嵓之麓风霜凄凄柯叶沃沃不榱不栋老死空谷陆有玉璞水有珠胎隋侯云亡卞氏不来湘云苍莽湘月徘徊贞石纪事层城之隈
　　虞帝庙碑　　　　　　　　　张　谓
　　尧有天下七十载将逊于位允难其人伯支许由全其节而固让羲仲和叔审其材而固辞帝徳合于天天命归于帝徳尽善也我其试哉由是賔于四门纳于百揆星辰合度雷雨不迷尧之二女厘降于汭尧之九男勤服于外受昭华之玉允洽人神泥封祀之金大报天地五臣皆进明赏也四族皆黜明刑也先质后文敦俗也贵徳尚齿优贤也于斯之时君明于上人化于下山川神亦莫不宁鸟兽鱼鼈众咸若无为而治其圣也欤夫以万乗之尊一人之贵多见轶其轨度少能窒其嗜欲瑶台瓗室尧舜则茅茨土阶矣玉食寳衣尧舜则藜皮裘矣歴代多嫔御尧舜顾礼经娶一姓矣自古好征伐尧舜舞干戚懐四国矣百姓乐尧舜未尝不乐百姓忧尧舜未尝不忧厯数之来人以位授我讴歌之去我以位授人其来也婴于樊笼去也脱于桎梏形神非吾有天地之委和子孙非吾有天地之委蜕此其所以禅代也近日曹丕父子世为汉贼当鼎易之时发荒唐之论髙视前古大夸羣雄猥以汉魏之间辄同尧舜之际此河伯不知有海若盗跖自方于仲尼也古人云尧以义终舜以勤死稽诸祀典永垂世教游夏之徒岂诬也哉称尧见囚小儒之虚诞为禹所放曲士之穿凿攻乎异端斯害也巳九疑北麓三湘南澨帝之遗庙存焉地僻易芜徒生荆棘水深难涉谁荐苹蘩先徳不祀后贤之过摄邵阳县令前监察御史宇文宣大树风教小康黎元相冈峦移栋宇前豁林莽得爽垲之地焉下指城隅见祈祷之人焉如或宣室言微閟宫灵降娥英近侍稷契旁趋则歌南风觐东后朝众圣防群臣则知汤武不敢升堂自媿于庙庑之下髙光不敢及戸退惭于阃阈之外也无孔氏之祖述有顔子之希慕作颂于清芬勒文于金石其铭曰系自颛顼家于勾芒大口奇表重瞳异相俗变山中风移河上其器不窳其人皆让二年成邑三年成都惟彼陶唐禅于有虞域中交泰天下昭苏彩鳯听乐黄龙负图其徳难名元功不宰脱屣城阙遗形江海陵庙有依山川无改象耕未辍鸟耘犹在托此岩阿神心若何烝尝昔少俎豆今多百越迢遥九疑嵯峨湘云古色楚水新波庭罗松桂森若容衞瞻度风飚宛如箾韶黎庶以宁隂阳以调凭兹圣灵助我皇朝
　　通州文宣王庙碑　　　　　　栁宗元
　　谨按某年日月儒师河东薛公伯髙由尚书刑部郎中为道州守明年二月丁亥公用牲币祭于先圣文宣王之庙夜漏未尽三刻公冕以入就位于庭惕焉深惟夫子之祀爰自京师太学徧于州邑遐濶僻陋咸用斯时致奠展诚宿燎设悬尊俎旗章粲穆布列周天之下呜呼夫子之道闳肆尊显二帝三王其无以侔大也然其堂庭庳陋椽栋毁坠曽不及浮图外说克壮厥居水潦仍至歳加荡沃公蹙然不宁若罔获承既祭而出登墉以望爰得美地丰衍端夷水环以流有頖宫之制是日表树列位由礼考宜然后节用以制货财乗时以僦工役逾年而克有成庙舎峻整阶序廓大讲肄之位师儒之室立廪以周食圃畦以毓蔬权其子母赢且不竭由是里邑之秀民感道怀和更来门下咸愿服儒衣冠由公训程公摄衣登席亲释经旨丕谕本统父庆其子长励其幼化用兴行人无争讼公又曰夫子称门弟子顔回为庶几其后从于陈蔡亦各有号言出一时非尽其徒也于后失厥所谓妄异科第坐祀十人以为哲岂夫子之志哉余按月令则曰释奠于先圣先师国之故也乃立夫子像配以顔氏笾豆既嘉笙镛既成九年八月丁未公祭于新庙退考疑义合以燕飨万民翼翼观礼识古于是春秋师晋陵蒋坚易师沙门凝助教某学生某等来告愿刻金石明夫子之道及公之勤惟夫子极于化初冥于道先羣儒咸称六集具存苟赞其道若誉天地之大褒日月之明非愚则惑不可犯也惟公探夫子之志考有国之制光施彝典革正道本俾是荒服移为阙里在周则鲁侯申能修頖宫诗有其歌在汉蜀守文翁能守儒学史有其赞今公法古之大同于鲁化人之艰侔于蜀盍铭兹徳以告于史氏而刋之兹碑铭曰荆楚之阳厥服惟荒民鲜由仁帝降其良振振薛公惟徳之造赤旂金节来莅于道师儒咸防嘉有攸告吉日丁亥告于頖宫庭燎伊煌有焕其容公升于位心莫不恭爰念圣祀徧于海邦服冕陈器州邑攸同感欣以欷思报圣功卜迁于嘉惟吉之逢畇畇其原既夷且大涣涣其流实环于外作庙有严昭祀显配洁兹器用观礼斯防布筵伊位作廪伊秩以丰其仪以壮其室新宫既成崇报孔明千古有经公粹厥诚邦民之良弁服是缨公躬讲论防然以听公降酬酢进退齐平柔肌冶体莫不充盈归欢于心父子弟兄钦惟圣王厥道无涯世有颂辞益疚其多公斯考礼民感休嘉从于鲁风只以咏歌公锡于天眉寿来加公赉于王休命是荷师于辟雍大邦以和侑酳申申王道式讹诸儒作诗思继頖水丕扬厥声以告太史
　　徐襄州碑记　　　　　　　　李　隲
　　大中十年春今丞相东海公自蒲移镇于襄四十年诏征赴阙今天子咸通五年公为御史大夫自始去襄于兹六年矣而襄之卒校民吏自七州之幼艾追思公之养育教训相与上言京师状公之事绩请于天子刻之碑石用昭示于无穷于是天子嘉公之勤诏可其奏明年二月襄之父老请词于公之旧军副吏太常少卿文馆学士李隲曰凡纪公盛徳丕绩文于碑石将传乎百千万年宜用闻见详熟者则得其实隲固浅陋今适当职而为之非以文用其敢于是承命退而叙之公名商字秋卿家世儒门脩源长波流芳积润遡自十五代祖讳钦十四代祖讳某两世继为中书侍郎十三代祖讳湛十一代祖讳孝嗣间代继为太尉南朝之盛具在南史本传中公七世祖讳文逺隋朝为国子祭酒皇朝为国子博士儒学尊显名冠国史儒学篇髙祖幸国学召诸士讲论春秋诸儒莫能对本朝司刑卿追諡忠公有功即公五世祖也自中书至司刑十叶服冕乗轩重荣叠庆光隆赫显无与为比司刑当天后时累为法官用法平恕常以潜徳隂功论出枉陷力排酷吏之势尽忠竭节以保防皇室公能嗣之炳为元臣初公少时工学暇豫不为嬉戏尝以生民休戚为已之任凡所经涉郡国土俗四民之业必皆询访而究详之于其利病无不通晓常曰使得一县治当必为良吏矣始举进士文宗五年春考登上第陞朝为御史防昌二年以文学选入禁署宣宗以北边将帅懦弱不武公时为尚书左丞诏以公往制置安抚之归奏称旨寻授河中帅节又移襄阳公自初仕以至丞相华贯清级践歴居多而未尝履趋竞之迹含光蕴徳容貌若虚人皆汲汲我独委顺尝任殿中侍御史丞入中书白事执政因问徐殿中果何如人丞曰今之贤人也执政曰然礼部员外郎缺诸公见言其人所言者或再来诣某有三至者徐殿中亦在荐中足未尝及其门殆真贤人与子言是也卒以礼部与公始为内职不治民及受重藩使絶塞则用前所蕴蓄道以寛恕为本本于诚明吏民畏公之详达而不敢欺逺人感公之徳惠皆愿向服其来镇襄阳也亦率是道故朞年而仁信敷再朞而刑政省三年而帑廪实四年而礼义兴风教备问民之所病及愿欲而不得者必尽去而皆行之所行之政存而不朽者有八今具襄民之状庶得传其显实云其一曰汉南数郡常患江水为灾每至暑雨漂流则邑居危垫筑土环郡大为之防绕城隄四十三里非独垫溺是惧抑亦工役无时歳多艰忧人倦追集公乃详究本末寻访源流遂加髙沙隄拥扼散流之地于是豁其穴口不使増修合入蜀江潴成云梦是则江汉终古不得与襄人为患矣其二曰襄阳荆鄂十道之要路公私来往充给实繁是必率配行供假借办贿求利歳月不堪公乃悉用官储创置释器富供给费不扰齐人往来徒所憧憧邑人信皆不知矣其三曰军人百姓穷困者多投状陈论苦于从前债利盖以数十邑公私债负不许停至于补累摊征有加无减遂使家传积欠戸率催促延及子孙例无放免飞走无路怨愤难伸官中曽无所收私室常被搅扰公乃缕悉上奏赦免获依债戸既除寃声永息其四曰承前役纳所由在田在城居侧近者近百顷统谓之马禾比每年配诸将官健出力营种率歳出工钱人不下六七百例入屯将所由官田元无所获徒遗虚防将额添市畊牛破费收获无几公乃废却其地判租与人每歳所收却耕种之利租人皆获利使将健永免工佣其五曰襄土疆濶逺连接江山每至秋时常多冦盗张旗结党夜出昼藏谓之山栅扰害颇甚烧劫闾井驱率平人至道途皆须警备公乃选择少壮官健三百人别造营名为捕盗将常令教习不杂抽差训练无时以为备御每闻属县冦劫当时据数抽行晨往夕归夜发晨至皆是并赃捉获更无孑遗顿挫贼心乡里遂泰因创造捕盗将营屋四百间分为左右中间开报防集列垜置标别创一亭以为教试之所奏立将额门当通衢过客行旅莫不兴叹大中十一年诸郡搆乱起于湖南凖诏征兵同力剪灭汉南兵征五百人尅日成功实自捕盗威强之力又江西叛将毛鹤搆乱比诸道最甚收复倍难成功当时韦宙仆射乗遽先至襄州奉诏令差兵助发遣所差五百人于数内全取捕盗将并差捕盗都将韩季友总领兵士小路进发仍先拣择通引官衙虞候史庆中与韦宙仆射为元从押衙赍榜帖先至江西安存百姓遂收劫乱兵器甲及韦仆射舟船至江州其韩季友请捕盗将官健三百人开道分兵六路先去平明齐到人皆不知机计既行遂半日内面缚贼将授首者一十三人当日行刑传首赴阙韦宙遂奏请且留捕盗将二百人在江西并奏请权差韩季友为都虞候二年之中重修置廨署城市皆捕盗将功力其六曰荆南中路有蛮水驿地当卑下泥淖常多暑雨之时不通车马皆是结筏牵挽以济公私行人力出编甿妨害农业缭绕甚逺两县劳辛遂径就髙别一捷路度宜造驿永无差儆之虞又近于当路十二里其七曰襄州两税每差纲官送纳并有直进胶蜡其数甚多例属新官岂免败阙陪备差遣扰害颇深每吏部注官多不敢受因访问资纲大数可以资倍人遂请度支陆运脚搬防到京遣进奏院所由勾当轮纳既免损汚疋帛又免上供失时襄州新官永无差役之弊其八曰汉隂驿西旧有江亭一所迎候皆于此前后窄隘不便筵宴所要铺陈须至汉隂驿上防内遂使前后虚豁难置门牕重客居停全无牀幅结束非便寝止难安遂别搆设防以备迎送长廊虚槛连接大防恠石脩篁罗列其所江波入戸画舸临轩信可谓胜游之地也又重修琐闼改制上防夏凊冬温憇息宜便别开过路缭绕江亭主客邀迎咸遂得礼因命新亭曰汉广亭桂江所谓不朽之制凡公之为民于兴利除害若屈到之芰子反之饮文王之昌蒲葅虽劳肢体勤思虑含辛茹苦必行之未尝一日而懈也故制贫民侵刻之负罢疲卒奸滥之政公之仁也训骁勇以擒盗缮甲兵以备武公之义也具候馆之器用丰馈劳之饩牵公之礼也决髙沙之壅徙蛮谿之传公之智也免属官之纲致及时之贡利必举害必除公之信也夫总五常以在躬之谓徳徳及于民之谓政功之被于物也浅则其泽易竭政之被于物也深则其久愈彰公之去襄六年矣民始懐公之徳政而追思咏歌之得不谓之被物久而愈彰公之徳乎与夫在治而民之谔疑者异矣公前治蒲亦由是徳突厥居特峨山者千二百人相率自外塞渡河归附于公朝廷以敌众持疑两端未即信纳公乃召其蕃长以恩信谕之皆泣下释兵解甲伏以听命因请徙齐鲁之间隙地以居之编籍为耕民奏置备征军千人日令督习无有他役凡盗有新发无不立赴者又教其军积纸为战衣千五百领矢不能陷歳饥乏食民流徙不止于是告廪发稌豆麰麦贱出以救之完治城廨列树表道用民之力而厚其酬佣济活以万数逾期乃罢有禽俱巢于属邑之树其一巢者为鸷鸟所攫日暮羣鷇哀鸣其他巢禽悯其孤遽往食之爱均已子鷇长能飞而后去人咸以为至徳之感及禽鸟焉故公前之治蒲其仁泽被于物也既如彼今之治襄其徳政及于物也又如此庸讵知异日蒲人之不有相率闻于天子而请公之徳刻于金石以传乎无穷哉亦将必有采者矣谨继铭曰公徳之容深粹充公仁之丰沈渍秾秾内愉外怿溥畅昭宣政以之和民以之安在昔羊公惟徳之理有碑于岘实表厥美烈烈显徳蹈之者谁旷祀六百惟公继之继之者何爱民若子苞寒餔饥其急逾已日者大江淫至于鄂万门之命将荡而覆是究是度惟公之规乃决目壅天沴以移公之来朝民泣牵衣公进就路攀车从公专咸鹾利无归于私公长御史朝纲以厘帝曰汝贤汝可承弼公逊不荅退为让卑帝心益嘉防襄人来请祀公徳刻之于石帝曰贤哉汝真吏师政苟不惠人谁汝思嘉乃懿绩遂命起之告示襄人谓尔咸宜帝徳明圣尔言适时勿谓天髙其神可欺勿谓室暗而公不知善不善报惟其所施尔不吾信视公之为襄民之生实公是营襄民之绍实公是覆汉波滔滔其注维东公思在人与彼无穷公泽惟川公寿惟山是祷是祀期千万年崇巍峩峩揭于岘巅民追而思永贻后昆
  </div>
  <div class="pagination">
   <a href="湖广通志_page366.html">
    上一页
   </a>
   <span>
    ...
   </span>
   <a href="湖广通志_page362.html">
    362
   </a>
   <a href="湖广通志_page363.html">
    363
   </a>
   <a href="湖广通志_page364.html">
    364
   </a>
   <a href="湖广通志_page365.html">
    365
   </a>
   <a href="湖广通志_page366.html">
    366
   </a>
   <span class="current-page">
    367
   </span>
   <a href="湖广通志_page368.html">
    368
   </a>
   <a href="湖广通志_page369.html">
    369
   </a>
   <a href="湖广通志_page370.html">
    370
   </a>
   <a href="湖广通志_page371.html">
    371
   </a>
   <a href="湖广通志_page372.html">
    372
   </a>
   <span>
    ...
   </span>
   <a href="湖广通志_page368.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
