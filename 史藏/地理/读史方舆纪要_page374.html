<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 374 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 374 页/共 479 页</h1>
    <div class="content">
　　西湖府西南三里。晋太守严高所凿，引西北诸山溪水注之，周十余里。又有东湖，在府东北三里，亦严高所凿，引东北诸山溪水注之，周二十里。二湖与海潮汐通，引流溉田，为利甚溥。唐贞元十一年，观察使王又开南湖于城西南五里，广二百四十步，接西湖之水，灌于东南。后王审知于子城外环筑罗城及南北夹城，皆取土于西湖旁，湖周至四十里。闽主钅因筑台为水晶宫，周围十余里，又引湖水入宫，为浴马之所，障其流为清水堰。宋庆历间，东湖渐淤，西湖亦微。熙宁中，郡守曹颖督程师孟相继修筑。嘉二年，蔡襄复请浚治。淳熙中，赵汝愚复请浚西湖，上言：西湖旧接濠而通南湖，储蓄灌溉，旱运潦潴泄，民享丰年之利，自为夤缘者，障塞。旱潦皆害，乞于农隙，稍寻其旧。从之。继复建阁其上，因旧名曰澄澜。明万历中亦尝疏浚，作水关以通水，中有孤山，筑亭为胜，其后日就浅隘。《志》云：昔时西湖蓄水置闸，灌民田千五百余顷，与东南两湖俱有宣泄之利。宋末，东湖渐塞，南湖遂堙，今西湖亦同池沼矣。又有石湖在府东，陈湖在府南，今皆湮塞。

　　洪塘浦府西十里。旧《志》云：浦自石江东经甓渎，至柳桥以通舟楫。唐贞元中，观察使王所开。今浦堙。其浦口亦名万安山口，今有洪山桥。成化中，建石梁二十余门。万历以后，屡经修葺，为津梁要会。有洪塘税课局，明初置。又西禅浦，在城西南，其地有怡山，亦曰西禅山，浦经其下，即洪塘江之水，引流而东，为三十有六曲，经城西，为西南城濠，又分入西水关处也。

　　白虾浦在府南。五代汉初，南唐围李仁达于福州，吴越将余安自海道赴救，至白虾浦，海岸泥淖，布竹箦而前，既登岸，奋击南唐兵，大破之。或曰白虾浦即白龙江别名也。又有直渎浦，旧从江岸开河口通潮，北流至故海晏门，为澳桥浦，又北通于东湖，今亦废。《郡志》：南台江旧自河口引而北，缭绕三十有六曲，为城南濠，分引入水步门、水关。弘治中，镇守内臣凿新港，遂失故辙云。○罾浦，在府东南，昔时近城水渚处也。州人多就浦罾鱼，故名。石晋开运三年，南唐兵围李仁达于福州，仁达求救于吴越，吴越兵至，自罾浦南潜入州城，即此。

　　甘蔗洲府西北二十五里。横亘江心，居民皆种蔗为业，税课甚丰。又芹洲，在府西南泽苗江西岸，湍流迅急，壅而成洲，周回二十余里，居人隐然圜。洲多产芹，故名。又名瀛洲，以其四面有水如瀛洲也。○投桃洲，在府东南马头江中。其形如桃，上有田数千亩。

　　○闽安镇府东四十里。有巡司，洪武二年置，为会城东面之险要。《海防考》：海水潮汐与马江汇于闽安镇，有两口。一东出双龟门外，绕壶江、五虎，一南出琅琦门外，绕广石、梅花、闽安，为江海之锁钥，而会城之门户也。嘉靖中，倭寇突犯闽安，参将尹凤击败之，贼由此突犯福清县，今仍为戍守处。又有闽安税课局，与巡司同置。○五虎门官母屿巡司，见上五虎山，亦洪武二年设。

　　五县寨府西北五十里。有巡司，元置，明因之。《志》云：司旧属怀安县，接闽县、侯官、古田、闽清，凡五县界，因名。又竹崎巡司，在府西北六十里滨江，正统六年置。○古岭寨，在府东，有兵戍守，为滨海之备。《志》云：闽县东有塘头、塘湾、翁崎等民城，皆嘉靖中创筑，以捍倭寇。

　　三山驿在府治西南。府西北二十里曰芋源驿，又西北六十余里曰白沙驿。又西北六十里至小箬驿，以小箬溪名。又四十五里，接古田县之水口驿，皆建江所经之通途也。○柔远驿，在水部门外河口，稍北为进贡厂，明初建为外国使臣馆寓之所。又大田驿，在府南百里，义溪水经其旁。又南四十五里，至福清县之横路驿，南出兴泉之道也。

　　万寿桥在府南。跨南台江上，长三百余丈，石梁水门三十有九。元大德七年建，明成化已后，屡经修葺，俗名大桥。郡境之桥，以十百丈计者，不可胜记。万寿桥与洪山桥尤为雄壮云。○阳崎渡，在府西南五十余里，即郑公渡也。万历四十年，按臣陆梦祖以峡江渡险，改官道出此。明年，以路不便，乃复用旧道。旧有阳崎税课局，明初置。《里道记》：今从南台二十里至吴山，有公馆。又南至鸡母屿，置一浮桥，由鸡母屿渡江，抵萧家道登岸，又有公馆。自此达大田驿。

　　长乐县府东南百里。西南至福清县百里，北至连江县百二十里，隋闽县地。唐武德六年，析置新宁县，是年改曰长乐。元和三年，省入福唐县。五年复置，仍属福州。五代梁乾化元年，王氏改曰安昌。唐同光初，复旧。长兴四年，又改侯官曰闽兴，而以县为侯官县，三年，复故。宋仍属福州。今城周七里有奇，编户百十五里。

　　○新宁旧城县南十余里，相传县初治此，后移今治。《城邑考》：县城，明弘治三年筑。嘉靖三十二年，始增拓之。是后，屡经修筑。

　　○六平山县治北一里。蜿蜒六曲，旁有四明、石台二山。又北曰石首山，巅有巨石巍然。又南山，在县南半里，稍西曰登高山。南山之南，有五峰并峙，曰五马山。又南有三峰山。○七岩山，在县西南三十里，上有七岩，其北则诸山环峙，围绕如城，亦曰罗山。其地亦名罗城。相近者又有溪湄山，顶有湖，广五亩，冬夏不竭，谓之珠湖。《志》云：七岩山之北，最高者曰牛垄山，四面小山环抱，中有平田百余亩。

　　越王山县东北三十里。山高耸，周回三十里。相传越王无疆之后居此，因名。其旁岩岭稠叠，迤北最高者，曰太常山，左接筹岩山，并为耸突。太常之阳，有岭曰风门，阴有岭曰浮崎岭，凡三十六湾，接闽县界。○龙泉山，在县东南二十余里。中有卧牛、仙冠、品石、梯云、莲花，共五峰，并高耸。其南又有群峰连接，最著者曰福湖山。又屏山，在县东南四十里，挺秀干云。又东南十里，曰灵峰山，其麓曰龙龛山，一曰天池山，与屏山竞胜。《志》云：县东又有鹤岭，西通县治，东由云洞大路，达文石、梅花等处，为北乡一带咽喉。

　　御国山府东七十里。蹲峙海滨，高出云表，俨如捍卫，夷舶入贡，每视此为准，俗呼牛角山。又有钟门山，在海中，当舟行之道，有小屿如钟。○壶井山，在县东六十里滨海。山垂有一井，状如壶。潮至则咸，潮退则淡，上有岩石耸峻，俯临沧海，名百丈岩。其旁峰峦岩屿，奇胜不一，迤东则群山错峙。又有王母礁，在壶井山南，二礁对峙海中。宋末，杨妃负福王、益王航海时，经此。

　　○海县东北五十里。又县东南、东北境，皆滨海。山、港、澳、屿，回环为险。《海防考》：县西北闽安镇、五虎门诸处，实为省城门户。东北广石、梅花所，突入海中，与连江县定海所相对，亦省城右臂也。自梅花至松下巡司，中历十一澳，皆东沿大海，波涛冲激，并岸水浅，寇船难近。独松下渐南，与福清接壤，广、浙商舶，往往泊此。海坛包其东南，亦有观音澳、苏澳可以暂憩，故松下之备宜豫。《新唐书》：县东十里有海堤，唐太和七年，闽邑令李茸筑，立十斗门以御潮，且为旱潦之备。于是境内遂成良田。宋时尝因旧址修筑。

　　马头江县城西北半里。自闽县流入境，江面益阔，又东北与大海相接，波涛震撼，乘舟入郡，常虞风潮之阻。《志》云：由县城西北入马江，曰太平港，旧名吴航头。相传吴王濞造船处，似误。盖吴越遣兵入闽，尝泊舟于此也。明永乐中，太监郑和由此入海，改曰太平港。又梅花江，在县东北五十里，近梅花所城，亦曰梅江，亦曰梅花澳。嘉靖三十八年，倭贼犯会城，旋自洪塘江出洋，参将尹凤追败之于梅花外洋，即此。又北曰广石江，亦曰广石澳，宋末，陆秀夫、张世杰奉二王从此入闽安镇处也。相近者又有后山澳，皆与大海相吞吐。○松下江，在县东南三十里，东通大海，西通福清县，亦曰松下澳。相近者曰大社、小社、垅下等澳。又壶井江，在县东壶井山下，亦曰壶井澳。又东北有磁澳江，中有孤山峙海中，分东西南北四澳，可避风，海舟常泊此。《志》云：府东有洽屿澳。又东有仙岐、漳港、门口、黄岐等澳。又有漳坂澳，皆海潮洄γ处也。

　　大溪县东南三十里。源出福清县境，分流至此，萦纡数里，溉田数百顷，东流入海。又祉溪，在县东南四十里海滨。《志》云：源出福清县之镜岭，流至小祉澳入海。○三溪，在县南，亦出福清县界，一名鼎溪。《志》云：县南有星溪，亦名猎溪。又有中溪沙坂、后洋溪，县东又有龙下、大社、宏源诸溪，东北有观音、资圣、黄弄、竹林等溪，下流分入于江海。

　　元港县东南三十里。宋元中，令袁正规以县境田多洼下，因凿港以道溢水，流通漳港，以入于海，因名。其相近有卓岭港，旧亦入漳港。元大德初，浚入县东四十里陈塘港入海。《志》云：陈塘港，宋末陈文龙筑田砌塘，因名。水源自梅花山，而下会东西滨氵闾湖，并七十二洋之水，下流达海。又县南有沙京港，亦名普塘港。又有岭柄等港，皆引水溉田，下流入海。

　　严湖在县东北。一名西湖。陈大建初，里人严光舍田凿此，周三千二百八十丈，亦名放生湖。中有小阜，曰蟹山。后渐堙。明正统十年，县民刘彦良言，本县严湖周围二十余里，南接稠庵溪，西通倒流溪，旱则引稠庵溪入湖溉田，雨则疏倒流溪以防其涨。近者湖岸坍决，溪流湮塞，不能积水防旱，雨至田或堙没。又有张塘涵、塘前涵、大塘涵、陈塘港，其利弊亦如严湖。乞敕有司疏浚为民便。从之。未几复废。又滨氵闾湖，亦在县东北。唐天宝五载，沙合为陂。大历中，里人林旱因舍田成湖，周千三百余丈，灌溉民田，后侵复不一。隆庆四年复旧，寻废。崇祯八年，又复为湖，其相近又有林婆湖，亦天宝五载沙合而成。周三百五十丈，与滨氵闾相通。○延祥湖，在县南三里，宋元时故址。明正统中，修浚深广，潮汐往来，可通舟楫。又南数里有桃枝湖，旧周五百余丈。五代时，王闽所凿，今名桃坑湖。又南有横屿湖，亦唐宋时故址，周三百余丈，今故址犹存。

　　○松下镇县东南三十五里。有巡司，洪武初，置于福清县海口，二十年，移置于此。司马长乐之咽喉，福清之门户。嘉靖三十七年，倭贼自松下突入海口澳，登陆攻福清之镇东卫，官军力战，乃遁去。三十九年，议筑城，未就。崇祯中始成之，周二里有奇，有门四，水关一。稍东北有旗山，滨海，置烽火于此。又小祉巡司，在县东二十五里，崇祯六年，移置于大祉澳，南去旧治数里。○石梁蕉山巡司，在县东三十里，旧置于梅花所城内。洪武二十八年，迁于此。旁有蕉山，滨海，因名。东有磁澳，为倭寇出入之冲。嘉靖三十八年，议拓寨置城。隆庆三年，始就。周二里，有四门。又垄下城，在县东南二十余里。嘉靖四十年，居民筑此以备倭，周一里。

　　黄崎寨县东北四十余里。《志》云：县有仙崎寨、广石寨、东山寨，与黄崎为把截四寨。又有大祉捍寨，近大祉澳，俱为滨海之备。○锦桥，在县东南，跨元港上。宋淳熙十二年，建石梁十五间，长五十丈，又于桥西筑海为地三亩许，以固桥道，亦名石梁桥。

　　福清县府东南百二十里。东北至长乐县百里，西南至兴化府百二十里。本长乐县地。唐圣历二年，析置万安县。天宝初，改曰福唐。五代梁开平二年，王氏改为永昌县。唐同光初，复曰福唐。长兴四年，王氏又改曰福清县。《志》云：石晋天福七年，避讳改福唐曰南台，盖不知闽之改为福清而遥改也。宋仍为福清县，属福州。元曰福清州。明洪武四年，复为县。今城周六里有奇，编户百二十三里。

　　○福清故城县东南二里。明嘉靖三十三年，始置城于此。后复增筑，旋陷于倭。万历二十一年，议改城而西北。三十年，盖徙而西，去旧址四百丈。

　　○灵鹫山县治北，县之主山也。亦曰鹫峰山。其巅曰玉屏峰，稍北曰金翅峰。叶向高《迁城记略》：嘉靖甲寅，以岛夷毒闽，始议筑城。时师环其疆，仓皇毕事。北傅高山，西跨冈峦，东逼陵阜。贼登阜而攻，若对垒焉，从东望西，周垣毕睹，我之虚实，较若列眉。戊午之变，贼据北山，俯而瞰城，每发辄毙，日未移晷，万室荡然。论者咸为城咎。万历癸巳，宰邑者乃更辟而城之，跨北山而台其上，移西城山之半，包冈萦涧，缩东城避阜为台，以当敌冲，而城始可恃云。○玉融山，在县治南五里，以山石融润而名。左为双旌，以两峰峭立如旌也。右为五马，以五峰腾跃如马也。其麓曰覆釜，亦以形似名。

　　瑞岩山县东二十里。山多岩洞诸胜。又郭庐山，在县东南二十里，近时改曰福庐。相近者曰灵岩，并称奇胜，岩石回环，几数十里，山下有牛田场。嘉靖三十四年，倭攻镇东卫，参将戚继光大破之于此。又东数里曰东营山，周环皆海，亦嘉靖中戚继光破贼处。○龙山，在县东二十余里，一名瑞峰山，海口、镇东二城在焉。巅有石塔，可观海日。又烽火山，在镇东城西，海道有警，燔燧于此。山顶嵌岩，其状如屋，凡三十六间，名曰虎屋。其旁又有鹿角山，山有仙井，深不可测。又东为网山，去海口三里，居民网罟处也。相近者曰钟山。《志》云：镇东城东有拱辰山，三峰并起，势皆北拱，俗呼牛角山。下有石洞，风出其中，深杳难入。相接者又有龙卧山、敛石山，皆并海。

　　石竹山县西二十四里。山多竹树，青葱插天，岩洞泉石，奇胜林立，无患溪出其下。《志》云：石竹山下有宋时军寨，又西有古屯军，乱时邑人屯守之所。又瓜山，在县西四十里。宋末，邑人林同与刘屯祖共起义兵，元兵至，迎战于此，败没。《志》云：山近磨石铺，连延诸山，皆称西山。○灵石山，在县西南二十五里。其山磅礴百里，峻拔千仞，层林积翠，飞泉氵敕玉，有三峰九叠之胜。又黄蘖山，在县西南三十里。上多蘖木，有十二峰，层岩飞瀑，周围数十里，其胜者曰龙潭、乳香岩。

　　白屿山县南百里海滨。一名陈田山。绝顶有鸿休岩，岩窦天成，下瞰沧溟，浩无涯际。昔有僧鸿休者居此而名。其相连者曰双屿，以二山突起海中也。中有井，甚甘冽。旁有山，曰壁头山。又金山在县东南百里，居民绕山麓，而前后左右皆海也。又东南十里曰万石山，岩洞玲珑，洞之广者，可容万人，其容千百人者，不可数计。又南数里，即万安所城矣。

　　海坛山县东南七十里海中。周七百里，其山如坛，南北长而东西狭，上多云气，亦名东岚山。唐牧马地，后渐有寺宇。宋初置牧监，寻以驽旱罢。皇中，许民耕垦。淳熙中，有三千余户。其山南曰黄崎，曰紫阑，曰牧上，曰寨头，曰沆头，曰大小鳌网，有三十六派湖，环绕峰峦如画。宣和以后，大雨雹，湖皆决入于海。近坞有大小场、浒头及钱藏，皆为泊船澳。迤东高者为军山，王氏时，谪戍多居此。其间曰浚门，曰獭步，曰广州埕，曰流水，隔东江曰小墙，小墙北曰十二蓝焦，东墙北曰白兵焦。大桑、小桑两桑间曰桑门，而两墙间为鸬鹚门。是外极东之岛，而舟不可行矣。迤南有南匿里，亦曰南匿屿，旧产盐，宋于此设巡司。其北有沙澳，亦曰苏澳。又有沙溪，行一日皆沙，而澳当海口为寨。又五里西抵钟门，亦曰钟山屿。玲珑如钟，菰蒲四围，海水盐卤，而此泉独淡。近屿石高二丈，状如媪，东南瞰石方二十丈，其中井泉与潮候应，取水者集焉，亦船舶之都会也。半潮抵磁澳，则为长乐县界。又有草屿、唐屿，皆近于南匿。南匿狭，且风多不宜树。一曰大姨山，当日未出时，极望有如空青微露水面，为小琉球国，海水深碧，东流不返，莎蔓如组，柁不容转，必刳木为盂，乃能旋开浮沙以济。暴风不夙避者，往往漂至于此。中国人为其所得，以藤贯其足，令之耕作，故此山昔忌夜火，恐其国望之而来也。是为东角洋，盖岐海之穷徼矣。又有支山，曰水马山，有石如舟帆，亦名石帆山。相近者曰霸前，曰金崎头，此海坛之西麓也。《海防略》：海坛山盘踞耸峙，迥出海上，故元时民户尝满四万，多以鱼为业。中有西湖，相传尝产龙驹。湖之东，群山环互，不可胜纪。外隔小琉球，三昼夜内通海口，至县仅一潮。中间以村名者，百有余处。陂湖潭澳，不一而足。其著者曰葫芦澳，多鱼。碧沙洋产人参。其百花寨、钟门三镇，街衢圜，景物繁多，真海表名区也。明初遣江夏侯视海防倭，寻以卫弁李夷欺妄，诏虚其地，惟以小埕水寨官兵汛守。隆庆初，始添设海坛游兵。万历中，复命增设水寨，与兴化府南日寨相形援，后复废弛。○小练山，在县东海中，旁有大练、小练二门。五代以后，居民环集，商贾辐至，号小扬州。洪武二十年，与海坛同徙。《志》云：小练山周十里，旧多乔林，其大小练二门，相去仅十里许，无风，逾月不能渡云。

　　蒜岭县西南五十里。以山形如蒜瓣而名，一云以山石间多产蒜也。登其巅，东望涨海，弥漫无际。旧有照海亭。○螺岭，在县西北六十里，与闽县接界，色黛如螺，北瞰方山。其西有五周、七仙诸岩，又西有仙举岩，峭拔千仞，与永福县接界。《志》云：螺岭西北又有傀儡岭，在驿路旁。又石尤岭，在县北二十五里，薛田岭在县东北五十里，俱接长乐县界。

　　○海县东三十余里。《志》云：县东南至海百五十里，南至海百二十里，而海坛、双屿诸处，为汛守要地。又县东近境之海，谓之九海，以港屿曲折也。其外为大海。

　　龙江县东南十里。其上流为县城南之龙首河，汇诸溪而东南广五里，初名螺文江。宋邑人林栗改今名。下流合海口江。《志》云：海口江在县南十五里，源出旧兴化县，流为百丈溪。至县西三十里金应铺，合无患溪。东流二十里，合石塍溪。又东至水陆寺，合东溪，至河头潴，为琵琶洋，龙江入焉。又东十余里入海。县东百余里有海口寨江，近海坛山北，源出长乐县界石尤岭，分水而下，注江达海。又有南匿江，在县东南二百九十里海坛山下，流出莆田县界，东流入海。

　　径江县南三十里。《志》云：江源有二，一出故兴化县界金支、大泽，合渔溪，一出黄山北，过铁场边北流，并渔溪，合径港，南至绵亭，东抵乌屿门。又南至双屿头，复岐为二，东出白屿，西出后屿，南流复合，由迎仙港入于海。嘉靖三十八年，倭贼自海坛山入犯，移屯上径，官军捣破之，即径江上流也。○松林江，在县东，去海口镇五里，东流入海。

　　渔溪县西南四十五里。源出黄山，流合苏溪。苏溪在县西南四十里，源出莆田县界，流入境合渔溪，汇于径江。又蒜岭溪，在县西南蒜岭下，亦曰蒜溪。《志》云：县南有迎仙港，源出旧兴化县，有桃源水流合焉。至迎仙市，为子鱼潭，历县西南黄茅墩合蒜溪，又东会径江，出江口入海。○交溪，在县西十里，源出西北六十五里之常思岭，东南流。其别源出县西二十五里之盏窑，东流合焉。经城西，为西溪，南入龙首河。又无患溪，在县西宏路驿前，亦曰大溪。源出石竹山，流合交溪。又卢溪，源出县西北台岭，南流经卢山，因曰卢溪，亦流合交溪，皆为龙首河之上源。

　　○海口镇县东十里。宋里人林迁创建。有城，亦曰海口镇，民城周四里有奇。明嘉靖三十四年，倭寇来攻，以城坏为倭所陷，寻改筑之。自是倭寇屡犯镇，以城坚得免。《志》云：镇东北倚龙山，镇南二里即瑞岩山也。元置海口务于城内，明初改为海口税课司，并置河泊所于此。又有海口场盐课局，元延六年建，本名司令司，明初改为运盐分司，洪武二十年，改盐课司。又牛田场盐课司，在县东南三十里，建置同海口盐课司。○化南镇，在县东南六十里，有民城，嘉靖中筑以御倭。镇北数里曰化北镇，泽朗巡司置此。相传隋时掠琉球五千户居此，因名。又沙塘镇，在县南五十里，有民城，隆庆间筑。《志》云：县西南有径上镇，宋置径口务，元因之。洪武初，改为径口税课局。十八年，圮于水，因自水南移于水北。又有南门税课局，在城南龙首河北，元置南门务，明初改。

　　壁头山镇在县南百余里壁头山下。《志》云：元置于南日里，名南日巡司。明洪武十二年，移置于此，改今名。又牛头门巡司，在县东南百里。元末置于径江口，名径江巡司。亦洪武十二年移置此，改今名。又泽朗山巡司，在县东南七十里，元置于练门，名练门巡司，亦洪武十二年移改。

　　松下寨在县东北五十里，接长乐县之松下巡司。滨海捍寨也。《志》云：县境自东而南，有平北里，有平南里、沙坞、连盘、长沙、峰头，与松下为七寨，外有松关、永平、白鹤、峰头、大丘、牛头等六寨，旧皆设兵戍守。

　　宏路驿县西北三十里。北去闽县之大田驿四十里，南至蒜岭驿四十里，又南六十里至兴化府。○龙首桥，在县南门外，宋天圣五年创建，长四十丈，名曰通海。元二年，复建梁于其南，长二十二丈，改名坦履。绍兴二十年，又续为梁，长十六丈，三桥共长八十丈，改今名。自元以来，不时修筑。又龙江桥，在县东南十五里，宋政和三年建。为梁四十有二，长百八十余丈，名螺江桥，寻改曰永平，又更今名。○无患桥，在宏路驿东南，宋熙宁七年建，明成化十九年修，长二十有九丈。又化龙桥，在县西南四十里，跨渔溪上。宋嘉七年建，名万安桥，后修毁不一。乾道初，更今名。明成化十九年以后，再经修治，长十五丈有奇。

　　连江县府东北九十五里。南至长乐县百二十里，东北至罗源县百二十里。汉冶县地。晋太康四年，以温麻船屯置温麻县，属晋安郡。宋、齐因之。隋省入闽县。唐武德六年，复分置温麻县，是年移置于连江之北，改今名。今城周四里，编户三十五里。

　　○温麻城在县治东。晋置温麻县，盖在今福宁州境，后废。唐改置于此，旋曰连江。旧无城，嘉靖十八年创筑，万历十四年增修。后因洪水崩坏，寻复修治。

　　○龙氵祭山在县治北，县之主山也。冈峦如龙，氵祭水夹涧而下，有潭曰五峰潭。山北五里曰湖山，高秀出诸峰之上。《志》云：县西一里有玉泉山，岩洞甚胜。稍北又有凤凰、文笔诸山。城西又有白塔岭，王审知入闽，其先锋陈伯先追贼至此，马踣而死。○覆釜山，在县东南二十里，巅有巨石，状如覆釜。其相近者曰金鳌峰，江流经其下，曰鳌江。群山环峙，一谷幽邃，曰盘谷。南麓有二石相对，道出其中，曰石门。相近又有玉华洞、清阴洞诸胜。

　　荻芦山县东南四十里。一名九龙山，下有荻芦峡，亦名九龙江。俗传秦始皇以东南气王，自江而南，山秀拔者皆凿之，凿此得芦根，长数丈，属之流血，因名。宋淳三年，置荻芦寨于此，有水军千人，亦曰武济水军。○马鞍山，在县东北五十里，山势逶迤，达于海上，有双峦连耸，状若马鞍。又东有三德山，三峰并列，下瞰海门，旧名三台山，亦曰笔架山。《志》云：县北四十里有香炉山，其形耸秀，上有童井，虽旱不涸，《道书》以为七十一福地。

　　上竿塘山县东北八十余里大海中。峰峦屈曲，有竹扈、湖尾等六澳。又有下竿塘山，突出海岸，山形峭拔，与上竿塘并峙。中有白沙、镜港等七澳。洪武初，徙其民于内地。《三山志》：上下竿塘、大小亭山、桑屿、关岭、蛤沙、北茭镇，俱在县东北海中。相近又有拱屿澳，嘉靖三十五年，倭贼犯县，官军击却之，贼夜遁，由拱屿澳出洋，是也。

　　○海县东三十里。《志》云：县东南至海三十五里，与长乐县接界。其与潮汐吐纳者，则官塘洋、荻芦峡、黄崎堡、鹤屿诸处也。而定海、小埕，皆为戍守要地。

　　连江在县城南。一名鳌江。源出罗源县黄土溪、黄蘖潭及旧怀安县桃洲之密溪，三派合流，而东至县前，环抱如带，东流入海，亦名岱江。江滨有海，沧潭跨江有桥，宋政和间建。叠石为梁，凡十六间，长五十丈六尺，俗呼江南桥。

　　周溪在县西南。又县南有竹溪，县西有利坑溪，皆流入鳌江，有灌溉之利。又财溪，在县东南，下流入海，亦有灌溉之利。○东塘湖，在县东南，隋开皇中，邑人林尧舍田为湖，周围二十里，岁久沙壅，唐咸通间，县令刘夔尝奏复之。后有县令鞠公，亦尝修治故迹。民赖灌溉之利，因立刘鞠祠于湖旁，至今春秋祀之。

　　○北茭镇县东北百十里。西北至罗源县八十里。本名荻芦镇。宋时水寨盖设于此，元为荻芦巡司。洪武二十年，改今名，并置城于此，与定海相为唇齿。嘉靖二十七年，倭贼流劫北茭，官军御却之，是也。又蛤沙镇，在县东北五十里，崖石峭立如壁。洪武十六年，置河泊所于此。二十年，置城于此，亦为戍守处。○闽安镇，在县西南二十五里，与闽县接界。

　　小埕寨县东百二十里海中，明初置。《筹海说》：小埕北连界于烽火，南接壤于南日。连江为福郡之门户，而小埕又连江之门户。嘉靖三十五年，倭贼自流江突至小埕水寨，遂犯会城，盖汛防要地矣。又光临里寨，在县西南，亦明初置。向设兵戍守。○延祥水寨，在县东南，宋福州水军有延祥寨，盖置于此。

　　通济桥在县治南。跨鳌江上，宋政和四年，累石为梁，凡一十六间，长五十六丈有奇。淳间改修，明因旧址修葺。又有安利桥，在县西南，旧名潘渡。宋绍兴十四年建桥，寻坏。乾道三年重建，累址十九，长六十五丈，名惠政桥，后改曰安利桥。宝庆三年改建，亦名潘渡桥，今圮于水。

　　罗源县府东北百五十里。西南至连江县百二十里，西北至古田县百三十里，东北至福宁州宁德县八十里。本唐连江县地。大中初，置罗源场于此。咸通中，又割怀安地益之，置永贞监。后唐长兴四年，王闽升为永贞县。宋天禧五年，改永昌县。乾兴初，又改今名。明嘉靖三十七年，始筑城。万历七年以石，周三里。编户十六里。

　　○凤山县治北。山势耸起，两翼如张，因名。又北一里有文殊山，上有群玉峰。○莲花山，在县南一里，岩石层叠，下临城市。又西，诸山林立。西南五里曰金钟山，相连者为铁障山。又帘山，在县东之濂澳，山形如帘，遮护居民。又东，诸山环峙，下临海滨，其峙海中者，曰金螺障，与杨梅湾相对。

　　仙茅山县东北十里。两山相连，曰大茅、小茅，岩石甚胜。又北五里为洞宫山，峰峦错立，其著者曰五马峰。又东北有宝胜山，黄沙溪出焉。○四明山，《志》云：在县西隅，一名毒火山，山有四峰。又万石山，在县西北，一名破石山。山多异石，茂林修竹，左右映带。又松崎山，在县南六里，其相近者曰鹤屿，对峙江中。
</div>
    <div class="pagination">
<a href="读史方舆纪要_page373.html">上一页</a><span>...</span><a href="读史方舆纪要_page369.html">369</a><a href="读史方舆纪要_page370.html">370</a><a href="读史方舆纪要_page371.html">371</a><a href="读史方舆纪要_page372.html">372</a><a href="读史方舆纪要_page373.html">373</a><span class="current-page">374</span><a href="读史方舆纪要_page375.html">375</a><a href="读史方舆纪要_page376.html">376</a><a href="读史方舆纪要_page377.html">377</a><a href="读史方舆纪要_page378.html">378</a><a href="读史方舆纪要_page379.html">379</a><span>...</span><a href="读史方舆纪要_page375.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
