<!DOCTYPE html>
<html>
<head>
    <meta charset="UTF-8">
    <title>洛阳名园记 - 第 35 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>洛阳名园记 - 第 35 页/共 36 页</h1>
    <div class="content">
〔一五〕白马寺见本书卷四。




附编一
　　佚文
僧肇法师制四论合为一卷，曾呈庐山远大师，大师叹仰不已。又呈刘遗民，叹曰：『不意方袍，复有平叔！』方袍之语出遗民也。太平御览六百五十五
佛耶舍比名觉明，日诵三万言，洞明三藏，与罗什法师情好，其出毗婆娑论及四分律。为人髭赤，时号为『赤髭三藏。』太平御览六百五十五　按以上二条，御览原列于伽蓝记融觉寺昙谟最条后，题为『又曰』。考本书记述僧俗故事，皆属当时（后魏）人物，此则记东晋时人事，与他例不合，疑或有误。此文亦见高僧传卷二佛陀耶舍传及卷七释僧肇传，但稍有不同。

王蒙好茶，人至辄饮之。士大夫甚以为苦，每欲候蒙，必曰：『今日有水厄。』曾慥类说六　按王蒙亦为东晋时人，与本书记述例不合，太平御览八百六十七引作世说，疑类说误也。

平昌门直南大道，东是明堂大道，西是灵台也。后汉书二十八桓谭传注引

　　杨衒之传略
杨衒之，按各书皆作杨衒之，唯史通补注篇、晁氏郡斋读书志杨作羊，新唐书（影宋本）艺文志、元河南志三则作阳。羊疑是误，四库提要已言之。周延年杨衒之事实考云：『详考北史及魏书杨氏达者无北平籍，而魏书阳固传固字敬安，北平无终人。有三子，长休之，次诠，三未详。北史固传称有五子，长子休之传云：弟綝之，次俊之，与衒之名字排行颇为相近。休之且长文学，为史官，有声当时，则北平之阳氏以文章传家，已可概见。衒之若果为阳姓，其为休之之弟及族昆弟，必无疑矣。』近黄公渚洛阳伽蓝记的现实意义（文史哲一九五六年十一期）一文中亦从之作阳衒之。周氏之说固自有理，但各书多作杨，新唐书及元河南志之阳疑亦是杨字之讹（周氏所引广弘明集作阳，但查嘉兴藏本广弘旷集亦作杨）。即或不误，孤证笺字，究难碻信。因仍旧作杨，录周说以存考。严可均全北齐文杨衒之小传作『一姓羊』。北平人。广弘明集六叙列代王臣滞惑解。后魏永安中，为奉朝请。庄帝马射于华林园，百官皆来苗茨堂读碑——碑为魏明帝所立，题云苗茨之碑，疑苗字误。国子博士李同轨曰：『魏明英才，世称三祖，公干、仲宣，为其羽翼，但未知本意如何，不得言误也。』衒之因即释曰：『以蒿覆之，故言苗茨，何误之有？』众咸称善，以为得其旨归。本书卷一建春门内条。尝与河南尹胡世孝共登永宁寺浮图。时有西域沙门菩提达摩者，波斯国胡人也，起自荒裔，来游中土。见金盘炫日，光照云表；宝铎含风，响出天外，歌咏赞叹，实是神功！自云：『年一百五十岁，历涉诸国，靡不周遍，而此寺精丽，阎浮所无也。极佛境界，亦未有此！』口唱南无，合掌连日。本书卷一永宁寺条。按景德传灯录卷三菩提达磨传云：『与徒众往禹门千圣寺止三日。有期城太守杨衒之早慕佛乘，门（当是问误）师曰：西天五印，师承为祖，其道如何？师曰：明佛心宗，行解相应，名之曰祖。又问：此外如何？师曰：须明他心，知其今古，不厌有无，于法无取。不贤不愚，无迷无悟。若能是解，故称为祖。又曰：弟子归心三宝，亦有年矣，而智慧昏蒙，尚迷真理。适听师言，罔知攸措。愿师慈悲，开示宗旨！师知恳到，即说偈曰：亦不睹恶而生嫌，亦不观善而勤措，亦不舍智而近愚，亦不抛迷而就悟。达大道兮过量，通佛心兮出度。不与凡圣同躔，超然名之曰祖。衒之闻偈，悲喜并交，并曰：愿师父住世间，化导群有！师曰：吾即逝矣，不可久留。根性万差，多逢患难。衒之曰：未审何人弟子为师除得？师曰：吾以传佛秘密，利益迷途，害彼自安，必无此理。衒之曰：师若不言，何表通变观照之力？师不获巳，乃为谶曰：江槎分玉浪，管炬开金锁。五口相共行，九十无彼我。衒之闻语，莫究其端，默纪于怀，礼辞而去。师之所谶，虽当时不测，而后皆符验。』李葆恂曾录于重刊吴若准本跋中。考传灯录所记菩提达摩事经后人增益，多不可信。即如此文问答语气，大似后来禅宗语录，北朝人断无如此语。又预记谶语，以求符验，益可见为好事者所杜撰。且杨衒之不信佛法，见于道宣广弘明集、神清北山录，此言『早慕佛乘』，更相径庭。然于此可证衒之与达摩相稔，故后人傅会以成说。因附辨于此，并以说明不取之理由。为期城郡太守。历代三宝记九、大唐内典录四、法苑珠林一百十九。续高僧传一作斯城郡守，斯是期之讹。珠林作元魏邺都期城郡守。按期城郡元魏时属襄州，与邺都不涉，珠林误。又按东魏孝静帝元象元年（五三八），西魏是云宝袭洛阳，赵刚袭广州，拔之。于是自襄、广以西城镇，复入西魏。期城郡东魏即于此时失去，见资治通鉴一百五十八及东晋南北朝舆地表八。魏书地形志襄州下无期城郡，即以其时（地形志录武定之世以为志）已属于西魏也。据此则衒之为期城郡守当在元象元年（五三八）以前，亦即在写伽蓝记之前无疑。三宝记等书著录此书而称期城郡太守者，盖举其曾任官衔言之，不必是写记时或以后所官。严可均全北齐文之小传以『出为期城太守』，列于最后，则以其官位隆卑叙之，实则历官陟黜，固非一定。小传下又云『齐天保中卒于官。』似谓衒之卒于期城太守任，此句甚谬，盖由未考期城郡当时沿革而误。为抚军府司马。本书首署衔。武定五年（五四七），因行役，重览洛阳。见城郭崩毁，宫室倾覆，寺观灰烬，庙塔丘墟，故撰洛阳伽蓝记。本书自序。盖见元魏末寺字壮丽，损费金碧；王公相竞，侵渔百姓。乃撰此记，言不恤众庶也。广弘明集六。为秘书监。广弘明集六。后上书述：按全北齐文此文题作上东魏主书，释文纪作上魏主述释书。『释教虚诞，有为徒费。无执戈以卫国，有饥寒于色养。逃役之流，仆隶之类，避苦就乐，非修道者。又佛言有为虚妄，皆是妄想。道人深知佛理，故违虚其罪。』启又广引财事乞贷贪积无厌。又云：按释文纪与全北齐文自启又下至又云十四字作双行夹注，盖以为非本文，今标点据之。『读佛经者，尊同帝王。写佛画师，全无恭敬。请沙门等同孔、老拜俗，班之国史。行多浮险者，乞立严勤，按全北齐文勤作勒，是。知其真伪。然后佛法可遵，师徒无滥。则逃兵之徒，还归本役，国富兵多，天下幸甚。』虽上书，终委而不施行。广弘明集六。全北齐文杨衒之小传云：『齐天保中卒于官。』按严氏此语，不知何据。其卒官之说已辨之于上。天保卒年疑亦是揣测之词，今不取。



附编二
　　历代著录及序跋题识夹注按语，为编者所附加。
【隋费长房历代三宝记九】雒阳地伽蓝记五卷。或为一大卷。右一部五卷，期城郡太守杨衒之撰。其序述云云。按本文已分别引校于本书序内，今略。
【隋书经籍志三十三史部地理书】洛阳伽蓝记五卷。后魏杨衒之撰。

【唐释道宣大唐内典录四】雒阳地伽蓝记五卷。或为七卷。右期城郡守杨衒之撰。其序云云。按本文已分别引校于本书序内，今略。

【同书十】魏期城太守杨衒之撰洛阳伽蓝记五卷。

【唐释道宣广弘明集六叙列代王臣滞惑解】杨衒之，北平人，元魏末为秘书监，见寺宇壮丽，损费金碧，王公相竞，侵渔百姓，乃撰洛阳伽蓝记，言不恤众庶也。

【唐释道世法苑珠林一百十九传记记篇】洛阳地伽蓝记一部五卷。右元魏邺都期城郡守杨衒之撰。

【唐刘知几史通五补注篇】亦有躬为史臣，手有刊补。虽志存该博，而才阙伦叙。除烦则意有所，毕载则言有所妨。遂乃定彼榛楛，列为子注。（自注：注列行中，如子从母。）若萧大圜淮海乱离志、羊衒之洛阳伽蓝记（中略）之类是也。

【同书三书志篇】案帝王建国，本无恒所；作者记事，亦在相时。…于南则有宋南徐州记、晋宫阙名，于北则有洛阳伽蓝记、邺都故事。盖都邑之事，尽在是矣。

【旧唐书四十六经籍志乙部史录地理类】洛阳伽蓝记五卷。杨衒之撰。

【新唐书五十九艺文志丙部子录道家类】阳衒之洛阳伽蓝记五卷。按史录地理类有后魏洛阳记五卷，不题撰人名氏，隋志与旧书志皆未见，疑即与此为一书。

【宋黄伯思东观余论下跋洛阳伽蓝记后】大观二年三月二日，缘檄行河阴县城堤，于北禅寺初校一过。四月七日，于东斋再校竟。政和六年二月十二日丙戌，于扬州南门舟中读一过。戊子岁写此书时题字，俯仰八载矣！长睿父书。

【宋郑樵通志六十七艺文略释家类】洛阳伽蓝记五卷。后魏杨衒之撰。按地理类有后魏洛阳记五卷，不题撰人名氏，盖承袭新唐书志文，说见上。

【宋尤袤遂初堂书目地理类】洛阳伽蓝记。

【宋晁公武郡斋读书志二下按衢州刻本在卷八地理类】洛阳伽蓝记。按衢州刻本下有三卷二字。右元魏羊衒之撰。后魏迁都洛阳，一时王公大夫多造佛寺，或舍其私第为之。故僧舍之多，为天下最。衒之载其本末及事迹甚备。

【宋陈振孙直斋书录解题八地理类】洛阳伽蓝记五卷。后魏抚军司马杨衒之撰。专记洛阳城内外寺院。尔朱之乱，城郭邱墟，追述斯记。

【宋史二百四艺文志史类地理类】杨衒之洛阳伽蓝记三卷。

【元马端临文献通考二百四经籍考史部地理类】洛阳伽蓝记三卷。下引晁氏与陈氏语，已见前，今略。

【明杨士奇文渊阁书目十八古今志】洛阳伽蓝记一册。

【明叶盛菉竹堂书目六古今通志】洛阳伽蓝记。

【明焦竑国史经籍志四释家寺观类】洛阳伽蓝记五卷，魏杨衒之撰。

【明高儒百川书志五史部地理类】洛阳伽蓝记一卷。元魏羊衒之撰。其时王公大人，崇尚佛教，多造佛寺，有舍第为之，故甲天下。凡四十八寺，载其本末事迹甚备。

【明陈第世善堂书目上史部方州各志类】洛阳伽蓝记三卷。羊衒之。

【明毛晋跋】绿君亭本魏自显祖好浮屠之学，至胡太后而滥觞焉，此伽蓝记之所繇作也。铺扬佛宇，而因及人文。着撰园林、歌舞、鬼神、奇怪、兴亡之异，以寓其褒讥，又非徒以记伽蓝已也。妙笔葩芬，奇思清峙。虽卫叔宝之风神，王夷甫之姿态，未足以方之矣。顾高宗以北地质鲁，迁都洛阳，立国子太学、四门小学。如李冲、李彪、高闾、王肃、郭祚、宋弁、刘芳、崔光辈，皆以文雅见亲，制礼作乐，蔚然可观。有魏一百四十九年间，最为希有，又未可以永平以后，专尚释氏而少之也。湖南毛晋识。

【清钱曾读书敏求记二地理舆图】杨衒之洛阳伽蓝记五卷。清常道人跋云：『岁己亥，览吴管刻古今逸史中洛阳伽蓝记，读未数字，辄龃龉不可句。因购得陈锡玄、秦酉岩、顾宁宇、孙兰公四家钞本，改其讹者四百八十八字，增其脱者三百廿字。丙午，又得旧刻本，校于燕山龙骧邸中，复改正五十余字。凡历八载，始为完书。』清常言校雠之难如此。予尝论牧翁绛云楼，读书者之藏书也。赵清常脉望馆，藏书者之藏书也。赵清常下十三字，据阮刻本补。清常殁，武康山中，白昼鬼哭。嗜书之精灵若是。伊予腹笥单疏，囊无任敬子之异本，又何敢厕于墨庄艺圃之列？然绛云一烬之后，凡清常手校秘钞书，都未为六丁取去，牧翁悉作蔡邕之赠。天殆以佽助予之诗注耶？何其幸哉！又何其幸哉！

【清毛扆跋】李葆恂重刊吴本洛阳伽蓝记，世传如隐堂本，内多缺字。第二卷中脱三纸，好事者传写补入，人各不同。余昔年于厂肆，购得抄本，取而校之，知从如隐板影写者。行间字面，为朱笔改窜，大都参以御览、广记诸书。其书无可考之，以意为之。空白处妄自填补，大失面目矣。后又得何慈公抄本，则又从改本录出。真伪杂投，竟无从辨。三本之中，此为最劣。大抵古人著书，各成一家言。所见异辞，所闻异辞，所传闻异辞，故爵里姓氏，互有不同。鲁鱼后先，焉知孰是？士生千百世后，而读古人流传转写之书，苟非有善本可据，亦且依样胡卢，须在心领神会，不可擅加涂乙也。顾寡薄自用，致误非浅；恃才妄作，贻害更深。恶似而非者，盖以此也。家刻原稿，更从慈公所来似是处亦宜增入，注一作者，即肊改字也。惜乎付梓之时，未见点窜笔迹，遂致泾、渭不分，深痛此书之不幸。而今日者，又仍入余手，得以从流溯源，考其致误之由。则不幸之中，又有深幸焉！校毕，漫识于此，并戒后之读我书者。柔兆执徐之岁如月十日镫下，毛扆识。

【清王谟跋】汉魏丛书本右杨衒之洛阳伽蓝记五卷，文献通考作二卷。陈氏云：『衒之以尔朱之乱，城郭邱墟，追述斯记。』晁氏亦云：『后魏迁都洛阳，一时王公大夫多造佛寺，或舍其私第为之，故僧舍多为天下最。衒之载其本末及事迹甚备。』石林燕语乃谓东汉以来，九卿官府皆名曰寺，与台省并称，鸿胪其一也。本以待四夷宾客，故摩腾、竺法兰自西域以佛经至，舍于鸿胪。今洛中白马寺，或云即汉鸿胪旧地。摩腾初来，以白马负经，既死，尸不坏，因留寺中，后遂以为浮屠之居，因名白马。今僧居概称寺，本此。摩腾真身，至今不枯朽。漆棺石室，扃锁甚固，藏其钥于府廨。有欲观者，请钥秉烛，乃可详视。然杨衒之洛阳伽蓝记载当时经函放光事而不及摩腾，不可解。予又考高僧传载汉明帝于城门外立精舍以处摩腾，即白马寺是也。名白马者，相传天竺国有伽蓝名招提，其处大富。有恶国王利于财，将毁之。有一白马绕塔悲鸣，即停毁。自后改招提白马，诸处多取此名焉。其说白马名寺又不同，故并录之，以补斯记之阙。汝上王谟识。

【四库全书总目提要七十地理类古迹之属】洛阳伽蓝记五卷。后魏杨衒之撰。刘知几史通作羊衒之，晁公武读书志亦同。然隋志亦作杨，与今本合，疑史通误也。其里贯未详。据书中所称，知尝官抚军司马耳。魏自太和十七年作都洛阳，一时笃崇佛法，剎庙甲于天下。及永熙之乱，城郭邱墟。武定五年，衒之行役洛阳，感念废兴，因捃拾旧闻，追叙古迹，以成是书。以城内及四门之外，分叙五篇。叙次之后先，以东面三门、南面三门、北面三门，各署其新旧之名，以提纲领，体例绝为明晰。其文秾丽秀逸，烦而不厌，可与郦道元水经注肩随。其兼叙尔朱荣等变乱之事，委曲详尽，多足与史传参证。其它古迹艺文，及外国土风道里，采摭繁富，亦足以广异闻。刘知几史通云：『秦人不死，验符生之厚诬；蜀老犹存，知葛亮之多枉。』蜀老事见魏书毛修之传。秦人事即用此书赵逸一条。知几引据最不苟，知其说非凿空也。他如解魏文之苗茨碑，纠戴延之之西征记，考据亦皆精审。惟以高阳王雍之楼为即古诗所谓『西北有高楼，上与浮云齐』者，则未免固于说诗，为是书之瑕类耳。据史通补注篇称『除烦则意有所，毕载则言有所妨。遂乃定彼榛楛，列为子注，若萧大圜淮海乱离志、羊衒之洛阳伽蓝记是也。』则衒之此记，实有自注。世所行本皆无之，不知何时佚脱。然自宋以来，未闻有引用其注者，则其刊落已久，今不可复考矣。张宗祥云：『按四库提要，予所见者文渊、文津、文澜三阁，各有异同。以坊刻本校之，亦多不合。不知坊刻当时据何阁，疑是文宗也。此篇据刻本录出。北面三门当系西面三门北面二门之讹脱。又引古诗西北有高楼者，乃清河王怿之楼，在冲觉寺条下，非高阳王雍也。』按提要举『西北有高楼』之误，其说亦非，辨见本书注内。

【四库全书简明目录七】洛阳伽蓝记五卷，后魏杨衒之撰。原注：按杨或作羊，未详孰是。魏自太和以后，洛阳佛剎甲天下。永熙乱后，衒之行役故都，感怀兴废，因捃拾旧闻，追叙故迹，录成是书。以城内及四门之列，分叙五篇。文词秀逸，且多附轶事，足资考证。

【清曹炎志跋】真意堂刊本乙巳旧钞本校一过。曹炎志。

【清施国祁礼耕堂丛说伽蓝记字说】友人为余言：『比读杨衒之洛阳伽蓝记有双声句云是谁第宅，郭冠军家，此婢双声，狞奴慢骂四语，殊不谐协，何也？余谓：『君所疑者，殆宅狞等字耶！是有古音与俗音不同者在。案宅古音铎。书宅西曰昧谷，古作度。释文：古文。周学濂案书释文无此文，惟说文部字下云：亦古文宅。此释字当作说。与相似也。又五流有宅，三危既宅，古并作度。自注：史记同。毛诗鸿雁其究安宅，与泽韵；皇矣此惟与宅，与度廓韵。自注：扬雄曰：爰清爰静，游神之庭。惟寂惟寞，守德之宅。缘北朝多宗郑学，尚读古音者也。狞，广韵乃庚切，而吴下俗音，读同迎声，且与银吟等音混，大谬。此字自当作彼，与婢声同，系俗本刊误。依声读之，无不谐协。』记钱遵王言赵清常于此记取陈锡元、秦西岩、顾宁宇、孙兰公四本，及龙骧邸刻补正为完书，而今本复有讹字。使清常有灵，想武康山中，尤当白昼鬼哭者也！书以赠之。

【清顾广圻思适斋集十四洛阳伽蓝记跋】予尝读史通补注云：『亦有躬为史臣，手自刊补。虽志存该博，而才阙伦叙。除烦则意有所，毕载则言有所妨。遂乃定彼榛楛，列为子注。若羊衒之洛阳伽蓝记』云云。按张合校本引顾氏此跋文有不同，未言所据何本，疑是从校本手迹或过临者录入。今列举其异文于下。张本『若羊衒之洛阳伽蓝记云云』作『若某书云云，羊衒之洛阳伽蓝记即所举之一也。』知此书张本此书作『衒之』。原用大小字张本字下有为字。分别书之。张本无书之二字。今一概连写，是混注入正文也。张本也作矣。意欲如全谢山治水经注之例，改定一本。旋因袁寿皆取手校者去，未得施功。此临毛斧季校，续得按得下疑脱诸字。书贾。斧季多见旧刻名钞，亦懵然不知有大小字之说，盖张本盖作『可见』二字。其误张本误下有巳字。久矣。张本无矣字。惜张本惜下有予字。牵率乏暇，汗青无日；爰标识于最后。张本下有愿字。世之通才，倘张本无倘字。依此例张本此作斯，例下有以字。求之，于读是书，思过半矣。张本无『于读是书思过半矣』八字，作『嘉庆十三年正月思适居士顾广圻记。』

【袁廷梼跋二则】李葆洵重刻吴本嘉庆丁卯新正，雨窗无聊，借士礼居所藏毛斧季手校本雠勘之，始能句读，并录毛跋于后。又借顾千里阅本覆校一过。二十有三日袁廷梼记。顾千里云：『案史通补注篇曰：亦有躬为史臣，手自刊补，虽志存赅博，而才阙伦叙。除烦则意有所，毕载则言有所妨。遂乃定彼榛楛，列为子注。若萧大圜淮海乱离志、杨案当作羊。衒之洛阳伽蓝记云云。依此是在唐时有正文，有子注，今本全为正文，绝非其旧矣。』按此则与顾跋文稍异，故仍录之。

【清张绍仁跋】艺风堂藏书续记三附录嘉庆己卯季冬，依如隐堂刻本自注：席玉照旧藏。校正，复从毛斧季手校家刻自注：旧为何小山、薛一瓢递藏。覆勘，并录斧季跋语于右。二本皆借自黄荛翁家，卷中虽讹字亦记之行间者，服膺于毛氏之言也。张绍仁记。

【张金吾爱日精庐藏书续志二地理类】洛阳伽蓝记五卷，明如隐堂刊本。魏抚军府司马杨衒之撰。版心有如隐堂三字。洛阳伽蓝记以如隐堂本为最善。

【清俞正燮癸巳存稿十二洛阳伽蓝记】（全文已具引于本书卷二崇真寺条注，此略。）

【清瞿镛铁琴铜剑楼藏书目十一史部古迹类】洛阳伽蓝记五卷。明刊本。题魏抚军司马杨衒之撰，有自序。此如隐堂刻本，较绿君亭本为佳，旧为吴顼儒丈藏书。内第一卷第二卷并有缺叶，以顾涧●校本钞补。卷首有『吴卓信印』、『顼儒』二朱记。

【清吴若准序】集证本元魏崛起朔漠，奄有中原。高祖贤明，卜宅洛土，声明文物，用夏变夷，洵乎轶符秦按符当作苻。而跨江左。世宗忘其国恤，崇尚释氏，太和政教，为之一衰。洎乎母后临朝，阉人用事，外藩首祸，变故迭兴。始则尒朱氏张卓、莽之凶焰，继则贺六浑效曹、马之故智。至永熙迁邺，而魏祚移矣。抚军府司马杨衒之慨念故都，伤心禾黍，假佛寺之名，志帝京之事。凡夫朝家变乱之端，宗藩废立之由，艺文古迹之所关，苑囿桥梁之所在，以及民间怪异、外夷风土、莫不巨细毕陈，本末可观，足以补魏收所未备，为拓跋之别史。不特遗闻逸事，可资学士文人之考核已也。其叙录伽蓝，始于阊阖宫前，西则永宁、胡统，逶而西则为建中、长秋、瑶光也；东则景乐，逶而东则为昭仪、修梵、嵩明也，其南则景林也；其中小寺则愿会、光明、司农也。由是而及城外建春门，则明悬、龙华、璎珞也；而宗圣、崇真、魏昌、景兴、太康以次记焉。东阳门则庄严、秦太上君、正始也。青阳门则平等、景宁也；而归觉附记焉。由东而南，开阳门则报德也；龙华、追圣在其东，而文觉、三宝、宁远、正觉以次记焉。宣阳门则东有景明、大统，而西有高阳王寺也；而招福、双女、永桥之归正、菩提、城西之崇虚、以次记焉。由南而西，西明门则冲觉也；西阳门则宣忠、白马、光宝、法云也；而王典御、开善以次记焉。寿邱里中则又有追光寺也。阊阖门则永明也，大觉在其西而融觉在其东也。由西而北，则大夏门有禅虚也，广莫门有凝圆也。此其次第也。昔刘知几言衒之此记，定彼榛枯，按枯当作楛。列为子注。后人合并，不可复辨。暇日浏览，意存复古，忘其浅陋，重为分析。古本既无由见，未必一如旧观，而纲目麤具，读是书者，或有取乎？图一篇、集证一卷，附于简端卷末。世之君子，纠其谬焉！道光十三年十二月既望钱塘吴若准自序。

【清朱紫贵跋】集证本曩者顾丈涧萍尝病今世通行本伽蓝记纲目混淆，子注羼杂，谓紫贵曰：『子多暇日，能重为分晰，一如刘氏知几之所云乎？』从事经年，悉心推究，中间辍业，未有所成。吴甥次平，乞假南旋，娱亲之暇，兼治此书。岁钥一周，定本遂出。大略所据者如隐堂本，所参考者何氏、毛氏本，复旁及于御览、广记、法苑珠林所引。只字片言，咸为比校，疑文讹句，论断独伸，遂乃条举件系，成集证一卷，复绘图一篇，列诸简端。余既自悼无成，又惜顾丈病废不出，无由商榷义例，而甚喜次平好学深思，有功于古人匪浅也。爰识数语，以为缘起云。道光甲午三月朔日长兴朱紫贵书于吴门枫江草堂。

【清李宗昉闻妙香室文集八洛阳伽蓝记集证题辞】吴子次平洛阳伽蓝记集证所采凡十余种，讨源振叶，赅博精详。其有此本误而他本是，他本误而此本可从者，亦必斟酌疑义，两说并存。至于标明子目，条系图列，体例所在，瞭如秩如。实杨衒之之功臣，而刘知几之畏友也。夫此书撰着，意备遗逸，非阐象教。昔洛阳当魏太和中，剎庙甲天下。暨乎城郭坵墟，抚军行役，感念兴废；用是拾旧闻，叙故迹，成书五篇，文足与郦道元水经注肩随。述尔朱之乱，足与史传参证。采古迹艺文及外国土风道里，又可广博见闻，非祇词藻秾丽，援据精审而已。惜后人合并子注，不可分辨。遂有疑为司马原书，实有别注，诸本佚脱已久者。今经厘定，纲目既具，可释群疑。次平虽少年，然其嗜古弗辍，学业勤敏兼人。乞假娱亲，着成兹册。昔王简栖作头陀寺碑文，谓求宗九畴，研几六位。足使焠掌占毕者，悟言筌蹄；蒿目世教者，获其龟鉴。则是编之刻，洵非徒然。若以秦人殷里，竞诧宏通；苗茨西征，矜夸辩博。是使缀文之士，争尚瑰奇；考异之篇，祇供摭。掩黍离麦秀之幽怀，说班荆荫松之盛迹，榛楛弗翦，孱杂仍滋。则不独引古诗『西北有高楼，上与浮云齐』，证高阳王雍楼为固哉言诗，逾滋驳诘也，亦非吴子校勘是书初意矣。按此篇，集证本未载。

【刘毓楠序】光绪二年洛阳西华禅院重刻吴若准本古圣王所以教天下者，圣道而已。自汉明帝时，西佛始入中国。延至有唐，其风益炽。盖佛教之倡久矣。元魏时，高祖犹崇尚文明，世宗则专遵释道。金剎星罗，璇台云集，而善政善教，寂焉无闻，以致不数传而寖微。当时之金碧辉煌，琉璃莹彻，巍巍然上凌霄汉者，鞠为茂草，嘻，可惧哉！杨衒之作伽蓝记，录为拓跋别史。浙江吴子莱前辈，胪列胜迹，以纪于编，犹是麦秀黍离之遗意也。余读是编，觉今古之间，废兴之际，不无有感于心焉！自同治辛未迄光绪丙子，居洛六年，因将伽蓝记原本付智水禅友重梓以广其传。爰缀数语于卷末，俾后世有所考云。花朝日大梁刘毓楠拜序。
</div>
    <div class="pagination">
<a href="洛阳名园记_page34.html">上一页</a><span>...</span><a href="洛阳名园记_page30.html">30</a><a href="洛阳名园记_page31.html">31</a><a href="洛阳名园记_page32.html">32</a><a href="洛阳名园记_page33.html">33</a><a href="洛阳名园记_page34.html">34</a><span class="current-page">35</span><a href="洛阳名园记_page36.html">36</a><a href="洛阳名园记_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
