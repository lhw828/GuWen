<!DOCTYPE html>
<html>
<head>
    <meta charset="UTF-8">
    <title>晋江县志道光本 - 第 23 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晋江县志道光本 - 第 23 页/共 196 页</h1>
    <div class="content">　　陈龙翔　泉州训导。　　李待问　晋江知县。
　　沈振龙　泉州推官。
　　国朝
　　丛阴坤　　沈朝聘　以上晋江县知县。

　　附名宦专祠之祭

　　王刺史祠　在府治崇阳门楼，宋绍兴间守刘子羽建，祀唐王潮。《闽书》：公始牧泉，当干戈荡析之际，独能兴义学、创子城、罢役蠲征，保境安民，以惠爱称，追封秦国公，泉人塑像以祀于楼，后毁于火。国朝乾隆十七年，知县黄昌遇重建门楼，仍移祀焉。
　　留鄂公庙　在府治东南留湾庙后浦，祀五代时鄂国公留从効，今废。
　　五贤祠　在府治北城隍庙左，祀宋郡守韩公国华子魏国公琦，赠仆射王公易子沂国公曾，朱文公熹。祠旁即小山丛竹。
　　道南祠　在府学宫左，祀宋先儒杨公时。国朝乾隆年间重修。
　　韩忠献父子祠　旧在州治后圃，其祠一堂两室。王十朋有诗，梁克家有记。明洪武初，改州治为卫署，祠废，今合祀于五贤祠，宋王十朋有诗。
　　蔡忠惠祠　在郡东洛阳桥南，宋庆历间建。祀郡守蔡襄，造桥二碑竖祠中，系公手笔。嘉熙二年，守刘炜叔重建。明永乐间，守胡器修。成化间，都御史滕昭重修。崇祯十三年，守孙朝让重建。〔王命岳记〕郡以东二十里，为宋太守忠惠蔡公所造万安桥，利赖最普，民免龙蛇之患，业疏其事于石。郡人思之，乃建祠于桥之西。岁时湮祀，不茀废。迨今明崇祯十有三年，郡守姑苏孙公景流风，瞻遗像，捐俸薪倡新忠惠公祠，荐绅先生舍金钱竣厥事。经始于庚辰某月某日，落成于辛巳某月某日，乃援笔而为之记曰：方蔡公为著作郎，发愤范文正诸君子之贬斥，高若纳之奸邪，作“四贤一不肖诗”志其事，名著中夏，生平大节，概可覩矣。知谏院起居注。明唐介之忠，卒为改英州知制诰以罢。吕景初，吴复中、马遵无罪，封还辞头，不草制。此皆凌节冰雪，抗志云霄，诚名行之乔岳，俗流之砥柱也。未几，以枢密直学士知福州，寻知泉州，仁声惠政，更仆未易数，乃今以万安桥特闻。向令蔡公当日淟涊龌龊，与民唯呵，在朝无真气节，在郡安有真事功？纵欲亘万尺之长虹，通千秋之利济，无论神■〈女丘〉其成，人亦罕助其顺，又宁能使后起者守是郡思慕其所以守是郡？闽士大夫思慕其为我闽士大夫，氓庶思慕其为于乡不衰；于焉寄渺思于清涟，遡琦品于珉碣乎哉？夫君子无往而不诚，然其为君子，功在著作。无谏职则以诗规，知谏院起居则争英州，知制诰则封辞头，守泉则兴修桥梁，植荫道。如旧志所载，邮波臣、收怪物，事奇异，理或宜有。迄今遵海而居，横江而渡者，悠然有小河洛之思焉。君子随分，职自表见，报天子耳。安在居朝右则表表，与富、欧并重于时，而在外郡，顾不有所实心建竖，以济我亿万生灵于生寿之津，而甘使真西山、王梅溪擅美于后也耶？余谓郡守最亲民，善能承宣天子德意。汉数召入为卿贰，或加爵至关内侯，以故二千石得人为盛。宋大臣往往以引身求补郡，其出也朝论惜之，入则复为卿相，以故名太守亦多，法稍近古。仁宗为宋令主，既以公嘉惠泉人，竟复召内入端明殿学士，君臣之间，可谓两全。然而公政不计及此，此公之真忠、真惠，所以历千载而尸祝如一日者也。公济人徽德，郡三尺儿童能举，似不多赘。撮其居朝大节，以见休行美业之有自。总之，不离忠惠者近是。孙公，明辛未进士，去公五百余年，任泉州府太守，有惠声，常熟人，例得并书。〔宋王十朋诗〕公昔自禁从，再来临此邦。河梁一何壮，笔力独能扛。政绩留南纪，祠堂枕大江。山川与人物，今古两无双。〔朱子谒祠文〕惟公忠言惠政，著自中朝。筮仕之初，尝屈兹郡。岁时虽久，称思未忘。厥有遗祠，英灵如在，某虽不敏，实仰高风。临事之初，敬修礼谒谨告。〔明何乔远诗〕美茶岂必嫌团饼，嘉树仍闻谱荔枝。好事已传埤雅注，行人还看洛阳碑。鱼龙潮汐遵灵涘，蘭芷春秋荐古祠。感慨名流千载意，不徒为政颂于兹。国朝康熙三十一年，提督张云翼重新，自为记。岁春秋二仲月致祭。又一祠在晋江二十都仙迹乡。国朝康熙六十一年重建。
　　张云翼祠　在万安桥南宋蔡忠惠公庙左，翰林陈迁鹤倡义仝邑人建。乾隆间，有裔守泉者再新焉，而置烝尝寄在学中，与蔡公同日祀。知县胡格为竖“忠孝惠爱”匾。岁久庙倾，有为新之，将门上张公祠大字匾毁去，以为官司往来迎送之所。每官至，驿吏将公像掩蔽，铺设以为行台，近年生员张鸣凤捐束金为新其像。
　　柯郑祠　在府学，祀宋教授柯述、郑侠，今废。
　　王文忠祠　在府治东袞绣铺，宋乾道间建，祀郡守王十朋。明隆庆五年，守朱炳如修。国朝康熙五十二年，守刘侃修。乾隆六年，守王廷诤重修。嘉庆十六年，守郭倡王家修。
　　朱文公祠　在府治东蔡巷，今为温陵书院。一在小山丛竹，一在宝觉山海印室之侧，一在八都安海城。国朝雍正八年重修。一在一都碧湖口，一在九都石佛寺，国朝乾隆二十一年重建。一在十五都福全城，乾隆十六年重建。
　　颜尚书祠　在镇雅坊，祀宋郡守颜师鲁，今废。
　　倪郡守祠　在行春门内，宋真德秀建，以祀郡守倪思，德秀为记，今废。
　　叶郎中祠　在清源下洞，祀宋郡守叶廷珪，今废。
　　宋少卿祠　在府治东，祀宋郡守宋钧，今废。
　　胡寺丞祠　在旧市舶亭侧，即水门巷，祀宋市舶提举胡长卿，今废。
　　真文忠祠　旧在府治东行春门内、与招捕使陈鞾合祀。明嘉靖三年，提学副使邵锐、守高越改建今袞绣铺，系广灵庙旧址，专祀文忠。隆庆五年圮，守朱炳如修。〔炳如自为记〕宋大儒文忠公真西山先生，两守泉州郡，其德业隆茂，冠绝今古，俱载仁政二经。炳如至泉，即檄两庠博士弟子，访先生美意良法，为治郡章程及获二经善本于司寇，同安洪公遂刻置郡之仰真堂，文献为足征已。先生泽在泉人，千载如一日，旧有专祠，每岁春秋，有司奉祀，为泉人报德报功于无穷云。顾正堂年久，倾圮几尽，惟存拜亭三楹，乃迁先生神位于亭中，以奉祀典。炳如数谒祠下，恻然靡宁，窃谓先生道德学术，直接伊洛正传，而与张朱二夫子互相发明理学，其嘉惠万世学者，功至大也。自惟早岁向学，窃尝诵法其言久矣，独无兴起图报之念乎？又况叨守是郡，实继先生于千载之后。泉为海内人文最盛之区，日接缙绅大夫学士，雅知炳如一念私淑真切，罔不各记忆先生往所施措，衣被泉中诸善政。或摘举一事，或槩论全美，谈者口津津有味，至今尚有遗思焉。则知泉人怙恩感德，沦浃心髓，而是祠废坠，祀典弗称，泉人固不能一日安也。兹叨治郡，每以泉人之心为心，则当体泉人之不能一日安者而亟图之。第郡中兵荒之后，疮痍未起，待罪三年，惟汰冗剔繁，与民节省，而郡堂诸公费，皆取给于牛凭余税。曾闻先生治泉，首禁私宰，初任遂申法禁，无毫发之假藉，民不敢犯，则向所藉以给公费者，无遗铢矣。官帑不敢以请，又安能为泉人一筹经费，以报先生耶？今年首夏，旱甚，斋沐虔祷，且闾阎艰食，嗷嗷待哺，富民闭糶，大为饥民仇诉。按之得其状，不绳以法，因劝之修理。时禁屠沽有敝，民犯私宰禁，既纠以常刑，因命少助成之，撤旧增修，阅两月而讫工，乃奉神位奠之中堂。神既安，而泉人之心亦安矣。向之恻然靡宁者，庶几其少释乎？初采乡大夫议，奉郡守王梅溪先生合祀，今秋奉主与先生东西列座，举行如礼。寻复思之，二先生各有专祠，则各全其尊，合之则不得正位，而况祝告之文，难于致词，意虽隆重，而礼实简亵。今王梅溪祠亦既重修，苟完矣，仍奉其主入原祠，以遵旧典，庶先生正位中堂，以永泉人之瞻依，而泉人之心与炳如之心，亦为允安矣。别驾陈君、节推李君，竭力赞襄，乡先生宪副何君，躬为规画。二守丁君，适以觐回，又素所协谋者。佥谓不可无纪，遂详颠末，以告后来，而不文非所论也。国朝康熙五十二年，守刘侃修。乾隆六年，守王廷诤重修。嘉庆十六年，董事鸠财重修。
　　廉侯祠　在儒学，祀元总管兼忱，今废。
　　偰监郡祠　在府治东，一在万安桥南，祀元监郡偰玉立，并废。
　　卫民祠　祀明死难太守熊尚初，配以晋江县主簿史孟常，阴阳学正术杨仕洪。正统间建于古陵桥西，寻复建于资寿寺南。正德十年，守葛恒移于城南之塗山街。〔葛恒自为记〕郡城之北有卫民祠，祀先知泉州府事丰城熊公尚初，配晋江主簿事史孟常、阴阳学正术杨仕洪也。熊公以正统戊辰，由人材举授都察院经历，出守泉州。越岁，汀剧寇窃发，侵掠泉界，势讻甚，飞报白未下，衞民弗敢专调，民趋叩为备御计。公曰：吾守吾土，义当捍民，益惶城之存亡且以刻。公又曰：吾当躬御，不可延寇歼吾城。乃提民兵属仕洪，而躬督以出，与贼战于城之南郊古陵坡。竟以兵力不继而败，遂被执。迫以屈膝，义不肯。嗣迫赎以赀，又义不肯。气愈厉，駡愈甚，遂与孟常、仕洪并遇害。已而调兵至，贼走，泉人痛之，功之，立嗣古陵桥西。景泰辛未，朝旨令有司搜剔被贼害者，而专祠之，泉郡遂以义举，因迁像今祠。嗣是岁享无旷，上吊一时之忠，下迪万世之典，亦可以见民彝物则好德之良心，虽无号令，犹翕然向风也。然历年既久，祠日倾圮，其地居荒僻，非所以为崇德报功之地。城南之西，有淫祠深广若千丈，直通衢，势轩敞可为移祀之地者，乃以别驾郭汝载所卖市民原赀赎焉。乃檄晋江知县沈松分委民史景章、郭宁董其役。故北移祠而南建之，式旧像而新塑之。轮奂翚飞，庙貌楚丽，拥以门戟，环以后寝，翼以序庑，所谓阙土燥刚，厥位面阳，厥材孔良，兼有之焉。戒事于庚辰冬十二月，落成于次年春三月。既成之日，奠安三像，士民群观，三忠俨如在焉。既又改于承天寺之南，复改今蔡巷内。嘉靖年间，又附祀百户张养正、义士陈言。陈言当嘉靖间，尝入垒说贼，贼平，乡郡以宁。守窦公赠以冠带，事闻御史台，下郡邑祀之，因配食熊公侧。后十余年，缙绅疑而摈之，陈言子豸臣请于守蔡公，许自为祠。〔何乔远为记〕陈义士祠私乎？公乎？曰：私也。私则曷为祠？曰：私也，而实公。曷为私也而实公？义士当嘉靖之季，盖尝入垒说贼云，贼以平，乡郡以宁，而义士老闾巷间久矣。义士既口不自言，而会有言于太守窦公者。窦公延之宾席，义士则不往，窦公高之，赠之以冠带，而义士之功始闻于人。义士没，里老长详言于郡邑，摄郡卜公以闻于御史台，御史刘公则下郡邑祀之。有司选地不相应，郡有衞民祠，以祀故郡太守熊公之死贼正统间者，则以义士配其侧。距之十余年，缙绅先生疑而摈之。义士子豸臣曰：国家褒旌之典，有以德论者，莫如忠臣、孝子、贞妇、善人。有以功论者，莫如斩将搴旗，边境捉生捕首虏，然要之，下人疏之，上人核之，再核再疏，再报再奏，而朝廷如拟施行矣。吾父虽以布衣得祀乎，然亦里老言之，郡县牍之，御史檄之，而犹不足信，则国家之论德论功者，不以郡县御史乎？何郡县御史之檄之牍能信之他，而独不信之吾父也？则以请于郡守蔡公，请得自为祠，敢以郡县御史台为征，庶几春秋之事，有司修虔式灵，若配食熊公侧如故。蔡公可之。何乔远曰：匹夫之行易修也，而为信难；士大夫之行难修也，而为信易。匹夫之行修之止其身，近而难以闻，往而易以息，诵而传之者寡矣。士大夫修之，身措之，天下人见之，人知之，相与传而诵之，第患其不修耳。陈君孝弟，笃之家，诚信孚于乡，此匹夫所宜有者也。事莫难于说贼而纾难，而不足以得信于人，然则节侠之夫，自古而止耶？柱厉不知而死难，狼瞫见黜而奔师，弦高犒牛，禺人从踦，非绝德也。闾巷之人，叔季之世，蒿目而忧，与人同患，盖有之矣。不则漆室且女也，恤纬且嫠也，故曰有其举之莫敢废也。谁任受信，谁任受疑？甚哉！义士之祠之不可已也。君子之好人善也，瘗也而揭之，铲也而抽之，况世如此其近，而犹在里长老之所覩记者乎？豸臣，一子衿也，授经不足以糊口，而独其为斯祠也，视力之所至，盖亦曰其先祖无美丽称之，是诬也，有善而不知，不明也；知而不传，不仁也。天子之礼乐，岂鲁周公所当得哉？然何成王当时不以予小子封唐叔虞也？故曰有其举之，莫敢废也。故谓是祠也私也，而实公也。予为其记，而系之诗曰：有蠢群丑，譬彼骄虫。势既披猖，祸实蕴隆。有撄负嵎，鲜不陷胸。陈君入穴，如闯室宫，揖让有序，谭笑肃雍。众始不信，拟刃擬弓。不阻不怯，弥见从容。厌乱悔祸，天意人从。师帅郡县，式武且公。武则克诘，公实大同。泥首面缚，庶免即戎。不如我言，干戈省躬。为尔开生，我心则冲。众悦从君，遂欵垣墉。果得不杀，散而归农。君口反舌，莫明君功。君功既伸，又复蔀蒙。九原易世，孰表劳庸。台史文书，久列报崇。有子构堂，复具始终。皎日不信，请质耆庞。不脱不拔，靡较靡躬。按记，陈言后亦别祀，但祠已不详，故记附于此。国朝乾隆年间，知县黄昌遇、于从濂继修古陵原祠。
　　罗文毅祠　在府治北，祀直谏谪市舶司罗伦，详见梅石书院。
　　姜凤阿祠　在开元寺东塔巷内北。明万历三十六年建，祀督学佥事姜宝。〔黄凤翔记〕郡郭之西，望招提而入，循廊而左，有崇构翼如，其堂扃靓邃，丹垩辉煌，令瞻盼趋跄者俨然祗肃，是为故督学宪使凤阿姜先生之祠。盖吾郡缙绅庶士慕先生遗教，相与鸠工藏事，隆俎豆以志永思者也。先生之督吾闽学也，谓标悬而众目集，矩画而群足趋，则尝揭科条示之的矣。已而曰：此旧章耳，听睹未新也。则尝抑奔竞，杜请寄，新厥听睹者矣。而曰：此捷韄耳，底裏未澂也。每诸士上谒，或退食赐坐，则亹亹谕之，曰：若侪生考亭之乡，今海内景仰考亭，宁直以著述注疏为六经羽翼已耳，其涵养本原，出处大节，固后学榘范也，若侪宜自得师焉。诸士闻之，靡弗涤心振奋者，乃至临校评隲，则觇本业于词华，判前塗于寸晷，九方皋神识不足谕矣。间拔其尤，俾肄业讲舍，诸经奖许，而卒用成名者，斌斌甚盛。迄于今，流风余韵，士犹津津颂说之。讵第扬子云之侯芭，文中子之董薛也哉？兹祠所为建也。先生起家中秘，官词垣，以沈毅梗直，雅为士论所归。分宜相弗善也，而挤之外。比分宜逐，苍素灼然，先生寖寖内召矣。新郑相又弗善也，而挤之里居，盖避喧抱寂者十五载矣。建葺宗祠，捐义田，设义塾，日覃精著述，如《周易传义》、《释疑》诸书，鉴然为考亭氏鼓吹。游泉石，视人间世澹如矣。用廷议推毂出载，典奉常以至佐铨部，为司寇宗伯，皆在留都。属满考，固已乞归休。上悯劳以事，优其宠数，特加太子少保致仕。夫以先生之清修正气，两扼于权相，甘自沉沦，卒由蹇而亨，克以令名终始。而吾闽士之颂说乡慕，阅四纪如一日，则信乎公评直道不泯于当世人心也。祠既成，而吾郡之缙绅庶士属记于不佞。翔窃谓兹举也，犹齐人之祠石相，潮人之祠韩昌黎乎！先生家行直与石相差肩，而节概文章，拟诸昌黎，当亦不让。皇皇祠庙，真足令人祗肃已。昔苏文忠纪韩昌黎庙碑，谓潮人饮食必祭，水旱疾疫有求必祷。藉令其祷而求者止是耶，则仅如柳子厚之在罗池，能惊动祸福之以食其土，亦浅之乎祀公矣。殆不其然。先生之休声不泯，教泽犹存，诸怀思景行者，方见诸羹墙，方依为模楷，唐人山斗之仰，意若斯乎？不佞于词垣为后进，又叨领南雍，时即先生过化地也，获私淑遗榘以玷皋比，其耿慕之私独至，因不揣论次，复于缙绅庶士。乃缙绅之长者复语不佞曰：昔考亭先生尝主同安簿，而吾郡祠焉。自宋已然，非始今日，矧姜先生风教，被于我全闽也，是吾侪所以祠姜先生之意也，子其记之。不佞曰：诺。遂并次其语勒于石，且为诗，俾郡人歌以祀公。词曰：北固之山控洪涛，天孕灵秀挺人豪。雄跱词林擅彩毫，谗夫仄目自孤高。一麾外服拥旌旄，蚕丛闽海师誉髦。赐环赐玦任所遭，薄视缨绂如羁牢。时至顺风鼓鸿毛，八座归休卧林皋。五湖烟水泛轻■〈舟刃〉，乘箕久矣解天弢。剩有声华满士曹，忆昔闽士荷甄陶。绛帐冥茫驾六鳌，顾怀含睇祗心劳。虔构庙貌迎焄蒿，爰洁椒糈荐清醪。云剡剡兮风颾颾，神来临兮骋游翺。先生讳宝，字惟善，镇江丹阳人，嘉靖癸丑进士。国朝康熙六年毁，二十二年重建。
　　姜同节祠在府治东洛阳桥中亭。明万历间建，祀郡守姜志礼。〔何乔远记〕三代之化，何其隆哉。以君子长者之道待天下，而天下以君子长者之道应之。天下之人，未必尽君子长者也，盖有以此待之，而未必以此应者矣。而吾不失其待天下之道，是以治古之隆，虽千百世之下，晓然如见其心。夫斯民也，三代所以直道而行也。人来离乎三代，而处之以叔季，是谓轻其民。轻其民，是谓轻其身。轻其民者，谓是何足与三代也；轻其身者，曰吾乌乎能三代哉？丹阳姜公同节来守吾泉，政成入觐，擢广东宪副以行。泉人思公不置，祠公洛水之上，群然问记于予。予与泉人赞公之美，不可殚书；而挈公之心，则惟以三代自待，而以三代之道待人而已矣。盖公治泉，大要在正人心，厚风俗，敦伦常，贵节谊，尊高年，尚有德，引多士，恤无告。民有不率之训，公然教之，而不徒取其平一时之咎忿。民有不题之谤，卒然销之，而不徒取其奋一时之严健。公非不能为精察，而但欲镇以安靖；公非不能为激励，而但欲驯以教化。至于不靖不驯，公恍乎威之，虽有有势如山不为回，民乃莫测公所以武，而莫由望公之更转而为祥。盖公之治泉，大都如此已。公诚心直道，独澄其原，而先立其大，所以厚望斯民不啻切至。民蒙公赏者，真可儗华袞玄纁之赐；得公一言之怒，而甚于立石之恥，罚觥之辱，可谓不轻其身与民者也。洛水之上，有宋蔡忠惠之祠在焉，公政之美既不可殚书，而洛水之桥，南北往来过焉。公尝修治以继忠惠之绩，于是泉人祠公其上，知公远可以不愧先贤，近可以示夫南北往来之人，而若耳目告之者。公万历已丑进士。〔李光缙祀田记〕姜公守吾郡三年，政成入觐，奏最，擢广东按察司副使以去。郡士民思其德不真，谋祠公于洛阳之江上。故事郡邑去，有功德于民者，设其祠祀之，祠必于附郭第一山之麓。洛阳有祠，宋蔡忠惠公之外，无闻焉。其以祠姜公何？丁未地震，桥大圮，公捐俸挈力修之，民谓公之功与忠惠埒。桥楼之右，大磐石亘江中，隆兴桥齐，广可数丈，其平如砥，公祠依焉。祠既成，惠邑民德公尤深，相与捐金五十两，置四十石，择道士一人守之。岁度田所入，半给道士食，半储为父老祝公诞之需，几岁岁祠而勿失。噫嘻！公今忠惠也。公之勋不必待祠而后存，祠亦不必待田而后守，若是者，皆郡人畏垒之意，而岂公南面不释然之本心哉。
　　万兵备祠　在府治东洛阳。国朝乾隆二十六年，署郡守嘉谟建，祀明兵备道万民英。
　　洪通判祠　在宣明坊铁炉庙左，祀明通判洪葆，今为淫祠，神牌久失。
　　遗爱祠　　在府治东北，祀明知府尹宏，正德间，守葛恒修，今废。
　　童指挥祠　在府治袞绣铺，明嘉靖间建，祀指挥童乾震。
　　杨、沈二公祠　在石湖，一名日湖，明万历三十四年以祀泉二守杨一桂、把总沈有容。〔何乔远记〕国家自郡守而外，若戎旅之事，则有同知理之。其在戎旅，都阃而外，陆而墩堡，水而汛瞭，则有寨游把总理之。夫是文武二吏相为用者也。武与节制，文与董视，二吏者而有私肥私赢之心，武吏则朘士以奉文吏，文吏得所以奉则恣而不敢问武吏。军卒觖望，器备若窳，警御懈隳。武不能振，文不敢问，则有怯于公战，勇于私斗。其寝处之所及，闾阎告病，不待寇至，常若苦寇。呜呼！是所从来远，若如之习，海内若一。清江杨公一桂来贰泉郡，宣城沈公有容来寨泉之浯屿把总，二公皆满九载乃迁。　二公清洁以持身，严正以涖下，矢心以为国，协体以安民。籍不列空伍，饟不出虚额。士见贼而懦，遇民而悍，责之无所不率。士以饱嬉，民用按堵。凡有一事之利以及百世之赖，沈公开之，杨公成之，杨公持之，沈公夹之。二公既迁，民士念恩，厥并生祠，属余为记。余记二公，敢云不媿。夫下之所以爱其上久不能忘者，岂不谓有之以为利哉。储蓄衣粮，士之所以为利也，国家有养士之实，十敛五削，而下徒被名，则士怨生。士饱且嬉，卒而遇贼，竭死前行，丧其身首，是则命也，平居馁求无怨，不可得也。田畴闾门，市廛鸡豚，民所以为利也。境内有不虞之寇，当事之人为我驱除剿杀，则当事之人责也。彼其有禄于诏，有任于专，且夫不虞之事有时有也，不能率士，无以御之。士之苦民，则无时无有也。无时无有而求民无怨，不可行也。清洁以持身，严正以涖下，矢心以为国，协体以安民，二公之谓行无事，之谓杜未萌。行无事而不见德，杜未萌而不见功；无功无德，而人知之，而人愿之，欲其无念，不可得也。夫往者来之鉴也，美者征之劝也，非以美往，而实鉴劝。二公之记，予何愧焉。杨公之迁也为广西浔州知府，沈公之迁也为浙江都司佥书，并在万历丙午之岁。是为记。今废。
　　邹郡守祠　明万历间建，以祀太守墀，未详所在。〔黄凤翔记〕万历庚辰，郡守邹公由刑曹大夫来典吾郡，居五载，迁副闽臬。已复参闽藩。越万历壬辰，擢为东粤廉访使，盖先后涖闽中余一纪矣。公将之官东粤，道温陵，郡士民先期走数十里迎之。已又追数十里送之。又相率诣黄生，请曰：太守邹公之有遗爱于兹土也，桑庚垒之祝久矣在念，顾輶车犹往来境上，时时获望见颜色，且格于例，弗敢举也。今望东粤往矣，召伯之甘棠，虽云勿剪，并州之竹马，无所复待矣。吾侪且卜地建祠，以识靡谖，而徼一言勒诸石。黄生乃进诸士民语之曰：夫涤州之颂韩，思复，韶州之生祠徐申，盖自古有之，匪今日始已。顾以卿荐绅称是邦大夫，不几于谀耶？诸君稔邹公美政，愿为我叙述之。乃诸文学耆老娴于词者，则进而言曰：夫古昔所称良守，班班史册，未暇枚举。以今观邹公，约饬砥砺，无论暮金不入，即束修之餽，一切谢却，此其清操雅节，似北海之朱仲卿。辰出坐堂，皇吏抱牒，次第受署，浣手奉法，而独煦濡苍赤，务在成就全安，此其明察仁恕，似颍川之黄次公。两造至前，片言立决，事毕即遣归农。仍简除烦苛，为诸属邑倡，此其安静不扰，似会稽之刘祖荣。郡故饶，宦宗巨室，公弗用觚棱，自引重，惟遇事直枉，毫无假贷，虽有势如山弗为夺，此其公正不私，似扶风之尹子。况涖政余闲，辄校阅诸生，差次其材品，且择厥茂异者，谆谆诲督之，士斌斌多所濯磨，此其兴贤育材，似成都之文翁。盖邹公之德政如此，公行矣，执事即累牍缕陈，奚谀之与有？黄生曰：唯唯，否否。君之言得未有既邪？先是监司涖郡者，过听悠谭，猛欲厮流凿渠，兴穷乡灌溉利。顾郡南濒海而城，河流随潮汐上下，岁稍苦旱，即浮卤乘之，下流既分，上源弗给，异时沃壤当遂沦为斥卤，区利未兴，而害巳立睹矣。时群情汹汹，以为弗便，乃肩其事者，方且惊击异议，蠭厉畚锸，谓郑国王景之绩可旦夕就。公博采舆论，驰白于抚院越公，檄下立止之，以故万姓懽呼，手额称庆。公沉毅善断，当机迎刃，不动声色，而利害灼然。兹举实永世德也，奈何置弗谭耶？诸文学耆老佥以黄生之言为然，遂次所问答，俾勒于石，为公生祠记？公名墀，浙江余姚人，隆庆戊辰进士。今废。
　　李侯祠　在府城东凤山之阳，明崇祯间建，祀晋令李待问。〔史继阶记〕李侯治晋江三岁，所属觐行，而其时资阅已深，政声流闻，天官卿首录侯姓名以应给事中御史之选。觐毕，奏留侯阙下。而先是侯行时，荐绅先生祖道张上东门外，旄倪依依，不忍释去。久之，思益甚，则相与鸠工庀材，构宫祠侯。而孝廉洪君元卿、廖君鹏举、陈君应运、顾君斌，诣余请记其事于石。余时不获谢，而逡巡者久之。无何，侯复以卓异转天官，属余，益思谢去不敢任。迩从南铨疏病归，入上东门，而香火之宫岿然道左者，成有日矣。于是孝廉申荐绅之指，请益亟，余不得避也。则叹曰：嗟夫！此直道之人心哉，《诗》云：“岂弟君子，民之父母。”而传推明其义，在民之所好好之，所恶恶之，非必有他张设谬巧也。夫令亲民者也，自令而上，稽鉤有李，振饬有司，督察有台，令一无所与，而日佐二千石以询民疾苦，而务噢咻之致其亲焉，足矣。而或亢焉，自上则不亲，或閟焉，自封则不亲；或荦焉，自凭其胸臆则不亲。夫是亢焉、閟焉、牵焉之行，皆反其亲之之道，而张设谬巧者也。侯则不然，侯明经起家，连掇科第，英年敏识，而衷之以情。凡人情之所安，必侯之所安也；人情之所不安，必侯之所不安也。侯去邑，今几年往矣，而民日娓娓谈述侯之政，若治赋，则鎔作毋得倚耗取赢。若治役，践更者以时，而无窟利。若治赈，恩沾筦内之惸独，不漏润奸人。赝金者罪无赦，剿亡赖者伏尔刑。党有约，父兄以迪于子弟，而善人众闾有伍，诸偷不得发。必得百雉之列，望若金汤，驾虹之梁蜿蜒于海上，而昔之颓隳者改观矣。劝民尽地力，沙砾无不食之毛，赋额日增，按之有成籍矣。诸生季有试，月有课，以餼以资加丰焉，而斌斌多文学之士雅饬之材矣。夫是数者，侯之迹也。然非有殊常踔绝可异之政，桑沧海黍，穷谷以砾恭躏茂也。而民怀思若彼，则吾乡所谓得致于民之情也。晋地阸，无五通四达之都流其泉府，亦不能为谈天炙輠之辩，扬诩声名。故其民啬而便，小人旦夕力作，营公家之事，君子勤礼以共其上，有肝胆必竭之，意乐于赴人之美，而惮于疵人之恶。风之易行，感之易浃，故情足致也。侯惟不自爱其情，而致亲于下民，亦不爱其亲之之情，而转致于上，不啻家人父子。然缁可改，为棠可勿伐，是之谓岂弟之政，而为民父母忱哉！其父母也，安在夫张设谬巧，以荧烩人之耳目哉？侯名待问，字葵儒。南海人，甲辰进士。初治连城，已改治沙，所至有迹。而在晋者独深且久。兹握人铨而理大轴，征好参恶，虽平天下犹可一邑云乎！余南国陈人，今老矣，黜陟当不闻，用邱里之言记侯，亦无庸以嫌避矣。后废。为弥勒亭。　国朝乾隆二十四年，晋江令于从濂迁复其旧。
　　林、李二先生祠　在县学内，忠孝祠左，崇祯甲申岁，二先生同缢于明伦堂，名字无考。国朝雍正九年，教谕林士秀倡绅士即学宫之旁祀焉。〔李光墺记〕林、李二先生者，失其名也。失其名，胡以称先生？重其所死之正也。人孰无死，先生生于明存之日，则先生自当死于明亡之时。先生之死而不自著其名，是先生之心安于死矣。传云：志士仁人，无求生以害仁，有杀身以成仁。苟其心安理得，则名者实之宾也。古今者，旦暮之景也。举不足恋，惟学宫一堂，实为三纲五常之地，讵不重哉！先生之意若曰岁惟甲申，国破家亡，吾死于此，若酣寝矣。按《横云山人集》：破扬州时，殉义者多有，高孝缵者入学宫自经于先圣座前，解其衣襟题曰：首阳志，睢阳气，不二其心，千古一致。吁！林、李二先生，何其与高申伯之事相符耶！岂其死志久定于生前，故其择地同归于名教，而彼传其名者，人知之，此缺其名者，人昧之欤？夫名之存缺，不关其入，而林、李、高之，节义并垂不朽者，人心之所以不死也。自林、李死节后，郡人买学宫之旁以奉之，今其地建为忠孝祠。仅余左侧一椽，卑陋不足以位先生，凭吊者徬皇焉。吾同年友林广文士秀司教吾晋邑，招邀绅士，买榱桷瓦甓。以拓二先生之居而俎豆之。吾闻《国觞》礼魂之骚曰：春兰兮秋菊，长无绝兮终古。想二先生之忠魂义魄，与日月而争光也。虽不知二先生为何人焉可。
　　赵部院祠　在城南溪亭铺郑厝巷。康熙七年建，祀总督赵匡臣。匾曰“崇德报功”。
　　梁总督祠　在东门外驿路铺，康熙间建，祀总督梁鼎。
　　王提督祠　在东门外驿路铺东岳庙口右畔，康熙年间建，以祀提督王万祥。
　　佟道祠　在东门外驿路铺，康熙间兴泉道佟沛年建为讲堂，今即为佟公祠。
　　刘公祠　在府城北小山书院东，原为太守刘侃讲堂，今即以祀刘公。

　　乡贤祠

　　乡贤祠，宋真德秀建忠孝祠于府学礼殿东，以祀唐义阙林公攒，宋司空苏公缄。〔德秀自为记〕忠孝祠者，祀唐义阙林公攒，国朝皇城使赠司空忠勇苏公缄也。二公何以祠？曰：林公以孝行称，苏公以忠节显，祠之所以劝臣子励风俗也。昔之君子以是名于世者众矣，奚独祠二公也？二公泉人，祠为泉人立也。然则泉人以忠孝著，独二公乎？曰：不然也。泉之士多工于文，而言能文者必曰欧阳生詹。取其尤著焉者也。二公以忠孝名，犹是也。二公之所以尤著焉者何？曰：孰不事亲？林公之于亲，孝之至者也。孰不事君？苏公之于君，忠之极者也。今夫冬温而夏清，昏定而晨省，子之职也，而未可以言孝也。愉色而婉容，承颜而顺志，可以言孝矣，而未可以言至也。斋戒以见君，奔走以承命，臣之礼也，而未可以言忠也。美焉而将顺之，阙焉而弥缝之，可以言忠矣，而未可以言极也。然则孰为至？曰：事死如事生，亡如存者，孝之至也。孰为极？曰：主尔忘身，国尔忘家者，忠之极也。吾观林公之丧亲也，水浆不入口五日，躬自陶甓而墳之，非苟以为难也。亲之存也竭吾力，既没而遂怠焉，是死吾亲也。苏公之守邕而扦寇也，其子曰：家可徒乎？公曰：不可。父老曰：城可弃乎？公又曰：不可。卒奋其力以战，力不继，死之，其家歼焉。非恶生而嗜死也。吾受君之禄，以荣其身，以及其家，临难而恤其私焉，是孤吾君也。夫为人子而死其亲，为人臣而孤其君，是犯天下之大戒也，二公之所不忍为也。故恩之当报，不以存亡二其心，义之当狥，不以死生易其节，所以尽臣子之分也。若乃祥应之假乎天，爵号之加于朝，褒表于一时，而焜燿于千载，则非二公之所计也。盖以孝而徼福，其为孝必不义；以忠而望报，其为忠必不笃。无所慕而为之，二公所以有功于名教也，兹余奉而祠之之意也。敢问学二公者将奚先？曰：事亲者人之所同，事君者人必得位而后可也。然岂有二教哉？故曰：事亲孝，忠可移于君，盖孝者忠之基也。平居能为林公，则进而委质于朝廷，尽节于官守，其不愧苏公也必矣，此泉之士尝朝夕勉焉者也。奉而祠之，且刻其事于壁者，太守真德秀也。与其议者，博士吴实卿，从事李方子也。奉其祠者，郡之士，曰黄龚也。嘉定十二年八月甲子朔记，明成化十年知府徐源重修。嘉靖三年，改乡贤祠，林攒系出莆田人，莆既入于兴化，攒也废而不祀。国朝乾隆二十年重修，除外县十人不开列外，本县乡贤共一百八十八人，登载于后。
　　唐
　　欧阳詹　开闽进士。
　　宋
　　韩琦　状元，封魏国公，诞生于泉。　　诸葛安节　以上三位见学册，而诸志不载。
　　苏缄　知邕州，赠奉国军节度使。　　陈从易　学士。
　　曾会　尚书。　　曾公亮　进士，少师。
　　邱烈　朝议大夫。　　曾孝宽　大学士。
　　苏颂　太子太保。　　吕夏卿　进士，江宁尉。
　　柯述　龙图阁学士。　　曾怀　大学士。
　　李邴　太师。　　留正　太师。
　　梁克家　状元，拜相。　　许升　处士。
　　王力行　理学。　　张读　知府参军。
　　陈知柔　诸葛廷瑞　太子太保，光禄大夫。
　　诸葛直　清开国男。　　傅察　进士，少卿。
　　傅伯成　进士，知县。　　庄夏　学士。
　　曾从龙　状元，大学士。　　洪天锡　进士，学士。
　　吕大奎　吏部侍郎。　　邱葵　理学。
　　庄弥坚　招讨司谏。　　庄弥邵　太府大监。
　　庄弥大　刑部郎中。　　徐明叔　侍郎。
　　陈瓘　　司谏，谧忠肃，侍父偁守泉。　　留恭　修撰。
　　留元刚　知州。
　　元
　　诸葛晋　进士，知县。　　庄元弼　泉州教授。
　　夏秦　寓贤，见学册，而诸志不载。
　　明
　　刘嵩　判官。　　陈章应　进士，主事。
　　朱鉴　都御史。　　崔惠　教谕。
　　黄宁　通州学正。　　杨智　进士，御史。
　　蔡清　祭酒，赠礼部侍郎。　　谢洞　教谕。
　　李聪　进士，检讨。　　顾珀　都御史。
　　田嵓　知府。　　林同　通判。
　　王宣　孝廉。　　蔡祐　教谕，赠侍郎。
　　李源　尚宝卿。　　陈琛　提学佥事。
　　张岳　御史待郎，总督军务。　　史于光　吏科给事中。
　　黄伟　刑部郎中。　　邱养浩　都御史。
　　张文应　亚魁，知县。　　黄克复　封户部主事，字希颜，隆万二志俱书字。
　　林尧　岁贡，封南京户部主事。　　周天佐　户部主事，赠光禄少卿。
　　张志远　知府。　　林性之　进士，郎中。
　　庄士元　进士。　　蔡元伟　同知。
　　薛天申　指挥佥事，以上俱据隆庆志。　　易时中　进士，知县。
　　蔡克廉　尚书。　　何元述　进士，按察。
　　黄光升　尚书。　　　陈道基　进士，尚书。
　　王用汲　尚书。　　张冕　广西布政。
　　庄用宾　太仆寺少卿。　　林一新　布政。
　　史朝宜　进士，赠大学士。　　赵珤　佥事。
　　林钺　进士，知府。　　蔡士润　御史。
　　林奇材　进士，知府。　　秦廷帷　诸生，孝友。
　　林敦忠　赠尚书。　　史朝宾　鸿胪寺卿。
　　苏浚　按察。　　　　赵恒　知府。
　　周标　布政司参政。　　何炯　教谕，赠礼部主事。
　　李缵　鸿胪少卿。　　吴从宪　布政司参政。
　　陈一道　县丞，忠义。　　翁尧英　员外郎。以上据万历志。
　　吴安生　进士。　　倪维哲　翰林。
　　陈道会　翰林。　　何观　知县。
</div>
    <div class="pagination">
<a href="晋江县志道光本_page22.html">上一页</a><span>...</span><a href="晋江县志道光本_page18.html">18</a><a href="晋江县志道光本_page19.html">19</a><a href="晋江县志道光本_page20.html">20</a><a href="晋江县志道光本_page21.html">21</a><a href="晋江县志道光本_page22.html">22</a><span class="current-page">23</span><a href="晋江县志道光本_page24.html">24</a><a href="晋江县志道光本_page25.html">25</a><a href="晋江县志道光本_page26.html">26</a><a href="晋江县志道光本_page27.html">27</a><a href="晋江县志道光本_page28.html">28</a><span>...</span><a href="晋江县志道光本_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
