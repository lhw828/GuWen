<!DOCTYPE html>
<html>
<head>
    <meta charset="UTF-8">
    <title>钦定盛京通志 - 第 41 页/共 330 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定盛京通志 - 第 41 页/共 330 页</h1>
    <div class="content">　　皇祖诗中而通志讹为吕洪山兹经过其处命更正之尔
　　时
　　武烈已见于全题诗中松山杏山之作特以洪承畴被擒
　　于此复以其事咏之
　　衮衣经畧屡更人足识君无定见真莫怪生降背厥义要知能养在乎
　　仁　　【太宗每得降人皆厚抚之使各得其所洪承畴既降送至盛京即授显秩推诚待之故感而思报】明亡縁自生多议国史应为列贰臣【洪承畴在明代身膺阃寄一旦力屈俘降厯跻显要律以有死无贰之义故不能为之讳然其后宣力东南颇树劳伐虽不克终于胜国实能効忠于本朝岂可与钱谦益軰之进退无据不齿于人者漫无区别因命国史馆总裁于贰臣传分为甲乙二编俾优者瑕瑜不掩劣者斧钺凛然以示传信而彰公道】然亦其间具优劣更教甲乙等差陈
　　锦州道上恭依
　　皇祖诗韵
　　久困城方下当年迹窈防【天聪五年八月　　太宗统兵围大凌河掘壕筑垒为久困计九月明兵四万自锦州来援　　太宗与诸贝勒率骑兵进击敌却走防大风敌乗风纵火势甚炽将逼我营天忽雨反风遂大破之生擒监军道张春等十月大凌河中粮絶明总兵祖大夀因举城降夜至　　御营输欵寻縦大寿还锦州大寿既归复萌叛志与我兵相拒　　太宗复遣郑亲王济尔哈朗等统军更番围困锦州至崇徳七年三月明援兵尽絶城内粮尽饥民相食祖大寿战守计穷又闻松山已失乃率众官诣军门降遂克锦州兹百余年升平户口滋息欲问其事则遗老尽矣】驿铺坦荡道山展画图屏
　　五字瑶编什
　　一时翠跸停无非厪守器乐利验郊坰
　　过锦州咏祖大寿事
　　伐大木应先去枝　　【太祖亲征乌拉时尝　　谕従征之诸贝勒曰譬伐大木岂能遽摧必以斧斤斵而小之然后可折今以势均力敌之大国欲一举而取之能尽灭乎乃率师毁其所属六城逾三月而灭五拉　　太宗敬守　　太祖圣训于征明一事亦有剪枝伐树之　　谕而叅政祖可法等以爲去其手足不如攻心　　太宗不従盖深知明国虽已积弱而大势尚未遽就灭亡　　意若留以有待　　大圣人卓识诚非众人所能仰窥也】燕京垂得更班师【天聪三年太宗亲统大军征明薄燕京　　率诸贝勒及防军环城闗进兵距闗厢二里者縦令入城乃自土】
　　【城闗进兵距闗厢二里而营我军既围困燕京诸贝勒大臣俱请攻城　　太宗曰攻城固可必得倘坚城之下失我一二良将劲卒即得百城亦不足喜遂止弗攻寻经海子而南且猎且行随克良乡固安至房山祭金太祖世宗陵还次燕京营于城西南隅击破明四总兵守拒之栅斩满桂孙祖寿及副将以下三十余人生擒墨云龙麻登云乃遣巴克什达海与明议和遂班师】勤王巡抚旋遭絏同事总戎自返旗【戎军既至燕京明宁逺巡抚袁崇焕锦州总兵祖大寿赴援营于京城东南隅立栅坚守　　太宗往视即还因　　授计副将髙鸿中等于所获明两太监前故作耳语云今日撤兵乃　　上计顷见敌有二人来见　　上语良久而去意袁巡抚有宻约事可立就矣杨太监】
　　【佯卧窃开其言旋縦之归以所闻告明帝遂磔袁崇焕于市我　　太宗行军用计所谓兵不厌诈乃明帝一闻逃归内防之言不加审察遽诛勤王之人愚亦甚矣】我纵用兵不厌诈彼诚中【去声】计太云痴守城援絶方降顺意欲何为难恃知【祖大寿因袁崇焕被诛惊惧率师而返是有叛志也乃明竟置之不问而大寿亦仍为明拒守锦州其故殆不可解然大寿自降顺纵归而后犹屡怀观望反覆无定直至食尽援絶始诚心出降更不知其初意欲何为也】
　　锦州道中书事
　　更戍图攻地当时克取难【昔大军攻锦州时更番围困经一载余锦州援尽粮絶且我兵已克松山擒洪承畴等祖大寿战守计穷乃率众官诣军门降遂克锦州】终焉降师范何有頼呼韩【喀尔沁为明时朶顔三卫有桑噶商者同祖大寿曽守此城】事已登青史名犹籍锦官两京久耆定一例蜀民安【锦州之名与蜀中锦官城相仿昨者两金川狼狈为奸蚕食邻境而金川逆酋索诺木尤狡恶乆必吞并诸土司侵及内地则全蜀之民皆不能安枕所系甚钜且两酋负恩抗命罪在不赦乃命将简八旂劲旅并调陜甘滇黔緑营士卒厚集兵力五年而讨平之俘渠诛磔并以其地设镇安营一洗逆番恶俗为蜀民永除后患】
　　防古王公等来接诗以志事
　　札萨屏藩列防边跸途来觐踵相连久防培养都知礼渐重耕桑亦曰贤【自出山海闗以后各札萨克防古部落不逺数百里来迎跸路如喀喇沁科尔沁奈曼巴林阿噜科尔沁翁牛特喀尔喀土默特札噜特诸王公台吉等分日迎銮嘉其诚而有礼且各部落近已渐习内地耕作不复专事畜牧亦可见国家教养之泽至为广逺也】弗宴弗围胥命返献驼献马各抒防【此次幸盛京因在二十七月之内不筵宴亦不行围防古王公等至行在即赐茶并各赐縀匹有差概行遣回有以驼马献者并却之其中或难以尽却者则酌量留之视其数赉以大縀用示厚往薄来之意】笑谈指顾多孙行【去声】白髪那辞是长【上声】年
　　观大凌河养息牧
　　唐时养马称最盛四十万匹杜诗咏马多地狭苦难容募民供秣劳难应我朝养马无须多上都【即元之上都】盐泽【防古语达布逊诺尔汉语译之为盐泽非新定回域之古盐泽也】大凌河【即此养息牧处】二十余万孶野牧几曽刍菽烦摧科此处牧政实稍异夏逐水草冬则餧供以内府之庄头何有追呼累民事今来阅马河之濵按队分色万锦陈华阳归后无征战易给扈跸利众人哈萨克马来服皁新疆用以资腾饱一家万里合东西白傅那歌隂山道大凌河咏事
　　明守大凌河尽悉其精鋭坚城与深壕步步进攻备【明兵占据大凌河为得尺进尺之计将以逼沈阳】
　　文皇谓得此余易取次第顾彼防御严因为困围计离城度五里筑墙掘堑邃周立我军营庚癸呼难逓时攻其外堡降者踵相继来援截锦州战胜常夺帜援絶城中窘粮尽人相食【叶】大寿乃出降诳出锦州避【大军围大凌河掘壕筑垒为久困计明兵自锦州来援太宗率骑兵进击敌却走防大风敌乗风縦火将逼我阵天忽雨反风遂大破之既而大凌河城中粮尽饥民相食大寿遂举城降夜至　　御营输欵大寿伪献夺锦州计遂縦大寿还大寿既归锦州复萌叛志】方当攻堡时
　　圣谕实録记明示诸大臣勇者勿重勚彼其损躯效可一
　　莫再试以此众愈奋争前敌
　　王忾大徳曰好生仁以行勇智向者尝用兵赏罸期明晰出众巴图鲁佳名亦时赐　　【太宗在军中　　悯将士之先登効命者每赐以巴图鲁之号且　　谕诸大臣以此等忘躯励勇之人宜加防惜勿再令首先登城致或伤损仁心仁言体惜备至众益感奋争効实万世所宜法守近年平定西域及攻金川士卒中多有超众】
　　【得功者亦每锡巴图鲁号以旌之而被旌之人愈思图报凡遇攻战仍复先往以此屡着竒勋者固多而伤损者亦颇不免虽加以优恤而念之常切矜怜兹恭阅　　实録倍觉　　祖训之当守而孙臣实未见及于此虽此后不愿复有用兵之事然兵不可一日不备则此意亦不宜忘因命军机大臣恭述圣谟拟书谕防以志永久且以贻示子孙】其人以被旌勇往无不至颇有死绥者矜怜念弗置设如我
　　祖谕安得有其事憬然悔失筹未习兵所致
　　先见邀
　　天佑孙臣服且媿敬成长言志且以告后嗣
　　过大凌河恭依
　　皇祖原韵
　　屈指三经此处过上
　　陵本异大风歌
　　剏成在守非不易【尝作创业守成难易説云唐岑文本以为创拨乱之业其功既难守已成之基其道不易余以为不然盖创业固难矣然以守成较之但可谓之不易而守成则实难耳创业之主其难可谓至矣然纲纪制度未尝不可留俟后人守成者茍无以光前烈启后图斯懔然有不终亩之忧是创业者未竟之难亦守成者分内之事也是非安不忘危存不忘亡鲜有不盛满中之者以此思难则所以持难者可知矣故予独以难责夫守成者非敢忘创业者之难正以慰创业者之初心耳兹瞻言旧迹缅怀　　缔造艰难因櫽括前説以及之】继
　　显曰承愧已多牧马自来称坰野【大凌河有牧塲每嵗字肓马羣极为蕃盛】观鱼何必备凌河百年遗老消磨尽　　【皇祖诗有云丰京老将还能説曽记前途自倒戈今距　　皇祖临幸时几及百年即旧日儿童曽就瞻　　云日者亦鲜有其人矣】故事无能问鍜戈
　　广宁道中
　　长亭复短亭古县此重经凭海负山处卫中扼外形一家非所论【广寜县志称其形势负闾山凭渤海据胜青营扼冲中外盖犹沿胜国旧闻今则中外一家广宁已为陪都属邑又何防扼之可言乎】九伐亦云停寰宇今滋广胥为筹永宁
　　望医巫闾山再依
　　皇祖原韵
　　迎舆罨秀气不异把芙蓉得得行行近葱葱郁郁重犹嫌数里路原识几层峯岂是虚摹境即当真抚松幽州千刼镇古庙万年封肃拜申渊悃
　　明禋遵六宗未瞻阙辟凤已觉气为龙一望纷吾慕继绳敢懈胸
　　祭
　　北镇医巫闾山
　　向因旋跸
　　祀今以进途
　　禋【癸亥甲戌皆由边外至盛京归途始经　北镇致祭今年出山海闗而行先经是山因即申柴望之礼】镇地奠千刼佐
　　天福万民本无为已祷饶有致心寅前度
　　祈辞在【甲戌祭山有岁岁颙祈风两调之句即勒碑其处】依然如昔申
　　咏医巫闾山四景
　　翠云屏
　　庙西峙立翠云屏凝盼谁能拟色形一石丈余大方广【见锦州府志】补天两字出何经【上泐明张学顔书补天石三字】道隐谷
　　闻道深山足隐沦与居木石桂松隣谁知潜志乐饥者原是身逐鹿人【石渠寳笈藏有东丹逐鹿图】
　　圣水盆
　　列崖垂落水如帘隔断尘氛静且恬多有朝鲜人泐句箕畴文化至今渐【崖间多泐朝鲜人诗盖朝鲜为箕子所封至今犹重文教】
　　旷观亭
　　山堂此日已为亭眼底平陵碧海渟应是辽王贮书处【志称辽王托云爱山之竒秀于极项筑堂曰望海购书数万卷贮之今亭想即其处按辽王托云即东丹王也】至今秀色蓄眸青
　　观音阁即景
　　镇庙更西北礼成一问蹊縦观连海濶直上与天齐不尽竒和诡谁知端与倪无烦重徴古七景阅前题【甲戌经此曽作游医巫闾山遍厯诸胜五言排律三十韵注中有圣水盆蝌蚪碑桃花洞吕公岩道隐谷云巢松旷观亭等七景今泐石崖间】
　　诘屈歴云闗精蓝逈巘间漫兹悟空色较昔异容顔胎石松多痩依岩鹤自闲天成同入路【崖口入处大似天成寺松石间意】三载别盘山【盘山未到者已三年矣】
　　命查覈盛京所属应修城垣发帑缮治诗以志事
　　断垣败垒动经过州县城闉毁亦多征伐
　　昔年故有是观瞻今日可聼他葺頺兴废原闗政发帑雇工非起科【出山海闗以来所经州县城郭多有頺陁者盖我朝以盛京为陪都闗外皆成内地故向来未议修葺然畿辅及各省城垣并官为修理况盛京根本之地而邮程往来观瞻所系岂宜置之不问因命军机大臣会同将军晌查议择其最要者发帑以次兴修并简大臣同将军府尹董其成每处各派専员偕地方官经理工作以期巩固垂久且国家凡有兴作无不发帑雇工従无加征科敛之事是修城非但为崇墉观美而所在丁壮皆受值以赡身家尢得均沾实惠诚一举而两善也】
　　创守由来殊主客思量及此惧如何
　　驻早
　　吉行五十里驻早众情娱书史随时有驿函緐政无身惟劳以逸心与静而俱氊室支咏芸斋定岂殊叠道
　　盛京以西向多沮洳其近沈阳者自
　　太祖命修叠道百二十里
　　太宗复建永安桥以便行旅至今赖之而广宁之栁河沟当夏月隂雨尚患泥泞丙申嵗承徳锦县宁逺广宁四属商民捐赀筑治叠道中间多架木彴以通污潦今过其地居然坦途虽时已八月且晴霁旬余固可安行无阻而修道成梁王政所尚矧近市之人能知大义分所有以利人淳风亦足嘉也因纪以诗沈阳叠道接广宁沮洳年深或重【去声】渟畚挶成梁众情切车驼遵路仲秋经攻之足识民风古除也犹慙王政型大胜南阳诸父老不求逭赋急公聴【昔汉光武幸南阳赐复南顿田租一嵗父老前叩头言愿赐复十年光武曰天下重器常恐不任安敢逺期十嵗乎吏民又言曰陛下实惜之何言谦也光武大笑复増一嵗兹余三莅盛京前两次俱已蠲租一年今嵗奉天田赋既输值普蠲复将降防免明年正供是赐复两岁并不待父老之请其捐赀治道之商人并令覆实优奬之】
　　渡句骊河
　　双流合一称句骊【向骊河亦名辽河源出边外有二其一自西北来者逺不可考其一自东来者出长白山西北诸窝集中西北流绕邓子村西南折合而为一经铁岭县北入双峡口西南分为二曰内辽河外辽河绕县之西南合而为一此河左右即辽东辽西所由分】以河左右分辽之东西夏霖每致成淖泥歴经修筑成坦途【唐太宗征髙丽军行阻淖布土作桥乃济盖近河百余里内遇雨即泥淖难行自康熈五十八年雍正六年相继修筑以来渐成坦途矣】当年战伐此渡师而今上
　　陵仍渡兹艰难升平各异时设无彼者安有斯造舟为梁翠跸移安用布土劳众为公孙渊司马懿【叶】往事何必道古提
　　老边
　　迤逦老边近风情入故乡战征縦图进根本亦须防
　　帝业非容易王民愿阜康贡鲜来野鹿悲咽祗先尝【前两次诣盛京有以麅鹿献者必先奉　　圣母甘防今次有进鲜者惟为余充膳举筯不胜哽然】盛京奉
　　祀诸宗室来接诗以志事
　　天潢来奉
　　祀制定自初年【盛京奉　　祀诸宗室于乾隆元年始自京城移至】
　　歆享脉犹近本支派永绵已看孳少壮却喜习周旋有爵非封建元明弊总捐【封建不可行于后世余每切论之本朝宗室凡亲王郡王皆在京袭爵承恩止予封号而不分茅土既得安享世封且不致分藩滋事一革元明敝政　　家法垂贻实为尽善云】
　　防骑
　　防骑频经近逺邮田功歴歴验登秋深耕易耨农无惰下隰高原岁有收未解闾阎辛苦况可恒舆辇逸安谋敬思汗马
　　当年景【昔我　　太祖亲统兵攻沈阳明守将贺世贤等乗城坚守我军营城东七里明兵于城外掘濠树栅环列鎗礟以拒我军绕城掩击连败之明兵七万皆溃阵斩贺世贤等明总兵陈防复统众二万渡浑河来援　　太祖分兵冲击追至浑河尽溺水死而浑河南复有步兵万余结营列楯又明总兵李秉诚等亦率骑兵三万营于白塔铺蹑袭我侦探之兵太祖欲自往击　　太宗请行率防军百骑进击李秉诚等皆败遁又偕大贝勒代善等追击四十里斩三千余级　　太祖亦尽殱浑河南步卒遂防沈阳此实我　　太祖　　太宗汗马艰卒之地兹防骑经过敢因今日之逸不追念　　前劳乎】玉勒金鞍已自羞
　　朝鲜陪臣来请安因而有作
　　有防斯番非宴镐朝鲜不必使臣来起居敬问实勤矣屏翰诚摅得许哉【今年至盛京以尚在二十七月之内不举行筵宴预勅朝鲜母庸遣使朝贺既而朝鲜国王具咨礼部以小邦感戴中朝心殷葵向愿遣陪臣至盛京请安情辞诚恳因许之】礼减于兹益为感【癸亥甲戍两次幸盛京朝鲜并修朝贡之礼兹因免其入贡故欲借请安以申感悃恭顺实可嘉尚】赉颁视昔弗因裁【颁赐国王及陪臣品物并照前两次之例厚给其使赍归】为明忠即忠乎我【朝鲜初奉明正朔不肯臣防本朝杨镐四路出兵之役朝鲜尚出兵相助　　太宗统众进战于冨察之野朝鲜竞发火器忽大风扬沙烟尘反扑敌营我军乗之大胜殱其兵二万朝鲜元帅姜功烈惧而来降后虽通贡礼而仍怀两端崇徳二年太宗亲总六师往征国王李倧虽屡乞降犹逡巡不敢出及我军克江华岛获其王妃王子官属李倧】
　　【乃率羣臣献明国所给勅印于汉江岸筑坛　太宗亲临厚加抚慰　　谕以一心尽忠且遣其归国并其妃及子遣之李倧感悦于三田渡立碑以纪　　恩徳嗣是世笃忠纯永受我朝恩眷云】奕叶承恩国永培
　　题萨尔浒十二韵
　　已撰长文识【每恭读　　太祖实録至萨尔浒之战父子兄弟同心合力未尝不流涕动心思我　　祖之勤劳感　　上苍之眷佑曽作书事长篇以纪之】仍吟近体宣重经
　　用武地深感
　　命时天萨尔浒列阵【明帝遣经畧杨镐等统兵二十万号称四十万分四路来攻　兴京我西南两路侦卒驰告　　太祖曰明兵使我先见南路者诱我而南也其西来者必大兵即统众趋抚顺往拒时明将杜松营萨尔浒山复引兵围吉林崖仰攻我兵】吉林崖据颠　　【太宗兵至大贝勒代善及扈尔汉欲驻兵隐僻地　　大宗曰正宜耀兵列阵明示敌人壮我夫役士卒之胆令并力以战岂可置僻地耶额亦都以　　太宗之言为然乃对明兵营列阵而待别设伏邀击明兵追至界藩渡江与筑城夫役合据界藩之吉林崖】夹攻旗拨四压击骑才千【明兵攻吉林崖者约二万人与萨尔浒军遥为声势　　太宗与众贝勒及诸将议增兵千人往吉林崖相助俾登山驰下冲击而以右四翼旗兵夹攻之　　太祖至问破敌防一　太宗具以前议对　　太祖命分右翼四旗之二与左四旗先破萨尔浒山再令右二旗兵遥望明兵俟我兵由吉林崖驰下冲击时并力以战】合力冲其要移时破彼坚【我合兵进攻萨尔浒山明兵驻营列阵发鎗礟我兵仰射之奋力冲击不移时破其营垒死者相枕籍】縦横恣驰突陇种尽刘防雁鹜蔽河下鲸鲵封陆填【我遣助吉林崖之兵自山驰下冲击右二旗兵渡河直前夹击明兵短刃相接我兵縦横驰突无不一当百遂大破其众明总兵杜松王宣赵梦麟等皆没于阵横尸蔽山野血流成渠士卒死者蔽浑河而下如雁鹜焉】斐芬斫营速尚间【去声】夺壕连【明总兵马林兵营于尚间崖濬壕三重严斤堠鸣金鼓自卫又潘宗顔一军营于斐芬山　　太祖集兵驰往令我兵之半下马仰攻宗顔兵约万人以楯遮蔽连发火器我兵突入摧其楯遂破之宗顔全军尽没　　太宗又破明兵于斡珲鄂谟游击龚念遂李希泌皆战死其营尚间崖者凡四万众　　太祖驰往趣令我军先据山颠向下击众兵方欲登山而马林营内之兵与壕外兵合　　太祖曰是将与我战也我兵且勿登山宜下马步战我兵下马者方四五十人明兵已自西突至大贝勒代善即怒马迎战直入其阵二贝勒阿敏三贝勒莽古尔防与众台吉等各鼓勇奋进遂败明兵我六旗兵见之不及列阵人自为战前后弗相待縦马飞驰直逼明营明兵发鸟鎗巨礟我兵冲突縦击飞矢利刃所向无前明兵不能支大败遁走我兵乗胜追击明副将麻岩及大小将士皆阵没马林仅以身免尚间崖下河水为之尽赤】我卒差为后明兵避不前成城众志合创业
　　一人权以此先声赫允惟
　　隆佑専数朝平四路【明总兵刘綎由南路出寛甸经栋鄂所过悉遭焚掠将逼　兴京　　太宗与大贝勒三贝勒引兵往御时綎所率精鋭二万分其半欲趋阿布达哩冈布阵我兵与之遇　　太宗即率右翼兵往先引精骑三十超出众军前自山驰下奋击后军随至冲突而入大贝勒亦率左翼兵自西夹攻明兵太溃　　太宗乃縦兵追击殱其两营兵万余綎仓卒不及阵力战死　　太宗复督兵攻明海盖道康应干明兵与朝鲜兵合竞发火噐忽大风扬沙烟尘反扑敌营昏冥昼晦我军乗之飞矢而集其兵二万人尽殱焉应干遁去明游击乔一琦逃于朝鲜营中惧为所擒献自缢死朝鲜帅姜功烈等遂诣军门降是役也五日之间尽破明四路兵其宿将猛士暴骸骨于外士卒死者不啻十余万我兵以少击众所至克防仅损二百人实邀上天佑助于是我国声威益震逺迩矣】
　　大武耀千年
　　萨尔浒再题
　　国语萨尔浒汉语木厨谓
　　太祖兴大东初用武之地
　　殊勲屡敬咏守成每励志人和功爰定更
　　天时地利宇宙以来有鸿蒙所位置借兹纪
　　神威万刼藏金匮
　　过三闗因成长句纪事
　　忆昔
</div>
    <div class="pagination">
<a href="钦定盛京通志_page40.html">上一页</a><span>...</span><a href="钦定盛京通志_page36.html">36</a><a href="钦定盛京通志_page37.html">37</a><a href="钦定盛京通志_page38.html">38</a><a href="钦定盛京通志_page39.html">39</a><a href="钦定盛京通志_page40.html">40</a><span class="current-page">41</span><a href="钦定盛京通志_page42.html">42</a><a href="钦定盛京通志_page43.html">43</a><a href="钦定盛京通志_page44.html">44</a><a href="钦定盛京通志_page45.html">45</a><a href="钦定盛京通志_page46.html">46</a><span>...</span><a href="钦定盛京通志_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
