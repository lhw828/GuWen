<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 325 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 325 页/共 388 页</h1>
    <div class="content">　　陈希颖　侯官人。至道中，为果州户曹。有税官贪墨，同僚恶之，无与言者。希颖时责数之，遂坐有隙巳！税官秩满治装，其小吏言于郡将，曰：“彼箧多金，可发也。某尽知其处。”郡将付希颖验实，希颖曰：“当其居官，不能惩也。比去，乃以吏言陷其长乎？”因密授意税官，税官得尽易置其箧。及行，希颖率吏伺于途，语吏曰：“孰箧有金，尽拘留之，他可悉纵遣。”及送郡，启视箧，则无金。希颖后人登第者三世二十人，孙襄其一也。[HT6SS]《闽书》
　　襄　字述古。少孤，能自立，与陈烈、周希孟、郑穆为友。时学者沉溺于雕琢之文，所谓知天尽性之说，皆指为迂阔，而莫之讲。四人者始相与倡道于海滨，闻者卒从而化，谓之四先生。举进士，调浦城主簿，摄令事。民有失物者，贼曹捕偷儿至，数辈相撑拄。襄曰：“某庙钟能辨贼；犯者扪之，辄有声，余则否。”乃阴涂以墨，而以帷蔽之。命群盗往扪，独一人手无所污。扣之，乃为盗者，畏钟有声，不敢触，遂服罪。知河阳县，富弼为郡守，一见即礼遇之。襄留意教化，进县子弟于学，或谗于弼，弼以语襄，襄曰：“公苟有惑志，何名知己？”益讲说不少懈，弼由是愈奇之。及入相，荐为秘阁校理，知常州。运渠横遏震泽，积水不得北入江，为常、苏二州病。襄度渠之丈尺与民田步亩，定其数，授以浚法。未几，遂削望亭古堰，水不复积。入为开封府推官，盐铁判官，知明州，同修《起居注》。知谏院，改侍御史，知杂事。论青苗法不便，曰：“臣观制置司所议，莫非引经以为言，而其实则称贷以取利。事体卑屑，贻中外笑。是特管夷吾、商鞅之术，非圣世所宜行。望贬斥王安石、吕惠卿以谢天下。”不听，乞补外。帝惜其去，留修《起居注》。逾年，知制诰，寻直学士院，安石益忌之。出知陈州，徙杭州，以枢密直学士知通进银台司，兼侍读，判尚书都省。卒年六十四，赠给事中。襄在经筵时，神宗顾之甚厚，尝访人材可用者，襄以司马光、韩维、吕公著、苏颂、范纯仁、苏轼至于郑侠三十三人对。谓光、维、公著皆股肱心膂之臣，不当久外；谓侠愚直敢言，发于忠义，投窜瘴疠，朝不谋夕，愿使得生还。帝不能尽用。《宋史》
　　宇　字伯爱，襄诸孙。自宜兴徙常熟，以父台簿遗泽，为莆田尉。得剧贼，格当沾赏。宇愀然曰：“吾其可藉人命为自进之阶？”卒辞之。调绍兴司法。隆兴中，改知富阳县，分差镇江府粮料院，知湖州，提辖行在，榷货务，知房州，归卒，年六十一。宇孝友廉洁，居母丧，须发尽白。抚爱诸弟，每食必同席，俸禄不入私室，家无金银之器。常自谓先世以清白遗子孙，岂惟富不可求，亦所不愿也。《琴川志》
　　垲　字子爽，襄曾孙，占籍嘉兴。端平二年登第，累官右文殿修撰，知平江府，兼淮浙发运使。以户部侍郎赵必愿举，诏特转一官，迁大府卿，官终端明殿学士，谥清毅。垲为司农时，尝上疏请进恬退，斥容悦，以励士大夫廉耻，养难进易退之风。知太平州，请蠲诸郡灾伤，又发公帑，代三县输折丝帛钱五十万九千三百六十余贯。屡历麾节，军民爱戴，而尤乐荐士。著《可斋瓿稿》二十卷。万历《府志》
　　王　平　侯官人。少力学，以经术游江淮之南，为学者所归。举天禧三年进士。为许州司理参军，活疑狱当死者数人。知分宁县，入为审刑详议官，数辨疑似上前。迁尚书都官员外郎，通判荆南府。寻召为侍御史，排斥党幸。每承上问，言人不能无过，若以古绳墨治之，世殆无全人，要之忠信而已。忠信虽有过，尚足用也。奏书殿中，疾作，归不起。仁宗悼悯，赙之金帛，官其一子。平故游颖州，乐之，其卒也，遂葬于颖阴。子回、向、固、同、冏，御其毋家焉，遂为颖阴人。《闽书》回、向自有传，见《儒林》。
　　陈　烈　字季慈，侯官人。性介僻，笃于孝友。居亲丧，勺饮不入口五日。自壮及老，奉事如生。学行端饬，动遵古礼。里中人敬之，冠昏丧祭，请而后行，从学者常数百。贤父兄训子弟，必举烈言行以示之。尝以乡荐，试京师不利，即罢举。仁宗屡诏之，不起，曰：“吾学未成也。”公卿郡守称其贤。嘉祐中，以为本州教授。欧阳修言于朝，召为国子直讲，皆不拜。元祐初，部使者申荐之，诏从其尚，以宣德郎致仕。明年，复教授本州。在职不受廪俸，家租有余，则推以济贫乏。卒年七十六。《宋史》
　　周希孟　字公辟，侯官人。通《五经》，尤邃于《易》。知州刘夔、曹颖叔、蔡襄皆亲至学舍质问经义。既而部使者相继论荐，诏赐粟帛，授将仕郎，试国子监，四门助教，充本州学教授，三表力辞，不许，卒。门人曾伉等七百人相与塑像祠之于五福寺。有《诗义》、《春秋义》并《文集》。正德《府志》
　　郑　穆　字闳中，侯官人。性醇谨好学，读书至忘栉沐，进退容止必以礼，门人千数。与陈襄、陈烈、周希孟友，号四先生。举进士，四冠乡书，遂登第。积官太常博士，外补通判汾州。熙宁三年，召为岐王侍讲，嘉王出阁，改诸王侍讲。府僚阙员，御史陈襄请择人，神宗曰：“如郑穆德行，乃宜左右王者。”凡居馆阁三十年，而在王邸一纪，非公事不及执政之门。讲说有法，二王咸敬礼焉。元丰三年，出知越州。先是，鉴湖旱干，民因田其中，官籍而税之。既而连年水溢，民逋官租积万缗，穆奏免之。未满，告老，管勾杭州洞霄宫。元祐初，召拜国子祭酒，每讲益无间寒署，诸生皆尊其经术。三年，扬王、荆王请为侍讲，罢祭酒，除直集贤院，复入王府。荆王薨，为扬王翊善。太学生乞为师，复除祭酒，兼徐王翊善。四年，拜给事中。五年，除宝文阁待制，皆兼祭酒。六年，请老，提举洞霄官，敕过门下给事中。范祖禹言：“穆虽年出七十，精力尚强，祭酒居师资之地，正宜处老成，愿毋轻听其去。”不报。太学之士数千人以状诣司业，又诣宰相请留，亦不从。于是公卿大夫各为诗赠其行，空学出祖汴东门外，都人观者如堵，叹未尝见。明年卒，年七十五。子璆，军事推官。[HT6SS]《宋史》
　　郑　洙　字教生，侯官人。景祐中，擢三礼科，仕至虞部郎中，号东山先生。初，本州有孔子庙而无学，洙与试助教黄询武等请于权州事谢微，表请于朝，遂立学于宣圣庙。及洙赴举，陈襄送之诗，有曰：“荥阳才子东山客，满腹精神太英特。谈天词藻驾曹王，炙地声华压元白。”盖未仕时已重士林矣。卒，祠于学。正德《府志》
　　方　寘　侯官人。皇祐间，官钤辖，领前锋，以征蛮寇侬智高，平广南功，升都护。条奏安边七事：一选将帅以镇蛮疆，二清虚冒以招精壮，三收民心以固本根，四行屯田以减馈运，五募土兵以代守戍，六设烽塘以防蛮变，七明赏罚以肃军威。仁宗嘉纳之，累进少保、金紫光禄大夫。元祐间卒，赐祭葬。寘豁达识大体，治军严肃，凡有颁赐，悉分给士卒，人乐为用。卒后，乡人祭之于社，屡显灵异。《福建通志》
　　郑　强　字南美，侯官人。崇宁五年进士。任萍乡令，洁修勤勚。邑多瞽民。强谓县势形如飞凤，凿双池县南，以象两目，民少瞽者。虞溪水涨，堤障之，民号“郑公陂”。有厉鬼为祟，创南源寺镇焉。迁知汀州，兴学择师儒，谆复教诲，人文聿兴。后郡人立祠祀焉。[HT6SS]《闽书》参正德《府志》
　　陆　蕴　字敦信，侯官人。少知名，登进士第，为太学《春秋》博士。崇宁中，提举河北、两浙学事。召对，拜礼部员外郎，转吏部，迁辟雍司业，太常少卿。议原庙不合，黜知瑞金县。还，为太常，进国子祭酒，中书舍人，迁大司成，擢御史中丞。蕴颇论事，尝言“御笔一日数下，而前后相违，非所以重命令。辅相大臣，宦官戚里，赐第营筑，纵撤民居。县官市材于民，而不予直。贵游子弟，以从官领闲局，奉朝请，为员猥多，无益于事。又赐予过制，中外用度，多于赋入。数幸私室，乖尊卑之分，亦非臣下之福。”其言皆中时病。以龙图阁待制知福州，改建州，加显谟阁直学士，引疾提举鸿庆宫。方二浙用兵，旁郡皆缮治守备，蕴闻命就道，使者劾为避事，夺职。稍复集英殿修撰，卒。弟藻，字敦礼，由列曹侍郎出知泉州。时蕴方知建州，过廨，合乐燕饮，邦人以为盛事。《宋史》参《闽书》
　　张　觷　字柔直，福州人。《通志》作怀安人，即今侯官。举进士，为小官，不与世诡随。时蔡京当国，求善训子弟者，觷适到部，京族子应之，以觷荐，觷再三辞不获，遂即馆。严毅耸拔，意度凝然，诸生已不能堪，忽谓之曰：“汝曹曾学走乎？”诸生骇问，觷曰：“天下被而翁破坏至此，旦夕贼来，先至而家，汝曹惟有善走，庶可逃死尔。”诸子大惊，告京曰：“先生心恙。”京矍然曰：“此非汝所知也。”即见觷深语，觷慷慨言曰：“宗庙社稷，危在旦夕。”京敛容问计，觷曰：“宜亟引耆德老成，置诸左右，以开导上心，罗天下忠义之士，分布内外为第一义尔。”京因扣其所知，遂以杨时荐。于是召时。觷后守南剑州，会范汝为陷建州，遣叶彻寇南剑，时统制官任士安驻军城西，不力战。觷独率州兵与战，分为数队，更迭交战。彻中流矢死，众败走。觷知士安惧无功，函彻首与之，曰：“贼必再至，非与大军合力，不能破也。”士安大喜，遂驰报诸司，谓已斩彻。未几，彻二子举引众来攻，士安与州兵夹攻，大败之，城赖以全。以直龙图阁知处州，荡平余寇，进秘阁修撰。卒后庙食邵武。《宋史》
　　黄　珪　字元功，侯官人。政和中，辟海宁盐官、县丞。时方腊乱后，给复三年，并停盐法。后复举行，帅府属珪。珪尽呼邑父老，谕之，曰：“有司持此以供公，吾宽若，程督免若追胥，若亦乐输耶？”众感泣，逾月而办。绍兴中，累迁吏部郎，研究博洽，嗜学不倦。平昔寓止，必大书“诚意正心”四字于座右。官杭日，外台有缘宦寺进者，欲荐珪，珪却之。在吏部时，中执法使所亲语之，曰：“将屈公再入台中。”珪曰：“起居中丞某，小人也，乃班从官首；某，小人也，乃班庶官，此二人汙人眼目，败人名节，如何不击去。如某安用之？”其卒也，张九成铭其墓。《闽书》、《浙江通志》合纂
　　刘　正　字道纯，侯官人。建炎间，知尤溪县，廉明不阿。绍兴初，建、剑寇起，正训练民兵卫之，弓手余招酗酒，跃马入队扰其众，队长不能止，正斩以徇，部下肃然。未几，乡民林悌、郑郁招集亡命欲为乱，正廉得，执戮之。官终朝散大夫。《闽书》
　　林安宅　字居仁，侯官人。绍兴中知新昌县。改建学宫，置田养士，诸废坠无不修举，筑东堤以御水患，浚七星井，开孝行砩，决县渠自南门入郭，出西门与砩水合，以溉民田。新昌人称“县令自宋中兴以后，安宅为最。”迁户部郎中。孝宗即位，擢左司郎中，试右谏议大夫，迁同知枢密院事，兼权参知政事，端明殿学士。诰词称其“刚毅直谅，凛然立朝，有古诤臣之节，敏于从政，为时良吏之师。”弟安国，官承议郎，监察建康府，榷货务。[HT6SS]《闽书》、《于越新编》合纂
　　彭元达　字宣仲，侯官人。绍兴中知惠安县。值兵戈凋弊之后，讲求利病，军需百费，调度有方，迁邑学于旧址。及去，惠人祀之学东庑。官终朝散郎。《闽书》
　　刘师尹　字伯任，侯官人。为汀州录事参军。汀州判向士俊者，残忍专决。绍兴庚辰，长汀安仁保民赖福高等，不堪县官科扰，不肯承应。邑士刘亮以科扰之害，诉之版曹，长汀宰陈梦远囚而辱之。福高等惧，谋出亮，适古田城权巡简张士先督租下里，因留以质。士俊与梦远张皇事势，加以叛逆，檄正将谢宣，以亮示之。宣志于立功，斩亮以徇，杀千余人，焚毁数百家。梦远又诬郡庠生叶椿等与贼交通，追逮旁午，系累其父母、亲戚，锻炼如大辟。师尹与士俊抗辩再三，士俊怒，益督急。师尹取欵状，书尾曰：“宁可弃官，不肯陷人。”遂纳禄去。后帅司体究得实，梦远、士俊俱镌秩，椿等获免。邦人德帅尹，绘像祠之。[HT6SS]《闽书》
　　陆　楠　字国材，侯官人。绍兴末，知兴化县。隆兴二年旱，楠赤日当空，步行七十里，为民请命。忽然云起，甘澍通夕。《闽书》
　　黄　洽　字德润，侯官人。隆兴元年，试春官，赐第二人及第。授绍兴府观察判官，秩满就铨选，不用。前名例谒庙堂，宰相陈俊卿白于上，改宣义郎，除国子博士，通判福州奉祠，召为太常丞。请外，孝宗方厉精求治，曰：“黄洽厚德，方任以事。”不许。当对，奏三事：备事莫若储才，士卒当练其心，军政必预为谋。上矍然。洽徐奏愿戒饬州郡，毋烦扰以致寇，毋轻易以玩寇，寇扰而后定，伤根本多矣。由秘书郎迁著作郎。上谕词臣：“秘阁储英俊，为异时公卿用行，黄洽词可及之。”除右正言。首奏：谏臣非具员，朝政有阙，当尽言。上许之。除侍御史。一日，特诏：诸路奉行荒政不虔，差官按视安集。洽亟奏：使者一人兼二三路，不过阅图帐，户口多寡，地理辽邈，安能遍历。莫若专责常平，名正而职举，事分而察精。又奏：艺祖惩藩镇偏重，不欲兵民之权，聚于一夫。今使主兵官兼郡寄，是合兵民权为一，且属边徼，偏重尤甚。上嘉纳。洽所论列，未尝捃摭细故他慝，以累其终身。除右谏议大夫。洽在经筵，言：“宰相代天理物，要在为国得人，人主之命相，任则勿疑。宰相重则朝廷尊，朝廷尊则社稷安。宰相抡才任职，当尽公心。君子进则庶职举，庶职举则天下治。”上首肯再三，乃曰：“卿如良金美玉，浑厚无瑕，天其以卿为朕弼耶！”除御史中丞，再除参知政事。上曰：“卿每告朕用人，今卿居用人之地，不可不勉。”上因商榷除目，洽罄竭无所顾避，上大喜曰：“五十年无此差除。”除知枢密院事，洽累章求去，许之。除资政殿大学士，知隆兴府。光宗受禅，屡乞归田。庆元二年致仕。洽常言：“居家不欺亲；仕不欺君；仰不欺天，俯不欺人；幽不欺鬼神；何用求福报哉？”六年七月薨，年七十九，赠金紫光禄大夫。洽质直端重，有大臣体，两朝推为名臣。有《文集》、《奏议》八十五卷。《宋史》
　　陈　衡　字公权，侯官人。父僖，为军掌籍。靖康初，福州军乱，杀守臣柳廷俊。朝廷将致讨，僖抱籍焚之，家人恐祸及，僖曰：“以一身易百千人命，所甘也。”衡质直严重，对妻子未尝见齿，居乡敛退乐易，惟恐失色于人。曲直弗白，责逋于人，愧若己负。子孔硕，历官有名矣，而训饬弥厉，平居告语，要归于守道、循理、爱人及物之意。其卒也，市里如悲亲戚。《闽书》子孔硕，自有传，见《道学》。
　　王　亘　字伯通，侯官人。淳熙中为博罗令。勤于吏事，修筑随龙、苏村二堤。后知南恩州，力苏民瘼，民思仰之。《闽书》
　　林颖秀　字实之，侯官人。淳熙间，为永康令。强敏有干略，邑事不劳而办，父老以为三十年所罕有。《闽书》
　　陈　韦华　字子华，侯官人。父孔硕，为朱子、吕祖谦门人。韦华让父郊恩与弟韦长，登开禧元年进士第，从叶适学。嘉定十四年，贾涉开淮阃，辟京东河北干官。十五年，淮西告捷，韦华策金人必专向安丰，而分兵缀诸郡，使卞整、张惠、李汝舟、范成进，各以其兵屯庐州以待之。其后金人果犯安丰，韦华如盱眙犒师，改淮东制置司干办公事。再如盱眙，见刘王卓，调卞整、张惠、范成进、夏全诸军应援捣虚，皆行韦华之策。遂有堂门之捷，俘其四驸马者。迁将作监丞，历仓部员外郎。绍定二年冬，盗起闽中，帅王居安属韦华提举四隅保甲，韦华有亲丧，辞之。转运使陈汶、提举常平史弥忠告急于朝，谓非韦华莫可平。明年，以宝章阁直学士起复，知南剑州，提举汀州、邵武军兵甲事，兼福建路招捕使。韦华籍土民丁壮为一军。沙县紫云基告急，沙县破，贼趋邵武，势益炽。诏韦华兼福建路招捕使。贼急攻汀州，淮西帅曾式中调精兵三千五百人，由泉、漳间道入汀，击贼于顺昌，胜之。六月，兵大合。七月，韦华亲提兵至沙县、顺昌、将乐、清流、宣化督捕，所至克捷。九月分兵进讨。十月，进攻五贼营砦，平之。十一月，破潭瓦石祭，夷其巢穴。十二月，诛汀州叛卒，谕降连城七十有二砦。汀境皆平。进右文殿修撰，招捕使，兼知建宁府。衢州寇汪徐来二破常山、开化，势张甚，韦华命淮将李大声提兵七百，出贼不意，夜薄其砦，贼出迎战，见算子旗，惊曰：“此陈招捕军也。”皆大哭。急击之，衢寇悉平。六年，进宝章阁待制，知隆兴府。赣寇陈三枪据松梓山砦，出没江西、广东，所至屠残。韦华奏遣将刘师直扼梅州，齐敏扼循州，自提淮西兵及亲兵捣贼巢穴。端平元年二月至赣，齐敏、李大声所至克捷。三月，分兵守大石堡，截贼粮道，遂破松梓山，三枪与余党缒崖而遁。韦华亲督诸将薄松梓山，贼悉精锐下山迎敌。韦华军步骑夹击，又纵火焚之。士皆攀崖上，贼巢荡为烟埃，贼首张魔王自焚，斩千五百级，三枪遁，余众尚千人，薙狝略尽，三枪至兴宁，就擒。初，贼跨三路数州六十砦，至是悉平。诏曰：“韦华忠勤体国，计虑精审，身任讨捕之责，江闽东广，讫底宁辑。”乃进权工部侍郎，仍知隆兴，兼江西安抚使。未几，为工部侍郎，改江东安抚使，知建康府行宫留守。二年，迁工部尚书，依旧江东安抚使，知建康府。十月，诏选猛将精兵，相视缓急，据地利，遏要冲，以伐奸媒。嘉熙元年，进焕章阁学士。四年，加徽猷阁学士，知潭州，荆湖南路安抚使。淳祐四年，拜端明殿学士，寻拜参知政事，兼同知枢密院事。九年，以观文殿学士，福建安抚大使知福州，五上章辞，以旧职提举洞霄宫。景定元年，复授福建安抚大使，兼知福州。久之，力请致仕。明年卒，年八十有三，赠少师，谥忠肃。《宋史》
　　林行可　字可叔，侯官人。乾道八年进士，知尤溪县。时值政务蠹坏，铨曹无肯就注拟者，诸司以行可荐。至官，修政事，办财计，禁苛扰，振士风，其政治皆可遵行。万历《府志》
　　杨宏中　字克甫，福州人。按：以侯官籍登进士第。弱冠补国子生。时韩侂胄窃弄国柄，引将作监李沭为右正言，首论罢赵汝愚。中丞何澹、御史胡竑章继上，窜汝愚永州。国子祭酒李祥、博士杨简连疏捄争，俱被斥。宏中曰：“师儒能辨大臣之冤，而诸生不能留师儒之去，于谊安乎？”众莫应，独林仲麟、徐范、张道、蒋传、周端朝五人愿预其议，遂上书曰：“臣窃见近者谏臣李沭论前宰相赵汝愚，数谈梦兆，擅权植党，将不利于陛下，以此加诬，实不其然。汝愚乞去，中外咨愤，而言者以为父老欢呼，蒙蔽天听，一至于此。章颖力辨其非，首遭斥逐，闻者已骇。既而祭酒李祥、博士杨简相继抗论，毅然求去，告假几月。善类皇皇，一旦有外补之命，言者恶其扶植正论，极力牛氐排，同日报罢，六馆之士为之愤惋涕泣。今李沭自知邪正之不两立，而公议之不直已也，乃欲尽去正人，以便其私，于是托朋党以罔陛下之听。臣谓二人之去，若未足惜，殆恐君子小人消长之机，于此一判，则靖康已然之监，岂堪复见于今日邪？陛下厉精图政，方将正三纲以维人心，采群议以定国是，遽听奸回，概疑善类，此臣等之所未谕也。臣愿陛下精加宸虑，特奋睿断，念汝愚之忠勤，察祥、简之非党，灼李沭之回邪，明示好恶，旌别淑慝，窜李沭以谢天下，还祥、简以收士心。臣虽身膏鼎镬，实所不辞。”书奏，不报，缴副封于台谏侍从，侂胄怒，坐以不合上书之罪。六人皆编置，以宏中为首，将窜之岭南。中书舍人邓马日上书救之，不听。右丞相余端礼拜于榻前至数十，丐免远徙，上恻然，许之，乃送太平州编管，天下号为六君子。嘉泰三年，放还。开禧元年，宏中登进士第，教授南剑州。太守余嵘，故相端礼子，与之相得甚欢。侂胄诛，先以言得罪者，悉加褒录。嘉定元年，特迁宏中一秩，亦不拜。六年，以嵘与汪达、赵彦橚荐，授户部架阁。俄迁太学正。八月夏旱，上封事，指切无隐。迁武学博士，改宣教郎。时谏官应武论一学官，宏中季试策士，及其故，武闻而衔之，秋戊，祀武成王，祭酒行事。故事，博士摄亚献，至是，不命宏中，宏中白于祭酒。于是武劾宏中，遂通判潭州，以亲老，请祠，差知武冈军。未受，卒，年五十三。《宋史》
　　徐　范　字彝父，侯官人。少孤，刻苦，授徒以养母。与兄同举于乡，入太学，未尝以疾言遽色先人。丞相赵汝愚去位，祭酒李祥、博士杨简论救之，俱被斥逐。同舍生议叩阍上书。书已具，忽夜传韩侂胄将置言者重辟，范之友劝止之。范慨然曰：“业已书名矣，尚何变？”书奏，侂胄果大怒，谓其煽摇国是，各送五百里编管。范谪临海，与兄归同往，禁锢十余年。登嘉定元年进士第，授清江县尉，辟江淮制置司准备差遣。属边事纷纠，营砦子弟募隶军籍者未及涅，汹汹相惊。一夕秉烛，招刺千余人，踊跃争奋。差主管户部架阁，改太学录，迁国子监主簿。入对，言“时平不急之务，无用之官，犹当痛加裁节。矧多事之秋，所贵全万民之命，纾一时之急，独奈何坐视其无救，而以虚文自蔽哉？愿惩既往之失，废无用之文，一意养民，以培国本。”匄外，添差通判泽州。湖湘大旱，振救多所裨益，知邵武军。寻召赴行在，言“功利不若道德，刑罚不若恩厚，杂霸不若纯王，异端不若儒术，谀佞不若直谏，便嬖不若正人，奢侈不若诗书，盘游不若节俭，玩好不若宵衣旰食，穷黩不若偃兵息民。是非两立，明白易见，几微之际，大体所关，积习不移，治道舛矣。迁国子监丞，徙大常丞，权都官郎中，改秘书丞著作郎，起居郎，兼国史编修，《实录》检讨，以朝奉大夫致仕。卒，赠朝请大夫，集英殿修撰。《宋史》
　　郑性之　字信之，初名自诚，福州人。按：以侯官籍登进士第。嘉定元年进士第一，历官知赣州，改知隆兴府，后知建宁府。端平元年，召为吏部侍郎，入对，言“陛下大开言路，以通壅蔽，心苟爱君，谁不欲言？言不切直，何能感动？譬如积水，久壅一决，其势必盛，其声必激。故言者多，则易于取厌，言之激，则难于乐受。若少有厌倦，动于词色，则谗谄乘间，或不自知矣。”又言“愿陛下明诏百辟，涤去旧污，一以清白相师，毋招谤议，则朝纲肃而国体尊矣。”擢左谏议大夫，言“台臣交章互诋，愿陛下监古今天下安危之变，君子小人消长之机，公以处之，乃得其当。况夫听言之道，宜以事观。果有关国体，有补治道，有益主德，则言之过激，夫亦何伤？彼虽采名，我实有益。惟虚心纳善，若决江河，则激者自平矣。拜端明殿学士，签书枢密院事，寻知枢密院事，兼参知政事，加观文殿学士，致仕。宝祐三年卒，谥文定。性之少从朱子学，治郡所至，务崇教化、厚风俗，为民去害就利。民有骨肉争讼，晓谕敦切，不事刑威。著有《端平奏议》，及与陈均司修《宋编备要》行于世。[HT6SS]《宋史》参正德《府志》
　　王伯大　字幼学，福州人。按：以侯官籍登进士第。嘉定七年进士，历官国子正。知临江军，岁饥，振荒有法，迁国子监丞，知信阳军，改知池州，兼权江东提举。久之，依旧直秘阁，江东提举常平，仍兼知池州。端平三年，召至阙下，迁尚书右郎官，寻进直宝谟阁枢密副承旨，兼左司郎中。进对，言“人主之患，莫大乎处危亡而不知，人臣之罪，莫大乎知危亡而不言。陛下亲政五年于兹，盛德大业，未能著见于天下，而招天下之谤议者，何其籍籍而未已也。议逸欲之害德，则天下将以陛下为商纣、周、幽之人主，议戚臣近习之挠政，则天下将以朝廷为恭、显、许、史、武、韦、仇、鱼之朝廷，议奸俦佞朋之误国，则天下又将为汉党锢，元祐党籍之君子。数者皆犯前古危亡之辙迹，陛下诚能布所失于天下，而不必曲为之回护。凡人言之所不贷者，一朝赫然而尽去之。务使蠹根悉拔，孽种不留。如日月之更，如风雷之迅，则天下之谤，不改而自息矣。陛下何惮何疑而不为此哉？”又极言边事，曲尽事情。以直宝谟阁知婺州，迁秘书少监，拜司农卿，复为秘书少监，进太常少卿，兼中书门下，检正诸房公事，迁起居舍人，升起居郎，兼权刑部侍郎。臣僚论罢，以集英殿修撰提举太平兴国宫，起，再知婺州，辞免复旧祠。淳祐四年，召至阙，授权吏部侍郎兼权中书舍人，寻为吏部侍郎，仍兼权中书舍人，兼侍读，时暂兼权侍右侍郎，兼同修国史实录院同修撰，权刑部尚书事。七年，拜端明殿学士，签书枢密院事，兼权参知政事。八年，拜参知政事，以监察御史陈垓论罢，以资政殿学士，知建宁府事。宝祐元年，卒。《宋史》
　　陈　旦　怀安人即今侯官。嘉定中武举正奏，授忠翊郎，江州统领，历知霍邱县。绍定中，从陈韦华平建、邵寇，没于王事，南剑州祠祀之。《闽书》
　　　　明
　　林永龄　侯官人，洪武初，广昌知县。在官清慎，萧然如布衣，爱民如子，惟恐失所，民亦爱之如父母。《明一统志》
　　曾　宝　字楚善，福州人。洪武间，以监察御史出宰鄱阳县，政治之声著于江右。万历《府志》
　　王　善　字思舜，侯官人。永乐辛卯进士。授南刑部主事，明习法令。囚有诬善受赃者，成祖密使人捡其家，惟得所赐钞。成祖嘉叹，迁行刑部郎中，寻擢云南参议，敦大不苛。正统间，麓川蛮反，诏兵部尚书王骥往讨，值岁祲，乏军储，善为设方略，蠲僧寺徭役，得谷数万石，兵民赖之。四川土官刺马非与永宁土官南入争地，镇守黔国公沭昂檄善按之，二土官俱心服。后以老乞归。《分省人物考》参《云南通志》
　　李　兴　字希杰，怀安人。永乐初，以国子生授太平府推官，廉慎公恕。入为户部郎，擢知严州府。宽以抚民，严以束吏，设量衡于市以平交易。催科度缓急，预悬之期，而民不敢后，闾里无惊呼之扰。改知广州府，行李萧然。万历《府志》
　　洪　顺　字遵道，怀安人。永乐甲申进士，改庶吉士，迁刑部主事。时有李将军者，诈取囚金，诬吏张缘，同列欲坐缘，顺持不可，竟置李于法。未几，左迁行人，命与儒臣同修《五经四书性理大全》，升山东按察使佥事。东土时遭唐赛儿之乱，户口凋瘵。顺至，抚循得法，民甚德之。青州训导赵某婢被杀，无主，婢家讼赵抵罪。狱具，顺疑之，询诸生惟张刚三月不至斋舍，呼讯之，刚即服，曰：“公神人也？训导老无仆妾，吾辈买此婢事之。今闻其旦夕使酒诟詈，师老，恐命悬此人,故杀之。”顺义其所为，请于朝，赵得释，而刚亦免死。寻升按察使，卒。万历《府志》
　　洪　英　字实夫，怀安人。永乐乙未会试第一，改庶吉士，同修《三礼》，擢礼部主事，扈从北征，历吏部郎中。正统中，用胡濙荐，擢山东布政使，寻巡抚其地，赐玺书、白金、文绮。景泰中，河决临清，运道阻，敕同平江侯陈豫经营方略，有功，进右都御史，镇守浙江。有诏考群吏，一佥事以黜怨，诬奏英私乡人。英不辩，乞归。初，英父奂隐居厉节，屡荐不起。及兄子顺登第，奂乃遣英游乡校，敕其静以成学，故英器早成。历官内外，风格峻整，雅有庙堂之量。南阳李文达与英先后为吏部郎，素重之，常曰：“洪实夫不求知于人，而人亦无知之者。”万历《府志》
　　林文秩　字礼亨，怀安人。永乐乙未进士，改庶常，转监察御史，能执法。宣德初，巡按南畿，风裁凛然。去任，民吁留之，诏复按一年。寻擢山西按察使，时有告平阳王文简妖言惑众，波累三百余家。文秩察其诬，力为辨释，存活几二千人。后致仕，卒于家。《分省人物考》
　　林文秸　字嘉亨，与兄文秩同举进士。蔚然首选，主司嫌其名，易之。同选为庶吉士，授王府审理，改岳州通判。文秸蚤有盛名，宦不达，能自砥砺。为政简约，抚字甚劳，尝主试云贵，中途有遗以黄金求荐者，文秸峻却之，人称其廉介。《分省人物考》
　　严　火亘　字熙叔，怀安人。永乐乙未进士，授监察御史，巡按山东。值岁旱饥，蠲发廪。复按畿甸及四川、河南，皆有声。迁浙江按察佥事。处州徐子举作乱，连坐者五十余人，火亘悉擒治，散遣复业。侍郎成均奉诏考察，庶僚有毁之者，送吏部改职。火亘遂乞教职，除金华府教授，卒于官。万历《府志》
　　陈　复　怀安人。与轩輗同年进士。由户部主事知杭州，廉静无私，狱讼大省。日端坐堂皇，与曹掾讲读律令而已。遭丧，部民乞留。诏起复，未几卒。輗倡僚属助之，乃克殓。吏民相率致赙，其子尽却之，称贷归。《明史·轩倪传》
　　潘　贵　侯官人。永乐中，任德安典史。邑不习纺绩，夏税苧布，困于岁输。贵请于朝，改输绵，至今便之。《江西通志》
　　王　键　字时钥，侯官人。永乐中，以茂才荐授繁昌县主簿，改山阳县。秩满，有最绩，赐敕以褒荣之。擢阳江知县，卒。键善诗，有《鼓缶》、《心声》二集。正德《府志》
　　郑　建　字宏中，怀安人。宣德庚戌进士，改庶吉士。试《诸葛亮可与兴礼乐论》，擢第一，赐钞百锭。以言事出判南雄府，郡苦徭役，民逃窜过半，建白于守，遍历山谷招徕之，许免逋负，民悉来归。闽浙之交，矿盗争斗，廷议于处州增设通判一员专莅之，遂以命建。既至，首平力役，民以宁谧，课亦不劳而办。流寇邓茂七侵掠浙境，建分守龙泉，偕其子黼，擐甲胄，率兵民剿之，斩首五百级。尚书石璞复檄建芟除余孽，建直捣巢穴，获被掳男女二千余人以归。其他胁从，悉散遣之。景泰初，以功升本府同知，官终浙江佥事，致仕，卒。万历《府志》
　　高　旭　字时旭，侯官人。宣德癸丑进士，历吏、兵二科给事中，每上疏，辄自焚其草。正统间，提学江西，崇正黜浮。改江西按察佥事，莅官平恕，决狱明慎。景泰初，徽歙盗发，力疾驰饶州，授所司以御备之方。疾剧，遂卒。子均，字惟一，善居丧，庐墓有驯鹤巢鹊之异。弘治中，诏旌之。《分省人物考》
　　孙　珏　侯官人。宣德间，知铅山县，清勤慈惠，民怀服之，满秩，民赴京乞留，遂得再任，前后几二十年。珏常手植松于庭，皆林立，见者以比甘棠云。《江西通志》
　　陈　汉　怀安人。正统辛酉乡荐，授新兴学训导。经明行修，训诲不怠。时寇攻城，汉分兵御之，贼皆引去。有司以其能，檄往招抚，巨寇罗寅等凡二万余，闻风向服，邑赖以安。[HT6SS]《分省人物考》
　　王　英　字孟育，侯官人。正统壬戌进士，历南兵部、户部郎中。成化初，擢广东参议。会岁祲，都御史韩雍檄英赈之。英立法平籴，四郡以济。雷、廉、高、肇四府盗起，雍谋设立饶平县，扼盗要害，贼解散。官至云南参政，致仕。英廉慎不私，旬宣所至，清风凛然。既归，杜门不出二十余年。万历《府志》
　　黄　镐　字叔高，侯官人。正统十一年，以进士试事都察院，未半岁，以明习法律，授御史。十四年，按贵州，群苗尽叛，道梗塞。靖远伯王骥等自麓川还，军无纪律，苗袭其后，官军大败。镐赴平越，遇贼几死，夜跳入城，贼围之，议者欲弃城走。镐曰：“平越贵州咽喉，无平越，是无贵州也。”乃偕诸将固守，置密疏竹筒中，募土人间行，乞援于朝，且劾骥等覆师状。景帝命保定伯梁宝等合川、湖军救之，围始解。城被困已九月，掘草根，煮弩铠而食之，死者相枕藉，城卒全，镐功为多，复留按一年。久之，迁广东佥事，改浙江。成化初，以大臣会荐，擢广东左参政。高、雷、廉负海多盗，镐讨平之。再迁广西左布政使，以右副都御史总督南京粮储，历吏部左右侍郎。十六年，拜南京户部尚书。镐有才识，敏吏事，盐政多所厘剔，时论称之。十九年，致仕，道卒。赠太子少保，谥襄敏。《明史》
　　澍　字文泽，镐之子，以荫入太学，领弘治壬子顺天乡荐。历姚安知府，治郡清平明恕。建楝川书院，以课生徒。购获剧盗朱能，以雪冤狱，郡称神明。万历《府志》
　　唐　澞　字源洁，侯官人。正统戊辰进士，授户科给事中，劾户科失职，忤权贵，逮送锦衣卫，被刑濒死。寻出为广东参议。凡所扬历，多著劳绩。及分守登莱、正孔、颜、孟庙典礼，订伯鱼、子思墓名，改复圣、亚圣二庙，皆有功名教。致仕归，卒年六十有六。《福建旧通志》
　　谢　琚　字仲玉，怀安人。正统戊辰进士，授南京兵科给事中。数上疏，论事切直，出为浙江参议。所至抑中官，黜墨守，风节凛然。年四十余乞归里，陋巷一室，衣敝茹淡，处之泰然。《分省人物考》
　　王　佐　字彦弼，侯官人。景泰辛未进士。扬历西曹十有六年，持法公平，有指挥当论死，狱未上，伺佐暮归，投金一囊逸去。佐持金，急白尚书置诸法。有富室被诬，罹重辟，佐辩其冤，释之，其人来谢，弗见也。为大司寇陆瑜所重，浙有大狱，荐佐往按之，人咸称平。迁广东参政，分治潮、惠二州，有平贼功。值岁祲，设法赈贷，全活甚众。万历《府志》
　　希旦　字继周，佐之孙。正德癸酉乡荐。蚤有文名，见知于太宰汪钅宏，乃以为其部司务，转礼部祠祭员外郎。时御史杨瞻等请以薛瑄从祀文庙，下部会议，霍韬、徐阶，邹守益皆以为宜，独郭希颜不可。希旦以为求士于六经章句之后，则躬行为急。瑄之学实自敬始，宜如韬等所议。论者以其言为正。希旦甘于贫，环堵一室，至不能举火，处之漠然。后以忧归，寻卒。弟昺。万历《府志》
　　昺　字文晦，佐之孙。嘉靖壬午乡荐，授海门教谕，擢国子博士监丞，升户部主事，卒。昺，性恺悌，乐道人善，而阴护其短，门下士无贤不肖，皆乐亲之。俸入尽费之宗亲者，妻子未免饥寒。万历《府志》
　　郑必显　字恒中，侯官人。景泰癸酉乡荐，善词、赋、草书，历授南雄、海丰司训，进潮州郡博。在海丰时，东阿王赏其文翰，待以宾礼。在潮州请复故田为豪右所侵者八百亩，士林颂之。子时佐，举成化丁酉乡荐，历南雄、桂林、汝宁三郡教授，擢同知南雄府。旧《福建通志》
　　曾师孔　怀安人。景泰癸酉乡荐，初授嘉善谕，再补合肥。师孔宅心严正，学问有渊源，势利声华，未尝一涉胸臆。诸生贫者，往往捐常禄助之，两地弟子，交称为良师。万历《府志》
　　林　璟　字继文，怀安人。景泰辛未进士，初授御史，后左迁曹州同知。才识明敏，虽案牍纷委，剖决如流，时称老法司。《山东通志》
　　林　玭　字廷珍，侯官人。天顺进士，浙江按察佥事。弘治庚戌，景宁贼吴大儿啸聚剽掠，傍及闽中诸县，敕浙江镇守等官剿捕，以事属玭。玭发诸属县兵，分据要害，以精锐千二百人进临其穴，贼出拒，破之，获渠魁，余走庆元，从山道窜景宁。玭复节制诸巡捕官就取之，支党散匿山谷。官属请乘胜歼之，玭曰：“无能为也，恐滥及无辜。”亟出示令降，两省以安。时又有遂昌、黄岩贼聚众至万人，各伏所穴，未发，闻景宁贼破，皆自解散。升云南按察副使。《名山藏》
　　林　瑭　字廷玉，成化辛丑进士。观政刑部，檄修周藩茔域，区划有方，抚臣上其事，请为例，授行人。迁监察御史，巡按云南，剿铁索箐寇，灭之。转督学南畿，以身训率，严考校，公劝惩，一时学者相庆得师。卒于官。南畿以瑭同真德秀列祀学宫。《名山藏》参万历《府志》
　　林　芝　字应瑞，侯官人。景泰癸酉举人，授信宜训导，为教必兼行艺。尝有寇变，芝亟毁器物，罗于庭，刺鸡血洒地，子女匿他所。寇至，以为巳被掠，径去，人奇其才。移平凉府学，以荐擢韩府纪善，多所匡正。偶坐公累，例当改郡县，遽乞致仕，时年五十有三。去闽既远，力不能归，乃占籍平凉。性豪迈伉直，外若不可近，中实洞达无崖谷。有朱伴读者，疾革，缄白金若干寄芝，其弟持朱手书征取，数减三之一，芝笑曰：“汝兄误矣。”悉还之，封识如故。正德《府志》
　　廷玉　字粹夫，侯官人。父芝，景泰乡荐，官韩府纪善，占籍平凉。至廷玉，复归闽。成化甲辰举进士，授吏科给事中，在谏垣，号敢言。孝宗初年，虚己求谏，廷玉条筹边、翊治十事，转右给事中。上保治八箴，曰“务学勤政，敬天爱民，亲贤远奸，容言纳谏，公平赏罚，抑禁奢侈，重惜名器，屏斥异端。”又劾太监王瓒弟碧冒滥受职，奸僧继晓罪恶贯盈，漏网逋诛。上纳其言，械继晓至京斩之。转工部都给事中。会给事中华昶以劾礼部右侍郎程敏政典试关节下狱，廷玉复疏敏政阅卷可疑六事，遂并下狱。廷鞫，黜唐寅等十余人，调昶太仆寺典簿，谪廷玉判海州，迁知茶陵州，历广东副使，山西参政，入为通政。以佥都御史巡抚保定，劾太仆丞张鉴点马贪黩，下监狱，而调廷玉掌南都察院事。论者言其行政褊刻，遂丐归，杜门二十余年，屡荐不起。正德间，闽卒倡乱，廷玉与高文达角巾造垒，谕以朝廷威德，群党解散。嘉靖末，有司上其功，诏立祠，与文达并祀。《分省人物考》
　　廖云腾　字时和，怀安人。弘治庚戌进士，历刑部主事，员外郎中。清白自厉，每自公归，闭门谢客，出则加钥，戒家人无擅纳书问。尝论谳与部堂不合，乃以病告。广东司所辖多负权挠法，云腾初至多忤，久察其狷介，无敢以私干。奉命按蓟州贵戚狱，举正其罪，抵死者二人。有尊官被讦奏者，法当就狱，力求免，执之坚。或讽以自保之策，曰：“吾行且谋归，安能曲法事贵人。”时相尚严急，独持宽平，人多颂之。平居简静退逊若易撼，临事毅然莫夺。处家孝友，约于自奉，布袍蔬食如士时。所著有《云亭稿》。正德《府志》
　　廖云翔　字鸣和，云腾弟。弘治壬子乡荐，正德中，令奉化，不以家自随，治民如处家，未尝妄鞭朴一人。镇守中贵人，守令谒者，必重币为贽。或劝之，不听，曰：“吾为令，不忍剥民以媚。”会当入觐，或又劝其当遗京师贵要，又弗听，曰：“吾归不至饥死，何必乃尔？”竟以挤调吴州，遂致仕归。贫居三十载，卒年九十有三。奉化人至今思之。《福建通志》
　　陈尧震　怀安人。成化辛卯乡荐，授慈溪训导，以身率人，诸生中贫而力学者，资其费，门下明经举者甚众。初，尧震少贫，耕于野，以舟载粪，舣石桥侧。时月夜，诸生方聚讲《中庸》，尧震戟手从傍听，窃笑之，诸生怒，尧震曰：“吾家贫业农，常学而闻于师，异乎诸君之说也。”遂为请解其义，诸生叹服，改容礼焉。官终长史。万历《府志》
　　游　兴　字用宾，怀安人。成化壬辰进士，历南京刑部郎中，折狱明允。出知绍兴府，爱民兴学。以母丧归，不起，浙人思之。正德《府志》
　　宋　宣　字世逵，侯官人。成化乙未进士，授定海令，律己严而驭众宽，以福善祸淫之理谆谆谕民。值旱，步祷，甘霖立沛，岁复以登。以按察使杨继宗荐，擢户部主事，遣榷盐闽、广，无敢以私浼者。《分省人物考》
　　陈　崇　字德崇，怀安人。成化戊戍进士，授乐平令。邑人生女多不举，婚娶违礼，崇严为禁，著《厚伦》、《正俗》二篇示之，俗稍变。擢监察御史，按应天，发奸摘伏，人称神明。崇性醇谨，遇事刚果，不避难。同列彭程以言事系狱，崇具疏论救，时论韪之。万历《府志》
　　林　钅黄　字世坚，怀安人。成化中进士，历户部郎中，湖广参议，改贵州。钅黄言若不出口，而议论缜密，在部诸司奏草多详定。然性恬淡，不随俗好，薄于进取，故所至不为赫赫声。未六十致仕。结庐参山之麓，琴书山水自娱，足不至城府者十余年，卒。正德《府志》
　　黄　湜　字文洁，侯官人，尚书镐从子。成化七年举人，性恬淡，不慕仕进。以亲老，授芜湖教谕，历徽州教授，秩满，赴部陈请，以不堪吏职，愿教授终身，得旨云：“福建黄湜，可称廉吏，特允其奏。”改潮州教授，寻致仕归，卒。《旧福建通志》
　　郑　升　字仲平，侯官人。成化癸卯乡荐，署揭阳教谕，问学该博，历寒暑，必衣冠与诸生训解经义，尝和龟山《此日不再得》诗以励之。时有议省学仓归邑者，升争之，曰：“此祖宗成法，不可变也。使吾师生候支于县司，岂所以养士哉？”事闻，抚、巡是之，岭东道学仓，赖以不废。升国子助教，官终岷府长史。万历《府志》
　　阮时懋　字勉夫，怀安人。成化丙午乡荐，授训导，擢令宜山。锄强发奸，人称铁阮。转庆远判，庆远苦峒夷出掠，郡人闻时懋至，曰：“是铁宜山也，无患贼矣。”时懋为设方略守御，庆远以宁。擢思明同知，未任，卒。万历《府志》
　　王　介　字节父，侯官人。弘治壬子乡荐，授婺源训导，转令咸宁，改江夏，升判广州。正德间，知全州，忤权贵人意，改武定军民府同知。未几，坐罢。介为人刚正，果于有为，历二县令，民以其不阿也，号“铁尹”。去之日，老幼扶携追送。判广州时，百姓歌曰：“金玉满万，难得府判，”归无担石。子镗，进士，官至吉安同知。兄子蓥，字鼎文，正德己卯乡荐，授沔阳学正，历刑部郎中。蓥通晓世务，尝守寿州，有惠政。家居以孝友闻。[HT6SS]万历《府志》
　　傅　显　字达夫，侯官人。弘治壬子乡荐，出守武岗州。仁恕明允，民至其庭者，一见不忘。有司六事，无不修举。暇则与诸生辩疑解惑，有古循吏风。其居家也，以孝友称。[HT6SS]《湖广通志》
　　张汝华　怀安人。成化中，知靖江县。时县新立，尚未有城郭宫室，汝华悉心经四年营建毕成。《江南通志》
　　陈德懋　字时勉，侯官人。弘治辛酉乡荐，任平阳谕，善讲解，于经书要旨，多所发明。常集诸生于斋舍，督课学业，察勤惰，每至丙夜不辍，赈贫却馈，士庆得师。旧《福建通志》
　　莫　震　字廷威，侯官人。弘治间，以进士为嘉鱼令。为人修洁，春秋事神，牲醴皆戒于三月前。官舍有木偶神像，投之江。每亲行郊野，相土宜，修陂池。暇与宾客登山临水，饮酒赋诗为乐。龙潭周道之木，皆其所树。《湖广通志》
　　陈　坡　字克荣，怀安人。正德庚午乡荐，任高明县。严明果断，吏不敢欺，修堤防，劝农桑，兴学校，葺廨宇。贼劫小峒等都，坡率兵御之，斩首十余级。又诛贼向导区克巳等二十余人，境内安戢，迁贵州通判。万历《府志》
　　林春泽　字德夫，侯官人。正德甲戌进士，授户部主事，司榷临清。武宗南巡，谏者皆廷杖罚跪，春泽抗疏救之，得免。江彬扈从，擅威福，春泽持正不阿，彬为气夺。坐事谪宁州丞，移倅吉州，迁肇庆府同知。岛寇掠高州，春泽知猺兵害民，悉罢遣之，代以土著。部署方略，寇次第就擒。擢南刑部郎，出为程番知府，为忌者所中，以候调归。春泽邃于《礼经》，学者多北面受业。其诗宏伟，宗伯林燫亟称焉。享年百有四岁，所著有《人瑞集》。[HT6SS]《分省人物考》
　　应亮　字熙载，春泽子。嘉靖壬辰进士，知颖上，改秀水，皆有廉声。守常德，荣王官校挟势为害，应亮刬枭犷，植善良，置诸不法者于理。值大祲，治糜赈药，全活甚众。历藩臬，晋户部右侍郎。请告归，奉父太守春泽，家居几二十年。子如楚，弱冠登进士，三世莱彩，传为盛事。《福建通志》
　　如楚　字道茂，嘉靖乙丑进士。历刑部郎中，善平反，岁减重辟十二人。督学广东，号得人。归林下二十年，晚以荐至少司空。时值陵寝宫殿工役并兴，如楚殚力供事，以绩著。生平雅好学，经书皆自手录，著有《奏议》六卷，《碧麓堂诗文集》十二卷。旧《福建通志》参董应举《墓志》
　　张　经　字廷彝，侯官人。初冒蔡姓，久之乃复。正德十二年进士，除嘉兴知县。嘉靖四年，召为吏科给事中，历户科都给事中，数有论劾，言官指为张桂党。吏部言经行修，不问。擢太仆少卿，历右副都御史，协理院事。十六年，进兵部右侍郎，总督两广军务，断籐峡贼侯公丁据弩滩为乱，经与御史邹尧臣等定计，以军事属副使翁万达，诱执公丁，参议田汝成请乘势进讨，命副总兵张经将三万五千人为左军，万达监之，指挥王良辅等六将分六道。会南宁都指挥高乾将万六千人为右军副使，梁廷振监之，指挥马文杰等四道会宾州，抵贼巢夹击，贼奔林峒而东，良辅等邀之，贼中断，复西奔，斩首千二百级。其东者遁入罗运山，万达等移师攻之，檄右军沿江而东，绕出其背，贼刋巨木塞隘口，布蒺藜、箛签，伏机弩、毒镖，悬石树抄，急则撼其树，石皆坠，官军并以计破之。右军愆期，田州土酋卢受乃纵贼去，俘其众四百五十，招降者二千九百有奇。士人言“祖父居罗运八世矣，未闻官军涉兹土也。”捷闻，进经左侍郎，加秩一级。寻与毛伯温定计，抚定安南，再进右都御史。平思恩九土司及琼州黎，进兵部尚书。副使张瑶等讨马平猺，屡败，帝罪瑶等而宥经。给事中周怡劾经，经乞罢，不允，以忧归。服阕，起三边总督，给事中刘起宗言经在两广克饷银，寝前命。三十二年，起南京户部尚书，就改兵部。明年五月，朝议以倭寇猖獗，设总督大臣，命经解部务，总督江南、江北、浙江、山东、福建、湖广诸军，便宜行事。经征两广狼土兵听用。其年十一月，用兵科言，改经右都御史兼兵部右侍郎，专办讨贼。倭二万余据柘林川沙洼，其党方踵至，经日选将练兵为捣巢计，以江、浙、山东兵屡败，欲俟狼土兵至，用之。明年三月，田州瓦氏先至，欲速战，经不可。东兰诸兵继至，经以瓦氏兵隶总兵官俞大猷，以东兰、那地、南丹兵隶游击邹计芳，以归顺及思恩、东莞兵隶参将汤克宽，分屯金山卫、闵港、乍浦，犄贼三面，以待永顺保靖兵之集。会侍郎赵文华以祭海至，与浙江巡按胡宗宪比，屡趋经进兵，经曰：“贼狡且众，待永保兵至夹攻，庶万全。”文华再三言，经守便宜不听。文华密疏：“经糜饷殃民，畏贼失机，欲俟倭饱飏，剿余寇报功，宜亟治，以纾东南大祸。”帝问严嵩，嵩对如文华指，且谓苏、松人怨经。帝怒，即下诏逮经，三十四年五月也。方文华拜疏，永保兵巳至，其日即有石塘湾之捷。至五月朔，倭突嘉兴，经遣参将卢镗督保靖兵援，以大猷督永顺兵由泖湖趋平望，以克宽引舟师由中路击之，合战于王江泾，斩贼首一千九百余级，焚溺死者甚众。自军兴来，称“战功第一”。给事中李用敬、阎望云等言：“王师大捷，倭夺气，不宜易帅。”帝大怒曰：“经欺诞不忠，闻文华劾，方一战，用敬等党奸，杖于廷，人五十，斥为民。”已而帝疑之，以问嵩。嵩言：“徐阶、李本江、浙人，皆言经养寇不战。文华，宗宪合谋进剿，经冒以为功。”因极言二人忠，帝深入其言。经既至，备言进兵始末，且言：“任总督半载，前后俘斩五千，乞赐原宥。”帝终不纳，论死，系狱。其年十月，与巡抚李天宠俱斩，天下冤之。《明史》
　　杨叔器　字德周，侯官人。正德辛巳进士。嘉靖初，擢湖广道御史。时彗星见，疏陈天变之由，及修省六事：曰放宫人，裁冗官，薄税敛，谨听讼，轻税课，宽匠役。前后居台，谏章数十上，皆切时宜。会京察，奏要职二十余人，为权贵所忌，寻罢归。《分省人物考》
　　高世魁　字绍甫，侯官人。正德辛巳进士，授慈溪令。有治绩，选御史，以风节著声。嘉靖中，议李福达狱，忤武定侯郭勋，罢官归。隆庆中，追赠光禄寺少卿。《福建通志》
　　陈思顺　字子裕，怀安人。正德癸酉举人。嘉靖初，知云和县，莅政公勤，操履端洁，节冗费，均徭赋，建学宫，修斋舍，士民德之。终袁州府同知。《栝苍汇纪》
　　王　钦　侯官人。嘉靖癸未进士，知黄岩县。爱民礼士，弊政悉除。终兵部主事。万历《黄岩县志》
　　马　寅　字明旸，侯官人。嘉靖乙酉乡荐，任衢州府教授。寅以宽为教，肫肫训士，贤愚皆获其益。时称其喜怒不形，宠辱不惊云。纂《衢州府志》
　　张世宜　字伯时，怀安人。嘉靖乙酉乡荐，司训祁门。性和易，博综三礼，多质正。贽馈未尝及其门，一时誉髦之盛，皆其造就。纂《祁门县志》
　　陈　京　字世周，怀安人。嘉靖丙戌进士，由大理寺正出知金华府。政持大体，不事烦苛。有乡官乞城中隙地，京拒之，曰：“是安可以私与人也？”当道檄与之，竟不听。有旧坊久毁复建，或告宜镌巨室姓名，京曰：“吾守郡，惟经野建学，通商惠工，吾事也。他何问乎势要？”一无所阿。严禁溺女，所活以千百计。以病乞归。万历《金华府志》
　　陈　钟　字惟英，侯官人。嘉靖戊子乡荐，授青阳教谕。清介刚方，与邑大夫交，恪而正。训迪诸士，心虚而教谆。卒于官，贫甚，士哀而赙之，以归其丧。《池州府志》
　　王时中　字执之，侯官人。嘉靖戊子举人，署顺德教谕。教人以求放心为要，因号心斋，诸生敬而信焉。寻知阳朔县，擢守横州，断狱宽恕，作兴士类，爱惜民财，州人戴之如父母。后以简于承奉，改调归，终养不出。《广州志》
　　王　釴　字公仪，侯官人。嘉靖壬辰进士，南京户部主事，左迁瑞金令。廉明强干，政教兼举。创乡校，聘名儒为师，置田以供费，文教聿兴。邻邑寒鸡山寇窃发，釴多方备御，时出偏师以挫其锋，又平陈畚之寇，邑以敉宁。迁东平知州，终绍兴知府。《江西通志》
　　舒　汀　字绍安，侯官人。嘉靖乙未进士。以行人选监察御史，按南直隶，锄击奸豪，风裁赫著。寻按浙江，悬令市中，禁官吏抑取常例并和买者，俾民执以闻。时一郡倅市帛于民，汀于其白事毕，问曰：“昨市帛，有之乎？”倅惶恐谢：“非敢侵民，特平直易耳。”汀笑曰：“良然。”自是群吏贵势夺魄，浙父老相传，闻汀名可止儿啼。使还台，会边警告急，世宗为旰食。兵部尚书毛伯温置酒会客，汀劾其不忧边事，上怒罢伯温。严嵩忌之，出为云南副使，又以大计谪为判官，寻卒。万历《府志》
　　林廷琛　字世献，侯官人。嘉靖乙未进士，授户部主事，历员外郎中。十七年，以朝元旦后至，左迁镇江通判。时谪宦数十人，铨曹以诖误过薄，不久悉拟擢他官，执政欲有所中伤，遂并黜诸拟擢者。廷琛既归，乡居贫甚，不至城市十余年，卒于家。初，户部尚书梁材有古大臣节，凡属司利权者，必选廉洁往，一时号得人，后皆至大官，独廷琛未究其用。[HT6SS]万历《府志》
　　蓝济卿　字用楫，侯官人。嘉靖乙未进士，时弱冠，赐归娶，初授中书，册封河南徽府。寻选四川道御史，以议大礼，几陷不测。又忤权贵，谪判宿州，改知弋阳。后擢户部员外，晋郎中，奉勘江浙灾伤，历梧州知府，以终养归，卒。旧《福建通志》
　　陈元珂　字仲声，怀安人。嘉靖乙未进士，以户部郎谪判德庆州，迁南雄府同知。视郡篆，擒妖贼陈永当、杨天庆等。擢金华知府，政尚严明，重风教，一郡称治。升宁绍兵备，建狼牙营，筑余姚城，佐督府胡宗宪讨倭贼于海上，余党攻舟山，督府檄元珂监军，大破之，晋湖广参政。寻罢。福州三卫卒变，元珂偕侍郎马森出谕之，卫卒随定。所著有《双山集》。《分省人物考》参《金华府志》
　　马　森　字孔养，怀安人，嘉靖十四年成进士。授户部主事，历太平知府。民有兄弟讼者，予镜令照，曰：“若二人老矣，忍伤天性乎？”皆感泣谢去。再迁江西按察使，有进士嬖外妇而杀妻，抚、按欲缓其狱，森卒抵之法。历左布政使，就擢巡抚，右副都御史，入为刑部右侍郎。初，森在江西，荐布政使宋淳，淳后抚南赣，以赃败。坐调大理卿，屡驳疑狱，与刑部尚书郑晓、都御史周延，称为三平。病归，起南京工部右侍郎，改户部，督仓场，寻转左。以右都御史，总督漕运，兼巡抚凤阳，迁南京户部尚书。隆庆初，改北部。是时登极诏书蠲天下田租半，太仓岁入少，不能副经费，而京、通二仓，积贮无几，森钩校搜剔，条行十余事，又列上钱谷出入之数，劝帝节俭。帝手诏责令措置。森奏：“祖宗旧制，河淮以南以四百万供京师，河淮以北以八百万供边，一岁之入，足供一岁之用。后边陲多事，支费渐繁，一变而有客兵之年例，再变而有主兵之年例，其初止三五十万耳。后渐增至二百三十余万，屯田十亏七八，盐法十折四五，民运十逋二三，悉以年例补之。在边则士马不多于昔，在太仓则输入不益于前，而所费数倍。重以诏书蠲除，故今日告匮，视往岁有加，臣前所区书，算及锱铢，不过纾目前急，而于国之大体，民之元气，未暇深虑。愿广集众思，令廷臣各陈所见。”又奏河东、四川、云南、福建、广东、灵州，盐课事宜，诏皆如所请。帝尝命中官崔敏，发户部银六万市黄金，森持不可，且言：“故事，御札皆由内阁下，无司礼径传者。”事乃止。既又命购珠宝，森亦力争，不听。三年，以母老乞终养，赐驰驿归。后屡荐不起。森为考官时，夏言婿出其门，欲介之见，谢不往。严嵩闻而悦之，森亦不附，为徐阶所重，遂引用之。里居讲明理学，以程朱为宗。值闽卒倡乱，森出谕之，随解散。临武刘尧诲抚闽，议复夫甲库役法，森备陈其害，议遂寝。继抚闽者庞尚鹏，欲行一条鞭法，森力赞之，乡人为立报功祠。万历八年卒，赠太子少保，谥恭敏。所著有《四书口义》、《书经敷言》、《周易说义》、《春秋伸义辩疑》、《地理正宗》、《文集》、《奏议》若干卷。子荧，字用昭，以荫为南京都督府都事，善文辞。欻贡士，州判，能诗。《明史》参《分省人物考》
　　王应钟　字懋复，侯官人。嘉靖辛丑进士，授庶吉士，改御史，巡盐长芦。太监马广贪而虐，钟疏论之，诏切责广，一时中贵敛迹。按顺天，纠郡县不职者三十余人。严嵩柄国，十监锦衣妄指奸细，诬杀人，钟白其冤。守备昌平，太监王敏朘削军士，应钟数其罪，世宗为逐敏。河套事起，钟以前与议，逮诏狱，锦衣修前隙，几毙杖下。按浙江，所至墨吏解绶去。入掌河南道，会大计，嵩欲芘其私人，应钟弗许。出，督学河南，宗室有凌辱诸生者，必绳以法。转山东参政，竟为嵩所中，罢归。环堵萧然，讲明正学，学使者宋仪望为建书院于道山，从游云集。应钟性端毅，居官以严见惮，于乡党则谦恭乐易，引掖后进，常若不及。卒年九十，所著有《缶音集》。《分省人物考》、万历《府志》合纂
　　陈　奎　字汝星，侯官人。嘉靖癸丑进士。授丹阳令，创造城堞，倭寇至，邑赖以全。擢户曹，出守真定。分别白莲教首从，不当坐者，纵释数万人。转广东参政，升按察使。时山寇巢垒棋布，奎谕以大义，皆感泣谢罪。制府殷某将大戮潮民以树威，奎力争，活数千人。制府惭沮，阴毁奎于张居正，调别用，解组归。值闽饥，奸民谋夺北库兵器以逞，奎夜蜡书投抚军许孚远，召兵守北库，奸民皆就擒。家居三十八载，卒年七十八。著有《嵩山草堂集》。子益祥，字履吉，博学有诗名。《福建通志》
　　陈学麟　字尚经，怀安人。嘉靖戊午举人，授番禺教谕，升高要令，转潮阳郡丞。剿抚李仲山、朱良保诸寇，威名大著。会总兵、参戎希制府意，欲杀良民数百冒功，学麟察无辜，尽释之。制府怒劾之，夺其官。学麟事父孝，抚异母弟友。令高要时，民告子不孝，欲毙之，学麟留其子署中，令晨夕相随问视，数日，子大感悟易辙，后经其乡，父母具鸡黍遮道谢。罢官后，以新居与二弟，而自居敝屋，置产辄与弟均。著有《贤奕篇》二卷、《史怀》四卷。《福建通志》
</div>
    <div class="pagination">
<a href="福州府志乾隆本_page324.html">上一页</a><span>...</span><a href="福州府志乾隆本_page320.html">320</a><a href="福州府志乾隆本_page321.html">321</a><a href="福州府志乾隆本_page322.html">322</a><a href="福州府志乾隆本_page323.html">323</a><a href="福州府志乾隆本_page324.html">324</a><span class="current-page">325</span><a href="福州府志乾隆本_page326.html">326</a><a href="福州府志乾隆本_page327.html">327</a><a href="福州府志乾隆本_page328.html">328</a><a href="福州府志乾隆本_page329.html">329</a><a href="福州府志乾隆本_page330.html">330</a><span>...</span><a href="福州府志乾隆本_page326.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
