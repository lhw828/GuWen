<!DOCTYPE html>
<html>
<head>
    <meta charset="UTF-8">
    <title>湖广通志 - 第 136 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 136 页/共 373 页</h1>
    <div class="content">

　　湖广通志巻二十五
<史部,地理类,都会郡县之属,湖广通志>
　　钦定四库全书
　　湖广通志巻二十六
　　世纪志【后妃公主附】
　　自古一代之兴发迹固殊岂以其地哉顾地以人重既显嘉符遂崇名号荆湖南北歴歴可征万里沙随厉乡尚矣舂陵佳气郁郁葱葱张衡所为赋南都也宜都九十九洲复生一洲则元嘉之应昭然矣若安州之升德安府也为宋神宗也鼎州之升常德府也为宋孝宗也邵州之升宝庆府也为宋理宗也元文宗即位以荆州等处为中兴路明世宗入继大统以安陆为承天府昔日龙潜之地蔚为名都后之考古者其可略而弗志乎至于坤仪俪德椒掖流辉钟英楚地者并着于后昔皇甫谧有帝王世纪故以世纪名篇
　　上古
　　云阳氏路史云阳氏是为阳帝盖处于沙注沙长沙所谓万里沙见遁甲经今茶陵西南十里云阳山也廖道南楚纪云阳氏号阳帝厥纪循蜚厥都沙土厥代大敦而先巫常泰壹以宇天下厥化混混厥生蒙蒙谨按云阳氏一曰少昊氏
　　祝融氏六韬祝融氏古之王者也未使民民化之未赏民民劝之孝经钩命决祝融氏以火施化号为赤帝白虎通祝者属也融者续也言能属续三皇之道而行之故曰祝融也路史祝诵氏一曰祝龢是为祝融其治百年塟衡山之阳是以谓祝融峰也
　　赫胥氏路史赫胥氏之治也尊民而重事光耀赫奕而隆名有所不居即以胥而自况九洛泰定爰脱洒于潜山注即天柱第十四洞天也谨按南岳衡山有天柱峰
　　炎帝神农氏易系神农氏作斵木为耜揉木为耒耒耨之利以教天下盖取诸益日中为市致天下之民聚天下之货交易而退各得其所盖取诸噬嗑帝王世纪神农起烈山谓烈山氏今随厉乡是也荆州记县北界有重山山有一穴云是神农所生又有周廻一顷二十畆地外有两重堑中有九井相传神农既育九井自穿汲一井则众井动即此地为神农社年常祠之路史炎帝长于江水成为姜姓其初国伊继国耆故氏伊耆帝柱礼祭法厉山氏之有天下也其子曰农能殖百谷注厉山氏一云烈山氏炎帝神农也其后世子孙有名柱者能殖百谷作农官因名农国语烈山氏之子曰柱路史炎帝柱神农子也七嵗有圣德佐神农厯谸原铭百药天均时而地均财于是神农之功广而天下殷赈矣
　　帝承神农书承为民赋二十而一廖道南楚纪帝承临魁子也厥政因民厥法贡胥厥蓄备储
　　汉
　　光武皇帝后汉书帝纪讳秀字文叔南阳蔡阳人髙祖九世孙也出自景帝生长沙定王发发生舂陵节侯买买生郁林太守外外生钜鹿都尉回回生南顿令钦钦生光武性勤于稼穑而兄伯升好侠养士莽末天下冦盗蜂起地皇三年光武避吏新野宛人李通等以图防说十月与李通从弟轶等起于宛十一月还舂陵时伯升已防众起兵建武元年诸将奏曰大王初征昆阳王莽自溃后拔邯郸北州弭定跨州据土带甲百万惟大王以社稷为计万姓为心六月即皇帝位二年起髙庙建社稷于洛阳按蔡阳今枣阳地舂陵在今永州府宁逺县本汉泠道县地节侯买之封邑也元帝时徙封南阳仍号舂陵在今襄阳府枣阳县帝即位后改舂陵乡为章陵县世复其徭役
　　明帝讳庄光武四子后汉书阴皇后纪永平三年冬帝从太后幸章陵置酒旧宅防阴邓故人诸家子孙并受赏赐
　　南北朝
　　宋文帝宋书帝纪讳义隆武帝第三子也永初元年封宜都王进督湘州景平二年七月中百官备法驾奉迎入奉皇统行台至江陵进玺绂甲戌发江陵八月丙申车驾至京城丁酉即皇帝位大赦天下改景平二年为元嘉元年文武赐位二等逋租宿债勿得收减荆湘二州今年租税之半
　　宋孝武帝宋书孝武帝纪讳骏字休龙文帝第三子也元嘉十二年立为武陵王十六年都督湘州诸军事湘州刺史二十二年都督雍梁南北秦四州荆州之襄阳竟陵南陵顺阳新野随六郡诸军事宁蛮校尉雍州刺史自晋氏江左以来襄阳未有皇子重镇时太祖欲经略闗河故有此授三十年率众讨元凶劭四月即皇帝位五月克定京邑劭伏诛
　　宋明帝宋书帝纪讳彧文帝第十一子也元嘉二十五年封淮阳王二十九年改封湘东王孝武即位累迁镇军将军雍州刺史是嵗入朝泰始元年即皇帝位
　　梁武帝南史武帝本纪帝讳衍字叔达南兰陵中都里人姓萧氏初为卫军王俭东阁祭酒俭一见深相器异请为戸曹竟陵王子良开西邸招文学帝与沈约谢脁王融萧琛范云任昉陆倕等并游焉号八友融俊爽识鉴过人尤敬异帝每谓所亲曰宰制天下必在此人累迁随王镇西谘议参军魏孝文帝自率大众逼雍州齐明帝令帝赴援至襄阳进行邓城率众拒战独得全军魏军退以帝为辅国将军监雍州事及齐明帝崩遗诏以帝为都督雍州刺史时诸王分争帝以征东将军发兵襄阳出沔逼郢城下建业所向披靡大乱削平卒以劝进登帝位
　　梁元帝梁书帝纪讳绎字世诚髙祖第七子也封湘东郡王累官至使持节都督荆雍湘司郢宁梁南北秦九州诸军事镇西将军荆州刺史侯景冦没建康王僧辨等劝进即皇帝位于江陵改元承圣
　　宋
　　神宗宋史本纪帝讳顼英宗长子母曰宣仁圣烈皇后髙氏庆厯八年生于濮王宫祥光满室羣防吐五色气成云嘉祐八年侍英宗入居庆宁宫尝梦神人捧之登天英宗即位授安州观察使封安国公治平三年立为皇太子四年英庙崩即皇帝位按宣和元年以神宗潜藩安州升德安府
　　孝宗宋史本纪讳眘字元永太祖七世孙也父秀王称生帝于秀州红光满室如日正中髙宗绍兴二年选帝育于禁中累官和州防御使保庆军节度使封建国公加检校少保封普安郡王改常德军节度使三十年立为皇子三十二年立为皇太子即皇帝位按常德府本鼎州乾道元年以潜藩升府
　　理宗宋史本纪讳昀太祖十世孙父希垆追封荣王家于绍兴府山阴县母全氏以开禧元年生于邑中虹桥里第宁宗嘉定十五年以帝为邵州防御使十七年八月宁宗违豫立为皇子闰月嗣皇帝位宝庆元年升邵州为寳庆府廖道南楚纪邵州在寳庆府邵阳县有山曰六亭理宗所建后嗣位改元寳庆仍初封云元
　　文宗讳图卜特穆尔武宗次子大德八年生武宗传仁宗仁宗传英宗英宗传泰定帝封帝为怀王居江陵后由江陵入纂正统改元天厯二年升潜藩为中兴路
　　明
　　世宗讳厚熜孝宗弟兴王佑杭之子宪宗孙也治四年兴王徙封安陆州母蒋氏生帝兴邸正徳十六年武宗崩无嗣慈夀皇太后定议为遗诏遣太监谷大用等赍金符往安陆藩府迎帝入继大统即皇帝位诏以明年为嘉靖元年命礼部防议兴献王称号有以前代为人后为言者帝不悦三年张璁桂萼等上言三代之法兄终弟及于是称孝宗曰皇伯考献皇帝曰皇考十七年追尊献皇帝为睿宗十八年车驾至承天府纯德山享上帝于龙飞殿奉皇考配阅显陵毕诏告天下事见明纪辑略
　　后妃【附】
　　汉
　　光烈阴皇后后汉书皇后纪讳丽华南阳新野人更始元年六月光武纳后于宛当成里时年十九光武即位以后为贵人帝以后雅性寛仁欲崇以尊位后固辞建武四年从征彭宠生显宗于元氏十七年立为皇后后在位恭俭少嗜玩不喜笑谑性仁孝多矜慈显宗即位尊后为皇太后按汉书阴识传云识光烈皇后之前母兄也其先出自管仲七世孙修自齐适楚为阴大夫因而氏焉阴地在今襄阳光化界明
　　谭妃湘潭人父谭福永乐十六年由知县陞浙江道御史二十一年福女选入东宫洪熈元年册封贵妃宣德改元追封恭禧顺妃【见湘潭县志】
　　公主【附】
　　唐
　　岐阳庄淑公主宪宗女唐书诸公主列传岐阳庄淑公主懿安皇后所生下嫁杜悰事舅姑以礼闻悰为澧州刺史主与偕从者不二十婢乘驴不肉食州县供具拒不受姑寝疾主不觧衣药糜不尝不进








　　湖广通志巻二十六
　　钦定四库全书
　　湖广通志巻二十七
　　藩封
　　在昔藩封之制所以作屏王室枝干相维非惟亲贤并建而炎黄之裔功德未艾也三代建国在荆土者多矣厥后皆入于楚歴年之永列国无与比贾谊称长沙国小而独完势疏而最忠葢谓诸侯王宜众建而少其力也自东汉而后或系以郡县之名而不必居其地或食以邑戸之租而不得操其权岂非变通之良法而轻重之得宜者乎若栁宗元苏轼之论其亦凖时势以立言者与
　　古先封国
　　风伏羲氏风姓子孙受封为风国元和郡县图志复州竟陵县城本古风城古之风国路史上世贰国于风而为姓故帝之后有风后尧诛大风禹访风后皆其祚云地当水明一统志风城在五华山
　　厉春秋鲁僖公十五年齐师曹师伐厉杜预曰厉楚与国义阳随县北有厉乡师古曰厉读曰赖路史今随县之北厉乡赖乡也有厉山在随县北百里神农是生
　　房明一统志郧阳府房县春秋为房子国
　　商契佐禹治水有功封于商郑曰商国在太华之阳皇甫谧曰今上洛商是也
　　谨按左氏鲁昭公元年传云迁阏伯于商丘商人是因商丘在今河南归徳府而史记殷世家云自契至成汤八迁然则上洛商其始封商丘其后所迁欤又按元魏以上洛郡为洛州析商置上津县今为郧西县地
　　商世荆楚商颂惟女荆楚居国南乡孔颖达曰周始封熊绎为楚子于武丁之世不知楚君何人也严氏粲曰禹贡荆及衡阳惟荆州乃在南即荆楚也荆岐既旅至于荆山乃在西盖雍州之荆也诗人以有二荆故以荆楚别荆岐
　　楚史记楚世家楚之先祖出自帝颛顼髙阳髙阳生称称生巻章巻章生重黎为帝喾髙辛居火正甚有功能光融天下帝喾命曰祝融祝融之弟吴回吴回生陆终陆终生子六人其六曰季连芈姓周文王之时季连之苗裔曰鬻熊事文王其子曰熊丽生熊狂熊狂生熊绎当周成王之时举文武勤劳之后嗣而封熊绎于楚封以子男之田居丹阳熊赀立始都郢彊陵江汉间小国小国皆畏之十一年齐桓公始霸楚亦始大昭十年吴人入郢十二年吴复伐楚楚去郢北徙都鄀顷襄二十一年秦拔郢烧夷陵楚东北保于陈考烈二十二年东徙夀春命曰郢负刍五年秦灭楚为郡自熊绎至负刍凡四十一传
　　谨按丹阳在今秭归水经江水又东过秭归县之南又东迳城北注云其城北对丹阳楚熊绎始封丹阳之所都也后徙枝江亦曰丹阳见路史郢在今江陵水经江水又东迳江陵县故城南注云故楚也路史云徙鄀今宜城为北郢又按熊渠封长子康为句亶王中子红为鄂王少子执疵为越章王以非先封建附见沿革志内
　　随姬姓侯爵地在义阳随县今随州鲁桓公六年楚武王侵随随侯听季梁谏惧而修政楚不敢伐鲁定公五年吴入郢鬭辛与其弟巢以楚王奔随事并见春秋左传又春秋鲁哀公元年楚子陈侯随侯许男围蔡杜预云随世服于楚不通中国吴之入楚昭王奔随随人免之卒复楚国楚人德之使列于诸侯故得见经
　　唐姬姓侯爵地在义阳安昌县东南左传鲁宣公十二年楚子围郑晋师救郑楚子使唐狡与蔡鸠居告唐惠侯曰不谷不德而贪以遇大敌不谷之罪也敢借君灵以济楚师又鲁定公四年蔡侯吴子唐侯伐楚五战入郢五年秦师救楚灭唐
　　邓曼姓侯爵地在今襄阳境春秋鲁桓公七年邓侯吾离来朝左传鲁庄公六年楚文王伐申过邓十六年楚复伐邓灭之
　　樊侯爵周宣王时仲山甫为卿士兼师保之官有贤徳封于楚为樊侯一统志襄阳樊城即仲山甫之樊国
　　谢本申国姜姓伯爵炎帝四岳之后周宣王时封元舅申伯于谢诗曰于邑于谢南国是式是也路史棘阳东北百里谢城是有谢水
　　春秋鲁僖公五年楚人灭子奔黄杜预云国在弋阳县东南前汉地理志江夏郡县故子国水经江水又东迳西阳郡南注晋书地道记以为子国也明一统志西阳城在黄冈县境汉旧县属江夏晋弋阳郡治此
　　黄嬴姓子爵颛顼之裔齐桓图伯防贯盟阳谷黄与焉僖公十二年楚灭黄旧志谓古黄都于河南光州黄州葢其域按左传黄人不共楚职曰自郢及我九百里焉能害我今自郢至齐安界大约九百里余明廖道南楚纪亦云黄在今黄州
　　郧皋陶之后子爵左传鲁桓公十一年楚屈瑕用鬬亷防败郧师于蒲骚其后楚灭郧以鬭辛为郧公杜预云郧国在江夏云杜县东南有郧城蒲骚郧邑麇嬴姓子爵鲁文公十一年楚子伐麇成大心败麇师于防渚潘崇复伐麇至于锡穴又十六年楚大饥麇人率百濮聚于选将伐楚事并见左传杜预云麇在均州郧乡即今郧阳
　　邾曹姓子爵祝融之后水经江水又东迳邾县故城南注云楚宣王灭邾徙居于此故曰邾也
　　谨按路史云邾亦在黄今黄州西北百二十里新洲地有邾城盖邾君所居也
　　防芉姓子爵楚熊挚之裔也左传鲁僖公二十六年蘷子不祀祝融与鬻熊楚人让之对曰我先王熊挚有疾神弗赦而自窜于蘷吾是以失楚又何祀焉楚成得臣鬭宜申帅师灭蘷以蘷子归杜预云蘷在建平秭归县今归州兴山县
　　权姓爵未详楚子克权使鬭缗尹之迁权于那处事见左传杜预云权国名南郡当阳县东南有权城水经沔水又东右防权口注云水出章山东南流迳权城此古之权国也
　　庸鲁文公十六年楚大饥庸人率羣蛮以畔楚楚子因蒍贾防灭庸事见左传书传云庸濮在江汉之间水经注渚水又北迳上庸郡故庸国也路史庸氏伯爵今房之竹山汉之上庸
　　谷嬴姓伯爵春秋鲁桓公七年谷伯绥来朝杜预云谷国在南阳筑乡县北路史今襄阳谷城西北五里有故谷城有谷伯庙
　　鄀允姓子爵左传鲁僖公二十五年秦晋伐鄀又文公五年秦人入鄀杜预曰鄀本商宻秦楚界上小国其后迁于南郡鄀县则今宜城水经沔水又经鄀县故城南注云古鄀子之国也秦楚之间自商宻迁此为楚附庸楚灭之以为邑
　　鄾左传鲁桓公九年楚子使道朔将巴客聘于邓邓南鄙鄾人攻而夺之币杀道朔及巴行人楚使鬭亷及巴师围鄾水经注淯水又南迳邓塞东又迳鄾城东古鄾子国也盖邓之南鄙也路史邓之分子爵鄾也注云曼姓旧通志云在今枣阳
　　濮左传鲁文公十六年庸人率羣蛮以畔楚麇人率百濮聚于选将伐楚路史熊姓以多曰百濮旧通志庸在今竹山则濮不出江汉麇人率百濮则濮必隣于麇庐左传鲁桓公十三年楚屈瑕伐罗罗与庐戎两军之大败之水经沔水又东过中庐县东注云即春秋庐戎之国也师古云襄阳县南有次庐村路史庐国故楚地今襄之宜城应氏谓在庐江
　　隂左传鲁昭公十九年楚公子赤迁隂于下隂师古云古阴国乃故酂也又有下阴在阴城之西后之所迁今光化干德路史襄之谷城东北有阴城
　　鄢旧通志云爵姓无攷杜预云鄢水在襄阳宜城县入汉路史防姓今襄之宜城楚之鄢都一曰郢昭四迁頼于鄢者汉惠三曰宜城
　　绞爵姓无攷鲁桓公十三年楚伐绞大败绞师为城下之盟而还事见左传路史在随唐之南
　　贰爵姓无攷左传鲁桓公十一年楚屈瑕将盟贰轸郧人军于蒲骚将与随绞州蓼伐楚师林尧叟云贰轸二国名路史在随州南
　　轸爵姓无攷路史轸国在楚东南
　　州杜预云州国在南郡华容县东南路史今荆南监利故华容古州也昔随绞州蓼伐楚败郧者皆近楚小国庄辛言州侯者非淳于之州
　　罗熊姓左传鲁桓公十三年楚屈瑕伐罗及鄢乱次以济且不设备罗与庐戎两军之大败之水经注枝江其民古罗徙罗故居宜城山楚文又徙之于长沙路史初封在襄之宜城后徙江陵之枝江周东乃徙长沙
　　谨按汉书志宜城县西旧罗国后徙枝江长沙国罗县注应劭曰楚文王徙罗子自枝江居此今平江县南三十五里有古罗城故址即罗子所迁地也
　　汉
　　衡山王吴芮前汉书列传秦时番阳令也沛公攻南阳遇芮之将梅鋗与偕攻析郦降之及项羽相王立芮为衡山王都邾其将梅鋗功多封十万户为列侯项籍死上以鋗有功从入武闗故徳芮徙为长沙王都临湘
　　谨按邾汉江夏郡地临湘东长沙郡治所
　　临江王共敖前汉书项籍传义帝柱国共敖将兵击南郡功多因立为临江王前汉髙帝纪初项羽所立临江王共敖死子尉嗣立为王不降遣卢绾刘贾击虏尉
　　谨按临江国汉南郡治所
　　临江哀王阏前汉书列传孝景前二年立三年薨无子国除
　　长沙定王发孝景皇帝唐姬子以前二年封传七世临江闵王荣前汉书列传荣为临江王三嵗坐侵庙壖地为宫自杀无子国除
　　长沙王兴后汉书帝纪建武二年诏曰惟宗室列侯为王莽所废先灵无所依归朕甚愍之其并复故国十三年诏曰长沙王兴不应经义其以兴为临湘侯衡山王勃淮南厉王子文帝十二年分淮南地以勃为衡山王即吴芮旧封地
　　安城思侯苍　　容陵侯福　路陵侯童　　茶陵节侯防　夫夷敬侯义　　舂陵节侯买　　都梁敬侯定俱长沙定王子苍元光六年封传二世福元光六年封童防俱元朔四年封义元朔五年封传四世买元朔五年封传四世至建武二年立祉为城阳王定元朔五年封传四世舂陵戴侯仁长沙定王之裔定王子买以元朔五年封舂陵国在汉零陵郡三传至仁徙封南阳亦号舂陵仁生敞敞生祉新莽时夺爵光武即位封祉为城阳王
　　髙城节侯梁长沙顷王子始元六年封传四世免钟武节侯度长沙顷王子元康元年封传三世无后安陆侯平楚思王子元始元年封八年免
　　当阳侯益广阳思王子元始二年封七年免
　　昭阳侯赏　承阳侯景俱长沙刺王子元始五年封阴城思侯苍赵敬肃王子元朔二年封国在汉南阳郡今枣阳地
　　尉文节侯丙赵敬肃王子元朔二年封
　　竟陵侯平舂陵侯敞孙敞生祉值新莽时夺爵光武即位封祉为城阳王祉薨立子平为蔡阳侯后坐与诸王交通国除永平五年更封平为竟陵侯
　　安乡孝侯喜赵哀王子竟宁元年封
　　湘乡侯昌长沙孝王子建平四年封
</div>
    <div class="pagination">
<a href="湖广通志_page135.html">上一页</a><span>...</span><a href="湖广通志_page131.html">131</a><a href="湖广通志_page132.html">132</a><a href="湖广通志_page133.html">133</a><a href="湖广通志_page134.html">134</a><a href="湖广通志_page135.html">135</a><span class="current-page">136</span><a href="湖广通志_page137.html">137</a><a href="湖广通志_page138.html">138</a><a href="湖广通志_page139.html">139</a><a href="湖广通志_page140.html">140</a><a href="湖广通志_page141.html">141</a><span>...</span><a href="湖广通志_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
