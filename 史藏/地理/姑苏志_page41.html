<!DOCTYPE html>
<html>
<head>
    <meta charset="UTF-8">
    <title>姑苏志 - 第 41 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>姑苏志 - 第 41 页/共 70 页</h1>
    <div class="content">　　积庆庵【在清浦至正三年僧行髙建】
　　奉先庵【在清浦西绍兴间僧人邹亮建】
　　东林庵【在县东南八十五里宋宝祐间僧法厚建】
　　接待庵【在呉淞江东绍兴三年僧良景建】
　　顺济庵【在清浦宋绍兴元年僧希贤建】
　　褒忠教寺在萧泾宋乾道中建庆元六年赵郡王奏移废寺勑额为名永乐中重建归并庵二
　　赵和庵【在刘家港南元至正元年僧普超建】
　　定乡庵【在黄姚港西元至正三年僧惠日建】
　　法界教寺在县东南四十五里大塲北宋嘉定中建初名法界院元至元中改为寺僧圆照记归并寺一院一庵二
　　保清讲寺【在大塲北宋淳祐三年建】
　　观音院【在大塲浦北元元统四年僧宗猷建】
　　崇孝庵【在大塲元统二年僧惠趣建】
　　存孝庵【在大塲浦西元至正十六年里人沈子吉建】
　　永寿讲寺在葑村塘宋淳祐中里人徐耆舍宅建咸淳中赐额本在钱溪东北延祐二年大德万寿寺僧珦石田移置于此归倂无
　　宝华教寺在大塲镇宋咸淳间净光法师建永乐中僧文瑜重脩归并庵三
　　崇福庵【在下槎浦宋绍定二年僧行超建】
　　荐严庵【在彭城浦北元戊午年僧法见建】
　　圆通庵【在芦泾浦元至正间僧善惠建】
　　真如教寺在桃树浦宋嘉定中僧永安建名真如院本在官塲元延祐间僧妙心移置于此改寺洪武中重脩归并无
　　大德万寿寺在南翔寺东一里元大德初僧良珦建珦本南翔僧别为寺于此以成于大德间故名大德万寿寺贯云石记有浮屠七成洪武中僧庆余重建归并庵一
　　集庆庵【在桃树浦元天厯二年僧了心建】
　　万安教寺在万寿寺西新华浦初良珦既建万寿珦之徒义荣改建寺于此与南翔大德为三大刹以其成于泰定故名泰定万安寺虞集记归并无
　　西隐教寺在县西北清境塘上元泰定元年僧恱可建僧圆照记有寂照观堂直节堂寿乐亭空翠亭劲节轩永乐三年重建归并寺一院一庵一【元张南渠空翠亭诗人间风日不到处林石照衣顔色鲜半天六月雨苍雪隔水一僧吟白莲座中得趣成三笑竹上题诗今七贤他年此防或可再须借北窓供醉眠郑元祐寿乐亭诗西隐西边寿乐亭六时天乐语檐铃傍人驯鹤行穿竹掠水飞鱼出听经月到中庭开碧落星从南极上沧溟千年一息那伽定长结慈云拥帝青杨维祯直节轩诗西枝林中访遗直况有文采锦班如谁参汝禅到玉板自爱此君如史鱼彭泽风髙印绶解穹庐雪冷节毛疎道人诗似春秋笔大字琅玕节下书】
　　东林圆照寺【在杨泾东宋绍定三年僧有谦建旧在晏海门外洪武间僧时习移于此】永安院【在黄姚宋咸淳九年僧良祺建】
　　真际庵【在县市西南隅泰定三年僧良玉建】
　　顿悟教寺在泸泾元贞元年僧师范建名顿悟院洪武间改寺归并庵一
　　接待庵【在广福市南宋嘉禧间僧道印建】
　　永寿禅寺在何庄延祐中吕师说建芬兰谷开山洪武中僧良富伽那相继重建归并院一庵一
　　普照院【在黄渡镇至正间僧智通建】
　　明圣庵【在桃树浦元皇庆二年僧宝月建】
　　皇庆教寺在县北三里元至大间圆通寺僧明了建归并寺一庵二
　　净信讲寺【在月浦宋宝庆间承务郎谭思通建僧道嵩开山凿井得髹木佛耳号佛耳泉移钱塘勑额为名赵汝譢记元僧普现建潮音堂杨维祯记】
　　报德庵【在杨巷宋咸淳间僧师寿建】
　　吕和庵【在糜塲横沥东元至元间僧良季建】
　　集僊宫在县治东南隅宋嘉定十七年髙道叶子琬建以湖州安吉县勑额为名绍定元年邑宰陈迈建东岳行祠于东庑元延祐五年道士卢真祐移建上真殿于西庑与岳祠对大德十年道士孙应元建三清殿玉皇阁瑞竹亭洪武中道士宗德辅重脩归并道院四【宋常懋诗松菊新来入梦频公余乘兴得寻真红尘物外长清境白日壶中不老春栢子灰寒烟寂寂桃花风暖水粼粼逍遥羽士闲如许愧我浮名役此身元盛如梓真宇出阛阓来游慕虚寂流水环四围入门松桧碧长廊烟雾生灵贶幡幢密主人闻客至樽酒延丈室编竹逾万个老桂髙百尺日色净不暄松风凉可挹翛然人间世陡觉诗兴逸】
　　崇真道院【在县治西元大德五年道士秦真祐建】
　　奉真道院【在登龙桥北元至正间邑人顾道澄舍地建移本县都废额于此杨维祯记】崇福道院【在月浦宋淳祐元年里人谭友谅建】
　　福德道院【在县东南一十八里元至元十三年道士王崇真建】
　　太仓州丛林寺十一宫一
　　隆福教寺在城大西门内梁天监四年建初名报恩院后唐天祐间重建宋大中祥符元年改今额寺在武陵桥北元末燬废洪武中以其基为镇海衞邑人孙彻愿舍所居改建于此其后僧永真重建归并庵三真静庵【在城内元至元元年僧惠云建】
　　通济庵【在城中元延祐元年僧嗣恱建】
　　般若庵【在城中元至元二年僧善明建】
　　崇恩禅寺在州东二十里梁天监二年僧道悟建唐开成二年重建宋庆元二年重脩归并寺一庵二永怀禅寺【在双江白莲浦宋建炎三年道川禅师建本在昆山县治西南元至正间有铁牛普明禅师建绍隆庵于此为永怀子院洪武中即庵为永怀寺僧文琇重建王达记】
　　观音庵【元至正三年僧道坚建】
　　般若庵【元至顺三年僧法辨建】
　　騺山法轮讲寺在騺山南麓梁天监间僧宗印建绍兴九年重建洪武中僧胜行永乐中僧智防相继重建归并寺一院一庵一【完敬修騺山访僧招提逺在碧山防杖防殷勤访故交雨径苔深留虎迹霜林叶落露禽巢汲泉谩引池边绠煮茗还开竹里庖此日相寻不相见松门拟待重来敲】中峯讲寺【在顶山南峯梁大同二年僧月澄建名中峯庵后改为寺宋刘拯蹑径登髙亭天逺不敢局疎帘卷危檐百里在举目江横缟带明山隐螺髻绿啼鸟破长烟飞泉漱寒玉云回猛虎啸清风绕岩谷飕飕入青松古淡琴一曲倚栏更凝望斜阳上脩竹欲去还迟迟胜防那可足支逋中峯一径分盘折上幽云夕照全村见秋涛隔岭闻长松含古翠衰叶尚微薰自爱苏门笑怀贤事不羣僧仲殊聚逺最髙亭登临喜倍増贪陪青眼客不见白头僧闭户三十载压云千万层龙珠弹落处一防白莲灯】广福院【在马泾宋嘉泰间僧守信建】
　　赵庄庵【在思政乡宋端平元年僧永福建】
　　陆河圣像教寺在陆河市呉仆射徐真舍宅建亦因泛海石佛而名宋嘉祐八年朱肱重建僧仲殊记洪武初重脩归并院一庵七
　　崇寿院【在横泾宋端平三年僧皎殊建】
　　福田庵【在陆名泾口宋咸淳二年僧道隆建】
　　崇福庵【在横泾宋绍兴元年僧至实建】
　　湴湖庵【在智林寺东宋端平二年僧德诠建】
　　归云庵【宋咸淳二年僧文雅建】
　　资福庵【在邢家庄宋元祐三年僧尊妙建】
　　东禅庵【在甘草镇宋崇宁元年僧惟一建】
　　时思庵【在陆河里宋咸淳五年僧泉涌建】
　　法轮教寺在双鳯乡晋支道林开山宋祥符元年改今额洪武中僧至琛重建归并寺一庵四
　　灵宝寺【在涂菘市唐乾元初僧普定建】
　　法华庵【在涂菘市唐龙翔九年僧泰和建】
　　迎春庵【在双凤乡宋淳祐二年僧月山建】
　　长寿庵【在南沙元至元二年僧志通建】
　　崇祖利济庵【在李墓东宋端平二年僧智崇建】
　　广安教寺在直塘市唐乾元初简大师建相传简领二人来游立庵于此揷竹防篱落后遂成林初名宝林寺宋祥符元年改今额绍兴六年僧了悟建塔凿地得砖有长安二年瞿像宝塔字乃知唐武后时尝建塔宇于此永乐四年僧拱辰重建归并寺一院一庵一
　　褒亲崇惠寺【在芝塘市宋靖懿帝姬殡于此僧化东建政和七年赐额】
　　坞邱増福院【在坞丘山宋端平间僧无瑕建】
　　忠义庵【在洋澳宋嘉熈间僧象祖建】
　　广孝讲寺在州东北五十里唐咸通十四年建初名怀让寺宋太平兴国间有僧曰子琼道清自龙庆来南游江浙驻锡于此大中祥符间改赐今额元末兵燬洪武二十三年僧智积重建归并庵一
　　正受庵【元大德六年僧余庆建】
　　海宁禅寺在城武陵桥西宋建炎四年能禅师建名广法敎院元大德间朱清治海漕奏改今额洪武中僧常在重建归并庵二
　　正宗庵【元泰定三年僧法轮建】
　　圆觉庵【元天厯二年僧千岩建】
　　普济敎寺在州南一里宋末五台僧普明游歴止此遂卓锡建寺元末燬惟灵山一会佛像存焉永乐六年僧梵衍重脩归并院一庵二
　　崇福院【元天厯二年僧以让建】
　　崇福庵【在城中元至正元年僧允善建】
　　松林庵【元至元二年僧惟大建】
　　报本禅寺在城大东门内元海道千户宋颧甫买地建僧妙庄开山后燬洪武十一年永怀寺僧常在移置城中海宁寺之东十五年妙严庵僧谷清舍庵改建即今寺也归并院一
　　兴福院【元至正五年僧崇明建】
　　淮云敎寺在城北二里陈泾桥北元大德六年浙江军器提举顾善夫营祖墓于此建为养寿兰若以其家世淮人不忘其始奏赐今额赵孟頫书扁永乐中平江伯陈瑄重脩归并庵七
　　能仁庵【元延祐元年僧岂岩建】
　　庆福庵【元至治四年僧智量建】
　　集福庵【宋咸淳八年僧法海建】
　　五泾庵【元至元元年僧智慧建】
　　显福庵【元至正元年僧可大建】
　　太平庵【元至正六年僧如整建】
　　庆福庵【元至正四年僧善心建】
　　灵慈宫在城周泾桥北元至元二十九年海道万户朱旭建为天妃祝厘之所其缘起互见祠庙宫旧归并昆山清真观今径本州州之道院皆属焉
　　佑圣道院【在城旱泾桥北元至元十四年道士蔡贯一建】
　　奉真道院【在大西门外元至元间里人马道文建】
　　长生道院【在城南隅元至元二年道士王可道建】
　　灵应道院【在城南隅元大德三年里人黄都运建】
　　武胜道院【在大西门外元至元四年里人陈桓建】
　　真一道院【在城登瀛桥北元至正十年道士朱眉山建】
　　崇明县丛林寺四观一
　　奉圣禅寺在东沙唐贞元间僧道成建宋绍兴初里人陆思问谢之刚拓而大之元泰定甲子僧有源至正甲午僧德建相继重脩郑元祐记内有千佛阁归并无【程用昭霜落平沙枫叶丹可人情思满空山江梅瘦褪犹疎放山鸟惊猜亦往还孺子兴同秋水逺支郎心与白云闲此时野寺题诗处昨夜稺寒湘竹班刘秩白马防经日本西偶来此地访招提长廊松树何年种别馆梅花后夜题结社东林思靖节留衣南海愧昌黎江风山月清如此得今朝醉似泥○海国瀛洲别有天上人驻锡住经年三花树绕眠云榻七宝池通洗鉢泉清磬响时晨听讲名香爇罢夜参禅何时来问无生话唤醒人间醉梦缘】
　　慈济教寺在城内河泊所东宋淳祐三年建初名白云庵后请龙江寺额易之元大德七年僧绍时建大雄殿延祐初僧良聚搆钟楼廊宇先在旧州治之东永乐中随县迁置于此归并无
　　兴教禅寺在道安乡张成港北唐光化二年建相传终南浮屠妙巩夜梦神人披甲胄驾赤虬谓巩曰东海起沙隣逼呉楚宜建道塲遂与其徒来创是刹宋宝庆三年僧皎如以寺址迫海迁于平等村永乐九年再徙于此归并无
　　寿安讲寺在永兴沙旧在三沙东乡宋淳祐间有二僧曰模曰俦卓锡旷野拾枯枿簮土祝曰枿复荣当建道塲无何其枿向荣遂结庵名富安院后其徒德云等拓之元延祐戊午赐额永福寿安寺寻圯于潮泰定甲子僧大全迁于东仁乡之中土翰林学士完泽台为记洪武甲子僧神芝建千佛阁永乐十四年僧普照建懴堂寻燬宣德五年复圮于海六年僧韫与勤迁于此重建观海楼贮月轩归并无
　　宝庆观在旧州治北宋宝庆元年建旧在县治南十五里元至正二十三年道士徐中理以观址濒海恐为所浸迁置于此归并观一道院一
　　通观【在寿安寺西南里人茅氏建今废】
　　崇直道院【在西沙道安乡至元丙子朱文虎建今废】
</div>
    <div class="pagination">
<a href="姑苏志_page40.html">上一页</a><span>...</span><a href="姑苏志_page36.html">36</a><a href="姑苏志_page37.html">37</a><a href="姑苏志_page38.html">38</a><a href="姑苏志_page39.html">39</a><a href="姑苏志_page40.html">40</a><span class="current-page">41</span><a href="姑苏志_page42.html">42</a><a href="姑苏志_page43.html">43</a><a href="姑苏志_page44.html">44</a><a href="姑苏志_page45.html">45</a><a href="姑苏志_page46.html">46</a><span>...</span><a href="姑苏志_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
