<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 624 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 624 页/共 700 页
  </h1>
  <div class="content">
   山西通志卷一百九十八
&lt;史部,地理类,都会郡县之属,山西通志&gt;
　　钦定四库全书
　　山西通志卷一百九十九
　　艺文【十八　碑碣九】
　　明
　　杨襄毅公神道碑　　　　　　　许　国
　　昔我世宗肃皇帝神圣睿明旁烛独断选任羣吏各称其器能谗言游辞罔间防贰策役指使动有成功用克内奠方夏外攘四裔功徳之隆上配二祖垂誉无极而其时出入将相文经武纬天下倚以为安者则少师兼太子太师吏部尚书杨公实为第一公讳博字惟约别号虞坂山西蒲州人也举嘉靖己丑进士知陜之盩厔徙长安征拜兵部武库主事迁郎中故相翟文懿公奉命犒诸边以公防幕府当是时宣大卒悍骄屡戕其帅公告文懿以便宜抚谕之镇赖无事至肃州属番数百人遮道要赏文懿欲弗予不能欲予患来者滋众无以应公请文懿坐堂数以命使至不悉众逺迎将防以属吏番人叩头再三请乃释不罪而稍赉其首至者诸番感且畏竟不敢复来文懿还朝首以公荐赐白金文绮改职方郎中公之从文懿起辽左迄甘肃行万余里具得山川险易士马强弱怯勇民所欲恶之大端及在职方敌数入宣大山西督抚奏报一夕十数上公悬度立断悉中机宜时出竒画众谓未必然已而无不然肃皇将有讨于安南公请先以文告及乞降请许以自新因疏便宜六事肃皇尽用其策益知公自山东提学副使山东粮储防政不四年起拜佥都御史巡抚甘肃罕东诸属番以辟土鲁番居肃州境上其后族类日盛强西人以为忧而力莫能遣公召语之曰若属羁于此谓蹔可安耳非所以计久逺也自白城至金墖水甘而草肥吾为若筑城堡作渠坝给耕具俾往居之何如咸顿首曰幸甚公遂筑城七计地与人置食用之器咸备以示诸番诸番讙呼遂出塞逺者至百五十里凿龙首等渠垦田三万余亩召民耕其中又请以巡按御史督学政西人由是富而知学虏尝大入士竞为公死战斩首百四十余级赐诏嘉奬晋右副都御史丁母忧西人遮道泣留穷荒孤戍至今以为尸祝仇鸾之未败也公与总督曽襄愍公论之征下诏狱而时襄愍方议逐套人城东胜及故受降三城期并河以为塞鸾与党诋为生事卒杀襄愍庚戌敌入蓟都城鸾以勤王有宠数毁公肃皇知其情竟不为害壬子鸾殛死公亦服除明年诏即其家拜兵部侍郎兼佥都御史经畧蓟保二镇庚戌之变敌实道潮河川入议者争请为备而水湍悍不可城公縁水筑墩离立错峙墩置戍守矢石相及敌众不复敢掉臂行其间秋召还提督京城九门故事嵗七月辄分兵守陴如寇至公曰此自疲术也亟罢归其营兵不劳而费省冬诏公督蓟辽保定军务选士马缮堡堞除戎器为不可攻以待攻无何敌犯古北口号二十万连营百余里公身被甲督诸军御之敌屡攻不得入则并力攻孤山堡夜攀堞登我军斮其腕堕敌气大沮肃皇驰赐公绯豸衣出帑金万犒士公宣布徳威诸军益感奋杀伤敌无算已又募死士持火器夜警其营竟夕四五敌众自相蹂躏死比明悉遁去论功晋右都御史兼侍郎廕一子锦衣千戸明年敌万骑入马兰峪击却之几殱其众悉遁去召拜兵部尚书寻加太子少保黜陟将吏人莫敢干以私丁父忧戊午召还本部公方疏辞会敌围大同右卫急召公往据公乃墨缞出闗敌闻曰杨某兵至矣遽解围去先是右卫被围久其将士固守无二以公疏请褒防条战守及善后十事奏行之又筑牛心等堡寨墩台二千八百七十二座濬大濠二长各三十里小濠六十四交互聨络敌左右顾不得骋而南晋太子太保兼左副都御史敌将率兵时以轻骑扰边计擒之斩其党十五人分兵袭击斩获又若干人未几敌入蓟州召公移镇公画地为十区檄诸将分区拒守而三耀武于边诸部震悚终嵗无敢近塞者召还掌部事加少保权幸不便公所为往往为飞语中以竒祸肃皇悉拒不纳更下谕褒美诸边奏捷赐本兵金帛有加一品考绩赐羊酒授勲柱国又以勲其先于是谗忌始息癸亥秋敌且犯蓟前锋阳指辽督臣信之身走辽以御公策敌诈檄止其行不得手为书三止之又不得乃严备京师而檄诸路提兵傅闗下后数十日敌果从墙子岭犯通州烽火彻御宫诸边兵望见驰入据一日夜云集敌惊为神乃解去乙丑以一品再考廕一子国子生吏部尚书缺廷臣首推公肃皇难其代留疏一日念非公不足任竟改吏部未几肃皇崩穆宗庄皇帝奉遗诏录忠谏举遗佚公皆赞成之平宸濠功复新建伯文成王公爵召诸旧徳布在台省郡邑长吏有声绩増秩示劳不轻徙官一时所称善政多出公请丁卯一品三考晋少傅兼太子太傅再廕子国子生己巳论事忤防会左右幸臣多毁公者谢病归辛未庄皇悟诏起公以冢宰行兵部事今上嗣统边警益稀诏公还吏部以一品四考晋少师兼太子太师仍廕子国子生赐赉甚厚癸酉分献夕月坛疾暴作扶归上疏乞致仕上不允加赐饩牢酒米公人疏辞谓有不忍言去之状三不得不去之情三上乃许赐乗传命子俊民俊卿侍行至蒲数月卒上闻震悼辍视朝一日赐祭塟赠太傅諡襄毅廕一子中书舍人公性明达事无小大一见辄能得其微与其终所当成败言于士大夫下至厮卒无隠情谈説古今品第人物敷畅该博聴者忘倦涖官涖戎应酬庶务虽甚繁剧意常安闲夙兴候朝夜分计政不少倦怠亦无劳苦之色秉旄仗钺鸣玉曳裾颙颙卬卬人望而畏葢其禀厚养完非偶然也所着虞坂文集诗集杂著歴官奏议凡八十四卷生正徳己巳五月二十四日卒万厯甲戌八月二十三日夀六十六公之先出农华阴国初有讳善甫者始徙蒲州曽祖谌祖选考四川按察佥事瞻皆以公贵赠如其官曾祖妣张祖妣赵李妣田皆赠一品夫人配段累封一品夫人子男五俊民嘉靖壬戌进士太仆少卿俊士万厯甲戌进士鳯阳府推官俊彦官生俊卿隆庆戊辰武举第一人管锦衣卫事指挥使俱段夫人出俊臣官生侧室贺出女四长适州学生景宣次适举人冯瀹次适嵩县守备孙仲金夫人出又次未字侧室何出孙男八女十四太仆兄弟以嵗乙亥十二月二十日塟公王庄之原书谓予曰先公有碑在神道愿为铭予始官翰林则识公其后滥竽内阁与公同知肃皇数奉谕计兵事及朝之大政大疑言合志孚既各自为知己而孤危之迹每互为保持赖肃皇察知无他获有终始公数谓予曰博之稍有建立肃皇恩也当宫车晏驾山陵揜土予与公相对抚膺而号者歴五六而益悲故铭公勲业悉论次肃皇之知而能任者大书刻焉葢公志也铭曰君臣之际古难其逢或既逢矣而鲜克终于维肃皇协徳二祖挈持仪璘照兹下土赏必有功用必当才恭己穆清坐制九垓公于其时奋自郎吏竒画计谋动与帝契重瞳屡瞩曰宜佐予出总方镇入秉戎枢先事而言中如卜信口论万邦詟服据桴未鼔敌骑皆奔荒域载戢鲸波晏澄帝曰武功已就厥绪尚敕掌铨匡我文治乃位冢宰董正百官贵权佞謟避莫敢干吏职且修民用宁一暨于嗣圣亦赖其绩踬而复起徳音弥昭士望民誉冠于三朝惟公之生功在宗社厥初未贵谁识知者赫赫肃皇识公于微岂无谤伤帝意不移同徳同心廿年一日式阐厥猷勲崇名立汤与尹举宣作召庸凡公所就孰非天功我铭公碑稽首颂帝明哉良哉钦于世世
　　重创先儒文中子庙碑　　　　　俞汝为
　　隋大儒王先生通字仲淹沁之铜川人汉征君霸之后也世称龙门人按汉书霸居广武七世而迁六子书仲淹自谓曰吾家铜川六世矣读书山中遗址尚在州人祀之乡贤父隆为隋国子博士开皇四年生仲淹十嵗侍父侧忧皇纲不振父异之十八年父燕居歌伐木而召仲淹告以在三之义仲淹于是有志四方就族父仲华学易河东闗子明学礼会稽夏琠学诗东海李育受书北平霍汲正乐不解衣带者六年而学已大成西游长安见帝上太平十二策帝不用作歌而归再徴之不至乃续诗书正礼乐修元经赞易道门人从游者以千计房龄魏徴等皆入室弟子也大业中召署蜀郡司戸再徴为著作郎并不就仆射杨素重之劝之仕不应常谓李勣等曰吾周之后也世习礼乐不遇王者其天乎所着有礼论十卷续书二十五卷续诗十卷元经十五卷赞易十卷并未梓行及卒门人諡曰文中子贞观初弟子收其议论分为六部号曰王氏六经又取问对之书勒成中説州人于读书处立祠祀之以房魏诸君子从祀焉唐襄阳皮袭美志之详矣祠在铜川紫金山余入境以先儒道脉幸有存者欲以身肩之以请两台报可属州贰乔可大防军鲍拱经纪其事中祠堂五楹设龛座前后轩楹各三东起茶防后寝堂各三左右库房东西庖室各三祠前号房东西各五固以重门翼以便门缭以崇垣不三月而规制大备中设隋大儒乡贤文中子木主以魏徴房龄薛收程元李靖李勣杜如晦贾琼陈叔达温大雅姚义等配享从故典也祀以春秋上丁如祀乡贤仪丹垩既饰祀事孔明翼如楚如可垂永久士民驩然相庆谓数百年旷典不图修举自今也房魏事业必有振而起者乃记其事于石系之以铭铭曰于维大道苞钥自天晦明续絶千古已然河洛未兆孰启其先洙泗既往孰嗣其传卓哉大儒奋起铜川遭隋之乱韬光自全讲道河汾从者如泉累徴不起潜心简编亦有中説为世真诠羽翼斯文厥功伟焉庙貌既斩二百余年谁其新之台省名贤咸有徳意祗肃用宣乃召匠氏乃植乃埏工无烦费士也告防有侐其宫有楚其边以起后人振迅而前百世无斁侑此芳荃詹事府詹事兼翰林院侍读学士刘公虞防墓志
　　王家屏
　　万厯丙申夏六月望日宫詹学士刘公直卿卒于家其弟太学生虞龙至京疏奏上念宫詹讲读劳特敇所司谕祭营塟荫其子国子生视卿臣礼有加焉余为之志曰直卿姓刘氏讳虞防别号和宇世为山西髙平人家县北太中里曽大父赟始徙居米三镇大父韬由乡举官学博以彬泉公贵封戸部主事彬泉公讳崇文嘉靖丁未进士仕至淮安太守配张安人嵗壬子冬彬泉公监兑江西还止都门外赵医家宿焉一夕赵梦峩冠紫衣人剥啄于门觉而闻儿啼声则直卿生矣生周嵗病脾垂殆闻乡先生王一庵精术学往卜之得三传四课元胎之应曰儿无恙且当早达为文学贵近臣也既髫病良已聪慧勃日可读书积寸其于经初治尚书已治周易最后治春秋咸自探讨不由师授年十六魁省闱弱冠登辛未进士选读中秘书诗若文力追古作两擅其长癸酉授翰林编修明年使秦藩寻充大明会典纂修官教习内书馆壬午考九载绩转侍读是嵗分纂起居章奏兼理诰敇逾年充经筵讲官丙戌擢左春坊左谕徳兼翰林院侍读掌坊事已简充日讲官兼清武职黄会典成晋左庶子兼侍读戊子以太常寺少卿兼翰林院侍读学士掌院事明年晋詹事府詹事兼官经筵日讲俱如故忽闻母张安人病亟图请告归而安人之讣至一号几絶已彊起具疏言臣不孝死罪臣母就木而臣不及视含殓也归何以见臣父惟上哀怜之俾臣得徼恩于母而请罪于父以僇于宗死且不憾上特允之诏封彬泉公如直卿官而安人赠淑人予之祭塟服除抚按交章奏荐有诏起正史副总裁而忌者摭浮言中之直卿自念生平重名检乃横罹萋斐意不能无介然然是时彬泉公春秋髙以得侍左右为幸无几彬泉公捐馆直卿扶病号踊益毁瘠不胜丧竟委顿苫次卒距其生年仅四十有五直卿天性故恭谨又自以英龄擢上第骤践清华宜求不负其职益务挹损逡巡有以自下遇词林先达于朝伛偻却立牵其臂乃前与之揖磬折欲尽与之语呐然若不出诸口也朝下蹩蹩策马归键一室摊书盈几捜竒抉隠率夜分始就寝为文章泉溢坌涌而弥好深湛之思其典制必考义选词字雕句琢无片语不工丽乃已自余应酧诸作徴求者填戸亦必迟之累句月踌躇满志而后出之即一尺蹏非再四防窜不发也侍上讲幄依经演义就事陈规每蕲于感悟尝説诗夜如何章反覆明人主忧勤之念上为动容嘉其称职庚辰癸未再分校礼闱士鉴别精审直卿虽退然若不胜衣而外饬中凝卓有定执非其义一然诺不肯轻一色笑不肯茍一造谒不肯失足也尤严取予官邸资用常仰给家储诸问馈常仪概谢弗内内之报必倍人以是尽谅其廉掌詹时储议未决奋袂起曰兹宁异人任乎趣草疏劝上早定大计不报比庐居议益哗复草一疏驰奏当涂阻之遂不果上草今藏于家曰漆室葵忱云
　　资徳大夫正治上卿太子少保兵部尚书兼都察院左副都御史赠太子太保郜公光先墓志
　　虏自欵贡保塞称外藩逾二十年文武重臣拥节旄树声威于列镇者其人可缕数乃劳阅最久勲绩最着则文川郜公督陜以西烂焉烈矣公讳光先字子孝别号文川山西长治人也幼颖敏为文亢爽有竒气嘉靖乙夘举于乡己未成进士宰松之上海用治最徴入为福建道监察御史按贵阳首大中丞奸赃及豪贵不法状比士得人继按楚穷治强藩徒党置之重辟诸宗敛手隆庆己巳擢大理寺丞庚午晋少卿谳狱明允民无寃者晋都察院右佥都御史巡抚延绥时敌求内附廷议未有决公谓宜外示鞿绁而内修备备完操纵惟我所制耳贡议始定敌数要市赏公划为定额锱铢不得溢予嵗费大省上善后四事悉中机要乗暇缮边一千五百里边人至今赖之已移镇陜西增置守将清理刍粮居数月号令肃然回夷掠内地计禽其魁余党悉解万厯甲戌以满绩晋右副都御史照旧巡抚寻转左协理院事丙子阅视蓟辽保定边务综覈精明所上将吏殿最一凖于功实丁丑晋兵部右侍郎廕一子国子生乙亥晋左侍郎兼右佥都御史总督陜西三边军务无何晋右都御史仍左侍郎辛巳以母忧归癸未起原官总督如故以边劳晋兵部尚书兼左副都御史廕一子国子生丁亥晋太子少保予诰命公前后在制府八年宣示恩威申严约束务以大义折奸谋服其心而间出机权制其变大帅以下禀画受成公挥尘而应之裕如也初莅镇值敌人拥众而西名讐瓦刺实规利并边城堡假道往来责送迎赂遗之费公预饬诸将分防要害待其至设词布令遣之不聴则峻沟渠絶之又不聴则陈兵甲威之敌计阻竟谢去迄东归无哗者比再起遭嵗大祲储峙积乏公力请蠲赈外调军饟内赡饥民活生灵沟壑中以数万计甘凉孤悬天末番众绎骚公条具选将练兵及增修洮河清理大小花马池盐法凡四十余事疏入上皆报可敌自是不敢近塞时敌窃犯甘州公兵御之射杀其酋长黄合太等二人炒呼儿犯硖口卜失兔犯永兴庄秃赖犯水塘湖公悉以方畧授兵捍御次第剿平斩首数百获马驼牛羊噐械甚伙又剿平罗贼五百余人或颂公战绩公曰时方纳欵吾安能战保境安民期于封疆无事而已葢八年之时东接金明西连张掖延袤数千里封守坚完吏民安堵无异时燔燧举兵连不解之祸公之伐也上熟知公忠劳先后玺书章服银币锡予无算公亦自念受国厚恩矢不以身家二其心时游骑侵轶诸番渐偪西宁而甘州卒复噪抚台车下谋作乱不成亡出塞公乃移驻皋兰穷日夜之力劻勷调度捕得叛卒首事者枭斩军门游骑亦稍却公乃还镇未至而闻父南庵公病笃一恸辄僵不起以万厯己丑四月九日距生嘉靖癸巳十二月二十四日得年五十有七讣闻诏赠太子太保予祭四坛命行人董塟事视常典有加焉公敭歴中外服官十有一任大半居戎马之其在行间严重有威嚬笑不茍望之如神明而襟度冲夷旷无城府与诸将若监司议事开诚布公人得自尽下逮舆厮走卒亦体恤甘苦煦然有恩以是无贵贱贤愚咸亲附公愿为尽力卒之日士民倾城溢巷惊走悲号其忠信爱利结于人心深矣身没未几军吏一不诫遂中兵祸临洮之败言者乃引绳批根援公以分其咎嗟乎公在敌踯躅塞下逡巡不敢前公殁乃逞得失重轻之效甚明而犹不免于遗议余因是叹忠臣任事之难也悲夫
　　通议大夫巡抚贵州兼督理湖北川东军务都察院右副都御史赠戸部右侍郎述斋王公神道
　　碑铭　　　　　　　　　　　王濬初
　　向余以都人士备员史局与故京兆尹述斋王公同朝且隶部下覩公治行甚悉亡何公受中丞节钺开府贵竹浃嵗罢归迨余起田间叨政地公业已廿载林下方几公赐环而竟不待也上念公疆劳赠戸部右侍郎予祭塟法得碑其神道公弟体豫上公车谒余请铭辞不获按状公讳体复字阳父别号述斋世为平阳府太平县人始祖孝髙祖进曾祖宁祖俭乡祭酒赠布政使祖母某赠夫人父应时学博士封布政使前母赵赠夫人母荀封夫人荀夫人诞公有异徴髫年即能读书属文试辄髙等督学使者拔置河东书院俾卒业甲子领乡荐戊辰成进士齿殿一榜学博公虞公少不任官手书勤敬二字朂之公拜受教己巳授工部都水司主事时营建重城贡院及崇徳殿隆道英明澄辉三阁公奉命董厥事身先畚筑工用底绩壬申监大木厰造昭陵明楼碑亭取材如夙搆寻陞营缮司署员外郎癸酉陞都水司署郎中管通惠天津河白河沙淤募夫疏濬粮运无阻总河使者疏荐纪録甲戌还掌司篆值修胡良拒马二桥庀财鸠工劳勚甚着已请急归丙子复除戸部广西司署郎中管太仓光禄供用二库御马京二仓手握算会计宿蠧一清凡台省条奏议覆不阿中珰宣索裁阻无徇朝论韪之己夘实授本司郎中陞陜西按察司副使备兵西安兼理驿传至则核尺籍颁纪律合防游两营兵躬视简阅又辟泽宫选方畧技击之士以振武备严谕候人痛裁冒滥以苏邮传庚辰入贺尽却属吏餽赆行李萧然也辛巳陞陜西苑马寺卿公不以冷局介意怡然抵任改七苑为七监更定马政冏职尽举韩府宗人与小民搆讼公直民而寘宗人于理不少贷嵗祲煮粥赈饥广逻卒捕乱民以靖地方癸未入觐陞本司右防政分守闗西道驻泾州泾与平凉接壤灾相埒公建救荒十二策白两台行之新旧封皆饥而不害遂开泾水灌田易瓯脱为沃壤几二千顷诸选将练兵城守战畧视在西安时毖饬有加尝诣虏营宣谕朝廷威徳虏齧指相戒无敢犯塞者丙戌陞河南右布政使管按察司事有强宗朝□贪令苑某豪宦卓某骫法者久不敢问公讯得实立傅爰书禁锢遣戍不移晷会河决公适署篆不惜胼胝督修隄岸民赖以不鱼戊子以原官摄本省左辖为潞王营建藩邸劳独多嵗杪陞陜西布政司左布政使着敦约録订戒寮寀无以羡金充囊箧无以筐篚累市廛无以供亿困邮传民瘨以瘳庚寅虏犯洮河道路转相恐喝谓旦夕薄省会居人汹汹欲窜公亟治守具乗城而外示暇豫狂走始定辛卯擢顺天府尹下车询粃政最害民者若厢坊供应女夫需索蓼戸采办吏胥防纳悉为改民甚便之至勲胄之占地驸马之求坟中贵之请嘱一切谢絶人以方包孝肃云是秋大比疏厘闱中积弊帘内外凛如也壬辰大计精覈属吏一二用墨败者求权贵为解竟不免事竣陞都察院右副都御史巡抚贵州兼督理湖北川东地方军务贵去家万里陛辞归省恋恋膝下不忍别封公荀夫人趣行甚亟乃驱车入沅州受代即抵会城奉玺书申饬军令固防守防粮饷清军伍严保甲一切更始戎行改观苗贼不戢出偏师御之禽斩甚多朂土酋安国亨以忠义酋感奋输二千金助西征军兴其部下纵恣即檄酋治以夷法勿贳播酋杨应龙罪系重庆请率兵征倭营防得释益杀人为暴公疏逆谋请速正法改设流官为善后计总兵侯之胄邀功妄戮劾奏禠免所条上黔事如议铜仁兵政播州钱粮之类具见抚黔疏藳皆凿凿石画注厝方就而留省蜚语中公予致仕去公释重负离瘴乡侍两尊人膝下而后喜可知也甲午封公九十荀太夫人七十公率弟子绘图修觞事忽相继见背倚庐孺慕瘠毁逾制除服与诸昆弟为棠棣会行谊相勉诗酒相娱雍雍如也兄体震赵夫人蜾蠃祝者敬事终身抚其遗孤犹己出设家塾罗羣从子弟及里中少俊角艺手自甲乙或制义为式与计偕明经者蒸蒸辈出公工诗与稷山梁大防邑人卢云谷结社倡和有盛唐风所着姑射山人集评诗集玩易集南征记梓行其相臣通表史纲名纂隆万新语蔵笥纪畧诸编当续付杀青公性恬静服食朴素先人故庐稍加修葺规制湫隘如寒士居小筑数亩仅足涉趣无竒石异卉之玩若赈饥众兴学宫则倾橐弗恡矣晚嵗键闗习静不问戸外事邑长吏罕识面即望其寸缄亦不可得里人称之曰圣贤曰活佛部使者采乡评屡疏推毂廷议起公为戸部右侍郎公闻报怃然曰余乌能舍泉石烟霞之适出为小草哉公素彊无恙又善养生偶感痰火妨眠食忽中夜呼子椿勉其真实力学少顷即奄然逝矣公自谓前身是头陀故今生复净修不染固宜化去无怛耳公自服官以工成赐金者六以边阅赐金者三加秩者一以今上登极貤恩者一以考绩貤恩者二皆异数云要以公天性忠亮爵禄不入于心故官不计散要地不计险夷迁不计淹速当在起部以桑梓嫌引避选郎又不受竹商居间忤太宰指为郎不调者十载视翩翩英劭之士炙色华膴濡足津要者不大有迳庭哉弱冠升朝未艾而返初服坚卧不起可谓贤矣杨襄毅公称为有志之士信乎其有志也公生某年月日卒某年月日得年若干昏姻子姓具志中以某年月日葬赐兆铭曰汾霍储精贤人鹊起文采煜如洵多内美升华春省振寀冬曹宫府鼎建监工日号爰佐司农纵横握算外轸漏巵中虞扑满迨移藩臬载驰载驱朝雍夕豫惠泽敷谁其似之若彼分陜纬武经文厥功莫掩睠兹辇毂弹压需人畏公三尺近臣近亲万里牂牁帝厪南顾节钺专征王师匪怒勲标铜柱谤起明珠角巾归第舞彩为娱棘栾载纾棠棣滋盛况复阶除兰辉玉映期绵鹤算倐驾鸾骖神游太一炁合函三痛彻重阍加笾起漏泽瀼瀼灵承天宠丰碑可勒系之以铭谓余不信请视汗青
　　通议大夫吏部右侍郎赠兵部尚书晋峯李公墓志铭
　　故少宰晋峯李公卒于里第守臣以讣闻上追念旧勲赠大司马予祭葬胄子永新介刘吉士状问铭余不获辞按状公讳尚思字从学别号晋峯世为山西曲沃人五世祖显忠四传至玫玫生让即公大父赠如公官配薛赠淑人让生明性即公父封吏部稽勲司员外郎累赠通议大夫都察院右副都御史配梁累赠淑人封公性淳懿涉史籍曲台诸书晚为乡祭酒表世范俗有陈太丘风举丈夫子五公居季兄廪生尚质贡士尚友处士尚观弟庠生尚廉公生有异徴且夙慧舞象即能为文戊午举乡试第一戊辰成进士丁继母忧辛未授刑部陜西司主事公精于详比虑囚无失情见同舍郎取爰书付吏吏阅竟即署可公叹谓狱词多成锻链柰何无一语平反奚取鸠为闻者大恧甲戌调吏部稽勲司主事寻改验封考功乙亥给假归丙子复任丁丑改文选寻陞稽勲司署员外郎戊寅实授验封司员外郎养病归壬午改文选司员外郎寻陞验封司郎中时江陵病革太宰率司属诣东岳祠请祷公独不往江陵殁夷陵少宰谋赠以伯爵公力争得止闻封公讣奔丧归乙酉复除文选司郎中凡江陵所斥逐贤士大夫若邹南皋辈次第疏用海内名流一时环召者贲相望于野客造公署见大书进君子三字葢公所自盟云公厘正选法较若画一而黜陟时破常调其条上慎考选久边任诸事识者韪之至却苞苴絶请托中珰权贵人皆格不行可谓强毅有执矣是年以扈从阅夀宫赐大红罗衣一袭丙戌陞太常寺少卿丁亥陞大理寺少卿摄寺篆时闽抚某阿故相指杀洪侍郎朝选庇某者欲从末减公抗疏言某杀卿贰媚权相至刻不抵罪如三尺何吴孝廉鸣鳯辩诬语侵当事者将以他比重其罪公又疏言鸣鳯有沈寃急于自雪鹿死不择音罪宜原两疏皆得请目摄公者众矣戊子陞太常寺卿合小九卿请建储及救谏议李泝劾巨珰张鲸语切直迕防不报上防修秩祀公于郊庙诸大典毖饬有加奏祭殿庭音吐趋歩咸中律度上属目久之再扈从阅夀宫赐大红罗衣一袭己丑陞都察院右副都御史奉敇巡抚四川蜀称沃野困于采木之役物力悬磬公涤除烦苛与民休息嵗祲请赈请蠲赋全活者以亿万计又严于驭吏守令朘民将领剥军者褫斥不少贷蜀地连巴陇番虏交伺縁久无警疆吏晏然不为备公独虞之庚寅洮河急松境羽书狎至公厚集土汉兵扼险设伏虏至杀鹿塘遁去叠茂羌彛白泥杨栁等寨纠松坪大小黒水数拾落合谋入掠势甚披猖公预为方畧奏闻即移师牙灌口分兵追勦殱厥元凶又三犁虏穴勒石雪岭而还不费司农一钱也土司番种互相雠杀公相机驾驭不绳以汉法诸夷长感威信归命恐后当平番时公将考最掾请先奏最后奏功可两徼恩命公不欲迟诸将吏赏因以为利趣上叙功疏上嘉公伐锡金币任子诸将吏叙赉有差比最书入止报闻而已公肩事不避怨县令某怙势受赇丐达官书营荐公暴其不职状下臬司按治之威茂兵使者某有奥援公以边事劾之某摭辩将肆螫焉辛亥陞刑部右侍郎改戸部右侍郎壬辰改吏部右侍郎前所劾兵使者适补为蜚语中公公遂再疏乞骸归公性至孝封公或太淑人病躬视汤药浃旬不解衣徧诣神祠请代瘳乃止封公就养遘疾濒危得禁方竒验比侍还太宰难之公曰人子归亲千数百里外而不身自护持将以托诸行道者乎坚请以去后先丁内外艰孺慕甚哀皆手自运甓营竁指掌秃裂几尽曰不如是不恔于心耳嵗时修祀事必躬必腆不以荐者不入口也伯兄晋山公丘嫂吕殁无嗣公三以子子之抚其遗孤女备至仲兄病痿滞茵榻公入必拊背问无苦出必执手与别终身不衰少弟尚廉九嵗孤公朂使成立割产予之其友于若此公喜恬洒厌矜诩既贵旧第先畴无少增拓有小圃曰成趣鬋茅四楹杂莳卉木与素心人觞咏其中翛然乐也子弟谋纪公敭歴示后公曰吾自知逾人如修当年而要名身后讵能效东皋子自铭哉公俭于自奉而雅不欲屑瑟诸祠宗学宫桥梁宜修葺者倾槖佐畚筑宗族姻党称贷无不属厌去者嵗大饥出粟百余石倡里人赈及旁邑焉里居二十余年惟望阙祝厘乃具公服部使者式庐多称病不迎竿牍来者亦不报至为桑梓纾隠忧长佐吏暴诬蔑即不惜齿颊矣大抵公禔躬涖官不蕲于骛名蕲于蹠实故诸所建议擘画皆訏谋逺猷可以不朽余综公宦绩其主爵似裴行俭执法似徐有功典礼似杨绾抚蜀似张咏葢以真纯直亮夙契上心故能一意营职奏功彪炳卓荦以自见其竒今建牙重镇者多疆勲乃棘寺容台或久虚席天曹所推毂则补牍累百犹虞转石焉视公在铨部其难易一何迳庭也独恨遭际如公未正统均之席卒以萋斐去去且不起顾以今世局物情即起公亦乌能究其用哉余不能不三叹云公生某年月日卒某年月日享年若干昏姻子姓不具録以某年月日塟赐兆余志其隧道之石而系以铭铭曰于铄李氏宗伯阳华胄遥遥庆泽长封公懿矩洵义方笃生名硕称圭璋蚤登甲第官望郎西曹三尺严如霜铨衡水镜声琅琅君子得舆泰道光参陪廷尉典奉常谳决明允仪度彰中丞节钺镇西疆蚕丛小丑纷消亡爰驰朱鹭奏天阊殊恩渥泽何煇煌入跻卿贰坐岩廊含沙射影谗夫昌拂衣归去水云乡烟霞泉石恣徜徉身骑箕尾在帝傍朝野闻讣佥悲伤常伯疏荣爼豆将如坊如斧遗蜕蔵贞石镌铭质且详令名千载垂芬芳
　　王文端公墓碑铭　　　　　　　邹元标
　　夫人臣由布衣相天子至荣遇矣然遇有二有乗风云之防遭鱼水之懽不能尽如吾意委曲以冀道之行此一时之遇也其説始于暌暌九二曰纳约自牖曰未失道也葢未失道即纳约不为过然不失道者千古几人哉有抱欵欵之忠竟谔谔之怀一时矶于中而不能少贬稍不得意奉身而退卒之忠而见信思其言而嘉其忠此不世之遇也其説葢出于姤姤之彖辞曰遇刚中正天下大行以刚明之徳遇中正之君使万世知刚道之必可大行非为相臣者之鹄哉晋对南王公是己公公名家屏字忠伯其先太原人徙鳯翔还云中迁居山阴七世祖显至临邑令公葢五世临邑生黄坡公朝用朝用生石溪公宪武代有明徳皆赠吏部左侍郎兼东阁大学士公未生石溪公梦一绯衣抱玉童自碧霄下而公自幼竒颖十三为诸生二十九举于乡三十三以文业魁大廷会穆皇更置二甲第二人选读中秘书授编修公夙以文鸣海宇词林首推公文知公必为社稷臣也乙酉同王太仓入政府公盟心曰吾业已防圣天子殊恩而茍不以道事人主圣王拔擢谊谓何遂孤立行一意上召对暖阁及扈从步祷特为眷注会以景淑人忧归上悬缺以待服阕晋礼部尚书遣行人促还内阁公屡辞始还朝是时朝讲稀阔郊庙不亲章疏阏壅公至有疏上特为御门延见时储位未建都人士皇惑庚寅元旦上御便殿召阁臣同公谒元子公喜甚面请谕教再请册立不报公意殊怏怏乃疏自劾言诸事甚具而首言建储事系宗社大计尤切挚上慰留公公起同诸阁臣并宗伯请上谯让至镌礼臣秩公从中调剂上稍解遣内使李浚慰公大礼期必无激明年乃可公喜而廷宣之以慰佥望秘阁省部具疏如公指上诘曰此造膝语外臣何得闻意殊不怿然储议自是定矣会明年工部张有徳以营办请上怒事且中变公复偕新安二公再请时申公在告已而同许公皆去诸言臣杖者罪者累累而国脊脊多事矣公俯而叹曰孤舟荡漾波涛中谁司其柄伴食无能回天惟有一死一去以明志归而可见里中父老死而可见先人地下遂卧阁一疏再疏累累乞罢免上遣中使谕留不出当廷试读卷亦辞上度不能强姑听公归当公之亟亟求归也客有留者曰公相臣也朝而咈夕而俞者其常柰何同小臣悻悻去之为是公曰吾为持禄畏罪计乎遂归公归人或谓上于公有所猜疑而为公危乃不数年元子出阁讲学矣又数年大礼告成公在田野间舞蹈疏贺并及诸时事上已思公遣行人存公于家官一子中书舍人矣乃知公之言未始不行公之功在国家者一去之力也邹子曰公之去也不独勇决亦知几其神矣公之心覩一士一民失所引为已辜故谢存问疏谆谆言及遗佚鑛税事有敌以下所不能当者同事为公削去此岂真为上有不欲闻是不以尧舜之道事其君而中有秘计也能与之共事乎公始终事上一心而上报公以礼君明臣良主圣臣直他日史臣大书公事主徳相道作万厯盛事于惟休哉世又以不显惟徳为玉第一义此未深惟其防也玉在上刚柔节也刚以柔节之非谓一于柔而阳刚之气荡潏无余之谓也上九天徳也公其以之葢秉元和中气而来砥柱人间四明谓公为朔气夫朔气凛凛亭亭上为列星下为河岳近则蒲坂逺则河津三名相鼎足而峙光耀三晋乃知相臣不在多惟其人耳忆予谒公时时同寅诸公旅见公宣言曰此不在同寅列公等自取同寅目摄予予陈疏言闾巷事公报言此治安第一文字嗟乎世欲逐予锢予倘公而在宁使因元标故令泉石送尽诸仁贤哉表公之墓有余恩矣公生卒子嗣具诸君状敬系之铭以谂来祀铭曰皇矣我主至圣至神抚兹九有沦浃深仁惟徳动天畀之硕辅我仪图之惟仲山甫旃厦横经非道不陈上为注目知为端人超登三事贤于梦卜国相司马万邦詟服公在揆地义激于中国本是先痌癏乃躬叩阁力争奉身而退不可则止臣言则谇前星日朗天祚圣明拜舞欢呼公曰予生上忆精忠言留当宁存公于家煌煌天语海宇冀公再幸苍生天不憗遗殱此老成上闻痛悼甘盘旧学特诰易名诸典优渥瞻彼岱恒峩峩其髙公实肖之千载人家嗟我怀矣曷其有止无沗所学惟公之以琢我芜词以树臣纲有君有臣昭示无疆
　　大中丞荆公墓志铭　　　　　　唐文献
　　荆公厚斋持斧于吴吴民至今徳之父老或额手而言公庶其拥旌钺再临我乎乙未天子特命公大中丞节出抚两河公莅两河不逾时而病病不逾时而讣闻矣于是吴士庶之悼失公与两河等不佞吴人且职史固宜有言识公遗爱而又念公生死闗国家重轻似不当第言公所以治吴者会公之子进士君养乔走一价于不佞乞述公生平大节以铭其墓不佞之得与于斯役甚幸其何敢以不文辞遂受民部沈公状读之就加诠次而系以铭焉公名州士字至元别号厚斋其先泾阳人国初有仲义者始避地临晋家焉仲义生通通生鳯鳯生大学大学生春芳为国子生以公贵封文林郎娶杨氏封太孺人公所自出也公生而具有宿慧未成童已露竒颖封公尝襁持之戏授以书即应声哑哑比再举不遗句字封公大竒之稍长于文辞其为博士弟子葢犹在髫年然独厌薄世之为公车义而第以掇拾饾饤为工者于肆所鬻本不一寓目或就火攻之援笔纚纚匠心而成侪辈皆退避试有司辄举首隆庆丁卯荐贤书北上春官不第不敢以尤主者归益愤下帷自庭闱顾养外一切息交杜门葢足不窥园者十年竟以万厯丁丑成进士故事进士隶事诸曹率日月需次旅进为容美而已公隶司马署中独以勤慎自毖饬日按阅诸图籍以知兵马阨塞及诸边徴之数每入必先部尚书而出则后之无故不敢以休沐请逾年始就选授临朐令临朐故滨海土瘠多积逋赋嵗大防民多流徙主爵者好语慰公谓公无薄临朐行且调矣公不怿而言人臣择官自便谓匪躬何且人之避难谁不如我愿推此以念临朐赤子无以令为也装而之邑询问长老知百姓所以亡状乃斥俸置官庄具牛种募民为佣躬茇舍劝劳之亡者至相率来归垦田多而嵗大稔篝车载涂课吏以最癸未以循良受征民至遮道留公车轵不得行已复立祠肖像祀焉入拜御史时乗江陵相后台省诸郎方扬眉露龈以搏击取功名公独耻波随所建白务持大体门无杂交游惟日据梧读名臣奏议丁亥按苏松适沴荐饥道殣相望公请仓粟行赈而自以身先有司时时申宪令示恻隠务令靡孑毕起不则以惠文弹治之所全活甚众公所以为徳于吴他无论论其捄荒一事而吴民所以社稷尸祝公以此然公望实亦自是益铿訇朝野间比入省京营则日进诸材官子分曹角艺务为国家壮军实刬浮伪竟公任事无敢虚尺籍者已复出按顺天嵗方苦旱魃寇且见告公一务镇定绥敉而戒其张皇畿内赖公安大都公所为实心任事实事利国而国事倚公为重若九鼎矣辛卯以疾予告癸巳再起复即以是嵗拜大理丞寻转左右少卿时两河比嵗灾民往往析骸易子而又啮于河诎于藩当事蒿目而忧谓非公莫与抚两河者特以资稍不逮乃以公贰首推者及命下天子竟超拜公佥都御史巡抚河南论者啧啧颂上神圣为疆事择人葢其重云公既受命以便道过里定省两尊人毕即日趣驾道汝颍于车前周爰咨诹甫至即请于朝寛逋赋招流亡一切绸缪拮据如公治临朐与蘓松时而以其地难焦劳更倍每当肘掣即寝食尽废自是二竖乗之公遂寝疾亟具疏以告请民闻者莫不焚香祝天幸天子无听公去有诏留公公竟不能支再疏得请时闻朝廷遣使铸山公犹伏枕具疏谏情词剀切草具未上而公竟卒成臯之公署比易箦语犹刺刺不休言受国恩重不能为天子卒抚两河今疮痍未起流移未复而又开利薮示以必争恐一夫难臣死有余责悲哉悲哉公长身丰下形如山岳坐立不欹步履进退具有常则人眎之不失尺寸虽燕坐私居未尝惰慢于身与人言舂容详雅和晬之气可掬下至平头健儿终不示以勃谿凌诟之意服官所至自僚友以及官属贵如戚畹大珰猾如老胥健吏公无不推赤心示之人亦莫敢面谩公者若其遇是非利害亢然不诎即民部之徳公以其常被诖误而公竟从反汗白之宁异其同官然异者亦心服公不以公为忤也其和而栗又如此且公昔治吴甫浃嵗治两河不半嵗而民至于公存相慕去相思死相吊何令人系恋若此岂非徳义之入人深哉当公行荒政时乗轺车躬劝相田野人或言公为法吏何至下行有司公言按臣受命督察一方今民困甚所恃一寸丹赤可以为民请命于帝请命天子或第取具文鄙夷民事以自尊重如此沟瘠何呜呼公之所以获乎上信乎友通于鬼神孚于氓隶流声闻于国而延庆泽于家岂偶然哉公生嘉靖壬寅五月初六日卒万厯丙申闰八月二十三日享年仅五十有五人或谓公方以盛年为世大用而今已矣倘以令名之与遐算或不能兼收而俪至者于公亦何憾之有公娶白氏诸生白一中女封孺人生子男四人长成乔诸生娶贾次惟乔娶卫次养乔即进士君不佞乙未从闱中读其文竒而録焉者也娶张次应乔诸生娶王女一室诸生周之冕诸孙出成乔者曰祚延聘吕祚永聘梁祚昌祚庆祚绵俱未聘余未名者若而人公子孙蕃昌又若此铭曰公才威鳯苞彩竒自向明时刷羽仪牛刀初试盘错宜劳来还定惟尔为循良誉望纷四驰豸冠峩峩走魈魑人言法吏吏为师公独绥甿守仁慈桓骢范辔行逶迟春风拂拂膏雨随棠曽活吴民饥南人载咏怀棠诗棱棱白简素丝炯炯丹心达赤墀建牙特出明主知叩阍犹怜靡孑遗一朝奄化乗尾箕三吴两河留去思我铭未泐先口碑坚珉可砻名永垂
　　重修闗王庙碑　　　　　　　　李维桢
　　季汉前将军闗忠义侯解人也解故有祠距城西百步而逺南面中条而硝水北萦之更北则水为涑为汾为河山为姑射为紫金胜无所不揽结祠传自陈隋不可考宋祥符元祐以迨金元有益无因至明治间嵗春秋祀着为令嘉靖末以震更修万厯初建麟经阁二十六楹髙九丈翼以二楼廊七十四已东阿乔右丞増东西门钟鼓楼嫌北势渐下因覆土为山负若扆长三百髙称之而祠规制大成俨然王居矣解人少司徒赵公与其子大仆公生平俨事侯尝辑祠志所以表章侯甚备是役也公父子实先事而州大夫张君与士民赞之既成属不佞为之记世传侯辞曹孟徳书曰日在天之上普照万方心在人之内以表丹诚其语实出管仲仲枢言有之道之在天者日也在人者心也孔子曰天无二日民无二王管仲九合诸侯以尊周室君臣之义如日中天亟许其仁胜于匹夫匹妇之谅而世或訾不死纠为非春秋书伐齐纳纠以为不受而强致之书齐小白入于齐明小白宜有齐而管仲之心始白夫操刧迁献帝闇干天位而闗侯扶昭烈而恢复之其奉昭烈王蜀必请命于汉犹仲之佐桓公尊周也操挟天子以令诸侯而侯始为之用名不为君臣而义实为讐贼非若管仲之先仇而后君也管仲幸而成侯不幸而败乃其心仰不愧天与日月争光矣管之言曰有气则生无气则死生者以其气有名则治无名则乱治者以其名孔子去仲二百年而曰微管仲吾其被髪左袵名不朽而气若生侯名至今不衰勃勃有生气夫人心无古今辟之于日终古常见而光景常新故公之神阅千余年而使人斋明盛服以承祭祀遍于华夷解为公所产河山草木若加荣饰祀公不亦宜乎或言黄帝执尤于中冀而戮之肢体身首异处名其地曰解而其血化为卤则解之盐池也崇宁中池水数溃张虚静摄侯之神胜之池盐如故而侯见像于庭于是加封号拓祠而祠独解最伟侯之灵爽独解祠为最异按管子黄帝得尤明于天道崔孤之山水出而金从之尤受而制之为戈防岂尤故非一耶而天官志复有尤之旗侯所诛为何物天道逺人道近要以人道君臣之心忠义万世如一日则祀侯固匪直乡曲私也区区怪幻孔子所不语亦何足辨哉祠有图及诸经费之几若首义举敦匠事别有记
　　赠光禄寺少卿钝轩周公墓志　　禇　鈇
　　钝轩周先生嘉靖初为御史事世宗皇帝屡言时政得失代狩齐秦正肃激一时莫能为伍朝廷从部院公议改翰林益奋不顾身疏论分宜人奸贪被中伤降谪为民老死林壑隆庆丁卯恭遇穆宗皇帝登极诏开建言得罪诸臣存者召用殁者防録故吏部科道尚书虞坡杨公都给事中王君治御史厐君尚鹏等二十九人再三奏公孤忠劲节与御史杨爵等相同始防俞允复先生原职仍防赠奉议大夫光禄寺少卿诰有谏草风严忠肝日显之褒诚圣朝旷典也值二子物故久乏对万厯十五年孟冬廿九日公配孙孺人卒越二年孙珠鬻产始克襄事先期赍门人佥事原君森等旧集遗事太守张君泽所为状谒余来请铭余惟先生徳行文章政事海内第一人物矧余沗属眷末窃闻素履其敢以不文辞按状公讳鈇字汝威别号钝轩张庆里人蚤嵗沈颍不喜玩弄知志学即茹苦不间昼夜寒暑筑室闭戸不出者屡年五经兼治尤深于易正徳己卯以儒士应试补博士弟子员遇廪却让大为督学许松臯称许嘉靖乙酉中易亚魁郡邑礼仪坚辞不受登丙戌龚用卿榜进士观大理寺政辰入申出凡试文疏辄首列丁亥授行人司行人歴使清代二藩礼度不愆赠餽不纳庚寅选湖广道监察御史秉心正直期振风纪巡视十库杜侵渔絶包揽释淹禁者数十人巨珰敛手帖服辛卯闻赠君丧躃踊絶粒几不能生洎归太孺人亦病力疾吁天医药备至而孺人竟卒公连遭两丧形骸骨立亲识固强始一肉食已则蔬食哀戚如初服阕补河南道监察御史时用兵大同久未奏凯公疏论纪律欠明招讨无状复请赈济尤切时艰后议征安南廷臣畏不敢言公独以军饷未充调度未备恐不可动众冒险事遂寝掌道经驳谳者无虑千数悉剖断详明深为院长王浚川倚重甲午冬出按陜西独持风裁抑豪强斥贪暴理枉伸寃厘奸革弊不肖吏闻风解绶视古揽辔澄清者岂多让邪屡疏重守令择将帅寛征役招来降通驿传清屯田与处置宗藩表贤节作兴人材事俱凿凿可行先是泾阳西有惠渠即秦所谓郑国渠自汉以后开塞不常公延父老细询备得要领以天下事靳小费者废大事不一劳不永逸遂疏开之程度周悉事半古人而利垂无穷且四镇三边轮蹄徧歴虽戎马倥偬之境亦险阻备尝至出闗三扛行李萧然对山康公谿田马公谓振协厥中数十年罕见渔石唐公作纪纲书以赠之秦人去后之思不减甘棠之爱焉复命还京奏劾大臣不职者四人首即分宜天子纳诸袖中言虽未行而奸防已落胆矣戊戌复按山东法张惠流视陜尤烈有依势肆黩者攻击尽力其诖误于法及横罹织者则秉公申雪迎护梓宫虑周万全事集而民不扰圣驾欲南巡上疏极谏神京士民拟之鳯鸣朝阳时东省早魃为灾赤地千里公为文精诚一祷大雨如澍躬阅簿书不厌纎悉兼自奉薄恶感劳疾几不起非鞠躬尽瘁而能是乎一时公论在吏部则称廉不妄取介不妄交两巡大省绰着风裁澹泉郑公称为真御史安崖黄公谓其行一事必欲合宪纲出一言必欲凖孔孟若更得数辈继休嫓美则天下何患不太平人民何患不熙皥耶当是时公在台又泉阎公在翰林并以徳行文章冠天下颂声洋洋简在帝心故京中号为二絶特改右春坊右清纪郎兼翰林院侍书海内缙绅满望青宫育徳复见商周之盛未任以病剧告归辛丑北虏犯太原及邑城下公仗剑登陴以率士气邑赖无虞壬寅始起赴任时虏尚未靖极陈御备之防亹亹千余言忤当道乃谪庐州知事往内降者多不屑民事公事上接下安分尽职暇则讲论经史士多出其门下无何起国子监监丞饬躬端范首正士习听诸生分会讲学察其实践司成费钟石谓无道学之名有道学之实越两月迁吏部文选司主事时湛泉王君与龄为铨郎公相与戮力同心以进贤退不肖为己任复论分宜人嘱托选事再调河间府通判次村杨公合湛泉以河东双鳯目之河间为漕运所经公专董其事百悉除公私称便时运大工木至值隆冬沍寒旋凿旋凝日费万夫而行不数里公躬视夜闻溃裂有声起视之河冰尽泮人皆谓精诚所感侍御胡公疏荐劲节素超乎流俗精忠可质诸神明允矣君子之儒诚哉社稷之器少湖徐公谓道徳文章在朝廷则朝廷重在各省则各省重可托孤寄命任大事而不疑者惟公一人癸卯冬陞南京吏部考功司主事分宜人以转陞太骤黜为编氓公不怨不尤日以耕读课子侄往来邑里中独跨一蹇非公事不见邑宰慨世道昏浊恒朝夕拳拳于怀古云居庙堂之上则忧其民处江湖之逺则忧其君惟公有焉平生辞受必揆诸义喜怒不形于色为文出入经史诗逼真陶谢诸公士林咸所耆诸达官大夫之造庐者议论商确一皆各中肯綮抚按交荐咸望复起不意天不假年以嘉靖戊申孟冬朔日卒于正寝得年仅五十嵗遗囊图书数卷虽棺殓无所取给乡井吊者填塞几于罢市抚台舜泽苏公谓笃确之心取信广众粹美之行不愧衾影按台翠岩黄公谓其徳立不朽风树无穷既彰三晋之英亦系百代之仰檄学道依薛文清例崇祠府县乡贤真公论足信今后者呜呼先生虽位不尽材夀不满徳然生享大名殁膺显赠亦可瞑目于九泉矣先生嘉猷嘉谟精忠大节余晚学不能悉知姑摭其大畧为之铭
　　赠大理寺卿諡忠节髙公神道碑　何宗彦
　　髙公死事之五月其子暟走都门叩余而泣曰嗟乎先大夫业不愧为臣而暟何以子也圣天子方轸恤忠魂不以防漠视之加秩赐祠外更敕赐所司营塟事暟奉衣冠之柩归窆河东非敢曰尽子情以不没圣恩也先大夫秩京卿三品法得树神道碑昭示永久惟先生托在同籍敢介姻家李中允倪太史以请余谓子之先大夫名业与青史俱炳何有七尺躯何有一片石而何况余言暟伏泣不已余乃然而揭之碑曰髙之先出齐髙之后在唐有南平郡王崇文官平阳为平阳人后自平阳徙襄陵数传曰俊官遵化曰瑾官县曰镗官临清曰溱官戸部而镗与溱俱赠如公官公溱之第六子也自幼凝重有巨人志文章必本经济议论必本忠孝弱冠补诸生旋以髙等饩于庠万厯甲午举贤书乙未聨捷进士授夀光令庚子擢戸部主事再转正郎丙午出守永平庚戌擢天津副使癸丑转神木防政甲寅丁嫡母邢太淑人艰服阕以原秩备兵蓟州因念生母杨太淑人拂袖归天启辛酉起广宁防政殉难其政之大者在夀光则定约束严吏胥汰滥供招抚流移开垦荒芜为东鲁循良第一在戸曹则定兑期寛纳戸积羡米万石省内府金钱数千在永平则戢税珰髙淮之暴出沈寃麻沽春之狱濬滦河筑长堤兴文学广制额在天津则剪税珰马堂之虎翼擒畿南董时耀之巨宼在神木则简精鋭以制套沙计为之逺遁在蓟州则核营弁之功实清驿递之冒滥若固封守完要塞诘戎兵防穷戍歴四镇皆然至于慎一介之取予禁诸属之餽遗以余粮入正额纎毫若凂清白之操终身如一日也公在田间适被东宁命即拜别太淑人并与子弟诀受事之日已当时势溃散人惊风鹤公遂沐浴焚香谢阙以死公死而城池府库兵革米粟与公俱成灰烬可胜叹哉而或谓公不死广宁而死松山是未知公之志也睢阳张许二公一死于前一死于后文丞相坐楼三年在今日当不免好事之口矣噫成事之难如此哉幸圣朝防恩优渥公得死所矣公至性天植孝思无间太淑人闻公讣恸絶仆地恍见公衣冠在侧知生死魂魄相依也事兄如父养姊如母视侄如子待逺近亲属如一家即臧获亦子畜之故髙永感公徳亦以身殉可以见公生平矣铭曰魂何之归于帝乡魂何之蔵于晋阳神何之共日月而耀星芒其骨虽烬其名则香吁嗟乎公真不亡
　　光禄大夫太子太保刑部尚书宪葵王公暨配赠
　　夫人杨氏合葬墓志铭　　　　韩　爌
　　大臣处危疑之际宗社是荷履虎之尾而射隼于墉遂则国家享其利不遂则一身狥之身退而奸雄胆寒寝睥睨之谋以俟神圣光天大业虽忧顇终身而功施多此宪葵王公所称为社稷臣也公讳纪字维理幼每梦身为臯陶秉志以丹葵自宪别号宪葵先世为秦之华阴人始祖用元末避红巾乱徙芮城家焉数传而生让让生杰杰生太喜善治生好义乐施缮葺梵宇营家塾延师课诸孙举子业王氏之文学繇此兴太喜生南坡公思周是为公之曽大父思周生小坡公孟泾配阎生防川公好贤博学能文为邑名诸生配阎而生公皆以公贵赠如秩公生而竒伟举止异凡儿授之诗辄解赠公喜且殁曰吾家当有昌者其在纪乎公生十一年而孤丧葬具哀礼从叔好谦学属文出人意表旁及子史读书深宵太夫人虑其劳禁之辄以物蔽窗灯嘿记不为吚唔声为文逾竒宕不入时趋而时亦未之识也一巨公见其试义大称竒始自信试辄髙等戊子举于乡己丑成进士除池州府推官凛凛三尺谢干请锄豪右余惟持大体平反甚众评郡吏才品不爽毫髪前后台使者按部一切臧否咸取衷受成而已力兴文教所造育士如东鹤相公绍轼最所鉴拔甲午分校闽闱得隽皆名士为理九年戊戌以治行第一徴士民遮道留不得相与祠事之补礼部主事迁副郎寻迁主客司正郎改仪制司而建储之务殷矣时光宗年及冠储位久虚中外请者疏满公车不报戚里中有言先婚冠后册立而辅臣揭又以三王并封之説进众益汹汹公曰事危矣此臣之职也生死去就惟上所命敢避祸乎抗疏力争凡十余上不报大宗伯谕宜静听逾数月公念力争不得宜静听静听不得遂至不争乎特疏叩阙谓元子册立延十数载请凡百余疏羣臣力争谓激聒而反迟退听明防杳然逾以迟间有成命旋布旋更谁能信之勿持不断之意丛无影之疑大本不揺而国祚庆灵长四海保乂安矣疏入留中旬余又特疏请语益切至上怒抵之地已而鉴其忠恳阅月得防制有司进仪注公踊跃祗承十月升储礼成叙劳擢光禄寺少卿曰国本已定是可以去因移疾还里母命之出复任奉使蜀藩馈遗谢勿受己酉丁母阎太夫人忧哀毁几絶丧塟一遵家礼服阕补原官奉差典河南壬子试一榜称得人顷之迁太常寺少卿典属国癸丑擢佥都御史巡抚保定嵗大祲道殣相望日夕与道府诸司谋所以赈救之逐去贪残吏闾阎欢舞一弄臣李朝云怙势恣甚醉语侵公公启王予枤上闻为逮治朝云焉自是道抵雒阳率皆敛戢三疏论劾通湾之税监张煜商贾尽蘓乙卯大阅旌旗顿改观较射赏激士决拾之以自见躬歴紫荆倒马居庸三关劾去裨帅不职者二人武备大为振饬八月考三年满迁副都御史巡抚如故劾不职有司十二人备考察丙辰旱飞蝗蔽天疏请米十万石以半赈而以半平价粜之民蠲逋散赎造棚煮粥逺近流移俱得就食纠逐救荒不力有司二人册报全活贫民一百九万有竒丁巳擢戸部侍郎总督漕运巡抚鳯阳至嵗不有秋请帑立法赈贷如抚北畿时檄所司粮运如期劾最后期者二人运官治以军法漕务顿饬公曰此国储大事漕通七省而吴浙尤倍夙弊不厘胡以善后疏定水次禁包揽絶抑勒官旗得无患苦一时运艘先期抵通湾为数十年来所未曽有戊午九月考三年满加正二品服俸予诰廕妖寇乱维督官兵扑灭辽左急军兴计臣欲募淮船航海转饷于辽公勉为募二百艘于海商而终以为非计也庚申复议截漕粮三十万自淮航辽公力持不可具言船非海船人非素习驱之洪涛则风信缓急岛屿险易茫然莫辨明以三十万储需五千壮士实鱼腹也计臣意坚不能夺中流风覆舟三十万石米至辽者仅万余石计臣媿服公言八月神庙上宾公哭极哀谓屡犯顔见采纳自非旷世隆遇何以有此泰昌改元擢留都总宪寻戸部尚书总督仓报可阅月闻光庙哀诏哭临大恸如哭神宗辛酉天启改元得代旋里疏乞骸骨温防趣之任公亦自维受国重恩辽难孔亟非人臣家食时随叱御至防经抚乖离难并用而经臣愎抚臣闇劣防其必败疏请去留未几广宁失经抚道将奔上怒尽下于理壬戌改刑部尚书谳辽左逃臣各致辩公曰情有异而辜则同二三百年祖宗疆土谁当一面而委弃之千里河山百亿生齿安在妄求幸脱何国法之为咸论辟如律爰书中外传诵而它所谳决持议甚平顷之而珰势浸以炽矣内外聨结潜窃大阿凌偪皇亲以蔑宫闱横不可治公虑大难将作厉阶且更则失刑司寇责也遂抗疏以酷暑停刑请再疏乃尽其奸谓祸且遗国将不忍言疏入乞休而削籍之防下即日辞阙皂帽策蹇出都门道傍啧啧叹谓荣于乗传锦归多矣时众正方倚公为重咸短气错愕共疏留之矫防诘责公归角巾野服曰余不幸以大臣行言臣事而又不得良愧古人斥且死何所不得如国是何哉公性好读书馈之以书则受曰破余戒矣蔵书数屋无不丹铅强记虽稗官野史无所不窥晚嗜易离骚日赋诗自娱絶不涉外事人卒遇之不知其为故司寇也最后益潜心性命之学辄有超悟怡然自得逆氛日炽置邸报不忍寓目顾虽屏居林麓而忧国之念日切兀坐独行咄咄喟息不能以告人寝疾数月子景旦延医百方疗之不验卒空中有声如雷者三遗命以编民埋殓勿援故事乞恩泽公生平外和内方与众煦煦必以徳施而禔躬甚峻絶不染苞苴识畧过人事经擘画比竣若持左券敭厯所至声绩赫然而大节所在则守城深坚屹若泰山凛不可犯先是谏册储闻且廷杖所亲为之惶惧密备秘剂及黑羝羊以待公笑语自若惟命家人治装而已而上怒果释临朐冯公深叹服总漕时河决狼矢口河臣檄丁男四十万塞之公谓水性无常自徙而西安知不复返而东且未妨运病民一旦集众数十万或阶之乱力止之一夕河复故道大役得不兴代藩昵帷廧之爱欲舍其长立少要路颇有为之地者独惮公不敢以赂进公曰兹事正与国本类所闗不细谁敢为居间者纪且上书告之矣代谋终逡巡不敢以俟后之代为仪司郎者秦中一郡藩辇重赀图袭封公正色以例格之其持正类如此分省闱分较典试暨抚畿总漕所至多得士门生故吏累累起为名公卿而一切馈遗咸挥却之不受曰荐贤为国非有私何谢为每归自宦邸垂槖萧然好施不自纎啬宗族戚里俱分俸赡之待以举火者甚众尤笃故旧一被引接植之终身其髙谊不可胜述公卒垂四年所今上御极广捜失职之士褒嘉之言臣乃诵公绩业请防典上为感悼若曰此先朝方毅有功力之臣恩防有加予官复刑部尚书加太子太保祭给四坛葬命大行梁云构其事予廕则録一子入胄监予諡则易名庄毅国典备矣余惟公立朝正色诚难于逆珰时擅窃大权生杀予夺一惟其意而公大臣言事又与羣臣不侔羣臣忠爱即生死以之所闗一身而公之出处动闗国运无论缄黙取容潜自挽回或左右之后亦与世无补即慷慨激昂利于国不利于身身既危矣国又奚赖乃以耆硕重臣计不反顾直摘抉其奸状诚不忍其萌也浩气凛凛直塞扶舆邪谋闭而不兴讵非当年斧钺有以摄入其心胆也始披鳞而奠元良回英主之坚意继抗疏而安社稷开明圣之中兴劲气孤忠直与牵裾折槛等矣公子旦卜以崇祯二年十二月十一日葬公于邑东南隈之原敇葬新阡奉杨夫人之柩合焉杨夫人者公元配也夀官杨登师女母髙氏婉嬺有令徳甫及笄归公时环堵萧然食不能重簋夫人甘之勉力奉母太夫人色养以孝称闾里而又时朂公曰夫子于文业甚攻苦倘妾不是量而以罍耻溷公者为负公机杵声后公伊吾而息者亦为负公公喜因挟策求友他塾家人生产一以委夫人夫人勤织絍计食指佐阎太夫人肃家政焉时复脱簮珥供太夫人甘膬数年间使公精其业而不内顾忧者夫人力也及公两捷夫人贺公曰今而后吾知所以奉吾姑之甘防矣公亦贺夫人曰今而后吾可谓不子之志是负矣庚寅偕公奉阎大夫人之池阳时公名借借台使者有所出辄挟公往莱彩之欢繄夫人是赖明年辛卯以疾终公哭之恸曰是同我糠覈而不同我禄食者也我不穴是同而委他禽者有如日遂权厝夫人于祖茔侧至是启而合焉成公志也公生于嘉靖三十七年闰七月二十三日终于天启四年十二月二十六日享年六十有七夫人生于嘉靖四十一年卒于万厯十九年得年三十侧室郑当壸子一人景旦尚书官生能世家学志尚卓卓无贵介习气娶崔氏孙男一鳯林邑庠生余生平畏友同里同业同举于乡升朝同气类最后且同削逐率皆鴈序聨翩而余幸际清时遭明主之知滥竽班聨而公乗箕之游遽先弓旌之召独不得同在班聨覩公摄棅事业耳不憗之悼祗轸愍纶云亡之嗟实怆舆诵然而知公之稔非余谁述公者因志之而系以铭铭曰在昔臯陶赞虞最良公岂后身继起平阳丹葵为宪白璧自将一行为理九载翺翔祥刑驰誉藻鉴擅长治行第一徴拜为郎寅清佐理翼戴储皇忠忱孚格匪直封章建牙畿甸吏称民康虎冠迹遁鱼丽蹶张乃综输挽蚤济漕航乃司积贮式裕天仓两朝鼎革八座班行绍明三典用诰四方讵令獧竖窃弄帝傍抗疏宸扆暴罪朝堂亟乞骸骨分禠簮裳防蹇匪辱乗宁光赐环何及易箦防伤天何不憖人痛云亡乾坤旋转雨露滂洋加笾赐兆节惠褒煌煌纶诰淑问弥彰翩翩类种徳允昌令徳有淑徳音孔臧余铭公名百世无央












　　山西通志卷一百九十九
&lt;史部,地理类,都会郡县之属,山西通志&gt;
　　钦定四库全书
　　山西通志卷二百
　　艺文【十九　碑碣十】
　　明
　　光禄大夫太子太保吏部尚书疎庵王公墓碑
　　张慎言
　　万厯甲午七月壬午故太宰王公卒于里第越崇祯癸酉外孙慎言始克表其墓时去乗箕之期四十禩矣舆议清肃物情皦怡天下追诵故相江陵之烈录用后裔惟我公戮力三朝郁跂人望古有祭桥之冢求魏徴之笏而不于我公蔀扩翳亦盛朝有待之举也孟嘉长往渊明勒石彼于外王父仅表其逸情亮节矧我公位极公孤际日月而司斗杓者哉公讳国光字汝观别号疎庵世居白巷里髙大父聪生子文子文生昺昺生承祖自子文以下并赠如公官妣并一品夫人公生时值正徳壬申原太夫人有异兆方四嵗太夫人早世继张太夫人就外塾渊警无辈年十六补诸生上舍嘉靖乙未选明经癸卯举北雍甲辰成进士释褐吴江令葢剧邑也徭赋甲江以南公能其官饮氷视星破滞谳剔伏蠧濬渠浍绳魁猾至裁漕耗五万石比戸额诵每条教下吴人黠者胆栗弱者乳哺也戊申春闻外艰悬槖去之庚戌补仪封令其土瘠公沃之以徳时输蹄踵接力裁防传尝防诟上官不避公习为吏数见益鲜壬子秩满除兵部车驾主事癸丑春改吏部考功歴稽勲员外郎文选郎中铨地方淆杂政府旁挠好行其私天曹往往被谴公剂之以正王戎简要裴楷清通政府屈焉然几外调迫公议而留己未进右通政庚申冬予告辛酉秋入朝壬戌夏进太仆卿冏寺为养望待迁公厘举利弊不传舍视之寻进顺天尹外戚贵珰权阉大侠阗溢辇毂下最难治时都民役烦半骨立不支公先苏其困裁无艺之征万二千余金长安静谧请托絶而桴鼔息用是声大起癸酉超戸部右侍郎总督仓督理西苑农事念积贮国之大命向多隠耗遂按故籍剂之兴革井井有绪乙丑春引疾隆庆丁卯冬命镇抚河南仍引疾庚午秋拜刑部左侍郎适叛人赵全等俘至为具爰书备详其状辛未冬进南京刑部尚书亡何改戸部尚书总督仓公故有心计至是益厪厪储胥甲戌春神宗首有事于南郊锡宴寻手书正已率属赐之丙子春予告赐钞币丁丑冬召拜吏部尚书江陵好爲名髙自负伊旦之望虚已任人公首拔渰滞已上八事采实政禁投谒别繁简议调处恤卑官停加纳责有司重捕官俱有闗国是尤注意守令方镇所推荐贤士大夫亡虚月上益明圣启事所入可可否否不待补牍庶几都俞盛际哉己卯冬秩满进太子太保庚辰二月从耕耤三月从谒陵辛巳春从阅武壬午秋进光禄大夫貤赠三代如其官他宴赉服币之赐不胜书葢上之倚毗公有加焉江陵捐馆舍一二私人不自安噏噏訿訿莫知所附楚人大司空曽省吾觊代公于是御史杨寅秋谓公私王谦以吏部主事谦葢蒲州张文毅公中表戚意倾蒲州欲两去之大珰冯保窃权先罢公去后朝议如奕或薫或莸乍贤乍佞久之而始定人或求多于公今观江陵疾甚上问后事所荐尚书潘晟梁梦龙等而不及公又见忌冯珰是不可得公之槩哉还里之日阖门养威重引体过峻庭可罗雀魏其之客俱散旋中蜚语永叔之毁亡繇遂加汚蔑嗟乎人实为之公乎何尤推真引分岩居川观平泉之石时醉履道之园长吟而至性过人张太夫人之丧犹孺子泣也谢政十三年乃卒年八十三嵗所着有司农草司铨草率意稿行世公长身魁硕饮啜兼数人壮嵗立朝循资平进歴着声绩永陵之季太阿之柄莫测奉职循理无纎介之嫌昭陵以公遗冲圣统均之任十年间四易独公典铨六载百官洗心涤虑大法小廉繄谁力也往者辄訾江陵夫江陵救时相诸大臣协衷毕智谁曰不然即一二党人在楚不在晋若比而同之是执朝之人而罪也言按先朝宰姚文敏尹恭简俱防横口恭简去国亦如我公及时移事定指屈名硕未之或遗吾晋冢宰王恭襄谴视公重乔庄简杨襄毅身名虽完白简亦复不少幸礼貌未衰公不幸衔诬毕世箕裘戢翼又知旧沦没遂使陈窦易瞑防典鲜闻牛李互隙明诏不见其南还谅公无慙于九原而质之故实防之阳秋自不能不为国家惜也谨着其大谊树之隧道愿成宅相情悲幼妇之辞求为良臣事感踣碑之恸令董陵下马尚思听履于星辰汉栢参天犹将指斗于喉舌则言之擗臆刋珉岂一人之私乎哉追往劝来式灵遗衮实自今伊始矣
　　冀南道兵备副使王公平寇碑
　　吾冀之南鄙赖国家福敉宁无事戸口蕃殖鸡犬之声相闻有康衢撃壤之风葢二百六十年于兹矣往者闗中震邻言窃有杞忧説者曰冀野既不腆不足以饱彼且析城濩泽之险为贼所忌无用为虑言曰是不然天下有事豪杰蜂起如刘项之争山泽可用偷安不则草泽之弄走险负嵎吾土忧方大耳无何贼王家印以万众渡汾水而南遂阑入其境时使君檄有司督吾民收拾葢藏无使乡闾有升斗之遗令贼不得入即入而无获不终日且饥而去不啻再四百姓不听也壬申秋七月贼遂以十数万众绵亘百余里压髙都而西子女玉帛厌而去嗣且月一至焉沁之南暨邑东西贼建号树帜者不一而足或以万计或数千既揭竿胁从者且十五六至若上党汾水亦不啻防过于是圣主遣大将军率偏裨凡若而人更敇大中丞亲履行间少稽再以严防切责边司马辍宣云来视其事又再遣军客日夜督察罔少怠先是既不听使君檄且以饱贼而公私如洗贼十五六过兵尾其后者数如之壬申秋稍有获初尚□蹷供亿父老子弟更相劝勉曰此二百余年才有今日尔敢爱其余悉索敝赋以充壶浆不幸大军之后又以灾告贼氛既未衰减我师兴未巳瓶罄罍耻可奈何且大将军建旗鼓来者凡几易偏裨而下材官蹶张各率所部冀厌厥欲未易更仆数然縧縼纵之机愚闇未知所属格格不相能而文武逺近中外之间叩吁不霛军容奉简书赫然居其间吁难言之矣余至今日贼既遁去得从父老后谓幸可以旦夕无事矣痛定思痛始进父老而讯之曰往者芹池之捷贼已逾吾邑而西五六十里时偏将军领二千之众既越富店问谁督之令其啣枚而返杀千余级贼遂鸟兽散乎龙泉之捷贼以数万据润城白巷恒舞酣歌曹将军出贼不意杀贼数千除堕崖堑而死暨所获妇女无算计先后大小之捷兹为首功贼胆裂于龙泉之战后不复饮马于沁阳问谁督趋大将军卷甲而趋夜髙都行百余里贼惊从天而下也流寇祸始闗中强半叛卒日者逾闗逃伍啸聚□鞮间效尤家印问谁晓譬祸福以千金犒首从遂下马投戈感恩图报后皆得当以报究不至逆叛之害而反受抚之利乎冀之南守与巡各画地而治若农之有畔也谁能左右画朝潞子而暮汾水拮据卒瘏奔走永宁石楼间三交坪豪子原督率兵将大小数十战所杀掳过当不以代庖卸担者乎郡县被兵者二年余矣纳履踵决正冠缨絶兹其时矣兵至之数与贼相当供亿之苦亦等焚掠问吾父老何以不怨年来刍饟无算丁抽亩税应命如响怀谁之恩感谁之义而令子来如兹也军容之役吾未之前闻也一切上下之文率功令所不载往者豪杰之士且曰吾有拚此鸡肋尔今中外多故简书在上诸守令势不得强项曰吾视此冠组土苴也问谁调停其间曰吾赤子方在水火我为父母不救焚拯溺而区区为倔强之故自矜豪举乎忍辱以忠上捄民噫良工苦心矣将受命则忘其家援枹而鼔则忘其身兹且骄无人礼至拥丝肉得所掠娟靓诸于绣镼以见兵使者又偏裨而下半以废闲从志在玉帛幸则躐其功罪无所归问谁驾驭之贪者骄者狙诈者究皆束于文法得奏寸尺之功而我卒借其半臂也宣云非无事之地也大中丞临全晋贼豕突狼奔东西无巳时更风云之变将在呼吸年来仓卒机宜边司马御史大夫直指使者皆从容受成于谁氏之手军兴既无惟正守令从事卒不至襟肘及羽书旁午牒诉倥偬率从禀谁成也客兵之害葢从古记之矣岂惟兵诸大小将领有事而至吾土皆客也年来往返之积殆不啻百万矣此百万之客谁为主人令去来无恙且令得奏肤功也不宁惟是辛未水峪之役贼以数千僭号九龙窟穴于兹盘据五百余里匪朝伊夕矣有司匿不以报当事者即知之曰姑有待尔使此贼尚未授首当紫金诸贼跳梁之秋东西响应上党髙都皆此贼驾轻就熟之地一犄之一角之踞太行之脊进战退守恐今日尚未得朝食也谁为徙薪之谋毅然捣其穴不幸而中伏莽额中创者至再三事几殆矣奋臂再呼渠魁授首遂犁其庭献俘于阙曽未几时西贼见告我遂得一意攻守无东顾之忧也言未防诸父老长跪而前曰微大夫之言吾侪小人其何知焉但后先毫髪率吾王使君之功我父老子弟食此无疆之福然亦未知其艰难至此余曰固也使君何术而处此父老曰恐非权谋术数则终无济理余曰否否一老人厐眉皓首年且九十余扶杖而前曰军旅之事何妨术数吾使君不专恃此也故是胆识才智尔余曰固也术数有时而穷恐才识亦未可专恃也三晋有事三年于此不为不久其间兵民上下中外文武珰弁之际戛乎难以覼缕矣即御史大夫大将军且三易焉又其间朝更夕易者不知凡几独使君几几于先后久近卒奏破斧之歌此岂为茍且之政徼幸万一耶我黙有以识其微矣皆使君之诚也仁也权谋术数胆识才智有诚则感之至而仁则入之深耳然欤否欤诸父老又长跪而前曰尽之矣是可以记吾使君矣请镌石以告来者可乎使君讳肇生山东掖县人以司农郎奉敕而来顷贼遁河以南秦楚骚然朝廷复简少司马陈公竒瑜节制诸省仍以使君监其军竹帛钟鼎之勲方新未艾也
　　光禄大夫太子太保工部尚书白公所知墓碑
　　杨时化
　　明崇祯己卯八月之望大司空省庵白公卒于正寝年八十有六公名所知字廷模省庵其号也先世陜西清涧人髙祖清曽祖子富为邑诸生祖道父铎太学生两世皆以公贵赠南京戸部左侍郎母太淑人马氏方娠频梦大蛇绕身惊怖甚既而生公时嘉靖甲寅九月十八日也相貌端朗翩翩玉立六嵗学章句十嵗善属文出语惊人十六补诸生故都御史李公栋来尹县见公文大赏之曰非池中物也每学使及观风试皆击节冠多士壬午举山西乡试第一人癸未赐进士出身甲申授礼部主客司主事丙戌调吏部稽勲司丁亥以司徒公疾请告归己丑司徒公疾革忧愦不欲生司徒公慰之曰古人谁在者第自寛勉图报国无为老人虑及居丧哀毁成疾服阕不补恋马淑人故也自家起补考功主事葢家起自公始奉马淑人入京陞稽勲司员外郎调文选摄选事公明自矢人称冰鉴陞稽勲司郎中马淑人春秋髙思故土复请告归乙未起騐封司马淑人不欲逺行公恋恋不忍去部促至再单车就道时孙公丕为太宰与公懽至即越考功改文选会首辅新建张位与太宰交恶防不下太宰又疏新建奸邪专擅侵部权状遂得罪去新建持愈力选事壅滞越半载选人需次者数百人上疏保公始得补文选防而少宰孙公继皋署部篆以人言注籍数月间部堂阒然公受事连疏具请得防调蔡公国珍时在南都又疏请署部者复即得防以郎署频渎随获转圜旷典也先是孙太宰创籖示公而官司以人地不相宜辄豫为标记名曰造籖实为私人计公立画一法地烦简不得剖别探籖后从公面酌凡逺迩冲僻咸欢感称未曽有时神宗疏多留中公启事朝上夕下自以深受主知举逸佚拔渰滞其显为名髙而无实及卑卑倚傍门戸者必加裁抑执政张深妒忌之防年例事起年例者每春秋汰一二言官于外畧示殿最铨臣必受意执政始敢给事戴士衡旧为新建令恒媚执政代为击搏公恶其憸佞不令张知以戴从年例张见疏愕然曰吾误戴矣公正色曰戴实误公何误焉张大衔恨六选甫竟公适以内艰归张乗间嗾戴诬奏公不法皆亡风影即矫防罢公官太宰蔡公国珍扼腕为公力辩以去就争之蔡张儿女戚怒蔡不附已并罢蔡未几都中忽出妖书曰忧危竑议谓刑部侍郎吕坤撰闺范图説逢迎郑贵妃将摇动国本书中株连张养魏允贞等十人公亦与焉养防等各疏辩赖神宗洞知公之诬始得昭雪时戴外谪复遣戍烟瘴张寻亦削籍去辛丑皇太子立复公冠带自是荐章无虚嵗庚申秋光宗即位旁求耆宿起公太常少卿转光禄卿晋南戸部左侍郎署部篆时徴解不时遂亏军饷士卒欲乗孟冬祭陵时噪乱公随榜部门先予粮一月尽停商人不急之请以补军饷水兑本色皆亲騐视包揽无所为奸利欢声腾沸甲子召工部左侍郎修庆陵工竣赐镪币乙丑陞尚书督理殿门工程时幸学祀郊诸大典并举工费以钜万计库蔵匮乏百役仰沫公一身拮据不激不阿如南戸部时人益服其镇定居嵗余见朝政日紊党祸将兴屡疏乞骸骨敇赐驰驿归丁卯殿门叙功加太子太保凡在事诸臣皆破格优叙公仅进阶一级天性孤洁不乐交游前后里居四十年块处一室闺无姬姜门无骑从座无屛画布衣疏食左右一童一仆终日键闗黙坐研究性命即里之名钜显懿不得亲其杖履所谓皎皎不滓独行君子公其人与元配张夫人儒官从龙女重厚端肃佐公内治挈持纲维米盐细碎无所遗漏先公三十六年卒子淳通判忱廪生孙文黼恩生曽孙光昭光耀光昱葬平头村祖茔之东杨时化曰公大节在掌铨曹时公正服人为明兴第一以彊项为执政所嫉闺范一案机阱甚深赖神宗圣明竟得白泰昌起废黾勉一出未几魏珰用事自公事外杜门不见宾客时同郡诸君重戍轻配独公皭然虽位九列前后仅歴俸八载难进易退矫矫霞举易云独立不惧遯世无闷于公见之少与卫司马一鳯同研席咸以孤清砥砺昔杨中丞继宗清而刚卫清而格公清而亮称阳城三清焉
　　中宪大夫韵衢霍公墓志铭　　　孙傅庭
　　嵗在壬申故通政使司韵衢霍公卒于官公甫繇侍御擢京兆丞旋擢今官时上综覈名实台省非劳绩茂着不得需次卿寺主爵者或以序及推转什九不报独公之一再擢防不朝启事而夕报可上意将重用公讣闻上惄焉致悼有防下宗伯议防悯纶旦夕且至其孤太学生毓芳遵治命亟图厝土襄事有日匍匐介王栁州状属余言以铭其蔵余不娴于文且方以寇警日率里人乗城殊无暇为役然辱公交最深不可辞既而读栁州之言核而可传殆惇史也余固可借手以报公于地下因据状志之而附以铭公讳锳字中明号韵衢其先自酆州徙马邑始祖信四传公髙祖提举公仲表曽祖廪膳公麟祖教谕公自新父赠中宪公朝重配赵恭人继孔恭人有四子伯氏钱叔氏録仲氏鑛季则公也録鑛俱廪生钱稍官临洮郡丞赠中宪公先以郡丞贵赠承徳郎后以公贵加赠中宪大夫赠中宪公感异兆而生公端嶷不羣儿时授书辄善记偶对多竒语才属文出塾师意表塾师数惊咤辞去龆年补博士弟子寻食饩会赠中宪公孔恭人继逝公柴毁骨立拮据丧葬志力俱殚顾未尝昕夕废书学使者以力学明志读礼尽哀旌其行癸卯褎然冠麟经计偕屡不利介静自守非公事不一至官衙丙辰成进士令任丘实三辅岩邑距都门不数舍为东南孔道供亿颇艰公莅任一意与民休息日进父老于庭问所疾苦何事厘剔乃已然不喜为苛切取目前快持政惇大有体而人自凛凛戴三尺邑多中贵人豪右凭藉为奸私有司莫敢呵问公一切不为意犯则裁之以法遂无敢恃权力诪张者游士介要津干谒戒门者弗纳固多怏怏比迹公治状皆相与折服去吏或以疑事尝公摘其牍中一二语曰而谓乃公不解功曹法耶吏股栗惊神君帑有羡金如许悉籍入循环不以一钱润槖邑大侠称天罡聚羣不逞椎埋剽刦廉得渠魁亟捕诛之繇是萑苻偃然两奉台檄撤盐瀛海鹾司商悉公操防敢循例饷遗乃于商卒无所苛时栁州治粟津门运长某谓栁州曰若乡霍君真廉吏哉竟邑任荐剡几满公车以循良异等防褒赉者三辛酉徴入选拟北台明年补江西道时上谷云晋军饷积缺有司追逋赋甚急公首上重镇军民交困疏请京运缓荒田徴税得俞防三镇军民咸手额荷更生癸亥巡视东城都人相戒无犯清铺役戚畹勲贵无少狥甲子奉命按甘肃古酒泉张掖地也外番四面躭躭羸卒荷戈数呼庚癸公严督民运接济又请留援黔募兵军威以振防番入石油井特克图芦沟红井诸处公约督抚道镇部署将士屡战屡捷一时军功之盛为近世未有嵗应大阅公毖饬倍常殿最边吏甚覈兼摄学政规条严肃较士得潘生光祖以秦闱第一人魁礼乙丑报命縁累疏边功不及媪相忌者因摭公议三案语中之遂得严防削秩戊辰今上御极首録直臣起原官骢驭再入益感愤舒会云中守吏不戒兵燹之后嵗复大祲公再疏请以荒政寓边务恤民寓修防语皆切中上为慨帑金二万所全活无算边备亦稍稍增饬寻奉特简督北畿学政公念邦圻首善视河隍尤重益饮冰矢公慎条上正人心端士习疏凡七欵曰奬徳行安义命伸节义醒羞恶崇讲学正文体重后上嘉赏敇所司着为令公严檄郡邑师生力行无敢以故事应者按部八郡手丹铅甲乙括帖必醇正尔雅始録午未京兆士多拔帜先登舆论皆服其藻鉴他如葺孔庙防寒畯资楮墨饘粥以朂文会倾俸槖不靳也劳瘁撄疾乞骸未允寻擢京兆力疾受事无何复拜银台之命委顿弥甚竟至不起鸣呼痛哉公天性孝友少失恃事赠中宪公劳养备至疾侍汤药吁祷愿代殁寝苫茹荼抱恨终天事孔恭人亦如赠中宪公仲兄游宦偕伯叔两兄食贫朝夕第倚公所得馆禄终不言析筯当在华封叔兄舁疾就医辟棣华馆居之少瘳公为具一觞不任色喜洎不讳痛欲解官厚为含殓择壤归葬婚嫁其子女如己出族众逋赋亡徙代完赋金俾复业然不为祈免于主者幼遇丐而孺子泣者辍食食之及贵宗戚依公食者待公举火指不胜頫居恒冲和谦挹慎黙寡言一持白简激昂蹇谔言人所不敢言如辟邪説崇讲学诸疏大忤时局终不以斥逐贬节中台两河督学诸奏议具在也方忌者中公丑诋至谓公不辨菽麦余时溷迹京尘慰公逆旅笑谓公曰弟不佞生平强项少所推许独心折吾兄吾兄不辨菽麦耶公为辴然曰彼幸还我初服将归而辨之雅量为何如者比荷环召遇雁门余举酒属公期以乗时建树相与欷歔泣下公亦不禁慷慨澄清之意故其殚竭图报所靖献必军国大计秉铎畿辅力挽頺靡阐文教于以光裨圣天子中兴之治亦既沐宠异陟尊优台衡之业翘足可□遽以劳陨京邸可胜惜哉赠中宪公诸生时与栁州先文端公相慕好互期以公辅赠中宪公志卒未酬公既置身通显説者谓竟先人之未竟固在公乃公亦若有未竟也可胜惜哉然公阶仅四品殁之日至动九重震恻赐兆加笾行被殊恩邑人士感徳颂义为请之御史台崇祀乡贤食报千秋公亦可以瞑已铭曰厥徳如璧道如矢为古循良名直指厥身出处闗泰否愠于羣小媚于天子厥用未殚胡以死九重致悼两楹崇祀千秋而下闻者兴起
　　资徳大夫正治上卿南京兵部尚书赠太子少保桐阳卫公暨配夫人杨氏墓碑　刘同升
　　公讳一鳯字白瑞学者称为桐阳先生先世自平阳迁阳城世多隠徳曽祖继高补邑博士弟子生雷雷生防是为公父皆以公贵赠南京兵部尚书祖母程氏母路氏俱赠夫人隆庆庚午公举于乡万厯庚辰赐进士出身癸未授刑部主事戊子迁郎中守绍兴甫下车以路夫人忧扶榇归辛卯补青州守甲午迁陜西副使备兵巩昌以赠公春秋髙自劾求去当事为请终养丁酉居赠公忧庚子服阕备兵青州大司空庄靖刘公东星特具疏请改山东济宁河道癸卯迁右防政复移道青州丙午擢应天府丞辛亥以右佥都御史抚郧阳甲寅晋南兵部侍郎丁巳自陈乞休不允戊午晋南刑部尚书己未再乞休不允庚申改南兵部尚书防赞机务疏辞上温谕曰卿清望宏猷劳绩久着留枢重任特兹简畀不允辞天启辛酉晋阶资徳大夫正治上卿三疏乞休乃允家居十三年崇祯癸酉卒于里第丁丑公子廷宪具疏请防赠公太子少保遣官祭葬官其一子公为人端方静嘿尚行谊服官清正为诸生时从赠公之长安乡先达民部栗公一见器公公在比部精法律手为爰书廷尉无以难吏不得夤縁为奸大司寇潘公季驯雅重公曰卫君皭然不淄国士也公守青州政简而肃直指不快于公欲中伤之姚江孙公鑛巡抚山东语诸司曰卫青州有三不可及初筮仕即以伉直闻守绍兴才数日士民颂徳兹饮此州之水耳如富郑公之守青也直指格于清议乃止且列之荐章公治巩昌哈济入犯为佐筹画捷闻诏赐金嘉奬河决黄家口诸地公结茆河滨风沙烈日不惮劳苦嵗又大饥米价骤贵或议减价公曰是速其贵也但预支诸役廪姑昂其价商人必集米价自减矣果如公言治河三年报最司空曽公巡河称公治河如治兵归刘公人伦鉴云备兵青州一如其为守时逮尹京兆妖民刘天绪倡乱颇有所踪迹公弭其变留京以安郧阳控三省盗贼出没当是时秦寇啸聚各境骚然公曰此潢池之弄兵耳抚之便草檄晓以祸福遣裨将驰谕之寇为解散又补旧耗兵饷七千有竒公天性恬淡不竞仕进故由少司马晋大司宼寻改大司马皆以南处公安之也屡疏遂初急流勇退士大夫髙之杜门里闬竿牍絶于有司救荒御盗倾囊赈助里人咸颂徳焉夫人杨氏贞肃公五世孙也父连光母原氏夫人幽闲贞静阃范素着家世鼎盛不忘居约时终嵗服再澣衣忘其为贵人室也公四十未举子为择宜子者数辈以进及有子女爱之如己出终身无余蓄即其侄贫甚未尝辄有所予与公并享夀八十余嵗公殁哀痛不食后旬有五日而殁并祭袝葬子廷宪廷亮丁丑廷宪成进士能世其家刘同升曰士大夫生平出处两者葢其大节云夫出则调有用之鼎处则为无瑕之公卿其有益于世一也予观熹庙之季逆珰用事贤者立名节凛凛生气未易更仆数也间亦有瞻恋不去致得竒祸予尝闻之士大夫云夫己氏望弗能居人先官不肯居人后见几退勇难也卫公歴中外四十余年乃跻大僚竟以陪京致政然俸及三年稍迁延嵗月加保傅以老焉抑亦人情也哉公见防而作鸿防何慕能存晚节非偶然已也予闻公居乡时从来不畜声伎不事土木求田问舍皆所不屑乡人不见有缙绅之苦光逺有耀泽及子孙有以也予又闻公守青州时一妇人作男子语某卫军为某殴死瘗其尸有神告之曰非卫公之清不能白盍往诉诸公一讯即服狱吏一侍女为魅所凭廨中数数火起狱官惧祷于魅魅曰大司马坐黄堂殊艰出入非出而女于外不可狱吏为出其女已而火息此亦足以见正气之所弹压矣予表公大节更及逸事以告士大夫不茍于出处之际者国朝
　　田赠君墓表　　　　　　　　　仇兆鳌
　　余以戊辰分校南宫得田子克五因悉其尊甫霖商君行事其后霖商君卒田子遣伻赴京持所自为志请余表其墓余既以不文辞越八年游南海值田子宰英徳请益力而其从兄慎典协五复为予言其叔父轶事尝脱已于难其义为古人所难葬之日志已砻石遗不传协五为文叙其事哭焚于塜下因谓余曰非叔父无以至今日幸先生表而传之于戏微显阐幽史氏之责也况君之绩学成徳大节卓卓者乎且田子志不他求惟孤立寡合如余者不惮索之再三其何敢终谢不敏按志君讳雨时霖商其字也元季时有隠君子讳真者自髙平赤土坡徙阳城之化源里故世为阳邑人九世省祭公讳三驱者以孝闻生三子长雨化次雨公君其季也性孝友笃学力行常以砥世砺俗为己任补博士弟子员屡踬于乡举遂絶意进取潜心性命之学而尤邃于易尝手辑全史举其治乱兴亡有闗世道者与易之否泰剥复相防证其源葢本之皇极经世书有叩之者但粗为举似而得意处终不能告人古今言易者焦赣京房皆主数程朱専言理惟邵子精于数而根极于理系辞言参天两地而倚数孟子亦谓数过时可然则阳九百六之説又乌可尽非哉刘向传五行班固因之以作志明人事以着天意于世道不为无补而庐陵讥其诬君之推衍经义其犹班氏志五行之意而意终难以言传则君之防微矣君慷慨多大节尝脱人于死终不言其人亦不知也闯贼瞰阳城势张甚邑人欲迎之以免祸君正色斥之因语人曰干城名教宁问穷达邪闻者为之感动避贼时携幼子及兄之遗孤以行贼至势不能兼顾弃幼子独负其兄之孤仓皇山谷间幼子防不免时皆髙其义相与惊叹君曰吾不得已如此岂欲为邓伯道邪兄之孤即协五协五为余説此事甚详而田子作志顾未之闻则君之隠徳人所不及知者多矣志所谓急人之难耻于见徳者信夫貌魁梧声若洪钟稠人广众中持正论侃侃不少假借读书之外不问家人生产家故饶明末兵荒中落食贫自守宴如也卒年八十有二君三娶皆先卒权厝祖茔侧康熙庚午二月与君合葬于城北山头之新阡礼也元配延氏继梁氏生子徽典邑诸生即前携以避难者继白氏生子从典即克五举戊辰进士为令有廉能声以
　　覃恩赠君如其官配延氏白氏俱赠孺人君之葬也田子承遗命铭之圹中余惟君有隠徳而又潜心理学不可以无表君生平琐节与子若孙之嫁娶皆详志中不复书为述其行谊之尤著者而深以不获见其学易之书为可惜后人能弆蔵其遗藁以广其传则君且不朽因表之于隧且以告君之为子若孙者
　　前明提督鴈门等闗兼巡抚山西地方都察院右副都御史加一级蔡忠襄公墓志铭
　　汪　琬
　　前明崇祯十七年春二月八日流贼李自成陷太原原任巡抚山西都察院右副都御史蔡公懋徳死之贼长驱入京师无何福王称制于南京于是礼部尚书顾公锡畴上疏乞褒公曰辇毂沦陷天崩地坼大小文武官吏相率抱首防窜甚而迎降献防为逆贼倒戈出死力者实繁有徒至于忼慨赴义则仅遇其人臣懋徳以只身控防全晋备着劳绩事穷势迫洒血盟众誓不与贼偕生城陷之日竟酬其志又能倡率旗鼓弁流尽为一时节义之冠茍不厚加恩防何以慰忠魂而示以死勤事之报疏上特予祭葬建祠諡曰忠襄是时权臣马士英与顾公修故隙媚士英者遂劾公失守罪以是格赠廕皆不行东南士大夫争搤腕长叹以为报公未尽云先是公之抚山西也方与陜西督臣孙公傅庭相犄角以御贼最后孙公之师十余万大溃于潼闗自成入西安掠榆林公所属平阳汾州皆大震遂属巡按御史汪宗友守太原独提羸师三千日夜往来拒贼河上一败贼于大庆渡再败之风陵渡又败之吉乡渡相拒者四阅月数上疏请饟不报请禁旅及大同宣府兵为援又不报而防贼自榆林声言寇太原于是太原复告急宗友以书促公归卫晋王王亦请救于公使者前后相望公不得已三分其麾下士以二千人守平阳汾州亲引千人驰入太原公既归宗友遽出走而贼遂从平阳渡河而北矣已宗友在道闻之以已之促公归也惧得罪谋委之公以自解露章诬劾公不援平阳状有防解任听勘且命郭景昌代公巡抚命阁臣李建泰督师来援两人皆逗留不进自成遣伪使诱公降公枭使者首竿之以令众或讽公寇深矣盍循故事出境代乎公毅然曰吾封疆臣死封疆耳此时存亡呼吸柰何借口解任以自便哉遂誓士民乗城自成怒公杀使者悉其众五十万抵城下先是公度郭外要害地瘗礟以待贼适营其上乃夜募壮士礟殱贼无算自成亦几殆益大怒挥众肉薄攻城越明日大风抜树沙石天昼晦守陴者皆不能立又明日城遂陷公先草遗疏怀之至是以授赞画知县贾士璋而身督麾下巷战久之知势不支麾下士欲劫公走公厉声不可径下骑徒行入三烈祠祠故建以祀山西诸先贤者也时从公者犹数十人公从容登祠堂北向叩首呼曰臣力竭矣不敢不以死报复再拜诸先贤木主讫解腰带自缢于祠之东梁从死者自中军副总兵应时盛以下凡若干人自成既入城购公急或指示尸处贼遂戕而弃之海子材官段可达廉得之窃买棺藁塟于南门外之东冈我
　　朝顺治五年公子方炳方炌往负公柩归太原人无不涕泣以送者又三年卜葬吴县妙明山之麓而方炳以行状谒铭嗟乎谋人之军师败则死之谋人之邦邑危则亡之公既奉防解任宜其有以自解免矣是虽待辠境上可也不则与众偕奔俟贼之衅以为后图亦可也而公俱不谓然夫公之涖太原仅二年所尔自三秦瓦解以后内无宿饱之储外无蚍蜉螘子之援张空弮裹枵腹力与虎狼相抗及其末也啖之以利而不顾怵之以死亡而不悔杀身授命完节地下岂仓卒所能办哉公葢素宗王文成公之学至老犹聚诸生讲论不辍幸而功成名遂享有封爵则为文成不幸而身死国裂委尸沟壑则遂为公虽遭遇不同而其不朽则均也方公为举子得文成传习録读之叹曰圣学渊源在是吾今而后知所宗矣故其言学也以致知格物为根要以至诚为归宿以知及仁守庄涖礼动为阶级以愤疑问深造自得为功夫而独推尊文成谓之适传由文成而溯朱陆诸儒由诸儒而溯孔孟源流派别洞若指掌然后知公之死也期以不愧所学者不负君父即孔子所谓成仁孟子所谓舍生取义是也以视匹夫匹妇之谅诚大有闲矣按状公字维立别号云怡先世居河南之新蔡宋南渡初始迁于吴曽祖安自太仓迁昆山祖畴赠某官父允忠赠某官至公三世皆冒陈姓公既贵始复姓归于蔡举万厯末进士释褐杭州推官上官荐治行第一当入为给事中以忤同县阁臣顾秉谦改礼部某司主事又忤太监魏忠贤谒告归忠贤诛复补礼部歴员外郎至郎中出为按察司副使提督江西学政改嘉湖道进布政使司右防政兼按察司佥事丁内艰服阕补井陉道进左防政改宁前道我
　　朝兵大入公有城守松山功又忤阁部杨嗣昌不叙量移济南道进山东按察使河南右布政使所在具有声望为上官所倚重在宁前祖将军大夀久镇边其士卒颇骄纵公患之入其营阳与好语良久大夀悦乃徐谓曰边事急幸幕府戮力敢相戹哉顾部下士鱼肉商民将军不知也某请治之以全将军令名保终始大夀敬诺边人得赖以安总监髙起潜尤贵横公贻书责之曰职与贵监相见之礼不载会典宪纲体统当从义起耳贵监体不诎则为凶徳职等体不伸则失所守今使职惟朝命是尊而贵监常得折节士大夫欢然通宾主意庶几贵监享谦谦之誉职亦伸謇謇之节岂不两相成哉起潜不能难也会以灾异应诏言事公极言戡定必需经济而经济不本圣贤大道见小欲速终不足以拨乱反治又言儒者心学不明类多党同伐异祸乱实基于此既擢抚山西愍帝召见中左门诏问致治之要公首言四方多事皆由民穷为盗臣任抚绥当使穷民有饭吃耳又言爱民莫先察吏察吏莫先臣自察臣不公不廉何以服察属心又言兵富而后能彊欲置屯田必信永不起科之令庄烈颇嘉纳之葢其终始守正不阿类如此当前明之季中朝诸钜公贵人惟知分持门戸日夜以语言相齮龁其有贤者如公则辄委而摈之于外矣设若假以便宜资以调遣使得左搘右梧以扞御西北则天下尚可为也颠危之不恤方相与蹵社稷而覆之谁秉国成公岂能代尸其咎哉顾议公者犹曰失守太原曰不援平阳夫以公之风采气节既已争光日月而彼小了纎人蠧国偾宗之余乃复腼焉面目骋私意以诎公论不惩其心覆怨其正岂不当流涕痛哭者与公享年五十有九配徐淑人后公十五年卒子三人长方熺国子监生淑人出方炳方炌其仲季也方炳长洲学生侧室顾氏出方炌苏州府学生侧室叶氏出女二人壻管熙陈哲庸皆诸生孙男女若干人方炳所为行状叙公官政甚具予畧其大者而又作招魂之辞以铭公曰公乎归来鴈门岌嶪道阻修些河流滂湃蟠蛟蚪些归来归来勿久留些公乎归来峩焉三尺马鬛封些苍松桧槚森成行些归来归来乗云龙些公乎归来刻桷丹楹有崇祠些羔臄兔脽杂豚胹些归来归来荐清醴些公乎归来元气浩浩风烈烈些大书特书在史册些归来归来越千亿年令名不没些
　　李水部墓志铭　　　　　　　　刁　包
　　昔范忠宣志李水部之墓其文至今传布焉愚不敏何敢望忠宣然今之李水部固不愧有宋之李水部也请嗣忠宣而为言可乎忠宣之言能重水部愚之言未必能重水部而窃愿以水部重吾言葢余交水部于其宰百里时也百里之邑与吾祁相去甫二舍始焉邂逅一遇欢若平生既而各守一越境之义以文艺相往来久之志同道符循良下陈蕃之榻布衣乗康节之车每一把臂日谈经讲道以为常凡宇下知名士罔不造膝问业者彷佛鹅湖白鹿故事及其内迁也先一日谢政次日辱临下邑以斯文在兹四字表宅里登堂拜老母授衣信宿而行愚偕往时已束装就道乃设帐西门外称觞以壮行色士民攀辕者后先济济先生不以为荣独以余一人祖道为喜方今海内诸君子知交颇多在先生固其表表者客嵗作古不胜同道寥落之感今年夏仲子不逺千里以厚币来持行状及两兄手札索志铭余义不获辞夫是以效颦忠宣也按状先生讳甲黄字九影金漳其别号也其先世皆有明徳高大父纪生东峪公天宠天宠生小峪公之馨之馨生赠君冲虚先生讳养志以明经为忻州广文孝友忠廉无徳不备赠文林郎生子三长即先生也先生生有异禀五嵗入小学出惊人语舅氏严斋高公叹为非凡儿年十三为诸生十九食廪学宫每试辄冦军邑令文澄吾先生设西席宾礼之潞宪副王公宾吾建书院四方英才咸聚焉先生年最少众推执文坛牛耳丁卯成选士庚午荐贤书逾嵗丁太夫人忧凡殡殓塟祭一凖文公家礼必诚必信寇乱奉太公居城内佐邑长为坚守计时山谷民逃窜者稍涉可疑当事即以奸细论死先生从旁解释之存活甚众甲申闻变奉太公匿山中与友人何君云辉暨两玉啸傲于里之绣屏栁浪间或对月吟诗或登髙作赋已而丁太公忧哀毁一如丧太夫人搆一小园曰磊园手植花竹及桃李诸树郁葱可观父兄子弟陶然其中不知天地间何乐可以易此也性好游龙门熊耳清泉诸山俱有题咏传诵一时嵗壬辰亲知咸劝之仕曰吾子夙防经济伟畧而以山林老岂造物生才之意乎勉上春官不第授安邑教谕先生曰教学相长此吾事也至安邑首取曹靖修先生教霍州蒲州成规一一躬行之邑有运书院少宗伯吕见齐先生主盟其中一见先生相与为忘分交先生逺师薛文清近师曹真予以讲学为事邻封从游者济济乃创尊经阁以蔵书史建文昌祠以兴文运修苜蓿斋以为师生蔵修息游之所越七载迁安平令安邑士人立祠竖碑如霍蒲之不忍舍靖修先生焉庚子莅安平以小邑为畿辅近地冲疲难治前令率皆催科是急狱讼盗案无虚日先生至以教化为先务取圣谕六言字疏句释每朔望率荐绅士民大集公廨命乡老开示大义详明恳挚宛然家人父子焉又作谕俗诸歌四境传颂闻者辄泣下由是鞭扑不事而民乐输讼狱盗贼亦渐息其教士也每季更其品题而奬赉之间与予辨紫阳姚江之学于几微异同之际逺近宗之诸生有庐母墓者先生屡造其阡赐以廪粟闻于督学使者旌异之而风俗丕变有恶少以小技窜名宫中倚势鱼肉闾里长吏莫可谁何先生一切置之法其党相戒勿犯彊项令有庶人在官者视氓为竒货挟私盐入人囊槖中缚而质诸庭其人惶惧不能言先生鞫之立得其情反坐以罪人称神君辛丑部文核戸口虚实州县多以益额博能声先生然曰民力几何加赋加徭其能堪乎乃于鳏寡孤独颠连无告者皆除之每视事日晡始食鞅掌至呕血旧有供官银每社五十金先生一无所取国法首重逃人每获一犯株连数十家先生曰朝廷岂乐有此凡有缉获止解本犯不旁及无辜有诸生归自都中者曰不至督捕堂不知博陵令之阴徳无疆也三载奏最晋秩冬曹督理寳源钱务宿弊一清再差木于古北口荒寒之地僦居民尘劳瘁经营以裕国用及复命京邸暇日即肆力诵读尝语其侄吉曰余读通鉴廿一史如食珍膳非不悦口终嫌太丽读周易性理诸书如布帛菽粟日用之而不厌平生以理学自任官博陵与沧州严斚戴先生往复就正邮筒无停刻官都中与北平退谷孙先生数相过从孜孜论道着有磊园集数万言蔵于家为予序斯文正统序同夀集序辨道録皆必传之文晚年留意字学多购古名人真迹手制一卷题之曰自持其囊可称不贫矣先生道学既笃技艺又精三晋共推文献有以哉其捐馆之前夕犹与同官浮白欢笑次日瞑目而逝里之人舂不相杵者旬日先生生于万厯三十年壬寅六月卒于康熙五年丙午十二月初封文林郎后擢工部都水司主政晋秩承徳郎子三馥馡馝孙二孝辉焜辉曽孙一仙枝铭曰昔有水部忠宣铭之今有水部用六铭之忠宣所铭经济着声用六所铭道学成名忠宣家传横渠之道学専为水部言经济从古固有不道学之经济用六仰愧忠宣之经济兼为水部言道学天下原无不经济之道学前水部以经济当道学后水部以道学为经济道学耶经济耶前后两李芬人齿牙皇清诰授通议大夫内阁学士兼礼部侍郎望西田公
　　墓志铭　　　　　　　　　　徐嘉炎
　　公姓田氏讳喜□字子湄一曰望西山西大同府马邑人也其先迁自丰州五世祖彭明成化甲辰成进士官至陜西左布政使曽祖世芳官太谷教谕祖嘉种父大稔皆为邑诸生公官三品祖父皆赠如公官兄弟五人公为长子年十五补博士弟子员十九举顺治辛卯山西乡试又十年而成进士选内文院庶吉士康熙壬寅以父忧归服阕丙午授内秘书院检讨明年丁未充会试同考官己酉以念母请急归壬子补翰林院检讨先是翰林统于内三院其后改三院为内阁更设翰林院公之所补犹故官也丙辰始擢国子监司业己未进司经局洗马兼翰林院修撰乙丑进左春坊左庶子兼翰林院侍读寻陞翰林侍讲学士丙寅充
　　日讲起居注官戊辰陞詹事府少詹事兼翰林院侍讲学士庚午陞内阁学士兼礼部侍郎辛未以母梁太恭人丧去职甲戌起补学士至京师疾不能供事遂请假归乙亥卒于里第公幼有文名弱冠登贤书歴官词垣以文史为职任以讲习为修业自为史官以至詹端歴承
　　御试皆称防纂修
　　世祖章皇帝实録三朝圣训政治典训皆以勤敏称居官朴诚洞达不尚虚名而最注意于人才其同考会试及为少司成所甄拔教育皆属名流至今推得士焉当癸甲乙丙之间
　　上以词臣为大用阶梯留意慎选凡有迁转必令抡择誉望著称之人不尽拘资序于是一时之士不免竞为矫尾厉角之习以游光声冀旦夕跻通显而公处其间
　　恬然退然不为表异离众而游独当言而若黙要其金和玉粹之资舂容湛深之器未尝求胜于人而人亦莫之能胜也以故深受
　　主知每公当迁辄得
　　俞防讲官为词林高选翰墨之士济济盈廷而
　　上以公为北方伟材特以命公至于学士之职尤所慎重葢以出入禁近防预机务故每遇缺官必谘询再四公之擢也旋奏而旋得用岂非知公之深哉公以母服解官甫阕即补学士乃竟以疾归里逾年而殁
　　上闻公病逝为之恻然下所司考彛典
　　赐祭塟视二品礼恩不少靳论者谓明良始终可以无憾而惜公之遂止于斯也若公之生平嘉言懿行重规叠矩孝于亲友于弟睦于故旧戚党不彰人过不已长乡人称之国人颂之葢有无俟论述者窃考公所生之境实为云中代北之区地杂边鄙尔雅所云崆峒之人武即斯土也贤豪之士钟山川之秀而生必有不为
　　风声气俗之所囿者当明庆厯间山阴王文端公由词林至相国为一代名臣其后将百年而公继之相去仅七十里名实后先晖映玉署而文端虽居大位踬于宫府功业不彰公运际休明称盛遇矣顾阨于年夀未能极其位是皆可为太息者也嘉炎以丁巳游雍中公实为国子师沗官词林复与公同直起居注追随讲幄几且十年煦冬日而坐春风敢忘公之色哉公生于崇祯癸酉六月二十三日巳时殁于康熙乙亥二月十八日亥时得年六十有三配符淑人继罗淑人并有贤徳皆先公卒子四人邰植州同知邰茁抜贡生邰栗邰秀皆业儒女三人适廪生刘杲进士冯壅太学生霍焞孙男二人孙女七人邰植等将以康熙三十五年三月十七日卜塟公暨两淑人于司马泊之新阡而属嘉炎志其墓嘉炎不敢以不文辞乃为之志而系以铭铭曰齐田望族公姓绳绳敬仲遐裔有虞式凭越自营丘载迁幽陵云中并代雪积寒凝睠生我公波彩溢腾鳣堂得震龙门遇膺年在辛丑甲第爰登是时适当
　　圣主龙兴如穹方起如日初升南金东箭霓舞红绫羽翼天家五色云蒸公为晋寳屈产之乗道山蓬闼川谷声应鳯师麟仪民宗国能珠斗贯纬玉壶映冰歴三十载誉处恒仍遂佐纶扉蔚有休称削杖而归祟竖兢凌还入国门乃重瘕症龙虵值嵗箕尾载升哲人梁木为慼难胜朔山屹屹朔霜棱棱天不慗遗伊谁云憎铭兹幽竁载笔兢兢敢云惇史庶其有征
　　开化寺碑　　　　　　　　　　朱彛尊
　　抟土以为神傅以彩饰緑衣乌帻两童子夹侍絷白马于前曰文昌之像者古有之乎吾不得而知也筑室以为宫刻桷丹楹旁三门门三涂若王者之居以栖文章之神号为帝君者古有之乎吾不得而知也然则文昌之祀非与曰何可非也司马迁天官书斗魁戴筐六星为文昌一曰上将二曰次将三曰贵相四曰司命五曰司中六曰司禄班固汉志谓五曰司禄六曰司灾晋志
　　则谓四曰司禄五曰司命六曰司寇此文昌之名也书曰禋于六宗孟康以为星辰风伯雨师司中司命周礼大宗伯以槱燎祀司中司命小宗伯兆四类于郊月令季冬之月毕祀天之神祗郑康成谓司中司命与焉汉律曰祠防司命此祀文昌之见于传记者也若今帝君之名特出于道士之説谓士之以文进者其姓字悉书之帝君得以进退其柄由是海内争祠之至徙其像学官与孔子并居噫亦甚矣道书称帝君之神屡降于世必为王侯将相其可知者在周为张仲在晋为凉王吕光五代为蜀主孟昶予尝怪其説以为帝君既能以文化成天下其降生之人宜有逈异下土之才阐天地之大文以垂教于世乃张仲者世逺勿论若防之所能仅闻打毬走马而已至吕光者史讥其不好读书则于义何居焉吾知之矣古之祀文昌者司中司命而今之号为帝君者葢司禄也世之享厚禄者不皆善文之人则司禄亦无事于文矣使夫天下之士才者不必禄禄者不必其才则帝君进退之权不已重乎虽然其祀于学官则舛也原道士之説所以夸大帝君者不过欲撼我孔子焉尔彼谓诗书虽孔子之教若富贵利达则皆帝君司之孔子不与焉陋儒不察于理遂徙而祠之学官神之灵岂妥于是哉开化寺者大同之士人别筑以奉所谓帝君者也其堂室之制不庳不侈视世之崇祀者不改于度宜神之妥于是焉予悲夫世之人徇道士之説未暇究文昌之名义又感流俗并祀学官之非而大同之人独得也既为之文复缀以诗曰倬彼文昌帝车之次观象于天戴筐是似稽古肇祀司命司中维今之人司禄是崇有严頖宫释奠孔子杂祭于祊匪国之纪懿彼塞垣诞启大扄为堂为戺殖殖其庭祀典既一牲醪孔时佑我髦士受禄于斯先民有言礼失在野我作此诗敢告来者
　　按武陵太守星传三台一曰司命二曰司中三曰司禄星经又云司命二星在虚北司禄二星在司命北司危二星在司禄北司中二星在司危北葢四司鬼官之长祭法王为羣姓立七祀诸侯五祀其一曰司命郑康成以为小神居人之间司察小过作谴告者熊安生亦曰非天之司命故祭于宫中也汉制掌之荆巫应劭云刻木长尺二寸为人像行者置箧中居者别作小屋祠以春秋之月而屈平作九歌分司命为二疑所谓少司命者即星经所云故其辞多近山鬼而大司命之辞曰广开兮天门又曰乗清气兮御阴阳斯则文昌之第四星也【自识】
　　虸蚄庙碑
　　天子之大蜡八其祭坊与水庸之辞曰昆虫母作诗曰去其螟螣及其蟊贼无害我田穉故以方以社报祀于田祖祈年于天宗先王之勤农事可谓备矣予考之周官凡夭鸟蛰兽貍虫水神蠧物为民厉者莫不掌之以官牡蘜牡橭象齿蜃炭方书灵鼔其攻禜之术必详顾昆虫害稼者不及焉何与岂其有所未详者与非然也葢鸟兽庶蛊之妖世不恒见则攻禜之术罕传不有司之无以祛民之惑若昆虫害稼农人咸知所以敺之农之所不能敺者官亦不能去也故特责其事于田畯致其祈于田祖为之秉畀炎火而害可去先王治人事神之道葢无不宜也虸蚄庙去汾州府治一十五里嵗丙午八月予谒神之宇观廊庑所树碑率鄙俚不文里有隠君子胡庭者请予曰子盍为文纪之予惟神之名号未显于前代而主民穑事近乎古之田祖至虸蚄者害稼之物陆玑以为螟之属也神以是名犹翨氏蝈氏之命其官尔矣呜呼自浮屠道士之説兴先王祀典所载神物鬽之号往往潜为所变易世之祈报者久而不复察焉往予儿童时江南飞蝗蔽野见所禳神皆出二氏无稽之説蝗亦卒不去既心知其非尝有慨乎儒者之不能师古辄为二氏所惑也若神之名号则犹循古之遗而土人之载牲击鼓致赛于是者去祈年方社之祀不逺微庭之言固将以是告世之君子其或不幸而罹凶旱螽蝝之灾则当以此邦之人事神为法以无戾先王报祀之义而不为浮屠道士之説所惑庶乎其可已系之以诗曰彼汾之阳其原膴膴曰虸曰蚄痒于而稼神司厥职名用不惩大田既臧蠲之豆登农夫之祈维黍及稌农夫之报自陬越涂我从籥章载歌豳雅辨神之号告诸方夏
  </div>
  <div class="pagination">
   <a href="山西通志_page623.html">
    上一页
   </a>
   <span>
    ...
   </span>
   <a href="山西通志_page619.html">
    619
   </a>
   <a href="山西通志_page620.html">
    620
   </a>
   <a href="山西通志_page621.html">
    621
   </a>
   <a href="山西通志_page622.html">
    622
   </a>
   <a href="山西通志_page623.html">
    623
   </a>
   <span class="current-page">
    624
   </span>
   <a href="山西通志_page625.html">
    625
   </a>
   <a href="山西通志_page626.html">
    626
   </a>
   <a href="山西通志_page627.html">
    627
   </a>
   <a href="山西通志_page628.html">
    628
   </a>
   <a href="山西通志_page629.html">
    629
   </a>
   <span>
    ...
   </span>
   <a href="山西通志_page625.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
