<!DOCTYPE html>
<html>
<head>
    <meta charset="UTF-8">
    <title>陕西通志 - 第 380 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 380 页/共 490 页</h1>
    <div class="content"><史部,地理类,都会郡县之属,陕西通志,卷七十二>
<史部,地理类,都会郡县之属,陕西通志,卷七十二>
<史部,地理类,都会郡县之属,陕西通志,卷七十二>
<史部,地理类,都会郡县之属,陕西通志,卷七十二>
<史部,地理类,都会郡县之属,陕西通志,卷七十二>
<史部,地理类,都会郡县之属,陕西通志,卷七十二>
<史部,地理类,都会郡县之属,陕西通志,卷七十二>
<史部,地理类,都会郡县之属,陕西通志,卷七十二>








　　宫阙
　　上古
　　合宫　在淳化县北五十里甘泉山【贾志】黄帝治万国朝诸侯乃作合宫兼明庭布政于甘泉【汉书地理志】黄帝接万灵明庭明庭者甘泉也【史记封禅书】
　　殷
　　岐阳宫　故基在岐山县东北五十里即周太王由邠迁岐所建今宫废而土人犹称之【雍胜畧○按马志贾志有阳城葢】
　　【即此而异名也】
　　臯门　在岐阳城内周太王所立【马志】乃立臯门臯门有伉【诗经大雅】
　　应门　在臯门内亦周太王立【马志】乃立应门应门将将【诗经大雅】
　　丰宫　在鄠县东五里小丰村【贾志】既伐于崇作邑于丰【诗经大雅】正义曰周丰宫周文王宫也在雍州鄠县【史记周本纪注】丰在始平鄠县东有灵台康王于是朝诸侯【左传杜注】文王都丰在鄠县史记曰文王伐崇侯虎而作丰邑伐崇之后自岐迁都于丰故丰水之西有丰宫也武王改邑于镐丰宫元不移徙每遇大事皆步自宗周而徃以其事告于丰庙【雍录】
　　周
　　镐京　在长安县西南三十里丰水东【雍胜畧】考卜维王宅是镐京维龟正之武王成之【诗经大雅】武王自丰水居镐诸侯宗之是为宗周今丰水之东长安之南三十里去丰二十五里镐池即其故都也【帝王世纪】自汉帝穿昆明池于是地基构沦禠今无可究【水经注】诸家皆言自汉帝穿昆明池后镐京故基沦入于池无复可考独梁载言十道志曰镐池一名元阯在昆明池北【雍録】城门　匠人营国方九里旁三门【周礼考工记】天子十二门通十二子【考工记注】案匠人云营国九里旁三门四面各三门是有十二门郑注云十二门以通十二子则十二辰也【地官疏】
　　王宫　宫伯掌王宫之士庶子凢在版者掌其政令行其秩叙作其徒役之事授八次八舍之职事【周礼天官】衞王宫者必居四角四中于徼便也郑司农云庶子衞王宫在内为次在外为舍元谓次其宿衞所在舍其休沐之处【天官注】王宫门阿之制五雉宫隅之制七雉【考工记】王宫门阿之制五雉谓髙五丈宫隅之制七雉亦谓髙七丈不言宫墙宫墙亦髙七丈也【考工记注】天子之礼至尊无上其居处则内有六寝六宫外有三朝五门【朱子文集】
　　臯门　郑司农云王有五门外曰臯门【周礼注】建臯鼓询事讼朝士掌之【三才图防】
　　外朝　朝士掌建邦外朝之法左九孤卿大夫位焉羣士在其后右九公侯伯子男位焉羣吏在其后面三槐三公位焉州长众庶在其后左嘉石平罢民焉右肺石达穷民焉【周礼秋官】臯门之内外朝也【朱子文集】库门　天子五门　库门在雉门外【周礼天官疏】库门寳藏之所【三才图防】
　　玉府　玉府掌王之金玉玩好兵器凡良货贿之藏【周礼天官】
　　内府　内府掌受九贡九赋九功之货贿良兵良器以待邦之大用【周礼天官】金玉曰货物之善者藏之于内府近王掌之以给王用故也【天官疏】
　　宗庙　小宗伯之职掌建国之神位右社禝左宗庙【周礼春官】库门内雉门外之左右【春官注】宫南乡而庙居左则庙在寝东也【朱子全集】
　　天府　天府掌祖庙之守藏与其禁令凢国之玉镇大寳器藏焉【周礼春官】
　　社禝　何休云质家右宗庙尚亲亲文家右社禝尚尊尊若然周人右社禝者地道尊右故社禝在右是尚尊尊之意社禝为尊故郑注郊特牲云国中神莫大于社【周礼春官注】
　　雉门　阍人掌守王宫之中门之禁【周礼天官】中门于外内为中若今宫阙门雉门三门也春秋传雉门灾及两观【天官注】鲁有三门雉门有两观为中门则知天子五门雉门亦为中门有两观矣【天官疏】
　　应门　郑司农云王五门四曰应门【周礼注】应门建应鼓又曰朝门【三才图防】
　　治朝　宰夫之职掌治朝之法以正王及三公六卿大夫羣吏之位掌其禁令【周礼天官】治朝在路门之外司士掌焉宰夫察其不如仪【天官注】
　　路门　郑司农云王五门五曰路门路门一曰毕门【周礼天官注】路门者路大也人君所居皆曰路以大为名毕门者从外而入路门为终毕【天官疏】虎门路寝门也王日视朝于路寝门外画虎焉【地官注】路门建路鼓又曰虎门毕门大寝门【三才图防】
　　燕朝　路门之内燕朝也大仪正其位掌摈相族人朝焉【朱子文集】君日出视朝退适路寝听政【礼记玉藻】周时徳泽和洽蒿茂大以为宫柱名曰蒿宫此天子之路寝也【大戴礼】
　　六寝　宫人掌王之六寝之修【周礼天官】路寝一小寝五【天官注】天子六寝而六宫在后六官在前所以承施内外之政也【礼记昏义注】王大寝一小寝五大寝听政故向明而治在前小寝释服燕息也在后其小寝一寝在中四寝在于四角春居东北夏居东南秋居西南冬居西北土王之月居中【朱子文集】
　　六宫　内宰以隂礼敎六宫【周礼天官】郑司农云六宫后五前一妇人称寝曰宫后象王立六宫而居之亦正寝一燕寝五【周礼注】
　　【按元和志云周武王宫即镐京似即以镐京为武王宫矣夫镐京乃其建都之地当日必于其地立王宫为出政治之所元和志即以镐京为武王宫固有未审而马冯贾三志皆于王宫阙而不叙窃有未安故兹特采据周礼诸书详着之亦欲观一代政治所由出也】
　　明堂　周人明堂度九尺之筵东西九筵南北七筵堂崇一筵五室凢室二筵【周礼考工记】昔者周公朝诸侯于明堂之位天子负斧依南乡而立【礼记明堂位】斧依为斧文屏风于戸牖之间者皇氏云在明堂中央太室戸牖间【明堂位疏】讲学大夫淳于登说明堂在国之阳丙巳之地三里之外七里之内周公祀文王于明堂以配上帝五帝之精大微之庭中有五帝座星【玉藻疏】明堂所以正四时出敎化天子布政之宫也先儒旧説其制不同大戴礼云明堂九室一室有四戸八牖凡三十六戸七十二牖以茅葢屋上圆下方援神契曰明堂上圆下方八窻四闼考工记云明堂五室称九室者取象阳数也八牖者隂数也取象八风三十六戸牖取六甲之文六六三十六也上圆象天下方法地八窻即八牖也四闼者象四时四方也五室者象五行也皆无明文先儒以意释之耳【三辅黄图】
　　只宫　穆天子传云吉日丁酉天子入于南郑郭璞注云今京兆郑县也纪年穆王元年筑只宫于南郑传所谓王以是获没于只宫者【华州志】
　　昭宫春宫范宫
　　三宫俱穆王时作见竹书纪年
　　平阳封宫　在县故平阳城内郊祀志雍大雨壊平阳宫垣史记武公元年伐彭戏氏至于华山下居平阳封宫雍録云在华山下葢因史记至于华山之文而误也【贾志】
　　羽阳宫　在寳鸡县陈仓故城内【马志】秦武公作羽阳宫在寳鸡县界嵗乆不可究知其处元祐六年正月直县门之东百步居民权氏濬池得古铜瓦面上隐起四字曰羽阳千嵗篆字随势为之不取方正始知为羽阳旧址也其地北负髙原南临渭水前对羣峰形势雄壮真胜地也【渑水燕谈録】
　　大郑宫　鳯翔县南七里有古雍城秦徳公所居大郑宫城也【左传注】徳公元年初居雍城大郑宫【史记秦本纪】
　　髙泉宫　在扶风县东美阳故城【雍胜畧】秦宣太后起【长安志】
　　虢宫　秦宣太后起在岐州虢县界【三辅黄图】
　　棫阳宫　在扶风县东北三十里秦穆公建遗址尚存【雍胜畧○长安志谓棫阳宫为秦昭王起与此异】
　　祈年宫【即橐泉宫】在鳯翔府城内东南隅【马志】郦道元注水经曰雍县中窂【与牢同】井秦惠公故居所谓祈年宫也孝公又谓之槖泉宫据郦此言则是惠公所都雍县有祈年至孝公命为槖泉名虽两出其实一宫也又推郦此言则是祈年槖泉皆在惠公雍都亦不知何人所建独汉书曰祈年宫惠公所起黄图祈为蕲且曰穆公所造庙记曰宫在城外而始皇本纪则曰在雍皆以世逺难究其的也【雍録】后人又于此建祈年观【雍胜畧】
　　冀阙　在咸阳城中【马志】秦孝公作咸阳筑冀阙徙都之【史记秦本纪】
　　萯阳宫　秦文王所起在鄠县西南二十三里【三辅黄图】师古曰倍阳即萯阳也其音同耳宫名在鄠县【汉书东方朔传注】
　　芷阳宫　在防上秦防王起【马志】
　　秦
　　咸阳城　在今咸阳县东二十里【雍胜畧】自秦孝公至始皇帝胡亥并都此城案孝公十二年作咸阳筑冀阙徙都之始皇徙天下髙赀富豪于咸阳十二万户引渭水灌都以象天汉横桥南渡以法牵牛咸阳北至九甘泉南至鄠杜东至河西至汧渭之交东西八百里南北四百里离宫别舘相望聨属木衣绨绣土被朱紫宫人不移乐不改悬穷年忘归犹不能徧【三辅黄图】秦之咸阳孝公所都也在汉长安西北角故汉书纪髙帝项羽自覇上而入秦都皆曰西上咸阳也惟元和志则曰正东微南是为雍州则东多南少也志葢审言其详也古语山南水北曰阳秦之所都若槩举其凡则在九诸山之南渭水之北名为咸阳其不爽矣若细细推求则秦之朝宫苑殿固在渭北而秦都实跨渭水史记三辅黄图元和志皆曰始皇都咸阳引渭水灌都以象天汉横桥南渡以法牵牛此既可见渭之兼在都南矣而犹谓山水皆阳者本秦之朝市宫苑皆在渭北而总命名以此也于是史记水经凡序长乐悉以其地属之咸阳而于甘泉阿房亦自明命以为咸阳之前殿也则咸阳之名又尝兼逾渭南也此又不可不知也【雍録】
　　咸阳宫　始皇穷极奢侈筑咸阳宫因北陵营殿端门四达以制紫宫象帝居【三辅黄图】诸庙及章台上林皆在渭南秦毎破诸侯写放其宫室作之咸阳北阪上南临渭自雍门以东至泾渭殿屋复道周阁相属所得诸侯美人钟鼓以充入之【史记秦始皇本纪○按长安志雍録及马冯诸志皆无此宫三辅黄图曰始皇筑咸阳宫史记始皇三十四年置酒咸阳宫则秦之有咸阳宫也审矣顾长安志雍録等书皆考据精详何以独阙也意孝公作咸阳筑冀阙此或袭孝公之旧宫而弗改欤然孝公时咸阳宫之名未出也窃谓规模或仍旧而制度则从宏黄图所谓因北陵营殿即史记所谓作之咸阳北阪者是也因表而出之以俟考订云】
　　阿房宫　故基在长安县西三十里【雍胜畧】始皇帝三十五年以为咸阳人多先王之宫廷小吾闻丰镐之间帝王之都也乃营作朝宫渭南上林苑中先作前殿阿房东西五百步南北五十丈上可以坐万人下可以建五丈旗周驰为阁道自前殿直抵南山表南山之巅以为阙为复道自阿房渡渭属之咸阳以象天极阁道絶汉抵营室也阿房宫未成成欲更择令名名之乃分作阿房宫或作丽山写荆蜀地材皆至闗中计宫三百【史记秦始皇本纪】括地志云秦阿房宫亦曰阿城在雍州长安县西北一十四里按宫在上林苑中雍州郭城西南面即阿房宫城东面也索隐曰此以其形名宫也言其宫四阿旁广也【秦始皇本纪注】师古曰阿房者言殿之四阿皆为房也一说大陵曰阿言其殿高若于阿上为房也房或作旁始皇作此殿未有名以其去咸阳近且号阿房阿近也【汉书贾山传注】阿城本秦阿房宫以其墙壁崇广故俗呼为阿城【东方朔传注】阿房前殿以木兰为梁以磁石为门【三辅黄图】阿房宫东西三里南北五里庭中可受十万人车行酒骑行炙千人唱万人和其外有城名阿城东西北三面有墙南面无墙【三辅旧事】始皇收天下兵聚之咸阳销锋镝以为金人十二以弱天下之人立于宫门坐髙三丈铭其后曰皇帝二十六年初兼天下改诸侯为郡县一法律同度量大人来见临洮其大五丈足迹六尺【三辅黄图】磁石门　悉以磁石为故专其目四夷朝者有隐甲怀刄入门而胁之以示神亦名却胡门【水经注】磁石门东西有阁道即阿房宫之北阙门也累磁石为之着铁甲入者磁石吸之不得过【长安志】磁石门即北入之门审求其地则在镐水趋渭之处故水经主汉城而命其方则曰此阿房之西门若自主阿房而命之则当曰北门也【雍録】
　　信宫　在咸阳县渭水南【贾志】始皇帝二十七年作信宫渭南已而更命信宫为极庙象天极自极庙道通骊山作甘泉前殿筑甬道自咸阳属之【史记秦始皇本纪】
　　兴乐宫【一名长乐】在长安城中【马志】秦始皇造汉修饰之周囬二十余里汉太后常居之【三辅黄图】
　　甘泉宫　古以甘泉名宫者三秦之甘泉在渭南一也汉之甘泉在云阳县磨石岭上二也隋之甘泉在鄠三也秦之甘泉史尝明言在渭之南而无言其在渭南何地者秦始皇本纪迎太后于雍而入咸阳复居甘泉宫徐广曰表云咸阳南宫也秦时咸阳跨渭南北则此宫不在渭北之咸阳而在渭南之咸阳也又本纪曰自极庙道通骊山作甘泉前殿自咸阳属之则甘泉前后必近上林苑即鄠县也则秦之甘泉与隋之甘泉正同一地安知隋宫不袭秦旧也【雍録】
　　兰池宫　兰池在咸阳县东二十五里有秦兰池宫【雍胜畧】地理志曰渭城县有兰池宫秦始皇防行逢盗于兰池【水经注】
　　林光宫　秦时宫也故基在甘泉山上【雍胜畧】林光宫胡亥所造从广各五里在云阳县界【三辅黄图】林光宫一曰甘泉宫秦起在今池阳县西北故甘泉县甘泉山上周回十余里【闗中记】
　　曲梁宫　秦曲梁宫在三原县西南十五里黄白城内【元和志】
　　步髙宫　故基在渭南县西南三十里【雍胜畧】步髙宫亦名市丘城【三辅黄图】
　　步寿宫　在步髙宫西【三辅黄图】二宫皆秦时建【雍胜畧】长杨宫　在盩厔县东南三十三里【雍胜畧】长杨宫本秦旧宫宫中有埀杨数亩因为宫名门曰射熊观秦汉防猎之所【三辅黄图】
　　梁山宫　在永寿县南八十里【马志】始皇幸梁山宫从山上见丞相车骑众弗善也【史记秦始皇本纪】梁山宫城皆文石名织锦城【三秦记】
　　望夷宫　在泾阳县东南八里长陵西北临泾水处【马志】二世夣白虎齧其左骖马杀之心不乐怪问占梦卜曰泾水为祟二世乃斋于望夷宫欲祠泾沈四白马【史记秦二世本纪】
　　【秦宫阙附考】城阳宫　始皇母迁于城阳宫【长安志】○曲台宫　秦有曲台宫邹阳传曰秦倚曲台之宫垂衡天下应劭曰秦皇所居亦不云台在何地【雍録】大夏殿　始皇造铜人十枚在殿前【三辅旧事】○云阁二世所造起云阁欲与南山齐【三辅黄图】
　　【按秦逞其志宫室之侈前世未有史记始皇令咸阳之旁二百里内宫观二百七十复道甬道相连汉书贾山传秦起咸阳而西至雍离宫三百甚矣乎其侈也然世移代易非惟瓦砾无存抑亦名与俱湮今即其尤彰著者考订补缀列之如右至于名虽未湮而地无可稽或宫不详其基址或殿未审其附丽犹徃徃见于他说偹録篇末以俟参质葢难言之也后仿此例】
　　汉
　　长安故城　在西安府城西北二十里【马志】髙祖七年筑长安宫城自栎阳徙居此城本秦离宫也初本狭小至惠帝更筑之髙三丈五尺下濶一丈五尺上濶九尺雉髙三坂周回六十五里城南为南斗形北为北斗形至今人呼汉京为斗城是也汉旧仪曰长安城中经纬各长三十二里十八步地九百七十二顷八街【长安志有华阳街章台街夕隂街香室街尚冠街太常街藁街前街汉书长安有炽盛街】九陌三宫九府三庙十二门九市【长安志云内六市在道东三市在道西】十六桥水泉深二十余丈城下有池周绕广三丈深二丈石桥各六丈与街相直【三辅黄图】长安城面三门四面十二门皆通达九迳以相经纬【三辅决録】长安在渭水南隔渭水北对秦咸阳宫汉于其地置未央宫曰长安城因名县【括地志】长安城中地皆黑壌今城赤且坚如石如金父老相传云尽凿龙首山中土以为城及诸城阙亦然【三秦记】汉筑长安城及营宫殿咸以堙平至今坊市北据髙原南望爽垲视终南如指掌【闗中记】汉都长安其城在渭之南而咸阳之东南也凡汉城之水皆取诸昆明一自西而东横亘城南之鼎路门已而东折以注青门水经固谓之漕渠【汉明堂圜丘博望苑皆在漕渠之南】而吕图亦具着渠迹暨至清明门外合王渠以入于渭第二枝自都城西面南来第一门名章门者于其旁设为飞渠东向入城注于未央宫之西以为大池是名沧池沧池下流向东而徃迳石渠天禄阁桂宫北宫长乐宫皆用此水也未央地势甚髙而此水能自西面而转北以行是行于未央山背洼下之处也沧池下流有石渠者礲石为之以导此水自此以徃凡水既周徧诸宫自清明门出城是为王渠王渠至清明门外与漕渠合而北入渭也【雍録】汉城惠帝筑后赵石虎亦尝修之符姚西魏宇文皆都之隋开皇三年都龙首川此城遂废至今民呼犹曰杨家城【长安志图】
　　宣平门【一名东都门一名东城门】长安城东出北头第一门曰宣平门民间所谓东都门汉书疏广太傅受少傅上疏乞骨骸归公卿大夫为设祖道供张东都门外即此门也【三辅黄图】宣平门王莽更名春王门正月亭亦曰东城门其郭门亦曰东都门即逢萌挂冠处也【水经注】清明门【一名籍田门又名凯门又名城东门】长安城东出第二门曰清明门一曰籍田门以门内有籍田仓一曰凯门汉宫殿疏曰第二门名城东门莽更名曰宣徳门布恩亭【三辅黄图】清明门外郭门曰东平门【宋敏求志】
　　霸城门【一名青城门又名青绮门青雀门青门】长安城东出南头第一门曰霸城门【三辅黄图】霸城门王莽更名曰仁寿门无疆亭民见门色青又名青城门或曰青绮门亦曰青门门外旧出佳【水经注】景帝元年有青雀羣飞于霸城门乃改为青雀门更修饰刻木为绮橑雀去因名青绮门【述异记】
　　覆盎门【一名杜门又名下杜门又名端门】长安城南出东头第一门曰覆盎门一号杜门庙记曰覆盎门与洛门相去十三里二百一十步门外有鲁班输所造桥工巧絶世长乐宫在城中近东直杜门其南有下杜城汉书集注云故杜陵之下聚落也故曰下门【水经注作下杜门】又曰端门北对长乐宫王莽更名曰永清门长茂亭【三辅黄图】安门【一名鼎路门】长安城南出第二门曰安门亦曰鼎路门北对武库王莽更名曰光礼门显乐亭【三辅黄图】西安门【一名便门】长安城南出第三门曰西安门北对未央宫一曰便门即平门也古者平便皆同字王莽更名曰信平门诚正亭【三辅黄图】
　　章城门【一名章门又名光华门亦名便门】长安城西出南头第一门曰章城门三辅旧事曰章门一曰光华门又曰便门王莽改曰万秋门亿年亭【三辅黄图】
　　直城门【一名直门又名龙楼门】长安城西出第二门曰直城门亦曰故龙楼门门上有铜龙本名直门王莽更曰直道门端路亭【三辅黄图】
　　雍门【一名西城门一名函里门】长安城西出北头第一门曰雍门本名西城门王莽改曰章义门着义亭其水北入有函里民呼曰函里门【三辅黄图】
　　洛城门【一名髙门又名鹳雀台门又名杜门利城门客舍门洛门】长安城北出东头第一门曰洛城门又曰髙门汉宫殿疏曰高门长安北门也又曰鹳雀台门外有汉武承露盘在台上【三辅黄图】北出西头第三门本名杜门亦曰利城门王莽更名进和门临水亭其水有客舍故民曰客舍门又曰洛门也【水经注】
　　厨城门【一名广门】长安城北第二门曰厨城门王莽更名建子门广世亭【三辅黄图】厨门其内有长安厨官在事故城曰厨门也如淳曰今名广门也【水经注】
　　横门【一名光门】长安城北出西头第一门曰横门门外有桥曰横桥【三辅黄图】横门王莽更名霸都门左幽亭如淳曰音光故曰光门其外郭有都门有门徐广曰门在渭北孟康曰在长安北秦时宫门也三辅黄图曰门在横门外按汉书徐厉军于此又有通门亥门也【水经注】
　　长乐宫　在长安故城中【括地志】髙帝五年治长乐宫【汉书髙帝本纪】长乐宫本秦之与乐宫也髙皇帝始居栎阳七年长乐宫成徙居长安城后太后常居之王莽改为长乐室在长安城中近东直杜门【三辅黄图】长乐宫周回二十余里有殿十四【闗中记】惠帝为东朝长乐及间徃来数跸烦人乃作复道筑武库南诏立原庙【史记叔孙通传】长乐者髙帝既以为居又以受朝无异于正宫矣自惠帝后人主皆居未央而长乐常奉母后【玉海】未央在汉城西隅而长乐乃东隅也秦樗里子百年前已言之李吉甫元和志言两宫相去止隔一里此一里所即武库【雍録】建章未央长乐三宫皆辇道相属悬栋飞阁不由径路【汉武故事】
　　东阙　惠帝五鳯三年鸾鳯集长乐宫东阙中树上【汉书惠帝本纪】阙在门两旁中央阙然为道也【释名】
　　西阙　太子引兵敺四市人至长乐西阙下逢丞相军合战【汉书刘屈牦传】
　　司马门　未央甘泉长乐四面皆有公车司马门凡言司马者宫垣之内兵衞所在司马主武事故谓宫之外门为司马门【三辅黄图】
　　前殿　长乐宫前殿东西四十九丈七尺两防【一作序】中三十五丈深十二丈【三辅黄图】
　　临华殿　在长乐前殿后武帝建【三辅黄图】成帝永始四年夏四月长乐宫临华殿灾【汉书成帝本纪】
　　大厦殿　秦作铜人立阿房殿前汉着长乐宫大厦殿前【三辅旧事】
　　长信宫长秋殿永寿殿永宁【一作昌】殿　长信宫汉太后常居之按通灵记太后成帝母也后宫在西秋之象也秋主信故宫殿皆以长秋长信为名又永寿永寜殿皆后所处也【三辅黄图】长乐宫殿前列铜人殿西有长信长秋永寿永昌诸殿【水经注】黄图曰长乐殿西有长信宫长秋永寿永寜四殿而水经亦云殿西有长信长秋永寿永昌等殿则长信长秋皆在长乐宫中也长安志别出长信等七宫不以统诸长乐殆传疑耶【雍録】
　　钟室　高帝十一年吕后杀韩信于长乐钟室【汉书髙帝本纪】师古曰谓悬钟之室【髙帝本纪注】未央殿东北二里许钟室故处也有隙地丈余草色皆殷赤相传吕后杀淮隂血渍而然【地理志○以下诸殿台池虽统系长乐而其方向位置无可考矣】宣徳殿通光殿髙明殿　见三辅宫殿名在长乐宫中【宋敏求志】
　　温室殿　或问光温室省木皆何木也光嘿然不应【汉书孔光传】晋灼曰长乐宫中有温室殿【孔光传注】
　　长定殿建始殿广阳殿中室殿月室殿神仙殿椒房殿【俱见宋敏求志】
　　鸿台　长乐宫有鸿台鸿台秦始皇二十七年筑髙四十丈上起观宇帝尝射飞鸿于台上故号鸿台汉书惠帝四年长乐宫鸿台灾【三辅黄图】
　　酒池　庙记曰长乐宫中有鱼池酒池池上有肉炙树秦始皇造汉武帝行舟于池中【三辅黄图】酒池北起台天子于上观牛饮者三千人【闗中记】武帝作酒池以夸羌胡饮以鐡杯重不能举皆牛饮【太平寰宇记】长乐殿之东北有池池北有层台沼谓是池为酒池非也【水经注】
　　未央宫　在长安故城中近西南隅【括地志】髙帝七年萧何治未央宫【汉书髙帝本纪】未央宫周回二十二里九十五步五尺街道周回七十里台殿四十三其三十二在外其十一在后宫池十三山六池一山一亦在后宫门闼九十五【西京杂记】未央宫周旋三十三里街道十七里有台三十二池十二土山四宫殿门八十一掖门十四宫殿及台皆疏龙首山土以作之殿基出长安城上非筑也【闗中记】未央一名紫微宫【三秦记】未央者前限未到之辞故汉有未央宫古诗有乐未央【诗正义】东阙　萧何治未央宫立东阙【汉书髙帝本纪】文帝七年未央宫东阙罘罳灾【文帝本纪】如淳曰东阙与两旁罘罳皆灾也师古曰罘罳为连阙曲阁也以覆重刻垣墉之处其形罘罳然【文帝本纪注】未央宫东有苍龙阙【闗中记】索隐曰东阙名苍龙【史记注】
　　北阙　师古曰未央殿虽南向而上书奏事谒见之徒皆诣北阙公车司马亦在北焉是则以北阙为正门而又有东门东阙至于西南两面无门阙矣葢萧何初立宫以厌胜之术【汉书髙帝本纪注】未央宫北有武阙所谓北阙也阙中有阊阖门止车门【闗中记】
　　柏梁台　武帝元鼎二年春起柏梁台【汉书武帝本纪】武帝铸柏梁铜柱【郊祀志】台髙二十丈用香柏为殿梁香闻十里【三辅故事】庙记曰柏梁台汉武帝造在北阙内道西三秦记曰柏梁台上有铜鳯名鳯阙【宋敏求志】武帝作柏梁台诏羣臣二千石有能为七言诗者乃得上座帝曰日月星辰和四时自梁王以下作诗者二十五人【古文苑】
</div>
    <div class="pagination">
<a href="陕西通志_page379.html">上一页</a><span>...</span><a href="陕西通志_page375.html">375</a><a href="陕西通志_page376.html">376</a><a href="陕西通志_page377.html">377</a><a href="陕西通志_page378.html">378</a><a href="陕西通志_page379.html">379</a><span class="current-page">380</span><a href="陕西通志_page381.html">381</a><a href="陕西通志_page382.html">382</a><a href="陕西通志_page383.html">383</a><a href="陕西通志_page384.html">384</a><a href="陕西通志_page385.html">385</a><span>...</span><a href="陕西通志_page381.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
