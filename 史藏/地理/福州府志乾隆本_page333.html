<!DOCTYPE html>
<html>
 <head>
  <meta charset="utf-8"/>
  <title>
   福州府志乾隆本 - 第 333 页/共 388 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福州府志乾隆本 - 第 333 页/共 388 页
  </h1>
  <div class="content">
   元
　　陈友定　一名有定，字安国，福清人，徙居汀之清流。世业农，为人沉勇，喜游侠，乡里皆畏服。至正中，汀州府判蔡公安至清流，募民兵讨贼，友定应募，公安与语，奇之，使掌所募兵，署为黄土砦巡检，以讨平诸山寨功，迁清流县尹。陈友谅遣其将邓克明等陷汀、邵，略杉关，行省授友定汀州路总管，御之，战于黄土，大捷，走克明。逾年，克明复取汀州，急攻建宁，守将完者帖木儿檄友定入援，连破贼，悉复所失郡县，行省上其功第一，进参知政事。已置分省于延平，以友定为平章，于是友定尽有福建八郡之地。友定以农家子起佣伍，目不知书，及据八郡，数招致文学知名士，粗涉文学，习为五字小诗，皆有意理。然颇任威福，所属违令者辄承制诛窜不绝。漳州守将罗良不平，以书责之，友定怒，竟以兵诛良。而福清宣慰使陈瑞孙、崇安令孔楷、建阳人詹翰，拒有定不从，皆被杀。于是友定威震八闽，然事元未尝失臣节。是时张士诚据浙西，方国珍据浙东，名为附元，岁漕粟大都，辄不至，而友定岁输粟数十万石，海道辽远，至者尝十三四，顺帝嘉之，下诏褒美。太祖既定婺州，与友定接境，友定侵处州，参政胡深击走之，遂下浦城，克松溪，获友定将张子玉与朱亮祖，进攻建宁，破其二栅。友定遣阮德柔以兵四万屯锦江，绕出深后，断其归路，而自帅牙将赖政等以锐师搏战，德柔自后夹击，深兵败，被执死。太祖既平方国珍，即发兵伐友定，将军胡廷美、何文辉由江西趋杉关，汤和、廖永忠由明州海道取福州，李文忠由浦城取建宁，而别遣使至延平招谕友定。友定置酒大会诸将及宾客，杀明使者，沥其血酒瓮中，与众酌饮之，酒酣，誓于众曰：“吾曹并受元厚恩，有不以死拒者，身磔，妻子戮。”遂往视福州，环城作垒，距垒五十步辄筑一台，严兵为拒守计。已而，闻杉关破，急分军为二，以一军守福，而自帅一军守延平，以相犄角。及汤和等舟师抵福之五虎门，平章曲出引兵逆战败，明兵缘南台蚁附登城，守将遁去，参政尹克仁、宣政使朵耳麻不屈死，佥院柏贴木儿积薪楼上，杀妻妾及二女，纵火自焚死。廷美克建宁，汤和进攻延平，友定欲以持久困之，诸将请出战，不许，数请不已，友定疑所部将叛，杀萧院判，军士多出降者。会军器局灾，城中炮声震地，明师知有变，急攻城，友定呼其属，诀曰：“大事已去，吾一死报国。诸君努力。”因退入省堂，衣冠北面再拜，仰药死。所部争开城门纳明师。师入，趋视之，犹未绝也，舁出东门，适天大雷雨，友定复苏，械送京师，入见帝，诘之，友定厉声曰：“国破家亡，死耳，尚何言？”遂并其子海杀之。海工骑射，亦喜礼文士，友定既被执，自将乐归于军门，至是从死。元末所在盗起，民间起义兵保障乡里，称帅者不可胜数，元辄因而官之，其后或去为盗，或事元不终，惟友定父子死义，时人称完节焉。友定既死，兴化、泉州皆望风纳款，独漳州路达鲁花赤迭里弥实具公服北面再拜，引斧砍印章，以佩刀剚喉而死。时云闽有三忠，谓友定、柏贴木儿、迭里弥实也。《明史》
　　　　明
　　黄　铜　字孔铸，长乐人。洪武庚午举人，为光州守。会靖难师至，诏密戒诸将毋杀皇叔父。铜愤且泣曰：“吾当奋死为之，违旨族灭，非所计也。”及舟战，亲持矛入燕王舟，不中而蹶，复陆战，被获，大笑不止，遂遇害。《福建通志》
　　林　真　字子纯，闽县人。洪武癸酉举人，任濮州知州。靖难兵入境，大骂不绝，缚置桅上，丛射之，死。万历《府志》
　　林　英　字章叔，古田人。洪武二十九年，由贡士选监察御史，劾奏李景隆误国，谪知瑞安县。时民多逋亡，在邑者苦税差，英立法丈量，所余虚粮，令垦荒补之。立乡约，行文公家礼，建立斋舍与讲学。靖难师起，还英旧职，命与翰林修撰王叔英募兵广德。比至，势不可为，叹曰：“臣生无补于时，死有负于国。”再拜自经，时年三十有四，妻宋氏亦自经死。
　　蔡　海　怀安人。洪武丙子乡荐，署象山教谕，文学渊邃。永乐壬寅，倭寇陷邑，老弱尽逃，海独正襟危坐。少顷贼至，海骂曰：“丑徒当称贡，乃敢寇境掠民耶？”贼怒刺之，骂不绝口死。《分省人物考》
　　叶　福　字叔畴，闽县人。建文庚辰进士，授刑科给事中。靖难兵起，福守金川门，死之。初，福见金陵势危，遣家人归，报母曰：“儿不能为孝子矣。”尝语人曰：“孟氏所欲有甚于生，吾人心事不当尔耶？”建安杨荣与福同年进士，虽取舍异趋，恒重其为人，福死二十余年，犹追铭其墓。万历《府志》
　　姚　铣　字孟声，侯官人。永乐甲辰进士，宣德间授刑科给事，改工科，请告家居。正统初，以大臣荐，授兵科都谏，己巳从征，死于土木之难。先时，铣自誓必死，在军中贻家人诗曰：“许国丹心今日尽，输忠白骨几时还？”闻者悲之。《分省人物考》
　　周　杰　字文英，怀安人。正统丙辰进士，授户部主事，扈从土木，死之。万历《府志》
　　陈　钝　字鲁若，侯官人。正统已未进士，授户部主事。土木之变，钝扈从死之。万历《府志》
　　张孟中　字道宗，闽县人。父泽，成化进士，任广东潮州巡道。孟中，正德辛未进士，初授户部主事。时竖刘瑾、江彬等日导武宗居豹房，设皇店以为乐。九年正月，乾清宫灾，诏求直言，孟中应诏，疏陈“开言路，亲朝政，罢豹房，御经筵，见大臣，斥番僧，还边军，定国本，罢皇店，革酒店”十事，词甚切至。寻转兵部职方司员外，复疏陈六事，请“崇圣学，建储位，通言路，戒游幸，去小人，正名号”，武宗大怒，廷杖之，创甚，卒于寓邸，时年二十有八。万历末，祀学宫，著有《理学辨异》、《心性辨微》、《自怡集》。[HT6SS]《张氏家传》
　　许天锡　字启衷，闽县人。弘治六年进士，改庶吉士。思亲成疾，陈情乞假，孝宗赐传以行。还朝，授吏科给事中。时言官何天衢、倪天明与天锡并负时望，都人有“台省三天”之目。十三年，建安书林火，天锡言：“去岁阙里孔庙灾，今兹建安又火，古今书版，荡为灰烬。阙里，道所从出，书林，文章所聚萃也。《春秋》书：‘宣榭火。’说者曰：‘榭所以藏乐器也。天意若曰不能行政令，何以礼乐为？礼乐不行，天故火其藏，以戒也。’顷师儒失职，正教不修。上之所尚者浮华，下之所习者枝叶。此番灾变，似欲为儒林一扫积垢。宜因此遣官临视，刊定经史有益之书，其余晚宋陈言，如论范、论草、策略、策海、文衡、文髓、主意、讲章之类，悉行禁刻。其于培养人才，实非浅鲜。”所司议从其言，就令提学官校勘。大同失事，天锡往核，具得其状，巡抚洪汉、中官刘云、总兵官王玺以下咸获罪。内使刘雄怒仪真知县徐淮厨传不饬，诉之，南京守备中官以闻，逮淮系诏狱，天锡及御史冯允中论救，卒调淮边县。御史文森、张津、曾大有言事下吏，崔志端由道士擢尚书，天锡皆力争。十七年五月，天变求言，上疏曰：“外官三年考察，又有抚按监临，科道纠劾，其法已无可加。惟两京堂上官例不考核，而五品以下，虽有十年考察之条，居官率限九载，或年劳转迁，或服除改补，不能及期。今请以六年为期，通行考察。其大寮曾经弹劾者，悉令自陈，而简去之，用儆有位。古者灾异，策免三公，阴霖辄避位。今大臣不引咎，陛下又不行策免。宜且革公孤衔，俟天心既回，徐还厥职。祖宗御内官，恩不泛施，法不轻贷。内府二十四监局，及在外管事者，并有常员。近年诸监局掌印、佥事，多至三四十人，他管事无数，留都亦然。凭陵奢暴，蠹蚀民膏，第宅连云，田园遍野，膏梁厌于舆台，文绣被乎狗马。凡若此类，皆足召变。乞敕司礼监会内阁严行考察，以定去留。此后或三年、五年一行，永为定制。”帝善之，于是令两京四品以上，并自陈听命，五品下六年考察，遂著为令。惟大臣削公孤及内官考察事，格不行。寻与御史何深核牛马房，条上便利十四事，岁省刍豆费五十余万。武宗即位之九月，因灾异上疏，请痛加修省，广求直言，迁工科左给事中。正德改元，奉使封安南，在道进都给事中。三年春，竣事还朝，见朝事大变，敢言者皆贬斥，而刘瑾肆虐加甚。天锡大愤。六月朔，清核内库，得瑾侵匿数十事，知奏上必罹祸，乃夜具登闻鼓状，将以尸谏，令家人于身后上之，遂自经。时妻子无从者，一童侍侧，匿其状而遁。或曰瑾惧天锡发其罪，夜令人缢杀之，莫能明也。时有旨令锦衣卫点阅六科给事中，不至者劾之，锦衣帅劾天锡三日不至，讯之，死矣，闻者哀之。方瑾用事，横甚，尤恶谏官，惧祸者往往自尽。瑾诛，天锡复官赐祭，且恤其家。嘉靖中，天锡子春讼冤，复赐祭葬。《明史》
　　曹学佺　字能始，侯官人。弱冠举万历二十三年进士，授户部主事。中察典，调南京添注大理左寺正。居冗散七年，肆力于学。累迁南京户部郎中，四川右参政、按察使。蜀府毁于火，估修资七十万金，学佺以《宗藩条例》却之。又中察典，议调。天启二年，起广西右参议。初，梃击狱兴，刘廷元辈主疯颠，学佺著《野史纪略》，直书事本末。至六年秋，学佺选陕西副使，未行而廷元附魏忠贤，大幸，乃劾学佺私撰野史，淆乱国章，遂削籍，毁所镂板。巡按御史王政新以尝荐学佺，亦勒闲住。广西大吏揣学佺必得重祸，羁留以待。已知忠贤无意杀之，乃得释还。崇祯初，起广西副使，力辞不就，家居二十年，著书所居石仓园，地称胜。辑《十二代诗选》，盛行于世。尝谓“二氏有藏，吾儒何独无”?欲修儒藏与鼎立，采撷四库书，因类分辑，十有余年，功未及竣，两京继覆。唐王立于闽中，起授太常卿，寻迁礼部右侍郎，兼侍讲学士，进尚书，加太子太保。及事败，走入山中，投缳而死，年七十有四。诗文甚富，万历中，闽中文风颇盛，自学佺倡之。晚年更以殉节著云。是日，东城民赵宗仁亦自经。《明史》
　　郭应响　字希声，福清人，遇卿子。万历丙午乡试第一，知祁州，擢刑部员外郎，转户部，督理甘肃固原粮储，兼三边赞画，驻兰州。时有叛兵过兰，杀将校，屯金城关外，应响遣曹明辅谕，叛卒皆感泣，立馘四凶以散。又上封事，言铳车法，朝廷嘉之。擢备兵榆林，道经鄜延，适前官为贼害，人心震恐，大僚廉应响名，留署事。应响以鄜为三秦咽喉，即发兵擒斩贼常山虎等十五人。至是混天猴率众夜突至，应响登北关，集士卒拒守，手杀三贼，力不支，遂死。事闻，赠太常寺卿，予祭葬荫恤，谥忠烈。《明史》
　　林汝翥　字大葳，福清人。万历丙午举人，知沛县。山东妖贼徐鸿儒以白莲教聚众数十万，邻邑皆陷，攻沛，汝翥七战皆捷，擒妖人王普光党有功，特擢御史。四年六月，巡视京城，民曹大妻与人奴角口，服毒死，火者曹进、傅国兴率众大掠奴主家，用大锥锥其主，刑官不敢问。汝翥捕得进，进惧劾，请受杖，遂杖之五十。国兴邀于道，骂不已，汝翥收系之，亦请受杖，复杖之。魏忠贤大怒，立传旨廷杖汝翥。先数日，群阉殴杀万燝，汝翥大惧，逸至遵化，巡抚邓渼为代题，都御史孙玮、御史潘云翼等交章论救。不听，卒杖之，削籍归。崇祯初，起官右参议，分守温处道，不赴。久之，起琼州道，坐奸民煽乱，贬秩归。福王时，起云南佥事，已而解职。鲁王次长垣，召为兵部右侍郎，与员外郎林垐同抗节不屈，吞金屑死。《明史》
　　李时兴　字将甫，福清人。万历乙卯举人，初任乐会县，历肇庆、临江、袁州三郡同知，摄府事。袁州经献贼蹂躏，会城已降，时兴集遗黎，力城守，以大义激劝之。时蒲缨兵溃湖广，援将黄朝宣五营亦噪归，时兴度不能守，自经于萍乡官舍，一仆亦同死，民敛财藁葬之。《明史》
　　薛应龄　福清人。天启辛酉恩贡，任邓州州同，平易近民，民爱服之。丁丑春，流寇数万逼邓城，众议撤外城，守内城，应龄曰：“外篱既撤，内岂能保。”督丁壮力战而死，家人尽殉于河。御史刘令誉疏言状，诏赠邓州知州，荫一子世袭。《福清县志》
　　[HT5H]马思理　字达生，长乐人。天启壬戌进士，知乌程县。谳讼原告行拘，胥役不扰，倡清远社，拔士如凌义渠辈，修邑志，民建祠祀之。擢兵科给事中，查核边镇兵马，岁省金钱三十余万，转工科兼巡青州，适权珰张彝宪总理户工钱粮，司徒以下谒见，行属吏礼，思理与之抗，彝宪怒，寻以草场灾奏劾，下廷尉，朝臣交章救之，免归。召还，历官右通政，适宫詹黄道周廷杖下狱，监生涂仲吉抗疏论救，廷臣疑思理主使，后拷文震亨，供为道周同党，与杨廷麟、陈天定、董养河等俱下狱。东宫密解，乃赦出，避居海滨。明亡，不食卒。《福建通志》参《乌程县志》
　　郑逢兰　字楚泽，闽县人。天启甲子举人，以国子助教历兵部车驾司员外郎。闯贼陷北京，逢兰分守西直门，与贼相持，贼诡从他门入，被执不屈。贼伟其貌，欲降之，逢兰自啮舌血喷贼，大骂，以头触墙而死。《福建通志》
　　黄　儒　字三未，永福人，天启丁卯举人。崇祯间知营经县，五载赴京，舟遇暴客，群曰：“此黄营经，无相犯也。”后张献忠党陷城，儒被执，系其妾林氏、李氏于堂焚死，胁之，儒不屈，骂不绝口，遂被磔。《福建通志》
　　高飞声　字克正，长乐人。崇祯癸酉举人，知玉山县，寻升同知。有巨寇据险，久莫能制，飞声躬捣其巢平之。以母老乞归养，后死节。同邑有王恩及，字戴公，崇祯癸酉举人，俱以全节闻。《福建通志》参《明史》
　　胡上琛　字席公，闽县人。年十六袭荫都指挥使。尝过易水，赋《怀古》诗云：“一死酬知己，丈夫非所难。至今过易水，遗恨误燕丹。”崇祯丙子举武闱。甲申，上琛易服北面再拜，作诗有“孝既存宗，忠惟尽职。欲求死所，于斯为得。”其妾刘氏亦检香奁玉佩，援笔大书于壁云：“严妆朝大士，大士亦低眉。晓月犹余照，霜风不受吹。死忠君得所，殉节妾安辞？父母恩何报，泉台只此悲。”上琛时年三十七，妾甫二十，并端坐取药酒浮巨觞，气绝三日，面如生。著《武经辑要》、《飞玉斋诗集》。新旧《福建通志》合纂
　　[HT5H]林　垐　字子野，侯官人。崇祯癸未进士，知海宁县。闻邑人祝渊因救刘宗周下狱，即周恤其家。邑镇李刀三，故大家奴，素桀骜，乘间煽诸毒怨于诸大家者，而已阴构兵其间，通邑震恐，以状闻，垐漫置不问，徐降牒云：“旦日会讲乡约”，比至则数千人拥而噪，垐又漫不置可否，众谓“令固模棱耳！安能处大事耶？”刀三顾身在事外，狎游而嬉。居有顷，复召讲约，方半，卒缚刀三至，人皆大惊。垐徐起曰：“吾自下车，廉此人奸状，罪当死，众谓若何？”咸应声曰“当死”。遂杖杀之，人人股栗。垐从箧中出一纸，“元凶既除，余不问”，众欢呼，一邑安堵。垐慈惠爱人，然持法严明，有力者撼之，屹如山岳，后死节，年四十二。著有《居易堂集》、《耻斋集》、《哀山东集》。弟懋勉，举人，以节终，著有《仪存堂集》。子钟爵，郡诸生；钟哲，著有《龙津草堂集》，与懋勉子弼，俱入山终隐。[HT6SS]《明史》
　　郑羽仪　字敬生，闽县人。崇祯癸未进士，授中书舍人，典试粤中。明亡殉难，著有《戴礼新旨》。《福建通志》
　　赵　璧　闽县人。世袭锦衣卫指挥，负材略，行谊卓然，从中丞熊文灿剿寇有功。子士超，字铉卿，素性慷慨，以忠义自许，为黄道周所知。道周督师出婺源，被执，士超偕漳人赖继谨、蔡春溶，六合毛玉洁随至金陵，道周死，抱其头哭曰：“师魂少须，吾即来矣。”四人同时就义。纂蔡世远《一希堂集》
　　鄢廷诲　字荩献，永福人。崇祯岁贡，廷对，知登封县。甫三月，李自成统众猝至，以中岳庙在城中，夙愿修造，因委万金，付乡民修理。时适饥馑，廷诲即以贼金买米赈恤，贼怒，将攻屠。廷诲度不保，策马驰入贼垒，大呼曰：“守城者，令也。民何辜？”伏剑而死。贼相戒勿残登封。百姓为之殓葬，岁时祀墓下。纂《永福县志》
　　鄢正畿　字德都，永福人，倜傥善属文。明亡，北向恸哭，与妻孥诀，沐浴正衣冠，自缢死。《福建通志》
　　鄢正蓟　字德虞，正畿弟也。崇祯甲申，赋《伤怀》诗，自投月州溪以死。弟正重，字德端，亦以节终。《永福县志》
　　卓　震　字伯艮，福清贡士。博洽多闻，负气节，好谈兵，不随人俯仰。明亡，全节死。[HT6SS]《福建通志》
　　林化熙　字阿暤，福清贡士。为人端正自持，不衣冠不见客，独处如对古人，博洽多闻。后全节死。旧《福建通志》
　　林师稷　字克农，永福廪生。崇祯十七年，读怀宗罪已诏，感愤倡义于玉融，兵势稍振，后卒绝食自经。长子拱星亦起兵，将会父于玉融，闻父殉难，恸哭，绝而复甦，服斩衰，北面叩头，饮药而死。《永福县志》
　　林　珽　字质贤，闽县诸生，负气多才略。明亡，与郭维经、万元吉、杨廷麟、杨文荐、姚奇孝等殉节于赣州城。同时，福州诸生陈圣佐，以学行为漳浦黄道周所知，道周卒，弃家入寿山，终身不出。《福建通志》
　　欧　琪　字全甫，侯官诸生，少英伟，过目成诵。年十七，府县试不遂，乃自署：“天下奇童欧某”，向学使者投试。学使奇之，试以七艺，一午立就，补弟子员冠军。为人慷慨激昂，工诗饮酒，尝击剑弹棋以自肆。及丙戌，与齐巽、江不空同事，后乃变姓名入东粤，削发为僧。齐巽，字又五，侯官诸生。江不空，侯官人，能医，曾为僧，与齐巽同殉难。又同时张留，字恫臣，侯官儒士，能诗，终身不应试；项元，字白仙，福清诸生，弃衣巾，隐居不出；黄士举，字天玉，连江举人，性孤介，僧服为方外游，自号龟峰逋民，有《轴园诗集》；林春秀，字子实，古田诸生，能诗高隐；毛元吉，字仁仲，闽清诸生，屡试冠军，弃去，自肆于诗文，皆全节终隐不出。
　　　　国　朝
　　陈丹赤　字献之，侯官人。顺治辛卯举人，授四川推官，以卓异擢刑部主事。丁内艰，服阕，补本部员外郎，寻升兵部郎中，出为温处佥事。康熙十三年，平阳叛将司定猷通耿逆，兵逼瑞安，温州城守杨春芳声言往援，实无斗志，丹赤独巡城，泣谕父老，誓与城存亡。时镇将祖宏勋拥兵有异志，邀丹赤议事。至，春芳厉声曰：“兵饷俱无，何以战？”丹赤曰：“援兵前锋已集，提戟五千，何谓无兵？粮甫给至六月，何谓无饷？封疆之臣，当守死，不知其他。”宏勋知不可夺，目左右执斧者，劈其臂。丹赤骂不绝声，兵刃交下，死。贼平，赠通政使，谥忠毅，祠祀道山，荫一子一夔，知安吉州，历湖州知府，擢宁台道，有政声。[HT6SS]旧《福建通志》
　　萧　震　字长源，侯官人。顺治壬辰进士，由顺德推官行取擢御史，掌登闻鼓，假归。再以御史召，中途丁父艰归，服阕，而耿逆变作。初，逆萌未露，每公宴，震侃侃与逆抗，逆素惮之。至是震乃阳受耿命，而阴与张瑞午、高天爵等密图讨贼，谋泄，逆缢震于南关下。方震被系时，妻林氏知事发，无生理，与妾张氏、子妇郑氏、婢曾氏，先后俱死。雍正四年，总督高其倬奏陈其事，六年，奉旨入忠臣庙，谕祭建坊。震敢言胆决，在西台章奏屡上，著有《西台奏议》、《理刑末议》、《巡鹾奏草》、《洗冤录》、《蛰庵存稿》、《道山纪略》诸书。《福建通志》子大爵，父死方四龄，稍长，知孤忠未伸，誓明父志，每大吏莅任，辄沥血上书讼冤，历四十年无懈志。适制府高其倬，为天爵从子，知其事，得血书，为请旌表，孤忠遂白。
　　施大晁　字观宏，福清人。康熙癸丑进士。耿逆变乱，罗致绅士，征书四出，大晁抗节，不受逆职，逃匿金芝山中，募壮士以待王师。伪县令李传甲侦知匿所，逼以伪檄，大晁忠愤激烈，嚼齿唾骂，逆党群殴之，呕血数升死。《福建通志》


　
卷之六十二
　人物十四孝义
　　

　　　　陈
　　严　光　长乐人，居紫薇峰下。为人好义，尝贷钱于人，不责偿，远近咸称长者。后舍宅为寺，舍田为湖，溉田四百余顷，为乡人利，即今西湖是也。《长乐县志》
　　　　隋
　　林　峣　《闽大记》：“峣，作亮。”字仲高，连江人。家素饶，有田在东塘坂及北野，凿为湖潴水，以溉田四万余亩，乡人至今利之，立祠祀焉。万历《府志》
　　　　唐
　　林　鶠　字祥凤，长乐人。开成三年进士，为仓曹参军。邑滨闾湖，其田所凿也。鶠娶于赵，有致女田，亦凿之，乡人号曰“林婆湖。”万历《府志》
　　陈执中　字允之，侯官人。累试不利，观察使徐晦以其富于文学，辟官幕下。丁家艰，负土营墓，郡守黎植、杨发咸荐之，终汀州司马。《闽书》
　　王　奭　永福人。事亲居丧，著至行，载名《唐史》。《闽书》
　　陈　谠　字昌言，侯官人。乾符三年及第，登三史科，求便养，为本郡长史，历舂、韶二州刺史。所至有善政，居官余禄分与宗族亲友，谦恭仁孝，称美乡邦。《闽书》
　　林郇阳　闽县人。博通三史，应诏入内侍讲，授大理评事，奔丧归。以孝闻，时连帅罗让尤加礼异，官终潮州刺史。正德《府志》
　　林巨卿　长乐人。有孝行，葬父周，庐墓三年，甘露降焉。后应文行科出仕。《闽书》
　　裴　逡　连江人。大顺中，官至大理卿。以孝义闻，乡人名其里曰“义洋”。《福建通志》
　　林　浦　闽县人。唐末避地海滨，凡山巅水涯可维舟处，皆凿义井，以给行人，名林公井。及卒，里人祀之。《闽书》
　　李　相　寿州人。王绪微时，与为刎颈交，及绪起兵，从之。王潮杀绪，相匿其遗孤建齐于山中，以其少子与建齐易名而呼。居三日，潮果索建齐，其少子应曰“诺”，遂见杀。后与建齐俱从军居闽县，冒姓李，子孙至宋时咸贵显。《闽书》
　　　　五　代
　　卢　光　闽县人，仕南唐为守将。王审知建国，光避地尤溪。王氏亡，李仁达据闽，使陈臣弼攻尤溪，光拒之于东廊水亭，战甚力，邑人得以奔窜，多光之功。《闽书》
　　林　安　福清人。事母至孝，母死，庐墓旁，有石自裂涌泉，闽王异之，以其庐为涌泉寺。正德《府志》
　　李　灞　古田人，唐裔也。幼而礼逊，孝事父母，仕闽为大录事。《闽书》
　　　　宋
　　林　僾　怀安人，生平轻财乐施。康定间，浙西寇鄂邻倡乱，从海门窥福州。僾与其子衎倾赀募民船出战，遂大捷，而官军掩为已功。僾曰：“吾计保乡井耳，岂与卒伍争哉？”衎曰：“吾父子出万死击贼，功成见掩，死当庙食矣！”仰天而逝，僾亦寻卒。乡人哀祠之，朝赐庙额。《闽书》
　　林正华　字君辅，福清人，安六世孙。至和中入太学，弃归养母。母卒，水浆不入口累日，卜葬涌泉山，皆身营之。既葬，庐墓，寝苫枕块，晨夕号慕。俄而祥云滃，甘露降，乌鸟翔，乡人白官，旌之。《闽书》
　　李　宏　侯官人。熙宁八年，莆田木兰陂屡筑辄坏，宏应诏，挟赀七万缗，入莆求地脉，定基于木兰山下，溪广水漫，两山夹峙之中，叠石成陂，布石柱三十二处。疏渠道水，溉南洋田万顷，岁输军储三万七千斛。废塘为田，令民耕种，得谷二千六百五十余石。工成，封惠济侯，卒，莆人立庙以祀。《福建通志》
　　高宗信　长乐人。甫四岁，知孝让。及长，养亲承志。所以养亲，惟恐不至。元丰中，直讲陈烈以闻，遂以孝廉举，官至金紫荣禄大夫。《闽书》
　　邹　异　长乐人。亲终，庐墓六年，有甘露，芝草之瑞。元祐三年，举经明行修，有司因改其里曰“宾贤”，坊曰“文行”。万历《府志》
　　陆　祐　字亦颜，侯官人。刻意学问，宣和中举进士，为莆田簿，荆湖广南路宣抚司准备差遣，福建茶盐司干办，公事所至，尽心职事，察冤狱，有惠爱于民，尝曰：“榷无良法，能存心仁恕，宽其禁网，使公家不失大利之源足矣。”部使者欲复市易，祐切止之，曰：“此渔夺之术。”竟罢。生平不求荣进，或劝以治生，笑而不答，以礼经从事。居母忧，终丧不忍去坟墓。既老里居，士大夫状其学行，乞添差，教授本州，帅叶梦得以闻，从之，命下而卒。《闽书》参正德《府志》
　　林公遇　字养正，别号寒斋，福清人。性孝谨，承父瑑荫，补宁化尉，不忍违朝夕养，乞奉祠南岳。父丧，服阕，调建之户曹，辞不就。闺门雍睦，周给宗党，乐施不吝，里闾化之。一时名卿若李韶、赵以夫屡荐其贤，不起，韶复荐之。诏主管仙都观，卒。公遇研道理，博古今，退让恬淡，为时所重。著有《石塘闲话》、《求心录》。弟养直，亦以孝闻。[HT6SS]万历《府志》子同，别有传。
　　许　俭　字幼度，闽清人，朱子门人也。不畜私财，不置私器，三世不分异，家无间言。郑性之尝大书“孝友”二字以扁其堂，林羽为之记，更名“友顺”。万历《府志》
　　陈　岂页　怀安人，左司守约之孙也。栖迟养德，乐推赢余以周其宗人，或有求，辄济之，虽数不倦。创家塾，列十二斋，以义方诲子孙。子七人，孙二十八人，曾孙六十五人，元孙一百三十人。世多显仕，人皆以为积善之庆云。《闽书》
　　李友直　字直之，古田人。以诗书礼乐教授乡里，无贫富贵贱，随贤愚启迪之。家贫不堪，处之恬然。父亡，事继母以孝称。《闽书》
　　郑伯渊　号秋浦，罗源人。急公好义，为乡塾大师，邑中青衿，半出其门。咸淳六年大旱，伯渊年七十余，徒步至福源潭为民祈祷，翌日大雨如注，明年旱，亦如之。邑有三溪，岁久中溪壅塞，伯渊捐金协众复之，居民感其德，颂以诗。所著有《梅村集》。《闽书》参正德《府志》
　　林戆孙　字达叟，罗源人。端平乙未特奏名。少孤奉母，邑有寇，赣孙负母逃，采拾为养，备历艰险。寇定归家，市薪自给，而尸饔洁修，乡人名其居曰“孝巷”。《福建通志》
　　陈　偕　字同夫，罗源人。官奉议大夫、平海军判事。未仕时，家甚贫，竭力孝养，甘旨未尝缺。妻萧氏亦善承堂上意，每典质以供洗腆欢，乡人称其孝。著有《月镜诗余》行世。[HT6SS]《福建通志》
　　王宗周　字公辅，福清人。景炎间，元兵至邑，四乡震恐，宗周誓众保山谷，给资粮守御。嗣红巾贼为乱，岁大凶荒，众复往依宗周，凡五阅月，倾廪出赈，死者悉埋之。后宗周卒，乡人咸为负土营葬焉。《福建通志》
　　林　元　怀安人。宋季贼寇充斥，城外皆为贼垒，元与子礼率乡人保障。后卒。元大德间，著灵异，乡人梦曰：“我当为此乡主。”乡人庙祀之，遇水旱疾疫，悉求祷焉。《闽书》
　　　　元
　　郑天锡　福清人。至元间，忙古歹丞相统兵至闽，天锡诣军门，曰：“此邦皆天子民，愿禁侵掠，全一方人命。”丞相为敛兵无犯，乡人德之，年九十余，卒。《闽书》
　　黄　垓　罗源人。至元间任安抚司，董文炳总兵四十余万，自温州道罗源，垓以白金三千两犒师，以赎民命。罗源潮格等处僵尸蔽野，垓悉葬之四明山下，名曰义冢。《闽大记》
　　刘从竹　字友直，福清人。母终，庐墓，所居门楣及墓石俱产芝，熊禾诗纪之。《闽大记》
　　许知言　闽清人。兄逢言，弟知白、知什、知亿共五人。母病，越三月药弗效，知言乃斋戒吁天，刲股以进，母病遂愈。及母卒，知言兄弟哀毁逾礼。进士许叔度为立传。《闽大记》
　　陈　誉　字誉天，福清人。母林病，刲股疗之。子观泗，字及达，亦笃孝，刲股疗病。郡守吴涛诗云：“他日启予足，惟天知此心。”万历《府志》
　　倪神保　连江人。幼失父母，与妻林共祷于天，求一木两枝，刻二亲像奉祀。遂入石芹山求之，见二木相对，拜祝曰：“若可刻吾亲像，木当自动者三。”祝毕，木果三动，即取归刻之。既成，夫妇谨奉温凊，告面一如事生，里人嘉其孝，白有司，旌之。《闽书》
　　庄　椿　字乔年，福清人。江阴海峤之区，潮汐冲击，沙石相搏，居人多不利。椿倾囊砌路，构造桥梁，直达数里。乡人颂德，立庙以祀。明御史王应钟有记。《福建通志》
　　陈仲文　字奎甫，长乐人。元季，隐居山林，性嗜学，敦孝友。尝与族子洁建书院于蓝桥林壑中，以程、朱学倡，乡人名曰义学。万历《府志》
　　陈有霖　字希说，长乐人。性恬退，轻财仗义。至正中，筑乡约堂于蓝田书院之旁，中祀先圣，以朱子、吕祖谦二先生配，朔望举行蓝田乡约，使邻里子弟讲学于中。尝与欧阳侊往来论道《尚书》。贡师泰为作《义士记》。《长乐县志》
　　　　明
　　郑　英　字伯华，福清人，侠六世孙也。幼纯笃，事亲孝谨。父年老病剧，英祷于东岳行祠，求以身代，父病随愈。家贫，以假贷葬祖、父二丧。父卒，哀毁逾礼。举明经，以老辞。母数遘疾，侍汤药未尝解带，亲为涤溺器，及卒，竭产营葬。复举明经孝弟，授广西南宁府经历。正德《府志》
　　范　御　长乐人。父琼，洪武间明经，任黄岩丞，以征粮稽迟，论死。御年十九，击登闻鼓请代，坐杖毙。太祖嘉叹，诏释琼。时有邬孟妻王氏，亦乞赎夫罪，京师为之语曰：“范琼子，邬孟妻，贞与孝，孰可齐？”《福建通志》
　　蔡　梅　闽县人。母陈氏疾，吁天求代，刲股和粥以进，母疾寻愈。王偁书《孝子传》，林志为之赞。正德《府志》
　　林　杨　字宜中，福清人，世居邑之海孤山。洪武初，徙其民于海口，而海孤山田税五千余石，有司犹征之。杨走京师奏蠲，待勘未报，系狱十有八年。宣德改元，始下诏福建、广东、浙江诸郡，凡民移而地荒者尽除其税，以杨奏故也。弟榔，周旋险阻，出兄于难，竟死客邸。《闽大记》
　　林　观　字用宾，闽县人。洪武中隐居不仕，性厚而直，乡人化之，凡有讼者皆往质平。卜地葬父母，术者曰：“吉壤也，后当有至公卿。”观曰：“野人也，敢望此？若有福，与吾宗共之。乃取族人火化者二十四骸瘗其中。后子元美，官知府；孙瀚，曾孙庭□、庭机，玄孙燫、烃，皆官尚书。晋宫保，观赠如其官。万历《府志》
　　庄希俊　字德周，福清人。十岁失怙，与母卓氏相依。尝庐父墓侧，有祥乌巢于其上。洪武十九年，以孝行擢临洮府同知，迁济南知府，赐玺书褒异，著有《击壤集》。《福建通志》
　　陈文亮　字景明，连江人。少孤，事母笃孝。母尝有疾，文亮每夕泣祷，病果瘥。母没，居丧哀毁，乡人称之。后以子鸿渐贵，赠官。万历《府志》
　　李长孙　字原善，长乐人。好义乐善，乡有贫不能葬者，出资营之。尝凿田为沟，以利灌溉，乡人德之，名曰“福田沟”。万历《府志》
　　陈士贡　侯官人。父子敬，永乐间，以百户为福州司库，库失火，烧进御棕毛屑，罪当死。士贡甫弱冠，自髡诣郡，请代父刑，许之，遂就逮。故人宾客皆白衣送之江上，既发，涕泣相吊，士贡笑曰：“士患不得其死，士贡今者得死矣，受贺不受吊也。”至京，备极楚毒，临决颜色不变，其苍头焚尸裹骨以归。万历《府志》
　　林汉川　字致远，连江人。宣德己酉浙江乡荐，授山东临淄教谕。正统六年，行取至京，将擢为台谏，适闻讣，或劝其暂秘以待命，答曰：“科道官可无，父丧不可匿也。”遂奔回。起复，迁肇庆博士，乞归。《福建通志》
  </div>
  <div class="pagination">
   <a href="福州府志乾隆本_page332.html">
    上一页
   </a>
   <span>
    ...
   </span>
   <a href="福州府志乾隆本_page328.html">
    328
   </a>
   <a href="福州府志乾隆本_page329.html">
    329
   </a>
   <a href="福州府志乾隆本_page330.html">
    330
   </a>
   <a href="福州府志乾隆本_page331.html">
    331
   </a>
   <a href="福州府志乾隆本_page332.html">
    332
   </a>
   <span class="current-page">
    333
   </span>
   <a href="福州府志乾隆本_page334.html">
    334
   </a>
   <a href="福州府志乾隆本_page335.html">
    335
   </a>
   <a href="福州府志乾隆本_page336.html">
    336
   </a>
   <a href="福州府志乾隆本_page337.html">
    337
   </a>
   <a href="福州府志乾隆本_page338.html">
    338
   </a>
   <span>
    ...
   </span>
   <a href="福州府志乾隆本_page334.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
