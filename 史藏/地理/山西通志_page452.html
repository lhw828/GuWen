<!DOCTYPE html>
<html>
<head>
    <meta charset="UTF-8">
    <title>山西通志 - 第 452 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 452 页/共 700 页</h1>
    <div class="content">　　唐
　　柳亨字嘉礼蒲州解人隋大业末为王屋长姿貌魁异髙祖以外孙窦妻之三迁左卫中郎将寿陵县男贬卭州刺史进散骑常侍代还太宗幸南山召见哀之拜光禄少卿亨谢宾客身安静素力吏事终检校岐州刺史赠礼部尚书幽州都督諡曰恭
　　窦静平陆人少敦厚有大志练习时务武徳初为并州大总管长史时突厥数为边患粮道不属表请屯田以省餽饷收粟十万斛又请断石岭以为障塞便于固守
　　柳范蒲州解人贞观中为御史时呉王恪好田猎范弹治之太宗曰权万纪不能辅导恪罪当死范进曰房元龄事陛下犹不能谏止畋猎岂宜独罪万纪上拂衣起召谓曰何廷折我范谢曰主圣则臣直陛下仁圣臣敢不尽愚乃解髙宗时歴尚书右丞扬州大都督府长史
　　赵仁本陜州河北人贞观中累拜殿中侍御史自义寜以来诏勅皆手自纂録临事暗记甚为当时所伏防有勅差御史一人逺使同列辞托仁本越次请行谓治书侍御史马周曰食君之禄死君之事虽复跋涉艰难不敢辞也及回称旨擢吏部员外郎干封中歴东台侍郎同东西台之品转司列少常伯知政事如故时许敬宗为右相仁本拒其请托为所搆俄授尚书左丞罢知政事咸亨初卒
　　柳奭字子邵蒲州解人父隋时使髙丽卒往迎丧号踊尽哀为夷人所慕贞观中累迁中书舍人外孙王后立迁中书侍郎进中书令罢为吏部尚书后废贬爱州刺史许敬宗等搆谮遣使杀之没其家期以上亲竝流岭表奭房桂州为奴婢神龙初复官爵縁坐者悉免开元初泽兄涣为中书舍人上言臣从伯祖奭去显庆三年与禇遂良等五门同被谴戮虽被原雪而子孙殆尽唯曽孙无忝客籍龚州陛下先天后诏书尝任宰相家竝録其后况臣之伯祖无辜被诛今藁窆未还后嗣侨处愿许伯祖归葬孤孙北迁乃诏无忝防奭柩归官给丧事无忝后歴潭州都督
　　张腾芮城人仕桃林令永淳元年卒年八十六葬后光宅元年其子武智与侄寳藏行墓侧见腾衣冠整肃从侍二人良乆方失武智等号攀莫及乃刻石为像日供奉之石像今尚存
　　柳泽亨曽孙耿介少言笑风度方严景云中为右率府铠曹防军泽诣阙上疏极谏言太平公主与胡僧慧范以此误陛下故语曰姚宋为相邪不如正太平用事正不如邪又言尚医奉御彭君庆以巫觋小伎超授三品奈何轻用名器加非其人不报泽入调防有诏选者得言事又上书极言宜惩孝和宠任之失睿宗善之拜监察御史开元中转殿中侍御史监岭南选时市舶使周庆立造竒器以进泽上书曰不见可欲使心不乱是知见可欲而心必乱矣庆立雕制诡物造作竒器用浮巧为珍玩以谲怪为异寳乃治国之巨蠧明主所宜严罚者也昔露台无费明君不忍象箸非大忠臣愤叹庆立求媚圣意摇荡上心陛下信而使之乎是宣淫于天下庆立矫而为之乎是禁典之所无赦陛下新即位固宜昭宣菲薄广示节俭岂可以怪好示四方哉元宗称善歴迁太子右庶子为郑州刺史未行卒赠兵部侍郎
　　张守珪陜州河北人姿干瓌壮慷慨尚节义善骑射以平乐府别驾从郭防瓘守北庭突厥侵轮台遣往援中道逢贼苦战斩首千余级禽颉斤一人开元初冦复攻北庭守珪从儳道奏事京师因上书言利害请出蒲昌轮台夹击贼再迁幽州良杜府果毅时卢齐卿为刺史引与共榻坐曰不十年子当节度是州为国重将愿以子孙托稍迁建康军使王君死诏为州刺史墨离军使督余众完故城版筑方立寇奄至众失色守珪曰创痍之余讵可矢石相确须权以胜之遂置酒城上防诸将作乐冦疑有备不敢攻引去守珪纵兵击败之乃修复位署招流冗使复业州升都督府即诏守珪为都督州地沙塉常潴雪水溉田时渠堨为冦毁材木无所出守珪密祷神一夕水暴至大木数千章塞流下因取修堰防耕者如旧州人神之刻石纪事迁鄯州刺史陇右节度使徙幽州长史河北节度副大使俄加采访处置等使每战辄胜契丹奚大败上喜诏告九庙契丹酋屈刺及突于惧遣使诈降守珪得其情遣右卫骑曹王悔诣部计事屈刺无降意将杀悔契丹别帅李过折与突于争权悔因间诱之夜斩屈刺及突于尽其党以众降守珪次紫防川大阅军实赏将士二十三年入见命酺燕为守珪饮赋诗宠之加拜辅国大将军右羽林大将军赐金防授二子官诏立碑纪功乆之复讨契丹余党于捺禄山虏获不訾防裨将赵堪白真陀罗等彊使平卢军使乌知义度湟水邀奚矫诏胁之知义败还事颇泄谒者牛仙童按实厚赂之仙童败事逮守珪以功贬括州刺史卒
　　柳浑字夷旷一字惟深本名载解县人梁仆射惔六世孙侨襄州早孤方十余嵗有巫曰儿相夭且贱为浮屠可缓死浑曰去圣教为异术不若速死学愈笃与游者皆有名士天寳初擢进士第调单父尉累除衢州司马弃官隠武寜山召拜监察御史放旷不乐检局求外职宰相惜其才留为左补阙大厯初江西魏少游表判官州僧夜饮火其庐归罪瘖奴狱具浑白奴寃少游趣讯僧僧首伏路嗣恭代少游迁团练副使俄为袁州刺史祐甫辅政荐为谏议大夫浙江东西黜陟使入为尚书右丞朱泚乱浑匿终南山贼以宰相召执其子搒笞之搜索所在浑羸服步至奉天改右散骑常侍贼平更今名贞元元年迁兵部侍郎封宜城县伯关播用李元平守汝州浑曰是夫玉而贾石者也往必见擒何贼之攘既而果为李希烈缚三年同中书门下平章事仍判门下省上尝亲择吏宰畿邑政有状宰相皆贺浑独不贺曰此特京兆尹职耳陛下当择臣辈以辅圣徳臣当选京兆尹承大化尹当求令长代尹择令非所宜上然之玉工作带误毁一銙私市它玉足之论死浑曰于法误伤乘舆器服罪当杖请论如律由是工不死左丞田季羔从子伯彊请卖私第募兵浑曰季羔先朝号名臣世孝谨表阙于门隋时旧第惟田一族耳讨贼自有国计岂容不肖子毁门构徼一时幸损风教哉请薄责以示惩沮上嘉纳韩滉省中搒吏浑恶其专质让曰省闼非刑人地而搒吏至死公家先相国以狷察不满嵗辄罢今奈何蹈前非颛立威福岂尊主卑臣义邪滉稍裭其威白志贞除浙西观察使浑奏志贞兴小史纵嘉其才不当超剧职臣以死守不敢奉诏防浑移疾即日诏施行因乞骸骨不许门下吏白过官浑曰士千里辞家以干禄小邑主办岂虑不能是嵗拟官无异者浑瑊与吐蕃防平凉上语大臣以和戎息师之便浑跪白曰夷狄易以兵制难以信结臣窃忧之李晟继言曰蕃戎多不情诚如浑言上变色曰浑儒生未达边事大臣亦当尔邪皆顿首谢夜半邠寜飞奏吐蕃劫盟上即以其表示浑明日慰之曰卿儒士乃知军戎万里情乎益礼异之宰相张延赏遣亲厚谓曰明公旧徳第慎言于朝则位可乆浑曰为吾谢张公浑头可断舌不可禁卒为所挤以右散骑常侍罢政事浑警辩好谈谑清俭不营产利免后数日置酒召故人出游酣肆乃还时李勉卢翰皆以旧相阖门奉朝请叹曰吾等视柳宜城真拘俗之人哉五年卒年七十五諡曰贞
　　张晓芮城人巡兄也开元中位监察御史与巡皆以名称重一时
　　张巡字巡邓州南阳人居芮城博通羣书晓战阵法气志髙迈不与庸俗合开元末擢进士第繇太子通事舍人出为清河令治绩最以困阨归者倾赀振防无吝秩满还都或劝一见杨国忠荅曰是方为怪祥更调真源令土多豪猾大吏华南金恣肆邑中语曰南金口明府手巡以法诛南金赦余党政简约民甚宜之天寳十五载正月安禄山将张通悟陷宋曹州谯郡太守杨万石逼巡为长史使西迎贼军巡率吏哭元祖祠遂起兵讨贼从者千余至雍丘与单父尉贾贲合有众二千是时雍丘令令狐潮举县附贼淮阳囚杀守者迎贲等入乃屠潮妻子磔城上潮怨贲还攻雍丘贲趋门躏死巡驰骑决战身被创不顾士乃奉巡主军间道表诸朝腾牋嗣呉王只府只举兖以东委巡经略潮以贼众四万薄城人大恐巡谕诸将曰贼知城中虚实有轻我心今出不意可惊而溃也乃分千人乘城以数队出身前驱直薄潮军军却明日贼攻城设百楼巡栅城上束刍灌膏焚楼贼不敢向巡视隙击之积六旬大小数百战士带甲食裹创鬬潮遂败走追之几获潮怒复率众来然素善巡至城下以情语曰足下羸兵守危堞忠无所立盍相从共富贵乎巡曰古者父死于君义不报子乃衔妻孥怨假力于贼吾见君头于通衢为百世笑奈何潮赧然去时大将六人皆官开府特进白巡以势不敌不如降巡阳许诺明日堂上设元宗画像率军士朝人人尽泣巡引六将至责以大谊斩之士心益劝防粮乏潮饷贼盐米数百艘且至巡夜壁城南潮悉军来拒巡遣勇士衔枚滨河取盐米千斛焚其余而还城中矢尽巡缚藁为人千余被黒衣缒城下潮兵争射之乆乃知藁人还得箭数十万其后复夜缒人贼笑不设备乃以死士五百斫潮营潮军大乱焚垒幕追奔十余里贼慙益兵围之薪水竭巡绐潮欲走请退军二舍潮许之遂空城四出三十里撤屋发木而还为备潮怒围复合巡徐谓潮曰君归马三千匹我得马且出奔潮归马巡悉以给骁将约曰贼至人取一将明日潮怒欲战阵未成三十骑突出擒将十四斩百余级收器械牛马潮遁还陈留不复出七月潮率贼将瞿伯玉攻城遣伪使者四人传贼命招巡巡斩以徇余絷送只所围凡四月贼常数万巡众才千余每战辄克偏将雷万春尝立城上与潮语伏弩发六矢着面万春不动潮疑刻木人谍得其实乃大惊遥谓巡曰向见雷将军知君之令严矣河南节度使嗣虢王巨屯彭城假巡先锋俄而东平济阴陷巨引兵东走临淮贼将杨朝宗谋趋寜陵絶巡饷路巡外失巨依拔众保寜陵马裁三百兵三千至雎阳与太守许逺城父令姚訚等合尚衡遣将南霁云至雎阳与巡计事霁云退谓人曰张公开心待人真吾所事也遂留不肯去巡遣万春霁云等领兵战寜陵北斩贼将二十杀万余人投尸于汴水为不流朝宗夜去诏拜巡主客郎中副河南节度使巡籍将士有功者请于巨巨才授折冲果毅巡谏曰今讵可吝赏与赀巨不聴至徳二载安庆绪遣尹子竒将同罗突厥奚劲兵与朝宗合凡十余万攻雎阳巡励士固守日中二十战气不衰逺专治军粮战具前此逺大将田秀荣潜与贼通巡召登城让之斩首示贼因出薄战子竒败获车马牛羊悉分士秋毫无入其家诏拜御史中丞巡欲乘胜击陈留子竒闻复围城巡语其下曰吾防上恩贼若复来止有死耳诸君虽捐躯而赏不直勲以此痛恨闻者感慨乃椎牛大飨悉军战贼望兵少大笑巡逺亲鼓之贼溃追北数十里五月贼刈麦乃济师巡夜鸣鼓严队若将出贼申警俄息鼔贼觇城上兵休乃弛备巡使霁云等开门径抵子竒所斩将拔旗大酋被甲引千骑麾帜乘城招巡巡阴缒勇士数十人隍中持钩陌刀彊弩约曰闻鼓声而奋酋恃众不为备城上噪伏发擒之弩注矢外向救兵不能前俄而缒士复登陴贼皆愕眙巡欲射子竒莫能辨因剡蒿为矢中者喜谓巡矢尽走白子竒乃得其状使霁云射一发中左目贼还七月复围城初雎阳谷六万斛而巨发其半餫濮阳济阴逺固争不聴至是食尽士日赋米一勺龁木皮鬻纸而食才千余人皆癯劣不能彀贼以云冲傅堞巡出钩干拄之使不得进篝火焚梯贼以钩车木马进巡辄破碎之贼服其机不复攻穿壕立栅以守巡士多饿死存者皆痍伤气乏巡出爱妾曰诸君经年乏食而忠义不少衰吾恨不割肌以啖众寜惜一妾而坐视士饥乃杀以大飨坐者皆泣巡彊令食之逺亦杀奴僮以哺卒至罗雀掘鼠煮铠弩以食贼将李懐忠过城下巡问君事禄山几何曰二朞巡曰君祖父官乎曰然曰君世受官奈何从贼关弓与我确懐忠曰不然我昔为将数死战竟没贼此殆天也巡曰一日事平君父母妻子竝诛何忍为此懐忠掩涕去俄率其党数十人降巡前后説降贼将甚多皆得其死力御史大夫贺兰进明代巨节度屯临淮许叔冀尚衡次彭城皆观望莫肯救巡使霁云如叔冀请师不应霁云嫚骂叔冀不敢应巡复遣如临淮告急引精骑三十冒围出贼万众遮之霁云左右射皆披靡既见进明进明言兵出无益霁云曰城或未下如已亡请以死谢大夫进明惧师出叔冀袭之又忌巡声威恐成功而欲留霁云为大飨乐作霁云泣曰昨出雎阳时将士不粒食已弥月今义不忍独享虽食弗下咽霁云请置一指以示信归报中丞因拔佩刀断指一座大惊为出涕卒不食去抽矢回射佛寺浮屠着甎曰吾破贼还必贺兰此矢所以志也至真源李贲遗马百匹次寜陵得城使防坦兵三千夜冒围入贼觉拒之且战且引兵多死所至才千人方大雾巡闻战声曰此霁云等声也乃启门驱贼牛数百入将士相持泣贼知外援絶围益急众议东奔巡议以雎阳保障江淮若弃之贼乘胜鼓而南江淮必亡且帅饥众行必不达十月癸丑贼攻城士病不能战巡西向拜曰臣生不能报死为鬼以疠贼城遂陷与逺俱执巡众见之起且哭巡曰安之勿怖死乃命也众不能仰视子竒曰闻公督战大呼辄眦裂血面嚼齿皆碎何至是荅曰吾欲气吞逆贼顾力屈耳子竒以刀抉其齿存者三四巡骂曰我为君父死尔附贼乃犬彘也安得乆子竒将释之贼众惧其得众心乃以刃胁降巡不屈又降霁云未应巡呼曰南八男儿死尔不可为不义屈霁云笑曰欲将有为也公知我者敢不死亦不肯降乃与姚訚雷万春等三十六人遇害巡年四十九送逺至偃师亦不屈死巡长七尺须髯每怒尽张读书不过三复终身不忘为文章不立藁守雎阳士卒居人一见问姓名其后无不识更潮及子竒大小四百战斩将三百卒十余万其用兵未尝依古法勒大将教战各出其意或问之荅曰古者军有左右前后大将居中三军望之以齐进退今胡人务驰突云合乌散变态百出故吾止使兵识将意将识士情上下相习人自为战尔其械甲取之于敌未尝自修每战不亲临行阵有退者巡已立其所曰我不去此为我决战士感其诚皆一当百待人无所疑赏罚信与众共甘苦寒暑虽厮养必整衣见之下争致死力故能以少击众未尝败被围乆初杀马食既尽及妇人老弱凡食三万口人知将死而莫有畔者城破遗民止四百而已始肃宗诏中书侍郎张镐代进明节度河南率四节度犄角救雎阳巡亡三日而镐至十日而广平王收东京镐命中书舍人萧昕诔其行时议者或谓巡与其食人寜若全人有名士张澹李纾董南史张建封樊晃朱巨川李翰咸谓巡蔽遮江淮沮贼势天下不亡其功也由是人无异言诏赠扬州大都督逺霁云赠官有差竝宠其子孙睢阳雍丘赐徭税三年巡子亚夫拜金吾大将军立庙睢阳嵗时致祭徳宗差次至徳后将相以巡逺霁云为上贞元中复官巡它子去疾赠巡妻申国夫人赐帛百自是讫僖宗求忠臣后无不及三人者大中时图巡逺霁云像于凌烟阁雎阳至今祠享号双庙云新唐书传赞惟宋三叶章圣东巡过其庙留驾裴回咨巡等雄挺尽节异代着金石刻赞明厥忠与夷齐踣西山孔子称仁何以异云
　　巡遣南霁云雷万春败贼于寜陵别将二十有五石承平李辞陆元锽朱珪宋若虚杨振威耿庆礼马日升张惟清亷坦张重孙景趋赵连城王森乔绍俊张恭黙祝忠李嘉隠翟良辅孙庭皎冯顔四人逸其姓名胥死巡难【附録张巡后】
　　姚訚陜州平陆人崇族孙父弇开元初处州刺史訚性豪荡好饮谑善丝竹天寳末歴寿安尉迁城父令与张巡亲善以守雎阳功至徳二年春加东平太守与巡同死难赠潞州大都督官一子
　　张献诚守珪子天寳末安禄山授伪署后为史思明将兵数万守汴州东都平史朝义走汴献诚不纳以州降拜汴州刺史封南阳郡公改寳应军左厢兵马使更封邓国公来朝礼赐尤渥擢山南西道节度使擒南山剧贼髙玉俄兼剑南东川节度战梓州败于崔旴大厯三年以疾归举其弟献恭自代以检校户部尚书知省事辞位卒献诚喜功名为政寛裕有机略随方制变而简亷不逮于父
　　张献恭献诚从弟数有军功以右羽林军代献诚为劒南东川节度使大厯末破吐蕃于岷州乆之拜东都留守累迁检校吏部尚书徳宗欲徙卢杞为饶州刺史给事中袁髙上还诏书献恭见上曰髙所奏宜聴上不荅复前曰髙乃陛下良臣当优异之遂不徙杞世称其不挠子煦积阅亦至夏州节度使元和八年振武军逐节度使诏以本军进讨许以便宜赐缣三万为军资河东王锷遣兵五千为援煦入捕乱卒苏国珍等数百人诛之卒赠太子太保
　　张献甫献诚从弟以军功试光禄卿殿中监从河中节度使贾耽讨梁崇义有劳又从浑瑊讨朱泚战多累迁金吾将军检校工部尚书领禁兵戍咸阳累年兵农悦安贞元四年领邠寜节度使断山浚堑选岩要地筑烽堡请复盐州及洪门洛原镇屯兵诏可遣兵马使魏茪逐吐蕃筑盐夏二城虏众畏不敢入冦十二年加检校尚书左仆射卒赠司空
　　曲环陜州安邑人客陇右少喜兵法资勇敢善骑射天寳中从哥舒翰讨吐蕃拔石堡取黄河九曲洪济等城授果毅别将从鲁炅守邓州与贼武令珣战尤力加左清道率从李抱玉屯河阳又自将兵守泽州破贼鋭将安晓拜羽林将军与诸将平河北累转金吾大将军大厯中戍陇州数破吐蕃以功兼太常卿徳宗初以邠陇兵五千驰救劒南收七盘城威武军维茂等州吐蕃破走威名大振加太子宾客赐名马预讨泾州刘文喜迁开府仪同三司封晋昌郡王邠陇兵马使救徐州败李纳众功最建中三年擢邠陇行营节度使守寜陵战陈州斩李希烈众三万五千级擒其将翟崇晖进检校工部尚书兼陈州刺史希烈平改陈许节度赐封三百戸勤身节用寛赋敛简条教不三嵗归者繦系训农治兵谷食丰衍转检校尚书左仆射贞元十五年卒年七十四赠司空
　　柳子华解人公绰诸父也始辟严武劒南府累迁池州刺史代宗命葺华清宫以子华为昭应令检校金部郎中修宫使设棘围于市徇邑中曰得华清宫瓦石材用投围中逾三日不还者死不终日已山积矣营办略足宰相元载奴主别墅自称郎将怙势纵暴租赋未尝入官子华因奴入谒收付狱劾发宿罪杖杀之一邑震服预知其终自为墓铭子公器公度公度善摄生年八十余有彊力尝云吾初无术但未尝以气海暖冷物熟生物不以元气佐喜怒耳位光禄少卿公器生遵遵生璨
　　柳晟河中解人六世祖敏后周太子太保父潭尚和政公主官太仆卿晟年十二父丧以孝闻代宗养宫中使受学于呉大瓘并子通元率十日辄上所学既长拜检校太常卿徳宗初亲信用事从至奉天自请説贼党上壮其志得遣泚将郭常张光晟皆晟雅故晟出密诏陈祸福逆顺常奉诏谋泄泚捕系之晟夜半坎垣毁械而亡断发为浮屠间归奉天上为流涕乘舆还擢元王府长史呉通元得罪晟理其辜第止之不聴凡三上书上意解通元得减死晟累迁将作少监防作崇陵封河东县子授山南西道节度使府兵讨刘辟还复诏戍梓州军谋变晟闻疾驱入劳士卒曰若知刘辟得罪而诛之奈何复欲使后人诛若等耶士皆免胄拜入为将作监使回鹘奉册立可汗逆折之诸贵人愕然骇皆跪伏成礼还为左金吾卫大将军晋爵公卒年六十九诏从官临吊赠太子少保晟敏于辩下士乐施尝贡献不如诏宪宗以其贤置弗暴云
　　阳城字亢宗陜州夏县人世为官族资好学贫不能得书求为集贤院吏窃院书读之昼夜不出户六年无所不通及进士第乃去隠中条山与弟堦域常易衣出年长不肯娶谓弟曰吾与若孤惸相育既娶则间外姓虽共处而益疏我不忍弟义之亦不娶遂终身城谦恭简素遇人长幼如一逺近慕其行来学者迹接闾里争讼不诣官而诣城有盗其树者城遇之退自匿尝絶粮遣奴求米奴以米易酒醉卧路城怪而与弟迎之奴未醒乃负以归及觉痛咎谢城曰寒而饮何责焉寡妹依城居其子四十余痴不知人城常负以出入始妹之夫客死城与弟行千里负其柩归葬嵗饥屏迹不过邻里屑榆为粥讲论不辍山东节度府闻城义遗五百缣城固辞使者委而去城置之未尝发防里人郑俶欲葬亲贷于人无得城举缣与之俶既葬还曰愿为奴以偿徳城曰吾子非也能同我为学乎俶泣谢即教以书俶不能业城更徙逺阜使颛其习学如初自毙城惊且哭为服缌麻瘗之陜虢观察使李泌数礼饷城受之泌欲辟致不起乃荐诸朝诏以著作佐郎召拜赐绯鱼泌使参军事韩杰奉诏至其家城封还诏自称病惫泌不敢彊及为宰相又言之徳宗召拜右谏议大夫遣长安尉杨寜赍束帛诣其家城褐衣到阙下辞让上遣中人持绯衣衣之召见赐帛五十疋初城未起搢绅想见风采既处谏议官士以为且死职天下益惮之及受命他谏官论事苛细而城未肯言韩愈作争臣论讥之城不屑方与二弟延客日夜饮客欲谏止城揣知其情强饮客客辞即自引满不得已酬酢或醉仆席上城先醉卧客懐中不能聴客语常以木枕布衾质钱人重其贤争售之每约二弟吾所俸入而可度月食米几何薪菜盐几钱先具之余送酒家无留也服用无赢副客或称其佳辄喜举授之居位八年人不能窥及裴延龄诬逐陆贽张滂李克等无敢言城闻曰吾谏官不可令无罪大臣被杀乃约拾遗王仲舒守延英閤上疏极论延龄罪慷慨引谊申直贽等累日不止闻者寒惧城愈厉诏宰相抵城罪顺宗时开救良乆得免勅谕遣然上欲遂相延龄城显语曰延龄为相吾当取白麻壊之哭于庭上不相延龄城力也坐是下迁国子司业引诸生告之曰凡学者所以学为忠与孝也诸生有乆不省亲者乎明日谒城还养者二十辈有三年不归侍者斥之简孝秀徳行升堂上沈酗不率教者皆罢躬讲经籍生徒斤斤皆有法度薛约狂直言事谪连州吏捕迹得之城家城坐吏于门引约饮食讫步至都外与别坐出为道州刺史太学诸生何蕃李偿王鲁卿李谠等二百人顿首阙下请留城柳宗元遗书褒励之蕃等守阙下数日为吏遮抑不得上既行皆泣涕立石纪徳至道州治民如治家宜罚罚之宜赏赏之不以簿书介意月俸取足收其余日炊米二斛鱼一大鬵置瓯杓道上人共食之州贡侏儒城哀其生离无所进诏求之奏曰州民尽短若以贡不知何者可贡自是罢州人感之以阳名子吏有幸于前刺史者拾不法事告城欲脱连染罪城辄搒杀之赋税不时观察使数诮责州当上考功第城自署曰抚字心劳催科政拙考下下观察府遣判官督赋至州怪城不迎吏曰刺史以为有罪自囚于狱判官惊驰入谒曰使君何罪我奉命来候安否耳留数日城不敢归仆门阖寝馆外以待命判官遽辞去府复遣官来按举义之不欲行乃载妻子中道逃去顺宗立召还而城已卒年七十赠左散骑常侍赐其家钱二十万官防丧归葬
　　城传书定州北平人北平乃汉魏后无终阳氏望犹之琅琊王范阳卢氏也城故里以夏县中条山为实
　　柳公绰字寛解人侨华原幼孝友性质严重起居皆有礼法属文典正不读非圣书举贤良方正直言极谏补校书郎间一年再登其科授渭南尉嵗歉每饭不过一器嵗丰乃复或问之荅曰四方饥病独能饱乎累迁开州刺史冦常逼城吏请以右职署渠帅公绰曰若同恶邪立诛之冦引去迁侍御史吏部员外郎与裴度俱为武元衡劒南判官尤相引重召为吏部郎中宪宗喜武功且数出游畋奏太医箴以讽上髙其才遣使谓曰卿言气行无间隙不在大爱朕深者当置之坐隅逾月拜御史中丞公绰本与裴垍善李吉甫复当国出为湖南观察使时方讨蔡诏发卒五千安州刺史李聴公绰请自行许之引兵度江抵安州聴迎谒公绰曰公世将晓兵吾且欲署职以兵法从事即授都知兵马使中军先锋行营都虞候三牒选兵六千戒诸校曰行营事一决都将聴遂尽力当时服其知权军出公绰数省问其家疾病生死厚给之妇人敖荡者沈之江军中感服曰中丞为我知家事敢不死战故鄂军每战辄克元和十一年除给事中宣谕郓军州复命拜京兆尹方赴府神防校乘马不避即时搒死上怒其专杀公绰曰此非独试臣乃轻陛下法上曰既死不以闻可乎公绰曰臣不当奏在市死职金吾在防死职左右巡使乃解母服除为刑部侍郎领盐铁转运使转兵部兼御史大夫长庆元年复为京兆尹时幽镇用兵使驿系道上言比馆递匮乏驿置多阙敕使衣绯紫者所乘至三四十骑黄緑者不下十数吏不得视劵随口辄供驿马尽乃掠夺民马怨嗟惊扰行李殆絶请着定限以息其诏条检定数宦官嫉之改吏部侍郎迁御史大夫诏百官问韩疾遣子辞不能见公绰谓曰百司省候是谓异礼宜力疾见公卿挟扶以出改礼部尚书以祖讳换左丞俄检校户部尚书山南东道节度使行部至邓县吏有纳贿舞文二人同系狱县令谓必杀贪者公绰判曰赃吏犯法法在奸吏壊法法亡诛舞文者其厩马害圉人辄杀之寳厯元年就迁检校左仆射牛僧孺为武昌节度使具军容伏谒左右谏荅曰竒章始去台宰方镇重宰相所以尊朝廷也道士献丹药问所从来曰自蓟门遽曰惜哉药自朱克融境来虽验何益即弃药而逐道士入为刑部尚书俄拜邠寜节度使上言神防事宜诏屯营缓急悉受节度复为刑部尚书姑鞭妇至死府欲杀之公绰曰尊殴卑非鬬也且子在以妻而戮其母不顺遂减论太和四年为河东节度嵗恶樽节用度辍宴饮衣食与士卒钧回纥遣李畅驱马万匹来市待以至意畅徳之不妄驰猎陉北沙陁部勇武治废栅十一募兵三千留屯塞上妻母来者令夫人饮食问遗之沙陀感恩悉力保障以病乞代授兵部尚书忽顾左右召故吏韦长曰为我白宰相徐州专杀李聴亲吏非用髙瑀不能安因瞑目不复语后二日卒年六十八赠太子太保諡曰元公绰居丧毁慕三年不澡沐事后母薛谨甚外兄薛宫早卒为育其女嫁之尝曰吾涖官未尝以私喜怒加于人子孙其昌乎与钱徽蒋乂杜元颖薛存诚善取士如许康佐郑朗卢简辞崔璵夏侯孜李拭韦长皆知名显贵云
　　柳公权字诚悬公绰弟也年十二工辞赋元和初擢进士第李聴镇夏州表掌书记入奏拜右拾遗侍书学士再迁司封员外郎上问用笔法对曰心正则笔正笔正乃可法矣上改容悟其以笔谏也改右司郎中文馆学士文宗复召侍书迁中书舍人充翰林书诏学士尝与六学士对便殿上称汉文帝恭俭因举袂曰此三澣矣学士皆贺独公权无言上问之对曰人主当进贤退不肖纳谏诤明赏罚服澣濯之衣此小节耳非有益治道者异日周墀同对论事不阿墀为惴恐公权益不夺上徐曰卿有诤臣风可屈居谏议大夫乃自舍人下迁仍为学士知制诰开成三年转工部侍郎召问得失因言郭旼领邠寜而议者颇有臧否上疑之荅曰旼诚勲旧然人谓献二女乃有是除信乎上曰女自参承太后耳公权曰疑嫌间不可户晓因引王珪谏庐江王妃事是日命送女还旼家其忠益多类此迁学士承旨武宗立罢为右散骑常侍宰相崔珙引为集贤院学士知院事李徳裕不悦左授太子詹事改宾客累封河东郡公复为常侍进至太子少师咸通初以太子太保致仕卒年八十八赠太子太师公权博贯经术于诗书左氏春秋国语庄周书尤邃每解一义必数十百言通音律而不喜奏乐曰闻之令人骄怠公绰尝曰家弟本志儒学葢匪止以工书名也
　　柳仲郢字谕防公绰子工文着尚书二十四司箴为韩愈咨赏元和末及进士第为校书郎牛僧孺辟武昌幕府有父风矩僧孺叹曰非积习名教安及此邪入为监察御史迁侍御史禁卒诬里人斫墓柏射杀之中尉防免其死仲郢监罚执曰贼不死是乱典刑遂独召京兆杖之朝廷嘉其守防昌初累转吏部郎中诏减冗官条简浃日损千二百五十员议者厌伏迁左谏议大夫武宗筑望仙台累谏谆切御史崔元藻按吴湘狱得罪仲郢切谏宰相李徳裕不为嫌奏拜京兆尹置权量于东西市使贸易用之禁私制者北司吏入粟违约杀而尸之自是人无敢犯政号严明禁军校刘诩殴其母不待奏即捕取之死杖下改右散骑常侍知吏部铨徳裕颇抑进士科时以进士选无受恶官者又当调者持阙簿令自阅即拟唱吏无能为奸宣宗初坐徳裕厚善出为郑州刺史节度使周墀髙其绩及入相荐授河南尹召拜户部侍郎墀罢它宰相恶仲郢左迁秘书监数月复出河南尹以寛惠为政或言不类京兆时荅曰辇毂之下先弹压郡邑之治本惠养乌可类乎擢劒南东川节度使大吏边章简挟势肆贪因事杀之官下肃然居五年召为吏部侍郎俄改兵部领盐铁转运使刘习以药术进诏署盐官仲郢言名分不正乃赐缣遣还大中十二年辞疾以刑部尚书罢使转户部封河东县男为山南西道节度使贬雷州刺史寻以太子宾客分司东都起为虢州刺史以检校尚书左仆射东都留守咸通五年为天平节度使卒于镇仲郢方严尚气义事亲甚谨李徳裕贬取其兄子从质为盐铁推官每私居内斋束带正色服用简素父子更九镇五为京兆再为河南皆不奏瑞不度浮屠急于摘贪吏济单弱每旱潦必贷匮蠲负里无逋家衣冠孤女不能自归者斥廪为婚嫁在朝非庆吊不至宰相第家书万卷所藏必三本上者贮库其副常所阅下者幼学焉仲郢尝手抄六经司马迁班固范史皆一钞魏晋及南北朝史再又类所钞它书凡三十篇号柳氏自备旁録仙佛书甚众皆楷小精真无行字
　　柳珪字交元仲郢子大中中与璧继擢进士皆秀整而文杜牧李商隠称之杜悰镇西川表幕府乆乃至防悰徙归其积俸珪不纳悰举故事为言卒辞之以蓝田尉直文馆迁右拾遗仲郢请令就养诏可终卫尉少卿
　　柳璧字寳玉仲郢子擢进士第马植镇汴州辟管书记又从李瓒桂州规正其不法瓒不聴拂衣去寻军乱擢右补阙再转屯田员外郎幸蜀授翰林学士累迁右谏议大夫
　　柳玭仲郢子以明经补秘书正字由书判拔萃累转左补阙髙湜再镇昭义皆表为副擢刑部员外郎湜贬三疏申理湜后得槀嗟叹以为其言虽自辩不加也出为岭南节度副使廨中橘熟既食纳直于官除起居郎黄巢入奔行在迁中书舍人御史中丞文徳元年以吏部侍郎修国史拜御史大夫直清有父风昭宗欲倚以为相中官谮玭烦碎非廊庙器乃止坐事贬泸州刺史卒光化初复官爵柳氏世阀玭常述家训以戒子孙焉【柳玭家诫朱子列于小学】








　　山西通志卷一百三十
<史部,地理类,都会郡县之属,山西通志>
　　钦定四库全书
　　山西通志卷一百三十一
　　人物【三十一】
　　解州
　　宋
　　王继勲陜州平陆人广顺初领汾州刺史充晋磁隰等州縁边巡检歴宪麟石磁四州刺史宋初迁磁州团练使坐荆罕儒陷降右监门卫率平荆襄权知道州刘鋹屡入冦继勲上岭表可图状南伐为贺州道行营马步军都监继勲有武勇在军阵常用铁鞭铁槊铁挝军中目为王三铁
　　司马池字和中陜州夏县人晋安平献王孚后也少孤家赀数十万悉推诸父而自力读书时开防口道运盐池曰昔人何为舍迳而就迂殆必有未便者未几山水暴至盐车尽没举进士当试殿丘而友匿母亡书池心动夜不能寐曰吾母素多疾家得无有异乎行至宫城门徘徊不能入友止以母疾告遂号恸而归后中第授永宁主簿出入乘驴以公事谒令令南向挽令西向论事不少屈歴建徳郫县尉蜀人妄言蛮入冦令闾廷梦松假他事上府主簿称疾不出池摄县事防上元张灯纵民游观凡三夕民心遂安调郑州防御判官知光山县诸州调竹木期三日池与民自为期约过期不输者罪之既而输竹先诸县盛度荐于朝改秘书省著作佐郎监安丰酒税徙知小溪县河南府辟司録防军事寻通判留守司枢密使曹利用奏为羣牧判官辞不就固授之利用尝委括大臣所负进马价池曰公负尚多不先输何以趣他人利用亟命送官数日而诸负者皆入利用贬独飏言于朝称其枉转对言唐制门下省诏书之出有不便者得以封还今门下虽有封驳之名而诏书一切自中书以下非所以防过举也内侍皇甫继明兼领估马司自言估马有羡利乞迁官制置使欲附防池独不可除开封府推官敕至閤门为继明党所沮罢知耀州擢利州路转运使知凤翔府召知谏院恳辞仁宗谓宰相曰人皆嗜进而池独嗜退亦难能也加直史馆复知凤翔疑狱上谳大理辄复下独承其罪诏勿劾岐阳镇巡检夜饮富民家部卒执之约不敢复督士卒而后释其缚池捕首恶诛之巡检亦坐废累迁尚书兵部员外郎兼侍御史知杂事尝言刘平好自用而少智谋必误大事后平果败更户部度支盐铁副使上曰是固辞谏官者擢天章阁待制知河中府徙同州又徙杭州转运使江钧张从革劾决事不当降知徳州而转运使为奸利或谓池可举劾以报池曰吾不为也人称其长者徙知晋州卒
　　司马光字君实陜州夏县人池子生七岁如成人闻讲左氏春秋爱之退为家人讲自是手不释书至不知饥渇寒暑羣儿戏一儿登瓮足跌没水中众皆弃去光持石击瓮破之水迸儿得活后京洛间画为图仁宗寳元初中进士甲科年甫冠闻喜宴独不戴花同列曰君赐不可违乃簮一枝除奉礼郎时池在杭求签苏州判官事内外艰毁瘠如礼签书武成军判官改大理评事补国子直讲枢密副使厐籍荐为馆阁校勘同知礼院中官麦允言死给卤簿光言允言近习臣非有元勲大劳而赠以三公官给一品卤簿其视繁缨不亦大乎夏竦赐諡文正言此諡之至美者竦何可当改文庄加集贤校理厐籍辟通判并州麟州屈野河西多良田请建筑二堡募民耕之可渐纾河东贵粜远输之忧籍从其防而麟将郭恩没于敌籍得罪去光三上书自引咎不报籍没拜其妻如母抚其子如昆弟时人贤之改直秘阁开封府推官交趾贡异兽谓之麟光请还其献又奏赋以讽修起居注判礼部有司奏日当食故事食不满分或不见皆表贺光言不当贺从之同知谏院苏辙荅制防切直考官将黜之光言辙有爱君忧国之心不宜黜诏寘末级谏官范镇首发国嗣议光在并州闻而继之且贻书劝镇以死争至是复面言臣昔上三章愿果断力行上沈思久之曰得非欲选宗室乎此忠言但人不敢及耳光退未闻命复上疏曰臣向者进説意谓即行今寂无所闻此必有小人言春秋鼎盛何遽为不祥之事小人无逺虑特欲仓卒之际援立其所厚善者耳定防国老其祸可胜言哉上大感动曰送中书光见韩琦等曰诸公不及今定议异日夜半出寸纸以某人为嗣则天下莫敢违琦等拱手曰敢不尽力及英宗屡辞命光言辞不赀之富至于旬月其贤于人逺矣然父召无诺君命召不俟驾愿以臣子大义责之宜必入英宗遂受命兖国公主嫁李玮诏出玮衞州母杨归其兄璋光又力言上降主沂国待李氏恩不衰进知制诰固辞改天章阁待制兼侍讲知谏院时胥史喧哗逐中执法辇官悖慢退宰相卫士凶骜狱不穷治军卒詈三司使谓非犯阶级皆力言之充媛董氏薨防典过隆光言古者妇人无諡近制惟后有之卤簿本赏军功未尝施于妇人唐平阳公主有举兵佐髙祖功乃得给后令妃主日皆给鼓吹非令典不足法时定封赠法后与妃俱赠三代光论妃不当与后同袁盎引却慎夫人席正为此耳天圣亲郊太妃止赠二代而况妃乎慈圣光献后听政光上疏曰今摄政之际大臣忠厚如王曾清纯如张知白刚正如鲁宗道贤直如薛奎者当信用之猥鄙如马季良防谄如罗崇勲者当疎远之则天下服濮议将兴即奏汉宣为孝昭后终不追尊卫太子史皇孙光武上继孝元亦不追尊钜鹿南君此万世法也后诏两制集议濮王典礼学士王珪等莫敢先光独奋笔书曰为人后者为之子不得顾私亲宜凖封赠期亲尊属故事称为皇伯髙官大国极其尊荣珪命吏以手藁为按与大臣意殊御史六人争之皆斥光乞留不可遂请与俱贬又言西事生于髙宜北事起于赵滋时方贤此二人故边臣皆以生事为能渐不可长宜严勅边吏仁宗遗赐直百余万光率同列三上章谓中外窘乏不可専用干兴故事不许乃以所得珠为谏院公使钱金以遗舅氏义不藏于家后还政有所取用言当移所属使立供已乃具数白后以防矫伪曹佾除使相两府迁官言迁除无名则宿卫将帅内侍小臣必有觊望已而迁都知任守忠等官复争之因论守忠反覆交搆国之大贼乞斩于都市以谢天下谪守忠为节度副使蕲州安置天下快之诏刺陜西义勇二十万光抗言其非持白韩琦琦曰使夏骤闻益兵二十万岂不震慴光曰兵贵先声为无其实也独可欺于一日之间耳今吾虽益兵实不可用不过十日彼将知其详尚何惧琦曰已降勅榜与民约永不充军戍边矣光曰民未敢以为然虽光亦不能不疑也琦曰吾在此君无忧光曰公长在此地可也异日他人当位因公见兵用之运粮戍边指掌间事耳琦嘿然而讫不为止不十年皆如光虑王广渊除直集贤院论其奸邪不可近进龙图阁直学士神宗擢翰林学士光力辞上曰古之君子或学而不文或文而不学惟董仲舒扬雄兼之卿有文学何辞为对曰臣不能为四六上曰如两汉制诏可也竟不获辞御史中丞王陶以论宰相不押班罢光代之光言陶由论宰相罢则中丞不可复为臣愿俟既押班然后就职许之遂上疏论修心之要三曰仁曰明曰武治国之要三曰官人曰信赏曰必罚其説甚备且曰臣获事三朝皆以此六言献平生力学所得尽在是矣又言御药院内臣不复出非祖宗本意因论髙居简奸邪乞逺窜章五上卒出之尽罢寄资者复留二人又力争之张方平参知政事论其不叶物望不从还翰林兼侍读学士光尝患歴代史繁人主不能遍览遂为通志八卷以献英宗悦之命置局秘阁续其书至是神宗名之曰资治通鉴自制序授之俾日进读诏录颍邸直省官四人为阁门只候光曰随龙非平日法也阁门只候在文臣为馆职岂可使厮役为之西戎部将嵬名山欲以横山众降诏边臣招纳光上疏极论以为名山之众未必能制谅祚幸而胜之灭一谅祚生一谅祚何利之有若其不胜必引众归我不知何以待之不听百官上尊号光当荅诏言英考亲郊不受尊号献议者谓辽有尊号我独无复以非时奉册昔汉文帝不为大名以夸荒徼愿卒不受此名上大悦手诏奬之执政以国用不足乞南郊勿赐金帛诏学士议光曰救灾节用宜自贵近始可听也王安石曰常衮辞堂馔时以为衮自知不能当辞位不当辞禄且国用不足以未得善理财者故也光曰善理财者不过头防箕敛尔安石曰不然善理财者不加赋而国用足光曰天下安有此理天地所生财货百物不在民则在官彼设法夺民其害乃甚于加赋此盖桑羊欺孝武之言太史公书之以见其不明耳争议不已上曰朕意与光同姑以不允荅之防安石草诏引常衮事责两府两府不敢复辞安石得政行新法光疏其利害迩英进读至曹参代萧何事上曰汉守萧何法不变可乎对曰宁独汉也使三代之君常守禹汤文武之法虽至今存可也汉武分更髙帝约束元帝改孝宣政后竟何如祖宗之法不可变也吕恵卿言法有一年一变者正月始和布法象魏是也有五年一变者巡守考制度是也有三十年一变者刑罚世轻世重是也光言非是光曰布法象魏布旧法也诸侯变礼易乐者王巡守则诛之不自变也刑新国用轻典乱国用重典是为世轻世重非变也且三司使掌天下财不才而黜可也不可使执政侵其事今为制置三司条例司何也宰相以道佐人主安用例茍用例则胥吏足矣今为看详中书条例司何也恵卿不能对以他语诋光光复争曰平民举钱出息尚能食下户况县官督责之威乎恵卿曰青苗法愿取则与之不愿不强也光曰愚民知取偿之利不知还债之害非独县官不强民亦不强也昔太宗平河东立籴法时米十钱民乐与官为市其后物贵而和籴不解遂为河东世世患臣恐异日之青苗亦犹是也上曰坐仓籴米何如光曰不便恵卿曰籴米百万斛则省东南之漕以其钱供京师光曰东南钱荒而粒米狼戾今不籴米而漕钱弃其有余取其所无农末皆病矣侍讲吴申起曰光言至论也光又曰今条例司所为独安石韩绛恵卿以为是耳岂能独与此三人共为天下邪上欲用光访安石安石曰光在髙位则异论之人倚以为重今用光是与异论者立赤帜也上竟拜光枢密副使光辞曰陛下所以用臣盖察其狂直庶有补于国家若徒以禄位荣之而不取其言是以天官私非其人也臣徒以禄位自荣而不能救生民之患是盗窃名器以私其身也今诚能罢制置条例司退还提举官不行青苗助役等法虽不用臣臣受赐多矣且青苗之害乃在十年之外非止今日也夫民之贫富由勤惰不同惰者常乏故必资于人今出钱贷民而敛其息富者不愿取使者以多散为功一切抑配恐其逋负必令贫富相保贫者无可偿则散而之四方富者不能去必责使代偿数家之负春算秋计展转日滋贫者既尽富者亦贫十年之外百姓无复存者矣又尽散常平钱谷専行青苗它日若思复之将何所取富室既尽常平已废加之以师旅因之以饥馑民之羸者必委死沟壑壮者必聚而为盗贼此事之必至者也抗章至七八上使谓曰枢密兵事也不当以他事为辞对曰臣未受命则犹侍从于事无不可言者安石起视事光乃得请遂求去以端明殿学士知永兴军宣抚使下令戍边光极言公私困敝不可举事而京兆一路皆内郡缮治非急宣抚之令皆未敢从若乏军兴臣当任其责于是永兴独得免徙知许州趣入觐不赴请判西京御史台归洛自是絶口不论事而求言诏下光读之感泣乃复陈六事又移书责宰相吴充蔡天申为察访尝朝谒府独为设一班光顾台吏曰引蔡寺丞归本班天申窘沮即日行元丰五年语涩豫作遗表置卧内上尝指御史大天曰非司马光不可又将以为承华师傅蔡确沮之资治通鉴未就上以为贤于荀悦汉纪数促使终篇赐以颍邸旧书二千四百卷书成加资政殿学士凡居洛阳十五年天下以为真宰相田夫野老皆号为司马相公妇人孺子亦知其为君实也及赴阙宿卫士望见皆以手加额曰此司马相公也所至民遮道聚观马至不得行曰公无归洛留相天子活百姓宣仁后临政遣使问所当先光请开言路诏榜朝堂而大臣设六语隂箝之光曰此非求谏乃拒谏也人臣惟不言言则入六事矣乃具论其情改诏行之于是上封者以千数起光知陈州过阙留为门下侍郎苏轼自登州召还縁道人相聚号呼曰寄谢司马相公毋去朝廷厚自爱以活我是时天下引领拭目以观新政而议者但毛举细事稍塞人言光曰神考之法其善者虽百世不可变也若安石恵卿所建为天下害者改之当如捄焚拯溺况今以母改子非子改父众议甫定遂罢保甲团教不复置保马废市易法所储物皆鬻之不取息除民所欠钱京东铁钱及茶盐法皆复其旧或谓光曰熙丰旧臣多憸巧小人他日有以父子义间上则祸作矣光正色曰天若祚宗社必无此事于是天下释然曰此神庙本意也元祐元年复得疾诏朝防再拜勿舞蹈时青苗免役将官之法犹在而西戎议未决光叹曰四患未除吾不瞑目矣折简与吕公着云光以身付医以家事付愚子惟国事未有所托今以属公乃论免役五害乞直降勅罢之诸将兵皆隶州县军政委守令通决废提举常平司以其事归转运提点刑狱边计以和戎为便谓监司多新进少年令近臣于郡守中选举而于通判中举转运判官又立十科荐士法皆从之拜尚书左仆射兼门下侍郎免朝觐许乘肩舆三日一入省光不敢当曰不见君不可以视事诏令子康扶入对且曰毋拜遂罢青苗钱复常平粜籴法两宫虚已以听辽夏使至必问光起居勅其边吏曰中国相司马矣毋轻生事开边隙光欲以身徇社稷躬亲庶务不舍客举诸葛亮食少事烦以戒光曰死生命也为之益力病革不复自觉谆谆如梦中语然皆朝廷天下事也九月卒年六十八宣仁后闻之恸与上即临其丧明堂礼成不贺赠太师温国公襚以一品礼服赙银绢七千诏户部侍郎赵瞻内侍省押班冯宗道防丧归諡曰文正赐碑曰忠清粹徳汴京人罢市往吊鬻衣以致奠巷哭以过车及哭者如哭其私亲岭南封州父老亦相率具祭都中及四方皆画像以祀饮食必祝光孝友忠信恭俭正直居处有法动作有礼在洛时每往夏县展墓省其兄旦奉之如严父保之如婴儿自少至老语未尝妄自言吾无过人者但平生所为未尝有不可对人言者耳诚心自然天下敬信陜洛间皆化其徳有不善曰君实得无知之乎光于物澹然无所好于学无所不通惟不喜释老曰其微言不能出吾书其诞吾不信也洛中有田三顷丧妻卖田以恶衣菲食终其身绍圣初御史周秩首论光诬谤尽废其法章惇蔡京请发冢斵棺不许但夺赠諡仆碑而惇言不已追贬清远军节度副使又贬崖州司户防军徽宗复太子太保蔡京擅政复正议大夫京撰奸党碑令郡国皆刻石长安石工安民当镌字辞曰民愚人固不知立碑意但司马相公海内称其正直今谓之奸邪民不忍刻也府官欲加罪泣曰被役不敢辞乞免镌安民二字恐得罪后世闻者媿之靖康元年赠諡建炎中配飨哲宗庙庭咸淳三年从祀孔庙
　　司马宣字周卿温公再从兄父浩赠卫尉卿宣以廕补累官驾部员外郎初为华州司户防军时多滞狱宣为直而释之及母丧归释者炷香于顶泣送之宣履官廉正处事精详喜愠不形及卒闻者无不叹惜
　　司马旦字伯康池子以父任为秘书省校书郎歴郑县主簿有妇蔺讼夺人田家多金钱买吏合为奸旦案之寃者以直井元庆豪欺乡里擒治于法时旦年尚少人惊服吏捕蝗扰民言蝗民之仇宜听自捕输之官后着为令服除监饶州永平铸钱监知祁县天大旱羣盗剽敚召富家开以祸福争出粟饥者获济举监在京百万仓太原留之通判干州未行举监在京杂物库知宜兴县狱必穷根株痛绳之民以诋冒为耻市贯大溪贾昌朝修长桥坏废岁久劝民葺复不劳而成守王安石开运河调夫诸县旦言役大而亟请令诸县岁递一役安石不听大霖雨民甚苦之役竟罢歴知梁山军安州治郡有大体再监凤翔太平宫以大中大夫致仕卒年八十二旦澹薄无欲奉养茍完与弟光尤友爱光居洛旦居夏县皆有园沼光岁一往省旦旦亦间至洛视光凡光论天下事旦有助焉及光被门下侍郎召固辞不拜旦引大义语之曰生平诵尧舜之道思致其君今时可而违非进退之正也光乃幡然就位英宗即位入贺恩诸孙未仕者皆不遣惟遣从兄子禀喜周人急尝有免官者分俸济之其人愿以女为妾旦惊谢亟出妻奁中物使嫁之旦生于丙午与文彦博程公珣席汝言为同年防赋诗绘像世以为盛事比唐九老子良试将作监主簿富承议郎陜州通判宏陈留令
　　司马里字昭逺温公再从兄父沂赠尚书都官郎中以孝谨称喜赒人而自以恶衣食终其身里第进士厐籍为鄜延经畧使奏通判鄜州州将不法里正色力争不少假廉静质直所至有恵政罢官至京师未尝有所谒终太常少卿为人孝友寛厚容物而内守劲直善为诗
　　司马富字希道夏县人旦之仲子善属文仕为承议郎通判陜州事
　　司马宏夏县人旦之季子性刚正绍圣党事起上书论辩得罪谪永州终陈留令卒死于党祸
　　司马康字公休文正公子幼端谨不妄言笑事父母至孝博通羣书以明经上第居母忧勺饮不入口者三日杖而后起见者哀之温公居洛士之从学者退与康语未尝无所得公修通鉴康有助焉公薨执礼如母丧哀毁过之治丧用礼经得遗恩悉与族人为讲官上疏陈前世治少而乱多及祖宗创业之艰难积累之勤劳劝君及时向学守天下大器且劝太皇太后每于禁中训迪其言切至又言孟子为书最纯正陈王道尤宜观览上曰方读其书寻诏讲官节以进康自居父丧居庐蔬食寝于地遂得腹疾至是不能朝谒赐优告疾且殆犹力解孟子二卷条具诸所当言以待曰得一对极言而死无所恨矣使召医李积于兖积老矣乡民闻之皆往告曰百姓受司马公恩深今其子病愿速往也来者日夜不絶积遂行至则不可为矣年四十一而卒公卿嗟痛于朝士大夫相吊于家市井之人无不哀之诏赠右谏议大夫康为人廉洁口不言财初立温公神道碑上尝遣使赐白金二千两康以费皆官给辞不受遣家吏入京师纳之乃止范祖禹为志其墓康子植孙伋伋镇广州扈从高宗南渡遂寓杭
　　司马植夏县人父康卒植幼宣仁后悯之吕大防谓康素以邵伯温为可托请以伯温为西京教授以敎植伯温至诲植曰温公之孙大谏之子贤愚在天下可畏也植闻之力学不懈卒有立于世
　　司马京字亢宗温公再从子父谘为人谨厚孝友自幼无子弟之过赠尚书比部郎中京以廕补累迁驾部员外郎通判潞州事彊直干敏所至吏民称之
　　司马朴字文季宏子少育于外祖范纯仁绍圣党事起宏上书论辨得罪纯仁责永州疾失明客至必令朴导以见时方七岁进揖应对如成人以纯仁遗恩为官宏死徒跣负柩还调晋宁军士曹防军转运使王似讽朴伺通判过朴不可曰下吏而陷长官人且不食吾余似贤而荐之靖康初入为虞部右司员外郎金人次汴郊命朴使之问朴家世具以告喜曰贤者之后也待之加礼谕以亟求讲解朴复命任事者疑不决后钦宗思朴言以为兵部侍郎将北还贻书请存立赵氏金人挟以北去且悉取其孥开封仪曹赵鼎为匿其长子倬于蜀得免建炎赦至朴私令赍诣徽宗金怜其忠释之闻五国城信与朱弁议制服弁欲先请朴曰为臣子闻此当致其哀尚何请设请而不许奈何遂服斩衰朝夕哭金义而不问又以金情实归报宋因王伦赐朴金伦还言金命朴为行台左丞朴辞而止益重之后卒于正定诏称其忠节显著赠兵部尚书諡曰忠洁
　　司马桂夏县人温公之从孙博学能文仕至司户防军司马伋字季思夏县人温公曾孙出镇广州终开国伯吏部侍郎所交皆天下名士洪迈辈乐与之游凡温公之书必梓行之于资治通鉴得公凡例于残稿中撮其要例传于世予夺之防大明高宗南渡扈从寓杭今为山隂之始祖云
　　吕圆登夏县人尝为僧后以良家子应募捍崤渑李彦仙保三觜圆登归之功最多为爱将城垂破以兵来援身重创持彦仙泣曰围久不知公安否今得见公且死无恨方卧闻城陷遽起战死
　　司马梦求夏县人侨叙州光之后母程归及门夫死誓不他适旌曰节妇梦求其族子也取以为后景定三年举进士咸淳末调江陵沙市监沙市恃水为防徳祐元年湖水忽涸北兵横遏中道都统程文亮制置使髙达降梦求朝服望阙再拜自经死
　　金
　　刘祖谦字光甫安邑人承安五年进士歴州县有政迹拜监察御史以鲠直称正大初为右司都事除武胜军节度副使召为翰林修撰家多藏书金石遗文畧备父东轩工画故祖谦以鉴裁自名信笔作简牍尤可观一时名士如雷渊李献能王渥皆游其门得人一诗可必殷勤称道惟恐不闻人以此称之子敏仲
　　段大亨干木之裔早以义气自豪修干多力精骑射喜兵法饮酒至石不乱贞祐末为领军元帅佩虎符正大七年以劳进河南诸路军兵都元帅锡两虎符壁竹林堡附者日众哀宗末引其众七百人入枣乡谷战死其弟元亨提孤军守河中元兵诱降不从力竭城陷就其城西南堞下防马渡河麾下附马尾以涉者众卒溺死其子宜僧亦战死元平定后子好谦求其尸与夫人史氏归先茔
　　元
　　察罕西域巴喇勒哈人父布都纳徙解州察罕生而魁伟颖悟博览强记通诸国字书为行军府鄂啰千户前后从鄂啰齐出入湖广江西两省多着勲绩大徳四年中书省奏为武昌路治中丞相哈喇哈曰察罕廉洁固宜居风宪然武昌大郡非斯人不可竟除武昌后治广西高仙道之党计数千察罕止诛首恶数人余悉宥之焚其籍事武宗仁宗定大计多所匡益拜中书参知政事总纲维不屑细务识者谓得大臣体进荣禄大夫平章政事暮年居徳安白云山别墅以白云自号尝入见帝称为白云先生而不名赐姓白氏察罕性孝友纵奴为民人称长者子外嘉努大中大夫武冈路总管呼图克图奉直郎高邮府判官孙九人仕者二人库库布哈哈克繖
　　明
　　李祐安邑人洪武十三年以儒士授四辅官兼太子賔客侍食殿庭赐衣三袭后以老致仕
　　王翰字时举前夏令仲文子仲文居官以廉称既致仕贫不能归遂为县人翰少孤鬻薪自给适浚仪归旸寓于夏诸名士从之游翰时时来窃听旸门人郭极怪之既知为令子引以见旸遂得受业门下学成后结庐中条山有所得取落叶书之或风起辄飘涧谷中樵苏者得之按节髙歌声震金石洪武间以经明行修辟为本学训导改平陆迁鄢陵教谕所至皆有教法永乐初周王闻其才乞为教授王素骄纵多不法翰数谏不听因佯狂去久之荐为翰林编修已复以周邸事调廉州教授倭防数千人破城入率诸生巷战死之翰性好聚书所得俸钱悉捐以市不足辍衣食费足之故所藏经史子集至数千卷山居时有山林樵唱集在鄢陵有敝帚集在周邸有梁园寓稿子砺字汝用幼嗜学登永乐乙未进士官工部主事迁辽府长史以谏谪防隂知县既归教授乡里以老着有荆南咏听椿吟稿诸书
　　杜佑安邑人洪武十四年户部尚书范敏荐之召为四辅官佑主春官兼设秋冬礼遇与杜斆同后罢去是官遂废不复设佑尝三主本省布政司乡试称得人
　　薛賔一名贵夏县人洪武间贡士累官刑部右侍郎建文嗣位改北平布政司左防政燕邸有异谋宾同左布政使张昺密以其状上拟先发制之小吏季友直泄其事燕邸谋益亟而宾固不知也适入见被执宾抗辨不服燕邸以金击之落其齿遂与昺俱见杀时有李指挥者匿宾幼子为已嗣后邑人郭成官司务讦其事因俱罹祸蔓延甚众
　　赵羾字云翰夏人徙祥符洪武中举乡试入太学使山东称防赐袭衣楮币寻授兵部职方司主事图天下要害阨塞屯戍所宜以进帝以为才迁武库员外郎建文初迁浙江右参政防捕海防有功成祖时使交阯却其餽擢刑部右侍郎改工部再改礼部进尚书赐宴华盖殿仍撤膳羞遗其母寻命诣北京营仁孝皇后山陵以朝鲜使臣赐赉下狱寻得释督建隆庆保安永宁诸州县抚绥新集民安其业还改兵部尚书母艰起复専理塞外兵事帝北征转饷有方仁宗初改南京刑部尚书宣徳五年致仕正统元年卒年七十三羾性精敏歴事五朝位列卿自奉如寒素然
　　蔺芳夏县人洪武中举孝廉为刑部员外郎迁郎中永乐中出为吉安知府寛厚亷洁民甚徳之吉水民诣阙言县有银矿遣官覆视父老遮芳诉曰闻宋季尝有言此者卒以妄得罪芳诘告者得实具奏同官不肯署名芳请独任之奏上帝曰吾固知妄也事得寝已坐事谪办事官从宋礼治防通河复为工部主事十年河决阳武遣芳按视芳言中盐隄当暴流之冲请加筑塞又言自中泺分导河流使由故道北入海诚万世利又言新筑岸埽止用草索不能坚久宜编木成大囷贯椿其中实以瓦石复以木横贯椿表牵筑隄上则杀水固隄之长防也诏悉从之其后筑隄者遵用其法以宋礼荐迁工部右侍郎行太仆卿杨砥乞开徳州良店东南黄河故道复命芳往治之所经郡邑有不便民者辄疏以闻仁孝皇后将葬治道路供顿讫卒于官
　　史诚祖解州人洪武末诣阙陈盐法利弊上纳之授汶上知县为治廉平寛简永乐七年成祖北巡遣御史考覈郡县还言诚祖治第一赐玺书劳之曰守令承流宣化所以安利元元朕统御天下夙夜求贤共图治理往往下询民间皆言苦吏苛急能副朕心者实鲜尔敦厚老成恪共乃职持身励志一于廉公平赋均徭政清讼简民心悦戴境内称安方古良吏亦复何让特擢尔济宁知州仍视汶上县事其益共乃职慎终如始以永嘉誉钦哉并赐内醖一尊织金纱衣一袭钞千贯诚祖既得旌益勤于治土田增辟户口繁滋益编户十四里成祖过汶上欲徙其民数百家于胶州奏免之屡当迁职辄为民奏留阅二十九年竟卒于任士民哀号留城南岁时奉祀
　　张随字子贞芮城人永乐丁酉解元官户部主事廉介自持甘清苦宣庙微行幸其第见随躬亲汲水其妻舂簸甚嘉叹之后以部事坐法上曰此清主事也勿问后改工部辞疾乞归三十余年清修无异寒士
　　郭龄夏县人永乐丁酉举人授广安知县威恵有声九载陞重庆知府洞蛮叛逆官军屡征不下龄毅然请往谕以朝廷恩信宣慰率众帖服朝夕侍侧不忍舎留三载临行餽金万镒却弗受时重庆三年不雨龄回任至界即雨谷秀双岐人心感悦后陞防政致仕两任俱有去思碑立祠祀焉
　　李逵字九达芮城人永乐庚子举人任顺徳府通判防亢旱去冠服跣足徒步祷雨未及归大雨饶洽秩满陞保定府同知能声益着后乞归父母尚康夀乡人荣之
　　李辂安邑人永乐辛丑进士累官山西右布政使廉介恭谨里闬信服学士曾鹤龄尝称其为政清而温恵而直廉而不激寛而不纵时人以为实録云
　　裴祥夏县人永乐间贡任工科给事中初天下驿传有马而无驴祥奏为马数不足用增则伤财病民添设以驴价廉而财省亦足给用文皇可其奏遂命祥巡歴酌处后以言事忤防上方在疾中调同安知县疾愈思之取复谏职而祥卒矣
　　李素安邑人宣徳庚戌进士性刚直累擢通政司通政宦官马顺恃宠而骄素当御前力斥其奸英庙异之
　　史宗礼字文博解州人诚祖孙宣徳壬子举人狄道知县公正廉勤考绩陞瑞州府通判迁本府知府刚介不阿致仕归瑞州士人千余保于朝夀八十七卒
　　张琦安邑人正统戊午举人授宁阳教谕迁髙陵知县卒于官琦性刚正面貌苍古时人以铁脸称之居官廉节恒以孝弟教民殁之日囊无余资丞欲以库羡银赠琦不受取管钥符籍付丞而卒
　　王正字嗣宗夏县人翰孙砺子也幼聪頴过人授千言辄成诵正统壬戌进士兄弟四人析居凡田庐器用悉推让之授直安肃知县招集流亡民皆复业安肃大治民设主祀之陞大名知府治行卓冠部院识其名于屏母丧归民遮道泣送服除改知平凉府不畏权势时韩王骄纵正绳以法事交奏未决适贼火满之乱抚按檄正督军饷寻以父丧归致仕所着有公余雅兴牧民手镜藏于家
　　韩文芮城人景泰庚午举人知新乐县七年政简刑清修学除蝗赐敕旌奬陞定州知州为民兴利除害政有五瑞四异士民绘图颂之擢正定府知府
　　滕浩解州人景泰庚午举人知泗州刚介轻财不附势要有指挥通巡仓御史虚出通关浩皆劾之
　　郭瑨字廷圭夏县人龄侄景泰庚午举人陜西临洮府同知陞江西南康知府涖官守身一以谦抑长厚为主初郡多虎害瑨反躬自责祷于城隍翌日虎渡江自死庙下人以为异
　　毛深夏县人天顺己夘举人授山东聊城知县歴陞防政听讼明决吏民莫能遁情所在多善政民为建生祠立去思碑后祀名宦有腻庵政录传于世
　　马忱夏县人天顺壬午举人防试中乙榜任富平清涧东平三学训导转武定州判官在三学视诸生如子弟贫者供其饮食整窳拔秀造就多方平生勇于为义亲属贫不能办婚葬者辄资给之尝题泰山试心石曰天君纯粹本无侵众欲交攻乃兽禽若肯尝存天理在何劳石上试人心后以子贵封工科给事中
　　张璡安邑人天顺甲申进士官御史按蜀及北畿风采凛然将抵家望里门而步乡党重之以忤权贵出为郡守子棻举人官佥事蔓举人官知府菃解元官同知俱有政绩芮进士
　　王文解州人成化乙酉举人幼孤事母以孝闻性沈黙诗文自成一家歴任陜西武功汲县教谕卓立师模人材多所成就虽盛暑必衣冠非公事不干谒致仕杜门不出州守重之常临访焉
　　张岫安邑人知县琦子成化丙戌进士累官右副都御史岫侍父髙陵有佥事欲辱其父岫挺入与之辨佥事媿伏及通籍选授御史好善嫉邪以正直着当抚辽时辽人为御史者将监山西试入谒请其子名盖欲登之贤书也即令子称疾不与试邻人有鬻产者其子售焉闻之不乐亟命还邻人固不肯为倍增其直尝寓书家人欲为其母市绢不足俟领俸乡人寳之比于鲁公之乞米云卒后赐祭葬如例
　　张翰字文凤平陆人成化戊子举人授朝邑教谕敦本崇实训课有方陞翰林孔目迁侍书与纂修宪宗实録锡敕命拜检讨侍经筵忤触权奸左迁重庆同知有恵政郡人勒石纪之陞临洮知府计息兵变地方赖安刘瑾索贿遂归总制彭以诗别之有孤忠诋逆宦万代播芳名之句瑾怒不已罚米五百石瑾诛获免卒年七十五岁
　　张芮安邑人成化戊戌进士官翰林武宗在青宫芮为侍读累迁掌院学士值刘瑾用事威焰薰灼公卿望尘拜伏芮不为礼瑾衔之诬以他事左迁镇江同知后起为太常卿两乞休不允卒于官赐恤典子淳甫正徳中进士官至主事博阅羣书着有澹泉集裔孙郑元布衣道学终身不衰乡人重其品行以为无忝尔祖云
　　马骙字世用夏县人武定判忱子成化丙午举人治丙辰进士初官行人选工科给事中疏论李广张鹤龄大为孝庙所赏正徳初迁刑科都给事中充戊辰廷试掌卷官大臣焦芳欲子黄中为殿魁骙取吕柟为状头有附逆瑾入给谏者骙斥以无耻又自川归与张防父同宿馆舍不交一言憾作出为淮安推官清狱囚理寃抑赎张生之罪旌何女申妇之烈治行居第一以瑾怒未释仅转松江同知擢知饶州府补郧阳府郧阳山路﨑险建议令有罪者修路自赎遂为坦途又创浮桥葺废坊修举废坠教化大行卒为忌者所中免官归骙刚直重信义人有急难辄赈济之不少吝如捐金归杨俊丧代佥事沙立偿宿逋者事非一着有梅轩手简诸集藏于家
　　刘良臣字尧卿芮城人治辛酉举人授扬州通判改陜西平凉府操守清正学问该博归田后闭户读书足迹不入城市终其身言动不茍其诗赋至今人传诵之
　　张璞字中善夏县人治十五年进士繇归安知县召拜御史正徳八年出按云南镇守中官梁裕贪横璞裁抑之为所诬逮赴诏狱卒于狱世宗初赠太仆少卿赐祭葬
　　王济民字士元平陆人贫而有行正徳丁夘举人授栾城知县闻母讣哀毁至呕血服除补河内防世庙入嗣大统邑夫役不给济民不呼而集者千余人太监钱所过动索千金戒其家人不敢犯中州往多羡赋济民悉请罢之廉明正直邻封有不平辄就质号神明比奏绩冢宰论廉能第一何栢斋叙其徳政民为立生祠祀焉入名宦
　　刘潮字文渊平陆人纯笃力学早负才名正徳三年贡授大兴县丞三年绩最进阶文林郎陞济南府通判雪寃狱祷雨泽却常例服豪强绰有恵政百姓立石颂徳致仕归絶迹公门不谈时事讲究经史训诲后学士论推重
　　胡谐安邑人正徳庚午举人初授庆都知县歴平凉温州同知终云南防议刚毅有为一尘不染涖官所至有声在庆都民皆以胡青天称之温州柄相不才子慕友妻艳因醉沈友于水谋纳其妻妻诉之当道势熖薰赫无敢理者谐曰清平世安得有此事即逮之狱自是风采大振政绩益隆陞防议致仕家居曾遇盗于途从者奔散盗窥之曰胡公也为之御至里门叩谢而去巡盐王诤温人也极重之檄祀乡贤祠
　　刘翀字文翔平陆人济南通判瀚从弟也幼敏慧力学有大志以名节自砥砺治甲子举人正徳辛未登进士第初官行人擢四川道监察御史发宸濠逆谋纠李隆奸状时称真御史按甘凉再按畿辅清理山东戎政武宗北巡抗疏请回銮嘉靖初大礼议起力与张桂争寻复条时所宜行者十二欵防嘉纳后引疾归力田课子冲然自得当时名人如彭泽边贡吕柟康海辈皆亟为推重卒时年七十七门人私諡曰忠毅先生
　　程鹏解州人正徳辛未进士知鄠县清正自守刚介无私长安尚书刘玑绘十颂图美之歴知邓州刑部郎中卒于京冢宰王琼见其囊槖萧然叹曰于此知其守矣为具棺敛之
　　相世芳安邑人正徳甲戌进士歴官刑部郎中沈毅质直不茍言笑博极羣书诗文雄迈嘉靖甲申廷议大礼众论移日未定世芳抗疏直谏畧无避讳传为首者弃市众惊惶无措世芳不动色以身当之旋廷杖几毙谪戍延安慨然行伍凡十三年诏还终身无怨言隆庆初追赠太常寺少卿子邦教举人
　　祁鹤安邑人正徳甲戌进士歴官清慎不阿嘉靖间青羊山盗起势甚猖獗廷议擢鹤兵备特授节钺鹤相机捣穴斩数千级御赐金币褒异及卒上哀恻不已
</div>
    <div class="pagination">
<a href="山西通志_page451.html">上一页</a><span>...</span><a href="山西通志_page447.html">447</a><a href="山西通志_page448.html">448</a><a href="山西通志_page449.html">449</a><a href="山西通志_page450.html">450</a><a href="山西通志_page451.html">451</a><span class="current-page">452</span><a href="山西通志_page453.html">453</a><a href="山西通志_page454.html">454</a><a href="山西通志_page455.html">455</a><a href="山西通志_page456.html">456</a><a href="山西通志_page457.html">457</a><span>...</span><a href="山西通志_page453.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
