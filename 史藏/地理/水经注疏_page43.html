<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 43 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 43 页/共 77 页
  </h1>
  <div class="content">
   同，戴改。无取澡盥其中，苟不如法，必数日不豫，是以行者惮之。山下大潭周数里，朱潭作泽，赵同，戴改。守敬按：明钞本作潭，《名胜志》同。《说嵩》十，今沙屯石铺，但细流轧轧。而清深肃洁。水中有立石，高十余丈，广二十许步，上甚平整。缁素之士，多泛舟升陟，取畅幽情。朱幽作山，《笺》曰：当作幽。赵、戴改。其水东南径阳城西，朱南径讹作流南，赵改南作径，戴改南径。石溜萦委，溯者互涉，故亦谓之五渡水。守敬按：旧志缘溪有五渡村。东南流入颍水。守敬按：《明史 地理志》，五渡水入颍，亦曰三交水。今水自登封县北，东南流至县东南入颍。
颍水径其县故城南。守敬按：汉县属颍川郡，后汉属河南尹，魏、晋因，后废。后魏复置，为阳城郡治，在今登封县东南三十五里。昔舜禅禹，禹避商均，伯益避启，并于此也。守敬按：《史记 夏本纪》，禹辟商均于阳城。益辟启，居箕山之阳。《孟子》阳作阴。张守节云：阴即阳城也。箕山见下。亦周公以土圭测日景处。守敬按：《周禮》，大司徒以土圭之 測土深，正日景，以求地中，日至之景尺有五寸，謂之地中。《注》，郑农云，土圭之长，尺有五寸。以夏至之日，立八尺之表，其景适与土圭等，谓之地中。今颍川阳城地为然。《疏》，颍川郡阳城县是周公度景之处，古迹犹存。《元和志》，测景台在告成县城内西北隅，高一丈。唐告成即旧阳城县治。汉成帝永始元年封赵临为侯国也。
赵云：沈氏曰，本表封成阳，不封阳城。成阳属汝南，不属颍川。会贞按：赵临，飞燕父，封见《汉书 恩泽侯表》。郦氏沿荀悦《汉纪》之误。县南对箕山，山上有许由冢，尧所封也。守敬按：《吕氏春秋》[《慎行论》]，尧属天下于许由，由遂之箕山之下，颍水之阳。皇甫谧《高士传》，由没，葬箕山之巅。亦名许由山，在阳城之南十余里。尧因就封其墓，号曰箕山公神。《地形志》，阳城郡康城有箕山，阳城有许由墓。盖后魏分阳城置康城，故山与墓两县互见也。《隋志》，阳城有箕山。《元和志》，许由山在告成县西十三里。《九域志》，登封有箕山。山在今登封县东南三十里，古许由冢在山上。故太史公曰：余登箕山，其上有许由墓焉。朱其作之，赵同，戴改。守敬按：此《史记 伯夷传》文，作箕。山下有牵牛墟。会贞按：《名胜志》称山上有牵牛墟，上为下之误。侧颍水有犊泉，是巢父还牛处也。朱《笺》曰：《高士传》，尧召许由为九州长，由洗耳于颍水滨。其友巢父牵犊欲饮之，见由洗耳，问之，知其故。曰，子君处高岸深谷，人道不通，谁能见子？乃浮游求其名誉，污吾犊口。牵犊上流饮之。又曰，巢父一作樊父。赵云：按《困学纪闻》云，《古今人表》，许繇、巢父为二入。谯周《古史考》，许由夏常居巢，故一号巢父，则巢、许为一人。应休琏又谓之山父。会贞按：《事类赋注》七引《逸事传》，尧让天下于许由，由逃之。巢父，闻而洗耳于池滨。樊 ，字仲父[原误文]方饮牛，乃驱而还，耻令牛饮其洗耳之下流。此又以洗耳为巢父，而以还牛为樊仲父，即朱所谓樊父者也。《后汉纪》，顺帝永建四年，载樊仲父。石上犊迹存焉。又有许由庙，会贞按：《汉书 鲍宣传》颜《注》引张宴曰，
阳城有许由祠。《唐书 隐逸传》田游严，入箕山，居许由祠旁。《说嵩》十三，祠，明知县侯泰重建。是世世奉祀不绝，今士人称许真人祠，误甚。碑阙尚存，是汉颍川太守朱宠所立。守敬按：《后汉书 邓骘传》，宠迁颍川太守，治理有声。元初五年，《嵩岳太室石阙铭》称颍川太守朱宠，此碑当亦元初时立。欧、赵皆不著录，洪但载郦说，盖已佚。颍水径其北，东与龙渊水合，其水导源龙渊，东南流径阳城北，又东南入于颍。会贞按：今有水出登封县东北之黑龙潭，东南流至县东南入颍，即此水也。
颍水又东，平洛溪水注之。水发玉女台下平洛涧，世谓之平洛水。会贞按：石淙水即平洛水。唐薛曜《宴石淙诗 序》作平乐，乐，洛通。水出今登封县东北。吕忱所谓勺水出阳城山，会贞按：明钞本、黄本作汋水，考《集韵》，汐，水名，出阳城山。一曰，海潮汐池也。据一曰之文，足征字确作汐。然则吕忱当本作汐。郦书作汋者，汐、勺形近致讹，勺又汋之省耳。阳城山见《洧水》篇盖斯水也。又东南流注于颍。会贞按：水自今登封县东北，南流至县东南入颍。
颍水又东出阳城关，赵删城字，云：《后汉书 光武帝纪 注》，阳阙，聚名。下亦云阳关聚，戴删同。守敬按：《地形志》阳城郡康城县有阳城关，与此同，则城字非衍，不谓赵误以为即阳关聚而删之，致戴为所惑，刻全书者亦沿其讹。在今登封县东南。历康城南，赵康下增亭字。会贞按：明钞本作康城。《寰宇记》，康城，《洛阳记》云，夏少康故邑也。接引此作康城。《名胜志》同。《晋书 石勒载记》，石生陷攻康
城。《地形志》，阳翟县有康城，至孝昌中，因置康城县，属阳城郡。是康城无称康亭城者，赵臆增，失之。《括地志》，故康城在阳翟县西北三十五里。在今禹州西北三十里。魏明帝封尚书右仆射卫臻为康乡侯，守敬按：见《三国 魏志》，本传言转右仆射，在封侯后。此即臻封邑也。
又东南过阳翟县北。
颍水东南流径阳关聚，守敬按：《后汉书 光武帝纪》，王莽遣王寻等将兵百万，到颍川，光武将数千兵徼之于阳关，《注》，聚名也。在阳翟县西北。在今禹州西北。聚夹水相对，俗谓之东西二土城也。颍水又径上棘城西，又屈径其城南。守敬按：《左传》杜《注》但言将涉颍，于水边权筑小城。《寰宇记》阳翟载上棘城。《一统志》在今禹州西北，与《注》合。又《方与纪要》在州南。盖以《左传》先言城上棘，后言涉颍，城当在颍之南，故以为在州南也。《春秋左传 襄公十八年》，楚师伐郑城上棘以涉颍者也。县西有故堰，会贞按：在今禹州西。堰石崩褫，颓基尚存，旧遏颍水枝流所出也。其故渎东南径三封山北，会贞按：《寰宇记》系三封山于阳翟。《金史 地理志》阳翟有三封山。《一统志》，上有三 ，亦名三 山。在今禹州西南二十里。今无水。渠中又有泉流出焉，时人谓之嵎水，会贞按：《名胜志》，三封山峰岭泉出，时人谓之嵎水。《一统志》，山有二泉分流，疑即此水。东径三封山东，东南历大陵西。《归藏易》曰：启筮
享神于大陵之上。即钧台也。朱《归藏易》作连山亦，筮下有亭字，享作亨。《笺》曰：亭下脱一启字。戴、赵依增启字，改亨为享。守敬按：《书钞》八十二、《初学记》、二十四、《御览》八十二并引《归藏易》曰，夏后启筮享神于大陵，而上钧台。孙诒让《札迻》据之，谓此连山亦当作《归藏易》，亭字涉享字而衍。其记甚审，并足见戴赵增非而改是，今订。《史记》桀囚汤于夏台，即钧台。《续汉志》，阳翟有钧台。《元和志》，钧台在阳翟县南十五里。在今禹州南。《春秋左传》曰：夏启有钧台之飨，会贞按：此昭四年文，飨作享。是也。杜预曰：河南阳翟县南有钧台。会贞按：杜《注》作有钧台陂，《释例》同。《史记 楚世家 集解》、《续汉志》刘《注》引杜亦同。[二]此盖郦氏截云陂字，于下另 。《汉志》颜《注》引孟康云在南同。《帝王世纪》作在西，西为南之误。其水又东南流，水积为陂，陂方十里，俗谓之钧台陂，朱钧字讹在下句指字下，戴移，赵增均字，仍下均字。会贞按：戴是也。《寰宇记》引《晋地道记》，钧台下有陂，俗谓之钧台陂。盖陂指台取名也。朱《笺》曰：旧本无陂字。赵删。又西南流径夏亭城西，会贞按：城已见《汝水》篇。又屈而东南，为郏之靡陂。赵改靡作摩。守敬按：《魏志》作摩，《汝水注》亦作摩。考《左传 成二年》靡笄，《释文》靡又音摩。此作靡，殆郦氏好奇，因摩、靡音同，变作靡乎？注 嵎水至此止。观《汝水》篇言百尺沟水，北通颍水于襄城县，知嵎水之道，皆颍水枝流之故道也。郏之摩陂。详见彼篇。
颍水自堨东径阳翟县故城北，朱脱县字，戴、赵增。守敬按：汉县为颍川郡治，[见下]。后汉因。
魏属河南尹，晋因，后魏兴和元年属阳翟郡，在郦氏后。则郦氏时仍属河南郡。《地形志》，阳翟有阳翟城，今禹州治。夏禹始封于此，为夏国。守敬按：《汉志》，阳翟，夏禹国。《史记 夏本纪 正义》引《帝王纪》，禹受封为夏伯，今河南阳翟是也。乃应劭误以为夏禹都，故师古驳之。《地形志》，阳翟有禹山祠。故武王至周曰：吾其有夏之居乎？遂营洛邑。守敬按，此钞略《史记 周本纪》文。徐广曰：河南阳城，阳翟则夏地也。守敬按：《集解》徐广曰：夏居河南，初在阳城，后居阳翟。此钞变其辞。河南上当有夏居二字，阳城见上。《春秋经》书，秋，郑伯突入于栎。《左传》曰：戴删曰字。桓公十五年，守敬按：此五字当移于上句《春秋》下。突杀檀柏而居之。服虔曰：檀伯，郑守栎大夫，守敬按：此句杜《注》同。栎，郑之大都。守敬按：此句《郑世家 集解》引，省之字，杜《注》作郑别都。宋忠曰：今阳翟也。守敬按：《史记 郑世家 集解》引宋衷说，即宋忠也。周末，韩景侯自新郑徙都之。守敬按：此《汉志》阳翟下文。考《史记 韩世家》，景侯九年，郑围我阳翟。哀侯二年，灭郑，因徙都郑，是景侯时阳翟但属郑，哀侯以前都平阳，至二年方徙郑，安得有景侯自新郑徙阳翟之事？王先谦曰：哀侯之后有懿侯、昭侯，更后则称王，或懿、昭尝徙都，班氏书之，字误为景耳。郦《注》则承用《志》文也。按高诱《吕览 注》有景侯徙阳翟之说，则诱已为《汉志》所惑。王隐曰：阳翟，本栎也。朱脱阳字，戴、赵增。守敬按：《路史 国名纪》五引王隐云，栎，翟也。接云，今许之阳翟。是《路史》所见王书亦脱阳字，故以今许之阳翟释之。乃黄奭以今许
句为王语，失之。故颍川郡治也。守敬按：阎若璩曰，《汉志》颍川郡先书阳翟县，县，古为韩都，今为郡治。又曰，秦之颍川郡即治阳翟。城西有《郭奉孝碑》。守敬按：《三国 魏志 郭嘉传》，字奉孝，阳翟人。太祖辟为司空军祭酒，封洧阳亭侯。此碑欧、赵皆不著录，洪但载郦说，盖已佚，下碑同。侧水有《九山祠碑》，朱《笺》曰：侧水当作水侧，赵云：按侧水谓临侧水际也，字不误。守敬按：《地形志》，阳翟有九山祠，《隋志》同。《一统志》，山在禹州西南二十五里。依《注》 城西有《郭奉孝碑》，后接 此山，并云北枕川流，当在今州西颍水南。《洛水》篇九山溪水下言，有九山庙及碑，此复有《九山祠碑》，盖前人已不能定而两地分见。彼篇引仲长统谓密县卜成游九山，此地去密县尤近也。丛柏犹茂，北枕川流也。
又东南过颍阳县西，会贞按：今颍河过许州之东，则在古颍阳县及临颍县之东，与《经》所云过颍阳县西，过颍阴县南者不合。惟《方舆纪要》谓过许州城东者为潩水，而以过临颍县西之渚河为颍水，颇与《经》、《注》合。但今渚河之源，与颍水上流不相接，而过许州城东之水，则自许州西北入东南，与颍水为一水，当是禹州之东。后世颍水改流，东合潩水。古则南下过临颍西也。《一统志》不据地名考之，而谓渚河与颍水判不相涉，疏矣。又东南过颍阴县西南。
应劭曰：县在颍水之阳，故邑氏之。守敬按：《汉志》颍阳下颜《注》但引应说，颍水出阳城，
删此文。汉县属颍川郡，后废。《地形志》，襄城郡襄城有颍阳城，在今许州西南。按《东观汉记》，汉封车骑将军马防为侯国。防，城门校尉，位在九卿上，绝席。朱《笺》曰：《后汉书》，马援次子马防，贵宠最盛，与九卿绝席，封颍阳侯。
颍水又南径颍乡城西。守敬按：《地形志》，襄城郡繁昌有颍乡城。在今许州西南。颍阴县故城在东北，守敬按：县见《潩水》篇。旧许昌典农都尉治也。会贞按：许昌县见《洧水》篇。《三国 魏志 武帝纪》，建安元年，用枣祇、韩浩等议，始兴屯田。裴《注》引《魏书》，募民屯田许下，得谷百万斛。建安二十三年，有颍川典农中郎将严匡。考典农中有郎将、有都尉，此则都尉治也。后改为县，魏明帝封侍中辛毗为国侯也。会贞按：《魏志 陈 传》，初封昌武亭侯，文帝践阼，进爵颍乡候，明帝即位，进封颍阴侯。是 由亭侯进封乡侯，再由乡侯进封县侯。《辛毗传》初封广平亭侯，明帝即位，进封颍乡侯，则毗继 后，亦由亭侯进封乡侯。足征颍乡是乡名，非县名。且各地志亦不言魏有颍乡县，此后改为县四字，当是后人因《魏志 三少帝纪》咸熙元年言以都尉皆为令长，而妄加之。
颍水又东南径柏祠曲东，会贞按：当在今襄城县东北，历罡朱历罡下接台北陂至会淮也《注》文，又接《经》文又东南至慎县至水受大 《注》文。会淮也下《笺》曰：自台北陂以下，原错在东南过临颍县《注》后，今据《宋本》改正。赵云：按黄省曾本之错误不待言。彼文历罡之下，以台临水方百步至水受大 《经》、《注》共二十三行，计三百九十二字接入邱城南之上，是文当移接后
又东径公路台北之下，陂陂水南流积为江陂之上，明白易晓。朱氏误割台北陂至水受大 《经》、《注》一百七十二字于此，遂至迷瞀几不复可辨。孙潜依柳佥钞本，又为改正，方还旧观矣。又云：历罡下当接后邱城南至所未详。全、戴同。丘城南，故汾丘城也。守敬按：《地形志》颍川郡，临颍有葛丘，临颍与襄城接，未知即罡丘否？《战国 楚策》，楚北有汾陉之塞，此言故汾丘城指杜说，在襄城县东北，即今县东北。《春秋左传 襄公十八年》，楚子庚治兵于汾。司马彪曰：襄城县有汾丘。守敬按：县见《汝水》篇。杜预曰：在襄城县之东北也。守敬按：《左传》杜《注》，襄城县东北有汾丘城。径繁昌故县北，守敬按：魏置县属颍川郡，晋属襄城郡，后魏因。《地形志》，繁昌有繁昌城，在今临颍县西北三十里。曲蠡之繁阳亭也。守敬按：本《帝王世纪》，见下。《魏书 国志》曰：文帝以汉献帝延康元年，行至曲蠡，登坛受禅于是地，朱脱坛受二字，戴、赵增。守敬按：《文帝纪》裴《注》引《献帝传》，魏王登坛受禅。改元黄初，其年以颍阴之繁阳亭为繁昌县。守敬按：《续汉志》刘《注》，文帝继王位，南巡在颍阴，引《帝王世纪》登禅于曲蠡之繁阳亭，为县曰繁昌。登下亦当有坛受二字。城内有三台，时人谓之繁昌坛。坛前有二碑。守敬按：《续汉志》刘《注》引《北征记》，城在许之南七十里。东有台，高七丈，方五十步。台南有坛，高二丈，方三十步，即受终之坛也。《寰宇记》临颍县白台，《水经注》，繁昌城内有三台，此其一
也。二碑一曰《上尊号》，一曰《受禅表》。翁方纲云，碑今并在许州南三十里樊城镇，汉献帝庙中。昔魏文帝受禅于此，朱脱受字，戴赵、增。会贞按：《宝刻丛编》引此有受字。自坛而降，曰：舜，禹之事，吾知之矣！会贞按：《文帝纪》裴《注》引《魏氏春秋》，帝升坛礼毕，顾谓 臣曰，舜、禹云云。故其石铭曰：遂于繁昌筑灵坛也。朱坛讹作台，戴改，赵据黄本改，会贞按：明钞本作坛，此《受禅表》文作坛，《旧五代史 张宪传》，魏繁阳之坛，到今犹有兆象。于后其碑六字生金，会贞按：《御览》五百八十九引王肃奉诏为瑞表曰，太和六年，上将幸许昌，过繁昌，诏问《受禅碑》生黄金白玉应瑞否？肃奏以始改之元年，嘉瑞见乎践祚之坛，宜矣。论者以为司马金行，故曹氏六世，迁魏而事晋也。
颍水又东南流，径青陵亭城北。会贞按：《通鉴》唐元和十二年，季光颜讨吴元济渡 水，围青陵，以绝郾城归路。胡《注》，青陵在郾城西南。《方舆纪要》，青陵城在郾城县西南三十里。唐淮西叛将所置。似非此《注》之青陵城。《一统志》又云，在郾城西北五十里。盖即以兹城当之。北对青陵陂，会贞按：《地形志》，繁昌有阳城陂，疑阳为陵之误。即青陵城北之陂也，当在今临颍县西。陂纵广二十里，颍水径其北，枝入为陂。会贞按：此颍水枝流，当在今临颍县西北。陂西则漷水注之，水出襄城县之邑城下，朱襄讹作褒，戴、赵改。会贞按：城当今襄城县东。东流注于陂。会贞
按：《一统志》，漷水在临颍县西。盖旧自今襄城县东，东南流至临颍西入陂。陂水又东，入临颍县之狼陂。会贞按：此别一狼陂，非《潩水》篇之狼陂也。《春秋地名考略》以之当《春秋》之狼涧，误矣。当在今临颍县西南。颍水又东南流而历临颍县也。赵云：《名胜志》引《水经注》，颍水又东径豢龙城，即古豢龙氏之邑也。城西有拒陵冈。今本无之。一清按：《寰宇记》云，豢龙城在临颍县西四十里，《北周书 泉企传》，拒阳人杜窟，即拒陵也。[三]古阳、陵字每互用。《方舆纪要》，许州临颍县有大陵城，引《注》文正同。大陵见上阳翟县及《潩水注》中。
又东南过临颍县南，又东南过汝南 强县北，洧水从河南密县东流注之。会贞按：东流当作东南流。
临颍，旧县也。守敬按：汉县属颍川郡，后汉、魏，晋、后魏因。在今临颍县西北十五里。颍水自县西，戴、赵西下增注字。会贞按：颍水至临颍东南流，不得言西注，此当改作径为合。小 水出焉。朱脱焉字，赵据孙潜校增，戴增同。会贞按：此即《 水》篇所谓更南径临颍县西北，小 水出焉者也。《通鉴》唐贞元十五年胡《注》引此作小 水注之，误。水从此出，非于此入也。《尔雅》曰：颍别为沙。守敬按：此《释水》文，无别字，郦以意增。郦引《尔雅》于此，是小 水即沙水矣。郭景纯曰：皆大水溢出，别为小水之名也。守敬按：郭《注》总释自河出为灉等十句，此当省皆字。
亦犹江别为沱也。守敬按：江为沱，亦《尔雅》文，郭《注》，《书》曰，岷山导江，东别为沱。此郦举最著者以证之。
颍水又东南径泽城北，赵改泽作睪，下泽字改同。戴改此泽作 。守敬按：《说文》，●，大白也。古文以为泽字。段氏云，泽当作 。桂氏亦云，泽当为皋，隶体皋作 ，故误为泽。《史记 封禅书》泽山，《集解》徐广曰，泽，一作 。梁玉绳《志疑》曰：泽与皋古通。《诗》九皋《传》，皋，泽也。《列女传》，皋陶之皋作睪。《颜氏家训 书证》篇所云皋分泽片耳，或以泽为皋之误，不然也。观郦氏字似名乖之说，则不以泽为是矣。皋一作睪。《列子 天瑞》篇睪如，《释文》音皋。故全、赵改睪。《正字通》谓●讹从血，犹皋讹从半，凡经传子史作睪、 者，皆讹文也。即古城皋 矣。戴乙城 作 城，赵乙同。守敬按：非也。《春秋》杜《注》，繁昌县东南有城 亭，是郦所本。赵氏此条无考证，必仍原文。自戴氏因上称 城，乙此作 城，而刻赵书者从之，此赵身后袭戴之确证。《续汉志》刘《注》以城 亭系于襄城下，误。在今临颍县南。《春秋经》书：公及诸侯盟于皋鼬者也。守敬按：见定四年。皋、泽全、赵作睪。字相似，名与字乖耳。
颍水又东径 阳城南，守敬按：《地形志》临颍有殷汤城，[四] 与 同，殷为 之省，汤为阳之误，即此城也。当在今临颍县东。 阳互见《 水》篇。《竹书纪年》曰：孙何取 阳，守敬按：今本《纪年》在周显王二十三年，此事于史无考。 强城在东北，颍水不得径其北也。赵无也字。
守敬按： 强县见《 水》篇，此驳《经》过 强县北之说，言 强城在 阳城东北，颍水尚未径 阳城南，自不得径 强县北也。颍水又东南，潩水入焉，非洧水也。守敬按：《潩水》篇见后。此驳《经》洧水流《注》之说，言于此入颍者潩水，非洧水。洧水入颍尚在下。
又东过西华县北，守敬按：汉县属汝南郡，后汉、魏因，晋省，旋复，属颍川郡，宋属陈郡，齐、后魏因。《地形志》，西华治西华城，在今西华县南。
王莽更名之曰华望也，朱也上衍县字，戴、赵删。有东故言西矣。朱矣作也，戴、赵改。守敬按：东华城见《渠水》篇。世祖光武皇帝建武中，封邓晨为侯国。守敬按：《后汉书 邓晨传》，建武十九年封。汉济北戴封，字平仲，为西华令，遇天旱，慨治功无感，会贞按：《初学记》二、《御览》十一、《事类赋注》三引谢承《后汉书》此句，并作祷请无获，范《书》本传同。乃积柴坐其上以自焚，火起而大雨暴至，远近叹服。朱讹作伏，赵同，戴改。会贞按：《初学记》、《御览》、《事类赋注》引谢承并作服，范《书》本传同。永元十三年，征太常焉。朱焉作也，赵据《名胜志》改，戴改同。会贞按：范《书》本传作十二年。县北有习阳城，会贞按：《地形志》，长平有习阳城，在今西华县西南十里，俗名石羊集，互见《洧水》篇。颍水径其南，朱作经其南也，戴、赵改经作径，戴又删也字。《经》所谓洧水流注之也。会贞按：《洧水》篇，洧水径习阳城西，西南折入颍。颍
水径习阳城南，正洧水入颍水之处，在潩水入颍之东，足见《经》所谓洧水流注者，当在此不在彼也。
又南过女阳县北，朱女作汝，全云：汝，古皆作女，道元以为方俗之音，非也。但不知汉人何以独用古字于女阳、女阴，而其余则否？赵、戴改女。守敬按：《前汉志》作女，续汉以下各志并作汝。汉县属汝南郡，后汉、魏、晋因，东晋为汝阳郡治，宋、齐、后魏因，在今商水县西北。
县故城南有汝水枝流，故县得厥称矣。会贞按：汝水枝流详下。水北曰阳，城南有汝水，则县在水北，适符女阳之名。阚骃曰：本汝水别流，其后枯竭，号曰死汝水，故其字无水。余按汝、女乃方俗之音，故字随读改，未必一如阚氏之说，以穷通损字也。颍水又东， 水注之，会贞按：大 水即 水，见后《 水》篇，互见《汝水》篇。又东南径博阳县故城东，朱脱故字，戴、赵增。守敬按：《通鉴》魏正元二年胡《注》，引此有故字。汉县属汝南郡，后汉废。《注》言城在南顿县北四十里，《寰宇记》，在宛邱县西南四十里，在今商水县东北四十里。城在南顿县北四十里，汉宣帝封邴吉为侯国，守敬按：《史记》作邴，《汉书》作丙。《恩泽侯表》，吉，宣帝元康三年封，在南顿。博阳盖析南顿置。王莽更名乐嘉。赵云：按《汉志》作乐家。会贞按：《续汉志》无乐嘉县，诸地志亦不言后世置乐嘉县，而《魏志 三少帝纪》正元二年春，破扬州刺史文钦于乐嘉。王基、毋丘俭、邓艾等《传》并言乐嘉。《吴志 孙峻传》同。干宝、孙盛、习凿齿诸《传》亦同，见《魏志 王粲传 注》，盖因王莽乐嘉之名，艳传人口，相沿称之，故此《注》犹目为乐嘉县，非郦氏时
果有此县也。《汉志》独作乐家。王念孙谓嘉字于义为长。然嘉、家古通，故《汉书 人表》嘉父，钱大昕谓即《诗 节南山》之家父。
又东南过南顿县北， 水从西来流注之。
 水于乐嘉县入颍，不至于顿。会贞按：注上言大 水《注》颍水以应《 水》篇，此方就《经》文驳之。乐嘉在 水南，与 水入颍处近，颍又在乐嘉南，去 水入颍处远，故云于乐嘉入颍，不至于顿。然作《经》时无乐嘉县，故指南顿言之，郦氏则就乐嘉言之也。顿，故顿子国也，周之同姓。守敬按：《汉志》南顿下，故顿子国，姬姓。《春秋 僖公二十五年》，楚伐陈，守敬按：《春秋》伐作围，此郦氏以意改。纳顿子于顿是也，俗谓之颍阴城，非也。守敬按：《地形志》南顿郡，南顿有颍阴城。《括地志》，颍阴故城在南顿县西北。《一统志》引作西北十三里，当作三十里。《寰宇记》，颍阴城在南顿县西三十里。称阚骃《十三州志》故顿子城在颍水南，故谓之颍阴城。西下当有北字。据下文南顿城在颍南三十余里，则顿在南顿北三十余里，西北与北，三十与三十余，尚为近之。
颍水又东南径陈县南，会贞按：县见《渠水》篇。又东南左会交口者也。会贞按：交口见《渠水》篇。
又东南至新阳县北，蒗荡渠水戴荡作，下同。从西北来注之。会贞按：《汉志》狼汤渠至陈入颍。此言颍水至新阳，蒗荡渠水来注，与《汉志》合。而《渠水》篇云，过山桑、龙亢，义成南入淮，则以
沙水为渠水之下流也。
《经》云蒗荡渠者，百尺沟之别名也。戴别名误作名别。会贞按：百尺沟见《渠水》篇。南合交口，戴南上增颍水二字。会贞按：非也。盖《注》上云，颍水左会交口，何得又云颍水南合交口？此明明紧承蒗荡渠言南合交口也。戴观《注》不审，故误增。新沟自是东出。会贞按：新沟自是东出，即下所云新沟首受交口也。此虚言，下方实 。颍上有堰，谓之新阳堰，俗谓之山阳堨，非也。会贞按：新阳堰即古百尺堰，俗讹为山阳堰，故郦驳之，详见《渠水》篇。新沟自颍北东出，县在水北，故应劭曰：县在新水之阳。守敬按：《汉志》颜《注》引应说。今县故城在东，明颍水不出其北，盖《经》误耳。守敬按：新阳故城见下，新沟自颍东出径城南，则县在颍水东，颍水乃径县西。《经》谓至县北，故郦氏斥其误。颍水自堰东南流，朱堰字讹在东字下，戴、赵乙 守敬按：明钞本作自堰东南流。径项县故城北。守敬按：汉县属汝南郡，魏初属汝阴郡，后属陈郡，晋因。[《晋志》属梁国，误。《宋志》引《太康地志》，属陈郡。]宋为陈郡治，齐因，后魏改置秣陵县，为丹阳郡治，在今项城县东北。《春秋 僖公十七年》，鲁灭项是矣。守敬按：《经》书灭项，《公》、《谷》以为齐灭，此从《左传》。杜《注》项国。今汝阴项县。
颍水又东，右合谷水，水土承平乡诸陂，会贞按：《地形志》，秣陵有次水。次与谷形近，疑
谷之误。魏有平乡县，在今项城县西北七十里。谷水承平乡诸陂，则出今项城县西北。今曰濲河，出县西北境平香店，正在其西。《方舆纪要》称，志云，谷水出商水县西召陵冈，或谓之谷水，非也。东北径南顿县故城南，守敬按：汉县属汝南郡，魏、晋因，后为南顿郡治。宋、齐、后魏因。《地形志》，南顿有南顿城，在今项城县北五十里。侧城东注。《春秋左传》所谓顿迫于陈而奔楚，守敬按：此僖二十五年杜《注》文，《左传》二字，盖记忆之误。自顿徙南，故曰南顿也。今其城在顿南三十余里。守敬按：《汉志》颜《注》引应劭曰，顿迫于陈，其后南徙，故号南顿，故城尚在。盖郦所本。《元和志》，楚令尹子玉所筑。又东径项城中，楚襄王所郭，以为别都。守敬按：《元和志》，楚襄王徙都陈，以项为别都，此城即楚筑。都内西南小城，项县故城也，守敬按：《寰宇记》，项国城在项城县东北一里。国城在东北，是县城在西南矣。旧颍州治。会贞按：《地形志》有颍州，孝昌四年置，领汝阴、弋阳等郡，又郑州下，天平初置颍州，治长社城，皆在郦氏后，且不在项县，是后魏此地无颍州。王先谦以为后魏颍州治固非，且旧亦无此州。各本作颍，并误。明钞本作颍，是也。预与豫同，此谓曹魏之豫州。《魏志 贾逵传》，逵为豫州刺史，时州军在项，则州治项审矣。故郦氏据以为说。下即承此言之，直称刺史贾逵，不复举州名也。谷水径小城北，又东径刺史贾逵祠北。戴、赵刺上增魏豫州三字。会贞按：不必增，说见上。守敬按：《魏志 贾逵传》，逵薨，豫州吏民追思之，为刻石立祠。《太平广记》二百九十二引《贾逵碑》曰，逵在豫郡其家迎丧去，去后恒见形于项城，吏民以
为恋慕彼境，因以立庙。王隐言祠在城北，守敬按：毕沅辑《地道记》，失采此条。非也，庙在小城东。守敬按：因庙在小城东，故谷水东流，先径小城北，后径祠北。昔王凌为宣王司马懿赵云：按三字，《注》中《注》。所执，届庙而叹曰：贾梁道朱《笺》曰：当作梁道。赵云：按《注》中季梁作季良，袁良作袁梁，颇多互借，此亦其一也。守敬按：赵说极是，而依《笺》改，戴亦改，何也？王凌，魏之忠臣，惟汝有灵知之。遂仰鸩而死。朱《笺》曰：干宝《晋纪》凌到项，见贾逵祠，呼曰，贾梁道，王凌固忠于魏之社稷者，唯汝有神，知之。其年八月，宣王有疾，梦凌、逵为厉遂薨。守敬按：干说引《魏志 凌传 注》，《传》但云，凌至项，饮药死。庙前有碑，守敬按：《寰宇记》，《贾逵碑》在项城县东南二里，梁国刘举等所立。《宝刻丛编》引《访碑录》，《魏故建威将军豫州剌史阳里亭侯贾君之碑》，篆额在项城县本庙内，盖后入移置，今佚。碑石金生。赵作生金。干宝曰：黄金可采，为晋中兴之瑞。守敬按：《事类赋注》九引王隐《晋书》，永嘉初，陈国项县，贾逵石碑中生金，人盗凿取卖，卖已复生。此江东之瑞。与干说合。又《宋书 五行志》二，晋永嘉元年，贾逵石碑生金可采，此金不从革而为变，五月，汲桑作乱，群寇起，与干说大异。谷水又东流，出城东注颍。会贞按：今瀫河自项城县西北，东南流至沈邱县，入汾河，与古异。古则东至项城县东北，入今沙河。
颍水又东，朱无又字，赵同，戴增。侧颍有公路城，赵以颍字为衍而删之，守敬按：非也。《续汉
志》刘《注》引《地道记》，项有公路城，袁术所筑。《元和志》，公路故城在项城县东四里。在今项城县东北。袁术所筑也，故世因以术字名城矣。守敬按：《魏志 袁术传》，字公路。
颍水又东，径临颍城北，守敬按：此临颍城，非颍川之临颍县也。当是古有于此临颍川筑城者，因以名之。但郦氏亦未详耳。汪士铎以与前临颍县复，疑为误，过矣，当在今沈邱县东北。城临水，阙南面。
又东径云阳二城闲，守敬按：二城在今沈邱县东北。南北翼水， 非所具。
又东径邱头。守敬按：《元和志》，武邱本名邱头，在项城县东南四十里。《寰宇记》同。又云，在沈邱县东六十里。在今沈邱县东北。邱头南枕水，朱脱南字，戴增，赵据吴本增，守敬按：明钞本、黄本并有南字。《通鉴》魏嘉平三年《注》引此同。《魏书 郡国志》守敬按：王沈有《魏书》，岂郦所引乎？然《齐书 礼志》言，王沈《魏书》无志。[五]则此当指陈寿《三国志》。观《渠水注》亦载宣王事，称《魏书 国志》，则郡字是衍文。惟《凌传》但云，宣王军到邱头，凌面缚水次，不云改号武邱，或郦氏记忆之误耶？曰：宣王军次邱头，王凌面缚水次，故号武邱矣。赵云：《 林》曰，司马懿虽尝讨王凌至邱头，而武邱之名，至司马昭克诸葛诞始改，本《注》误。守敬按：改邱头为武邱，见《魏志 少帝纪》，以为司马昭克诸葛诞事。而《通典》、《元和志》、《舆地广记》皆谓是司马懿克王凌所改，与此同。《通鉴》魏嘉平三年，甘露二年胡《注》，则分载之。《方舆纪要》亦两存之。《寰宇记》又与司马师克毋邱俭及昭克诸葛
诞并存。《名胜志》且以克王凌与诸葛诞并存，几莫衷一是，要以克诞为得其实。
颍水又东南流，朱脱流字，赵据孙潜校增，戴增同。守敬按：黄本有流字。于故城北，细水注之。赵云：按细水，《说文》作●，从水，囟声。水上承阳都陂，朱讹作陵，《笺》曰：宋本作阪。赵并以为非，改作陂。戴改同。会贞按：明钞本作陂，阳都陂见《渠水》篇。《说文》，汹水出新郪。今曰茨河，出鹿邑县南。陂水枝分，东南出为细水，东径新阳县故城北，又东南径宋公县故城北。赵删公字，云：《郡国志》，宋，公国，盖以为宋是公国耳，与他县云侯国例合。师古曰，封于新郪，号为宋国。《后汉书 郭宪传》云，汝南宋人，可证也。戴删同。守敬按：《史记 魏世家 集解》作宋公县，[六]则宋有宋公县之称，郦盖沿之。汉县曰新郪，属汝南郡。后汉曰宋，仍属汝南郡，魏属谯郡，晋属汝阴郡，宋属西汝阴郡，齐因，后魏属汝阴郡。在今太和县北七十里。县即所谓郪邱者也，朱脱即所谓三字，全增，戴、赵增同。秦伐魏取郪邱，谓是邑矣。守敬按：《汉志》新郪、颜《注》引应劭曰，秦伐魏，取郪邱。汉兴为新郪。是郦所本，然实误也。[七]《史记 魏世家》，安厘王十一年，秦拔郪邱，《集解》，徐广曰，一作邢邱。证以《秦本纪》昭王四十一年攻魏，取邢邱，适合。则作郪邱非。又魏策苏秦说魏南有新郪，亦非汉改是名也。汉成帝绥和元年，诏封殷后于沛，以存三统。守敬按：见《汉书 成帝纪》，惟不言沛，此兼采《恩泽侯表》。乃王先谦驳《表》，谓封在新郪县，属汝南，非沛也。是以成帝初封即在新郪，岂未检司马彪章帝徙宋公于此之文耶？平帝元始四年，改曰宋公。守敬按：见《平帝纪》。
章帝建初四年，徙邑于此，故号新郪为宋公国也，守敬按：二语见《续汉志》，应劭曰，章帝封殷后，更名宋。王莽之新延矣。细水又南径细阳县，新沟水注之。朱脱水字，赵、戴增。守敬按：《九域志》万寿有斤沟镇，取此沟为名，斤、新音近。新沟首受交口，朱沟上有新字，赵沟下增水字，戴删新字。东北径新阳县故城南。守敬按：汉、魏县属汝南郡，后汉、魏因，晋初省。在今太和县西北六十里。汉高帝六年，封吕清为侯国，赵据《史表》改清作青，守敬按：《汉书 功臣表》作青，此从《史表》，惟《索隐》本作青，与《汉表》合。《汉表》新阳作阳信，信、新通，但文误倒。王莽更名曰新明也。故应劭曰：县在新水之阳。守敬按：已引见上。今无水，故渠旧道而已。东入泽渚而散流入细。会贞按：新沟在今太和县西北。细水又东南径细阳县故城南，朱脱县字，戴、赵增。守敬按：汉县属汝南郡，后汉因，魏省，在今太和县东。王莽更之曰乐庆也。世祖建武中，封岑彭子遵为侯国。守敬按：见《后汉书 岑彭传》。细水又朱作之，《笺》曰：宋本作又。戴、赵改。守敬按：明钞本作又。东南积而为陂，谓之次塘，会贞按：塘当在今太和县东南。公私引裂，朱引讹作列，《笺》曰：宋本作弘。戴、赵改引。会贞按：明钞本作引。《涑水注》，土人乡俗，引裂沃麻同。以供田溉。又东南流屈而西南入颍。会贞按：今茨河，自鹿邑县南，东南流，径太和县，至阜阳县北入颍。《地理志》曰：细水出细阳县南入
颍。赵云：按今《汉志》无是文。师古曰，居细水之阳，故曰细阳。细水出新郪。
颍水又东南流，径胡城东，故胡子国也。守敬按：《汉志》，女阴故胡国。《史记 陈 世家 索隐》引系胡归姓。《地形志》西恒农，陈留二郡有胡城县，取此城为名，下引杜预，汝阴城西北有胡城。《寰宇记》在汝阴县西北二里，在今阜阳县西北二里。《春秋 定公十五年》，楚灭胡，以胡子豹归，守敬按：此《经》文，楚上当有《经》书二字。[八]是也。杜预《释地》曰：汝阴县西北有胡城也。朱北讹作地，戴、赵改。守敬按：此《释例》小国地内文，无有字，昭四年《注》，有有字。颍水又东南，汝水枝津注之。水上承汝水别渎于奇 ，戴作洛。守敬按：奇 城本书屡见，皆作 ，独官刻戴本，此处作洛，误。孔刻戴本仍作 。[九]《元和志》、《寰宇记》、《名胜志》并作岐额。城东三十里，世谓之大 水也。会贞按：汝水别渎，世谓之大 水，见《汝水》及《 水》篇。《汝水》篇云，汝水东南径奇 城西北，濆水出焉，世亦谓之大 水。《 水》篇云，汝水于奇城西别东派，时人谓之大 水是也。《 水》篇又云：东北流，枝渎右出世谓之死汝，即此所言汝水枝津，承汝水别渎，盖汝水别渎，分汝水于奇城西，汝水枝津又分汝水别渎于奇城东也。考《元和志》，小汝水在南顿县西南四十里，径项城县西南，去县五十里，又径沈邱县北。诊其川流，当即今之汾河，但汾河出今通商水县西，不与郾城县之沙河通流，则上源有堙塞矣。东南径召陵县故城南，守敬按：两《汉志》作召，晋、宋、齐、后魏志作邵。汉县属汝南郡，后汉因，魏属颍川郡，晋因，宋为颍川郡治，齐、后魏仍属颍川郡。《地形志》，邵陵
有邵陵城。在今郾城县东四十五里。《春秋左传 僖公四年》，齐桓公师于召陵，责楚贡不入，即此处也。守敬按：杜《注》，召陵，颍川县也。城内有大井，径数丈，水至清深。守敬按：《释名》，井，清也。《广雅》，深也。此则清深有异于常，故着之。阚骃曰：召者，高也。孙星衍曰：《说文》，邵，高也。守敬按：《说文》邵训高，  与  之字异。其地丘墟，井深数丈，故以名焉。又东南径征羌县，守敬按：后汉县属汝南，后省。后魏复置，属汝阳。在今郾城县东南七十五里。故召陵县之安陵乡，安陵亭也。世祖建武十一年，以封中郎将来歙。歙以征定西羌功，故更名征羌也。赵云：按《后汉书 来歙传》以歙有平羌陇之功，故改汝南之当乡县为征羌国焉。《汉志》汝南郡无此县名。《续志》云，汝南郡，召陵县有安陵乡，征羌侯国有安陵亭，与郦《注》合。本传之云所未详也。守敬按：惠栋云，当乡县，或乡名，衍县字。余谓当与安形近，为安之误无疑。当乡县宜作安陵乡。盖安陵乡有安陵亭，或分乡之半为征羌县，故召陵仍有安陵乡，而征羌有安陵亭也。阚骃引《战国策》，以为秦昭王欲易地，谓此也。赵云：按《地理志》傿陵，李奇曰，六国为安陵。在颍川，不在汝南。戴此下增非字。守敬按：秦欲以地易安陵，见《魏策》。《续汉志》陵下不言安陵，征羌下言有安陵亭，乃与李奇立异。刘昭于鄢陵引李奇，于征羌引《博物记》故安陵君，盖两存之。《史记 魏世家 集解》、《正义》，各主一说。郦氏《洧水》篇从李奇，此载阚语，乃广异闻。如《江水》篇云，轶县，故弦国。又于西阳引《地道记》，以为弦子国。《沔水》篇云，竟陵，古郑国，又于郧乡引李奇，以
为郧子国，与此正同。戴、赵似未达郦意。汝水别渎又东径公路台北，朱无台北二字，《笺》曰：此下原本错写入东南过颍阳县《注》中，今据宋本改正。赵云：按公路下，吴本有台北二字，朱氏错割入前历罡之下，今移接于此。全、戴移同。会贞按：《笺》谓据宋本改正，指台临水以下言也。《寰宇记》，公路台在项城县东四里，与《元和志》言公路城同，乃公路城之误。城见上，此台在今商水县西南。台临水方百步，赵无方字。袁术所筑也。汝水别沟赵改作渎。会贞按：上文水上承汝水别渎，乃汝水枝津所出之渎。至 汝水枝津，曰汝水别渎，曰汝水别沟，曰别汝，曰枝汝，乃郦氏好奇，故意错出，以出变化，无一复者。其犹枝津曰汝水别渎，与枝津所出云汝水别渎混，是为偶疏。全、赵何又改别沟为别渎耶？又东径西门城，即南利也。守敬按：《风俗通》九，汝南汝阳西门亭云云，《搜神记》十六称后汉时，汝南西门亭，即西门城也。《括地志》，南利城在上蔡县东北八十五里。在今商水县南。汉宣帝朱汉下有书字，戴、赵删。封广陵厉王子刘昌为侯国。朱厉字讹在王字下，国讹作也，《笺》曰：谢云，昌下一有宝字，一作实。 按，《漢書 王子侯表》，宣帝本始元年七月，封廣陵厲王子昌為南利侯。克家云，当作为侯国也。戴、赵乙作厉王，改也作国。会贞按：表作昌，是也。昌下有宝字者，沿《武五子传》宝昌之误，而又倒错。作实者，又宝之误也。王先谦《补注》甚核。县北三十里有孰城，号曰北利。守敬按：《初学记》八引《十三州志》北利城在上蔡，在今商水县西南。故渎出于二利之闲，闲关女阳之县，朱脱一闲字，赵校增，戴增同。世名之赵有白字。死女。会贞按：本阚骃说，见前。
县取水名，故曰女阳也。又东径南顿县故城南，朱无南字，克家曰，疑脱一字。戴、赵增北字。会贞按：上文谷水在汝水别沟之北，尚径南顿故城南，汝水别沟安得径南顿北耶？则此乃脱南字耳，今订。又东南径鲖阳城北，会贞按：鲖阳县见《汝水》篇。又东径邸乡城北，会贞按：《蜀志 后主传》建兴十一年，诸葛亮使诸军运米，集于斜谷口，治斜谷邸阁。《洧水注》谓汶仓城为洧水之邸阁，此邸乡城盖即邸阁城。《寰宇记》，砖城在沈邱县东北四十五里，司马宣王使邓艾于此置屯，种稻，以备东南。筑城围仓廪。疑即此城也。当在今沈邱县西南。又东径固始县故城北，守敬按：汉县曰 ，属汝南郡。后汉改固始，仍属汝南郡。魏因，晋属汝阴郡，后省，寻复置，属新蔡郡，宋因，齐属西汝阴郡。后魏复属新蔡。在今沈邱县东南三十里。《地理志》，县，故寖也，寖丘在南，故籍丘名县矣。全云：按《汉志》，汝南郡有 县，应劭以为 邱。淮阳国有固始县，颜师古又以为 邱。故刘奉世疑之曰，既别有固始，则此 疑更一地。予谓非也。淮阳之固始，与 本一地而分为二县。汉王追项羽至固陵。晋灼曰，即固始也。师古曰，后改为固始耳。《地理志》属淮阳，《续志》光武改 为固始，而淮阳之固始则并省陈之阳夏，故阳夏有固陵聚。刘昭《补注》引晋灼云，汝南固始县以实之，则二县本相接也，又何疑乎 之更是一地乎？但今《汉志》则无固始，故 之文，未知所据也。守敬按：《汉志》固始县属淮阳国， 县属汝南郡，明系二县，自不得于《地理志》求固始故 之文。考《郡国志》，固始，故寝也，光武中兴更名，有寝丘。盖后汉改寝为固始，而西汉之固始遂废。此《注》因 固始故城追溯固始之先，当引《郡国志》县故寝也，下即实言寝之得名，王莽之更名以释之。后人因莽曰闺治，为《汉志》文，改
《郡国志》为《地理志》。不思《地理志》并无固始故寝之文，当直改《地理志》为《郡国志》，以断葛藤。《元和志》，寝丘故城在汝阴县西北一百二十里，即楚寝丘之地。《寰宇记》沈邱在沈邱县南百步，《春秋》或作寝邱，因邱立县。王莽更名之曰闰治。朱脱闰字，赵据《汉志》增，戴增同。孙叔敖以土浸薄，取而为封，故能绵嗣。守敬按：《韩子 喻老》言，楚庄王赏叔敖，叔敖请汉闲沙石之地，九世而祀不绝。而《列子 说符》、《吕子 异宝》、《淮南子 人闲训》，并谓叔敖死后，封其子于寝丘。《史记 滑稽传》同。城北犹有《叔敖碑》守敬按：此碑未详何代立，欧、赵皆不著录，盖已佚。建武二年，司空李通，又慕叔敖受邑，故光武以嘉之，更名固始。守敬按：范《书 李通传》，但言建武二年封固始侯，此本他家《后汉书》。别汝又东径蔡冈北，守敬按：冈当在今阜阳县西。冈上有平阳侯相蔡昭冢。昭字叔明，周后稷之冑。冢有石阙，阙前有二碑，守敬按：此二碑郦氏已言字沦碎不可复识，故欧、赵皆不著录。碑字沦碎，不可复识，羊虎倾低，殆存而已。枝汝又东北流径胡城南，守敬按：城已见上。而东历女阴县故城西北，东入颍水。会贞按：今汾河自商水县西，东南径项城县、沈邱县，为濄河。又东南径太和县，至阜阳县北入颍。
颍水又东径女阴县故城北。守敬按：汉县属汝南郡，后汉因，魏至后魏并为汝阴郡治，即今阜
阳县治。《史记 高祖功臣侯者年表》曰：高祖六年，封夏侯婴为侯国。王莽更名之曰汝坟也。县在汝水之阴，故以汝水纳称。会贞按：水南曰阴。上 枝汝历女阴县故城西北，东入颍，是水径县北，则县在水之南，故曰女阴。城西有一城，故陶丘乡也，朱乡讹作县，戴、赵改。守敬按：明钞本、黄本并作乡。《续汉志》刘《注》引《地道记》，汝阴有陶丘乡，《诗》所谓汝坟。女阴郡治。朱治讹作汝，戴、赵改。戴治城外连读，误。全、赵以城外二字下属。全云：《晋志》，汝阴郡，魏置，首汝阴县。《后魏志》汝阴郡，晋武帝置，治社亭城。[一〇]守敬按《元和志》，魏黄初三年置汝阴郡。《晋志》，魏置，后废，泰始二年复置。《宋志》，晋武帝分汝南立，成帝咸康二年并新蔡，后复立。按宋曰汝阴，齐曰西汝阴，后魏复曰汝阴，并指此。城外东北隅，有旧台，翼城若丘，俗谓之女郎台，虽经颓毁，犹自广崇，上有一井。守敬按：《寰宇记》，女郎台在汝阴县西北一里。古老云，昔胡子之女，嫁鲁昭侯为夫人，筑台宾之，俗谓之女郎台，台上有井。疑故陶丘乡，所未详。守敬按：上文已云，故陶丘乡，此又云，疑故陶丘乡，恐有误。戴云，按歷岡丘城南，丘字起至此，朱謀 本訛在後水受大 陂 字下，原本不誤。赵云，所未详之后，当接又东南至慎县《经》文，至水受大 《注》文，朱氏误割，黄本错简，今改。
又东南至慎县，东南入于淮。
颍水东南流，左合上 、百尺二水，俱承次塘细陂，南流注于颍。会贞按：次塘本细水所汇，故言承次塘细陂也。二水均自今太和县东南，南流至阜阳县东南入颍。
颍水又东南，江陂水注之。朱《笺》曰：江，宋本作流。赵云：按卞文云，陂水南流，积为江陂，江亦陂名，改作流字，非。守敬按：黄本作江。水受大 陂朱作大崇，《笺》曰：旧本作 。戴改。赵据《方舆纪要》寿州改。会贞按：明抄本、黄本并作 ，大 陂见《淮水》篇夏肥水下。戴云，按《經》文又東南至此句 字止，朱謀 本訛在後會淮也後。赵云，水受大崇，下接陂陂水南流，至盖颍水之会淮也，朱氏误割黄本，错简，今改正。陂水南流，积为江陂，南径慎城西，侧城南流入于颍。会贞按：《九域志》，颍上有江陂塘。在今颍上县西北，今有江口河，出阜阳县芦岙南，至颍上县西北江口镇入颍。
颍水又径慎阳县故城南，守敬按：汉县属汝南郡，后汉、魏因，晋属汝阴郡，后废。在今颍上县西北四十里。县故楚邑守敬按：《晋志》，慎故楚邑，盖本此。白公所居以拒 。守敬按：因《左传》吴人伐慎，白公败之而云然。白公事详《汝水》篇。《春秋左传 哀公十六年》， 人伐慎，白公败之。王莽之慎治也。世祖建武中，封刘赐为侯国。守敬按：《后书 宗室三侯传》，建武二年封。
颍水又东南径蜩蟟郭东，俗谓之郑城矣。赵云：按《功臣侯表》，宣帝神爵三年，封郑吉为安远侯。《表》云慎县，知此城为吉封邑也。守敬按：俗以姓名城。《通鉴》梁普通六年，裴邃拔魏郑城，即此。[一一]《旧唐志》，隋置颍上县治于古郑城。在今颍上县南。又东南入于淮。会贞按：今颍河自登封县东南，径禹州北，皆故道。古自禹州之东南下，即今渚河。东南径临颍县，至西华县西南。今于禹州之东，夺潩水之流，径长葛县，又东南径许州，至西华县西南，会渚河以下为改道，曰沙河。东南径商水县、淮宁县、沈邱县、太和县、阜阳县，至颍上县东南入淮。《春秋 昭公十二年》，楚子狩于州来，次于颍尾。守敬按：此《左传》文。杜《注》，颍水之尾，在下蔡西。《淮水》篇谓之颍口。盖颍水之会淮也。戴云：按，水受大 陂陂字起，至此，朱謀 本訛在前歷岡邱城南岡字下。而陂字之上，冈字之下，又误截径公路台北句台北二字，杂入其闲。朱氏以为据宋本，实前后舛谬。惟《永乐大典》内，此水 次不紊。赵云：台北二字，系汝水别渎又东径公路下文，朱氏误割黄本，错简于此，今移接于彼陂字上，接下水受大崇至盖颍水之会淮也。《颍水注》尽此。
洧水出河南密县西南马领山。会贞按：《元和志》，马岭山在密县南十五里，洧水所出。《寰宇记》同。《一统志》亦云，山在县南。证以《注》 马领坞下泉流入洧后，洧水东流合绥水、襄荷水，沥滴泉水，承云二水、微水，方径县城，则作西南为合也。
水出山下。会贞按：《嵩高志》，洧出马领山之施村南溪。亦言出颍川阳城山，赵云：按此是班
固说。守敬按：《说文》同。《续汉志》颍川，阳城，洧水出，亦谓出阳城山也。[一二]山在阳城县之东北，守敬按：《左传 昭四年》阳城杜《注》，在阳城县东北。《释例》水名内称，出密县西北阳城山。密县之西北，即阳城之东北也。《元和志》，山在告成县东北三十八里。《一统志》，在登封县东北。《方舆纪要》，今颍水出登封县阳城山。[一三]盖马领之统目焉。守敬按：《方舆纪要》，阳城山俗名车岭山，亦名马岭山，盖本此。
洧水东南流，朱洧讹作清，戴、赵改。径一故台南，守敬按：台在今密县西北。俗谓之阳子台。会贞按：《说嵩》十作娘子台，又俗传之谬也。又东径马领坞北，会贞按：此《经》之马岭山也，因筑坞而谓之马领坞。郦氏不举著名之山，而举后起之坞，是其好奇处。坞在山上，朱脱坞字，戴、赵增。坞下泉流北注，亦谓洧别源也，会贞按：此承上水出山下实 ，即《经》所谓洧水出马领山也。郦氏因出阳城之源较远，故以为正源，而谓此为别源。而入于洧水。会贞按：水自今密县西南，北流至县，西北入洧。
洧水东流，绥水会焉，水出方山绥溪，即《山海经》所谓浮戏之山也。守敬按：浮戏之山，见《中次七经》，为汜水所出，北流注河。《河水》篇载之云，浮戏山，世谓之方山。此绥水亦出方山，盖汜水出山北，绥水出山南也。山在今汜水县南，即密县之西北。[《九域志》，密县有方山。]今密县西有十
河口，源出县西北，山涧皆汇斯口，南流入洧。《一统志》疑即此水也。东南流，径汉宏农太守张伯雅墓守敬按：《名胜志》引《城冢记》，伯雅墓在绥溪侧。在今密县西北。茔域四周，朱脱域字，戴、赵增。守敬按：《易水》篇有四周茔域之文。垒石为垣，隅阿相降，列子绥水之阴。庚门，会贞按：庚金属西方，丑土属中央，此庚门及下丑地，以支干代，与《鲍邱》、《谷水》等篇以卦代同，皆郦氏好奇之故。表二石阙，夹对石兽于阙下。冢前有石庙，会贞按：《宋书 礼志》二汉以后，天下送死奢靡，多作石室、石兽。此见于汉者也。列植三碑。碑云：德字伯雅，河南密人也。朱南讹作内，戴、赵改。碑侧树两石人，有数石柱及诸石兽矣。戴云近刻脱矣字，守敬按：各本皆有。旧引绥水南入茔域，而为池沼。朱域讹作城，《笺》曰：疑作域。戴、赵改。守敬按：明抄本作域。沼在丑地，皆蟾蠩吐水，守敬按：《城冢记》作蟾蜍。《集韵》，蜍或作蠩。石隍承溜。池之南又建石楼。石庙前又翼列诸兽。但物谢时沦，淍毁殆尽。夫富而非义，朱夫讹作矣，赵据《隶释》改，戴改同。比之浮云，况复此乎？王孙，士安斯为达矣。守敬按：杨王孙裸葬，皇甫谧字士安，以籧篨裹尸，详《汉书》、《晋书》本传。又《齐书 沈驎士传》谓杨王孙、皇甫谧深达生死。《梁书 顾宪之传》、《魏书 程骏传》、《礼志》三，亦皆并举王孙、士安，盖以二人同尚俭素，故后世多连称之。郦氏亦然。绥水又东南流，径上郭亭南，会贞按：《开封府志》即今之上郭图。
东南注洧。
洧水又东，襄荷水注之。水出北山子节溪，亦谓之子节水，东南流注于洧。朱脱注字，戴、赵增。会贞按：今密县有青山河，源出县北八里青屏山，南流经西门外。《一统志》疑即子节水。但《县志》谓青山河合十河口入洧，则下流会绥水，与古异，盖水道有变迁矣。
洧水又东会沥滴泉，水出深溪之侧，会贞按：《寰宇记》引此作沥滴同，近世地志多作滴沥。《名胜志》滴沥泉出密县南深溪之侧。《一统志》谓在县东五里。泉流丈余，悬水散注。会贞按：《开封府志》，石涧水出，滴沥如雨，昼夜不息。
故世士以滴沥称，守敬按：《寰宇记》引此，无士字。南流入洧水也。会贞按：在今密县东南入洧。
东南过其县南。朱东上衍又字，赵同。戴删云：又字，后人所加。
洧水又东南流朱讹作流南，戴、赵乙。会贞按：明抄本作南流。与承云二水合，俱出承云山，二源双导，东南流注于洧。守敬按：《地形志》，密县有承云山。山在今县东北，今有蛟河，源出县东北十五里，双沟南流，至县东南入洧。《一统志》似以之当承云水，但止一水，与《注》言二水异也。[一四]世谓之东、西承云水。
洧水又东，微水注之。水出微山，东北流入于洧。守敬按：今曰艾坪河，出密县西南二十里，东北流至县东南入洧。洧水又东径密县故城南，守敬按：汉县属河南郡，后汉、魏属河南尹，晋属荥阳郡，后魏因。《地形志》，密县治密城。在今密县东南三十里。《春秋》谓之新城。守敬按：僖六年，《经》书围新城。杜《注》，新城，郑新密。今荥阳密县。《左传 僖公六年》，会诸侯伐郑，围新密，以郑不时城也。赵依《左传》改以郑为郑所以，而谓此《注》为误。全、戴改同。守敬按：杜《注》，郑以非时兴土功，齐桓声其罪以告诸侯。似作以郑不时城也为合。今本《左传》作郑所以不时城也，或传钞之误，当以此正之。戴、赵反依改何耶？今县城东门南侧，有汉密令卓茂祠。守敬按：《后汉书 王涣传》，桓帝毁诸旁祀，诏密县存卓茂庙。《地形志》，密有卓茂冢、祠。据《注》，祠在故县东门外。今祠有二：一在密县治东北，一在县东南大騩镇东。茂字子康，南阳宛人，温仁宽雅，恭而有礼。守敬按：二语见《后汉纪》，仁误作而，当以此正之。人有认其马者，茂与之，曰：若非公马，幸至丞相府归我。遂挽车而去。后马主得马，谢而还之。任汉黄门郎，迁密令，举善而教，口无恶言，教化大行，道不拾遗，蝗不入境，百姓为之立祠，享祀不辍矣。守敬按：范《书 卓茂传》，稍有异同，又不言百姓立祠，此盖本他家《后汉书》。
洧水又左会璅泉水，水出玉亭西，北流注于洧。会贞按：左会当水作右会。洧水东流，若是左会，则系南流注洧，不得云北流注洧矣。《金史 地理志》密县有 水镇，取此水为名。《县志》，泉在大騩镇西南八里，不流亦不涸。与《注》 述异，在今密县东南。
洧水朱无洧字，赵改上水字，作洧，下属，戴增洧字。又东南与马关水合，水出玉亭下，东北流历马关，谓之马关水。又东北注于洧。会贞按：水在今密县东南五十里，源出七敏山，东北流入洧。
洧水又东合武定水，水出北武定冈，戴、赵乙出北作北出。会贞按：此不当乙，《注》本有两例，详见《浊漳水》篇。武定冈当在今密县东北。西南流，又屈而东南流，径零鸟坞西，守敬按：零鸟义无所取。《洛水》篇有零星坞，此鸟疑星之误。侧坞东南流。坞侧有水，悬流赴壑，一匹有余，守敬按：《说文》，匹，四丈也。直注涧下，沦积成渊。嬉游者瞩望，奇为佳观。俗人 此水挂于坞侧，遂目之为零鸟水。守敬按：《唐志》密县，武德中置零水县，取此水为名。东南流入于洧。会贞按：水盖自今密县东北，东南流，至县东南入洧。
洧水又东，与虎牍山水合。水发南山虎牍溪，东北流入洧。会贞按：水在今密县东南。
洧水又东南，赤涧水注之。水出武定冈，东南流径皇台冈下。守敬按：《地形志》，黄台
县有黄台冈。即《潩水》篇所谓皇台七女冈也。在今禹州东北。北黄台冈在今密县东，中隔洧水，判然各别，《一统志》混而一之，疏矣。又历冈东，东南流注于洧。守敬按：水自今密县东北，东南流，至县东南入洧。
洧水又东南流，潧水注之。守敬按：《潧水》篇见后。《注》 潧水于此注洧，是也。《经》谓洧水东过郑县南，潧水方注洧，与潧。《水经》误同，故郦俱驳之。
洧水又东南径郐城南，守敬按：《毛诗 释文》，桧，本又作郐。《左传 僖三十三年》杜《注》，郐城在荥阳密阳东北。《括地志》，在新郑东北二十二里。《元和志》，在新郑东北三十二里，二志东北疑西北之误，在今密县东北五十里。《世本》曰：陆终娶于鬼方氏之妹，赵方下无氏字。谓之女隤，朱作渍，《笺》曰：今据《世本》云，陆终娶鬼方氏之妹，谓之女嬇，生子六人。《大戴礼 帝系》篇作女隤，宋本《水经注》作女隤，戴、赵改隤。守敬按：《汉书 人表》作溃，《御览》三百六十一引《风俗通》亦作溃，当从朱《笺》宋本。是生六子，孕三年，启其左胁，三人出焉，破其右胁，三人出焉。守敬按：《世本》至此。《御览》三百七十一引之，即朱《笺》所据也。其四曰求言，戴以求为讹，改作莱。守敬按：《史记 楚世家 索隐》引《世本》及宋忠《注》，并作求。《郑语》韦《注》、《诗谱 正义》亦作求。其作莱者，惟见《大戴礼 帝系》篇，戴据孤证而改 书，翻斥其讹，何耶？是为郐人，朱作是谓之郐，赵改云：《史记 索隐》引《世本》曰，是为郐人，郐人者郑是也。戴改同。郐人者，郑是也。赵云：按
《史记 楚世家》，陆终生子六人，四曰会人。《集解》引《世本》曰：会人者，郑是也，郑字误，当作郐。《毛诗 正义》，案《世本》会人，即桧之祖也，守敬按：《集解》引《世本》作会人，《索隐》引作郐人，观称会人即桧之祖，知《世本》原作是为会人，会人者，郐是也。裴骃所见本当然。自传钞变会人为郐人，校者见郐是也。郐字，与上复，改作郑。郦氏及小司马所见本同。久之，后人又据以改《集解》之郐作郑耳。赵说似为有见，但辞未达意，今为申明之。又按：非也，会人即郐人，故《集解》引《世本》作会人者郑是也，《索隐》引作郐人者郑是也。赵未见及，乃谓郑当作郐，则是迭床架屋矣，有是理乎？郐为郑所灭，故曰郑是也。郑桓公问于史伯曰：王室多难，予安逃死乎？史伯曰：虢、郐，公之民，迁之可也。郑氏东迁，虢、郐献十邑焉。守敬按：此钞略《史记、郑世家》文，十邑详下。刘桢云：守敬按：《隋志》，《毛诗义问》十卷，魏太子文学刘桢撰。两唐志》卷同，今佚。郐在豫州外方之北，守敬按：外方即《书崇高》，见《颍水》篇。北邻于虢，守敬按：虢见《济水》一。都荥之南，朱都荥讹作郐荥。全云：郐当作都，郐之国都也。守敬按：荥泽见《济水》一。左济右洛，居两水之闲，朱居下有阳郑二字。全云，考潧洧之交。 无阳水，但有阴水耳。《左传》阴阪、阴口是也，古文阳从●，阴从●，字近致讹。戴删二字。食溱、洧焉。守敬按：溱即本书之潧水，此条与《诗谱》略同，盖本郑氏。徐广曰：郐在密县，
守敬按：《史记 郑世家 集解》引徐说。妘姓矣，守敬按：见《郑语》。不得在外方之北也。守敬按：外方在密县西，郐在密县，则在外方之东，以为在北，误。刘氏承用郑说，未遑深考，故郦驳之。
洧水又东径阴 北，守敬按：在今新郑县西。水有梁焉，俗谓是济为参辰口。《左传 襄公九年》，晋伐郑，济于阴 ，次于阴口而还，是也。杜预曰：阴 ，洧津也。杜《注》服虔曰：水南曰阴。朱作登南，《笺》曰：登当作参。赵云：按参南何以曰阴乎？全氏云：是水南之误，并改登为水。戴改同。守敬按：李贻德《贾服注辑述》失采此条。《说文》，阴，水之南也。口者，水口也。参、阴声相近，盖传呼之谬耳。又晋居商参之分，戴删商字。实沈之土。朱作上，《笺》曰：孙云，当作土，戴、赵改土。郑处大辰之野，朱大辰讹作辰火，赵同，戴改。阏伯之地。军师所次，故济得其名也。全云：按商参，孙汝澄云，当作觜参。何焯曰，非也。参当作●。《说文》，●，商星也。非二十八宿之参。《唐韵》读作所今切。予谓义门以《说文》立异，而不细读此《注》，夫商星之●，何以亦为实沈之主乎？且●为晋分，见于何书？[一五] 善长引服氏语，谓参阴声相近，今改而为所今切，几何不千里而遥也？然则尚不如孙说之近是矣。且善长此数语，本属傅会，以晋为实沈之土，而军师所次，即以名其水口，固未必然。若郑何尝是阏伯之土乎？此不足深辨者也。
又东过郑县南，守敬按：两《汉志》并作新郑，而《浍水经》亦云出郑县，岂三国时省新字乎？然考《魏略》，杨沛为新郑长。又《左传 隐十年》杜《注》，称河南新郑，晋初仍作新郑。疑此《洧》、《潧》二篇《经》文，
并脱新字。
潧水从西北来注之。朱潧作鄫，《笺》曰：宋本作潧，即郑《诗》溱字。戴、赵改潧。会贞按，明钞本作潧。
洧水又东径新郑县故城中。朱脱县字，戴、赵增。守敬按：汉县属河南郡，后汉、魏属河南尹，晋省。《地形志》，苑陵有新郑城。在今新郑县西北。《经》言洧水过县南。又《括地志》，洧水在古新郑城南，似《注》文中字当作南。然下言自城西北入，而东南流径城南，则是先自西北入城中，又自西南东径城南也。《注》前后相应，与《经》亦合。《左传 襄公元年》，晋韩厥、荀偃、帅诸侯伐郑，入其郛，败其徒兵于洧上，是也。《竹书纪年》：晋文侯二年，周宣王子多父伐鄫。朱周讹作同，宣讹作惠，《笺》曰：一无惠字。赵并沿朱之讹，戴但改同为周。宋敬按：雷文淇《竹书纪年校订》云，《水经注》周宣多误作同惠，或更脱惠字。《史通 杂说》篇又误宣作厉，云，《纪年》出于晋代，谓郑桓公厉王之子，与经典所载乖刺。按刘氏所谓经典，即《世本》、《史记》等书及汉、晋人传注，皆以郑桓为厉王子。而《竹书》独以为宣王子，故曰乖刺。若《竹书》本是厉王，何乖刺之有乎？《春秋外传》、《国语》，郑出自宣王。宣公十二年《左传》，徼福于厉、宣，盖《外传》是明言所出，《内传》是称其祖父之辞，犹书之命晋，称文武也。故杜《注》亦云，周厉王、宣王，郑之所自出。是汉、晋之际，亦有知郑为宣王之后者已。同、周，惠、宣，形近致误。以郦氏、刘氏二书证之，为周、宣无疑。今张本《纪年》同作
周，浦氏《史通通释》惠作宣。克之，乃居郑父之丘，名之曰郑，是曰桓公。赵云：按《汉志》河南郡新郑县，应劭引《国语》曰，周幽王败，桓公死之，其子武公与平王东迁洛邑，遂伐虢、侩而并其地，而邑于此。京兆尹郑县，应劭曰，宣王母弟友所封也。其子与平王东迁，更称新郑。《史记 郑世家》，桓公初封于郑。《索隐》引《系本》云，桓公居棫林，徙拾。宋忠曰，棫林与拾，皆旧地名。是封桓公乃名为郑耳。然则居郑父之邱者，是桓公之子武公，而误以为桓公者，盖《竹书》之谬。道元于《渭水》篇详辨之。守敬按：徐文靖又以《纪年》为是，谓《史记 郑世家》桓公卒言王，东徙其民雒东，而虢、郐果献十邑，竟国之。与《纪年》合。韦昭注《国语》，其时未见《竹书》，故以取十邑为武公也。皇甫士安《帝王世纪》云：或言县故有熊氏之墟，黄帝之所都也。守敬按：《御览》百五十五引《世纪》 历代之都，或曰，黄帝都有熊，今河南新郑是也。此钞变其辞。郑氏徙居之，故曰新郑矣。守敬按：因先封西都畿内之郑，故称郑氏。自郑东徙此，而施旧号于新邑，谓之新郑。城内有遗祠，名曰章乘，是也。
洧水又东为洧渊水。《春秋传》曰：龙 于时门之外洧渊，守敬按：此《左传 昭十九年》文。杜《注》但云，时门，郑城门。顾栋高云，洧水在郑城南，知是城南门也。即此潭也。朱即作则，赵同，戴改。今洧水自郑城西北入，而东南流，径郑城南，城之南门内，旧外蛇与
内蛇 ，内蛇死。六年，大夫傅瑕杀郑子纳厉公，朱纳作入，赵同，戴改。守敬按：见《左传 庄十四年》。是其征也。朱讹作自是征也，赵同，戴改。水南有郑庄公望母台。会贞按：《地形志》长社有望马台，马为母之误，当以此正之。《寰宇记》谓望母台在管城县，当在今新郑县南。庄姜恶公寤生，与段京居。守敬按：京见《济水》一索水下。段不弟，姜氏无训。庄公居夫人于城颍。守敬按：孔颍达曰，即临颍县。临颍见《颍水》篇。誓曰：不及黄泉，无相见也。故成台以望母，朱成作城，《笺》曰：疑作成。戴、赵改。用伸在心之思，感考叔之言，忻大隧之赋，泄泄之慈有嘉，融融之孝得常矣。守敬按：此条约《左传 隐元年》文，以明筑台之事。
洧水又东与黄水合，《经》所谓潧水，非也。守敬按：潧水注洧在前。至此入洧者黄水，而《经》误指为潧水，故郦正之。黄水出太山南黄泉，会贞按：《济水》篇，黄水出京县黄堆山，北流之水也。此南流之水，当亦出黄堆山，故有黄水之名。郦云：出太山，盖即麓大同，陵峦稍别耳。今曰自然山，在新郑县西北二十五里，黄水河所出也。东南流径华城西。守敬按：华城，古华国，一名华阳城。《括地志》，故华阳城在管城县南四十里。《方舆纪要》谓在新郑县东南三十里，当在县东北。史伯谓郑桓公曰：华，君之土也。朱《笺》曰：《郑语》，史伯谓郑桓公曰，鄢、蔽、补、丹，依、、
历、莘，君之土也。似非华字。赵云：按《史记 郑世家》，虢、郐果献十邑。《注》云，虞翻曰，十邑谓虢、郐、鄢、蔽、补、丹、依、、历、华也。《索隐》引《国语》亦是华字。《困学纪闻》，《郑语》依历莘，引《史记 郑世家 注》及《水经注》，俱作华字，以证今本之失。盖宋本原有作莘字者，厚斋故特纠正之。何焯曰，明道二年《国语》本，前华后河，正作华字。守敬按：明道本《国语》作华，是也。而宋公序本作莘，误。朱氏所见，盖此误本。张文虎反据之以《史记》之华为讹，疏矣。韦昭曰：华、国名矣。守敬按：韦《注》说。《史记》秦昭王三十三年，白起攻魏，拔华阳，走芒卯，斩首十五万。会贞按：此《白起传》文。三十三年，当依《传》作三十四年。《传》十三万，当依此作十五万。《六国表》作三十四年，作十五万。又《魏世家》系此事于安厘王四年，当秦昭王三十四年，云，杀十五万人，皆可证。《秦本纪》作十五万，是也，而谓在三十三年，亦误。又但言客卿胡伤攻魏，不言白起，略也。司马彪曰：华阳，亭名，在密县。会贞按：今本《郡国志》密县下，不载华阳亭。考《史记 秦本纪 集解》引司马说，《周本纪 索隐》《正义》、《穰侯传 正义》引同。《韩世家 正义》引亭作山，《通鉴》周赧王四十二年，《注》引亦作山。据嵇叔夜事，则作亭是，作山非也。嵇叔夜常采药于山泽，守敬按：常当作尝。学琴于古人，即此亭也。朱《笺》曰：《灵异志》，嵇中散尝西南去洛数十里，有亭名华阳，投宿。一更中，操琴，闻空中称善。中散呼与相见，乃出见形，以手持其头、共论音声，因授以《广陵散》。黄水东南流，又与一水合。朱一讹作上，赵同，戴改。水出华城南冈，朱讹作水出两塘中，赵同，戴改。守敬按：戴改是也。《渠水》篇，
七虎涧水出华城南冈，一源两派，西人黄涯沟，东为七虎溪，与此 述同。所云西入黄崖沟，即此出华城南冈西流之水，西南注于黄水者也。在今新郑县北。一源两分，泉流派别，东为七虎涧水，西流即是水也。其水西南流注于黄水，黄即《春秋》之所谓黄崖也。守敬按：《左传 襄二十八年》，公如楚，过郑，伯有劳于黄崖。《释例》郑地内，黄水之崖。故杜预云：苑陵县西有黄水者也。朱《笺》曰：当作宛陵。赵云：按《通鉴释文辨误》云，魏大都督宇文贵进据颍川，东魏行台任祥退保宛陵。史照曰，宛陵，宣城邑，彭泽聚在西。按史照参取《汉书 地理志》、《晋书 地理志》以为释，殊不知《地理志》汉河南郡又有苑陵县，晋属荥阳郡，后魏属陈留郡，天平以后属广武郡，任祥所退保者也。详考诸志，宣城之宛陵，与任祥所保之苑陵字有苑、宛之异，传写者误以苑为宛，史照遂误释为宣城之宛陵，所谓差之毫厘，缪以千里也。朱氏之误。殆与史照同。《渠水注》又改为菀，菀音郁，更为非矣。守敬按：此杜《注》文。苑陵县详《渠水》篇役水下。《汉志》苑陵，《续汉志》作菀陵。《汉王元宾碑》同。《五经文字》云，苑，菀并于阮反，《说文》独以上字为苑囿字，今则通用之。又《史》、《汉 樊会传》并作宛陵。《后汉书 法雄传》同。惠栋云，宛与菀古字通。是苑、菀、宛一也，惟不可以宣城之县当此县耳。又东南流，水侧有二台，朱有也字，赵同，戴删。谓之积粟台，守敬按：台当在今新郑县西北。台东即二水之会也。守敬按：谓黄水与捕章水交会之处也。故接言捕章水注之，若出华城南冈之水，则早注黄水矣。《名胜志》指为二水之一，未审。捕章山水注之，赵据《河南总志》改章作獐，下同。戴改
同。守敬按：章、獐古通。《考工记》，画缋之事山以章，注，读作獐，是也。戴奈何轻改之？水出东捕章山，戴、赵改出东作东出，会贞按：《注》本有两例，不必改，说见《浊漳水》篇。今新郑县北二十里有抱獐山，即捕章山，其水出此山，即以为名。此水自今县北，西至县西北，入黄水河。西流注于黄水。黄水又南至郑城北，东转于城东北，与黄沟合。水出捕獐山，东南流至郑城东，北入黄水。会贞按：水自今新郑县北，东南流至县东北入黄水河。黄水又东南，径龙渊泉东南，戴以泉字为衍而删之。会贞按：非也。《渠水》篇称苑陵故城西北，平地出泉，谓之龙渊泉，即此，泉字非衍，奈何删之？七里沟水注之，水出 侯亭东南平地，戴 作隙。守敬按： 为璅之误，说见《渠水》篇役水下。亭在今新郑县北，水出亭东南，则出县东北。东注，又屈而南流，径升城东，守敬按：城当在今新郑县东北。又南历烛城西，朱又下衍其字，赵同，戴删。守敬按：城当在今洧川县西北。即郑大夫烛之武邑也。会贞按：烛之武见《左传 僖三十年》。《注》不言七里涧水所入，有脱文，此下当增入黄水三字。水自今新郑县东北，南流入黄河水。又南流注于洧水也。会贞按：今黄水河自新郑县西北，东南流至县东南，入双泊河。
又东南过长社县北。
  </div>
  <div class="pagination">
   <a href="水经注疏_page42.html">
    上一页
   </a>
   <span>
    ...
   </span>
   <a href="水经注疏_page38.html">
    38
   </a>
   <a href="水经注疏_page39.html">
    39
   </a>
   <a href="水经注疏_page40.html">
    40
   </a>
   <a href="水经注疏_page41.html">
    41
   </a>
   <a href="水经注疏_page42.html">
    42
   </a>
   <span class="current-page">
    43
   </span>
   <a href="水经注疏_page44.html">
    44
   </a>
   <a href="水经注疏_page45.html">
    45
   </a>
   <a href="水经注疏_page46.html">
    46
   </a>
   <a href="水经注疏_page47.html">
    47
   </a>
   <a href="水经注疏_page48.html">
    48
   </a>
   <span>
    ...
   </span>
   <a href="水经注疏_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
