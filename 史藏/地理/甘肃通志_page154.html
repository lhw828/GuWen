<!DOCTYPE html>
<html>
 <head>
  <meta charset="utf-8"/>
  <title>
   甘肃通志 - 第 154 页/共 159 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   甘肃通志 - 第 154 页/共 159 页
  </h1>
  <div class="content">
   却昻岐邠泾宁四州八马坊颂碑　垂象者元上昭乎天廏天驷体元者圣下列乎庾人校人骥称其德亦已远矣愿言马之志曾有意乎粤若乾道为良坤元利牝驹从渥水骏发中庐屈产贵其能鸣雁门多其美脊岂止宗生冀北功施汧西而已哉自相士运其天机孙阳明其骨性夫賛涖其前后许卫评其色毛悲伐任其股膺寒管议其唇齿麻朝訿其颊颏女厉辨其目眸昔轩辕得之过寒门穆满得之游昆仑周王得之平东邻汉帝得之定西秦我髙祖得之四方至我开元得之五辂备敢问毛虫三百六十其谁力多于是乎夏殷以还经传莫纪周制廏马始颁厥官凡十二闲马三千四百五十六始皇吞并宇内六万骑之国马尽归秦汉武大脩甲兵崇饬战马至四十万匹是多乎哉自魏及隋天下骚动劳疲死转数不足徴我有唐之新造国也于赤岸泽仅得牝牡三千匹命太仆张万岁傍陇右驯字之四十年间孳息成七十万六十匹属张氏替职圉师败官马之教駣日失其序逮开元初惟得二十四万匹至十九年复成四十四万匹今之盈缩亦不甚过上耕籍之明年命我邠公典斯马政公齐其饮食视其良驽廥刍庌凉网恶去害天子以公有伯翳宜生之德爰锡土田日防圉养之功真堪宰相即召公入掌三事外司百揆调餁鼎实缉熙帝繇夷吾果理于髙徯咎单谌畅于伊尹帝曰若予邠之后亮采惠畴佥曰元祐帝曰俞咨祐汝作小司空兼孜牧圉李公言成允令才实允宗恪居本朝能率大戞载习载步□之秣之疏秽镇浮受剂听讼匪烧匪剔斯马斯材荷天之宠未可涯也判官尚乘奉御长孙朂寿安尉贺兰弼华隂主簿常冀并心悬规镜家韫赐书投刃靡全应机立断侣昌门之骖乘行翼圣僊偕子况之能官坐登卿相有原迓浦非大而何雅所谓恺悌君子干禄恺悌信矣先是国家以岐山近甸土晚寒宁州壤甘泾水流恶泽茂丰草地平鲜原当古公走马之郊接非子犬丘之野度其四境分署八坊其五在岐其余在三郡保乐第一蘓忠主之甘露第二刘义尸之南普润第三田敬董之北普润第四邵业监之岐阳第五李行守之太平第六马庆尹之宜禄第七曾叡领之安定第八李仙正之八人者或折冲御侮或果毅娴兵射御不违始终惟一又命朝散大夫都苑总监韦绩总以统之韦公敢行利物克壮远猷悉心效官尽瘁事国口授诸吏躬亲百为攻特执驹禁驱防抚龢趣马慰荐扈人陈损益以示其方明赏罚以防其慢立封凖以程其课均众寡以节其宜告之以畏威申之以诱掖曰善而筐□而璎纕除而兹翦而葢偕当循尔职制无使我马元黄抱公絶私匪怒伊教君子曰韦公之下如此欲辞福禄得乎人从话言马赖调豢将蕃其类必谨其初故春祭房星尊祖也夏祭先牧尚养也秋祭马社敬乘也冬祭马步存神也然后时其出入侦其肥羸一其种性殊其皁枥旌别淑慝无相夺伦试言夫名且曰献状其名则汗血山子桃骖绿耳金喙腾黄驺吾吉光蒲梢啓服野糜娥鹿白蚁鸡斯蜚鸿母儿遗风腰褭兹白鐡离项王之骓符主之騧桓氏之骢晋侯之駮魏公絶影唐国骕骦刘之的颅吕之赤兎其状则八尺之防七尺之騋六尺之駮三尺之果下文臂花肩隂唇白颠握蜿作足昆蹄素悬缟形如练紫目如电有防有騱有有驠隲騇异羣骊騵亦分散如摛锦聚若屯云若廼审其容貌观其尾鬛司其正骨鉴其回毛膺为宜桀肘为咸阳干为茀方背为阏光水火又明城郭又张逸跃翘陆防局顾陞巚龁草降阿饮沱骙而翔馺而走如龙如彪或寝或吪骉至特立仰鸣俯喷威仪变态不可谈羣田事既昭军容大备有马如此何忧乎兵由是判官长上果毅都尉成公雅贞尹承顺兼诸寮吏及四郡齐人八方长戸因杂然相与谋曰天子亭育我邠公覆露我李公司牧我韦公噢休我君臣同德其利溥哉若不毛举数事指牧大较虽圉之后将不食其余且保乐者隋石门马坊也其旧制偪狭多歴年所栋折榱摧隤墙填堑甘露先置在九成苑外土良荐美不逮苑中今兹数公得请于帝有诏令新保乐徙甘露所云剏葺许用正钱今则量抽掌闲供饲国马数内商纳其资课回给工人计一岁省库钱七百贯有竒以约财禆国其利一也甲令曰诸坊马每年四月十一日停料野放今则以三月中阳崖坟盈春草先长使停稾谷俾逐川原计一岁减菽粟四千石箕杆三万圉徯来年之用以随时预蓄其利二也八坊营田一千二百三十余顷析置十屯密迩农家悦来租垦王在京邑则税其生刍天旋洛师乃藏厥嘉实岁中收贮二万五千石新蒸倍之以安甿尽地其利三也又缘马所须羁绊翦刷鬴镬畚箒油药灌劀之物乂疀涤除之器比年皆旁劳州县长度公钱诛求无时不给其用寖以承弊人多惧忧今则权差夫丁率自采造成二万六千五百三十石升枚具岁中省百姓供费三千贯以柅烦激惰其利四也内廏马每年有瘠者病者老者疲者择其不任者以颁诸坊则必餧之艾之行之节之俟其跳梁俟其充腯而后入之以内癯起废其利五也是五者有仁人焉有正政焉何独师古始为成宪则知从邠公之教可以阜从李公之法可以经从三判官之干蛊可以事事无留从韦公之□防可以孜孜不怠古者有劳于国则纪之有功于人亦纪之里克赋在坰之颂燕公篆监收之作吾从二史臣之后安敢坠于斯文其词曰天生乘玉兮德山陵泽马于阜兮屡惟休至徴君命臣力兮庶绩其凝八坊载就兮毕来斯升岐山之下兮田畴好泾水之将兮多媺草缭垣墉兮积刍稾天马来兮从东道羣紫鷰兮骈绿蛇骨象竒兮归帝家毛御风兮蹄践雪举籋云兮低喷沙既伯既祷兮无灾害有駜有容兮真沛艾缟身朱鬛兮又白颠睨影长鸣兮声造天今安匹兮龙为友吾君驭兮夀千年
　　宋范仲淹宁州狄梁公庙记　天地闭孰将辟焉日月蚀孰将廓焉大厦仆孰将起焉神器坠孰将举焉岩岩乎克当其任者惟梁公之伟欤公讳仁杰字懐英太原人也祖宗髙烈本传在矣公为子极于孝为臣极于忠忠孝之外掲如日月者敢歌于庙中公尝赴并州掾过太行山顾瞻河阳见白云孤飞曰吾亲在其下久而不能去左右为之感动诗有陟岵陟屺伤君子于役弗忘其亲之深吁嗟乎孝之至也忠之所由生乎公尝以同府掾当使絶域其母老疾公谓之曰奈何重太夫人万里之忧诣长史府请代行时长史司马方眦睚不协感公之义欢如平生吁嗟乎与人交而先其忧况君臣之际乎公为大理丞决诸道滞狱万七千人天下服其平武卫将军权善才坐伐昭陵栢髙宗命戮之公抗奏不却上怒曰彼致我不孝左右瞩公令出公前曰陛下以一树而杀一将军张释之所谓假有盗长陵一抔土则将何法以加之臣岂敢奉诏陷陛下于不道帝意解善才得恕死吁嗟乎执法之官患在少恩公独爱君以仁何所存之远乎髙宗幸汾阳宫道出妬女祠下彼俗谓盛服过者必有风雷之灾并州发数万人别开御道公为知顿使曰天子之行风伯清尘雨师洒道彼何害哉遽命罢其役又公为江南巡检使奏毁淫祠千七百所所存惟夏禹泰伯季子伍员四庙曰安使无功血食以乱明哲之祠乎吁嗟乎神犹正之而况于人乎公为宁州刺史能抚诸夏郡人纪之碑及迁豫州会越王乱后缘坐七百人籍没者五千口有使促行刑公缓之密表以闻曰臣言似理逆人不言则伤陛下好生之意既成复毁意不能定彼咸非本心惟陛下矜焉有诏贷死流于丰州道过宁州之旧治父老迎而劳之曰我狄使君活汝辈耶相携哭于碑下斋三日而去吁嗟乎古谓民之父母如公则过焉斯人也死而生之岂父母之能乎时宰相张光辅率师平越卒之乱将士贪暴公拒之不应光辅怒曰州将忽元帅耶对曰公以三十万众除一乱臣彼胁从辈闻王师来弃城而降者万计公纵暴兵杀降以为功使无辜之人肝脑涂地如得上方斩马剑加于君颈虽死无恨光辅不能屈奏公不逊左迁复州刺史吁嗟乎孟氏有言威武不能屈是为大丈夫其公之谓乎公为地官侍郎同凤阁鸾台平章事为来俊臣诬搆下狱公曰大周革命万物维新唐室旧臣甘从诛戮因家人告变得免死贬彭泽令狱吏尝抑公诬引杨执柔公曰天乎吾何能为以首触柱流血被靣彼惧而谢焉吁嗟乎陷穽之中不义不为况庙堂之上乎契丹陷冀州起公为魏州刺史以御焉时河朔震动咸驱民保郛郭公至下令曰百姓复尔业冦来吾自当之敌闻风而退魏人为之立碑未几入相请罢戍疎勒等四镇以肥中国又请罢安东以息江南之馈输识者韪之北兵再冦赵定间公出为河北道元帅敌退就命公为安抚大使前为敌人所胁从者咸逃散山谷公请曲赦河北诸州以安反侧朝廷从之吁嗟乎四方之事知无不为岂虚尚清谈而已乎公在相日中宗幽房陵则天欲立武三思为储嗣一日问羣臣可否众皆称贺公退而不答则天日无乃有异议乎对曰有之昨陛下命三思募武士岁时之间得数百人及命庐陵王代之方数日之间应者十倍臣知人心未厌唐德则天怒令防出又一日则天谓公曰我梦双陆不胜者何对曰双陆不胜宫中无子也复命防出又一日则天有疾公入问阁中则天曰我梦鹦鹉双趐折者何对曰武者陛下之姓相王庐陵王则陛下之羽翼也是可折乎时三思在侧怒发赤色则天以公屡言不夺一旦感悟遣中使密诏庐陵王矫衣而入人无知者乃召公坐于帘外而问曰我欲立三思羣臣无不可者惟俟公一言从之则与卿长保富贵不从则无复得与卿相见矣公从容对曰太子天下之本本一摇而天下动陛下岂以一心之欲轻天下之动哉太宗百战取天下授之子孙三思何与焉昔髙宗寝疾令陛下权亲军国陛下奄有神器数十年又将以三思为后如天下何且姑与母孰亲子与侄孰近立庐陵王则陛下万岁后享唐之血食立三思则宗庙无祔姑之礼臣不敢爱死以奉制陛下其图焉则天感泣褰帘使庐陵王拜公而谓曰今日国老与汝天子公哭仆地则天命左右起之拊公背曰岂朕之臣社稷之臣也已而奏曰还宫无仪孰为太子复置庐陵王于龙门备礼以迎中外大悦吁嗟乎定天下之业断天下之疑其至诚如神雷霆之威不得而变乎则天尝命公择人公曰欲何为曰可为将相者公曰如求文章则今宰相李峤蘓味道足矣岂文士龌龊思得竒才以成天下之务乎曰此朕之心也公曰荆州长史张柬之真宰相才诚老矣一朝用之尚能竭其心乃召拜洛州司马他日又问人于公对曰臣前言张柬之虽迁洛州犹未用焉改秋官侍郎及召为相果能诛张易之辈返正中宗复则天为皇太后吁嗟乎薄文华重才实其知人之深乎又尝引拔桓彦范敬晖姚元崇等至公卿者数十人公之勲德不可殚论有议论数十万言李邕载之别传论者谓松栢不夭金石不柔受于天焉公为大理丞抗天子而不屈在豫州日拒元帅而不下及居相位果能复废主以正天下之本岂非刚正之气出乎诚性见于事业时优游缙绅之中颠而不扶危而不持者亦何以哉仲淹谒公之祠而述焉且系之曰商有三仁弗救其灭汉有四皓正于未夺呜呼武暴如火李寒如灰何心不随何力可回我公哀伤拯天之亡逆长风而孤鶱遡大川以独航金可革公不可革孰为乎刚地可动公不可动孰为乎方一朝感通羣隂披攘天子既臣而皇天下既周而唐七世发灵万年垂光噫非天下之至诚其孰能当
　　张载大顺城碑　记曰兵久不用文脩武纵天警我宋羗蠢而动恃地之彊谓兵之众傲侮中原如抚而弄天子曰嘻是不可舍养奸纵残何以令下讲谟于朝讲兵于野鍖刑斧诛选付能者皇皇范侯开府于庆北方之师坐立以听公曰彼羗地武兵劲我士未练宜勿与竞当避其彊徐以计胜吾视塞口有田其中贼骑未近卯横午纵余欲连壁以御其冲保兵储粮以俟其穷将吏曹掾军师走卒交口同辞乐賛公命月良日吉将奋其旅出卒于营出器于府出币于帑出粮于庾公曰戒哉无败我举汝砺汝戈汝凿汝斧汝干汝诛汝勤汝与既戒既严遂及城所索木箕土编绳奋杵敌骑之来百十其伍自朝及晨众积我倍公曰无哗是亦何害彼奸我乘及我未备势虽不敌吾有以恃爰募强弩其众累百依城而阵以坚以格戒曰谨之无鬭以力去则勿追罢我以役贼之逼城伤死无数莫大我加因溃而骛公曰可矣我功汝全无怠无遽城之惟坚劳不累曰池埤以完深以如泉岿焉如山百万雄师莫可以前公曰济矣吾议其旋择士以守释民而迁书劳赏才以敛以筵图列而上荐闻于天天子曰嗟我嘉汝贤锡号大顺因名其川于金于汤保之万年
　　陶谷王母宫碑记　祭法曰法施于人则祀之辨方之为法制也不亦大哉神有所职足以垂训者孰可阙焉按尔雅觚竹北戸西王日下谓之四荒王母事迹其来久矣名载方防理非语恠西周受命之四世有君曰穆王享国五十载乘八骏宴瑶池捧王母之觞乃歌黄竹西汉受命之四世有君曰武帝享国亦五十载期七夕会甘泉降王母之驾遂荐仙桃周穆之观西极也濯马潼饮鹄血践巨搜之国乃升弇山故汲冡有穆天子传汉武之祷灵境也祀雍畤幸朝那立飞廉之馆以望圃故乐章有上之回曲呜呼湘灵鼔瑟虞舜二妃也黄姑有星天河织女也或楚词所传或巫咸所记犹能编祀典配严祠箫鼓豆笾预四时之享牺牲玉帛陪百神之祭岂若王母为九光圣媛统三清上真佩分景之玉剑纳瑶琼之凤舄八琅仙璈以节乐九色班驎而在驭啸咏则海神鼓舞指顾则岳灵奔走辅五帝于金阙较三官于綘河位冠上宫福流下土则回中有王母之庙非不经也年祀寖远栋宇隳壊坛欹杏朽蔽荆棘于荒庭井废禽亡噪乌鸢于古垒物不终否崇之在人太师清河公受脤建牙三临安定军功政事纪在旂常是邦也压泾水之上游控西羗之右地土宜菽麦俗习骑射抚之有道则风能偃草驭之非理则水亦覆舟中权失政不可一日而处矧三镇乎岁戊辰春二月公介圭入觐天子设庭燎以延之奏肆夏以宠之临轩絶席以绥懐大辂繁缨而锡命礼成三接诏还旧镇公既旋所理来谒灵庙斋庄有感肸蠁如答申命主者鸠工缮脩薙蔓草于庭除封植嘉树易頺檐于廊庑缔搆宏材丹青尽饰于天姿黼藻增严于羽帐云生画栋如瞻西土之遥水阅长川若讶东溟之浅容卫既肃精诚在兹何须玉女投壶望明星于太华瑶姬感梦洒暮雨于阳台合徴防妇之辞庶尽上真之美谷也学非博古才不逮时论思谬冠于词臣叙事敢逾于实录久直金銮之殿视草无功强窥朱雀之窗偷桃知愧颂曰昆仑之墟崦嵫之下戴胜蓬发虎豹为伍是耶非耶怪哉王母丹台命驾七夕为期云軿凤辇剑佩光辉倩兮盼兮穆若仙姿宅元都兮如彼降汉宫兮若是奚灵圣之多端骇变化之神异考山经与竹书故两留于前事山之巅兮水之奠玉斝兮荐金徽白云零落归何处黄竹摧残无一枝抚弇山之旧石纪泾水之仙祠
　　元潘昻霄穷河源记　河源在吐蕃朶甘斯西鄙有泉百余或潦水沮洳涣散方可七八十里且泥弱不胜人迹近观弗克傍立髙山下视灿若列星以故名鄂端诺尔译言星宿海也羣流奔湍近五七里滙二巨泽名鄂楞诺尔自西徂东连属吞噬广轮马行一日程迤逦东骛成川号齐必勒河二三日程水西南来名伊尔齐合齐必勒三四日程水南来名呼兰又水东南来名伊拉齐合流入齐必勒其流寖大始名黄河然水清人可涉又一二日岐裂八九股名伊逊鄂罗木译言九渡通广六七里马亦可渡又四五日程水浑浊土人抱革囊乘马过之民聚部落纠集木干象舟傅毛革以济仅容两人继是两山岐束广可一里二里或半里深莫测矣朶甘斯东北鄙有大雪山名伊拉玛博啰　其山最髙译言腾格哩哈达即昆仑也山腹至顶皆雪冬夏不消土人言远年成氷六月见之自八九股水至昆仑行二十六日程河行昆仑南半日程既又四五日程至地名库济及克特二地相属又三日地名哈喇伯勒齐尔四达之冲也多冦盗有官兵镇防昆仑迤西人简少多处山南山皆不穹峻水亦散漫兽有犛牛野马狼狍羱羊之其东山益髙地亦渐下岸狭隘有狐可一跃而越之处行五六日程有水西南来名纳琳哈喇译言细黄河也又两日程水南来名竒尔穆苏二水合流入河河北行转西至昆仑北二日程地水过之北流少东又北流入河半月程至归德州地名必齐勒始有州治官府州河州置司吐蕃等处宣慰司所辖又四五日程至积石州即禹贡积石云
　　明徐兰镇远桥记　维明既受命威德远加道通西域兰州古属金城郡距河为城河故有津控扼冲要洪武四年宋国公奉命西征守御指挥佥事赵祥去城西一里许造浮桥以济师师还遂撤弗用又四年魏国公帅师定地置西凉西宁庄浪诸卫仍去城西约十里造桥以通往来给馈饷因而弗革名曰镇远然河流悍急堤壖弗固咸谓非久远计又十年兰州卫指挥相城西北河水少缓拟改置桥近且易守询诸父老以为古之金城闗在焉谋诸同僚佥以为允某月某日图上形势陜西都指挥使转闻制若曰可爰于六月内鸠工明年春二月氷解斋袚率僚属防祀于神协心齐力某日桥成士民咸请文以纪成绩按汉史赵充国初击西羗遣三校啣枚夜渡即营阵以防冲突时则桥未造也逮上方畧其一以为治道桥以制西域信威千里从枕席上过师是桥之利涉自古而然今祗承上命屏翰藩维乃能以古良将自期躬督吏士决意改作造舟二十有八常用二十有五河涨则用其余以广之毎舟相去一丈五尺上流定以石鼈如舟上加板栏楯两旁以卫行者桥南北岸各树鐡柱一木柱六系鐡锁大绳贯桥令相属随波升降帖若坦途桥之南去城八十歩新筑小城延袤数丈中置门以诘行旅城上建楼东偏剏公廨凡若干桥门西偏剏祠宇以奉河神桥之北因山为城延袤百余丈东西置门悉建楼其上又剏寿亭侯祠制度一一各适其宜嗟夫大河沄沄天险莫逾舟梁横亘径接康衢栋宇翚飞照耀丹碧雉堞环缭隠约蔽亏诚边徼要津千古之伟观也诸葛武侯有曰治世以大德不以小惠若斯桥者其可谓上昭圣天子威德下以康济斯人者乎夫善作者必借夫善继善始者必赖夫善终若是桥也谘谋之详审规度之宏深财用之完美将事之勤恪作始之善谋蔑以加矣岁月滋久风水撼顿葺理敝漏必赖后人承继之重敢因士民之请为之纪其始末俾锓于石以垂不朽庶嗣事者之有所徴焉
　　黄谏兰州卫哨马营记　正统十二年四月初六日丁酉都阃李公奉命筑哨马营堡于河北大岔口越十有四日工完二十又二日癸丑大合卫县之官属将校熊罴之士及邑人之老稚以落之军民和会阗郭溢郛既卒事其邑之官僚士庶咸以此为御边之重务不可不纪其岁月乃致书于予请为之记予邑人也既受命不敢辞其词曰粤维臯兰乃古金城郡西控大河素称雄镇大河之北有山嵲嶫环卫列峙下瞰广川既平且旷通乎絶塞不毛之地介乎西境大夏之墟迢递绵邈来通斯邑冦贼往来必经乎是然其形势险隘允为阨塞圣天子在位之十年以是为重镇命公守此单车来临遂相其土地用是规画逮次年之冬请于朝今年春申命陜西藩臬之司乃往偕公相其地宜集工庀材经之营之人皆乐趋不曰而就崇墉接汉髙垒连云边备以固邑居以宁控扼险要束制咽喉斯为重事大莫是举天子之武惟公是布天子之文惟公是宣山势巍巍河流浑浑天子万年邦国永安乃伐山石刻之日月尚俾来者知作之所始
　　娄谦平凉利民渠记　陜之平凉郡治东抵泾州有平衍壤地广袤数百里而泾河之水实经流其间引以津灌则土田膏液年谷可拟丰登尚何熯旱之足恤乎特图志所载故无渠埭而居人习以成俗举目前浈阏之水则信其奔流置为弃物凡有播种岁率仰给于天天雨及时则坐享有年一遇魃虐流行则计无所施不但距河入深之地不霑其利虽夹河两岸之间亦不防余波之润局蹙告灾之外惟束手待毙而已歴千百载间竟无兴念于此而倡之者成化甲辰岁夏秋不雨属岁大祲侍御史中丞南舒郑公时实受简命重托镇抚关中尝符移六道周诹民隐兴堰淢以佐耕至冬会卭僰有警告变日急上命版曹亚卿妫川李公衍畀以节之寄越今年乙巳春推毂入境内即檄龥守臣疏决河渠以劝农事其弭灾兴利之心葢与中丞公不谋而自同也佥宪阳城李君经分道关西首以所部平凉之地论列请命二公曰急图之勿后也宪使延平罗君明时与闻之亦力賛兴事维时李君续食平凉敦琢官属荒度土功适郡之豪右强梁龃龉百出君则不暇顾恤毅然调役属工始自府治城北瀹暖泉以灌蔬圃而官民赖之继分引泾水五里铺至东二十里铺为一渠杨家磨抵四十里铺为四渠袁家庄至七十里铺为二渠迤东至九十里铺北引泾水一渠南引金龙池白水驿河二渠合流花家庄东行三十里逾平凉境连亘开一大渠又流四十里抵泾州城西会汭入泾官路之南渠不可通乃疏百泉王村等沟析为七渠泾河之北河岸渐髙又疏金池瓦窰等沟析为六渠州城西引汭水帮城北析东山下防注附郭田园独令成渠汭迤西至崇信县界散引河子楮家等沟别为一十一沟州城之东地髙河下难于筑堰南山者引木家沟至范家沟作一十五渠北山者引路家沟至白水沟作为一十一渠合而计之以渠则六十有二以道里几二百里许以溉田则三千顷有竒也渠之制深十五六尺浅者亦居其五之四广六七尺窄者亦居其三之二长短大率不齐惟视水力所至故不限于丈尺也渠当路衢则就渠身土剜通为梁以便行旅又揵石刋木架水槽以接不通垒堰坝以固河防始事于是岁三月之朔民欢趋之百日而告成部吏工匠皆无所预惟拱手以受李君成算而已未几亚卿公按节平凉因命之曰利民渠于是渠水衍溢土脉渐渍来牟获收成之望秋田遂长养之天其功甚大而费则省使非亚卿中丞发端开示于前宪使君怂慂于成则李君规抚综理之密亦将遏佚而弗章矣又况穹壤间利民盛事秘久不发必有神物以防防之者失此机会抑不知当几何出以建万年无穷之泽也有司砻石请记其事予惟此渠之功州郡利戸与凡往来目击之人固已颂而歌之宜不待记而显且二公当此兵殣之日分阃镇静决防如流非独烽堠烟消边徼安堵而八郡垂亡所赖以全活者动以万众水利之兴又特其一事也姑以志其本末以告后之长民者使知成之不易如此相与维持而增葺之是固二公之心抑亦罗君李君之志也遂书为记
　　王华甘肃行太仆寺记　甘肃古河西诸郡地交戎虏之区距京师数千里至明洪武二十四年始置行都司于此以甘肃诸卫所三十年复建行太仆寺设官以综理马政而诸卫所亦焉然官之名位视京秩虽同而力势反出连帅郡守下故士之勇于功名者率不乐居是职至或以老疾弃去由是视廨宇如逆旅之视邸舍不特人无固志政亦因之以弛人与政而交病其来非一日矣孰肯以补敝兴废为己任哉治八年皇上明见万里知马政之弛由于官之不举其职特诏所司慎选材贤以居而廷章田美遂以治襄阳干州有声获与简擢适都宪周公按节于兹宣上德以柔远人严宪度以贞百辟脩戎政靖夷鲁以安固疆圉抚治之暇询视寺署见其栋宇摧压垣墉颓圮心甚病之遂慨然以脩建为己任廼会计公私羡利贸羣材召众工易朽敝以坚良治残毁为完固其中为前堂五间后亦如之其左为主簿防三间右亦如之为廊房翼于东西者各五间为重门蔽于其前者各三间并脩葺廨舍之可依栖者总计其成共五十余间外内周匝公私辑宁由是官有常宇吏有定居不特数十年之废坠至是聿兴而昔之弛政亦因之毕举人与政而交理固都宪公经营谋度之功而董功役按度程以迄于成田美则尤有劳焉公昔旬宣于浙于汴汴浙人至于今思之不置顾予亦浙人而廷章昔为御史与予比邻相知复稔义不容虚其请遂为记之
　　杨一清巡抚陜西都察院题名碑　今天下藩省重地朝廷勅遣内台重臣以临涖之谓之巡抚巡抚之职凡有司政务若钱谷士马若刑名若赋役农桑水利之悉听剸裁文臣自方伯监司武臣自连帅偏裨而下咸奉法令遵受约束事有益于兵民得承制以便宜从事不拘文法焉可谓重矣陜西古称秦中天府四塞之国内领八郡绵亘数千里北接沙漠西控羗戎为四方根本枢要之地若延绥宁夏甘肃三镇虽俱宿重兵各有内外重臣仗节握符开府其地然馈饷供亿率仰给内郡至于屯戍之兵统领之将多自陜西调遣三镇不得专焉是其为任又非他省巡抚比矣凡巡抚阙人吏部请于上于廷臣及方岳中举才行素著者二人以闻而亲简其一用之比岁陜西巡抚阙人则又多自他省巡抚有勲绩负时望者改命而来葢难之也治戊午都察院右副都御史汝南熊公自巡抚山东移镇于兹顾瞻行台宏丽靓深稽阅庶务察凡所以安内全外者规画井井纎细备具叹曰前任经理之功大矣求其名位世次之详不可悉得爰命有司稽之籍牒询之父老砻贞石将刻之乃进提学副使杨一清而属之以文惟防事有石题名有记非古也而后世行之于政治不为无助列贤不肖有劝戒之义焉识寛猛弛张繁简先后得损益之宜焉邦人之去思士林之仰止率于是乎在而岂徒哉按陜西巡抚宣德间吉水罗公汝敬以工部侍郎始受兹任自罗公而下所及知者凡二十一人或以惠爱闻或以风力显或以讨叛树勲烈或以脩筑城堑疏通水利着劳效进位尚书者已十二人位兼保傅者五人为冡宰者一人为大司马者三人而今在朝者方来所进固未涯也其无闻于世者才一二人尔呜呼可谓盛哉夫惟天下之重地当用天下之正人夫惟天下之正人斯受天下之重任之数公者咸以正人被简擢临重地其卒当天下之重任而有余力也宜矣继自今巡抚于兹者宜何如绍承之哉国家设郡县以统民设卫所以统兵虑其不职也而领之以三司复虑三司之不职也而纠之以巡按又以巡按岁代不常且官有常职未免为文法所制势有所格柄有所不专于是乎有巡抚都御史之设焉今之民与兵皆创伤困惫之余愁苦之状有不忍言者郡县不能为之所望之三司三司不能为之所望之巡按又望之巡抚至巡抚则止矣巡抚不能为之所民将复谁望哉故为巡抚者知为朝廷爱养兵民而已政有为民病者我得而厘之事有为民利者我得而兴之诸司百执事有剥民财穷民力残民肌体以行若私者我得而除之宿奸钜盗慿借以逞为民大蠧者我得而发之坐一堂之上有兵有刑有挺有刅有斧有华衮有阳春有霜雪其未来也以无心待之其已来也以至公将之不诡不随不矫不亢不挠不夺为之在我者尽吾心焉而毁誉荣辱成败利钝皆有所不计呜呼为巡抚者不当如是耶抑此皆数公所常行而已效焉者余将致忠告于后来意无出此故承熊公命于题名之石极言之公名翀字腾霄举己丑进士起县令为御史歴山西按察使进擢都宪好善恶恶出于天性刮奸剔蠧风采凛然义所当为不遗余力其树立卓卓他自有述之者兹不及致详云
　　王宁穷汭记　汭水纪于禹贡广韵汭音儒説文汭从水从内训曰两水合流之谓也又曰小水入大水之名质其实雍豫二州有专名之者有通名之者专名者以义也通名者以也以通名如会于渭汭东过洛汭是也葢渭自鸟防而东逝泾出笄头而北来二水至髙陵而滙于河经龙门东注豫州洛由熊耳东北入河既皆小水入大水且两流合为一以故不曰泾渭而曰渭汭不曰河洛而曰洛汭由是推之则凡诸州之水于是者皆不拘于定名而得通称为汭也以义专名者泾属渭汭是也汭在华亭城东三里乃两水合流而其北源西出小陇山之马峡俗呼北河南源西出陇山之仙姑峪俗呼南河北河环朝那山前葢山有古朝那王庙其西北有湫东去县东三里而别称为雨山南源环王母山山巅有古王母宫东去四里别称为仪山俗呼为回头山仪州实以是名也仪雨两山南北对峙豁开如门故两水合而东流名之曰汭也又二水交流而下亦专名为汭也汭滙为深潭潭名合水水之北岸一台髙广平夷荆榛瓦砾错杂相传为禹王庙也北陟两山之巅遥见东南隐隐峯峦侵入太虚陇州吴山也沿汭峡石三十里皆断崖摧壁神禹疏凿之迹也峡行十五里南堧有女神之庙扁曰坻汭元君土人呼底茹娘娘汭读为茹茹孺同音庙东十五里至石堡汭北受柴邸水源出朝那湫山之阳而隂即为泾水又东五里至安口岘牛心山南受武村水汭至是益大北有断万山自马铺岭柴邸而来南有五马山自石柜寺武村而至两壁削立巉嵓百仞束汭于中雪浪湍激经行五里为屯城唐李元谅屯兵扼吐蕃者也屯东为崇信川汭水益大深不可渉湍不可乱行旅皆袒而济又东三十里北过崇信县城崇信人曰汭水绕北又东七十里东过泾州过回山乃属于泾治戊午督学宪副虎谷王公按泾州试诸生竣乃涉水登王母宫宁从行王公东眺曰北流而浊者何水乎宁对曰泾也南流而清者何水乎宁对曰汭也公曰是禹贡雍州属泾之汭乎周职方其川泾汭乎昔公刘有汭鞠之即吾过豳西行三十里涉一大河北入泾是何名乎宁曰灵台之达溪也公曰朱子注汭鞠之即曰豳地日广也试且广求之斯地有百泉乎宁曰去华亭西北三十五里山朝那湫隂有泉百余为泾源乃百泉也有溥原乎宁曰亭口灵台之西汧阳陇州之北华亭龙门之东有广原唐尉迟敬德破突厥郭子仪破吐蕃之西原也李元谅开美田千顷号曰良原今为溥润原公又曰此与吴山南北乎宁曰正相南北公曰必兹西去百里外有两水合流者始可谓之汭矣若其穷之乎宁计华亭至泾程一百三十五里果符公言还白之公曰朱子注诗言汭水出吴山西北者以名山而志名水穷源泝流也今遂谓出陇州东入于泾今陇水乃汧入渭去泾远矣且将置溥原于何地乎
　　管律鐡柱泉记　去花马池之西南兴武营之东南小盐池之东北均九十里交防之处有水甘冽是为鐡柱泉日饮数万骑弗涸左右数百里又皆沃壤可耕之地北虏入冦往返必饮于兹而散掠灵夏长驱平巩实自兹始以其婴是患也委沃壤为旷土者百七十年矣嘉靖十五年丙申都察院左都御史兼兵部左侍郎松石刘公奉天子命制三边军务乃躬涉诸边意在悉关隘之夷险城砦之虚实兵马之强弱道路之缓急而画御戎之防以授诸将是故霜行藿食弗避厥劳至鐡柱泉驻瞻移时喟然谕诸将曰御戎其在兹矣可城之使虏絶饮固不战自惫何前哲弗于是是图哉维时巡抚宁夏右副都御史字川张公谋与公协乃力襄之即年秋七月内申按察佥事谭大夫訚度垣墉量髙厚计丈尺镇守总兵官都督王効率师徒具桢干从畚锸人乐趋事竞効乃力越八月丁酉城成环四里许髙四寻有竒而厚如之城以卫泉隍以卫城工图永坚百七十年要害必争之地一旦成巨防矣置兵千五兼募土人守之设官操驭皆检其才且能者虑风雨不蔽之患则给屋以居之因地之利而利则给田以耕之草莱辟禾黍茂孳畜蕃弃于百七十年者一旦大有资矣其廨宇仓无一不备宏纲细节无一不举又肇来者无穷之益是皆出于公之卓识特见而能乎人所未能今年丁酉去兹泉南百里许亘东西为墙堑于所谓梁家泉者亦城之重关叠险御暴之计益密矣借虏骋骄亡忌入境骑不得饮进则为新边所扼退则为大边所邀天授之矣用是以息中原之扰休番戍之兵寛馈饷之役功在社稷与黄河贺兰实相悠久公之功谓有纪极哉松石名天和湖南麻城人字川名文魁中州兰阳人俱正德戊辰进士谭訚西蜀蓬溪人正德辛未进士王効陜西榆林人正德丁丑武举法得备书
　　胡缵宗卦台记　成纪之北约三十里曰三阳川其西北隅有台焉羲皇画卦处也夫成纪故地名也汉为郡唐为州宋为军国朝亦为州然自晋至南北朝与雍州并称焉陇坻亘于东朱圉雄于西嶓冡屏于前空峒望于后汉起于南渭衍于北乃生羲圣而三阳则渭河纳陇河处也今为三阳里三阳云者朝阳啓明其台光莹太阳中天其台宣朗夕阳返照其台腾射卦山俨于南长山负于北龙马山集于西尉迟峡约于东承渭于上流而资沃纳陇于下流而纳汚故是台也前揖卦山卦山若屏若拱后俯龙马山龙马山若围若掎渭水环乎其北周道脩乎其南而卦山自西倾南蜿蜒随引漳而来未至三阳之东南而止于其止也突出一小山其出如维其止如竚自上视之如缀珠自下视之如充纩髙可若干丈广可若干亩其台层起俯视之如台之出其周壁立仰视之如台之升故今谓之卦台龙马山自西倾北迤逦约渭截陇而来至三阳之西北而止于其既止也循渭之濵若啓轩开襟纳台然者而台与龙马山若相连而实不相连也葢界以渭矣渭水自陇西首阳县鸟防山东流经襄武防道冀三县乃受荆泉诸水出岑峡迳新阳川自西循北迳东沿洄台下其谿才容其流而两岸皆濵山其水若为台环抱然者前有新阳下城下瞰新阳川后有番城下瞰三阳川故登台而望之视卦山若却若顾视龙马山若抱若倚视渭水若环若带视新阳川若吞若吐视三阳川若沉若浮视陇水若引视长山若附故二山一水之间其台若坐若盘而羲皇观天察地于此画卦于此也岂天设此以啓其神哉抑地因此以兆其灵哉夫岂偶然哉嗟夫岷江之源也嶓冡汉之源也鸟防渭之源也河出于昆仑扬于积石也洮出于西倾也陇出于陇首也则西北水流皆自陇而之东南支委繁衍不有渊源耶是羲圣之所以毓而卦爻之所以画也郡人相传台有羲皇遗画着雪即融今之无验葢居人见诸田畦界址横直层列卦山之麓有于画雪将融而形益彰遂指以为先圣灵迹不知羲皇天生大圣也务骇人视听而遗是迹示人以黎丘之幻耶抑岂居人仰瞻圣皇不欲见其遗台荆棘而互为相传耶赵锦陜西行都指挥使司记　仰惟我高皇帝混一区宇稽古建官分理四海内而诸藩外而诸边各设都指挥使司以统领卫所御侮防奸之任虽均而辑戎固圉之责尤重也惟兹甘肃古雍州河西之域据三秦之上流控全陜之阸塞因以陜西行都指挥使司建焉嘉靖甲辰春平阳李子忠奉命来视司篆于凡政之者厘之利者与之朞月之间焕然振举暇与同僚宁夏黄子绮西安夏子继武言及名宦因喟然曰先达仕兹者多矣善不善皆吾辈师也何姓氏之不载而漫无所稽耶于是砻石以题名记请予惟西北之边有九全陜实当其三而甘肃又为闗陇重地东有金城之固西有玉闗之严南有祁连之屏翰北有合黎之拱防辖甘凉山永肃镇西宁庄浪十五卫所之官军抚齐勤防古罕都哈密安定察逊苦峪诸部落之番族近而藩垣四镇远而纲领九边通玉帛于天方列毡庐于疆场黄河黑水青海流沙昆仑崆峒际天极地巍然一大镇也国初以都督重臣临之畀以干城之责付以分阃之隆政令惟其弛张甲兵归其掌握又降以玺书给以关防凡机密重情许其径达至于各卫经歴蔡秉彝张纳等亦防颁勅赐以御寒裘服特示优异圣祖明见万里之外肇建永世宏基渊乎微矣是以上之晋锡骈蕃下之忠义感奋西夷职贡重译来庭属番归心军民乐业过化存神之功效真足以比隆唐虞三代猗欤盛哉爰自成化年来土鲁番酋敢肆悖逆仇袭哈密囘忠顺以西迁侵逼沙逐羗戎而内徙声教虽及乎昧谷藩篱实彻乎炖煌且西海为海冦窃据南山皆番囘环居套贼出没于河湟卫喇特睥睨乎嘉峪千古之金汤始多事矣呜呼玺书责任之专关防奏疏之密不亦废阁也哉虽然文武之道待人后行要亦在乎转移间尔诚能忧时愤敌殚力毕心抚黔黎练士卒足兵食之计脩安攘之规以大义结番夷以至诚安反侧酌古而宜于今拨乱而反之正则大禹之西戎即叙成周之底贡旅将复见于今日矣我圣天子中兴之盛岂不与商髙周宣同光万世也哉若夫虚文塞责徒事纷纭尸位素餐罔知展布祗见日流于敝公议安能逭耶予承乏抚循用是深惧所赖同志二三子以匡厥不逮因述其张本以告夫将来之勒名于兹者抑愚又有説焉昔予行役各边形势险隘颇得其详尝谓京师犹人之腹心也宣大项背也晋蓟东辽肘腋也延宁肢体也甘肃踵足也迩者西北诸边率为贼薮若残元遗孽住牧于宣府之窝穴谙达贼酋屯集于大同之青山济农羣丑盘据于延宁之河套深根固蔕党恶肆凶近又假以收捕海冦迫胁诸番外交内攻奸谋叵测正吾人卧薪尝胆之日也茍或少有怠忽则荣卫滞虚腠理疎弱元气渐耗矣能免腹心之无恙乎是知甘肃一镇寓乎全陜之动静全陜动静系夫云晋之安危云晋安危闗乎天下之治乱庙堂之上必有能建万世治安之长防者而区区远臣宁忍已于言哉因并以为记
　　李梦阳华池杂记　华池古乐蟠县也故城川华池东天子沟夫人洞并故城川防恬斩山堙谷处也今驰道存焉稍东则阳周城也牡丹园华池城东北太和观牡丹园西张将军墓华池城北边路将军名吉宋范仲淹卒也以节死赠将军详见郡志兴阳洞华池西崖也不窋陵庆阳东山傅介子墓西山范仲淹宅今为府库范纯仁遗栋今为府仪门过木鹅池庆阳城凿通河处临川阁鹅池上宋蒋之竒建今废威武楼庆阳北城楼也宋建公刘庙在庆阳其两壁画周三十七王云李子曰余如华池在治乙卯年焉居葢三年云从予游者尉氏左国玑庆阳髙尚志暨其弟尚德华池王祐
　　马理忠节祠碑记　嘉靖间中丞赵公节镇河西下教诸道俾脩举祠事教至西宁兵备宪副李侯报曰兹湟中自汉迄今多柔远殿邦及委身报国人副使欲祠之未敢公曰兹国典匪僭盍举诸宪副得报乃经营因辟地一区为垣门二堂庑碑亭维备乃拟应祀贤报公曰某祠于张掖某地某法不应祀他所拟汉后将军壮侯讳充国赵公彊弩将军乐成侯讳延寿许公伏波将军忠成侯讳援马公平寿敬侯讳训邓公隋卫尉讳权刘公唐平章事幽州都督讳师德娄公宋秦凤经畧使讳韶王公河州团练讳永年髙公陇右节度使讳厚王公明长兴侯讳秉文耿公世袭土官指挥讳南哥李公会宁伯讳英李公合序列正祠指挥使陈治千戸李淳百戸佛元葛防丁显合序列两庑祠依文庙式为木主四位一席春秋致祭宪副得报遂以时禋祀如公言光禄寺卿马理闻而善之曰湟中自汉武使去病开疆至壮侯讨叛用王师屯田其间前后降羌至三万一千二百余人卒全胜以还及老朝廷有四夷大议常与咨谋比卒后思其功德不置图形未央至成帝时尤感事追美召黄门扬雄即图颂焉伏波建议不弃湟中以除羌害讨叛至矢贯其胫桓桓自若卒恩威远孚诸羌咸附又为奏置长吏开导水田劝以耕牧敬侯用恩信结羌得其死力破殱迷唐使诸羌归服威信大行羗俗亲死歌呼不哭比侯殁羌临者日数千人至欲捐生以殉遂家立侯祠恒祷祀焉是皆功德着于中外垂于后世真社稷础楹人臣表模何可訾也乐成下独娄公长者无忝先烈足为后矩其次长兴诸贤亦开疆展土仗节死义宜报祀者然遗弃弗祀久矣不有君子何以劝忠于戯兹举中丞公之教也宪副之力也有裨风教多矣
　　王家屏中路宁河台记　河从昆仑积石歴河州注于峡口流经宁夏东南直北穿障下其于宁夏犹襟带之固也顾自东胜既弃敌入据套中时时猖猘侵我濒河诸砦疆事滋棘矣会大中丞罗公以文武儁望被上简命镇抚宁夏至之日率诸将暨宪大夫按行塞西望贺兰北眡髙阙东瞰洪流南游目于环庆之野还至渡口见津人操舟渡焉渡者蚁集河壖而无亭以守之则顾谓诸将曰嗟乎天设之险以扞蔽区夏而弃与敌共之又弛要害不为备奈何欲郤敌使毋数侵也吾兹揣敌所向一旦有变不逾河而西绕贺兰之北以临广武则有乘长城遡流而南下以窥横城之津耳然逾河之敌有河山以阑之有列屯以间之我知而为备犹距之外戸也敌即南下地无河山之阑列屯之间颷驰而狎至贼反居内我顾居外急在堂奥间矣计宜益筑长城塞用遮敌使不南下而建亭堠于河之东涯以防横城之津此要害之守也诸将敬诺乃约日发卒筑长城塞横亘凡五百余里别徴卒筑台河上台髙五丈五尺周环四倍之上构亭三楹厢房四墁前施迤桥数级上嶟嶟翼翼如也外列雉为城城周环九十余丈髙二丈四尺缭以重门设津吏及堠卒守焉是役也卒皆见兵材皆夙具不五旬而告成事众且以为烽堠且以为津亭登眺其上而山岩陇坂委蛇曲折歴歴在目伟哉诚朔方一壮观矣宪大夫解君驰状徴记王子王子曰昔南仲城朔方而玁狁襄重在守也赵阻漳滏之固用能抗秦汉据白马之津终以蹙项则守要之谓矣今濒河亭堠牙错棋布守非不坚顾徒知守疆而不知守要要地不固即列堠数万举烽蔽天安所用之宁夏虽边镇而京朝之使藩集之长列郡之吏下逮行商游士工技徒之人往来境上者繦相属也有如津吏不戒猝値道路之警曽不得聚庐而托处安能问诸水濵岂惟客使是虞横城之津厄则灵州之道梗灵州之道梗则内郡之输挽不得方轨而北上而宁夏急矣此公所计为要害者也人见是台之成居者倚以为望行者恃以为归乃指以为烽堠以为津亭呜呼公之意岂直为烽堠津亭计哉公甓坒镇城石甃闸坝筑控夷堡脩胜金关建庾兴学疆理之功不可殚述述其防河者如此后之登斯台者尚有味乎余言
　　姜图南双忠祠记　双忠者何祀明大中丞邹公应龙庐江太守张公万纪也金城人物自武贤庆忌李晟浑瑊而下众矣何为乎于二公祀之曰以谏曰谏何为乎以今祀之先此矣不有太康王公请祭葬复爵秩额忠谏乎既祀矣曷为乎合之曰二公地同时同建言同也同则从同曷为祀于书院曰以讲学明道也讲学明道曷为乎不庑曰以忠也呜呼忆明世宗时代来入继大礼议起杖窜殆数百人以为人才用之不胜用矣不数十年士气颓落奸邪杂出以浊乱朝政而时之在位者奄奄如抱叶蝉无复敢有出声者唯二公抗疏直陈一枚一戍而所为奸邪亦稍稍削去由今思之明之世宗得称为中兴神穆得延为至治皆二公一击之力也张公之救杨忠愍也曰如以臣为党防将臣处死万不足惜邹公之纠分宜也曰如臣言不实愿斩臣头悬之藁竿以谢世蕃父子当乎此时岂意得全首领为完人哉即贸首椹胸血藏化碧不易于此矣抚军六诏出守庐江犹是天王圣明不忍以未死之身茍且耳呜呼凡为国家平居无事九賔庭燎万里风行以为所欲为百世无忧也既势屈形尽颠覆一朝朱全忠欲以牙将为太常卿裴枢执不可全忠杀之天子不能救而唐因以亡呜呼使言路得如裴枢者数十人相与消弭逆折必不至于亡即亡矣亦不至于如此之速也贤者不位而位者不贤急者不谏而谏者不急此万世之所以叹息痛恨于昭宣也二公之忠犹钩党也其为李杜犹睢阳也其为张许汉世之所以乱而不亡者数十年唐世之所以得安驱至蜀皆此物此志也苹藻之祀出于观风河湟之灵式于英絶直养无害戍杖西市与谈道天年总是一致故即以双忠祠次忠愍之右呜呼凡为国家必当思所以开通言路而言路亦必思所以为于可为之时吾葢因双忠而有所感矣刘敏寛北山鐡厰碑　往者主和议边备久弛塞上数苦兵输率敝于道田公镇抚五郡峙储简鋭主客骑步各程其材盐防屯田靡废不举介胄锋镝礟石神器战守之具也而悉资坑冶故事陜西行省岁供甘州军需熟鐡十万九百余斤凤翔岁供西宁熟铁七千五百余斤乏则复赍行李鬻之闗以东稽程则数千里而遥稽时则以月以岁徒糜费罢徴发转输已耳且无能济缓急公乃防诸监司徧搜山泽复徴冶氏于秦晋得冶氏来襄其事余不佞备兵湟中始得矿下马圏北山之麓既得之大山硖冶氏谓北山矿广而坚视大硖良便其山崷崪涧中石积无算逾数里山木蕃殖薪槱者报曰可以冶鐡余躬诣相度乃即北山下置官防六楹鐡炉二座营舍五十间跨山为墩上建墩栅四楹周围墙堑足备不测合简西宁各营步卒四百供版筑之役择指挥卢忠爰督厥成仍选士习其艺复令如周官所载物其地图而授之煆者采者各责其人为长久计是役也有五利焉河西四面用武之国朝冶而夕效取之源源一利也无输运数千里之劳民获休息二利也随取随给无岁月之淹三利也工役则取诸坐食之步卒炭石则采诸无禁之山林下不扰闾阎上不烦公帑四利也以五郡之材资五郡之用旁郡额供止输折价以备除器之需五利也况迩者彼数内奰数为我兵所衂为之咋舌称铁壁云今复闻在在坑冶宁复有不逞志坚甲利刅烈火迅机行且凌昆仑沸青海建万世无穷之利公可谓忠于国矣昔管子以防试齐遂表东海管子防士耳且富强之説不足述也顾齐以管子霸乃今用事岂少管子哉即局促因循而以纲纪经画为迂且扰奈国事何诚能度不费之利兴不怨之劳事半而倍于古人务久远以裕国计当保世世无疆场忧余惟前事者后事师也因伐北山之石而纪之若此公名乐戊辰进士任丘人
　　张九德灵州河堤记　灵州阻河而城其西南当河流之冲复趋而北可十里毎夏秋湍激受害不啻剥肤虽秦汉二渠溉田至数千顷而利与害错其侵城实甚粤稽洪武甲子迄今城凡三徙皆以河故而河亦益徙而东自不佞来受事不一载去城仅数十武矣先是御河岁役夫三千束薪十万亡虑数百千金率委诸壑人情汹汹议徙民徙城以为长防不佞则谓御河犹御敌也敌阑入不偪之去更延之入乎且势若建瓴而仅仅积薪委土与阳侯争此助之决耳计非巨石砥柱之不可独虑费且不訾计无出不佞即捐月俸二百金为役者先而谋之荐绅邑令戴君任及诸生辈议堤以石无所事薪改徴河西年例柴价五百金军民愿输地基银八十两暨诸捐助验库藏之羡合之得千四百有竒赀用集矣则议民间量地亩出夫量田里出车调两河营卒更番受役工力备矣乃造船百艘运硖口石往来不絶材具庀矣遂请于先抚宁夏今制台少司马介石李公前制台今大司徒瞻予李公俱报可则以守备张大绶董隄务指挥孟养浩司出纳经歴李盛春程工作大兴石隄之役而议者纷若谓濵河皆流沙不任受石恐卒无成功适旋筑旋溃众口愈嚣予坚持之曰此根虚易倾耳水岂能负石而趋耶益令聚石投之一日尽八百艘三日基始定于是从南隅实地始累石为隄首四十余丈用遏水冲继以次迤西而北其累石亦如之计隄长六千余丈功甫成而河西徙复由故道视先所受啮地淤为滩可耕可艺去城已十数里矣是役也经始于天啓癸亥之正月告成于天啓乙丑之四月凡费时二年有半费金九百一十两有竒费米麦六十石而贮尚有余羡念往岁议隄请帑金万二千业奉防下部覆不果今议约三千金犹虑不足至厪少司马公捐俸金百两而同守卢君自立参戎高君师孟等亦醵助有差然卒以有余羡故蔺还是皆百执事殚心经画靡有虚糜之成效也忆不佞初抵灵行河筹之再三始而秦渠隄隤水暴泄不能灌溉为筑长隄潴之岁比稔而汉伯渠又苦无尾闾腴田皆成巨浸因以治隄之余为开芦洞长十三丈五尺髙广各三丈五尺自秦渠北岸抵洼桥疏渠道三十里泻水入河复故田数百顷增税额数千石凡费金五十六两有竒而椿銕诸费不与焉古有言河者天下之大利大害也故周礼慎水政以防止水以潴蓄水以沟荡水其法甚备自隄石而城无受啮庶几于河之害远矣而二渠之役亦借以收其利不佞三年于此未事则忧物力方事则忧成劳已事则忧久远今幸三忧且释得借手告终事矣抑天下事惟贤者能虑始其次莫若因是三役者因法于古因石于山因力于民因能于众因主裁于上获逭喜事之辜是皆今日所以成功之本也例不可以无记遂次其终始以系之铭铭曰浑浑经渎亘以金隄顺流而西潜于灵府禔福下土聿巩灵武爰固我圉用昌我稷黍匪处白璧而崇绀益是维川后之仁俾无逢其菑害亦越千防曰宁以泰
　　沈犹龙河东兵备道张公去思碑记　灵州自秦汉以来或称州或称郡或称军与镇城仅隔一河而东西两道并建葢其重也神庙之季天下纷然用兵矣廷议遴选才德宿望之臣分涖九边而曙海张公以按察副使饬河东兵备当是时辽左川贵并军兴多调边兵为援绎骚无宁日本镇援卒方遣行而悍丁金白张威等路杀领兵官伪署左右将军焚掠而前远近震骇公至固原闻变星驰进大书前导曰戍士远役诚可念即有所需何不以情请而轻蹈国宪且父母妻子各在城而自贻族灭何也军门发兵擒勦汝进退何以自全幸本道未受事可开汝一面如悔罪者速投戈随本道涖镇以明无叛志也众环跪而哭声震山谷间叩头请死有流血者公随路慰遣原营安插而密擒渠魁寘之法宁镇以安其定变有如此者银定賔歹拥众牧边声言抢花马池公曰彼素利我市赏且中国无衅不敢叛可不劳师而服也因计诱通事僧人宣谕朝廷恩威通事曰无他也意求增岁赏耳公怒曰国家定制谁敢议增必欲增者当决一战后虽稽颡求贡岂可得哉乃勒兵令遍观营伍而纵之归二部各诛帐下一人以谢过焉其制胜有如此者熊经畧廷弼威震九边得便宜调发有伪充经畧使者勒取马价传鼓而入甚倨公曰镇故市马然不取马而价者何也其人曰道远恐疲折价至近闗买易为便耳公疑之简故牒印文小异遂伏罪其发奸有如此者镇临极边武备盛而文事寡公摄学政月有课岁有较朔望涖黉宫讲业论道辛酉获隽叠双边方侈为盛事其育材有如此者复创设商学以便商贾子弟肄业于是羣商辐辏岁课羡溢其柔远有如此者灵州濒河而城岁费薪夫数千金以御河壬戍河大决居民屡夜惊议他徙公相度水势从十里外建石隄为一劳永逸防岁省薪价工役无算而向所冲淤转成腴壤其保障有如此者秦家渠常苦涸汉伯渠常苦涨三农失业辍耒而嗟公筑长湃以防秦别开芦洞以泄汉计疏渠道三十里复芜田数百顷而岁额骤增数千石时号张公堤又剏制水戽利民灌溉号张公车其裕农有如此者公为政大抵先事绸缪临机制变声色不动而指挥若神日光如电坐堂上人从辕门外窥闪闪如双灯故虽色笑亲人而人不敢干以私若夫内靖冦氛外销边衅谈笑折冲岂不贤于甲兵百万哉公庚申以按察副使受事壬戍长按察使甲子加右布政使履任六年而摄河西者再至乙丑凡两考卓异擢巡抚都御史去先是城北有二贤祠祀杨公一清王公琼以报脩边之功也及公去任二年而镇人思公之功不下杨王于是貎公像而三之更其额曰三贤今年春宁夏举人张先春沙圻贡士沈谏等以计偕至京师谒予请为文以留公爱夫龙向奉命阅边已疏公治状入告所为闻且见之而非无徴不信者矣前二十年公守云间全活饥民数百万奬育士龙亦厠门下知公非一日也又乌敢以不文辞哉今上即位公以少司马陈新政六要上嘉纳召对行见秉中枢如王公掌纶扉如杨公事业彪炳真堪鼎足而立矣公讳九德字咸仲别号曙海浙江慈谿人登万厯辛丑进士南居仁三贤祠碑记　成天下事者岂不存乎其人哉今之人见古人之丰功骏烈可传后世者或遡瞻庙貎未尝不敬而慕之以为吾亦可以为此也及乎临事则又畏缩逊谢谓此殆有天授抑或遘时会之便以成厥功而非吾所能及嗟乎岂古今人若是辽絶哉昔武庙初杨公邃庵以都御史临边奏筑延宁二镇长城为复东胜计会逆瑾阻之功虽未竟而先声驰塞外戎马裹足及寘鐇谋叛就家徴起公镇人闻公至鬭气百倍至则鐇已就擒遂留制三边逾二十年而王公晋溪位大司马督三边军事循杨公之绪拓城四百余里夏人念二公功不忘合祠灵州城北所由来久矣又百年而张公曙海以藩臬长备兵河东适阳侯鼔怒吞噬城闉民将弃厥居而巢窟是栖先是河屡决而东城亦屡避而东且迤北洪武以来三徙城矣张公曰若此是无灵州也城可徙而东水独不可徙而西乎乃循河故道躬理畚锸筑石堤长六千丈初河流甚驶少投石则旋倾张公曰此力弱不能胜耳石能砥水水岂能浮石乎遂排羣议为艘者百从峡口运石积而顿投之一日罄八百艘石堤克巩河乃西徙城赖以全由前言之夏人之不捐于锋镝杨王二公之所留也由后言之夏人之不汩为鱼鼈张公之所生也于是跻张公与杨王并祀旌曰三贤嘻亦盛矣予因思兵犹水也治水与治兵孰难意者隄犹水之城与水决而移民以避之犹兵交而割地以求和也虽欲永保其不壊讵可得哉且疆场之事吉凶存亡我与敌共者也或望尘而避焉若夫惊涛迅湍一扫而为鼋鼍之窟岂有幸乎况兵但避其害而水更收其利张公又筑长湃于秦渠开芦洞于汉渠使涸者有所蓄而涝者有所泄今两渠间翼翼彧彧绿野如云伊谁赐与至于挺而走险者感片言以投戈是刘一纸书胜十部从事也狡焉啓疆者慑天威而稽颡是赵充国以威信服罕幵也嶪嶪乎无形之长城也哉杨王振卓轨于前张公接芳躅于后孰谓古今人不相及耶杨公讳一清丹徒人王公讳琼太原人张公讳九德慈谿人颂曰屹屹金墉区分昴毕燧寝锋销天险是设文襄创始司马绍述倬彼二公俎豆有秩张公继起循禹之迹昔也洪流今蓺黍稷买犊弃剑计安反侧鼎鼎三贤贞珉永勒
　　杨博甘州山南关记　甘州城北四十里有人祖山内通瓦窑太平草湖诸寨外连砚瓦孤山木架诸墩两峯夹峙殆若紫荆居庸然敌骑毎袭甘州率多由此葢敌冲也先是镇守太监陈浩于砚瓦沟南尝伐石作叠水一丈四尺叠水之南又凿石井深一丈许丙申十月敌三万骑突至叠水上不能逾迟回良久始由城儿沟入烽燧所到借以收保甘之人至今诵陈浩之功不衰博抚政少暇得与副总兵吉象遍阅诸隘东自东乐大口子灰沟烟墩大小盘道观音山抵逃军沟西自红墙青山小口子抵茨儿沟上下山坂靡不究极幽显稍有缺漏不举之处寻即缮治如法已而至人祖山博谓象曰丙申之役初不知有叠水以故仓皇无以为计今若来人持束草可以飞渡此险不足恃也必须大建关城屯兵戍守庶几万夫莫敌之义象曰山形北仰南俯时值隂雨水弥漫一二丈前人不设关者惟恐其冲决故尔都司柳栋熟知地利可令栋相度之栋承檄周爰咨诹三宿始还曰石井迤南半山有原如掌天造地设可以作关近关更作叠水一道不惟可免壅淤之患自是重险叠障矣时总兵王公继祖甫至议亦合简属吏之精敏者得指挥曹凤千戸张勋董其事凤与勋议曰是关一成实为扼吭先制之计但役夫千人晨夕炊爨苦于无水相与祝于神一日偶于岩石间掘地盈尺泉流沛发役夫赖焉栋曰维汉寿亭侯关公自我明啓运以来岁岁有功河右此泉灵异或汉寿亭侯锡也请作庙以答神贶博曰善爰即关城之中构屋一楹敬塑公象饰以丹青蔽以帏幕左钟右鼓百尔咸备轮兵三十人戍之官一人领之兼以司神之香火云是役也肇工于嘉靖二十七年四月十又二日讫工于是年六月十又九日关城髙一丈七尺四面凡二十丈有竒城墩三面凡三十丈有竒城有悬楼如矢如翚颇为壮观增旧叠水九尺通髙二丈三尺新叠水髙一丈三尺尾长八丈斩城儿沟崖二丈庙之左右小屋各二楹为戍兵栖止之所关之北山絶顶又作一墩防敌乘髙击射且大书题诸关门曰山南闗其它工之微者不复具载后之守斯土者幸时加脩濬俾勿壊焉
　　陈棐防边碑记　闗中出崤函之西去今京师二千七百里臯兰大河所经与禹导水积石相接去关中一千二百里而张掖去臯兰复一千二百里酒泉尤远六百里撑突河外孤悬絶塞开一路以通西夷之贡所谓断北敌之臂义则次矣乃我境开拓于戎狄之区而迤逦祁连北阻龙荒南遮青海西引阳关之外瓜沙之墟皆自古毡毳息喙之区千里昃途三靣邻敌今之胜算不在于能逐之在能御之耳御之方城守为上而河西城堡土沙咸而制低薄全无磗石券洞皆板门关无鐡穵之即颓烧之即煨乃知金墉玉关徒为称美全无事实也予岁丁巳夏以陜臬廉访奉命抚兹土大以弗称为惧渡河即行四道各将令于大小城堡俱筑垣陴浚池湟劵更甓石门表铁叶切虑近岁囊俺黠酋导以周丘攻城辄以钩竿梯绳紥架穵墱填壕洞堤凿门烧橹诸巧并力环以甲骑层射陴人陴人不敢倚堞而瞰彼即毁堞登陴虽垣堑稍脩仍不足恃乃镇城先筑敌台屹倚城外台围夹墙墙开放火器孔洞向外者远击出壕堤向两傍者顺城雉而击孔洞留三层下层用石凿孔径五七寸可放将军炮击贼近城下者中层用水刳通中孔径三四寸可放盏口诸炮击贼附城而上者上层孔可放快枪强弩击贼已攀近睥睨者每台周围洞孔开向八方而城毎靣六台则火器往来交击绕一城矣镇城先筑东南面十二台乃照式行各卫所城堡各设四隅四座虽小堡亦各二座河西新设敌台一时仅千座以联接不可无大墩因敌台之式推广之先制木墩为式令各筑大墩中建实台用悬洞天桥而上墩外筑城垣四靣暗砌鐡门放将军大炮多安放火枪孔券名曰铁城迅击台复广前墩之式于墩之围城外二隅建火洞炮眼敌台二座台制如城堡者而差小厝火器向外防放二台防城四面名曰轰电却胡台复广前墩之式中建一台即安火炮鐡门劵洞于台之下通出四面以大将军炮诸火器向外击贼台上有房多储器粮台中之底凿井防久攻困名曰玉空飞震台复广前墩之式中建墩台四隅筑二实台二虚台虚台中设火洞炮眼悬空安门置梯从此以上下名曰风雷太极台造转轴翻拍鹿角陷马品字坑木钻地网总名曰阨边六险以城堡敌台虽増而守之不可无械乃造诸械一曰夜叉悬木儡并架一曰悬石并架一曰流星铁飞炮并架一曰钩头铳一曰铁巨斧一曰四股飞义总名曰守城六将镇城造一千二百座件卫所次之虽城堡小者亦造六十座件计河西各城堡总造万余又铸铁飞炮万余以诸械虽可守而行可为阵止可为营尤莫便于火车乃竭智殚思先造飞轮游刅八靣应敌万全霹雳火车一百辆召选家丁勇士千二百立一营考火车阵图为书付主者习演脩整旧旋风炮火车百辆令洪水黑城等五堡共造百辆修整冲枪飞火独脚车四百辆诸种车通行各道各卫照様制各千余辆安置兵火器各万余名为破虏三车以胜敌莫利于火器而大炮尤可以击厚敌破坚阵乃奏讨京制大将军二将军炮各十位三将军十五位讨京制鸟觜铳二十杆随用火药什物及皮袋药规药管等皆备再行分巡道行局用京降式造鸟觜铳造金刚腿诸大炮连珠双头诸枪及铸生铁石榴炮共二千余行分守兵备三道各造炮数称是再发价山西造快枪等近千件以火器尤资于硝黄马子行阖镇地方各硝各俾人赴局学制未几各处俱能硝制火药药逾数万且令局铸石榴炮一千余铸生铁马子三万各处俱令铸铁及磨石者而尤虑铅则难继泥则易碎有献计谓磁窑造磁子可多办试之大小八等坚圆光滑可用乃令镇城烧百万个每万个量一石今已造五十余石行各道俱如式造先是委官向京领年例硫黄逾年未返予遣骑督责廼领硫黄三千斤来而往晋省造火器者亦鬻硫黄二千斤至顾火器已伙煮硝更繁硫足配合铁磁子盈屋堆积剩供习放于是河西火器雄甲诸镇矣此皆分巡王副使继洛协谋効力分守张参政玭兵备陈副使其学太仆寺黎卿尧勲咸资画理诸务稍次第而总戎徐双峯公仁适至将城垣敌台未完者相与督责筑完即议并堡浚壕凡阖镇之堡城隘人尠者归大堡而堡垣之趾俱浚壕深阔以三丈为凖足堪障御予惟在昔哲臣问学功业致极中和寅亮天地而今膺筹边之寄者祗从事于制度脩为之间虽悉心综理未免驰情机械宜乎来曲智之评而非辅世之畧然汉之诸葛孔明宋之范文正称百代殊絶人物诸葛之治军流马木牛以供运饷制作精妙后世莫传而营成八阵开合竒正予观鱼复江边之叠见者称为天下竒才文正之治边通斥堠城十二砦细微纎悉予观其峡山之屯取水秘井侦卒间道旧迹故在也二公当中夏稍弱敌势方张故于此求殚心尽职随事补裨固开诚布公之运用先忧后乐之敷施岂可以烦细而议二臣哉不此从事而清谈废事沉淟玩时以惜隂为俗吏以名教为赘物卒至荒媮堕落靡可收拾此晋魏之所宜戒而近世亦或崇尚浮虚论议空寂钩竒延誉至目经畧为曲智彼自谓弃知之学不自觉其为不智之归矣以若人而任之锁钥其能克副哉后来者以兹为鉴庶脩此防边之绪而不使坠焉矣
　　陈祥兰州卫重疏水利记　天地之利于人者莫大乎水然必托诸人而后利始大焉吾兰古金城郡密迩北塞城郭内外军民屋庐不下万余区北逼黄河岸峻东西两川田亩水不能上下经宁夏始渠引以佃以渔获大利焉城西南水自马寒山经阿干来者傍城直泻黄河东去厥后守土者采众谋乃于阿干河凿渠引水十分之三一自龙尾山麓经关王庙下入灌东川田圃随渠势有力者置水硙焉一自西郭入注东西南三面隍堑以固城垣御突冲城北黄河已当一面之天堑一自髙崖子经古峯寺下入灌西川田圃居民始获利矣成化间巡抚都宪眉阳余公以两川水利微而弗能当岁旱欲仿宁夏汉延唐来等渠于黄河上流引水以灌溉筹画已具会转佐部回京未果既而水入西郭者亦湮塞隍堑久涸识者病之今年秋总制都宪河间张公行部过兰政暇注意举废遂允兰州卫之请循西郭故道而疏通之复开小渠以利城居者余悉由东郭出亦达于川甫弥月间而隍堑周满城郭沟渠所经之衢巷凡官民蔬圃暨艺业者无不沾其利然阿干之利固若此而黄河之利尤大焉矧吾兰俗业耕牧而土地莫善于河北所谓金城沃壤千里者在是顾以数年边备弛而敌侵扰耒耜不敢越河梁租赋竭产以盈数者非一日倘后来者势可为而时可举购求余公之议以成之吾兰之利不尤大与因并记之以俟
　　王鸿儒都察院题名记　甘肃在中原之西数千里当玉门阳关之内汉史称为故匈奴浑邪王休屠王地予考之于书殆不其然昔唐虞都冀即今平阳帝都四距各五千里所谓弼成五服至于五千是也夏书亦曰黑水西河惟雍州炖煌在甘肃为极远地而后汉志注乃谓炖煌去洛阳五千里则其去平阳又不充此数矣且黑水又在其地昔商道既衰弃稷不务不窋处豳邰之壤而犹曰自窜于戎狄之间周末小雅尽废四夷交侵畿甸之中尚有戎落况甘肃之远乎由是观之甘肃在三代之前固中国诸侯封畛也其疆域如此初汉武徙民或以关东下贫或以报怨过当或以誖逆亡道后皆为衣冠大族名臣良将防画之士艺能之人累出其地石虎逞其凶逆气吞四海及败于谢艾也乃叹曰吾以偏师定九州今以九州之力困于枹罕彼有人焉未可图也其人材如此酒礼之会上下相通政事寛厚吏民相亲风雨时节谷籴常贱盗贼稀少和气之应贤于内郡其风俗如此地广民稀水草宜刍牧其畜为天下饶不但如张天钖革响之对陈伯玉采玉之篇而已其土产如此王莽末关东兵起窦融独以河西殷富带河为固属国精兵万骑一旦缓急杜絶河津足以自守而可为遗种之处其险固如此诗列十三风茍有所关系微如曹郐犹录于经不然虽吴楚之强大亦在所弃也后世之乐虽非古乐比亦各有取焉古今乐府兼收并包九州万国所采无几而郭茂倩所录乃有炖煌乐西凉伎其声乐如此即是数者而观之夫岂可以荒漠其地而鄙夷其人哉明太祖髙皇帝既定中原之五年命宋国公冯胜拓地西陲而甘肃始入职方氏自是而后率以宿将镇守其地后复益以文臣保厘其所以南辑羌戎北御胡虏西控西域城郭诸国者无复遗算自是关中无事而海内晏然矣正德戊辰内乡胡公由山西左布政使进拜都察院右副都御史被以玺书出殿兹土公至镇与元戎勅使协规一心搜军实缮甲胄积刍粟完亭障谨斥堠校旗简士号令精明而赏罚信必内足以固圉外足以遏敌矣暇日因稽按故牍考求尝巡抚于此者礲石题名置于公署用存政绩远遣使币而命予记之窃闻自宋司马温公着谏院题名记而有忠诈直回可权之説天下之论莫能易之予尝以为中人之资可导而上下者以是惧之可也自利仁之士其为善也非诱之以赏其不为不善也非畏之以刑而况又有出乎利仁之士之上者乎题名之意疑不出此昔赵文子枚数晋之名卿而独取士会谢混歴评族之子弟而深与微君子尚友千古之士而论其世必有所从违以为处身应事之则而况居边州之雄镇当国家之隆委前人之政或寛或猛或繁或简通变适宜各有攸当耳目之所暏记掌故之所藏录尚可徴也勒其名于石公务有暇召老校退卒指其名问其事而订其取舍之宜事会之来资以应卒不亦善乎此与徒惧之以忠诈直回之迹而不示之以主善得师之方者亦若有间矣公之意或兼出于此乎予昔与公同游于容思段先生之门每见公属缀流速固已服公之敏及公之仕也鸣玉禁庭均劳外服者二十余年益明悉天下事今兹持宪临戎统制千里其机神算畧虽非愚浅所能测知然缘此而求之亦可以得其阡陌矣传曰作而不法后嗣何观公之作法矣公行还朝此则当附凉州故事以为百世之观云赵时春典祀忠烈碑记　昔夏后氏之王天下也穷河源濬弱水以叙西荒声教被于流沙故全凉之境遂属雍州其后王畧寖微沦于西域汉武帝始播威灵雷振西庭风行塞外表河曲而列四郡芟楼兰以震百蛮虽文德未称而雄畧庙算巍哉邈乎按汉初置凉部刺史郡太守令长丞官以治民都尉防军防羌诸校尉属国官以捍边后复有河西都尉行大将军权宜诸职异代因革虽名称异宜要在强兵富民而已地既僻远众杂羌回犬牙相错怙力负强竞鋭争先人懐贲育之志乔峯四阻缭以大河黄沙白草弥漫连天风骑森列兽屯鸟散形拟金汤之险捍御秦雍联络西域襟带万里控制强敌势居必争之最德隆后服道汚先叛周被骊山之难汉列河津之营唐设泾原之戍宋罢洮河之师小者称公侯大者僭帝王强弱相噬互为雄长积骸崇丘流血丹川代有秦项之祸有明受命海宇内外各奠方位奉琛效顺惟臣惟妾弦诵之声洋溢四表然犹建关设戍虎之将熊罴之师棊布角张法罔或渝时用刀斧锄诛鲸鲵威让文告羽檄四驰故有防勲王府勒名石室祚流子孙闻望无穷其效端可睹矣然则升平之世良臣布德以宣化抢攘之时勇夫陈力以除凶大节既临烈士陨身而效义润泽流于生民勤劳在于社稷五祀之典礼莫先焉而令血食靡备报享未称佥以为歉嘉靖间厘定典礼百神禋祀或兴或革具如经义于是甘肃抚军赵君载祗承德意考据图籍质诸见闻自汉迄于近代卓然可表者具以爵里姓氏檄下有司建忠节祠以报功崇德既而凉州始兴营田都御史牛君天麟初设行院亦共惇厥典遂下宪副崔君允鸠工程作祠以落成葢表其尤著者自孔奋而下凡十八人北堂南向中分左右以差其次则吴克忠慕义东序西向李晟丁刚西序东向两庑则指挥包翼等八人主书爵里姓氏具如式春秋祀事如典制无或不防牲将丽崔君属时春为文以记之时春惟古之忠臣贤士没而庙食于其土者非惟人心有所不忘且将使后之人见之者有所劝而兴起今诸君祀前人忠贤以示后人安知后人不有髙诸君之风复将以继前人而示后人也法当为铭铭曰昆仑西极实生大河千里一曲秦凉是过惟河萃灵蛟龙鼋鼍其光属天寳藏兴焉骏驰名马沄沄如泉国之所重以制百蛮基自汉皇遡乎神禹右臂既渥九山实旅茫茫凉野遂通诸华张官置吏屮外一家纷纷五王陵籍魏晋凶德参争居仁则润叔唐衰宋九州振动天人济时百则咸正云雷解屯旱极而雨喁喁黎庶云胡不喜亦有儁豪能捍大患芟柞獍枭救灾止乱或勤王家奉以义勇有嘉折首不戁不悚是曰忠贤实惟文武名垂竹帛震耀今古帝畀重臣来抚来巡佐以宪使保厘边民既绳徽绩爰脩祀典佑啓后人永矢弗谖为臣思忠为政思贤佐我升平于亿万年
　　赵时春游崆峒记　雍山之镇维吴山之阪为陇其西而北二百里为笄头山泾水出焉泾出山放之花平川四十里束于崆峒山之前峡至于山之东麓与后峡水会循龙尾山之北十余里至于龙尾始与弹筝峡之水会而泾始大龙山下至平凉府十里而既而南北两原廓然对峙而川始阔泾之水引而陟之两岸以为硙为池为圃卉木茂而禽鸟聚则府城西北之势愈增竒凡游崆峒自城者西之自东郭者循城之北而会于西余家东郭而别墅距笄头甚迩故凡崆峒之首尾能悉之崆峒得泾而势愈尊葢由凿前后峡以疏泾而崆峒始夐出譬犹正人君子礼义以峻其防巍然莫屈彼淫夫小人望之而可知其卑且陋故凡言崆峒者舍泾则无以见其尊凡逰崆峒遵泾南岸道府西越干沟银洞沟经石头塞西岳庙掠大峒山乱泾汭至于问道宫宫者轩后与赤松广成二子授受之所故以为名正德间有道流王翁自号全真貎若七八十者颇自矜大然亦不能辟谷但能啗巨豚肩粟至数升防一壮酒饮百觥俗云解为五龙转降术其术亦非道流所甚异然王持此术耀于士大夫间以居其赀将侈其宫羣执役者艶而刼焉王斥其名以怖之盗惧败露遂取其元以灭口素与王全真者争执城市之恶少劾之狱又期年始获真盗乃云云然其先枉死者已数辈矣今宫之后建一阁阁下为王全真像云江南有商遘疾得道士疗之而愈自称崆峒道士王全真命商肖像于崆峒以为报且彰其异此为其徒羞全真之死故设计以解之不足信由宫之北遂升前峡坡皆流石飞沙可四里许至山腰一巨石僵道左内有小石光圆如月状攀跻而倦者据石而休且饮再登一里许西壁有石碑嵌岩间宋游师雄题名处夫王全真求长生而横罹夭折游师雄欲得名而埋没荒芜可一为之嘅叹又上穿荟蔚歴曲盘如前途之半始得平地为滹沱寺寺之后稍东髙峯寺中峯益东之髙峯为东峯寺东峯之旁为眺丰亭亭之下去崖几百丈有洞焉皂鹤巢其中亭上坐则泾川南北山之流峙城郭村坞之罗布烟云花鸟之变态操之指掌而无遗故曰眺丰眺丰之南曰南峯寺亦悬出泾之上中峯北行半里有小冈冈上乔松六株崆峒之松以万数皆俯仰众植中而此松独逈然透出噫可敬畏也松冈有小宇亦禅居北有二絶涧独木为桥南桥丈余北桥倍之号仙人桥过桥登峻坡即北峯寺寺后万壑峥嵘幽巇莫测而一塔悬立其西北隅塔后下数仞为丹穴穴窦圮泐余昔曾游焉思之可竦神也其西南林木愈茏郁径愈险扪藤萝百折而上为西峯寺西峯之右为故虎穴虎穴益西有冽泉大旱则微而终不涸泉之上复里许登马山真武庙庙之南平视为三官庙其西仰攀为香山寺三峯崆峒之絶巘下瞰眺丰五峯览泾川南北三原若波浪之伏挫焉真武庙之东直下滹沱寺为石蹬千百级折回以数十视诸径为极艰曲余昔游未之及今与大梁熊子脩氏乃登之云熊子曰余昔游嵩岱华升峨嵋絶顶视此山互有异同其俱得称为名山宜矣独疑其灵泉抱閟呜呼世代往矣元化推移陵谷变易吾安知其终无是与吾安知其终无是与
　　皇清武全文芮谷诸胜记　芮谷距邑城二里出城西郊由新桞滩北渡汭水桃柳夹岸畦园成列居民背山倚谷者十余家曰芮谷庄庄行百余步芮谷口直其东回峯环抱隠不见谷中有溪水横塞谷口卒不获人蹊曰横溪渡溪前一带林树迷离惝怳四顾如武陵人舟行入桃源曰迷谿林渡谿而北山麓灵湫涌
　　出深阔各数尺许祷雨辄应土人立碑祠之湫畔老柳蓊翳浓隂掩葢望之翼然如亭复有勺泉褊小深冽在栁葢亭之西逶迤北向泝曲道以盘登经丘绕谷数折至叠石桥桥中处山谷之半西接山门循扉而入依山靣埶建圣母宫于东搆梵刹于西昔人称殿子坡自此始殿西北隅有沼渟荇藻交浮游鳞隠见其际曰化鱼沼沼傍筑室数楹烧鼎烹茗是曰丹室室西崖次垂石如幕不厦屋而帡幪是曰幕石洞又西则峭壁幽岩夐峙邃处攀髙临壑最极者曰摩云顶侧立数仞欵跨而下覆者曰覆壁凌空晴崖霁日淋漓滴岩平空作雨声者曰悬崖浮雨若乃飞泉瀑坠散布如珠则曰瀑珠嵓晶莹窟聚错落如星则曰聚星窟苍佶玲珑可与探竒抉秘则曰石穴藏书水滴石受日久成穿则曰石穿处巨石临隈独坐兀如则曰兀坐石水集渠成回曲可以流觞则曰曲水渠中产蠏泥潜而族繁衍则曰蠏渠镂迹揽胜美不胜书是曰芮谷深处稍南则岩石竒耸秀削不成是为嶙峋石石上古栢挺生苍枝老榦千百年如是不闻消长荣衰自栢而南突于崖半苔石团结中空外萃圜亘盈尺有泉汔汔由苔石出绳贯股分森然直注至底曰贯珠泉水石相搏响音激越目击耳聆言莫能喻芮谷诸泉当推此为第一泉上架梯凿石穿洞吐纳烟霞反而扳乎北崖别为石洞者九安神静息万虑屏除既下则由山门左侧出观积氷嵓诸嵓莫不凝氷光怪离竒斯为最盛故有积氷之目又北而东陡壁絶立水源潇洒如栉比如帘垂又如浓露零零络绎不絶眡瀑珠嵓贯珠泉水势更殊故曰浓露崖崖下浚地为泉曰浓露泉泉东林木丛杂途穷境阻缘木以济辟山通道附藤萝而北上曰攀藤迳随迳西转更上一层曰更上坂坂行见峪石渠摩荡独临峪口下听浓露泉其音淙淙然曰俯听峪又西徐步忽至一所周回履坦势如平台凭高远眺物无遁形游人眼界至此旷然一辟曰旷观台台南东下削壁孤傲曰寄傲岩危石迭峙曰箕踞石又南蹑柳陌翺翔至纵游原喘息俱定游衍闲适无邅迍局蹐之度原前昻首凌风屹立峯头俯视汭水波洄澜涌直达泾川洋洋乎又一大观曰观汭峯由峯北还下践驼丘丘势延袤有偃驼既乃达横防岭岭小而峻自成一岑益降而北急流澎湃磴折层翻曰叠浪坡突兀无枝虬顔下垂曰覆渡柳鞠躬跨渡则东至古槐峯槐歴年永根产连珠接峯使髙柱日承天抚槐憇止虽逈临深谷险不可即而潜溪低树莫不献技峯前爰为施斤凿拓鸟路蜿蜒递降厥步盘跚曰盘跚坂坂尽及壑林深濑爽任意所如曰纵壑林林北罗渡布株聚防垂柯上蔽晴空下息人影时方盛夏可辟暑而忘薫曰密林渡逆流上溯乱石稠沓嵬碞波泻遥望叠石桥门如云衢天阙非复人间恒觏曰霛槎门顺流而南则贯珠泉之水自纵壑林来浓露泉之水自密林渡来皆交会于滙口纡回旋绕东流为回谿新蒲细柳杂植其间游人每低徊久之不能去谿背有石雄踞如冈振衣登啸不啻置身千仞之上曰振衣冈又东则碣石盘据左夹谿水转而南流行经石磴湍折不可狎视曰碣石峡峡南谿坦其执委蛇俄至半流磐石中亘水分为二上开而下合曰盘石碛环石列坐容客可什八九飞觞泛月或曰如临岛或曰如登舟去碛数武谿行穷处层磵继之流并入而力加勇磅礴震撼澜雪涛飞心目俱为洞駴曰戛石冲此外则回峦屏其内烟树弥其阙谷口于是乎在佳境既尽能事复殚是曰观止宋琬重修秦州城垣记　陇以西为州者五惟秦为最钜官之所涖为卫城环郭而为城者东西有四睥睨相属如联珠南通巴僰北控朝那东则关山峻险此为上游辕蹄络绎冠葢接武西则康居大夏炖煌张掖述职修贡织皮采玉之使岁无虚日故其规模阔壮丽谯雉橹之雄非他郡所敢校阳九以来生齿凋耗哀我黔黎凿山穴谷麋鹿散而熊虎邻也顺治甲午六月乙未坤维失驭阳骄隂奋载震载崩丘夷渊实氓居荡圯覆压万计屹屹坚墉壊为平壤三版靡存跛羊可越余小子躬率吏民素服郊哭遍祷羣望旁行原隰飞鸿爰集百堵斯作但城罔遗堞疆圉是忧夙夜徬徨当餐废箸或曰桢榦之需乡遂是徴徒辇之役丘甸是问钩金束矢之入可以庀材木焉子大夫下尺一以令国人其孰敢不从余曰吾闻之也国有大祲咎在邦伯是以泽中之谣子晳兴刺城筑不以其时则春秋书之今天方降威俾我民不康厥居余小子省愆毖往灾患之不恤而兴土工以召怨余则曷敢爰出匪颁之赐购杞梓于岷山已而遣健足括故园囷廪以益之于是秦人乃讙知其非厉已也胜衣之男占毕之士连肩蹋踊负篑而趋郡守姜君身自编于畚锸之间量广狭凖寻尺眎其勤窳而先后之缩版既兴凭慿登登曽未期月而厥工告成太子太保总督尚书金公慿轼天水顾而嘉之即日拜疏列状以请诏増佥事臣琬秩一级赐蟒服知州臣光頴予纪録鸣呼余于是而知
　　朝廷激劝之典与秦人风义之盛也夫诗雅所称元黄朱芾之锡惟功徳之显烁者当之今微末小臣以区区版筑之劳防
　　天子之锡赉恩至渥也然小臣何功之有亦惟是父老子弟执公而急社稷之务故得借手成事以免复隍之虞君子谓是役也庶几犹有小戎袍泽之遗义焉语曰十人树杨一人拔之此言成功之难今秦之为秦其城郭峙如也其楼观翚如也其馆廨翼如也其坛壝亭鄣巍如也烟火万家鸣吠之声相闻也皇华之使揽辔而至止几以为未始有灾焉而不知余与姜君躬丁大厄筚路褴褛呼号于荆榛瓦砾之场者秦之人实耳目焉后之君子念前人音羽之劳轸兆姓阽危之苦御之以恕载之以寛为保障勿为茧丝为韦佩勿为束湿二三孑遗庶有豸焉不然者虽金城汤池安知不凿山穴谷相率而去我也世不乏尹铎召信臣其人因记城工之始末而并致相朂之意如此
　　刘斗兰州新建抚署题名碑记　粤稽在昔甘凉置中丞以耑弹压重疆域也我
　　朝中外一家率土普天悉入版图治在偃武修文以底三秦是以
　　皇上初御九五即归兵事而以临巩肩之夐哉
　　圣谟矢文德以洽四国之道也余从青琐特简西陲啣敦
　　本安内之意拜
　　命而出式遄其行歴太华逾关陇问津天汉爰抵五凉满目黄沙寒烟数防岩城一线孤系天垠且地瘠民贫逃亡过半赋逋如山饷亟于雨余喟然曰
　　圣天子加惠元元无远弗屇逖矣西土咸荷炯鉴中也爰殚力拮据如葺破屋如整乱丝如斧错节请免积逋三十万竒奏可民命稍蘓越五年
　　上复量地酌官总九围而计之划然分陜又以宁夏平庆
　　裁归甘属仍
　　勅移驻兰州宅中图治余凛
　　顔咫夙夜不遑即进僚属而谋之佥曰兰蹂躏之余未有衙宇其何以息事而宁人无已惟故肃邸遗址可建焉余惟捐俸经营而各司属复量输以襄厥成挥瓦砾披荆榛鸠工庀材肇于春竣于夏于六月上浣而视事是役也地取诸废藩材取诸市易磗石取诸烬余夫匠取诸雇募不劳民不捐帑屹乎峙都会焉斯役也慨然念南垒岫而北松山西玉门而东银夏蜿蜒数千里跨州郡者五十余区半壁长城咸责匪躬非穆之治剧之才而膺遗大投艰之任即黾勉从事曷以仰答
　　宸哉或曰凡建公署必纪事题名昭兹来许葢兰为七剧九达之地酒泉张掖武威湟中则班定远赵营平卫霍诸公之所开拓也回中原州则李西平范文正之所经营声教也摩云岳麓雪山嶓塜则马文渊虞升卿信与纪玠与璘之所驰驱固守也白豹乌仑贺兰鸣沙则方叔南仲狄懐英种仲平之所筑凿招辑也旷古人豪赫赫若覩今
　　皇上奠万世丕基毋俾往哲耑美于前余曰嘻之数君子后先相望良慕之重之敢谓车书万里遂以优游塞太平乎顾名思义用是瞿瞿苐名者实之賔也有其实斯垂鉴勿替余固不敢不勉踵此意以矞皇之俾一代勲名绍休前烈光简册着旂常磨崖志美铭碣纪功于不朽使此碑与臯兰永峙而姓氏之芳当一度之河清更有望于后之君子则今日择言是为异日之嚆矢也欤爰镵石而记其事
　　许孙荃孙将军碑记　孙提台者乔木故家也康熙壬寅公秉来镇甘肃是时海氛不靖厪
　　圣明西顾之忧公以世臣而膺重寄则保障两河屏翰三秦胥于一身是赖公励精振刷不遑宁处剔军政之蠧蚀汰冗食之羸卒简才良以备扞御核储饷以资饱腾凡所以筹边计而固封疆者靡不划然毕举而将士精强威令严整甘肃一镇称为天下雄藩矣由是海夷丧胆西羗寒心二十余年不复萌窥边之志者惟公之先声有以夺其气也尝戒诸将曰河西戎马之地兵民杂处兵戢则民安民安则国本自固况此一块之土先经冦扰继罹回残防防孑遗疮痍未复正宜安全而蘓息之或可以渐至起色也奈何一意治兵而于此残黎竟不曲为保防乎于是劝饬文武衙门轻徭薄敛慎狱清刑利者兴之弊者除之即或纎毫有病于民民不敢琐渎者公闻之转嘱有司立行剔革而后已葢公胸懐豁达举动光明虽屡以民事忤当路者而属僚同寀皆谅其大公无我之心所以诚能动物而德孚于上下羣情也故驻节凉州二十载井里市防熙穰自如而民若不知有兵者所谓兵戢民安而威令素行故如此至于因材器使一秉至公吐贤豪之气杜幸滥之门参将游击半出部伍以至领节旄而专阃者接踵而起皆公造就提拔为国得人之效班班可指数也吴逆之乱陇右诸郡皆陷公提兵东渡所向成功靖远平凉相继收复南安天水以次削平然师旅所经秋毫无犯室家庐舍安堵如故至今靖远诸处家尸戸祝葢报公生全之德有如此者底定后春秋有加而公防谦自如好贤乐善厚下亲民二十载如一日也甲子岁奉
　　命提督三镇移驻甘州公去凉三岁而阖属官绅兵民思之而不能已也会荃视学来西按部至凉则有大靖所属营员兵民以去思碑记来请余想夫公之在凉其湛恩汪濊之所被既深且久而凉人戴天而忘其髙履地而忘其厚今去三载如婴儿之失父母谓有能已于思者乎虽然甘州去凉五百里政令威惠可呼吸立至者甘与凉何分远迩惟是公之功业在社稷德泽在生民纾
　　朝廷西顾之忧奠疆宇磐石之固荃备员学职宜得珥笔而记其事以俟纂入史册传之后世为封疆大臣之鉴岂不烂然光大也哉公讳思克字复斋奉天之广宁人
　　通智惠农渠碑记　黄河发源于昆仑歴积石经银川由石觜而北绕鄂尔多斯六部落入黄甫川逾潼闗会泗沂合淮归海源远流长而朔方一带导引灌溉厚享其利焉独查汉托防地方沃野膏壤因汉唐二渠余波所不及遂旷为牧野我
　　皇上轸念宁夏为边陲重镇建新城设将军领兵驻防特命侍郎【臣】通智会同督【臣】岳钟琪详细踏勘嗣命【臣】通智偕侍郎【臣】单畴书专董是役复拣选在部道府
　　州县十五员
　　命赴工所分司其事又
　　奏请调取守备官弁武举等十有二人共勷厥工乃相土宜度形势以陶家觜南花家湾为进水口近在叶升堡之东南也黄流自青铜硖口而下支派分流至此而滔滔汩汩顺流远引足溉数万顷之田其渠口石子层累底岸维坚由此而东北遍歴大滩择地脉崇阜处开大渠三百里口寛十三丈至尾收为四五丈底深丈一二尺以至五六尺不等高者洼之卑者培之引入西河尾并归于黄建进水正闸一曰惠农闸建退水闸三曰永防曰恒通曰万全节宣吐纳进退无虞设永永固暗洞二以通上下之交流设彚暗洞一以接汉渠之余水正口加帮石囤头闸坚造石桥则渠源不患冲决特建尾闸以蓄泄之外累石节以巩固之则渠稍可以永赖大渠口以东俱引灌大渠水其田势髙处刳木凿石为槽以飞渡汉枝渠之水而东之仍不失其已然之迹西坂渠尾以南直抵渠口其西岸不能归暗洞之小退水特留獾洞放之大渠一带出之亦絶无涨漫之患任春叶升二堡为往来孔道于正闸覆造桥房旁列数楹可为守者居兼为行者憇建龙王庙立碑亭以记工程并壮观瞻沿渠之桥二十有二西河之桥十六行旅往来赖以普济其枝渠四达长七八里以至三四十里者百余道均作陡口飞槽而戸口人民沿渠又各制小陡口小獾洞千余道以相引灌自此沟塍绣错二万余顷良田无不霑足于渠之东循大河涯筑长堤三百二十余里以障黄流泛溢于渠之西疏通西河旧淤三百五十余里以泻汉唐两渠诸湖碱水各闸旁建水手房四十二所以司啓闭遍置塘房三十七处稽察边汛而大渠长堤以至西河兼恃防防渠堤两岸俱夹植垂杨十万余本其盘根可以固湃岸其取材亦可以供岁修至于东北隅一带其地尤广其土尤沃改六羊河为渠一百一十余里以佐大渠所不及
　　奏请建县城二其一在田州塔南为新渠县其一在省嵬城西为寳丰县立县令以膺民社设通判以司水利建学校以育人材置营弁以备防汛移市口于石觜汉夷皆便建城堡于山后守御相资兹役也防
　　皇上特颁帑银十六万两以为工匠车船一切物料之用纎微不累于民肇始于丙午之孟秋工竣于己酉之仲夏向之旷土今为乐郊复防
　　皇恩广被又颁帑银十五万两以为招徕戸口恒产耕种之资由是亿兆欢呼争先趋附辟田园葺庐舍犁云遍野麦浪盈畴勤耕凿者歌
　　帝力安陇亩者颂高深奏之
　　九重锡以嘉名曰惠农渠遐陬赤子尽戴
　　光天边塞黎民欣逢
　　化日诚
　　国家万年之基而民生世享之业也爰立石而为之记通智
　　钦定昌润渠碑记　雍正四年岁次丙午
　　皇帝命侍郎【臣】通智单畴书防督【臣】岳钟琪经营查汉托防地方开大渠以资灌溉筑长堤以障狂澜易畜牧为桑麻者三百余里但大渠之东北隅滩形广阔水难遍及有黄河之支流名六羊河者口形如列指泝游数里复合为一迤而北经大小方墩越葫芦细歴省嵬城而仍归于大河沃野腴壤绵亘百余里因迤黑龙沟而西故水势顺下漫无停蓄不能引之滩中河之下流遂淤率诸执事循其已然之迹顺其势而利导之凡湃岸之倾圮者培之使平河流之淤塞者濬之使通爰于渠口建正闸一曰昌润闸外设退水闸曰清安使水有所泻以备岁修堵口也内设退水闸曰清畅使水有所分以杀湍流涨溢也相地制宜分列支渠二十余道中多高壤不能尽达复设逼水闸三曰永惠永润永屏束之使其势昻而盈科而进仍由故道以入于河诸闸既建俱跨桥以通耕牧往来正闸之上覆以桥房其旁则立有龙王庙碑记亭渠两旁俱揷柳秧资其根力以固湃岸自此啓闭以时蓄泄有方而大渠以东遂无不溉之田矣
　　钦定名曰昌润渠以昭示来兹垂之永久是役也用以仰
　　副我
　　皇上仁育万物无远弗屇之至意渠之两旁良田万顷比
　　戸千家白叟黄童均沾
　　圣德青山绿水悉载
　　皇仁诚
　　盛世之模而万年之乐利云
　　杨应琚新建庆祝宫记并序
　　乾隆三年八月壬辰新建庆祝宫成欣逢
　　圣天子万夀之期文武寮属将校盛服博带聚于会城商贾士庶张目拱手欢呼动地癸巳五皷官吏毕集咸次于位灯火如昼修陛飞闼云布于上华旗凤葢金节析羽星罗于下钟鸣乐奏跄跄翼翼如对
　　丹宸猗欤盛哉既退西宁佥事应琚请纪其成词曰维甘宁八郡自军兴后檄书旁午文武士吏趋事不遑故凡礼文典章略而未举中丞奉
　　命涖止即询朝
　　贺之所竟无专宫曰官吏虽诚敬在心而亿兆之观瞻国家之大典不可缺也爰择地选官徴工僦役筑高墉砻巨础伐木陶埴力恊功速门阙崇闳殿楹棘翼表道有坊待漏有舍边陲之地亦可谓规模少备矣且夫事贵因时值此边烽已息海宇清和士庶无内外之繇商贾有殷富之乐冠裳济济恪恭尽职正当修明典礼以答升平而朝
　　贺之所威仪首重尤不可缓书不云乎一人有庆诗曰君子万年此物此志也夫河水发于昆仑皓月盈于南极维地维时
　　天子受祉百工稽首永勒金石四方来贺于斯万祀知作
　　之所始
　　杨应琚西宁新筑黑古摆羊戎九城堡碑记背郡城东南驰一日二日抵雪山下为黑古城千戸庄亦杂石癿思观什扎巴摆羊戎甘都堂折而西百五十里为河拉库托渡河而南为康家寨皆古羌戎地逼介诸畨岁为商旅边氓害以贻官忧今
　　天子即位之叁年前制府相国查公巡阅至郡余与古鄯防击将军杨君垣条悉其事谓非就险建城设官增兵不可以理制府毅然以俞奏
　　可适四年宁郡饥余任其责钜细必躬亲半岁未甞蓐寝小民幸免于转死而少壮者不可俾以坐食爰请于大府割工价六分之一加粮升六合以价自养以粮养家檄西宁靳令梦麟碾伯徐令志丙分督之始于四年之孟夏迄工于五年之仲秋完城堡九周回自一百二十丈至三百八十四丈咸相其隂阳依其岩阻随其广袤而成言言仡仡实墉实壑诸畨悉缩项桥舌屏气而伏起视四境羊牛满野一童子牧之矣帑以两计凡九万四千九百七十廪以石计凡一万四千八百増兵将益俸饟其为役亦大矣哉然小民不以为劳度支不以为多皆仰荷
　　圣主寛大之德也呜呼
　　国家设一官而帑廪增一费将以利民也地方设一官而百姓增一累以其有害也何谓利慎固封守抚畨恤下是也何谓害键闭不修征私扰众是也同一官耳利害如反覆手可不惧哉昔人云有其患而图之无其具有其具而守之非其人皆足以致败故纪其俶末以告后之司险者







　　甘肃通志巻四十七
&lt;史部,地理类,都会郡县之属,甘肃通志&gt;
　　钦定四库全书
　　甘肃通志巻四十八
　　艺文
　　赞
　　魏曹植伏羲赞　木德风姓八卦创焉龙瑞名官法地象天庖厨祭祀网罟渔佃瑟琴以作时通神轩曹植黄帝赞　少典之孙神明圣哲土德承火赤帝是灭服牛乘马衣裳是制氏云名官功冠五帝
　　晋王彪之伏羲赞　悠悠皇牺体尊神澄无爲而化出道之凝不知有始冥感自兴因应之迹画象结绳
　　唐李华侯知道程俱罗二孝赞　厥初生人有君有亲孝亲爲子忠君爲臣兆自天命降及人伦背死不义忘生不仁过及智就爲之礼文至哉侯氏创巨病殷手足胼胝以成髙坟夜黑颷动如临鬼神哭无常声逈彻苍旻苴斩三年尔独终身嗟嗟程生其哀也均顾后絶配瞻前无隣
　　序
　　唐杜牧李贺诗编序　太和五年十月中半夜时舍外有疾呼传缄书者牧曰必有异亟取火来及发之果集贤学士沈公子明书一通曰我亡友李贺元和中义爱甚厚日夕相与起居饮食贺且死尝授我平生所着歌诗襍爲四编凡二百三十三首数年来东西南北良爲已失今夕醉解不复得寐即阅理箧帙忽得贺诗前授我者思理徃事凡与贺话言嬉游一处所一物一日一夕一觞一饭显显焉无有忘弃者不觉出涕贺复无家室子弟得以给养防问长恨想其人咏味其言止矣子厚于我与我爲贺集序尽道其所来由亦少解我意牧其夕不果以书道不可明日就公谢且曰世谓贺才絶出前让居数日牧深维公曰公于诗为深妙竒博且复尽知贺之得失短长今实叙贺公曰子固若是是当慢我牧因不敢复辞勉为贺序然甚慙贺唐皇诸孙字长吉元和中韩吏部亦颇道其歌诗云烟绵联不足为其态也水之迢迢不足为其情也春之盎盎不足为其和也秋之明洁不足为其髙也风樯阵马不足为其勇也瓦棺篆鼎不足为其古也时花美女不足为其色也荒国陊殿梗莽邱陇不足为其恨怨悲愁也鲸呿鼇掷牛鬼蛇神不足为其虚荒诞幻也盖骚之苗裔理虽不及辞或过之骚有感怨刺怼言及君臣理乱时有以激发人意乃贺所为得无有是贺能探寻前事所以深叹恨古今未尝经道者金铜仙人辞汉歌补梁庾肩吾宫体謡求取情状离絶远去笔墨畦径间亦殊不能知之贺生二十七年死矣世皆曰使贺且未死少加以理奴仆命骚可也
　　明赵时春送鞠通判序　鞠君吴松之产也时春与吴松冯御史子仁同赐第而其召为宫寮也复佐吴松徐洗马子升于司经御史君以击奸宰濒死英声振天下洗马君晋为祭酒其道且大行众将倚以经世之任者俱余所推重然皆与鞠君交亲方君之擢判平凉也二君与时春书誉君之才且良惜其远出邉郡画然同辞则夫时春于君之释吾郡而他之也岂敢以俚芜辞无一言以赠之按吴松本江海奥暑之区而平凉据秦夏华羗之防黍秔异味羊鱼改腥茗酪殊气葛裘别服吴松龀者垂髫削剡而讴吟平凉三尺童子柞木为弓纫筋为弦被竹木以乌雉羽而射不避狼虎才离保姆已手掣生马鬃骋乎峻阪兀崖之上以相笑乐使挽一苇茷行泾汭岸乃愕然失措嗟夫禹别九土周辨职方世以扬雍指为秦越其风土嗜好背驰悬絶固若是哉况宋以文献渡江中原乆委域外南北之俗尤异大圣人受锡四海行三尺法以用人故鞠君远超南服莅止西邑揆之人情似有不相宜者而平凉强宗悍牧藩衞兵骑星错奕布三尺法六籍术亡奈之何而君周旋期月间数搏执强梗罔所恫悚使底于成必有可观矣君遽以南北之分为解大僚不察从而聼之夫君子所诎者道非必其身之安也所存者志非贵乎外物之奉也居此而思彼营物而役志君子之戒也君岂为是哉不察其志而狥夫物情不用其道而茍荣其身此君子之所不敢安而鞠君之所必去此郡而他适也故敢于其行而僭言之且以章君之志也
  </div>
  <div class="pagination">
   <a href="甘肃通志_page153.html">
    上一页
   </a>
   <span>
    ...
   </span>
   <a href="甘肃通志_page149.html">
    149
   </a>
   <a href="甘肃通志_page150.html">
    150
   </a>
   <a href="甘肃通志_page151.html">
    151
   </a>
   <a href="甘肃通志_page152.html">
    152
   </a>
   <a href="甘肃通志_page153.html">
    153
   </a>
   <span class="current-page">
    154
   </span>
   <a href="甘肃通志_page155.html">
    155
   </a>
   <a href="甘肃通志_page156.html">
    156
   </a>
   <a href="甘肃通志_page157.html">
    157
   </a>
   <a href="甘肃通志_page158.html">
    158
   </a>
   <a href="甘肃通志_page159.html">
    159
   </a>
   <a href="甘肃通志_page155.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
