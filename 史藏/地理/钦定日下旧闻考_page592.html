<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 592 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 592 页/共 698 页</h1>
    <div class="content">钦定日下旧闻考卷一百十一 

京畿三河县 

原三河县在州城东七十里明一统志臣等谨按三河县明隶通州故云在州城东本朝隶顺天府在 
府东一百一十里増县东西距七十里南北距九十里东至蓟州界二十里西至通州界五十里南至 
香河县界三十里北至密云县界五十五里东南至宝坻县治九十里西南至通州界七十里东北至 
平谷县界十五里西北至顺义县治九十里大清一统志原三河县本汉临泃县地清类天文分野之 
书朱彛尊原按前后汉志上谷涿郡无临泃县増三河县本汉临泃县地唐析潞县地置三河县属幽 
州明一统志増明一统志三河本汉临泃县地今考两汉书并无临泃县唐书地理志幽州范阳郡潞 
县下云武德二年置临泃县贞观元年省临泃而蓟州渔阳郡三河下云开元四年析潞县置故知本 
是一地先分为临泃后分为三河皆自唐非汉也日知录原临泃石赵所置亦曰临渠晋永和六年燕 
慕容霸伐赵收安乐北平兵粮与其主隽会于临渠即此城也后魏废方舆纪要原唐武德二年析潞 
县置临泃县贞观元年省开元四年更置三河县新唐书原县初置属幽州开元十八年改隶蓟州太 
平寰宇记原金元并属通州清类天文分野之书増三河汉潞县地唐武德二年析置临泃属元州贞 
观初废景龙三年改临泃置三河开元四年析潞县置三河县属幽州十八年改蓟州五代初废后唐 
长兴三年复置三河晋天福中入于辽属蓟州尚武军保大末入于金寻入宋宣和五年属广川郡七 
年仍入金天德三年升潞县为通州以三河隶焉元属大都路明属顺天府通州洪武十年省平谷县 
入三河十三年仍设平谷属蓟州畿辅通志増乾隆七年御制三河县诗近山风转严当秋树如绮策 
渡过三河马足怯寒水秉穂堆圃场老幼趁墟市稍免冻与饥忧余亦生喜寻思赤县广安得皆似此 
臣等谨按三河县御制诗恭载首见之篇余不备录原吕髙渡三河诗白马渡三河春风起绿波天圉 
燕树合山绕汉宫多落电流弓景青云遏剑歌边烽方未息吾敢问渔蓑江峯集原县城髙二丈五尺 
明嘉靖二十九年知县事张仁増崇五尺至四十二年知县事刘文彬又増五尺其角楼敌台则知县 
张伦所建也三河县志臣等谨按县城自本朝康熙十八年以后屡次领帑重修城方四里髙二丈五 
尺城门四东曰就日南曰来薫西曰瞻云北曰承恩原旧城在今县东三里泃河南被水冲废今三河 
城即赵德钧所改置城方六里濠阔三丈深半之城邑考原县治洪武初建正统间重修儒学在县治 
西南金泰和间建元至正戊子教谕刘元皓建文庙两庑明宣德间重修三河县志原元礼部郎中王 
约有重建三河讲堂记亦以县城始剏于后唐明宗云名胜志原元王约重建三河讲堂记礼部侍郎 
田君嘉甫告予曰吾邑三河始城于后唐明宗长兴三年宣圣庙未详其初而庙之讲堂乃金泰和五 
年富察公剏焉榜之曰明道迄今将百年而摧圯无余令尹刘君铎自元贞二年宰是邑即明道故基 
而为堂费不扰民而厥绩告成焉三河县志按富察旧作蒲察今从八旗姓谱改正増元珠克三河县 
学剏建两庑记略我朝开辟之初首命内外郡邑各建庙学泃阳当冲道弦诵蔑闻礼乐弗振泮宫仅 
蔽风日而两庑俱阙殊乏从祀之仪至正戊子教谕刘元皓由平谷秩满调是邑惄焉伤之即白于县 
之令佐剏建两庑六间两斋二间计已束修及官吏捐俸里闬助费工趋事集不数月而成同上按珠 
克索伦语房屋也旧作祝阿今译改原叚家岭在县东二十里官道旁方舆纪要原灵山华山圣水山 
驼山俱在县北灵山去县治十五里三面出泉形胜记所谓北倚灵山者也又十五里为华山一名兎 
儿山又十五里为驼山即香河县骆驼港之源水绕驼山而出故名其地又有石城青梁诸山口圣水 
山在县西北三十里又十五里为凤凰山名胜志増蟠龙山在县西北五十里旧名旁立山后改新名 
三河县志臣等谨按蟠龙山旧有行宫乾隆十九年始移建于山迤北之大新庄详见后増乾隆九年 
御制蟠龙引蟠龙山名前建行宫偶来驻驆有作我闻金陵自昔称龙蟠千秋形胜想象间奕奕瑶光 
照蓟野蟠龙亦得名兹山江南江北不异地天龙游戏同归禅狮峯鹫岭讵狮鹫何如九二见在田南 
阳卧客吾心企敢夸乘六以御天臣等谨按蟠龙引御制诗恭载首见之篇余不备录原三河以地近 
七度鲍邱临泃三水而名郡县释名臣等谨按七度河之度亦作渡増泃水又东南径临洵城北屈而 
历其城东侧城南出水经注原七渡河在县西北一名黄颁水源自顺义县黄颁峪流注县界下流入 
于白河鲍邱河在县西南即白河之别名也自密云县流经通州东境米庄村又流经县界至宝坻县 


境合于泃河泃河在县北自蓟州平谷县流入县境又东南流入宝坻县界合于鲍邱河唐志县北十 
二里有渠河塘西北六十里有孤山陂溉田三千顷渠河疑即泃河之讹也方舆纪要原三河县西北 
有泉汲以洗目可愈目疾因名圣水长安客话原泃河石桥俗名小河桥在县南门外正德十二年御 
马监太监张鋭建大学士杨一清作碑记鋭邑人也三河县志臣等谨按泃河石桥明正德中建万历 
四十六年重修本朝顺治七年康熙三十年乾隆十三年屡经修葺原明杨一清新建泃河石桥记略 
三河县城南百歩有河即古之泃河也东通错桥西达金鸡塘境接通蓟往来经由之路岁治浮桥以 
渡河水泛滥桥辄坏佥谓易以石庶可久而工役繁莫之能举也左都督张明捐金数千鸠工伐石属 
前大同副总兵指挥同知赵昶董其事度之长三十歩髙五尺广若干尺以正德十年十月工成石淙 
槀原错桥在县东五里之七渡河长安客话臣等谨按错桥久废本朝康熙年间于其地额设渡船四 
以便行者増错桥一名草桥今废三河县志原宣德三年七月顺天府三河县奏本县错桥东通辽海 
西达京师今年五月霖雨山水暴涨壊桥甃石皆缺驿使往来不便乞拨军夫工匠于华山石厂取石 
修砌庶几可成从之明宣宗实录原宣德三年八月丁未车驾发京师戊申驻驆三河县东之草桥同 
上原宋褧宿错桥诗偶来城下错桥西神树栖鸦迫暮啼数骑东来饮河水一声羗管碧云低燕石集 
原刘希彛诗错桥临七渡山色绕泃阳地脉沿溪润春流到海长沙容开丽景树影弄晴光川上情何 
极东游忆故乡名胜志増大新庄行宫乾隆十九年建前建石桥一座西石桥一座东木桥一座三河 
县志臣等谨按大新庄行宫内恭悬皇上御书扁曰止水灵渊曰随安室曰物外情联曰法雨普沾资 
海滴慧珠通映仰灯然又联曰勒寒花树芳迟发向暖郊原润逮耕又曰万顷绿云秋麦蔚千村红雨 
杏花深増乾隆三十五年御制大新庄行宫晩坐诗过午非常暖蒸为云密垂远山藏影暗平野羃烟 
披作雨庶几遇去年有所思春郊沾尺泽心幸复斯时昨岁至盘山适当好雨优沾回跸经此村农共 
趂春耕览之心慰兹将届兴犁正思甘雨幸午暄云布兾酿尺霖复如去年之沾泽以纾望念増乾隆 
四十年御制于大新庄行宫作列岫对龙蟠是处又名蟠龙山以南对列岫得名居停一宿安村民迓 
行辇卫士解征鞍书史静如待庭轩清且宽杏花将欲绽芳信逓田盘臣等谨按大新庄行宫御制诗 
谨绎有关纪述者恭载卷内余不备录原泥洼镇在县西二十里有廵司又西十里曰夏店有五槐公 
馆又西二十里曰烟郊与通州接界有官兵戍守方舆纪要増烟郊行宫乾隆二十年建三河县志臣 
等谨按烟郊行宫建自康熙年间乾隆二十年移建于旧址迤南正殿外檐恭悬圣祖御书额曰虚明 
向远开殿内恭悬皇上御书额曰绿浄云畦联曰为元后则时天若知小人依所逸无楼额曰眺远楼 
曰远含澄景联曰树色溪光成静赏花香鸟语绝尘縁又曰目同碧宇朗无尽心与白云散以闲卷房 
联曰春色昌昌有脚化工荡荡无私佛室联曰慈慧显三千大化圆通示不二法门皆御书増乾隆十 
年御制烟郊行宫晩坐诗春宵雪后寒古月望前洁雪月成双清幽斋景殊绝瓷檠焰花落竹灶茶烟 
歇托好有常因即事惬静悦去岁将今夕不起心分别臣等谨按烟郊行宫御制诗恭载首见之篇余 
不备录原三河驿在县南关正德初并公乐夏店二驿剏之者嘉靖二十九年知县张仁重修今废三 
河县志原明李贡并三河驿记略三河县东有驿曰公乐西有驿曰夏店皆去县二十里使者东西至 
以驿在野且隘恒不止宿必抵县宿先是廵抚都御史平湖屠公勋请并于县为三河驿为众议废格 
正德辛未贡检旧牍乃运二驿旧材并作成之甚速由是东西使者至皆领于驿县释重累爰刻铬于 
石曰渔阳之西潞河之东有三河县处乎其中两驿距县各二十里使者不留必县是止前贤谋国莭 
财裕人并二为一道里亦均我闻于朝天子曰可经之营之有堂有厦昔者候吏辍食而嗟今领于驿 
宁其室家昔者邑民苦于帐具今领于县有害斯去事虽由我恐蔽前贤刻铭于石兾永岁年同上原 
三河县多旷土宜耕屯有唐会庄为昔时垦植之址屯政考补三河县有延福寺元崇国寺碑阴补普 
安禅师至温于三河作莲宫寺道园学古录増舍利塔在县西门外金正隆元年显武将军孟胜建相 
传藏佛牙舍利子于内髙十三级三河县志原金中都转运使刘枢墓在县西五十里同上原刘枢字 
居中通州三河人天眷二年进士张浩营建燕京宫室选枢分治工役官至中都路转运使大定四年 
卒于官金史本传原后唐长兴三年赵德钧为节度使于幽州东北百余里城三河县以通蓟州运路 
辽人来争德钧击却之九月朔城三河毕边人頼之通鉴増后唐李存朂拔燕以赵德钧镇幽州为节 
度使乃城三河而戍之五代史 


 

钦定日下旧闻考卷一百十一 


钦定四库全书 

</div>
    <div class="pagination">
<a href="钦定日下旧闻考_page591.html">上一页</a><span>...</span><a href="钦定日下旧闻考_page587.html">587</a><a href="钦定日下旧闻考_page588.html">588</a><a href="钦定日下旧闻考_page589.html">589</a><a href="钦定日下旧闻考_page590.html">590</a><a href="钦定日下旧闻考_page591.html">591</a><span class="current-page">592</span><a href="钦定日下旧闻考_page593.html">593</a><a href="钦定日下旧闻考_page594.html">594</a><a href="钦定日下旧闻考_page595.html">595</a><a href="钦定日下旧闻考_page596.html">596</a><a href="钦定日下旧闻考_page597.html">597</a><span>...</span><a href="钦定日下旧闻考_page593.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
