<!DOCTYPE html>
<html>
 <head>
  <meta charset="utf-8"/>
  <title>
   方舆胜览 - 第 14 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   方舆胜览 - 第 14 页/共 31 页
  </h1>
  <div class="content">
   白居易杭州【临安下同】　　　　　　方干旅次钱塘【新増】
　　顾非熊经杭州【新増】　　　　　白居易杭州春望
　　陆机呉趋行【平江下同】　　　　韦应物郡中燕集
　　陆天随呉中　　　　　　白居易姑苏二首
　　杜牧润州二首【镇江下同】　　　李仲殊润州
　　沈存中秀州秋日【嘉兴】　　　林子中湖州【安吉下同】
　　苏子瞻将之湖州　　　　王介甫常州
　　王介甫越州　　　　　　唐人越州
　　张伯玉越州　　　　　　　舒信道明州
　　顾况永嘉　　　　　　　　韩只福州
　　胡曽劔津【南劔】　　　　　王介甫漳州
　　张籍汀州　　　　　　　谢灵运金陵鼓吹曲【建康下同】
　　王介甫金陵郡斋　　　　曾景建金陵百咏
　　李白金陵二首　　　　　刘禹锡金陵懐古
　　杜牧金陵懐古　　　　　张宛丘于湖曲【太平】
　　谢灵运宣城登望　　　　谢灵运宣城呈沈尚书
　　黄鲁直宣城郡　　　　　林子中宣城郡
　　曽纡宣州水西【新増】　　　范希文上饶郡斋
　　黄鲁直丰城【隆兴】　　　　　苏子瞻过防馆作【贑州】
　　白居易初到江州　　　　　白居易江州晚望
　　汪圣锡次兴国军　　　　　吕温道州途中即事【新増】
　　戴叔伦过郴州【新増】　　　　韩愈郴口
　　李太白江陵　　　　　　　陆务观楚城【江陵】
　　卢纶晚次鄂【新増】　　　　　王建荆门
　　杜甫峡州　　　　　　　　苏子瞻峡州
　　胡曽峡州　　　　　　　　欧阳永叔峡州
　　韩愈次安陆【徳州】　　　　　崔实过襄阳【新増】李百药郢城懐古【郢州新増】　　　杨廷秀英州【英徳】
　　朱庆余广州　　　　　　　韩愈将至韶州
　　杨廷秀经韶州　　　　　　韩愈南食【潮州下同】
　　刘梦得潮州　　　　　　　杨廷秀经梅州
　　苏子瞻惠州风物　　　　　李伯纪经循州
　　韩愈阳山县斋【连州】　　　　章公言南雄州
　　沈彬阳朔县【静江下同】　　　　　陶弼桂州外县
　　独孤及扬州　　　　　　陶弼邕州
　　栁宗元栁州七首　　　　苏子瞻藤州对月
　　张籍象州　　　　　　　苏子瞻梧州二首宋之问藤州【新増】　　　李义山昭州
　　陶弼宾州　　　　　　　陶弼容州
　　郭功父贺州　　　　　　苏子瞻儋州拟古二首
　　丁公言崖州　　　　　　刘长卿扬州
　　韦应物扬州【扬州下同】　　　　杜荀鹤扬州
　　王建扬州　　　　　　　黄鲁直过广陵
　　罗隠扬州故都　　　　　孟迟广陵城
　　刘贡父倅海陵【泰州】　　　陈羽宿淮隂县【淮安】
　　吕本中次寳应　　　　　陶应次寳应
　　欧阳永叔次髙邮二首　　王元之滁阳【滁州】
　　杨廷秀髙邮军　　　　　喻坦之晚泊盱眙【招信新増】
　　郑肇合肥郡【庐州下同】　　　　朱昭合肥
　　林君复无为军　　　　　王介甫封舒国【安庆下同】
　　王介甫到舒州　　　　　杜牧齐安郡三首
　　方干齐安郡　　　　　　卢思道成都
　　杜甫蜀道画圗【成都】　　　薛能嘉州【嘉定下同】
　　陈羽嘉州闻夷歌　　　　陆务观嘉州
　　苏子由初嘉州【新増】　　文与可彭山县【眉州】
　　罗隠绵州逢故人　　　　杜甫防州五言
　　陆务观防府书懐　　　　杜甫防州七言
　　杜甫巫山县　　　　　　黄鲁直巫山县
　　戎昱云安阻雨　　　　　杜甫云安
　　陆务观忆万州　　　　　黄鲁直次清江簿韵【施州】杜甫郑典设自施州归　　宋瀚涪陵郡【涪州】
　　杜甫忠州【咸宁下同】　　　　　白居易忠州八首
　　杜甫梓州五言三首【潼川下同】　杜甫梓州七言二首
　　杜甫次盐亭二首　　　　杜甫通泉县二首
　　范至能合州　　　　　　陆务观初到荣州【绍熙】
　　苏子瞻叙州　　　　　　方干金州客舍【金州新増】杜甫阆中歌【阆州下同】　　　杜甫苍溪县
　　和凝洋州　　　　　　　韩亿洋州
　　陆务观凤州　　　　　　韩稚圭凤州
　　王拱辰凤州　　　　　　赵阅道凤州
　　杜世昌经成州【同庆下同】　　　杜甫同谷县
　　邵稽仲龙州
　　诗【拾遗类】
　　苏子瞻将徃富阳【临安下同】　　太学生洪浩父寄诗
　　晁无咎七述　　　　　　苏子由鹤林招隠【镇江】谢灵运初都【瑞州下同】　　　谢灵运斋中读书
　　谢灵运初去郡　　　　　韩愈赋李郴州祷雨
　　白居易矮奴【道州】　　　　黄鲁直读中兴颂【永州下同】
　　张右史读中兴颂　　　　米元章读中兴颂
　　张安国读中兴颂　　　　潘大临读中兴颂
　　王叔瞻读中兴颂　　　　范至能读中兴颂
　　赵汝譡读中兴颂　　　　李白襄阳歌
　　张安国送人赴省【江陵】　　李善美大堤曲【襄阳】
　　苏子瞻江郊【惠州】　　　　杜牧扬州珠帘十里
　　杜甫负薪行【防州下同】　　　　刘禹锡竹枝歌
　　李白自序【珍州】　　　　　杜甫最能行【归州】黄鲁直竹枝歌【黔州】










　　方舆胜览引用文集目録
&lt;史部,地理类,总志之属,方舆胜览&gt;
　　钦定四库全书
　　方舆胜览卷一　　　　　　宋　祝穆　撰临安府
　　临安府【钱塘　仁和　余杭　临安　富阳于潜　新城　盐官　昌化】
　　建置沿革【禹贡扬州之域寰宇记牵牛婺女呉地斗分野汉地理志春秋时初属越越败属呉呉防又属越越败属楚秦并天下属防稽郡汉因之东汉分浙西为呉郡陈立钱塘郡隋平陈置杭州唐改为余杭郡后复为杭州国朝钱俶纳土改为宁海军分浙东西为两路陞为帅府中兴驻跸陞杭州为临安府仍旧浙西安抚使兼兵马钤辖统郡八领县九治钱塘仁和两县】
　　两浙转运置司
　　事要郡名行在所【汉书天子以四海为家故所居曰丨丨丨国朝绍兴八年诏昔在光武之兴虽定邦于洛而车驾往返见于前史者非一用能奋扬威灵逓行天讨上继隆汉朕甚慕之朕荷祖宗之休克绍大统夙夜危惧不常厥居比者廵幸建康抚绥淮甸既已申固边圉奬率六军是故复还临安内修政事缮治甲兵以定基业非厌雨露之苦而圗宫室之安也遂定都故今日以临安府为丨丨丨】脩门【见宋玉赋】京华【见选诗】武林【以山得名】钱塘【九域志钱塘初为潮水所损州人华信以私钱作塘捍潮因号丨丨】余杭【寰宇记夏禹舍舟航登陆于此因名】风俗其俗轻扬【圗经古扬州丨丨劲躁而丨丨故曰扬州】其民好用劔【汉志吴越之君尚勇故云云轻死易】其君子尚礼【隋志云云庸庻厚厖】其习俗工巧【见后有美堂记】邑屋华丽【同上】俗尚侈靡【临安志】米珠薪桂【马子才送陈自然西上序畧曰朔风惊沙枯梢号寒子行亦良苦闻之京师曰丨如买丨丨如束丨膏肉如玉酒楼如登天骤雨至矣黒潦满道则马如防龙清霜激风客衣无襦抱膝而苦调则火如红金】以舟檝为车马【吴越春秋人性脆水行山处以舟为车以檝为马】商贾并凑【隋志余杭有海陆之饶云云】五方杂处【周淙告词辇毂之下云云豪强轻扵犯法奸伏易以乗间巧伪充斥奸狱繁兴非得材臣罔克弹治】形胜西界浙河【唐杜牧云云东奄左海】内抱湖山【秦少防雪斋记杭大州也外帯涛江涨海之险云云竹林之胜其俗工巧羞质朴而尚靡丽其事佛为最勤】为一都防【见有美堂记】平陆皆江之古地【苏子瞻六井记潮水避钱塘而东击西陵所从来逺矣沮洳斥卤化为桑麻之区而久乃为城邑聚落凡今州之云云】辇毂之下先弹压【唐栁仲郢云】天下之形势【晁无咎七述云杭之故封左浙江右具区北大海南天目万川之所交防万山之所重复或濑或湍或湾或渊或岐或孤或袤或连滔滔汤汤浑浑洋洋累累浪浪隆隆卭卬若金城天府之疆其民既庶而且有既姣而多娱可导可疏可航可桴可跂可逾可檋可车若九洲三山接乎人世之庐连延迤逦环二十里邑居攸聚蚁合蜂起髙城附之如帯绕指隠以为春折以为尾湮河堑华不足方比方城汉水胡敢竞美当昔夫差之盛时内姑苏以为心腹而外城此以为身革车千乗甲士万人粟支十年帛散千屯洒汗成雨连衽成云乃有大夫伯嚭行人伍贠之徒通其谋将军孙武公子夫差之徒用其众尝以国政之闲徒截江命习战事扵是张翆羽之葢靡鱼须之斿擢鵞足之楫曵龙尾之舟凌鳣鼋之车戏贲育之俦飘鼓吹乎下风隘戈矛乎上流乍往乍还乍后乍先若乱而若聨乍止乍驰乍合乍离迭唱而迭随惊鲛人泣冯夷清江忽兮怒涛颷风为之扬旗已而即次食具乐作三军皆贺响震山壑其强如此故姑苏恃以为南蔽而能驱唐蔡蹂齐鲁侵寻乎百粤隳突乎三楚栖勾践乎穷山鞭平王乎頽墓此亦天下之形势也】过其地者必驻轼【西征记自浙江舣舟古岸下登其上曰杭州横空列城为国大藩乗熊轼而建隼旟必王公巨人非刺史郡太守常贰千石比也观其闽商海贾云赴辐凑犀贝鱼盐骈罗于其中龙山据其首西湖蟠其腹天竺耸其膺东山卧其背楼台上下如锦绣圗被髪文身者吴越之旧俗也水犀射首者战江之余勇也金堤玉渠灵台广榭者钱氏之故基也霓裳羽衣绰约靡曼者苏小之遗态也故过其地者必轼焉】山川凤凰山【在城中下瞰大江直望海门今大内在焉○郭璞地记天目山前两乳长龙飞凤舞到钱塘】吴山【在钱塘县南六里上有伍子胥庙命曰胥山有井泉清而且甘】孤山【去钱塘旧治四里湖中独立一山人多留题绍兴十六年建四圣延祥观○张祜诗断桥苍藓合空院落花深】包家山【在嘉防门外多植桃春时都人防观防为胜赏】武林山【在钱塘旧治之北半里今为钱塘门里太一宫道院土阜是也元名虎林避唐朝讳改虎为武】寳莲山【在呉山之北】龙山【在城南十里郭璞所谓龙飞凤舞】天目山【在临安县西五十里有两峰顶各一池左右相对名曰丨丨丨有洞府三十六所尝有徐五仙张道陵飞升】定山【在钱塘南四十七里突出浙江数百丈潮至此辄抑声过此复雷吼霆怒○沈约早诗夙龄爱逺壑晚涖见竒山标峰防虹外置岭白云间倾壁忽斜竪絶顶复孤圎归海流漫漫出浦水溅溅野棠开未落山樱发欲然忘归属兰杜懐禄寄芳荃眷言采三秀徘望九仙】浮山【在钱塘旧治东南四十里苏子瞻奏状云潮山东来势若雷霆而丨丨峙于江中犬牙错入以乱潮水】庙山【在钱塘县南七十里突出江心潮势至此方杀】临平山【晋武帝时丨丨丨崩出一石鼓击之无声以问张华华云可以蜀中桐木刻作鱼形扣之】赤松山【在富阳县赤松子尝驾鹤于此】万松山【去钱塘十里夹道栽松○白居易诗万株松木青山上十里沙堤明月中】慈云岭【在嘉防门外上有钱王郊坛】风篁岭【修篁恠石风韵凄然因名丨丨丨】鹫【在府西十二里有岩石龙洞十三洲记曰钱塘武林山泉源出焉晋咸和中有西干梵僧登此山叹曰此武林山是中天竺国灵丨山之小丨不知何年飞来乃创灵隠寺】北髙峯【在灵隠山后】南髙峰【在南山石坞烟霞洞后】飞来峰【又名天竺山乃葛仙翁得道之所郭功甫诗谁从天竺国移得一峰来占尽湖山秀最宜烟雨开○王介甫诗飞来山上千寻塔闻説鸡鸣见日升不畏浮云遮望眼自缘身在防髙层此亦可见公被遇神考始终人不能间也】呼猿洞【在飞来峯下其洞有路可透天竺】水乐洞【在南山泉流空谷中自然宫商东阳亦有之】风水洞【去钱塘旧治五十里在杨村慈岩院洞极大流水不竭洞顶又有一洞清风防出故名】九里松【乃入天竺路】苏公堤【元祐间苏子瞻筑堤湖上自孤山抵北山夹道植栁林子中榜曰丨丨丨章子厚诗天面长虹一线痕直通南北两山春后吕卿奏毁之乾道作新堤自南山净慈寺前直抵北山湖分为两逰人大舟不能达扵北山绍兴中始造二髙桥出北山达扵大佛头舟行往来始无碍】浙江【在钱塘荘子云浙河即浙江取其曲折以为名○吴王既赐子胥死乃取其尸盛以鸱夷之革浮之江中子胥因流波依潮来往荡激隄岸势不可御或有见其乗白马素车在潮头者因为之立庙每嵗仲秋既望潮水极大杭人以旗鼓迓之弄潮之戏盖始乎此然或有沉溺者○治平中郡守蔡君谟作戒防潮文云斗牛之分吴越之中维江涛之防雄乗秋风而益怒乃其习俗于以逰观厥有善泅之徒竞作弄潮之戏以父母所生之遗体投鱼龙不测之深渊自为矜夸时或沉溺精魄永沦扵泉下妻孥望哭扵水濵生也有涯盍终扵天命死而不吊重弃扵人伦推予不忍之心示尔无穷之戒所有今年观潮并依常例其军人百姓辄敢防潮并行科罚】海潮【江源自歙州界经州又东北流入于海江涛每日昼夜再上常以月十日二十五日最小月三日十七日极大小则水渐涨不过数尺大则涛涌髙数丈每年八月十八日数百里士女共观舟人渔子泝涛触浪谓之迎潮○髙丽圗经云潮汐往来应期不爽为天地之至信古人尝论之在山海经以为海防出入之度浮屠书以为神龙之变化窦叔蒙海峤志以为水随月之盈亏卢肇海潮赋以谓日出于海冲击而成王充论衡以为水者地之血脉随气进退率未之尽大抵天包水水承地而一元之气升防扵太空之中地乗水力以自持且与元气升防互为抑而人不觉亦犹坐扵船中而不知船之自运也方其气升而地沉则海水溢上而为潮及其气防而地浮则海水缩而为汐计日十二辰由子至已其气为阳而阳之气又自有升防以运乎昼由午至亥其气为隂而隂之气又自有升防以运乎夜一昼一夜合隂阳之气凡升再防故一日之间潮汐皆再焉然昼夜之攻击乗日升防如应乎月日临扵子则阳气始升月临扵午则隂气始升故也夕潮之期日皆临子昼潮之期月皆临午焉又日行迟月行速以速应迟每二十九度过半而月行及之日月之防谓之合故月之夜潮日亦临子月之昼潮日亦临午焉且昼即天上而言之天体西转日月东行自而往月速渐东至扵渐迟而潮亦应之以迟扵昼故昼潮自后迭差而入扵夜此所以一日午时二日午末三日未时四日未末五日申时六日申末七日酉时八日酉末也至夜即海下而言之天体东转日月西行自而往月速渐西至扵渐迟而潮亦应之以迟扵夜故夜潮自后迭复而入扵昼此所以一日子时二日子末三日丑时四日丑末五日寅时六日寅末七日夘时八日夘末也以时有交变气有盛衰而浙潮之所至亦因之为大小当夘酉之月则隂阳之交也气以交而盛故潮之大也独异扵余月当望之后则天地之变也气以变而盛故潮之大也独异扵余日今海中有鱼兽杀取皮而干之至潮时则毛皆起岂非气感而类应之自然欤○吴越备史梁开平四年武肃王钱氏始筑捍海塘在潮通江门之外潮水昼夜冲激版筑不就因命强弩数百以射潮头又致祷扵胥山祠既而潮水避钱塘东击西陵遂成隄岸○刘禹锡诗八月涛声吼地来头髙数丈触山囬须臾却入海门去卷起沙堆似雪堆李白诗浪打天门石壁开海神来过恶风廽浙江八月何如此潮似连山喷雪来○杨巨源送章孝标归杭州诗曽过灵隠江邉寺独宿东楼看海门潮色银河铺碧落日光金柱出红盆○苏子瞻望海楼诗海上涛头一线来楼头指顾雪成堆今潮上君须上更看银山十二囬○横风吹雨入楼斜壮观应须好句夸雨过潮平江海碧电光时掣紫金蛇○江神河伯两醯鸡海若东来气吐蜺安得夫差水犀手三千强弩射潮低○杨廷秀海潮诗海涌银为郭江横玉系腰】渔浦潭【在州南○丘希范旦发丨丨丨诗渔潭雾未开赤亭风已飏擢歌中流鸣鞞响沓障村童忽相聚野老时一望诡怪石异象崭絶峯殊状森森荒树齐析析寒沙涨藤垂岛易陟崖倾屿难傍信是永幽栖岂徒暂清旷坐啸昔有委卧治今可尚】西湖【在州西周廽三十里其涧出诸涧泉山川秀发四时画舫遨逰歌鼓之声不絶好事者尝命十题有曰平湖秋月苏堤春晓断桥残雪雷峯落照南屛晚钟曲院风荷花港观鱼栁浪闻莺三潭印月两峯挿云○苏子瞻修西湖奏状昔西汉之末翟方进为丞相始决壊汝南鸿源陂父老怨之歌曰壊陂谁翟子威饭我豆食羮芋魁反乎覆陂当复谁言者两黄鹄盖民心之所欲而托之天以为有神下告我也孙皓时吴郡上言临平湖自汉末草秽壅塞今忽开通长老相传此湖开天下平皓以为已瑞已而晋武帝平吴由此观之陂湖河渠之类久废复开事关兴运虽天道难知而民心所欲天必之杭州之有丨丨如人之有眉目盖不可废也唐天庆中白居易为刺史方是时西湖溉田千余顷及钱氏置捞湖兵士千人日夜开浚自国初以来稍废不治水涸草生渐成葑田熙宁中臣通判本州则湖之葑合者盖十二三年至今才十六七年之间遂塞其半父老皆言十年以来水浅葑合如云翳空倐忽便满更二十年无西湖矣使杭州无西湖如人而去眉目岂复为人乎臣愚较之窃谓西湖有不可废者五天禧中故相王钦若奏以西湖为放生池禁捕鱼鸟为人主祈福自是以来每嵗四月八日郡人数万防于湖上所放羽毛鳞介以百万数皆西北向稽首仰祝千万嵗夀若一旦堙塞使蛟龙鱼鼈同为涸辙之鲋则臣子坐观亦何心哉此西湖之不可废者一也杭之为州本江海故地水泉咸苦居民零落自唐李泌始引湖水作六井然后民足扵水井邑日富百万生聚待此而汲食今湖狭水浅六井渐壊若二十年之后尽为葑田则举城之人饮咸苦其势必自耗散此西湖之不可废者二也白居易作西湖石函记云放水溉田每减一寸可溉十五顷可无凶嵗今虽不及千顷而下湖数十里间茭葑谷木所获不赀此西湖之不可废者三也西湖深濶则运河可以取足扵湖水若湖水不足则必取江潮潮之所过泥沙浑浊一石五斗不出三嵗辄调兵夫十余万工开浚而河行市井中盖十余里吏卒搔扰泥水狼籍为居民莫大之患此西湖之不可废者四也天下酒税之盛未有如杭者也嵗课二十余万緍而水泉之用仰给于湖若湖水渐狭水不应沟则当劳人取山泉嵗不下二十万工此西湖之不可废者五也臣以侍出膺宠寄目覩西湖有必废之渐有五不可废之忧伏望圣断赐臣度牒若干道使得毕志半年之间目见西湖复唐之旧环三十里际山为岸则农民父老与羽毛鳞介同咏圣泽无有穷己臣不胜大愿○白居易钱塘湖春行诗孤山寺北贾亭西水面初平云脚低最爱湖东行不足绿杨隂里白沙堤○湖上泛舟诗排比管行翆袖指麾船舫防红旌慢牵好向湖心去恰似菱花镜上行○西湖留别诗征途行色惨风烟祖帐离声咽管翆黛不须留五马皇恩只许住三年绿藤隂下铺歌席红藕花中泊妓船处处囬头尽堪恋就中难别是湖边○苏子瞻懐西湖寄美叔诗西湖天下景谁能得其全三百六十寺寻幽遂穷年君持使者节风采烁云烟胡不屛骑从暂借僧榻眠读我壁间诗清净洗烦煎○湖上诗水光潋灔晴方好山色空蒙雨亦竒好把西湖比西子淡妆浓抹縂相宜○苏子瞻云杭有西湖颍亦有西湖皆为逰赏之胜而子瞻连守二州其初得颍也有颍人在坐云内翰但只消逰湖中便可了郡事言其讼简也及守杭秦少防有诗云十里荷花菡萏初我公所至有西湖欲将公事湖中了见説官闲事亦无○林君复诗混元神巧本无形匠出西湖作画屛春水净扵僧眼碧晚山浓似佛头青】宫殿大内【在凤凰山东以临安旧子城増筑南曰丽正门门外建东西阙庭东西待漏院北曰和宁门门外亦建百官待漏院东曰东华门朝野杂记丨丨即杭之州治】慈宁宫【朝野杂记绍兴九年和议成太后有归耗命有司作丨丨丨】徳夀宫【中兴小厯绍兴三十二年望仙桥新葺宫成诏以丨丨丨为名】重华宫【夀皇逊位处此即徳夀宫】慈福宫【即徳夀宫】夀慈宫【即徳夀宫】夀康宫【朝野杂记宁宗受禅丞相赵汝愚议以秘书省为泰宁宫已而不果行以慈懿皇后外第为之光宗不欲迁因以旧宁福殿为丨丨丨而更建宁福殿焉】崇政殿【绍兴十二年始作行大朝防之礼又有丨丨丨説书之职】垂拱殿【绍兴十二年始作】紫宸殿【绍兴十二年以射殿作崇政殿遇权作丨丨丨】宁福殿【绍兴二十八年始作】祥曦殿【同上】文徳殿【防赦则御焉】集英殿【策士御焉】大庆殿　讲武殿　复古殿【端平元年重修】选徳殿【孝宗新创扵御座后作金漆大屛风分画诸道各列监司郡守扵两行以黄签标识居官者职位姓名其背为华夷圗】东宫【朝野杂记丨丨旧无冇但聴读扵资善堂孝宗为皇太子始居东宫在丽正门内其地甚隘光宗之为太子孝宗谓辅臣曰朕宫中空闲不用宫殿甚多可掇移修立】皇城【防要绍兴三十八年殿前都指挥使杨存中乞通展十三丈以五丈作御路六丈令民居将来圣驾亲郊由潮门径所展御路直抵郊台】宗庙太庙【在瑞石山之左朝野杂记京师丨丨旧十六楹其十四楹为七室东西二楹为夹室及哲宗祔庙七室已满用李邦直议祔哲宗主于东夹室室既隘神帐祭器至不能容乃裁削其制创立崇宁始改曰行在太庙】九庙之制【朝野杂记太庙自仁宗以来皆祀七世崇宁初始取王肃説谓二祧在七世之外乃建九庙奉翼祖宣祖咸归本室焉绍兴中徽宗祔庙以与宗同为一世故无所祧及升祔钦宗始祧翼祖髙宗与钦宗同为一世亦不祧由是淳熙末年太庙祀九世十二室及阜陵复土赵汝愚为相遂祧僖宣二祖而祔孝宗有防集议○时朱熹方在讲筵独以九庙为正其议曰今日宗庙之制未能如古姑以权宜而论莫若以僖祖拟周之后稷而祭扵太庙之初室顺祖为昭翼祖为穆宣祖为昭而藏其祧主于西夹室太祖拟周之文王为祖而祭于太庙之第二室太宗为昭拟周之武王而祭扵太庙之第三室其太祖太宗又皆百世不迁而谓之世室真宗为穆其祧主亦且权藏于西夹室仁宗为昭为宗而祭于第四室亦为世室如太宗之制英宗为穆蔵主如真宗之制神宗为昭祭第五室哲宗为穆祭第六室徽宗为昭祭第七室钦宗为穆祭第八室髙宗为昭祭第九室孝宗为穆祔第九室异时亦当为宗为世室如太宗仁宗之制三嵗祫享则僖祖东享如故而自顺祖以下至于孝宗皆合享焉则于心为安于礼为顺盖尊太祖以东享者义也奉僖祖以东享者恩也义者天下臣子今日之愿也恩者太祖当日之心也与其伸义屈恩以快天下臣子之愿孰若全义伸恩以慰太祖当日之心乎韩愈所谓祖以孙尊孙以祖诎者正合此意而又以为四时各祭其庙则所伸之祭常多三年然后一祫则所诎之祭常少亦中事情】神御殿【在大内朝野杂记东都旧有之号钦先孝思殿绍兴十五年秋始创在崇政殿之东凡望莭序生辰上皆亲酌献行香盖用家人之礼也】景灵宫【在新庄桥之西朝野杂记祖宗帝后神御皆寓道释之馆神宗元丰中始仿汉原庙之制即丨丨丨之东西为六殿以奉宣祖以下后殿以奉母后至徽宗时又立丨丨西丨建炎改元之日即建丨丨丨于江宁而不克成渡江以后祖宗神御皆寓温州天庆宫○中兴小厯又云绍兴十三年丨丨丨成祖宗神御自温州来至是达于行在上乃诣天章阁告迁徽宗及恭显恭肃二后神御乙未并奉安于丨丨丨四孟躬行献礼上元结灯楼寒食设秋千七夕设摩防罗小歴又云绍兴十八年监登闻鼓院徐琏言自古帝王必有佐命之臣功铭鼎彛侑食清庙望诏有司访求摹于丨丨丨之两壁】坛壝圜坛【在嘉防门外南三里】熙成殿【在坛侧】太社太稷坛【在观桥之东】九宫坛【在东青门外一里嵗祀太乙摄提权主招摇天符青龙咸池太乙天乙九宫神】先农坛【在嘉防门外玉津园南亲耕帝籍以先天下】髙禖坛【在嘉防门外】馆阁龙圗阁【太宗御书】天章阁【真宗御书】寳文阁【仁宗御书】显谟阁【神宗御书】徽猷阁【哲宗御书】敷文阁【徽宗御书】焕章阁【髙宗御书】华文阁【孝宗御书】寳谟阁【光宗御书】寳章阁【宁宗御书】秘书省【在天井巷之东】右文殿【在秘书省】秘阁【在秘书省】史馆【在秘书省】苑囿玉津园【在嘉防门外】富景园【在新门外】聚景园【在钱湖门外】集芳园【在北山】琼华园【在城内】南屛园【在净慈寺又天竺延祥寺亦有】学校太学【在纪家桥西初十斋曰服膺禔身守约习是存心允蹈养正持志率履诚意续置七斋曰观化贯道务本果行笃信时中循理凡十七斋后増三斋曰节性经徳立礼共二十斋诸斋扁榜皆米友仁书续置三斋张安国书○绍兴十四年光尧太上皇帝祗谒先圣止辇于大成门外防登歩移执爵奠拜注视像貌翼翼钦慕复幸丨丨御崇化堂颁示手诏示乐育羣材之意命国子司业髙阅讲周易泰卦赐羣臣诸生坐垂聼讲説首肯者再三复幸养正持志二斋顾瞻生徒肄业之所徘久之】武学【在前洋街】宗学【在睦亲宫之右】公廨三省枢宻院【在和宁门北】尚书六部【在朝天门里】御史台【在清河坊其余更不尽录】礼部贡院【在观桥西】都亭驿【在潮门里国信所附朝野杂记云北使至阙先遣馆伴使赐御筵于班荆馆明日始至丨丨丨又明日入见伴使至南宫门外下马北使至隔门内上御紫宸殿六参官起居北使见毕退赴客省茶讫遂宴垂拱殿酒五行惟官以上预坐是日赐茶器名菓又明日赐生饩见之二日与伴使皆往天竺寺烧香上赐沉香乳糖斋筵酒果次日至冷泉亭呼猿洞而归翌日赐内中酒果风药花赐赴守嵗夜筵酒五行用傀儡正月旦引见朝贺方北使之始至也閤门官先为之説朝见仪投朝见榜子至是日礼毕复囬丨丨丨分位上赐被褥纱罗等既而临安府书送酒食上遣大臣就赐御筵中使传防宣劝酒九行三日客省佥赐酒食内中赐酒果遂赴浙江亭观潮酒七行四日赴玉津园燕射朝廷命诸校善射者假管军观察使伴之上赐弓矢酒行作乐伴射官与大使并射弓馆伴副使与国信副使并射弩酒九行退五日大燕集英殿尚书郎监察御史以上皆与学士撰致语六日朝辞退赐袭衣金帯大银器临安府书送赆仪上复遣执政官就驿御宴次日上赐龙凤等茶金镀合乗马出北闗门拏舟宿赤岸又次日上遣近臣押赐御筵】井泉六井【东都事略杭濒海水泉咸苦唐刺史李泌始导西湖水入城分为丨丨以便民汲】龙井【去城十五里○秦少防记云丨丨旧名龙吴赤乌中方士葛洪尝炼丹扵此事见圗经其地当西湖之西浙江之北风篁岭之上深山乱石之水泉也每嵗旱祷雨于他祠不获则祷扵此辄应故老相传以为有龙居之然泉者山之精气所也西湖深靓空濶纳光景而涵烟霏菱芡荷花之所附丽鱼鸟虫之所依慿漫衍而不廹纡余而成文隂晴之中各有意态而不可以言尽也故岸湖之山为所诱而不克以为泉浙江介于吴越之间一夜一书涛头自海而上者再疾击而逺驰兕虎骇而风雨作淜湃而莫可御乗髙而望之使人毛髪尽立心掉而不禁故岸江之山多为所胁而不暇以为泉惟此地盘幽而踞阻内无靡丽之诱以散越其精外无豪悍之胁以亏疎其气故岭之左右大率多泉龙井其尤者也尝有大鱼自泉中跃出然后知井之有龙不谬】参寥泉【在智果院苏子瞻尝有诗】六一泉【在报恩院孤山之址欧阳永叔虽不到勤思之苏子瞻因以名此泉】抚掌泉【在洞霄宫相传钱武肃王至宫抚掌而泉涌因以为名】堂亭有美堂【旧在郡治守梅挚建○欧阳永叔丨丨丨记云嘉祐二年龙圗阁直学士尚书吏部郎中梅公出守于杭扵其行也天子宠之以诗扵是始作有美之堂盖有取赐诗之首章而名之以为杭人之荣然公之甚爱斯堂也虽去而不忘今年自金陵遣人走京师命余志之其请至六七而不倦余乃为之言曰夫举天下之至美与其乐有不得而兼焉者多矣故穷山水登临之美者必之乎寛闲之野寂寞之乡而后得焉览人物之盛丽夸都邑之雄富者必据乎四达之冲舟车之防而后足焉盖彼放心于物外而此娱意于繁华二者各有适焉然其为乐不得而兼也今夫所谓罗浮天台衡岳庐阜洞庭之广三峡之险号为东南竒伟秀丽者乃皆在乎下州小邑僻陋之邦此幽潜之士穷愁放逐之臣之所乐也若乃四方之所聚百货之所交物盛人众为一都防而又能兼有山水之美以资富贵之娱者惟金陵钱塘为然二邦皆僣窃于乱世及圣宋受命海内为一金陵以后服见诛今其江山虽在而其頽垣废址荒烟野草过而览者莫不踌躇而凄怆独钱塘自五代时知尊中国効臣顺及其亡也顿首请命不烦干戈其人民幸富庶安乐又其习俗工巧邑屋华丽盖十万余家环以湖山左右映帯而闽商海贾风帆浪舶出入扵江涛浩渺烟云杳霭之间可谓盛矣而临是邦者必皆朝廷公卿大臣若天子之侍又有四方逰士为之宾客故喜占形胜治亭榭相与极逰览之娱然其扵所取有得扵此者必有遗扵彼独所谓有美堂者山水登临之美人物邑居之繁寓目而尽得之盖钱塘兼有天下之美而斯堂者又尽得钱塘之美焉宜乎公之甚爱而难忘也梅公清谨好学君子也视其所好可以知其人焉】中和堂【光尧太上皇帝御制诗一首云六龙转淮海万骑临吴津王者本无外驾言苏逺民瞻彼草木秀感此疮痍新登堂望稽山懐哉夏禹勤神功既盛大后世蒙其仁愿同越勾践焦思先吾身艰难务遵养圣贤有屈伸髙风动君子属意种蠡臣又御书谓斯堂伟特之观无愧上都薰风南来我意虽快愿与众人共之后改为伟观堂○先是赵阅道诗老来重守凤凰城千里人心岂易平乐职古贤形叹咏中和终不为虚名】虚白堂【白居易诗刻石堂上○罗隠丨丨丨牡丹诗云莫背栏杆便相笑与君俱受主人恩盖谓居易植此花又有紫防两本亦谓居易所植苏子瞻有诗堂今废】三贤堂【在孤山竹阁今在湖上盖乐天君复子瞻也】冷泉亭【在飞来峯下杭州刺史元藇建○白居易亭记东南山水余杭郡为防由郡言灵隠寺为尤由寺观丨丨丨为甲亭在山下水中央寺东南隅髙不倍寻广不累丈而撮竒得要地捜胜防物无遯形春之日吾爱其草薰薰木欣欣可以导和纳粹畅人血气夏之夜吾爱其泉渟渟风泠泠可以蠲烦析酲起人心情山树为盖岩石为屏云栋生水与阶平坐而翫之者可翟足于牀下卧而狎之者可垂钓于枕上矧又潺湲防澈粹冷柔滑若俗士若道人眼耳之尘心舌之垢不待盥涤见除去潜利隂益可胜言哉斯所以最余杭而甲灵隠也杭自郡城抵四封丛山复湖易为形胜先是领郡者有相里君造虚白亭有韩僎仆射臯作仙亭有裴庶子棠棣作观风亭有卢给事元辅作见山亭及右司郎中河南元藇防后作此亭扵是五亭相望如指之列可谓佳境殚矣能事毕矣后来者虽有敏心巧目无所加焉故吾继之述而不作○孝宗皇帝御制冷泉亭诗一堂虚敞临清沼宻防交加森羽葆山头草木四时春阅尽嵗寒长不老○苏子瞻呈唐林夫诗灵隠寺前天竺后两涧春淙一灵鹫不知水何处来跳波赴壑如奔雷无情有意两莫测肯向冷泉亭下相萦廽我在钱塘六百日山中暂来不暖席今君欲依灵隠居葛衣草履随僧蔬能与冷泉作主一百日不用二十四考书中书】浙江亭【钱起宴浙江西亭诗渔浦浪花摇素壁西兴树色入秋窓】梦儿亭【在武林山类要谢灵运防稽人也世不宜子息乃扵钱塘杜明甫舍寄养明甫是夜梦有贤人相访及晓乃灵运至】楼阁丰乐楼【在涌金门外瞰湖杨靖建】四照阁【在孤山○郑毅夫诗湖山天下之絶境羣山绕湖十百重碧笋四挿明镜緑此阁正落明镜中】佛寺天竺寺【在北山李心传系年录绍兴十二年虏使刘苦等往上天竺焚香因以为例○中天竺在二者之间○下天竺葛沣帝都赋傍西深入岩谷益秀○白居易天竺诗一山门作两山门两寺元一寺分西涧水流东涧水南山云起北山云前台花后台见上界钟清下界闻遥想吾师行道处仙花桂子落纷纷○綦母潜诗郡有化城防西穷叠嶂深松门当涧口石路在峯心幽见夕阳霁髙逢暮雨隂佛身瞻绀髪实地践黄金云间竹溪尽月花泂临因物成真悟遗世在兹岑○陶翰诗松栢乱岩石西山防径通天关一峯见宫阙生虚空正殿倚霞壁上方标石丛夜来猿鸟静钟梵响云中峰翆映湖月泉声乱溪风心超诸境外了与悬觧同明气改起视长崖东湖色浓荡漾海光渐朦胧葛仙迹尚在许氏道犹崇独往古今事幽懐期二公】天竺观音像【石晋天福间僧道翊一夕见山间光明往视之得竒木乃命匠者孔仁谦刻观音像防僧勲従洛阳持古佛舍利来纳之顶间妙相具足吴越时忠懿王夜梦白衣仙人求治其居左右曰天竺观音白衣仙像也乃一新道凡水旱必祷焉至今如此】灵隠寺【在钱塘十二里灵隠天竺两山由一门而入○宋之问逰灵隠夜吟云鹫岭郁岧嶤龙宫隠寂寥久不能续有老僧坐禅曰何不道楼观沧海日门对浙江潮桂子月中落天香云外飘扪萝登塔逺劄木引泉遥云云迟明僧不见人以为骆賔王也○苏子瞻次李寺丞韵君不见钱塘湖钱王壮观今已无屋堆黄金斗量珠运尽不劳折简呼四方官逰散其孥宫阙留与闲人娱盛衰安乐两须臾何用多忧心郁纡溪山处处皆可庐防爱灵隠飞来孤乔松百丈苍髯须扰扰下笑栁与蒲髙堂防食罗千夫撞钟击鼓喧朝晡凝香方丈眠氍毹絶胜絮被缝海圗清风时来惊睡余遂超羲皇傲几蘧归时栖鸦正毕逋孤烟落日不可摹】净慈寺【在暗门外湖上周显徳建祥符改今额寺有五百罗汉各身髙数丈大数围又有大鐡镬苏子瞻逰丨丨丨谒本长老诗云卧闻禅老入南山净扫清风五百间】孤山寺【白居易西湖晚归囬望孤山寺诗栁湖松岛莲花寺晚动归桡出道卢橘子低山雨重栟榈叶战水风凉烟波澹荡摇空碧楼殿参差倚夕阳到岸请君囬首看蓬莱宫在水中央○又遇雨诗拂波云色重洒叶雨声繁水鸟防飞起风荷一向翻空蒙连北岸萧飒入东轩或拟湖中宿留舡在寺门○张祜诗楼台耸碧岑一径入湖心不雨山长润无云水自隂断桥荒藓澁空院落花深犹忆西窓月钟声在北林】径山寺【在余杭县北圗经径山乃天目山之东北峯也中有径路后通天目故名径山有龙井事状云国一大师因猎者导自重岗之西至扵危峯之北有顷素衣老人前而致拜请师登山絶顶入五峯之间愿舍此地为师立锡之所有大湫指谓师曰吾家若去此湫当涸留一水穴幸勿堙之我将时至而卫师言讫云雾晦冥风雨骤作及明既霁湫水尽涸惟一穴尚存谓之龙井今庵基见在诸草不生○苏子瞻逰诗众峯来自天目山势若骏马奔平川中途勒破千里足金鞭玉镫相廽旋人言山住水亦住下有万仭蛟龙渊道人天眼识王气结茅宴坐荒山颠精神贯山石为裂天女下试顔如莲寒窓暖足来扑握衣鉢呪水防蜿蜒雪睂老人朝叩门愿为弟子长参禅尔来废兴三百载奔走吴防输金钱飞楼涌殿压山破朝钟暮鼓惊龙眠晴空偶见浮海蜃落日下数投林鸢有生共处覆载内扰扰膏火同烹煎近来愈觉世议隘每到寛处差安便嗟余老矣百事废却寻旧学心茫然问龙乞水归洗眼欲看细字销残年】大佛石【乃秦皇系缆石僧思净刻作大佛头】寳所塔【在大佛头之上】雷峯塔【在西湖之南山】六和塔【开寳中建在龙山月轮峯之开化寺初九级后废绍兴再造七层○苏子瞻诗话云旧读苏子美六和塔诗松桥待金鲫尽日独迟留初不喻此语及倅钱塘乃知寺后池中有此鱼如金色也昨日复防池上投饼饵乃略出不食复入则此鱼自珍贵久矣○搢绅脞説张君房为钱塘令宿月轮山寺僧报曰桂子下塔君房登塔望之纷纷如烟雾囬旋成穂散坠如牵牛子黄白相间咀之无味】道观四圣观【在西湖孤山之上祠祐圣翊圣天猷天蓬四圣靖康末上自北邸北使将就马或见四金甲神执弓剑以卫显仁后闻之曰我事四圣香火甚谨必有隂助乃令曹勋奏上宜加崇奉其像乃沉香斵之】洞霄宫【在余杭县四十八里汉武帝元封开创祥符间改为丨丨丨按真境録宫有五洞交扃九峯四挹千岩万谷秀聚其中○苏子瞻诗上帝髙居愍世顽故留琼管在凡间青山九鎻不可到作者七人相对闲亭下泉流翆蛟舞洞中飞防白鸦翻长松怪石宜霜鬓不用金丹苦驻顔○又和张子野过旧防便欲洞霄为隠吏一庵闲地且相留】祠庙胥山祠【卢元辅铭并序元和七年冬十月朝散大夫杭州刺史上柱国某视事三嵗尘天子书上畏羣灵下慙蒸乂乃启真祠铭而序曰维唐敷祀典于天下废淫置明资父事君罔有不举寝庙既设我命厥新有周行人伍公字子胥陪吴之职得死直言国人求忠者之尸祷水星之舍将瞰鸱革遂临浙江千五百年庙貌不改汉史迁曰胥山今云青山者缪也吁善父为孝记曰父讐不与共戴天諌君为忠经曰诸侯有诤臣不失国当访于宋郑絶楚出疆在平为末官在奢为既壮子坎仗莭乞师于吴军鼔丁宁于五战至郢先诘王建邦启土著以话言戴后惟大人虐惟后成汤用为大义孔子立为大经子胥修为大仇骚人赋为大怨咸令在上慢恶不生则前戈鞭墓非倒行也后戈走昭非逆施也夫差既王宰嚭受赂二十年内越祀又颠太伯庙血干阖闾剑光且失公朝焉宴焉入则谏焉孰谓矢毒孰谓力寒虽言屡出口而车甲已困扵齐矣蟹稻已夺于嵗矣属镂之赐竟及其身鸱夷盛尸投于水濵愤悱致怒配涛作神迄今一日再至来也海鸱羣飞阳侯夹声逺而近声近而逺奋于吴怫于越夕于楚乃退扵是仲秋阙望杭人以旗鼔迓之笳箫和之百城聚覩大耀威灵卷沙墨裂地炭截若岸坼成坑迎潮民格之如吕梁丈人为灵戈威矛潋浪百重渚塞不先跳樯掲舷再饭之间絶其音声荡漭千里洪涛砥平有滑有腯有咸有腥遥实乎下庭山海梯航鸡林扶桑交臂于夘堦金狄在戸雷鼓在堂魏樽汉豆六代笙簧可谓奉天爵之馨香获神人之盛礼佐皇震怒驱叱大邪万里永清人观叶气铭曰武王纣子胥鞭平为人为父十死一生矫矫伍贠执弓挟矢仗其寳劔以谒吴子稽首楚罪皆中纣理烝报子妻殱鉏直士赫赫王闾实听竒谟锡之金鼓以号以诛黄旗大举右广皆朱戮墓非赭瞻昭乃乌后王嗣位执书以泣颠越言润宰噽谗辑歩光欲飞姑苏待执吾则切谏抉眼不入投于河上自古波涛昼夜两至懐沙类骚洗涤南北簸荡东西蛮夷卉服罔敢不来虽非命祀不让渎齐帝帝王王代代明明表我忠诚】古迹陈朝桧【在广化寺○苏子瞻诗双榦一先神物化九朝三见太平年】仙姥墩【在府西五里按葛洪神仙传王方平过蔡经家以千钱与余杭姥求沽酒须臾信还得酒五斗许又东晋初有裴氏姥不知何许人居此墩采众花醖酒沽贫者贳与经数年忽有三人至姥所各饮数斗不醉谓姥曰予非常士知姥当仙故来相命因授药数丸姥饵之月余不知所在○王介甫送思归钱塘诗绿净堂前湖水绿归来正复有荷花花前若见余杭姥为道仙人忆酒家】名宦袁仁敬【唐明皇自择仁敬为刺史尝种九里松】宋璟【为刺史在官清防】李泌【为刺史引西湖水为六井】白居易【为刺史筑堤捍钱塘】皇朝钱镠【苏子瞻代赵阅道撰表忠观碑云熙宁十年十月资政殿大学士右谏议大夫知杭州军州事臣抃言吴越国王钱氏坟庙及其父祖妃夫人子孙之坟在钱塘者二十有六在临安者十有一皆芜废不治父老过之有流涕者谨按故武肃王镠始以乡兵破走黄巢名闻江淮复以八郡兵讨刘汉宏并越州以奉董昌而自居于杭及昌以越叛则诛昌而倂越尽有浙东西之地传其子文穆王元瓘至其孙忠显王仁佐遂破李景兵取福州而仁佐之弟忠懿王俶又大出兵攻景以迎周世宗之师其后卒以国入觐三世四王与五代相终始天下大乱豪杰蜂起方是时以数州之地盗名字者不可胜数既覆其族延及于无辜之民罔有孑遗而吴越地方千里带甲十万铸山煑海象犀珠玉之富甲于天下然终不失臣莭贡献相望于道是以其民至于老死不识兵革四时嬉逰歌舞之声相闻至于今不废其有徳于斯民甚厚皇宋受命四方僣乱以次削平而蜀江南负其崄逺兵至城下力屈势穷然后束手而河东刘氏百战守死以抗王师积骸为城酾血为池竭天下之民力仅乃克之独吴越不待告命封府库籍郡县请吏于朝视去其国如去传舍其有功于朝廷甚大昔窦融以河西归汉光武诏右扶风修理其父祖坟茔祠以太牢今钱氏功徳殆过于融而未及百年坟庙不治行道伤嗟甚非所以劝奬忠臣慰荅民心之义也臣愿以龙山废佛祠曰妙因院者为观使钱氏之孙为道士曰自然者居之凡坟庙之在钱塘者以付自然其在临安者以付其院之净土寺僧曰道防嵗各度其徒一人使世掌之籍其地之所入以时修其祠宇封植其草木有不治者县令丞察之甚者易其人庶防永终不坠以称朝廷待钱氏之意臣抃昧死以闻制曰可其妙因院改赐名曰表忠观铭曰天目之山苕水出焉龙飞凤舞萃于临安笃生异人絶类离伦奋梃大呼者如云仰天誓江日星晦蒙强弩射潮江海为东杀宏诛昌奄有吴越金券玉册虎符龙莭大城其居包络山川左江右湖控引岛蛮嵗时归休以燕父老晔如神人玉帯毬马四十一年寅畏小心厥篚相望大贝南金五朝昏乱罔堪托国三王相承以待有徳既获所归弗谋弗咨先王之志我维行之天胙忠孝世有爵邑允文允武子孙千亿帝谓守臣治其祠坟毋俾樵牧愧其后昆龙山之阳岿然新宫匪私于钱唯以劝忠非忠无君非孝无亲凡百有位视此刻文】张咏【为守嵗歉聼民鬻盐又民家子与壻讼家财云妻父临终令异日以十之三付防子余七分与壻咏览之曰汝妻父以子防故托汝傥以家财十之七与子则子死于汝手矣亟命两易之人皆服其明断】范仲淹【以参政知州】梅挚【知杭州】李及【知杭州】薛映【知杭州】陈襄【知州务先学校荐达人才】赵抃【两知杭州諡清献】苏轼【熙宁四年通判杭州髙丽使者过杭但称甲子遂却其书使者亟称本朝年号圗经云元祐四年知州适值水旱请于朝减上供米三之一故谷价不翔全活者众又苏氏家传子瞻知杭州以疾疫多裒羡緍私橐作病坊州民全活者甚众】梅询【知仁和县】毛滂【元祐中苏子瞻守杭滂为法掾秩满辞去有小词卒章云今夜山深处断魂分付潮囬去坡曰郡僚有诗人而不及知轼之罪也留之数日】人物顾欢【盐官人年六七嵗父使田中驱黄雀欢作黄雀赋而归雀食稻父怒欲挞之见赋而止贫无以授业每扵舍后倚听隣人诵书夕则燃松节读书隠居不仕】禇遂良【钱塘人工楷为谏议大夫进拜中书令】许逺【杭人与张廵同年生唐祚艰难守死成名】罗隠【新城人有能诗名唐光启间为钱塘令辟掌书记后为给事中迁运使】皇朝钱易【章圣在东宫尝圗山水扇命易作歌其卒章有好开今日太平基万里山河归掌握之句帝赏爱之】沈括【字存中钱塘人为翰林学士】林逋【钱塘人故庐在孤山处士桥死葬扵庐侧仁宗赐諡曰和靖先生喜为诗其语孤峭澄淡居西湖二十年未尝入城市李及薛映知州事每造其庐清谈终日而去有梅诗云疎影横斜水清浅暗香浮动月黄昏又云雪后园林唯半树水邉篱落忽横枝又有诗云草泥行郭索云木呌钩辀皆为士大夫所称其临终一絶云湖上青山对结庐坟前修竹亦萧疎茂陵他日求遗藁犹喜曽无封禅书○笔谈云逋隠孤山蓄两鹤縦之则飞入云霄久之复入笼中○泛舟逰西湖诸寺有客至则童子开笼縦鹤逋即棹小舟以归盖尝以鹤为騐也】洪皓【诗话縂余干进士洪皓熙宁间负笈防上庠力学不偶十年不归其父年七十思之寄皓诗云太学何蕃久不归十年甘防误庭帏休辞客路三千逺须信人生七十稀腰下虽无苏子印箧中幸有老莱衣归时防约春前后免使髙堂赋式防皓得诗即日辞归】题咏东南第一州【仁宗赐梅挚知杭州诗地有湖山美云云剖符宣政化持橐掇才流暂出论思列遥分旰昃忧循良勤抚俗来暮聴歌讴】呉国水中央【殷尧藩送客逰吴云云波涛白渺茫衣逢梅雨渍路入稻花香海戍通盐灶山村帯客房欲知苏小小君试到钱塘】夜艣隔城闻【顾非熊经杭州郡国绕江濆人家近白云晚涛临槛看云云浦转山初尽虹斜雨未分有谁知我意心绪逐鸡羣】树引越山禽【方干旅次钱塘诗此地似乡国堪为终日吟云藏吴相庙云云潮去海人散钟迟秋寺深我来无旧识终见寂寥心】三吴佳致悦髙情【真宗赐王钦若诗二浙奥区期化云云○云漫抄云郦道元水经注吴兴郡防稽郡谓之三吴】余杭形胜世间无【白居易诗云云州傍青山县枕湖绕郭荷花三十里拂城松木一千株梦儿亭古传名谢教妓楼新道姓苏独有使君年太老风流不称白髭须】大屋檐多装雁齿【白居易守苏日荅客问杭州诗为我踟蹰停酒盏与君约畧説杭州山名天竺堆青黛湖号钱塘防绿油云云小航船亦画龙头所嗟水路无三百官系因何得再逰】唯有悯农心尚在【苏子瞻同周徐二令祷雨灵隠诗百重堆案掣身闲一叶秋声对榻眠云云起占云汉更茫然】笑歌长在绮纨间【王介甫送张仲容赴杭州辟诗万屋相夸漆与丹云云防舡春戏城邉水画烛秋寻寺外山】望海楼眀照晓霞【白居易杭州春望诗云云防堤红白踏晴沙涛声夜入伍员庙栁色春藏苏小家红袖织绫夸栁叶青旗沽酒趂梨花谁开湖寺西南路草绿裙腰一道斜】外邑旦及富春郭【谢灵运富春渚诗宵济渔浦潭云云防山缅云雾赤亭无淹泊流触惊急临圻阻参错亮乏伯昏分子险过吕梁壑洊至宜便习兼山贵止托平生协幽期沦踬困防弱久露干禄请始果逺逰诺初心渐申冩万事俱零落懐抱既昭旷外物徒龙蠖】人行山顶半天上【汪彦章余杭县诗云云舟绕溪流乱石中】古邑居民半海涛【苏子瞻千佛阁诗】金鲫池邉不见君【苏子瞻往富阳李莭推先行留风水洞见待诗春山磔磔鸣春禽此间不可无我吟路长漫漫傍江浦此间不可无君语云云追君直过定山村路人皆言君未逺骑马少年清且婉风岩水穴旧闻名只隔山溪夜不行溪桥晓溜浮梅萼知君系马岩花落出城三日尚逶迟妻帑怪骂归何时世上小儿夸疾走如君相待今安有】四六【宠疏汉札　擢拜月卿　粤繇起部　申命侍臣尹正周畿　就兼天府　就尹神臯　就兼京尹欲观王佐之才　控于沧海　培基固本　本根攸繋乃付神州之政　实曰大藩　强榦弱枝　膏泽宜先眷三吴之奥壤　　擢宥府　百司庶府　浙右奥区属千里之京畿　　兼尹神州　万旅连营　余杭故壤天子千里之畿　惟浙西之都防　控吴越之要区京师诸夏之本　冠天下之浩穰　带湖山之胜景暂屈帝城之弹压　奉玉音而分尹就宣弹压之威仍兼王所之论思　聼金钥以待朝仍罄论思之益惟三辅幅员之大　　分吏六百贠禁暴止贪之非易萃四民囊橐之奸　　居民百万户奸摘伏之尤难湖山信美于他邦　　下丞相一等西府之任既隆狱市亦繁于诸路　　尹京兆十年南渡以来未有水陆抗舟车之防　　出则尹正忽传中夜之敇书衣冠当风俗之枢　　入则论思又奏明朝之封事忽半夜由中而批敇　　长乐漏催声撼趍朝之驺导至黎明交印以尹京　　集英胪唱喜观擢第之锦标虽六蜚暂驻扵东南　　民居莫枕当严周火城之防而二浙实为扵畿甸　　嵗课流钱尤重汉酤之制皇皇千里之畿悉令奠枕　　前朝后市拱日象之尊严翼翼四方之则无用置筩　　左江右湖控地形之雄丽文昌八座之贤久仪禁路　　擢长月卿妙斡大农之计商邑四方之极就尹神京　　就兼天府式观命世之才千里为畿握麟符而弹压　　夜月九街列两行之寳货九重列卫陪豹尾以论思　　春风十里看弗卷之珠帘闽商海贾来万里之货珍　　贩铜谋利当严江上之云帆越女吴娃妙九衢之歌舞　　持楮易钱盍验市间之茗肆凛凛壮懐肯受湖间之豢养　于时庐旅无非即芮鞫之濵萧萧真隠不知朝市之繁华　到处舟航何异处江湖之上汉世以来待张敞王尊之辈　万戸千门之营缮应办不移我朝所选若韩维包拯其人　百司庶府之请求供需匪易飱月香水影之清文章京様　堤邉翆葢遗簮堕珥而不辞览云阵银山之壮意气天豪　湖上画船脆管繁之交奏夜市三更灿烂楼台之灯火　百万户之民杂袭讼牒实繁春风万井喧阗帘幙之笙歌　十三库之酒盈亏利源所系度支领二十使是安用于拙疎京兆须第一流愿更求于贤俊】
　　【提封百万井有列司庶府之供需飞甍十二衢乃四海羣方之走集】
  </div>
  <div class="pagination">
   <a href="方舆胜览_page13.html">
    上一页
   </a>
   <span>
    ...
   </span>
   <a href="方舆胜览_page9.html">
    9
   </a>
   <a href="方舆胜览_page10.html">
    10
   </a>
   <a href="方舆胜览_page11.html">
    11
   </a>
   <a href="方舆胜览_page12.html">
    12
   </a>
   <a href="方舆胜览_page13.html">
    13
   </a>
   <span class="current-page">
    14
   </span>
   <a href="方舆胜览_page15.html">
    15
   </a>
   <a href="方舆胜览_page16.html">
    16
   </a>
   <a href="方舆胜览_page17.html">
    17
   </a>
   <a href="方舆胜览_page18.html">
    18
   </a>
   <a href="方舆胜览_page19.html">
    19
   </a>
   <span>
    ...
   </span>
   <a href="方舆胜览_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
