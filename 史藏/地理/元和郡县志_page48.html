<!DOCTYPE html>
<html>
<head>
    <meta charset="UTF-8">
    <title>元和郡县志 - 第 48 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县志 - 第 48 页/共 85 页</h1>
    <div class="content">　　大海在州东四十里
　　镜湖后汉永和五年太守冯臻创立在会稽山隂两县界筑塘蓄水水高丈余田又高海丈余若水少则泄湖灌田如水多则闭湖泄田中水入海所以无凶年隄塘周回三百一十里漑田九千顷
　　山隂县【望】
　　山隂县秦旧地也隋改为会稽垂拱二年又割会稽西界别置山隂大歴二年刺史薛兼训奏省山隂并会稽七年刺史刘少游又奏置今复并入会稽【案写各本以此五十八字错置前以会稽名山仍为地号之下而别标同会稽三字于此今就丈义参合各县叙例移正】诸暨县【望东北至州一百四十四里】
　　秦旧县也界有暨浦诸山因以为名越王允常所居鸟带山在县北五十里出紫石英
　　余姚县【西北至州一百四十五里】
　　本汉旧县舜后支庶所封之地舜姚姓故曰余姚隋平陈废武德四年复立仍置姚州七年废州
　　四明山在县西一百五十里
　　大海在县北三十里
　　萧山县【紧东北至州一百里】
　　本曰余暨吴王弟夫槩邑吴大帝改曰萧山以县西一里萧山为名
　　浙江在县西二十五里
　　浦阳江在县南一十五里
　　上虞县【上西至州九十六里】
　　故城西枕上虞江【案上虞本汉旧县此未详】隋平陈废贞元元年刺史王密复奏置
　　上虞江在今县西二十八里
　　剡县【望西北至州一百八十五里】
　　汉旧县故城在今县理西南一十二里吴智高为令移理今所隋末陷于李子通武徳中以县为嵊州六年废州县依旧
　　天姥山在县南八里
　　剡溪山县西南北流入上虞县界为上虞江
　　婺州【东阳上】
　　【开元戸九万九千四百九　乡一百九十八元和户四万八千三十六　乡二百】
　　禹贡掦州之域春秋时为越之西界秦属会稽郡今之州界分得会稽郡之乌伤太末二县之地本会稽西部尝置都尉孙皓始分会稽置东阳郡陈武帝置缙州隋开皇九年平陈置婺州盖取其地于天文为婺女之分野隋氏丧乱陷于寇境武德四年讨平李子通置婺州六年辅公祏叛州又陷没七年平定公祏仍置婺州州境【东西三百三里南北四百五十六里】
　　八到【西北至上都三千九百九十五里西北至东都三千三十五里】
　　【东南至处州二百六十里西至衢州一百九十里】
　　【正北微东至越州三百九十里正北微西至睦州一百六十里水路一百八十里】
　　贡赋【开元贡　藤纱赋　纻布】
　　【元和贡　纤纩　白藤细纸】
　　管县七
　　金华　义乌　永康　东阳　兰溪　武义浦阳
　　金华县【望郭下】
　　本汉乌伤县地献帝初平二年分乌伤置长山县属会稽郡隋平陈改为吴宁县十二年又改为东阳县十八年又改为金华县其长山一名金华故取名焉
　　东阳江有二源一南自永康县界流入一东自义乌县界流入至县界南合为一谓之东阳江
　　金华山在县北二十里赤松子得道处出龙须草义乌县【紧西南至州一百五十一里】
　　本秦乌伤县也孝子顔乌将葬羣乌衔土助之乌口皆伤时以为纯孝所感乃于其处立县曰乌伤武德四年于县置绸州县属焉又改乌伤为义乌
　　永康县【望西北至州一百九里】
　　本汉乌伤县地吴大帝分乌伤之南界置隋废武德四年于县置丽州八年废州县属婺州
　　东阳县【望西至州一百五十里】
　　本汉乌伤县地垂拱二年分义乌县置取旧东阳县名也
　　兰溪县【紧东南至州五十里】
　　咸通五年割金华县西界置
　　兰溪在县南七里东北流入东阳江
　　武义县【上北至州九十里】
　　天授二年分永康西界以为武义县
　　浦阳县【上西南至州一百二里】
　　天寳十三年分义乌县北界置
　　浦阳江在县西北四十里出双溪山岭东入越州诸暨县
　　衢州【信安上】
　　【开元户六万二千二百八十八　乡一百二十四元和户一万七千四百二十六　乡一百七】
　　本旧婺州信安县也武德四年平李子通于信安县置衢州以州有三衢山因取为名六年陷辅公祏废州垂拱二年复置
　　州境【东西六百一十里南北二百一十五里】
　　八到【西北至上都四千九十五里西北至东都三千一百三十五里】
　　【东至婺州一百九十里东南至处州四百五十里】
　　【东南至建州七百里西至信州二百五十里】
　　贡赋【开元贡　緜纸赋　纻布】
　　【元和贡　緜纸　黄连　葛粉　簟　扇龙须席】
　　管县四
　　信安　常山　龙丘　须江
　　信安县【望郭下】
　　本春秋姑蔑之地汉太末县也献帝初平三年分太末立新安县属会稽郡晋太康元年以农有新安故改名信安皇朝置州县属焉
　　常山县【上东至州八十里】
　　本太末县地隋初置定阳县隋末废咸亨三年于今县东四十里置常山县因县南有常山为名广德二年本道使薛兼训奏移置于旧县西四十里即今县是龙丘县【紧西至州七十二里】
　　本春秋姑蔑之地越西部也杜注云今东阳太末县越絶书谓之姑婺州吴大帝赤乌三年改太末为龙丘因县东龙丘山为名隋末废贞观八年又置
　　须江县【上北至州北十五里】
　　武德四年置衢州分信安县南境置须江县八年竝废永昌元年秋复置以县南有须江溪因以为名
　　盈川县本汉太末县地如意元年分龙丘县置【案唐书地理志元和七年省入信安】
　　縠水江在县东南一里
　　处州【缙云上】
　　【开元戸三万三千二百七十八　乡七十六元和戸一万九千七百二十六　乡三十六】
　　禹贡扬州之域春秋为越国秦灭楚置会稽郡后越王无诸七代孙闽君揺佐汉有功立为东越王都东瓯今温州永嘉县是也后以瓯地为回浦县属会稽后汉改回浦为章安晋立为永嘉郡梁陈因之隋开皇九年平陈改永嘉为处州十二年又改为括仓大业三年复改为永嘉郡武德四年讨平李子通复立括州仍置总管府七年改为都督府贞观元年废府天寳元年为缙云郡乾元元年复为括州大歴十四年以与德宗庙讳同音改处州贞元六年刺史齐抗以旧州湫隘屡有水灾北移四里就高原上
　　州境【案州境里数写缺】
　　八到【西北至上都四千二百五十五里西北至东都三千二百九十五里】
　　【西北至婺州二百六十里西北至衢州四百五十里】
　　【东北至台州四百九十里东南水路至温州二百七十里】
　　【东南至建州水路九百里陆路四百九十里】
　　贡赋【开元贡　蜡　蜜　緜赋　纻布】
　　【元和贡　丝绢　緜防　小绫　麻布　树皮布】
　　管县六
　　丽水　松阳　缙云　遂昌　青田　龙泉
　　丽水县【上郭下】
　　本后汉松阳县地隋平陈乃分松阳县之东乡立括苍县取括苍山为名属处州后因之不改大歴十四年改为丽水丽水本名恶溪以其湍流阻险九十里间五十六濑名为大恶隋开皇中改为丽水故皇朝因之以为县名
　　松阳县【上东至州一百九十二里】
　　本汉囘浦县之地属会稽后汉分立此县【案后汉书郡国志但云以章安县东瓯乡为县此云分立松阳当别有所据旧唐书地理志亦云后汉分章安之南乡置松阳县于此相合】有大松树大八十围因取为名隋开皇元年废十二年复置皇朝因之
　　缙云县【上西南至州八十五里】
　　万岁登封元年分丽水县东北界婺州永康县南界置因山为名
　　缙云山一名仙都一曰缙云黄帝链丹于此
　　遂昌县【上东至州三百四十里】
　　吴赤乌二年分太末县置平昌县晋太康元年改为遂昌武徳八年废景云二年刺史孔琮复奏置
　　青田县【中西北至州一百五十里】
　　本丽水县之乡名也景云二年刺史孔琮奏于此分置青田县
　　青田溪在县西南一十八里
　　龙泉县【中东至州三百五十里】
　　乾元二年越州刺史独孤峻奏割遂昌松阳二县置龙泉洞在县南二里
　　温州【永嘉上】
　　【开元户三万七千五百五十四　郷七十八元和戸八千四百八十四　　　乡一十六】
　　本汉会稽东部之地初闽君揺有功于汉封为东瓯王晋大宁中于此置永嘉郡隋废郡地入处州武德五年杜伏威归化于县理置东嘉州防废六年辅公祏为乱于丹阳永嘉安固等百姓于华葢山固守不陷凶党高宗上元元年于永嘉县置温州
　　州境【东西二百四里南北七百二十里】
　　八到【西北至上都四千五百二十五里西北至东都三千五百六十五里】
　　【西北至处州二百七十里东至大海八十里】
　　【正北微西至台州五百里西南至福州水陆路相兼一千八百里】
</div>
    <div class="pagination">
<a href="元和郡县志_page47.html">上一页</a><span>...</span><a href="元和郡县志_page43.html">43</a><a href="元和郡县志_page44.html">44</a><a href="元和郡县志_page45.html">45</a><a href="元和郡县志_page46.html">46</a><a href="元和郡县志_page47.html">47</a><span class="current-page">48</span><a href="元和郡县志_page49.html">49</a><a href="元和郡县志_page50.html">50</a><a href="元和郡县志_page51.html">51</a><a href="元和郡县志_page52.html">52</a><a href="元和郡县志_page53.html">53</a><span>...</span><a href="元和郡县志_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
