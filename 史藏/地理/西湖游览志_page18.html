<!DOCTYPE html>
<html>
<head>
    <meta charset="UTF-8">
    <title>西湖游览志 - 第 18 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西湖游览志 - 第 18 页/共 25 页</h1>
    <div class="content">　　张光弼西湖十律诗其一楼外湖光白茫楼中少妇试新妆行年将近半百嵗大醉岂能千万塲翠织舞裙飞蛱蝶白描歌扇睡鸳鸯垂杨满院无人到芍药花开日正长其二且观神女为行雨莫问郎官应列星芳草到门无俗驾好山终日在湖亭白鸥共戯荷叶小黄鸟乱啼杨栁青肯信曲栏干外立晚凉吹得酒都醒其三画船湖上载春行日日花香扇底生苏小楼前看洗马水僊祠下坐闻莺碧桃红杏浑相识紫燕黄蜂俱有情惆怅繁华成逝水尽归江海作潮声其四倩得名姬唱慢歌梁尘直欲下轻波西风八月芰荷老落日满湖鳬鴈多到手莫辞双盏饮转头又是一年过光隂只在槐柯上奈此浮生乐事何其五百镒黄金一笑轻少年买得是狂名樽中酒酿湖波緑席上人鳯语清蛱蝶画罗宫様扇瑚小柱教坊筝南朝旧俗怜轻薄每到花时别有情其六湖上新泥雪渐融门前沟水暗相通裙欺萱草轻盈緑粉学樱桃浅淡红暮雨欲来银烛上春寒犹在酒尊空青绫被薄不成梦又是一畨花信风其七楼前芳树碧盈盈付与幽禽自在鸣堤上马驼红粉过湖中人载酒船行日长鷰子语偏好风暖杨花体更轻何恨才情被花恼独教书记得狂名其八此日谁人肯在家倾城满意事繁华时非上已不为节春到牡丹才是花雾髻云鬟湖上女画轮绣毂道傍车儿童尽唱铜鞮曲未觉人间日易斜其九外湖里湖花正开风情满意看花来白银大瓮贮名酒翠羽小姬歌落梅身外功名真土苴古来贤圣尽尘埃韶光如此不一醉百嵗好懐能几回其十玉局当年为写真西施宜笑复宜颦朝云暮雨空前梦桃叶栁枝如故人露电光隂千仞外烉龙波浪一畨新伤心最是逋僊宅半亩残梅共晚春
　　张光弼初居杨完者左丞幕下颇有功业之思故其诗云免胄日趋丞相府解鞍夜宿五侯家玉杯行酒听春雨银烛照天生晚霞世乱且从军旅事功成须挿御筵花汉王未可轻韩信尚要生擒李左车又云西楼栁风吹晚香石榴裙映黄金觞纎歌不防白日速防雨欲度行云凉笑看席上赋鹦鹉醉听门前嘶骕骦早晚平吴王事毕羽书飞捷入朝堂及张氏擅权光弼愤焉遂不事事以诗酒自娱其诗云一阵东风一阵寒芭蕉长过石防干兵消几度瞢腾醉看得春风到牡丹盖言时事也
　　元时法禁寛假士夫得以沈昵盘游故其诗多脂粉绮罗之态杨亷夫诗云二月皇都花满城美人多病苦多情一双孔雀行瑶圃十二飞鸿上锦筝酒掬真珠玉掌羮分甘露倒银罂不堪容易少年老争遣狂夫作后生又云天街如水夜初凉照室铜盘璧月光别院三千红芍药洞房七十紫鸳鸯绣靴蹴踘勾骊様罗帕垂弯女直妆愿汝康强好眠食百年欢乐未渠央又云公子银瓶分汗酒佳人金胜剪春花又云金埒近收青海骏锦笼初教雪衣娘又云小洞桃花落香雪大堤杨栁舞晴烟又如张光弼诗云玉瓶注酒双鬟緑银甲调筝十指寒又云新妆满面犹看镜残梦闗心懒下楼一时富贵繁华可想见矣
　　萨都拉天锡风流俊逸不亚铁厓尝有西湖絶句六首涌金门外上湖船狂客风流忆往年十八女儿揺艇子隔船笑掷买花钱少年豪饮醉忘归不觉湖船旋旋移水面夜凉银烛小越娘低唱月生眉紫骝骄踏落花泥二月江城雨过时拂晓市河春水满小船多半载吴姬惜春曾向湖船宿酒渇吴姬夜破橙蓦聴郎君呼小字转头含笑背银灯待得郎君半醉时笑将纨扇索题诗小红帘卷春波緑渡水杨花落砚池垂栁隂隂苏小家满湖飞燕趂杨花繁华一去风流减今日横堤几树鸦又次韵王侍郎游湖诗绮席新凉舞袖偏赏心输与使君専螺杯注酒揺红浪防扇题诗染緑烟一镜湖光开晓日万家花气涨晴天涌金门外春如海画舫笙歌歩歩僊
　　奉化戴帅初表元宋太学生也入元不仕其湖上赠歌者一絶有故国之思焉诗云牡丹红紫艶阳天檀板朱丝锦色笺头白江南一尊酒无人知是李龟年又陈刚中湖上感旧诗属意畧同诗云昔日朱楼拥翠钿女墙犹在草芊芊东风第六桥边栁不见黄鹂见杜鹃
　　黄晋卿溍义乌人至正初为浙江儒学提举工文章奬引后进不喜华冶有西湖舟中诗云黄尘乌防媿平生对客犹称旧姓名此事正堪三太息秪今忍负四难并放舟乍落空蒙境送酒元无窈窕声金谷兰亭嗟已矣不妨时暂濯吾缨又送凌吉叟杭州教授诗浙水西入州维杭实名都古来万人海逐逐无贤愚况兹百年后淳朴古不如翩翩谁家儿白马骄路隅春风樊楼醉一笑百斛珠亦有朱门客齐讴间吴歈绡绮散烟雾缤纷被僮奴可怜彼蚩蚩久为红尘驱頽俗如波澜孰障羣流趋又如败屋壁风雨须人扶博士非冗官岂即无良图当令歌舞塲化作弦诵区行矣循所务辞章信其余春风别衣晴沙秀寒芦何以赠子行白云不可呼聊持狂者言用比貂襜褕
　　刘师鲁汶鄜王琦六世孙也元时占籍钱唐以文章淑后进黄文献公溍赠之诗云邂逅神交十载余清风落月几愁予何言此日同倾盖胜读平生未见书天上玉堂容可到山中金匮得长虚故多余事宜商略可待秋风怨索居其时有刘声之濩亦与齐名洪武初俱祀于乡贤祠
　　贡友初者贡师泰尚书族子也宣城人至正间师泰为浙江行省叅政遂侨寓钱唐友初自上都还钱唐也师泰赠之诗云嗣宗诸侄仲容贤客路飘零雪满颠曾为颂椒留子美却思戏蜡爱僧防十年湖海三杯酒百里溪山一钓船何日兵戈得休息敬亭春雨共归田友初诗才清丽但纎秾乏骨其湖上春归诗涌金门外栁如金三日不来成緑隂折得长条入城去教人知道巳春深吴山游女诗十八姑儿浅淡妆春衣初试桺芽黄三三五五东风里去上吴山答愿香独送戴伯贞还广西一律云桂江烟水接潇湘逐客南归路道长巻里漫多新制作箧中犹是旧衣裳逢人尽説官如水老我相防鬂巳霜此去莫教音问断鴈飞今喜过衡阳叙事委曲而感慨系之出诸作之上
　　张行中挽贡友初诗百年心事复谁知过海人俊逸诗懒聴朝鸡全晚节惯骑官马説当时文章自叹无遗防氷玉还防有故枝一代风流俱巳矣晓星残月不胜悲黄金台上草芊芊掉臂东风四十年对客半开青白眼写懐漫赋短长篇玉堂春梦烟云外茅屋秋风浙水边惆怅清魂招不返空歌楚些泪澘然
　　邓林南海人初名观善以南昌教授擢吏部验封主事成祖改名林后坐法谪戍保安遇赦晚居杭州诗文为一代所推重尝于保安留别傅存斋诗云两鬂西风吹断蓬杖藜扶病看秋容菊花浑似诗人瘦山色不如归兴浓紫塞一杯桑落酒彤庭五夜未央钟燕鸿岐路东西去此后相思意万重又春夕旅懐云万里东风故国情十年几度鳯凰城衡阳鴈尽春三月巫峡猿啼夜二更席上狂言因酒得镜中华发为愁生静观富贵如云转拂防归来任俗争五月十三日入杭诗逰遍江湖未到杭不知人世有天堂六桥花栁丹青兴九陌楼台锦绣妆北米南柴夸物产朝歌暮宴乐时康逐臣何幸防寛防到此浑忘是异乡僦屋里仁坊诗谪居何处好逍遥仁里深深逺市嚣夜色满帘湖上月秋声到枕海门潮上林鹓侣空相忆南浦鸥羣苦见招覆载无私天地濶暂容闲散在渔樵游南屏不偶诗兰佩荷裳竹箨冠清癯无奈朔风寒饭堂钟罢来何晚雪夜舟回兴巳防俗状尘容劳意马天光云影动情澜石头有路终须到共聴吾师説六观
　　钟狂客禧南海人甚有诗名成化中淮南督理漕运总兵官平江伯陈公鋭取归幕下过杭友人招游西湖寄之诗钟和曰湖光山色最宜秋君不来招也去游巳办蜀川千丈锦为谁今日尽纒头万顷西湖水贴天芙蓉杨栁乱秋烟湖邉为问山多少每个峰头住一年信乎狂客也
　　杨温甫孟瑛四川酆都人治十六年知杭州府时西湖民间防占者十九温甫建议于御史车梁佥事髙江鋭情濬复而浮言胥动温甫廼为文谕民曰先贤为民深利本特濬西湖之浸用溉上塘之田多厯嵗年渐成湮废比者乡贤侍郎何公生长是邦习知成事着为三説辩析百端伏防当道俯念地方力图濬复予又职司水土敢惮劬劳重惟湖上之园池尽是豪家之封殖一旦开毁百口怨咨民既伤心我亦动念但今民产本昔官湖民侵于官以肥家固已干纪官取于民以复旧岂为厉民又惟上塘万顷之田宿仰西湖千亩之水水尽湮塞田渐荒芜利归于数十家害贻于千万井况古人留利物之泽岂今日启生事之端幸相导以平心勿相揺于异説有以占产自首者原情免罪奏请除粮查得铜钱局及崇兴崇善禅智等废寺田以亩计者数千地以顷计者盈百动连阡陌间附城闉膏沃可耕标换如数况在昔湖田皆揑报之税于今清籍有新増之粮新增者至九百而有竒揑报者几八百而不足稍加查派不费更张决不累民无患亏赋予性知执法心在利民非势力之可移惟神之是质凢我父老率尔乡闾蚤为迁移无肆顽梗观于斯文公之任怨亦剧矣乃以正徳二年二月二日兴工六月十日歇役八月十九日续工九月十二日讫事日用夫八千人银二万八千七百余两
　　聂大年号东轩临川人举明经为仁和县学训陞教谕襟懐坦率有清才文章流丽诗复俊逸而洒翰得李北海遗意诱育士子务尽恩义荐入翰林修辽金宋三史卒常作西湖十景诗苏堤春晓云树烟花雾绕堤沙楼阁朦胧一半遮三竺钟声催落月六桥栁色带栖鸦緑牕睡觉闻啼鸟绮阁妆残唤卖花遥望酒旗何处是炊烟起处有人家栁浪闻莺云雨后翻空一派青苏公堤畔系渔舲只藏莺鸟春声滑不起鱼龙夜气醒游子爱闻停玉勒佳人倦聴倚银屏待看三月歌喉老又见浮波絮作萍花港观烉云湖上春来水拍空桃花浪暖栁隂浓防翻荇带防千尺乱跃萍星翠几重洲渚此时多避鹭风云何日去为龙个中纵有濠梁乐阔网深罾不汝容两峰挿云云屹立亭亭入杳防势雄南北气慿陵玉簪防地三千仞寳葢撑空一七层天逺不闻风外铎夜深遥礼月边灯何当一扫浮云静俯视东溟看日升三潭印月云纤云扫迹浪花收塔影亭亭引碧流半夜冰轮初出海一湖金水欲镕秋龙官献璧神光吐鲛室遗珠瑞气浮浪説影娥池上景不知此地有僊舟麯院风荷云翠围红綂战纵横似看吴宫习女兵飞雪翻空云影乱游鱼吹浪水纹生锦裳零落香犹在铜柱欹斜露半倾两腋新凉惊酒醒画船吹送按歌声平湖秋月云曾向湖堤夜扣舷爱看波影防婵娟一尘不动天连水万无声客在船赤壁未醒鹤夣骊宫偏恼老龙眠朗吟玉塔防澜句长笑凌空气浩然南屏晚钟云栁昏花暝暮云生隠隠初一两声禅榻屡惊僧入定旅牕偏恼客含情月随逸韵升鼇岭风递遗音过凤城催散游人罢歌舞玉壶银箭夜初更雷峰夕照云宜雨宜晴晚更宜西湖端可比西施霞穿楼阁红光绕云卷笙歌逸韵随山紫翠中樵唱逺树苍黄外马归迟何人解画潇湘景并与□村作二竒断桥残雪云醉里曾登白玉梯东风吹暖又成泥玉腰防蝀垂天阔银色楼台夹防迷九井晴添新水活两峰浓压宿云低冲寒为访梅花信十里银沙印马蹄同陈缉熙泛湖诗宿雨初收见两峰湖光如练泻晴空画船载酒来天上青鸟衔花度镜中檀板歌声无越女翰林诗句有唐风相逢莫惜留连饮明日谁人拾落红又西湖诗西出江城外烟霞隔世尘钟声三竺晓花气六桥春鸡犬桃源地笙歌阆苑賔时平得游赏忘却宦中身清明与友登寳峰诗江心后浪催前浪湖上歌声杂哭声今日重来多感慨百年能得几清明
　　聂大年诗翰著名一时而不得预京衔或曰大年在钱唐时尝署桃符云文章髙似翰林院法度严如按察司以此见忤达官晚年被徴修史至京而卒时人比之梅圣俞宜也其初度日写懐诗云五十一年车下坡又逢初度意如何牀头渐觉黄金少镜里还怜白髪多人笑能诗贫杜甫天容善饭老廉颇相知惟有梅花在自折南枝伴醉歌又次答祖芳云几年逺别喜重过白首相看奈老何富贵不来真有命齿牙虽脱尚能歌频沽市醖消残烛遥指天星出绛河惟有与君情莫逆他人平地起风波呜呼四海交游岂止一祖芳而已哉葢以寡合有激而云然耳刘邦彦哭大年诗京邸凄凉寄病身俄闻鵩鸟上承尘共嗟贾谊年华促自顾虞翻骨相屯千里音书成永诀九重泉路隔交亲伤心今夜东轩月空照先生漉酒巾
　　聂大年之掌教仁和也厯官九年不以家眷自随尝有答内子寄衣诗云山妻怜我旧苏秦寄得衣来穏称身落日故园歌白苎秋风京洛染缁尘同心意重思偕老结髪情深不厌贫万里不如归去好几多衣锦夜行人又有谕儿軰诗云四儿五嵗六儿三莫与肥甘习口甜清白家无我愧诗书世业要人担三餐淡饭何须酒一筯黄虀略用盐闻説有人曽饿死算来原不为官亷覩此髙风可想矣
　　聂大年在仁和时山西湖广广东广西咸以秋闱校士致聘大年辞不往寄之诗云名藩校艺遣徴书使者频烦走车老大难行太行路平生厌食武昌鱼五羊城古僊游逺八桂云寒树影踈寄语天涯好知巳莫因词赋荐相如
　　聂大年尝赋卜算子二首葢自况也词云杨栁小蛮腰惯逐东风舞学得琵琶出教坊不是商人妇忙整玉搔头春笋纎纎露老却江南杜牧之懒为秋娘赋粉泪湿鲛绡只怨郎情薄梦到巫山第几峰酒醒灯花落数日尚春寒未把罗衣着眉黛含颦为阿谁但悔从前错马浩澜和云歌得雪儿歌舞得霓裳舞料想前身跨凤僊合作萧郎妇顔色雪中梅泪防花梢露云雨巫山十二峰未数髙唐赋花压鬂云低风透罗衫薄残梦瞢腾下翠楼不觉金钗落几许别离愁犹自思量着欲寄萧郎一纸书又怕归鸿错
　　孙太初一元号太白山人正徳中流寓西湖或曰安化王裔避乱诡姓名修髯晳面丰仪潇洒望之宛然神僊也诗思清逸有烟霞气其跨驴游西山天竺寺诗秋叶满林吹乱红秋光半在山寺中老衲迎门解幽事一见呼我长髯公薫炉相对坐终夕松声泉韵何冲融独鹤隔竹向人立欲鸣未鸣幽意同气酣日落豪兴发诗成三绕青桂丛造物小儿玩人世俯仰何必悲无穷布袍斗笠自髙格狂歌醉舞惊山翁归来明月散林影驴背仰笑秋山空秋晚眺镇海楼诗楼上轻云散女陴楼前狂客独支颐江当夕照半添色诗与秋山两鬪竒朩叶无言时序暮尘寰多事杖藜知只应又被渔郎笑雨细风斜归去迟登吴山絶顶望江潮诗独倚危岑防接防晚潮初上练痕齐乱挝鼍鼓妖蛟舞倒卷银山海日低弓弩千年人去后防樯万里望中迷慿谁唤起眉山老为诵钱王庙里题
　　西湖之改名髙士湖也孙太白自序云正徳乙亥孟春十四日予与石川子泛舟西湖时石川子着方山冠予戴华阳巾被髙士服把酒四望予顾谓石川子曰昔青莲居士李白与尚书郎张谓泛沔州南湖因改为郎官湖今日予与子游颇追迹前事西湖因可为髙士湖矣石川子大笑酹酒于湖命予诗纪之予时已烂醉即信口长短成篇不窜易一字云我闻唐家李白一世贤郎官之湖至今传我今与子继其迹胜事岂许昔人専方冠野服兴不减驾船载酒凌苍烟千山万山两岸如羣龙蜿蜒尽在几席前青天落杯底白日行舟邉鼋鼍突兀波面出大鱼小鱼争避船君把斗酒我歌扣舷天风下来云叶翩翩烂醉骑鲸逰昆仑巅
　　孙太白之寓西湖也与闽人郑继之善夫善其梦继之诗云不见平生郑广文风尘侧望隔青云殊方物色偏怜客雨夜灯花频梦君隔叶山鸠髙自语避人江鹳独为羣眼中世事堪惆怅塞北音书久未闻郑继之久不过湖上奉简诗恠尔狂吟客不过湖水濵宁遭官长骂莫待野人嗔云外乌藤杖水邉白鹭巾相看只自好空送月华新郑继之寄孙太白诗吴门往日聴谈塞鴈江鳞动隔年闻尔独居水西寺与谁同泛六桥船鱼翻荇蔕锦不乱鸟下蘼芜青可怜拟把郫筒共梅蕋兼程定得小春天又云为问山人孙太初交情嵗晚莫教踈山梅蕚春相恼满地松苓日自锄江夏肯容檷处士茂陵初卧马相如知君不废苕溪钓书帛能无寄鲤烉西湖过孙山人旧隠诗荒迷更踏西湖路露舄云裳空六桥涕泪翻悲竹林宴笛声月色傍中宵醉歌乱诧烉龙出此地曽麟鳯标今日山最寂梅花桂树更萧条












　　西湖游览志余巻十一
<史部,地理类,山水之属,西湖游览志__西湖游览志余>
　　钦定四库全书
　　西湖游览志余巻十二
　　明　田汝成　撰
　　才情雅致
　　罗昭谏隠新城人博物能诗唐昭宗时游京师不遇归谒武肃王辟为钱唐令寻掌书记时镠初授鎭海军节度命沈崧草谢表盛称浙西繁盛成以示隠隠曰是自贾征索也请更之乃极言兵火凋有天寒而麋鹿来游日暮而牛羊不下之语廷臣见之曰此罗隠词也又贺昭宗更名表曰左则姬昌之半字右则虞舜之全文京师称为诸鎭第一云然性傲睨好议评臧否探隠命物往往竒中故至今杭人称前定不爽者犹云罗隠题破也
　　潘逍遥阆钱唐人以诗名宋太宗将官之辞不就与王继恩善继恩败捕之遁弗得咸平初京尹収系之眞宗赦其罪以为滁州叅军卒于泗上初阆在钱唐与道士冯徳之约归骨于天柱山徳之囊其骨归塟焉阆与王元之孙何栁开魏野最厚暇则放懐湖山随意吟咏人目为谪仙云尝有钱唐晚归诗一首祖无择以为不减刘长卿也诗云乆客见华髪孤棹桐庐归新月无私照落日有余辉渔浦风水急龙山烟火微时闻沙上鴈一一背人飞又有过华山诗云高爱三峰揷太虚帚头吟望倒骑驴旁人大笑从他笑终拟移家向此居好事者画为图魏野赠诗云昔贤放志多狂怪若比而今总未如从此华山图籍上又添潘阆倒骑驴又夏日宿西禅院诗此地絶炎蒸深疑到不能夜凉知有雨院静似无僧枕润连云石牕明照佛灯浮生多贱骨时日恐难胜苏子瞻深喜之
　　沈文通遘钱唐人皇祐初举进士后知杭州踈儁博达明于吏治令行禁止以公钱嫁民间孤女数百人倡优养良家子者夺归其父母善遇僚属皆甘心为之耳目刺闾巷长短尝禁捕西湖鱼鼈故人居湖上蟹夜入其篱适会客食之旦诣府遘迎语曰昨蟹美乎客惊谢尝凿井引湖水以便民至今称沈公井其送施密守钱唐诗云塞外风烟河上尘归来始觉二毛新承明自厌频趋直沧海还思一濯巾幕府旌旗初压境画船歌吹便行春湖山满目旧游在何日从公醉紫莼所着有西溪集
　　沈睿达辽遘弟也趣操高爽能诗王安石甚重之有风流谢安石潇洒陶渊明之称坐法流池州得九华秋浦间喜曰使我自择不过尔耳筑室齐山名曰云巢所着有云巢编苏黄皆与倡和
　　沈存中括遘从父也举进士编校昭文书籍定三岁郊丘之制考浑仪景表五壶浮漏造新厯募天下上太史古书神宗称善忤蔡确出知延州募轶羣之士得彻札超乗者千余时朝廷出宿卫兵戍鎭赏赉至再而不及鎭兵括以为卫兵虽重而无岁不战者鎭兵也赏不均且召乱乃藏勅而矫制赐缗钱以驿闻诏报嘉之括博学善文而喜诙谐刘贡父尝诣之值括澡体盆中便恸哭括惊问故贡父曰死矣盆盛括括亦大笑所着有长兴集笔谈
　　闗子渊沼杭州人元祐间为翰林学士将辞归隠士孔夷赠之诗云呉越声飞二十年缁衣空复叹遗编紫芝眉宇风尘外太白文章锦绣前可是石渠方载笔未应水国要归田他年雪里相逢处能记骑驴孟浩然其清标絶俗如此
　　强几圣至钱唐呉山里人刻苦攻诗韩魏公甚重之所着有祠部集其戯赠贾麟自睦来杭将复如苏诗春风那解系狂游朝醉桐江暮栁州大手千篇随地扫一身四海学云浮荣名不落闲霄梦退筑聊为晚岁谋老橘残鲈犹有兴片心歘起洞庭舟
　　周美成邦彦钱唐人踈隽少检不为州里推重而博涉百家元丰初游京师献汴都赋神宗竒之累官徽猷阁待制提举能自度曲制乐府长短句词韵清蔚名其居曰顾曲堂其所制意难忘云衣染莺黄爱停歌驻拍劝酒持觞低鬟蝉影动私语口脂香檐露滴竹风凉剧饮淋浪夜渐深笼灯就月仔细端详知音见说无双解移宫换羽未怕周郎长颦知有恨贪耍不成妆些个事恼人肠试说与何妨又恐伊寻消问息瘦减容光其词格大率类此
　　美成晚归钱唐梦中得瑞鹤仙词一阕云悄郊原带郭行路永客去车尘漠漠斜阳映山落敛余红犹恋孤城栏角凌波步弱过短亭何用素约有流莺劝我重解绣鞍缓引春酌不记归时蚤暮上马谁扶醒眠朱阁惊飚动幕犹残醉绕红药叹西园已是花深无地东风何事又恶任流光过却归来洞天自乐未几方腊乱自桐庐入杭时美成方宴客仓皇出奔趋于西湖坟庵适际残冬落日在山忽逢故人之妾奔逃而来乃与小饮于道旁旗亭闻莺声于朩杪少焉分背抵庵尚有余醺困卧小阁之上恍如词中所云逾月入城故居皆遭蹂践矣后得请提举洞霄宫而终老焉
　　白廷玉珽钱唐人博综经史所着有湛源集方囘刘辰翁称其诗逼陶韦书逼顔栁尝着西湖赋二首考据精核其湖楼玩雪诗上湖十里卷帘中幻出瑶华第一宫山势蹴天银作浪栁行扑地玉为虹渔蓑鹤氅同为我雀舌羊羔不负公明日鳯城朝退蚤一鞭曾约试吟骢湖居杂兴诗御舟初出赏春菲传是诸王与后妃香雾渐深帘幕暗日斜惟见淡黄衣脉脉吹香屋角梅背风移烛小帘开鳯城几日元宵近一片箫声水上来龙舟晓发断桥西别有轻舟两两随春色可人晴较穏酒家争出栁梢旗相国平泉水竹居呉山花石世间无游人马上休囘首一半春风在里湖雨后林深夏亦秋一葫芦酒在船头醉来深入荷花去卧防青天飞白鸥三贤犹得仰高风冠服虽殊气味同后五百年无继者桃花含笑夕阳中车鱼人散水风腥雨色凉分栁外晴囘首夕阳都落尽忽然东向数峰明万树芙蓉两蕊宫秋风开遍水边丛白墙遮尽红墙出只见红墙一半红酒边赠朱处士诗乌葛唐巾白苎裘扫庭终夕共淹留醉中谈论心犹壮老去歌欢泪亦流对客呈诗如献佛课儿收橘当封侯明年好理西风櫂重约三呉烂漫游
　　叶太白李钱唐人或曰富阳人贾似道当国时行公田闗子两法民间苦之李上书力诋且献钞式以代闗子似道怒黥流岭南及似道败赦还而似道亦有漳州之谪相值于途太白赠之词云君来路吾归路来来去去何时住公田闗子竟何如国事当时谁与误雷州戸崖州戸人生防有相逢处客中颇恨乏蒸羊聊赠一篇长短句宋亡入元上书献钞式世皇嘉纳遂为至元钞仕至中书左丞
　　钱思复惟善钱唐人博学能文章以浙潮赋起名其首句云维罗刹之巨江兮实发源于太末试官嘉之遂中选盖其时满塲无知罗刹为浙江者后作西湖竹枝词十首有云阿姊住近段家桥瞿元范戱之云此段家桥创见却与罗刹江不同也瞿宗吉尝尽和之云昨夜相逢第一桥自将罗带系郎腰愿郎得似长江水日日如期两度潮又云里湖外湖波茫两岸人家多种桑采桑不怕雾露湿惟愿朝朝逢着郎大为思复奬许张氏据呉遂不仕退居呉江筒川与杨亷夫倡和有句云笠泽水寒鱼尾赤洞庭霜落树头红又云汉史丁公那及齿陶诗甲子不书元盖感时事也
　　叶居仲广居仁和人天资超迈才力絶人仕至浙江儒学提举筑室西泠桥陶情诗酒所着有自得斋集自题隠居诗瘿朩裁冠鸖氅轻十年尘土厌飘零小山旧隠云封戸大药新成月满庭丹井夜交龙虎气碧霄春蹑鳯凰翎西风客舍炎歊净拟读琴心内景经
　　仇仁近逺号山村钱唐人元初为溧阳州儒学教授工诗文一时游其门者若张雨张翥莫维贤皆有名当时所着山村集洪武初祀于杭学乡贤祠其湖上值雨诗波痕新緑草新青有约寻芳苦不晴莎径泥深双燕湿栁桥烟淡一莺鸣山围故苑春常锁泉落低畦暖未畊十载旧踪时入梦画船多处看倾城同段吉甫泛湖诗西湖春碧净无泥画舫朱帘傍岸移寒食清明初过后杏花杨栁乍晴时从教西日催歌鼓莫放东风转酒旗只恐明朝成雨去暗惊浓緑上高枝同陈彦国泛湖诗斜堤高栁緑连天且系闲人书画船花事巳空三月后湖光还似百年前洛阳园囿惟诗在江左英雄托酒传亦欲扣舷歌小海恐惊沙上白鸥眠陪戴祖禹泛湖分韵得天字诗冉冉夕阳红隔雨悠悠野水碧连天山分秋色归红叶风约苹香入画船钟鼓园林巳如此衣冠人物故依然当歌对酒肠堪断倒着乌巾且醉眠和韵胡希圣湖上诗曽识清明上已时懒随蜂蝶步芳菲梨花半落雨初歇杜宇不鸣春自归双冢年深人祭少孤山日晚客来稀江南尚有余寒在莫倚东风褪絮衣连作湖山五日游沙鸥惯识朩兰舟清明寒食荒城晚燕子梨花细雨愁赐火恩荣皆旧梦禁烟风景似初秋鳯丝龙竹繁华意犹为西林落日留秋日西湖园亭诗西湖一曲百泉通漠漠青山绕梵宫故国园林秋色净明朝风雨桂花空银笙玉笛清歌外画舫朱帘落照中人物风光两相称儿童遮莫笑山翁陆静复为园诗连辔行春自作期寻芳却笑我来迟三杯云液花前酌一曲琼箫竹下吹沧海桑田非旧日石泉槐火有新诗山中道士闲于鹤门外红尘总不知闲居絶句诗堦前紫蔓金丝草篱角红垂锦带花梓泽平泉易消歇春留富贵与诗家茶瓯纱防惯迎宾不是诗人即道人细雨斜阳君莫出緑隂门外有红尘
　　高孟升得旸钱唐人洪武间以文学荐授临安学教谕陞高州学教授永乐初召为宗人府经歴纂修大典为副总裁记闻博洽诗文纯雅名重一时所着有节庵集尝作钱唐十景诗西湖夜月云共説西湖天下景秋来有月更竒哉寒波拍岸金千顷灏气涵空玉一杯桂子逺从云外落藕花多在露中开酒船清夜乗清兴絶胜笙歌日往来浙江秋涛云秋满呉天八月中潮头万丈驾西风云驱蛟蜃雷霆鬭水击鲲鹏渤澥空自古江山夸壮丽至今父老説英雄诸溪近海徒相应气势那能与此同孤山霁雪云山头白白六花铺水面青青一髻孤翠鳯搏云朝贝阙玉楼擎日出氷壶梅花正好冲寒探竹叶何妨踏冻沽千载林逋留胜迹总因佳境在西湖两峰白云云西湖之上两竒峰高入太虚云气中华盖渐迷青缥缈浮图时见碧玲珑隂连海眼龙归洞影散天心鹤绕空几度登临舒逺眺英英佳气荡吟胸东海朝暾云一道长江接海门扶桑影动浴朝暾铜盘迥立仙人掌金柱中撑玉女盆出水赤乌衔火跃随潮白马挟雷奔负暄亦有矶头老欲効防芹献至尊北闗夜市云北城晚集市如林上国流传直至今青苎受风摇月影绛纱笼火照春隂楼前饮伴聮游袂湖上归人散醉襟阛阓喧阗如昼日禁钟未动夜将深九里云松云乔松万树总良材九里青云一迳开云气直从天竺去涛声长傍海门来人行道上依浓樾子落僧前防嫩苔山水清晖增伟观托根元不愧徂徕六桥烟栁云画桥六曲绕湖头最爱晴烟栁上浮浅水笼寒横晻霭微风熏暖弄轻柔金梭隠见闻黄鸟锦缆萦纡出防舟徧倚赤阑频注目为怜张绪旧风流灵石樵歌云灵石坞头樵迳连羣樵唱和石头前猿啼鹤唳清相似野调山腔近自然朩杪縁厓通窈窕竹根濯涧杂潺湲白云遏处清风发吹入长松胜管弦冷泉猿啸云冷泉亭外松千树时有老猿啼树间逐侣出云风动壑呼儿归洞月横山晓空蕙帐人初去秋入荷衣客未还清响不同巴峡怨时时嫋嫋和潺潺和贡友初西湖诗佳趣谁全得闲情自轶羣买舟听夜雨立马看春云酒伴期相共诗题得屡分西湖天下景坡句昔曾闻约人游湖诗明日湖中去先期问画船分醪开臈栈裹茗试春泉知已能胥会同心托就延段家桥畔栁拂曙防莺迁
　　高孟升晚春曲香雨飘红换新緑雏鸾怨咽参差玉画阑坠露泣残妆逺翠愁山蛾黛蹙劳劳乳燕説乌衣海天凝云烟草迷东流苦长西日短惆怅花前鸂巵绣幕深沉雨声小梦入神山良夜悄镜里韶华又一年曲渚鸡鸣锦屏晓瞿宗吉春晓曲子规啼罢东方白香露寒凝海棠魄帐卷流苏梦乍醒妆台试防宫梅额莺俦燕侣乗风来隔林巧语伤幽懐金钱买花不论价俏枝斜揷双头钗曈曈红日射牕牖防雾如烟薰翠栁秋千嫰蹴防绳闲满颊胭脂中卯酒二篇词调俊逸风致可想也
　　凌彦翀云翰仁和人博通经史领至正十九年乡荐除平江路学正不赴作梅词霜天晓角一百首栁词栁梢青一百首号梅栁争春韵调俱美洪武初举杭州府学训导陞成都府学教授卒所着有柘轩集其南山飞流亭诗山溜泠泠来不竭激成飞瀑散空明虹霓下饮秋无际河汉西流夜有声横剑谁思仙子过作亭人羡老僧清平生惯诵天台赋不记香炉记赤城重过栁洲寺诗买花载酒忆当年风景依稀最可怜彭泽有人归栗里海波何处变桑田聮拳鹭立枯荷雨寂寞鸦栖古树烟几度涌金门外望居民犹説总宜船西湖渔者诗家住钱唐西子湖钓竿几度拂珊瑚扁舟载月归来晚不觉全身入画图
　　洪武庚申冬彦翀为人题钟馗图云朔风吹沙目欲眯官栁摇金梅绽蘂终南进士倔然起束带蓝袍靴露趾手掣硬黄书一纸若曰上帝锡尔祉猬磔于思含老齿頥指守门荼与垒肯放妖狐摇九尾一声爆竹人尽靡明日春光万余里题罢掀髯自得不数日辟书临门迫胁上路到京竟有成都之行遂成诗防在任以乏贡举谪南荒卒归骨西湖瞿宗吉作诗送之云一去西川隔夜台忍看白璧瘗苍苔酒朋诗友凋零尽只有存斋冒雨来
　　杨复初筑室南山以村居为号凌彦翀以渔家傲词夀之云采芝步入南山道山深宛似蓬莱岛闻説村居诗思好还被恼苍苔满地无人扫载酒亭前松合抱客来便许同倾倒玉兔已将灵药捣秋意早月华长似人难老复初和词云当时承望求仙道那知薄命如郊岛留得残生犹自好多懊恼尘縁俗虑何时扫子已成童无用抱醉眠任使和衣倒今岁砧声秋未捣凉风早防来只恐中年老瞿宗吉和词云喜来不涉邯郸道愁来不窜沙门岛惟有村居闲最好无事恼苔阶竹径频频扫有酒可斟琴可抱长年拟防三松倒臼内灵砂亲自捣归隠早朝廷未放眞老宗吉既和此词而复序云旧谱皆以仄声起欧公呼范文正为穷塞主首句所谓塞上秋来者正此格也他如王荆公之平防小桥千嶂抱周清眞之几日春隂寒恻恻谢无逸之秋水无痕清见底张仲宗之钓笠披云青嶂绕亦皆如是今二公皆以平声易之特着此以俟知音尔
　　彦翀作无俗念词云等闲屈指算今来古往谁为英杰耳目聪明天赋予怎肯虚生虚灭去燕来鸿飞乌走兔世事何时歇风波境界大川不用频涉空踏遍万戸千门五湖四海一様中秋月正面相防君记取全体本来无缺空里非空梦中眞梦莫向痴人説须骑鹤夜深朝礼金阙又蝶恋花词云一色杏花三百树茒屋无多更在花深住旋压小槽留客醉举杯忽听黄鹂语醉眠防花花亦舞风妬残红飞过隣墙去恰似牧童遥指处清明时节纷纷雨词格清逸一洗铅华非骈金俪玉者比也
　　莫景行维贤钱唐人雅尚标致筑别业于灵竺之间绕栽杏树号曰杏园日与骚人墨客游咏其中时人比之辋川庄也黄溍诗云旋移小隠傍南峰逺有咸平处士风山态近人犹偃蹇湖光无雨亦溟蒙行春杖履时时到临水轩窓面面通别作新亭供戯剧青帟摇曳杏花中张舆诗云文园近日复何如杏树庄头好隠居尘隔不知城市热门开只见稻麻踈碧窻清昼闲评药緑树凉风独枕书喜得江村残暑退拏舟拟欲到行庐洪武初曾为杭庠训导所着有广莫子稿其祖凝少眞人者前元时高士也卒栖霞岭虞邵庵为之碑记张行中为之赋诗云相国流芳到棣华隠居湖上对栖霞清连后涧神仙境幽胜孤山处士家华表秋宵空落月杏庄寒食几飞花如今独有双碑在人物俱非重可嗟
　　潘时雍钱唐人简淡力学诗句脱尘号灌园生徐一防为之序曰钱唐潘时雍读书赋诗亷介自将视当世富贵虽非不愿欲者使其脂韦取容以侥幸一时宁贫贱而肆志郡城之东二百步而近有地十余畆古井一区宋辇院基也入于居民乆矣荒弃弗治暇日过见之徘徊相度曰是岂不足为吾生乎既而购得之除治一亩为庐用其余地析而为畦纵横数十塍茹菜若干品天稍不雨辄置桔橰井上俯前仰后声轧轧如龙鸣出井水以灌已则摄衣履循行畦间顾见菜色青青若緑云覆地喜曰生意若此足矣掇其脆美为其父母妻子供具而斥其余卖诸市中自以为常不辍或曰钱唐陆海之府鱼盐蜄蛤之所产羽草竹箭之所生象犀珠玉之所聚街居之民用贫求富千金为母则子百金百金为母则子千金万金若此者家相望也又其地为元行省丞相治所徃时承平丞相守法而巳今天下多故丞相承制得自爵禄人卜医众技茍有以自见不必去妻子违父母跋涉逺道辄致位显要纡金曳紫翺翔康庄之衢中世以降道徳之意冺矣惟声与利可以惊动世俗子年甚富又居声利之塲不为彼以取宠荣顾乃为此何哉时雍曰嘻夫尺有所短寸有所长彼所能者我则不能吾亦岂能枉吾之性以我所不能为彼之能故宁自附于农家者流使人称之曰灌园生灌园生不辞也嗟夫习俗之移人也乆矣自今以往钱唐之人不尚货殖而尚徳义不尚奔竞而尚恬退不自时雍始乎余因序其出处以为趋附声利者劝焉时雍尝为一防赋独树轩诗潇洒幽轩面水开轩前老树倚云栽闲来倚杖过三匝醉后支頥防百风雨欲随龙化去云霄常听鹤飞来结隣拟共荣枯事遮莫人知是散材
　　张行中舆仁和槎溪人洪武初上书论时务称防授刑部主事词翰清丽弟行素辂咸有文名兄弟友爱所着有聮辉集行世秋日湖中诗风波千顷画船开吹近芙蓉影里来倒卷緑霞翻舞袖斜飞白雨溢行杯总宜园冷花无主苏小坟空草作堆为倩金戈挥落日秋声莫向树头催湖上分韵得香字诗晴麓云横万里长出门步步是春光近湖酒阁多红杏隔防渔家尽緑杨箫鼓声寒心自醉绮罗魂冷骨犹香漫游不是矜年少赢得闲情似洛阳约可闲老人访玉药圃诗明朝寒食风日晴可闲欲同湖上行先拾玉壶园上翠却听瑶石山前莺茶铛烦为试新火杏酪不须和冷君若肯将花迳扫日高相与到柴扄次韵元宵诗月到中宵午漏深青衫罗薄露华侵鼇浮仙岛春无际人下歌楼醉不禁大地金莲分夜色上方玉烛慰民心归来更有传柑宴坐列宫钗十二金闻王立本江上观潮诗两月竟违王翰面近闻无事防胥涛鳯凰相对暮云合牛马平分秋水高望去波澜接天宇坐令霜雪侵髩毛江臯赖有逯文学应与论诗对浊醪江潮诗罗刹江头八月潮吞山挟海势雄豪六鼇倒卷银河濶万马横奔雪嶂高自是乾坤通气脉应非神物作波涛呉儿弄险须臾事坐防平流济万艘行素次韵王志道元夕感兴诗沉水香生宝篆烟九衢车马正喧阗金莲徧烛三千界银甲谁弹五十弦天上楼台春盎盎人间风月夜娟娟少年行乐情懐异绛蜡笼纱六辔聮
　　逯西臯者元左丞鲁曾孙也占籍钱唐工文翰有雅趣仕行省都事内附后弃官居西湖八十五岁卒张行中尝赠之诗云无官贫亦乐有暇趣偏寛身世双蓬髩功名一钓竿透窻蟾影淡落枕鴈声寒犹恐梅开早扶笻雪里防又云冠制黄杨窄巾裁皁葛寛仙衣新鹤氅吟杖小龙竿日短棋消暇风高酒御寒兴来书数纸穉子巳能防又八十古难能风流事惯曾醉防醒眼怒老畏少年憎鹤髪垂寛领鰕身倚瘦藤笑谈殊未倦把酒劝山僧子宏洪武初选补杭州府学生从徐大章年十八陈时政得失高皇帝悦之试秋栁赋称防吏部奏宏年少赐归卒业寻以乡贡歴教松江武进宏子端举进士官刑部员外郎永乐中扈从北征死于战
　　瞿宗吉佑钱唐人学博才赡风致俊朗少不为其父所知乡人张彦复自福建检校囘家瞿翁杀鸡具酒待之宗吉年十四适自学舍归彦复指鸡为题命赋之宗吉应声云宋宗窻下对谈高五徳声名五彩毛自是范张情义重割烹何必用牛刀彦复大加称赏手写桂花一枝并题其上以赠云瞿君有子早能诗风采英英兰玉姿天上麒麟元有种定应高折广寒枝瞿翁遂搆传桂堂而凌彦冲丘彦能呉敬夫咸乡丈与为忘年友一日杨亷夫访之出所作香奁八咏以示宗吉宗吉悉和之其花尘春迹云燕尾防波微有晕鳯头月悄无声黛眉颦色云恨从张敞毫边起春向梁鸿案上生金钱卜欢云织锦轩牕闻笑语采苹洲渚听愁吁香颊啼痕云斑斑湘竹非因雨防防杨花不是春亷夫叹服曰此瞿家千里驹也洪武中以荐举授临安学训导累陞周府长史所着有存斋集
　　永乐间宗吉以诗祸下锦衣狱旴江胡子昻亦以诗祸踵至子昻以东坡系御史台狱二诗索瞿和瞿诗云一落危涂又几春百忧交集未亡身不才弃斥逢明主多难扶持望故人有字五千能讲道无钱十万可通神忘懐且共团栾坐满炷炉香説善因酸风苦雾雨凄凄愁掩圜扉坐榻低投老渐思依朩佛受恩未许赦金鸡艰难馈食怜无母辛苦文赖有妻何日湖船载春酒一篙撑过断桥西已而宗吉谪戍保安者十年时兴和失守边境萧条永乐巳亥降佛曲于塞下选子弟唱之时値元宵宗吉凄然作望江南五首云元宵景野烧照山明风阵摩天将夜半斗杓揷地过初更灯火忆杭城元宵景巷陌少人行舍北孤儿偎冷坑墙东嫠妇哭寒檠士女忆杭城元宵景刁斗击残更数防夕烽明逺戍几声寒角响空营歌舞忆杭城元宵景黙坐自伤情破灶三杯黄米酒寒牕一盏浊油灯宴赏忆杭城元宵景淡月伴踈星戍卒抱闗敲木柝歌童穿市唱金经箫鼓忆杭城
　　宗吉西湖秋泛满庭芳词露苇催黄烟蒲驻緑水光山色相连红衣落尽辜负采莲船防检六桥杨栁但几个抱叶残蝉秋容晚云寒鴈背风冷鹭鸶肩华筵容易散愁添酒量病减诗颠况情懐冲澹渐入中年扫退舞裙歌扇尽付与一枕高眠清闲好脱巾露髪仰面防青天又西湖四时望江南词西湖景春日最宜晴花底管弦公子宴水边罗绮丽人行十里按歌声西湖景夏日正堪游金勒马嘶垂栁防红妆人泛采莲舟惊起水中鸥西湖景秋日更宜观桂子冈峦金粟富芙蓉洲渚防云闲爽气满山前西湖景冬日转清竒赏雪楼台评酒价观梅园圃订春期共醉太平时
　　宗吉平日著作散亡者盖不少也暇日得其逸稿律诗近体共十五篇録以自适题则天故内诗堪恨当年武媚娘手持唐玺坐明堂不思仙李方三叶却爱莲花似六郎废苑荆榛来雉兔故宫禾黍没牛羊尚余数仞頽垣在遥对龙门山色苍秋日书懐诗五穷何日是归年几费奴星结柳船善价谁求司马赋痴心欲借尉迟钱六通未具难成佛九转无疑漫学仙一事尚为今日幸免供徭役为无田暮春书事诗过墙新竹翠交加緑树隂隂噪乳鸦花到醿香结局鸟鸣鶗鴂客思家煑茶汤沸风声转梦草诗成日影斜零落残红青子满渐防金弹熟枇杷睡起呼童扫落花石泉槐火试新茶树林深处蜂王国帘幙隂中燕子家栁絮乗风投砚水竹枝摇影落牕纱幽居莫道无官况鼓吹犹存两部蛙旅舍书事诗过却春光独掩门浇愁漫有酒盈尊孤灯听雨心多感一剑横空气尚存射虎何年随李广闻鸡中夜舞刘琨平生家国萦懐抱湿尽青衫总泪痕茒屋三间白板扉栖迟四壁叹多违扬雄投阁功名薄王粲登楼事业非白昼梦囘梁燕语青天目送塞鸿归东门黄犬华亭鹤举世无人悟此机清明即事诗风落梨花雪满庭今年又是一清明游丝倒地终无意芳草连天若有情满院晓烟闻燕语半牕晴日防蚕生秋千一架名园里人隔垂杨听笑声夜凉诗潇潇朩叶打窻扉又送新凉入敝帷煗不及时秋后雨淡而有味客中诗还家自愧苏秦妇交友谁知蔡克儿不寐起来搔首坐绕庭促织替人悲题伍胥庙诗一过樷祠泪满襟英雄自古少知音江边敌国方尝胆台上佳人正捧心入郢共知讐巳雪沼呉谁识恨尤深素车白马终何益不及陶朱像铸金有感诗世事年来似奕棋可堪岁月去如驰肉生髀骨英雄老金尽牀头富贵迟蹈海莫追天下士折腰难事里中儿可怜满眼新亭泪对泣无人只自悲夏晚纳凉诗竹牀藤簟晚凉天卧防星河小院偏云影恰如衣暂薄月华那得扇长圆清泉冷浸氷盘果嘉树香笼宝鼎烟想是高楼风更爽玉人闲按十三弦清明赋絶句诗兼旬蹭蹬在京华又见东风御柳斜客里不甘佳节过借人亭馆防梨花池河道中诗牵牛花碧荳花黄血色蜻蜓防水忙人在渔村斜照里数声短笛隔垂杨斋居观物诗蕉叶隂隂艾叶香菖蒲苗短菊苗长夜来知有蜗牛过一道银光在粉墙出巢新燕傍帘帷乳鸭浮沉水满陂叶底青虫时节至化为蝴蝶上花枝
　　宗吉风情丽逸见之诗篇者往往有歌扇舞裙之兴金公素谓之司空见惯者诚然也夏时正修杭州府志独不録其诗词而白苏杨萨偎红倚翠之篇悉皆裒采岂非贵耳而贱目者哉宗吉尝着剪灯新话一编粉饰闺情假托防报虽属情妖丽游戱翰墨之间而劝百讽一间有可采或谓秋香亭记乃宗吉事使其果然亦元微之会眞意也桂孟平读此书而作歌一篇语涉讽刺而思致秾缛可诵也其词云山阳才人畴与侣开口为今阖为古春以桃花染性情秋将桂子薰言语感离抚遇心怦怦道是无凭还有凭沉沉帐里昼吹笛煦煦窻前宵剪灯倐而晴兮忽而雨悲欲啼兮喜欲舞玉箫倚月吹鳯凰金栅和烟锁鹦鹉造化有迹尸者谁一念才萌方寸移善善恶恶茍无失怪怪竒竒将有之丈夫未达虎为狗濯足沧浪泥数斗气寒骨耸铮有声脱帻目光如电走道人青蛇天动揺不斩寻常花月妖茫茫尘海沤万防落落云松酒半瓢世间万事幻泡尔往往有情能不死十二巫山谁道深云母屏风薄如纸莺莺宅前芳草栖燕燕楼中明月低从来松栢有孤操不独鸳鸯能并栖乆在钱唐江上住厌见潮来又潮去燕子衔春几度囘断梦残红落何处还君此编长啸歌便当酌以金叵罗醉来呼枕睡一觉高车驷马游南柯
　　宗吉漫兴诗云自古文章厄命穷聪明未必胜愚防笔端花与胷中锦赚得相如四壁空盖有激而云然也又书生叹云书生嗜书被书恼居不求安食忘饱微吟朗诵无了期妻怨儿啼隣里诮东家郎君狐白裘终宵醉眠宝钗楼西家壮士金锁甲万里勇斩楼兰头堆金积玉夸豪贵眼底何曾识丁字休言富贵有危机信知文字眞愁具从今投笔复弃书拟学东臯农把鉏妻复苦谏儿揺手近来差科重田亩其感时伤事抑又甚焉马浩澜感其诗作画堂春词云萧条书剑困埃尘十年多少悲辛松生寒涧背阳春勉强精神且可逢塲作戱宁须对客言贫后来知我岂无人莫漫沾巾乃今瞿马之名照耀文苑当年牢落安足叹耶
　　王希范洪仁和人永乐间年十八举进士授行人入翰林检讨与修永乐大典为副总裁陞侍讲主考礼闱时胡文穆公总裁国史希范因言其书征处士胡祺于五星聚奎之下若以其祥为祺发者公为祺子疑有私焉且国家文明正不借此为重文穆公从之而心憾其言寻改礼部主事部之长缺诏洪署部印练习称防诏作佛曲序洪逡巡不敢应制遂为同列所排不复进用晚得末疾卒著作多散落不存存者毅斋存稿其游西湖诗红莲白莲开满湖小娃唱歌闲且都故人相会能几度美酒何妨倾百壶双拳藏握松子万钱赌胜赛樗蒲暮归酩酊白马上谁识山翁非酒徒夏日闲居诗緑竹苍松引夏凉方塘曲沼藕花香两峰独对空山静一鸟不鸣清昼长舂得细粮如玉子酿来新酒胜琼浆人生快意能如此何用荒唐入醉乡
　　陈士宁仁和人涉猎书史喜宾客与同邑郑璧夏诚交莫逆如兄弟然皆好吟咏时时同棹湖中狎玩鱼鸟蓄古法书名画彛器相过品鉴有通家好士宁之母与璧之母皆高年奉之均为子行母殁互服缌麻士宁居盐桥七宝巷中又徙独山全斯立赠之诗云青字营西小巷幽衡门寂寂思悠悠一生清事无闲日夹径黄花满院秋卖帖偶逢官巷口评诗共宿独山头谁知扰扰红尘里荷蒉行歌得自由张辂诗云横溪别业锦云乡红白莲花薜荔墙百事不闗心独静孤云无着兴偏长佳人雪藕供微醉童子分茶坐晚凉如此好懐谁解写诗成还让孟襄阳
　　桂孟平衡仁和人洪武中为钱唐学修业斋训导迁山东转谷府奉祀卒于长沙所着紫薇稿其送王惟中代屠先生诗秋来忽得桂衡书又报王郎去听除若有乡情须记我便生官况也从渠山中岁月三边鴈客里饔飱两馔鱼此去上林方校猎要因奏赋识相如苏李泣别图诗我生自恨不如死君死谁知更得生十九年前今日泪都无一防为功名九日陪陈广文贡有道游伏龙冈新庵诗乆客思归未赐环登高且上鳯凰山空将青眼防重九不见黄花露一斑老境更从天卜徤僧房常记客偷闲广文不是无官舍那得清幽似此间春暮诗忍将愁眼防韶华桃李无言日月斜晚白菜肥蚕出火冬青花落燕成家归田谁复如宾馌入室今惟对影嗟无可柰何聊且睡不劳春梦绕天涯云涛轩诗高台图画自天开下有轩居亦壮哉云气四时多似雨涛声八月大如雷直防槎泝天潢去莫遣舟乗雪夜囘拟待他年具舟檝中流小试济川才安节堂诗晚节何由得此安阿儿能孝母心寛蝤蛑晓馔来江浦络纬秋声上井阑松栢耐于花易过衣裳偏是防宜防登堂为尔歌眉夀春酒香浓柰子丹







　　西湖游览志余巻十二
　　钦定四库全书
　　西湖游览志余巻十三
　　明　田汝成　撰
　　才情雅致
　　王志道逵钱唐人足一跛家贫卖药文锦坊兼以卜市博究子史百家客至辄谈古今滚滚不竭人或以难隠诘之朗如也所着有兰埜集其徒最高者为刘士亨其卒也士亨哭之诗云十年负笈游门下爱我翻于骨肉轻才劣岂宜居弟子恩深何以报先生春风梦断行柯螘暮雨啼残隔叶莺赖有诗家衣鉢在后来谁起继芳声
　　刘士亨泰钱唐人号菊庄当景泰天顺间隠居不仕诗词为一时絶唱所着有菊庄晚香诸集其湖上暮归诗朦胧防醉残花柔緑隂中一迳斜日暮归来问童子春衣当酒在谁家丰乐楼诗层楼高处宴王孙湖上青山落酒尊三百年来春一梦月明还照涌金门
　　陆元偁昻钱唐人号清溪博雅嗜吟咏少游菊庄之门同列率罕及之尝作宫词云自卷珠帘放燕归六宫春尽乱红飞从来艳色多倾国愿得君王宠幸稀梅花絶句云春到南枝与北枝花开的皪照寒漪何人似解相怜意不把东风玉笛吹凡作宫词皆写幽怨之私而清溪乃终致规讽咏梅花率用吹落事而清溪宛转防惜无忌刻之情可为得诗人温厚之防矣所着有吟牕涉趣窥豹録若干巻
　　马浩澜洪仁和人号鸖牕善诗咏而词调尤工皓首韦布而含吐珠玉锦绣胸肠褎然若贵介王孙也常题许应和松竹双清扇景词云剪蒿莱曽将双翠亲裁旋添成园林佳胜依稀嶰谷徂徕鳯飞过文章灿烂蛟腾攫鳞甲毰毸剉节题诗收花酿酒须粘香粉袖粘苔无人识栋梁之具管籥之才防亭台尽多风月清无半防尘埃竿期截六鼇连举巢堪托孤鹤时来色莹琅玕脂凝琥珀笑他门栁与庭槐萧郎去毕宏已老谁富写生才君防取岁寒三友只欠梅开盖多丽词也许东溟以为可追踪康伯可可谓信然又题梅花江城引云雪晴闲览瘦笻扶过西湖访林逋湖上天寒草树尽凋枯忽见琼葩光照眼仙格调玉肌肤夜空云静月轮孤巧相摹海涛图时听枝头啁哳翠禽呼纵有明珠三百琲知似得此花无清气逸发莹无尘想又题许东溟小景昭君怨云路逺危峰斜照瘦马尘衣风防此去向萧闗向长安便坐紫薇花底只似黄粱梦里三径易生苔早归来言有尽而意无穷方是作者徐伯龄言鹤牕与陆清溪偕出菊庄之门而清溪得诗律鹤牕得词调异体齐名可谓盛矣
　　马浩澜西湖十景南乡子词苏堤春晓云烟树带莺啼催得纱牕月渐低金锁严城门四扇开齐缥缈楼台影尚迷已有玉骢嘶花露香尘作泥可是寻芳人起早相携占断风流向此堤平湖秋月云月似白莲浮水似璚田緑汞流闲忆何时曽胜赏中秋一瓣芙蓉是彩舟风露冷飕飕水月僊人跨玉虬笑道西湖元有对瀛洲却在蓬莱欲尽头花港观鱼云小港傍湖漘花影中间戯锦鳞渔识放生池有禁收纶水暖苹香十里春花忆上龙门犹隔千山与万津好向碧波深处去藏身无数花前忆鲙人栁浪闻莺云翠浪涌层层千树垂杨飐晓晴两个黄鹂偏得意和鸣疑奏鸾箫与鳯笙金弹莫相惊正是兰舟送客行似惜春光如画里闲情欲别频啼四五声三潭印月云潭水碧涵天冷浸中宵皓月圆写出嫦娥眞面目婵娟絶胜瑶台跨鳯仙潭底是龙渊翠戸珠宫玉作田神物也躭良夜景蜿蜒抱得明珠喜不眠两峰揷云云万仞碧崚嶒华盖阳明比未能名作擎天双玉柱相应絶顶三更见日升闻説住山僧上界仙人唤得譍待我秋清游兴动须登试到青云第一层南屏晓钟云金磬罢泠泠风袅鲸音出翠屏柳外高楼花底戸牕扄却似枫桥半夜听僧已了残经香断薰炉月满庭百八宝珠闲搯遍声停老鹤松间梦已醒雷峰夕照云高塔耸层层斜日明时景倍增常是游湖船拢防寻登防遍千峰紫翠凝暮色满觚棱留照溪边扫叶僧鸦背分金犹未了生憎几处人家又上灯麯院风荷云麯院水风凉万柄高荷掩镜光露挹翠盘何所似璚浆泻下波心水亦香花底浴鸳鸯五月西湖锦绣乡画舫采莲谁氏女红妆唱得歌声最恼肠断桥残雪云雪覆画阑桥银背鲸鲵不动揺题柱相如闲袖手无憀错认梅花昨夜飘步步璚瑶犹胜山僧立到腰红日渐高风渐暖旋消添作春波送画桡湖上虞美人词草芽柔輭花娇婉日淡香风暖西湖无处不风流何况松间萧寺柳边楼六桥东畔孤山路小小凌波步翠裙深掩鳯头鞋临到登舟双手按金钗又小重山词新水溶溶拍画桥桥边千树柳緑丝飘杏花香艳海棠娇知人闷春意故相撩湖里木兰桡湖堤芳草软玉骢骄酒旗撩乱閙花招愁多少来向此中消
　　马浩澜着花影集自序云予始学为南词漫不知其要领偶阅吹剑録中载东坡在玉堂日有幕士善歌坡问曰吾词何如柳耆卿对曰柳郎中词宜十七八女孩儿按红牙拍歌杨柳防晓风残月学士词须闗西大汉执铁板唱大江东去縁是求二公词而读之下笔略知蹊迳然四十余年仅得百篇亦不可谓不难矣法云道人尝劝山谷勿作小词山谷云空中语耳予欲以空中语名其集或曰不文改称花影集花影者月下灯前无中生有以为假则眞谓为实犹涉虚也今漫摘数首以便展玩云其商调少年游云弄粉调脂梳云掠月次第晓妆成鹦鹉笼边秋千墙里半晌不闻声元来却在瑶堦下独自花行笑摘朱樱微揎翠袖枝上打流莺行香子云红遍樱桃緑暗芭蕉琐牕深春思无聊双飞燕懒百啭莺娇正漏声迟帘影静篆香飘惜月前宵病酒今朝有谁知臂玉微销封题锦字寄与兰翘恨树重重云渺水迢迢春夜生查子云烧罢夜香时独立帘儿下眞个可怜宵一刻千金价啼痕不记行暗满鲛绡帕蝶宿牡丹丛月转秋千架春日海棠春云越罗衣薄轻寒透正画阁风帘飘绣无语小莺慵有恨垂杨瘦桃花人面应依旧忆那日擎桨时候添得暮愁牵只为秋波溜鳯凰台上忆吹箫云淡淡秋容澄澄夜景娟娟月挂梧桐爱箫声缥缈帘影玲珑彩鳯衔书未至玉宇浄香雾空蒙凉如水翠苔凝露琪树吟风匆匆年华暗换嗟旧欢成梦芳鬂飞蓬想清江泛鹢紫陌游骢应念佳期虚负瞻素彩感慨相同凝情乆谁家捣衣砧杵丁东青玉案云平川花无数明镜里孤舟度花下美人和笑顾问郎莫似乞浆崔防别乆来何暮盈盈罗袜凌波步眉月连娟鬂如雾人世光隂花上露劝郎休去再来须误个是桃源路中秋鹊桥仙云不寒不暑无风无雨秋色平分佳节桂花香散夜凉生小楼上帘儿高掲多愁多病闲忧闲闷玉鬂纷纷成雪平生不作负恩人惟负了今宵明月九日金菊对芙蓉云过鴈行低鸣螀韵急纷纷叶下亭臯向霜庭看菊飚馆题糕依然宾主东南美胜龙山迢递登高绣屏孔雀金橙螃蠏银瓮葡萄痛饮鲸巻波涛笑百年春梦万事秋毫问台前戱马海上连鼇当时二子今安在乾坤大容我麄豪四裂帛双鬟舞雪左手持螯梅花东风第一枝云饵玉餐香梦云情月花中无此清莹俨然姑射僊人华佩明珰新整五铢衣薄应怯瑶台凄冷自鸾来下人间几度雪深烟暝孤絶处江波流影顦顇也春风销粉相思千种闲愁声声翠禽啼醒西湖东阁休説当时风景但留取一防芳心他日调金鼎落花满庭芳云春老园林雨余庭院偏惹蝶骇莺猜蔫红皱白狼藉满苍苔正是愁肠欲断朱箔外防防飘来分明似身轻飞燕扶下避风台当初珍重意金钱竞买玉砌新栽更翠屏遮防羯鼓催开谁道天机绣锦都化作紫陌尘埃纱牕里有人怜惜无语托香腮
　　马浩澜有续游仙诗百首其序曰唐进士曹尧宾作游仙诗飘飘有遗世独立之志每风清月白之夜辄歌数篇既而就枕必梦仙界觉而纪之以诗数凡百篇今摘其佳者云玉版金花阔幅笺朝来次第散羣仙紫皇勅遣誊眞诰第一人书第一篇芭园橘里赌碁还暗忆赢时笑解顔两袖玉尘三百斛抛为瑞雪满人间白榆歴歴见新栽沾沐天家雨露来下界有人分指防南箕北斗更中台养驯苍鹿放蓬山走入烟霞唤不还明日羣中寻却易七星符在顶毛间催花雨后步天街随步香云不涴鞋见牧麒麟成阵过角端都挂小金牌玉案珠帘翡翠屏焚香夜诵蕊珠经月明鸾背飞琼过小驻花隂带笑听五铢衣薄不知寒玉洞青春已半阑肌骨非因惆怅瘦惜花那忍摘花餐河西昨夜见牛郎説道天田未大穰八万三千修月戸多将玉屑当干粮云軿昨夜到瀛洲洲在蓬莱欲尽头莫信麻姑清浅説茫茫弱水接天流侍儿扶上紫鸾车一笑相逢蕚緑华今夜芜城好明月无双亭上防琼花
　　莫仲璵璠钱唐人号橘隠晚号栎夀隠居西湖与菊庄为诗酒友尝见其读史三首其一曰五胡荐云扰晋宇如分修蛇与封豕乗时肆妖氛茁彼池中蒲雄姿盖世闻投策渡江表目中无晋君兵威奋烈火玉石将俱焚世无鲁连子谁能为解纷谢傅运帷幄子弟将中军战血漂淮水杀气凌浮云遂令轩冕士不汚犬羊羣伟哉淝水捷可方城濮勲吁嗟谢安石后世之桓文彼哉清谈軰碌碌何足云其二曰赵宋世忠厚养士三百年时危不负主繄彼文状元勤王仗大义擐甲相周旋皇天不祚宋白日沉虞渊宁甘珠璧碎不为瓦砾全碧血溅燕市精光上烛天嗟嗟我生晚不得为执鞭手持竹如意击碎空山巅魂兮何许涕泗悲茫然其三曰捐生固不易处死尤为难孰知龚胜后乃有谢叠山江东一溃散跋渉何间闗瓯闽苦物色国破家亦残伟哉烈丈夫矢死无生还微身岂足惜大义不可奸忠孝亦何物古今称大闲耿耿浩然气上摩霄汉间谁谓首阳高有志能跻攀至今百世下清风激懦顽我读三上书凛然毛骨寒当时祼将士胡能不厚顔又尝疟疾南屏叶文甫赠以碧霞丹服之愈作诗以谢云丹有碧霞者色青铜当其修合时至理玅无穷朱列南北龙虎环西东煌煌勾陈主黄螾居其中丹成秘金匮什袭严缄封我衰困疟疾鍼砭无全功一丸纳牝百窍潜流通沉沉热恼境洒然濯清风五行复正气四体还冲融夜梦青衣神化为双玉童挥戈奋来往直上泥丸宫疟伏残喘巢穴为之空宛如狐鼠軰胆落御史骢觉来一呵欠色泽神亦充何当献九重四海济疲癃
　　沈彦博约钱唐人以邑庠生初为靖安司训陞福清掌教平生以诗名闻湖海间尝以诗寄刘菊庄云骅骝蹑青云文豹隠雾出处固有时达人安所遇念子富诗书乆抱经济具陆沉闾里间悠悠常韦素春风湖上吟夜月松隂步幽懐颇相同无由展良晤浩歌伐木章引脰徒延伫相期各努力愼勿叹迟暮明廷正需贤行防造鹓鹭
　　刘邦彦英钱唐人号宾山善诗翰当成化间隠居不仕遨游湖山名振逺近其暮春陪陈太常西湖宴集诗六桥柳色翠迷津画舫移迟送酒频醉眼不知三月暮赏心又度一年春莺谐急管催歌板燕蹴轻花坠舞裀年少莫将行乐悮座中半是白头人同客过湖诗山绕重湖寺绕山天留图画在人寰路从乌桕林边转船近黄妃塔下湾岁月秖随华发改烟波空付白鸥闲当歌不耐传觞促独俯寒沙照醉顔载酒过湖诗寒食清明次第来紫苞红蕚裹池台东风似与人商略最好花教最后开船头斗酒配双柑坐听黄鹂漱晚酣湖上有山山有寺人生只合老江南与呉西畴西湖饮别诗有约来登湖上亭一天诗思集踈櫺东风草色鸥边緑落日山光鸟外清红袖舞来花欲笑银罂倒尽客忘形抱琴行乐吾侪事莫待萧萧两鬓星春兴诗一天微雨送清明岁岁逢春不快晴近水人家多养鸭依山楼阁早闻莺子期不用黄金铸顔驷空嗟白鬂生惟有东风一尊酒朝朝相对药阑倾答姚公绶诗三载无书托便邮东云北树系离愁平生图史淹清宦到处湖山结俊游笑我多方藏蜡屐寻君几度趂渔舟从来出口皆竒句未许专夸赵倚楼次韵姚公绶舟中夜话诗银烛楸枰对奕棋乌丝茧纸更题诗月明隣舫人眠早鼓絶江城漏下迟断饮顿忘犀首乐放懐偏笑虎头痴朝来欲别应难别未了山中笋蕨期呉兴丘天祐寄刘邦彦诗惭愧无璚报木桃论交惟觉醉醇醪昔年公干名先重今日相如赋最高酒畔呉歌红线毯袖中章草紫霜毫风流更在诸公上日日题诗付薛涛
　　张天锡锡钱唐人号海观天才拔萃文雄一时然落魄不覊纵情诗酒领天顺壬午乡荐授山西山隂县教谕解官南还湖山诸竒名胜之燕集殆无虚日鲸吞海吸青楼红粉争相承迎人以铁崖方之所居为囘禄所燬作四六短疏以干知识云秋风破茆屋尚兴杜老之悲烈焰燬高堂宁免张生之叹虽云天地为家人世本同旅寄其如四海空囊此身无所依栖昔也鸠居虽拙犹可歌于斯笑于斯今焉鸟巢既焚正谓破我家取我子不能进不能退乆类触藩之羊无以居无以处眞是丧家之狗胡开口的柳宗元飜道黔庐赭居之足贺没巴臂的陈去非反説祝融囘禄之意佳又不是鲁新宫何必问宋禆灶食于心者自昔漫云天火破我胆者于今不见人烟五株柳树烧成炭三径黄花化作灰反风灭火之人乆无焦头烂额之客安在夫往者不可谏固谓甑巳破矣来者犹可追须知鼎取新焉所恨者五车书当不得栋梁八韵赋更难充砖瓦作金石声文章可凭管城子兴土朩工事业须仗孔方兄然释道尚有化縁儒家岂无布施况彼盖三间殿造七级塔费无限钱不过徼福来生何如助数两银捐几锭钞干有益事可以扬名今世秃和尚只化凡夫老痴儒惟求达士曾闻晋将军为戴逵造室颇极富饶宋丞相为康节买居务期寛广何昔贤之好事岂今日之无人敢希轮奂之维新聊冀土茨之茍合笑狡兔巧营三窟念鹪鹩志在一枝伏愿用财于当行施徳于不报欢喜心大家齐发安乐窝小子必成使我春诵夏胜彼朝钟暮鼓贮清风明月于无穷藏竒书异画于不朽是所望也惟善图之不数月而新居落成所搆有望海亭见山楼育鱼轩等数十间前軰之风流仗义可想也
　　张天锡才华洒落跌宕不覊不经意语往往动人一日与客游湖客指鱼丛索赋天锡应声曰误入在泥沙青山是故家无心栖燕雀有意恋鱼鰕春到萍为叶冬来雪作花莫教张子见错认是仙楂
　　张靖之宁海宁人号方洲景泰天顺间为给事中有名奉使朝鲜国朝鲜之人雅重之集所著作为刻皇华録成化初忤权要出为汀州知府无何引疾归田雅好山水岁率一再至杭州至辄携亲朋出游西湖访孤山吊岳坟登天竺防舟蜡随意所之兴至呼笔大篇短章顷刻立就又善丹青所着有方洲集其秋日游紫阳庵诗石级清悬絶薜萝洞门深敞野人过霜林叶尽羣峰出风岫烟开夕照多谁蹑白云寻鹤蜕自摩苍壁写樵歌登临日少归期促白发青山奈老何题飞来峰诗舞岫翔峦势薄天岩崕空敞欲飞悬诗穷翰墨题难尽画絶丹青趣不传浪説此中曾见佛却疑深处可通仙冷泉亭下西风晚借山房一醉眠翠拥螺攅玉作堆一峰孤絶似飞来龙翔北海苍鳞重鳯落西湖锦翼开斧凿穿生混沌神鞭驱出小蓬莱石门隂洞知多少欲借丹梯上紫台九月初八日霜降同友人游灵隠三首秋日秋山景色微秋来风景解人稀泉通金水清偏冷峰出霜林峻欲飞黄叶下封游客路白云闲防定僧扉人生晚节须当惜畅饮何妨醉夕晖昨夜闗榆有降霜客边明日是重阳心惊衰鬂添新白眼见寒花是旧黄投老怕逢凋落后登高先尽笑歌狂明年聚散何须计共拟蓝田作醉乡落日苍茫石磴斜隔林鸡犬是谁家烟岚浓似催诗雨霜叶娇如笑客花树里寒声分涧水天边晚色过山鸦登临未尽悲秋兴囘首严城起暮笳游三茅观诗曾记茅君观里游东风花鸟醉淹留丹丘岁晏羽人老碧草时芳蕙畹秋村郭半山云不断江湖夹地水通流无端却似催诗雨吟得悲风满树头水光山色杂烟霏緑漾清浮碧四围篱菊着霜人酿酒江风吹雨客添衣闲中宴会时非偶老去交游日渐稀安得良工图画去相防日日叙岩扉游净慈寺诗为爱湖南第一山寻春逺自六桥湾峰峦影落空青里楼殿香生暖翠间乍到只疑天路近因过聊借竹房闲醉中不记归时晚笑驻肩舆待月还游紫阳宫诗三月呉山锦绣林清游聊借此登临草深危磴留迂步花落闲庭入醉吟杜曲文章愁间絶山隂人物梦招寻青春正好家园近未觉风光负壮心呉山春望诗东风吹雨百花晴独立鼇峰醉眼明楼阁矗天山拥寺江湖环地水通城中原故友浮云散南宋诸陵草蔓平日暮长歌下山去蘼芜满地伴人行留题瑞石山房诗风定云闲四壁虚万峰深锁地仙居自疑秦帝停车处人説娲皇补炼余夜静龙光穿戸牖春深钟乳落庭除令威去后闗閟犹有山灵守故庐登云居絶顶诗半村半郭呉山路轻暖轻寒上巳天梅影过城湖曲寺橹声归浦浙东船旧游诗酒添新客今日风光似去年清赏未阑幽思发乱峰斜日起苍烟题虎跑寺诗苍苔白石路盘林谷藏春一径开山势北连三竺去泉声西自五云来春残野衲和松老风静闲云伴鹤囘游赏渐多题咏徧不知谁继子瞻才题石屋诗幽寻随路问山樵落日催人酒未消悬壁有铭镌往事老僧相见説前朝月灯夜落松烟暝云幕秋虚竹露飘胜境难逢时易过重来不用鹤书招游宝所塔诗四首负郭岩扉敞石坛上方门迳绕层峦楼观海日夜先曙竹引湖风夏亦寒林外歌声樵出谷水中人影钓扬竿何当雪月烟花候来共山僧信宿看其二防共湖山作主宾交欢几许别离频东轩长老非生客西郭先生是故人黄叶斜阳萧寺晚緑芜清渚断桥春幽期美景长相背寒暑兴懐白鬂新其三懐陈彦章去岁霜晨集上方今年仍扣逺公房青山不改故人眼碧草欲枯吟客肠林借清秋烟亦爽树涵春煦叶都香为谁独倚危阑立感兴无诗忆子昻其四非为逢僧得暂闲荷衣早已退朝班雪堂旛盖多临水巢屋琴尊不下山杨白花飞春鸟乱冬青树老暮鸦还伤心往事休重省千古兴亡落照间苏堤春晓云杨柳满长堤花明路不迷画船人未起侧枕听莺啼平湖秋月云风静片云消寒波浸凉月疑有夜吟人推篷落枫叶花港观渔云圉圉复洋洋茭青露藻香前湖张水戯谁解步濠梁柳浪闻莺云藜杖憩苏湾风温翠涨闲惊闻双语鸟如在画船间三潭印月云片月生沧海三潭处处明夜船歌舞处人在镜中行南屏晓钟云幽梦忽惊觉严城方向晨看花春起早已有晓妆人两峰出云云南峰云乍晴北峰云欲雨中有化霖人高眠两峰里雷峰夕照云爽朗忽苍茫山高易夕阳百年歌舞地消得几昏黄麯院风荷云凉气度方洲香来水正流时闻采莲曲不见采莲舟孤山梅雪云春意逼溪桥寒香闭蓬戸山人不出门驿使在途旅
　　徐延之伯龄钱唐人号箨冠道人博学强记洞晓音律工乐府尝杂集瓷瓯数十枚考其音之中度者奏曲一章茶顷而协所着有蟫精隽二十巻尝薄游兰陵防邵文敬陆亷伯周克容龚忠夫吹笙鼓琴为乐一座尽倾遂聮句赠之云拥炉清夜炙银簧【邵】仙律和鸣学鳯凰【周】应节低昻吾欲舞【陆】倚歌谈笑客成狂【龚】重华一去空思往【陆】周雅无传孰补亡【邵】老大忽逢王子晋【周】缑山囘首月苍苍【龚】邵文敬复赠以听琴诗云坐围香柱石堂寒未觉纯香爨后残飞燕舞衣翻玉腕老鲛珠泪滴氷盘云生桂岭兼春瘴风入泾原挠夕湍有客思归正惆怅闗山月白路漫漫末句盖以伸别意也陆亷伯赠之诗云一曲清商思不堪泠然如对古人谈春明防鳯初辞穴夜冷游鱼更出潭尘壁无弦惟种栁芳林有客悮携柑临岐欲问将归意安得微风日日南周克容赠之诗云襟度飘然物外情行踪到处饮香名一牀流水伯牙操满耳清风子晋笙文字纂修人尽服古今成败论皆倾可怜当道诸卿相不把封章为贾生顷之延之言归周克容赠之诗云尘机鞅掌我何堪喜对徐卿一笑谈踪迹半生三竺寺品题多付百花潭脂香出釡椒燔脍春色盈缸酒酿柑明日携书归旧隠孤山佳趣胜终南亷伯和云年少才情万事堪倒倾三峡此雄谈寒云孤鹤依空谷秋水长虹卧石潭行色逺迷呉苑树华灯归试武林柑春风更有西湖约重听笙歌鹫岭南朱懋阳和云谁谓嵇康嬾不堪喜逢乐广共高谈玉笙有谱鳯鸣囿宝剑腾光龙出潭书罢不须临晋帖饮余常得破霜柑西湖囘首经时别知有清名在斗南皆一时名笔也
　　夏时正正成化中以太常寺少卿致仕布政使甯良等作西湖书院聘时正主之四方文学云集时正尝作诗篷湖中随风往来作四时词云放棹兰汀杜若洲有诗不用锦囊収尽教抛掷东风里逝水飞花处处流诗成倚棹复嚬呻棹触风荷跃锦鳞老去都忘撷芳意放歌何处采莲人解缆朝辞学士沟湖中画舫不胜秋白苹风起囘汀晚泊在芦花浅水头霜清石出水消波景澹烟融入棹歌不似防桥驴子上满身风雪奈诗何
　　方思道豪开化人正徳间刑部郎中跌宕不覊雅好山水居湖最乆尝筑室于石屋号齐树楼少师夏公谨时为都谏赠之诗云钱唐西湖好林麓白石清泉翳修竹呉山有楼出木杪胜处凭高此其独棠陵野客善题诗彩毫落纸无停思偶尔登临兴豪发直欲歴览搜神竒日日出游湖上寺有时醉卧湖船里风流不减李太白气岸真同杜子美倚阑拍手一长歌白云飞起青山多石林夜雨泣魍魉潮江秋涨鸣鼋鼍胸中万叠烟霞癖不受人间一尘迫只有防山眼最青无奈忧时鬂先白楼中把酒送飞鸿酒醒梦囘沧海东江霞遥映上天竺海日正抱南高峰客来时出袖中草江山大半收文藻何日相携齐树楼烦君更述同游稿
　　西湖题咏见于古今者裒之无虑千首而短章孤咏散载冗籍者往往可诵试举其佳者如武塘姚允言早春过西湖诗西子湖头得早春淡烟微雨暗湖滨柳枝尚短不着水梅蕊未开先可人老境正怜诸事懒风光无奈一番新晴夹且整登山遮莫莺花笑客贫呉兴毕天祐游西湖三竺诗西风衫袖拂烟霞小轿舁来穏似车三竺山藏金粟影两峰天落紫莲花残云落日将军墓鹤怨猿啼处士家惟有湖头春色在红船乌榜载琵琶又钱唐懐古诗鳯凰山色老秋风万戸笙歌落照中铁甲屯江潮不上天星落海地俱空东南都防衣冠古呉越人家水土同惆怅钱唐江上月年年荆棘照遗宫嘉善姚廷辅游西湖诗何处能消白昼闲西湖佳景画图间尊前醉客不在酒眼底可人惟是山十里香风花蔼蔼六桥春色草班班雷峰塔畔诗成后载得笙歌薄暮还嘉禾懐用和游西湖次姚桂岩韵诗偷取红尘半日闲朝来移席水云间歌抽象筯敲乌几醉借蛾眉倚玉山水槛晓烟催柳色石桥春雨过苔班红舷落日游人散载得光风霁月还嘉禾姚公绶自钱唐门抵浙江驿望西湖诸峰诗不见湖山已七年湖光山色两依然青鞋自芙蓉露画桨谁冲翡翠烟目断苏堤新柳外僧归竺国旧峰前丁宁春勿堂堂去有待重来醉管朱梦炎西湖诗万戸烟消一镜空水光山色画图中璚楼燕子家家雨锦浪桃花防防风画舫舞衣凝暮景绣帘歌扇露春红苏公堤上垂杨柳尚想重来试玉骢汤仲友西湖诗山色湖光步步随古今难画亦难诗水浮亭馆花间出船载笙歌柳外移过眼年华如去鸟恼人春色似游丝六桥几见轮蹄换取乐莫辞金屈巵嘉禾李孟昭题丰乐楼图诗钱唐城郭帝王州胜槩千年尚有楼南浦云开珠箔晓西山雨歇画阑秋玉人歌舞成春梦芳草王孙非旧游物换星移余事在萧条残墨不胜愁又西湖夜宿诗蹇骑冲雪防乌纱夜醉西湖卖酒家十六呉姬吹鳯管卷帘烧烛防梅花陈雝过葛岭懐古诗山上楼台湖上船平章醉酒懒朝天羽书莫报樊城急新得蛾眉正少年岑琬钱唐偶成诗画舫行春醉欲迷湖光好在古城西不知悮国人何在杨柳东风鸟自啼清江俞行之西湖诗西湖湖上可怜春烟柳风花最恼人罗袖泪干无好思画船歌舞为谁新秋来碧水湛平湖荷叶菱花取次枯唯有断堤残柳树淡烟犹锁乱啼乌方虚谷湖堤雨中夜归诗夜雨昏昏欲雪天数家灯火北山前乡心认作桑麻路忽有湖船奏管弦徐秋云西湖诗凉洗氷壶压两峰镜鸾无地覔惊鸿芙蕖池馆鸳鸯雨杨柳楼台燕子风玉篴度云听似梦画图浮水望如空斗牛已属乗槎客何处凌波第一宫楚石和尚晓过西湖诗船上见月如可呼爱之且复畱斯须青山倒影水连郭白藕作花香满湖仙林寺逺钟已动灵隠塔高灯欲无西风吹人不得寐坐听鱼蟹翻菰蒲又赠钱唐张克正诗酒酣合奏琵琶筝无限春光付后生织翠裙新骄野服函牛鼎大餍珎烹涧松错落千寻榦山草扶踈四寸茎颇忆江南风物否緑杨影里画船横陆孟昭初夏游西湖诸山次韵诗山寺迢迢湖水东楼台高出翠微中自惭投社非陶令却羡能诗有逺公花气暖浮千嶂雨松声凉洒一栏风穿林怪底多麋鹿十里平坡碧草丰姚公绶西湖春晓歌湖水湖烟浓淡里曙光遥逐春风起不知山有几千峰树色相连又几重桥通四百八十寺一一相间青芙蓉楼船犹未载箫鼓日高处处添歌舞仁和张子兴西湖诗谁为鸿蒙凿此陂涌金门外即瑶池平沙水月三千顷画舫笙歌十二时今古有诗难絶唱乾坤无地可争竒溶溶漾漾年年緑销尽黄金总不知开州王崇庆为南京戸部尚书慕西湖而未至也作四絶句杭州原説西湖景今望杭州却在呉臣妾万方称乆化太平天子握眞符青山碧水来盘古霁月光风属赏音千古繁华何足道且思云鸟一论心画船箫鼓未须闻先问忠贞武穆坟草木有枝仍向主错教美貌説昭君江山好景几巡游尚虑逃亡百姓愁但愿万年明主夀防当四海永歌讴
</div>
    <div class="pagination">
<a href="西湖游览志_page17.html">上一页</a><span>...</span><a href="西湖游览志_page13.html">13</a><a href="西湖游览志_page14.html">14</a><a href="西湖游览志_page15.html">15</a><a href="西湖游览志_page16.html">16</a><a href="西湖游览志_page17.html">17</a><span class="current-page">18</span><a href="西湖游览志_page19.html">19</a><a href="西湖游览志_page20.html">20</a><a href="西湖游览志_page21.html">21</a><a href="西湖游览志_page22.html">22</a><a href="西湖游览志_page23.html">23</a><span>...</span><a href="西湖游览志_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
