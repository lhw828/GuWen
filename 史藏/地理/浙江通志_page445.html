<!DOCTYPE html>
<html>
<head>
    <meta charset="UTF-8">
    <title>浙江通志 - 第 445 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 445 页/共 787 页</h1>
    <div class="content">　　陈继周【宋史本传字硕卿寜都人淳祐三年贡于乡咸淳十年诏徴勤王兵文天祥方守赣州造继周问讣继周为言方畧甚详差充浙江制置司主管机宜所部夜袭元兵南栅门杀伤相当质明犹战力竭赴水死】
　　张世杰【宋史本传范阳人累功至黄州武定诸军都统制咸淳四年提所部兵入卫加保康军承宣使总都督府兵遣将四出取浙西诸郡进沿江招讨使改制置副使进保康军节度使元军迫临安世杰请背城一战元兵至臯亭山世杰提兵入定海石国英遣都统卞彪説之使降世杰大怒断其舌磔之巾子山从二王入福州后崖山舟坏死】
　　【谨按旧浙江通志名宦总部宋代九十四人重加考订司马池周必大赵希言当入杭州赵士医赵子昼黄干当入嘉兴钱顗程叔达当入湖州宇文昌龄赵鼎当入绍兴陆九龄当入台州刘琪常挺张奎当入衢州刘琦秦观当入处州至王永权邦彦并未宦浙梅尧臣彭戢王伦陈渊陆持之张錤马廷鸾家翁于浙未有政绩李谦亨则本属元人误入于宋者也其毛渐田渭唐阅黄黼曹幽郑颖赵崇洁王埜马光祖孙子秀常楙叶梦鼎徐道隆皆为浙人当入人物志别采史乗文集并旧志应存者共得一百有二人】

　　浙江通志卷一百四十六
　　钦定四库全书
　　浙江通志卷一百四十七
　　名宦【二】
　　总辖
　　元
　　巴延【元史本传防古巴林部人至元初事世祖十一年大举伐宋以巴延领河南等路行中书省所属并聴节制十二年十一月巴延分军为二道期会于临安诸军水陆并进至临安北十五里分遣董文炳吕文焕范文虎巡视城堡安谕军民禁军士毋入城遣文焕持黄榜谕临安中外军民俾安堵如故建大旗鼓率左右翼万户巡临安城观潮于浙江暮还湖州市命索多抚谕军民部分诸共守其城防其宫置三衙诸司兵于各翼以调遣其生募等军愿归者聴分遣萧都王世英等招谕衢信诸州遣别徇地浙东西承制以临安为两浙大都督府复命张恵阿喽罕董文炳吕文焕等入城籍其军民钱谷之数阅实仓库收百官诰命符印图籍悉罢宋官府仍禁人不得侵壊宋氏山陵巴延深畧善断二十万众伐宋若一人诸帅邤之若神明毕事还朝归装惟衣被而己未尝言功追封淮安王諡忠武】
　　防固岱【元史本传防古达勒达氏至元十一年従巴延南征招降湖州守二人行省第其功承制授行两浙大都督府事二十一年拜江浙行省平章政事托果斯约苏防中书省令悉代江浙省臣中书复奏帝曰朕安得此言传者妄也如防固岱之通晓政事亦可代耶俄以言者召赴阙封其家赀遣使按验无状拜银青荣禄大夫行省左丞相还镇江浙时浙西大饥乃弛河泊禁发仓库官货抵其直贸粟以赈之浙东盗起蠲田租以纾民力奏以贩鬻私盐者皆海岛民今征日本可募为水工従之役既罢请以战舰付海漕又言省治在杭州其两淮江东财赋军实既南输至杭复自杭北输京城往返劳顿不便请移省治于扬州帝従其言命为江西丞相兼枢密院事】
　　董文炳【元史本传字彦明俊长子真定藁城人至元十年拜参知政事是嵗伐宋诸军分三道而进文炳居左由江并海趋临安次盐官盐官临安剧县俟救至招之再返不下佐请屠之文炳曰县去临安不百里声势相及临安约降已有成言吾轻杀一人则害大计况屠一县耶遣人入城谕意县降遂会巴延于临安城北入城罢宋官府散其诸军封库蔵收礼乐器及诸图籍巴延入觐留事一委文炳禁戢豪猾抚慰士女拜中书左丞时吉王昰据台州勅文炳进兵所过禁士马无敢履践田麦曰在仓者吾既食之在野者汝人践之新邑之民何以续命是以南人感之不忍以兵相向次台州诸先俘州民文炳下令敢有不縦所俘者以军法论得免者数万口至温州令母取子女毋掠民有后赠平章政事諡忠献】
　　姜卫【元史本传国王苏肯彻尔子也至元十一年世祖命总兵従伐宋渡江东下会丞相巴延分三道并进相盛部署校申明约束吏民安堵如故拜江南诸道行台御史大夫陈便民一十五事其畧曰并行省削冗官钤镇戍拘官船业流官録故官贜馈道淮浙盐运司直行省行大司农营司并入宣慰司理讼勿分南北公田召佃仍减其租革宋公吏勿容作弊帝皆纳焉浙东盗起浙西宣慰使锡里巴縦兵肆掠俘及平民乃遣御史商琥据钱塘津渡阅治之得释者以数千计锡里巴遁还都奏执治其罪二十年拜江淮行省左丞相封冯翊郡公諡文穆】
　　辉图【元史本传谔噜讷台氏至元十二年权枢密院事徇秀州抚治临安迤东新附军民同元帅色埒黙特穆尔张范徇温州所至州郡迎降授镇国上军浙东宣慰使讨台庆叛者战于黄奢岭又战于温州白墖屯寨十六年授行省参知政事】
　　髙兴【元史本传字功起蔡州人至元十二年巴延伐宋承制授兴千户由间道夺独松闗进至武康巴延北还留兴以兵取郡县之未下者衢婺二州已降复叛兴讨之七战至破溪进战兰溪复取婺州进战衢城下连战赤山陈家山围江山县献魏福兴等七人于行省迁镇国上军管军万户镇婺州充衢婺招讨使东阳玊山羣盗张念九强和尚等杀宣慰使陈祐于新昌兴捕斩之迁浙东道宣慰使奉省檄讨处州及温台海洋羣盗平之改浙西道宣慰使拜江淮行中书省参知政事平婺州盗施再十改浙东道宣慰使拜行尚书省参知政事捕斩栁分司于婺州讨处州盗詹老鹞温州盗林雄兴潜由青田其巢穴战叶山擒老鹞及林雄等二百余人大徳三年改江浙行省平章政事】
　　张范【元名臣事畧字仲畴中统三年授行军总管至元十三年浙东叛范讨之师次台州拔之众请屠城范不许诛其首祸者而已台民至今感之后封淮阳王諡献武】
　　张恵【元史本传字廷杰成都新繁人至元中巴延伐宋恵主馈饷宋降入城籍江南民为工匠凡三十万户恵选有艺业者仅十余万户余悉奏还为民二十八年以平章政事行省杭州】
　　孟祺【元史本传字徳卿宿州符离人至元十二年巴延伐宋授祺行省咨议诸利剽掠争趋临安巴延问计祺对曰宋人之计惟有窜闽尔若以兵迫之彼必速逃一旦盗起临安三百年之积焚荡无遗矣莫若以计安之令彼不惧正如取果稍待时日耳巴延乃遣人至临安以安慰之宋乃不复议迁江南平陞授嘉兴路总管首以兴学为务创立规制擢浙东海右道提刑按察使】
　　刘宣【元史本传字伯宣其先潞人后徙太原宣抚张徳辉荐为中书省掾至元十六年従丞相巴延平江南賛画居多同知浙西宣慰司事在官五年威恵并着由集贤学士除行台御史中丞】
　　呼都克特穆尔【元史本传字汉卿至元十一年従丞相巴延渡江既取宋遣视宋故宫室护帑蔵谕下明越等州延祐三年大臣以浙东倭奴商舶贸易致乱奏遣汉卿宣慰闽浙抚戢兵民海陆为之静谧】
　　谔勒哲图【元史本传钦察人至元十一年従丞相巴延南征江南平因赐名巴图尔拜江浙行省左丞兼管军万戸初浙西私盐吏莫能禁谔勒哲图躬诣松江上海收盐徒五千隶军籍授中书左丞行浙西道宣慰使成宗即位授江浙行省平章政事追封林国公】
　　髙源【元史本传字仲渊晋州人佥江南浙西道提刑按察司事劾达噜噶齐马恕夺民田及他不法事恕惧走赂权臣阿哈玛特以他事诬源既系狱忽释之先是源所居邻里多阿哈玛特姻戚素知源事母至孝至是闻源坐非辜悉诣阿哈玛特曰源孝子也非但我知之天必知之况媒孽之罪非实若妄杀源悖天不祥阿哈玛特感悟得不死寻除河间等路都转运副使】
　　陆垕【元史臧梦解传垕字仁重江阴人至元间丞相巴延以师南下奏授为同知徽州路总管府事以廉能擢置宪台累迁浙西廉访使所至以黜赃吏洗寃狱为己任尝上章奏免儒役及举行浙西助役法卒諡庄简】
　　陈思济【元史本传字济民拓城人以才器见称至元中同知绍兴路总管府事承檄谳狱桐庐有囚羸瘠死縦遣还家期来决囚拜请曰闻公名久矣若不早决恐终不可保为阅其案而释之转同知两浙都运司事胥吏侵渔民困于赋役悉蠲除之加少中大夫同知浙东道宣慰司事时浙西大水民饥浙东仓廪殷实即转输以赈之全活者众檄上中书奏允之浙东复旱祷于名山雨大防民赖以苏累迁中议大夫封颖川郡侯諡文肃】
　　张础【元史本传字可用其先渤海人徙通州平章廉希宪荐于世祖潜邸従伐宋凡徴发军旅文檄悉出其手为江南浙西道提刑按察副使佩金符宣慰使失里贪暴掠良民为奴础劾黜之遂安县民负险为乱命础与同知浙西道宣慰使刘宣领兵捕之宣即欲进兵础曰江南新附守吏或失抚字宜遣人招谕以全众命遂遣人谕之逆党果自缚请罪础释之迁岭南广西道提刑按察使封清河郡公諡文敏】
　　管如徳【元史本传黄州黄陂县人至元十二年迁浙西宣慰使上时政五条一曰立额簿征二曰息兵懐远三曰立法用人四曰省役恤民五曰设官制禄丞相安塔哈命驰驿奏出征事世祖问曰江南之民得无有二心乎对曰往嵗早涝相仍今累嵗丰稔民沐圣恩多矣敢有贰志二十四年迁江西行省参知政事】
　　陈祐【元史本传一名天祐字庆甫宁晋人至元十四年浙东道宣慰使时江南初附军士俘温台民男女数千口祐悉夺还之未防行省榷民商酒税祐请曰兵火之余伤残之民宜従寛恤遣祐检覆庆元台州民田及还至新昌值玉山乡盗仓卒不及备遂遇害赠江浙等处行中书省左丞追封河南郡公諡忠定父老请留塟会稽不得乃立祠祀之子防芍陂屯田万戸初在州闻祐遇盗死泣请于行省愿复父讐擒其贼魁戮于绍兴市】
　　托卜嘉【元史多托尔台多托尔台子至元十五年为浙西按察使性淳靖喜怒不形知民疾苦而能以善道之旱常致祷即嵗饥请于朝发廪以赈睦同僚兴学校士民刻石纪其政绩】
　　郑温【元史本传真定灵夀人至元十八年江淮行省参知政事杭民饥出米二十万石粜之陞江浙左丞】
　　史弼【元史本传字君佐一名塔尔珲蠡州博野人至元十年従巴延南征进定远大军十九年任浙西宣慰使二十一年春霖雨米价涌贵弼即发米十万石平价粜之而后闻于省省不能夺益出十万石民得不饥改淮东宣慰使授尚书省左丞行浙东宣慰使平处州盗元贞元年同知枢密院事陞平章政事封鄂国公】
　　雷膺【元史本传字彦正浑源人太宗时诏郡国设科选试膺与选世祖至元二十三年授江南浙西道提刑按察使时苏湖多雨伤稼百姓艰食膺请于朝发廪米二十万石赈之江淮行省以发米太多议存三之一膺曰布宣皇泽恵养困穷行省臣职耳岂可效有司出纳之吝耶行省不能夺悉给之拜集贤殿学士赠江南江北等处行中书省参知政事】
　　鲁噜斯哈美【元史实保传实保辉和尔人子鲁噜斯哈美至元二十三年授浙东宣慰使浙东盗起讨平之移镇广西】
　　伊苏岱尔【黄溍伊苏岱尔神道碑乌兰哈达族氏至元二十四年拜江浙等处行中书省平章政事江浙省治钱塘所统列郡民物殷盛最为巨镇伊苏岱尔威望素着莅事伊始风采一新权贵无或敢挠其政豪强震慑田里晏然】
　　贝降【元史本传北庭人美髭髯仪表甚伟至元十一年従阿珠渡江先登陷阵勇冠一军宋平以功授江浙省理问官迁庆元路治中嵗大饥状累上不报拜降曰民饥如是而不振之岂为民父母意耶即躬诣行省力请得发粟四万石民赖全活元贞间两浙盐运使同知范某阴贼为奸数侵暴细民民有珍货腴田夺为已有不与则罗织之兰谿州民叶一王十四有美田宅范欲夺之不可因诬以事系狱十年不决事闻于省省下理问所推鞫之适贝降至官寃遂得直置范于刑大徳元年迁浙东廉访副使令行禁止豪强慑伏同寅有贪秽者拜降抗章劾之于台遂免其官后转工部侍郎陞尚书赠江浙左丞諡贞恵】
　　和尚【元史本传谔尼巴雅尔台族氏至元中江南浙西道提刑按察使浙西民众事繁在职唯务镇静人服其知大体追封沇国公諡庄肃子迁努世祖念其功臣子即以父官授之时江浙行中书省行御史台皆治杭迁努上言行省専控江浙在杭为宜行台总镇江南不宜偏在杭且两大府并立势逼则事窒情通则威亵盍移行台于要便之所遂移行台于江东大徳二年授建康路总管】
　　徐琰【万厯杭州府志字子方东平人至元三十一年拜浙西肃政廉访使尝作戒石铭曰天有明鉴国有公法尔畏尔谨以中刑罚即宋太学旧址改建西湖书院琰有文学重望东南人士重之】
　　陈元凯【赵孟頫陈元凯碑记字时举临晋人至元三年以才徳荐元贞十一年授浙东海右道肃政廉访使适两浙大饥绍兴尤甚死者相枕藉元凯赈之百方活十余万口积官嘉议大夫】
　　卢克治【黄溍卢克治墓志字仲敬开州人至元十三年従军取淮甸有劳授汉阳府判官迁浙江行中书省左右司都事寻迁两浙都转运盐副使东南财计莫重于盐防先是恒以嵗赋减耗为忧克治规措有法自常算外得羡盐八万九百引以最闻除汉阳府致仕累阶亚中大夫】
　　史奂卿【栁贯史奂卿墓志奂卿世居真定以功授广东宣慰副使改浙东在浙破山贼栁分司众七千括苍踣娄蒙才杨镇龙众五万东阳摧俞髙等五千绍兴殪詹老鹞林雄刘甲一众数万温处间功最一时成宗即位拜江浙等处行中书右丞至则除火余官屋之佣若干缗禁官市恶盐镌减江东戸课迁江西左丞召入拜大司农】
　　董士选【元史董文炳传士选字舜卿文炳次子为统军总管従文炳入宋宫收其文书图籍秋毫无所取以中书左丞与平章政事彻尔往镇浙西聴辟举僚属至部察病民事悉以帝意除之民大悦浙多湖泊广蓄泄以艺水旱率为豪民占以种艺水无所居积故数有水旱士选与彻尔力开复之成宗即位累迁江浙行省右丞】
　　彻尔【元史本传珠济达氏大徳元年拜江浙行省平章政事江浙税粮甲天下平江嘉兴湖州三郡当江浙什六七而其地极下水钟为震泽震泽之注由呉淞江入海嵗久江淤塞豪民利之封土为田由是浸淫泛溢败诸郡禾稼朝廷命行省疏导之发卒数万人彻尔董其役凡阅四月毕工召入为中书平章政事】
　　托克托【元史穆呼哩传托克托穆呼哩四世孙成宗即位拜上都留守三年拜江浙行中书省平章政事始至饬左右毋预公家事且戒其掾属曰仆従有私嘱者慎勿聴若军民诸事有闗于利害者则言之当言不言尔之责也言而不聴我之咎也闻者悚栗时朱清张瑄以海运致位参知政事多行不法以黄金五十两珠三囊赂托克托求蔽其罪托克托系之有司遣使者以闻帝曰托克托我家老臣之子孙其志固宜与众人殊赐内府黄金五十两宠赉之有豪民白昼杀人托克托立命有司据法诛之豪猾屏息民赖以安】
　　哈喇哈逊【元名臣事畧斡尔喀氏大徳二年拜浙江行省左丞相凡七日纲举七十余事民风吏习翕然为变入为中书左丞相杭之耆庶伏地攀泣马不得前武宗即位加太保録军国重事】
　　田滋【元史本传字荣甫开封人大徳二年迁浙西廉访使有县尹张彧者被诬以赃狱成滋审之但俯首泣而不语滋以为疑明日斋沐诣城隍司祷曰张彧坐事有寃状愿神相滋明其诬守庙道士进曰曩有王成等五人同持誓状到祠焚祷火未尽而去烬中得其遗稿今蔵于壁间岂其人耶视之果然明日诣宪司诘成等不服出所得火中誓状示之皆惊愕伏辜彧得释十年改济南路总管】
　　张珪【元史本传字公端范子大徳三年迁浙西肃政廉访使劾罢郡长吏以下三十余人府史胥徒数百徴赃巨万计珪得监司奸利事发之事干行省有内不自安者欲以危法中珪赂遗近臣妄言珪有厌胜事且沮盐法帝遣官杂治之得行省大小吏及盐官欺防状皆伏罪召拜枢密院事】
　　赵宏伟【元史本传字子英甘陵人后徙颍州大徳五年佥浙西道肃政廉访使事至大二年为浙东廉访副使至浙东闻郡人许谦得朱熹道学之延致为师于是人知向慕未防擢江南行台治书侍御史封天水郡侯諡贞献旧浙江通志浙西旱蠲民租九万余石吏复徴于民宏伟核实卒蠲之全活甚众】
　　呉元珪【元史本传字君璋广平人大徳六年拜江浙行省参知政事初朱清张瑄以财雄江南徧以金币连结当路而江浙省臣为尤甚唯元珪一无所污皇庆元年拜江浙行省左丞江淮漕臣言江南殷富葢由多匿腴田若再行检覆之法当益田亩累万计元珪曰江南之平防四十年戸有定籍田有定亩一有动摇其害不细执其论固争月余不能止移疾去延祐元年拜甘肃行省左丞追封赵国公諡忠简】
　　张思明【元史本传字士瞻其先获嘉人后徙居辉州大徳十年除江浙行中书省左右司郎中浙大饥首赞发廪赈之迁两浙盐运使嵗课充赢僚属请上増数思明曰赢缩不常万一以増为额是我希一已之荣遗百世之害天厯元年为江浙行中书省左丞会陜西大饥中书拨江浙盐运司嵗课十万锭赈之吏白周嵗所入已输京师当回咨中书思明曰陜西饥民犹鲋在涸辙往复逾月是索之枯鱼之肆也其以下年未输者如数与之有罪吾当坐朝廷韪之以中书左丞相召思明平生不治产不蓄财收书三万七千余卷尤明于律赠清河郡公諡贞敏】
　　髙昉【苏天爵髙昉神道碑字显卿大名人至大二年为江浙行省参知政事有防范京城新寺供佛铜器以行省督视之期迫铜不能具或欲销省库钱以充用昉曰厯代泉货孰敢擅毁有顷诏发库钱与楮币兼行众方服昉之识海舶嵗运米数百万石以食京师官为给道里费朝廷命昉领之分毫悉给于民昉以海漕官吏出入风涛请优其序迁以劝来者着于令进拜江浙行省平章政事江左繁富中外徴求百至昉熟知利病务简静不扰以是民用宁一】
　　邓文原【元史本传字善之一字匪石绵州人至元二十七年为杭州路儒学正至大三年授江浙儒学提举召为国子司业科举制行文原校文江浙虑士守旧习大书朱熹贡举私议揭于门佥江南浙西道肃政廉访司事呉兴民夜归巡逻者执之遁去有迫及之者刺其胁仆地明旦家人得之以归比死其兄问杀汝者何如人曰白帽青衣长身者也其兄愬于官有司问直初更者曰张福儿执之械系三年文原録之曰福儿身不满六尺未见其长也刄伤右胁而福儿素用左手伤宜在左何右伤也鞫之果得真杀人者而释福儿桐庐人戴汝惟家被盗有司得盗狱成送郡夜有焚戴氏庐者不知汝惟所之文原曰此必有故也乃得其妻叶氏与其弟谋杀汝惟状而于水涯树下得尸与渍血斧俱在焉人以为神移江东道赠江浙行省参知政事諡文肃】
　　髙睿【元史髙智耀传睿河西人除嘉兴路总管境内有宿盗白昼掠民财捕者莫敢近睿下令不旬日生擒之一郡以宁擢江东道提刑按察使除同佥行枢密院事迁浙西道肃政廉访使盐官州民有连结党与持郡邑短长目曰十七吏莫敢问睿悉按以法阖境快之拜南台御史中丞封宁国公諡贞简】
　　戴文璧【万厯杭州府志字君章沂州琅琊人少负经济以廉隅自砥除为两浙转运判官尝分职巡盐官塲法饬弊厘国课足而羣戸安堵】
　　曺伯启【元史本传字士开济寜砀山人至元中厯仕为兰谿主簿尉获盗三十械徇诸市伯启以无左验未之信俄得真盗尉以是黜累迁台州路治中御史潘昻霄亷访使王俣交荐擢西台侍御史延祐五年迁司农丞奉防至江浙议盐法罢检校官置六仓于浙东西设运盐官输运有期出纳有次船戸仓吏盗卖漏失者有罚归报着为令英宗立除浙西廉访使泰定初引年归】
　　敬俨【元史本传字威卿其先河东人后徙易水皇庆元年除浙东道廉诗使有钱塘退卒诈服僧衣称太后防建婺州双溪石桥因大兴工役以病民俨命有司发其奸赃杖遣之仍请奏罢其役郡大火俨令发廪以赈取宪司废堂材木及诸路学廪之羡者建孔子庙拜江西等处行中书省参知政事】
　　喀喇托克托【元史本传仁宗即位拜江浙行省左丞相下车进父老问民利病咸谓杭城故有便河通于江浒堙废已久若疏凿以通舟楫物价必平僚佐或难之托克托曰吾陛辞之日密防许以便宜行事民以为便行之可也俄有防禁勿兴土功托克托曰敬天莫先勤民民蒙其利则灾沴自弭土功何尤不一月而成至正初追封和寜王諡忠献】
　　王克敬【元史本传字叔能大寜人累陞江浙行省左右司都事延祐四年往四明监餧人互市先是往监者必悉兵自衞克敬悉去之抚以恩意有呉人従军征日本陷于倭者至是従至中国诉于克敬愿还乡或恐为祸阶克敬曰岂有军士懐恩徳来归而不之纳耶拜监察御史寻迁左司都事时英宗励精图治更前政不便者克敬言两浙煎盐户牢盆之役其重者尤害民当免其他役従之泰定初出为绍兴路总管上言乞减盐五千引运司弗従因叹曰使我为运使当令越民少苏矣行省檄克敬抽分舶货拗蕃者例籍其货商人以风水为解有司不聴克敬曰某货出某国地有远近货有轻重冒险出万死舍近而趋远弃重而取轻岂人情耶具以上闻商人徳之转两浙盐运司使首减绍兴民食盐五千引温州逮犯私盐者以一妇人至怒曰岂有逮妇人千百里外与吏卒杂处污教甚矣自是毋得逮妇人着为令元统初为江浙行省参知政事大旱诸民田减租惟长宁寺田不减遂移牍中书以谓不可忽天变而毒疲民岭海猺贼窃发朝廷调戍兵之在行省者往讨之故事汉人不得与军政克敬抗言行省任方面之寄岂可拘法坐视乃调兵往捕之视事五月请老】
　　李守中【苏天爵李守中墓志字正卿延祐六年除两浙转运盐司副使守中言法久则弊理宜变通今两浙灶民凋弊日甚当验其恒产差为上下灶民既为国输课不当复役里正代偿民租在官五年熟知其弊工本亲给与民官属不敢稍有所掊克故事集而课亦溢比终更増盐五万余引以嘉议大夫工部尚书归】
　　赵知章【万厯杭州府志字伯常睢阳人两浙转运司同知以陆运困民请因嵗饥浚河民得钱以为食官得河以浮运稽奸贪兼戸之弊察私醝滥及之寃儒学提举陈旅为撰徳政碑】
　　瞿霆发【万厯杭州府志字声父上海人以功授两浙都转运副使海潮壊盐塲死者万计霆发倾力救之流亡复还盐事以集仁宗时拜运使浙东饥亭民死徙霆发稽戸数第其物力而均之课更以最闻】
　　王都中【元史本传字元俞福寜州人世祖时除浙东道宣慰副使金华有殴杀人者吏受赇以为病死都中摘属吏覆按得其情余姚有豪民张甲居海濵为不法吏无敢涉其境都中捕系之痛绳以法武宗除两浙都转运盐使请于行省徧厯三十四塲验其物力髙下以损益之役既平而课亦足公私便之擢浙东道宣慰司都元帅天厯初被省檄整防七路军马境内晏然转江浙行省参知政事諡清献】
　　曺鉴【元史本传字克明宛平人至治二年授江浙行省左右司员外郎明年奉防括释氏白云宗田稽检有方不数月事集纎毫无扰天厯元年调江浙财赋府副总管属淮浙大水民以菑告鉴损其赋什六七势家因而诡免者鉴覈实谕令首输陞礼部尚书追封谯郡侯諡文穆】
　　髙纳麟【元史髙睿传纳麟智曜孙睿之子也天厯元年除杭州路总管锄奸去蟊吏畏民悦为江浙行省右丞除浙西廉访使行宣政院使上天竺耆旧僧弥戒径山耆旧僧恵洲恣縦犯法纳麟皆坐以重罪请行宣政院设崇教所拟行省理问官秩四品以治僧狱讼従之寻为江浙行省平章政事十二年江淮盗起帝命为南台御史大夫兼太尉设僚属总制江浙江西湖广三省军马十六年诏以江南行台移置绍兴以纳麟为御史大夫仍太尉】
　　韩镛【元史本传字伯髙济南人延祐进士天厯元年除佥浙西廉访司事击奸黜贪墨特举乌程县尹干文传治行为诸县最所至郡县为之肃然转江浙财赋副总管拜中书参知政事】
　　彻尔特穆尔【元史本传阿噜威氏至顺元年迁江浙行省平章政事以厚严为政部内肃然寻召拜御史中丞】
　　布延特穆尔【元史本传字珍卿唐古鄂摩克氏天厯间拜江浙行省平章政事持身廉介人不敢干以私性至孝尝乘花马时称为花马儿平章云】
　　王惟贤【苏天爵王惟贤神道碑字国寳中山人至顺三年为两浙盐运使经画有方课先诸漕以集仍补前政所负盐十万引时天子赐予蕃渥白金不足分命盐漕代偿惟贤设法取之而商不扰元统初徴拜户部尚书】
　　防丹【元史本传蒙古人顺帝初为浙西肃政廉访使有以驸马为江浙行省丞相者其宦竖恃公主势坐杭州逹噜噶齐位令有司强买民间物不従辄殴之有司来白策丹即逮之械以令众自是丞相府无敢为民害者寻召为同佥枢密院事在位刚介终始一节有古遗直风】
　　王献元【嘉靖浙江通志元统元年为浙东道宣慰副使勤慎寛厚崇尚儒雅尝被命审囚阅实谳详平反全活者众居官清白不求赫赫之名】
　　富珠哩翀【苏天爵富珠哩文靖神道碑字子翚元统二年拜江浙行省参知政事江浙地大事剧而省臣烦苛事多壅积民以为病翀曰职居大藩而欲吹毛求疵居下者无所措手足矣事至即决封南阳郡公諡文靖】
　　沙木斯【元史本传字得之其先大食国人至元三年除佥浙西肃政廉访司事即按问都转运盐使海道都万户行宣政院等官赃罪浙右郡县无敢为贪墨者复以浙右诸僧寺私蔽猾民有所谓道人道民行童者皆渎常伦徭役使民力日耗第勘嘉兴一路为数已二千七百乃建议请勒归本族俾供王赋庶以少寛民力朝廷是之即着为令改佥浙东肃政廉访司事以病免归赡思厯官台宪所至以理寃泽物为已任平反大辟之狱先后甚众然未尝故出人罪以市恩召为秘书少监不赴追封恒山郡侯諡文孝】
　　伊噜布哈【元史本传字彦明蒙古痕都斯坦氏元统进士授台州路录事司达噜噶齐县未有学乃首建孔子庙既又延儒士为之师以教后进厯吏部员外郎奉命至江浙籴粟二十四万石至则第戸产之髙下以为籴之多寡不扰而事集既而军饷不给人奉命出籴于江浙召父老谕曰天子宵衣旰食惟恐民不得其所夫讨贼必先粮饷以我不汝扰故命我复来葢讨贼即所以安民耳众咸应曰公言是也不逾月粮事以毕陞吏部侍郎铨选于江浙时称其公允拜江南行御史台中丞由海道趋绍兴为政寛猛不颇除浙西肃政廉访使会张士诚据浙西走至庆元俄改山南道廉访使浮海北往遇倭贼船遂遇害赠辽阳等处行中书省平章政事諡忠肃】
　　库库【元史本传字子山喀喇氏幼隶国学其正心修身之要得诸许衡顺帝至正时拜江浙行省平章政事雅爱儒士甚于饥渴士大夫翕然宗之以翰林学士承防召还諡文忠】
　　余阙【宋濂余左丞传字廷心唐古氏父实喇蔵布官合肥遂为合肥人元统进士佥浙东道亷访司事发奸摘伏聪察若神州县闻阙至贪墨吏多解印绶去婺定赋无艺役小大各违度阙遴官履亩实之徭赋平衢士无养以没入田分隶学官郡长珠济达肆毒残衢民民重足立阙鞫治之狱上御史台台臣与之有连反以事劾阙阙归至正壬辰鸿和尔布哈统戎淮南起阙权淮西宣慰副使分治安庆厯陞淮南行省左丞城陷殉节赠江浙行省平章政事諡忠愍】
　　伯勒齐尔布哈【元史本传字大用珠济达氏至顺中为江浙行省参知政事江浙嵗漕米由海道达京师伯勒齐尔布哈董其事至正二年拜江浙行省左丞相行至淮东闻杭城大火疾驰赴镇即下令录被灾者二万三千余戸戸给钞一锭人给月米二斗幼穉给其半又请日减酒课为钱千二百五十缗织坊减原额之半军器漆器权停一年泛税皆停事闻朝廷従之又大作省治民居附其旁者増直买其基募民就役则厚其佣直又请嵗减江浙福建盐课十三万引或遇淫雨亢旱出祷神祠无不应在镇二年虽儿童女妇莫不感其恩拜中书右丞相追封冀王諡忠宣】
　　多尔济【元史本传穆呼哩六世孙托克托子也至正四年迁江浙行省左丞相时杭城荐经灾燬伯勒齐尔布哈先为相庶务寛抒多尔济咸仍其旧汀州寇窃发调遣将士招捕之威信所及数月即平杭之耆老请建生祠如前丞相故事多尔济辞曰昔者我父平章官浙省我实生于此宜尔父老有爱于我我于尔杭人得无情乎然今天下承平我叨居相位唯知谨守法度不辱先人足矣何用虚名为召拜御史大夫】
　　托欢彻尔【成化杭州府志字彦明赛音迪延齐氏至正二年为两浙盐运同知尝言盐者于国为大利于民为大病急之则民怨缓之则政弛乃先具条教严立期约而加以寛恤民感奋尽力奉令无敢后每谕之曰吾盐充数足矣若求羡余以希秩赏吾弗忍也越半年不事鞭笞而盐皆足持已廉洁但坐防事退即阖门独处不可干以私居盐司之职而其设施若汉循吏焉】
　　苏天爵【元史本传字伯修真定人至正七年拜江浙行省参知政事江浙财赋居天下十七事务最烦剧天爵条分目别细钜不遗复为两浙都转运使时盐法弊甚天爵拯治有方所办课为钞八十万锭及期而足十二年淮寇延及江东诏仍江浙行省参知政事总兵于饶信所克复者一路六县其方畧之密节制之严虽老帅宿不能过之卒于军】
　　吕思诚【元史本传字仲实平定州人泰定进士佥广西廉访使事移浙西达实特穆尔时为南台御史大夫与江浙省臣有隙嗾思诚劾之思诚曰吾为天子耳目不为台臣鹰犬也不聴已而闻行省平章左吉贪墨浙民多怨之思诚奏疏其罪流之海南官至中书左丞】
　　董抟霄【元史本传字孟起磁州人由国子监生厯浙东宣慰副使理寃狱革弊政至正十一年従江浙平章教化征安丰贼渡江至湖州徳清县而徽饶贼已陷杭州搏霄曰贼縦欲不备宜急攻之遂进兵杭城贼迎敌至盐桥霄麾壮士突前斩级而诸军夹击之凡七战追杀至清河坊贼奔接待寺塞其门而焚之贼皆死遂复杭州已而余杭武康徳清次第以平贼复自昱岭闗寇于行省假抟霄为参知政事提兵讨之即进兵至呌口及虎槛遇贼大破之追杀至于复其县又复昌化县及昱岭闗贼又犯千秋闗兵大至抟霄按军不动遣人执白旗登山望贼约曰贼以我为怯必少懈伺其有间则麾所执旗又伏兵城外皆授以火礟复约曰见旗动礟即发已而旗动礟发兵乃尽出斩首数千级遂复千秋闗贼复攻独松百丈幽岭三闗霄又分为三军一出独松一出百丈一出幽岭然后会兵捣贼巢遂乗势复安吉十七年陞淮南行枢密院副使后与毛贵战死赠河南行省平章政事追封魏国公諡忠定】
　　樊执敬【元史本传字时中郓城人至正十年授江浙行省参知政事贼犯余杭执敬调兵出战掾史苏友龙言于执敬曰贼且至城内空虚无备奈何执敬曰吾淬砺戈矛当殱此以报国倘或不克有死而已何畏哉俄报贼已至执敬遽上马帅众而出中涂与贼遇乃射死贼四人贼又逐之射死三人已而贼来方盛填咽街巷且縦火众皆溃去贼知其无援呼执敬降执敬怒叱之曰逆贼守闗吏不谨汝得至此恨不碎汝万段何降耶乃奋力斫贼因中枪而堕従仆田也先驰救之亦中枪死赠翰林学士承防追封鲁国公】
　　伊噜特穆尔【元史本传巴琳沁图鲁卜台氏至正十二年江南诸郡盗贼充斥拜平章政事行省江浙至镇引僚属集父老询守备之方招募民兵数千人号令明肃统师次建徳获首贼何福斩于市遂复淳安等县俘获万余人复业者三万余家是年七月次徽州以疾卒于军中】
　　李廷佐【成化杭州府志字唐卿陜西人至正七年为两浙都转运使严明有才干悉心盐防之事凡亭民所不便者罢之欲者行之吏胥黩货有蠧盐法者悉屏斥之性无嗜好暇则与幕下讲诵经史以为乐声誉赫然陞戸部尚书】
　　桑节【元史本传字吉甫河西人至正八年为江南行台御史大夫独持风裁御史行部必勅厉而遣之湖东佥事三寳珠儒者也性廉介所至搏贪猾无所贷御史有以私请者拒不纳则诬以事劾之章至星吉怒曰若人之廉孰不知之乃敢为是言耶即奏罪御史而白其诬执政者恶之移湖广行省平章政事改江西行省平章政事讨贼死之】
　　贡师泰【元史本传字防甫宣城人泰定四年释褐授従仕郎江浙行省辟为掾除绍兴路总管府推官山阴白洋港有大船飘近岸史甲取卤海濵见其无主取其篙橹船中有二死人有徐乙者称为史等所劫史佣作富民髙丙家史既诬服髙亦就逮师泰密询之则里中沈丁载物抵抗而回渔者张网海中因盗网中鱼为渔者所杀也寃遂白游徼徐裕巡盐遇诸暨商夺其钱扑杀之投尸于水告县曰获私盐犯人畏罪赴水死验视有伤师泰覆案得裕杀人状余姚孙国賔获姚甲伪钞受赇释之执髙乙鲁丙诬以同造髙尝为姚行用鲁与孙有隙师泰疑髙等覆造不合以孙诘之辞屈情见释鲁加髙本罪姚死孙就法其详谳之明为诸郡第一至正十四年除吏部侍郎奉命和籴于浙右得粮百万石以给京师为平江路总管明年授两浙都转运盐使剔其积蠧通其利源大课以集国用资之复除江浙行省参知政事】
　　寳格【成化杭州府志辉和尔人至正九年除杭州路总管有善政杭学卑陋大作礼殿讲舍一新之十二年蕲黄寇逼境陞江浙行省参政引兵御寇弗胜投西湖死】
　　舒穆噜宜孙【元史本传字申之其先辽之达鲁特人性警敏于书务博览而长于诗歌至正十一年方国珍起海上江浙行省檄宜孙守温州闽寇犯处州宜孙以兵平之以功陞浙东宣慰副使分府于台州顷之处之属县山寇并起宜孙复奉檄往讨至则筑处州城为御敌计十七年陞行枢密院判官总制处州处为郡山谷聨络盗贼凭据险阻辄窃发不易平治宜孙或以兵或诱以计未防皆殄殱无遗拜江浙行省参知政事明年明兵入处州宜孙曰处州吾所守死为处州鬼耳还至庆元县为乱兵所害事闻赠集贤大学士荣禄大夫上柱国追封越国公諡忠愍】
　　庆通【元史本传字明徳喀喇氏至正十年迁平章行省江浙托克托统大兵南征一切军资衣甲器仗谷粟薪藁之属咸取具于江浙庆童规措有方陆运川输者千里相属出镇海宁州州距杭百里地濒海硗瘠民甚贫居二年盗息而民阜在江浙七年涉厯险艰劳绩最着】
　　达鲁特兼善【治绍兴府志奈曼人至正中为南台御史大夫治绍兴张士诚既称呉王讽行台请实授于朝兼善不从士诚怒使夺其印兼善封印置诸库曰头可断印不可得又迫之登舟曰我可死不可辱也沐浴更衣赋诗三章与妻子诀乃仰药而死】
　　周诚徳【节义林续编浙江枢密院判官守平阳被执送方明善不屈死之妻陈亦自缢于家】李希靖【嘉靖浙江通志字唐英其先益都人善用长枪人以李铁枪呼之以世勲为千戸至正十一年授万戸明年寇陷江浙希靖单骑直入与贼战于菜市斩首无算余党奔至昱岭希靖追及之适疽发于髀伏寇掩其后力疾决战援兵不至遂死之赠明威军】
　　巴延布哈徳济【元史本传字苍崖辉和尔氏倜傥好学晓音律初用父廕同知信州路事又移建徳路会徽寇犯遂安义兵平之又擒淳安贼方清之以功陞本路总管至正十六年授衢州路达噜噶齐明年行枢密院判官鄂尔和引兵经衢州军无纪律所过辄大剽掠巴延布哈徳济曰阿鲁灰以官军而为民患此国贼也可縦之乎乃帅兵逐之出境郡赖以宁陞浙东都元帅守御衢州擢江东道廉访副使十八年陈友谅冦信州自衢引兵援焉力守孤城而死赐諡曰桓敏谨按旧浙江通志元代名宦总部共七十九人重加考订梁曾赵涟夏思忠邹世闻当入杭州杜溥刘贞当入嘉兴史枢髙谦当入湖州王元恭甯玉当入宁波宋文瓉穆尔古苏当入绍兴赵凤仪王居敬白景亮赵琬当入台州朱霁当入衢州舒穆噜继祖当入处州至胡祗道智受益阎复周伯琦达实特穆尔俱无政绩可考朱清已见漕运志而赵孟頫为浙人台哈布哈亦系浙籍改入人物志别采史乘文集合旧志所载共得八十有二人】
　　明
　　李文忠【献徴录字思本旴人太祖之甥赐姓朱明师下浙以舍人领军破苗军于于潜昌化会大兵取严州因守之张士诚遣其徒率苗军水陆奄至文忠与战大败其众帅师攻诸暨克之擢浙江等处行中书省左丞谢再兴据诸暨以叛诱士诚寇东阳文忠自严鋭师破之陞右丞士诚李伯升二十万寇新城文忠即合士未至新城十里许有地曰龙潭立营其上新城守遣人由间道诣军曰众寡莫敌姑且避之文忠曰八千之谢元破八万之苻坚庸非众乎遂下令曰彼众而骄我少而鋭以鋭当骄可一战而擒横槊据鞍引数十余骑冲其中坚所向披靡敌遂大溃召还京师总水陆之师下江浙克桐庐富阳至余杭谢再兴子五人婴城固守文忠合围攻之一日而拔杭守潘允明遣员外方彞诣军前请降文忠入宿城上令曰敢有擅入民居者斩内外帖然加行省平章政事复姓为李论功封曺国公赠岐阳王諡武靖】
　　胡大海【王鸿绪胡大海传字通甫虹人太祖授右翼统军元帅与邓愈朱文忠自昱岭闗攻建徳败元援师于淳安克建徳再败杨完者降溪洞兵三万人进枢密院判官引兵克兰溪従取婺州迁佥枢密院事引兵下诸暨以为诸全州移兵攻绍兴再破张士诚兵太祖以寜越重地召大海于绍兴使守之士诚吕珍围诸全大海救之珍解兵去寻攻处州守战败弃城走遂定处州七邑先是军粮少初得郡县士皆徴粮于民名曰寨粮民甚病之大海以为言始命罢去以大海为江南行省参知政事镇金华初严州既下苗蒋英刘震李福皆自桐庐来归大海留置麾下至是三人作乱晨入分省署英携铁槌袖中阳请大海观弩于八咏楼下英出槌中大海脑仆地遂杀之其后李文忠攻杭州杭人执英以降太祖命诛英刺其血以祭大海大海善用兵每自诵曰吾武人不知书惟知三事而已不杀人不掠妇女不焚毁庐舍以是军行远近争附之大海好士所至辄访求豪隽刘基宋濂叶琛章溢之见聘也大海实荐之后皆为名臣追封越国公諡武壮】
　　耿再成【吾学编五河人太祖取金华再成为前锋屯缙云取处州改守处州先是士卒无论大小徴私粟民间号寨粮再成白胡大海尽罢之苗帅李佑之叛再成方与客饮闻变上马收战卒不满二十人迎贼骂曰国何负汝乃反挥剑连断数槊兵不继贼刺再成堕马大骂不絶口死赠髙阳郡公加赠泗国公】
　　常遇春【献征录字伯仁懐远人明师下浙东以同佥行枢密院事守婺城攻衢州下之累拜行中书省参知政事大兵攻浙西为副军师次太湖张士诚将尹义等逆战遇春擒之直趋湖州之毘山与敌兵水陆鏖战敌兵大溃遂抵城下士信悉发境中兵为援屯于旧馆遇春统竒兵于大全港结营东迁士信出亲兵拒鬭遇春一鼓胜之士信复遣其徐义统赤龙船亲军来援遇春复击败于乌镇旧馆义降湖州亦下遂进围平江克之封鄂国公拜平章军国重事赠开平王諡忠武】
　　邓愈【献徴录虹县人太祖下浙西愈取严州攻淳安县破金子珍降其头目三千余人进同佥行枢密院事领兵畧浙江临安大败张士诚于闲林寨破其元帅于乌龙岭后封衞国公赠宁河王諡武顺】
　　汤和【名山蔵字鼎臣濠人拜征南军招方国珍定浙东封中山侯进爵信国公髙帝中年倭寇浙东海上郡和年已六十上谓和卿尚强健为朕一行和至台用方鸣谦议设指挥衞千戸所于浙东诸郡拣丁壮三万五千城之和自巡衞城功尽发散州县钱及籍犯者家物工匠往往过所望不逾年衞城成稽军次定考格立赏令四民一军守之呉越海上父老指烽戍厯厯称汤信国焉】
　　梅思祖【史槩夏邑人太祖授大都督府副使従大军伐张士诚克昪山水寨平湖州有功迁浙江行省右丞封汝南侯】
　　耿炳文【史槩濠人従太祖领军取广徳进攻长兴克之长兴据太湖口陆通广徳连环宣歙为江浙门戸太祖改为长安州立永兴翼元帅府以炳文为总兵都元帅守之士诚潘元明严再兴帅师来争炳文奋击大败去士诚复遣李伯升率众十万水陆进攻城中兵七千炳文婴城固守随方御之昼夜不解甲者月余太祖援兵集伯升遁太祖改永兴翼元帅府为永兴衞亲军指挥使司以炳文为指挥使已而士诚大发兵遣其弟士信复来争炳文又大败之守长兴凡十年以寡御众大小数十战战无不胜士诚迄不得逞太祖伐士诚炳文率所部克湖州洪武三年封长兴侯】
</div>
    <div class="pagination">
<a href="浙江通志_page444.html">上一页</a><span>...</span><a href="浙江通志_page440.html">440</a><a href="浙江通志_page441.html">441</a><a href="浙江通志_page442.html">442</a><a href="浙江通志_page443.html">443</a><a href="浙江通志_page444.html">444</a><span class="current-page">445</span><a href="浙江通志_page446.html">446</a><a href="浙江通志_page447.html">447</a><a href="浙江通志_page448.html">448</a><a href="浙江通志_page449.html">449</a><a href="浙江通志_page450.html">450</a><span>...</span><a href="浙江通志_page446.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
