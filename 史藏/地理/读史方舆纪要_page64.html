<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 64 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 64 页/共 479 页</h1>
    <div class="content">
　　○蒲吾城县东南二十里。战国时，曰番吾，为赵之重地。苏秦曰：秦甲度河逾漳，据番吾，则兵必战于邯郸之下。张仪亦曰：据番吾，迎战邯郸下。又曰：秦赵战于番吾之下，再战而再胜秦。《史记》：赵王迁四年，秦攻番吾。李牧与战，却之。即蒲吾也。汉置蒲吾县。晋及后魏县皆治此。隋大业初，省入井陉县。义宁初，复置。唐初属井州，贞观初复废入井陉。魏收《志》：蒲吾县有嘉阳城。《寰宇记》：嘉阳城在今县东十八里，即汉之蒲吾县治。恐误。又有西平州城，在县西门外。相传昔尝置州治此，未详所据。

　　桑中城在县东南。汉县，属常山郡。宣帝封赵顷王子广汉为侯邑。后汉废。《水经注》蒲吾县东南有桑中故城，俗谓之石勒城。晋永和六年，冉闵之乱，后赵故将杨群据桑壁。盖即桑中城矣。

　　○房山县西北六十里。《汉志》注：蒲吾县有铁山，即房山也。后汉章帝元和三年，幸赵，祠房山。俗呼为王母山，以有西王母祠而名。亦曰西山。五代梁贞明中，赵王盛饰馆宇于西山，每往游，辄经旬月。既而自西山还，宿鹘营庄。军中作乱，乃还镇州。鹘营庄，在县西十余里，时亦为游宴处。○东林山，在县北二十里。其西为西林山，冈峦相接，皆有泉石之胜。

　　叱日岭县东南四十五里。唐景福二年，李克用败成德兵于平山，进攻天长镇。成德帅王出兵赴救，克用逆战于叱日岭，大败兵。近《志》云：今井陉县东北三十五里有赤石岭，本名叱日岭。今亦名青泉岭，盖旧属平山县界云。

　　○滹沱河县北十里。自山西盂县流入界，又东入灵寿县境。北魏孝昌三年，五原降户鲜于修礼叛，攻定州。诏长孙稚等讨之。稚前至滹沱，修礼邀击之于五鹿，稚大败。五鹿，在县东，盖滹沱河旁地名。

　　冶河县东北十里，即甘淘河也。自井陉县流经县城西，又东北流至此，入于滹沱河。元泰定四年，议者言滹沱自五台诸山流入县境，至王母村山口，与平定州娘子庙石泉冶河合，霖潦涨溢，奔注真定西南关，冲啮为患。宜自县西王子村、辛安村，凿河长四里余，接鲁家湾旧涧，复开二百余步，合入冶河，以分杀其势。不果。今见真定县滹沱河及栾城县冶河。河，在县北。源出房山，东流入行唐县界。《寰宇记》曰：即石臼河也。又旺娄河，在县西十五里。其泉甚暖，隆冬不冰，居民造楮于此。

　　蒲吾渠在县西。亦曰蒲水。后汉明帝引而为渠。《后汉纪》：明帝治滹沱石臼河，从都卢至羊肠仓，欲令通漕太原，转运所经，凡三百八十九隘。前后没溺，不可胜算。章帝建初三年，从邓训言，罢之。《古今注》：永平十年，作常山呼沱河蒲吾渠通漕。盖即以都卢为蒲吾也。羊肠仓，在山西岚州。胡氏曰：《汉志注》绵曼水自上艾东至蒲吾，入呼沱。又蒲吾县有太白渠，首受绵曼水，东至下曲阳，入斯氵交。明帝盖漕太白渠入绵曼水，自绵曼水转入汾水，达羊肠仓也。上艾，即今山西平定州。又太白渠，在县南，汉时即有此渠，后汉亦尝引之。晋以后废。

　　水县西北百二十里。自半山涌出，达于平地，灌田数十顷。又有水口，正德二年，建城置戍于此。○河西泉，在县西二十五里，平地涌泉数处，灌田数百顷。

　　○天长镇在县东。旧《志》：县境滹沱河东北有天长镇。唐景福初，李克用及义武帅王处存合兵攻成德帅王，拔天长镇。出战，败克用兵于新市。二年，克用复败成德兵于平山，攻天长镇。又五代梁开平四年，晋王存勖与王会于天长，共图伐梁。是也。近《志》云：井陉县天威城，即故天长镇。误。○红子店，在县境。嘉靖十年，流贼入境，掠红子店。或曰店在县南。又下口村，在县西百二十里，有巡司。

　　鹞子崖口县西北百四十里，北至龙泉关百七十里。正统九年设。嘉靖二十一年，增置官兵守御。《关隘考》：鹞子崖以下，凡领二十四关口，俱通道山西，为龙泉中路。其在县境内者，共十有七口。自鹞子崖而北十里，曰沙岭口，弘治二年置戍处也。鹞子南二十里，曰孤榆树口，又南曰陡岭口，俱有官军守御。○桑园沟口，在县西北百二十里，北至龙泉关二百二十八里。弘治元年置戍。其南为牛圈沟、神堂岭、石槽沟等口，俱弘治、嘉靖间戍守处。又北黑山口，与石槽沟口相近，正统二年置戍。又西为石盆沟口，正德十四年，筑城置戍于此。《里道记》：自北黑山口道出山西五台县，凡百五十里。

　　白羊平口县西北百六十里。又南五里曰白羊口，东北去龙泉关三百里，皆弘治二年设兵戍守。《里道记》：白羊平口北至石盆沟五里，又北至北黑山口十五里。白羊口而南二里曰碓窝口，又五里曰红沙崖口，俱弘治、嘉靖间置戍处。已上诸口，俱属龙泉中路。

　　十八盘岭口县西百三十里。东北至龙泉关三百里。《关隘考》：十八盘已下，凡二十一口，俱在县境，谓之龙泉南路。而十八盘尤为要害。正统二年，筑城置戍。嘉靖二十年，复增置官兵防守。○恶石口，在县西北百十里。滹沱河自山西流经此，入县界，川原平敞，最为要害。景泰二年，筑城置戍于此。又西南十里，曰寨门口，其相接者曰陆岭口。又有宋家峪口，在恶石口东北十里。俱正德十三年筑城置戍。

　　马圈沟口县西北百三十里，东北至龙泉关二百五十里。弘治元年，设兵戍守。《关隘考》：口北至陆岭口十里。又米业沟口，在县西百四十里，与十八盘相近，正统六年设城戍守。又北十里曰南黑山口，正统四年，设城置戍处也。又井子峪口，在十八盘南三十里。景泰二年，亦筑城设兵于此。又八里为黄安岭口，又十里曰清风岭口，正德六年，亦设城屯兵于此。已上隘口，俱属龙泉南路。○仙人寨，在县西北桑园沟口。又有段树寨，在白羊口。西又有韩信寨，在县西南马岭口北，皆昔时戍守处。

　　阜平县府西北二百五十里。西至山西五台县百九十里，东至保定府唐县百八十里。汉灵寿、南行唐二县地。宋为北寨。金曰北镇。明昌四年，置阜平县，属真定府。今城周二里，有门三，编户十一里。

　　○大茂山县东北七十里，即恒山之岭。一名神尖。石晋与契丹分界处。今阜平曲阳、唐县庆都，皆缘大茂之麓。详见名山恒山。

　　大氵瓜山县东北五里。稍东为小氵瓜山。以氵瓜河所经而名。两山相峙，林峦郁然。又北山，亦在县东北，山岭盘互。县境群川，多发源于此。○陈摊庄山，在县南三十里，路通灵寿县，山径盘折，不容旋马。又无奈寨山，在县西七十里，峰峦剑拔，绝顶宽平，置寨于此，贼莫能入，故名。

　　孙子岭县东南二十里。《志》云：县境诸山，皆从恒岭分支。此岭仰视大茂，拱列如儿孙，因名。俗讹为孙膑所居也。○金龙洞，在县东北九十里大茂山之口也。北接倒马关，旧为戍守要地。又水帘洞，在县东南四十里，有峰峦泉石之胜。

　　○氵瓜河在县北。《志》云：源发恒山，流经大氵瓜、小氵瓜二山而南，县治南有当城河流合焉。又县西五十里有胭脂河，县东五十里有平阳河，与县境班牛、鹞子诸河，悉流入于氵瓜河。旧东南流入行唐县界，今南流注于滹沱。

　　○龙泉关县西七十里。有上下二关，相距二十里。下关，正统二年建。景泰二年，又于迤西北筑上关城。天顺二年及成化十二年，皆添设官兵戍守。嘉靖二十五年，改筑关城，守御益密。《关隘考》：龙泉关东北至倒马关百五十里，西至山西五台县百八十里，自关南北沿山曲折各数百里。所属隘口，凡六十余处，皆与山西连界，分列官军戍守。

　　陡撞沟口县西北百里，南至龙泉关四十里。嘉靖二十二年，置戍于此。《关隘考》：自陡撞沟口以下二十一口，所谓龙泉北路也。皆在县境。口南五里曰坑儿沟口，又南二十里曰黑崖沟、窜道沟等口，又南五里为石湖沟口，俱弘治、嘉靖间筑城置戍处也。○黄土铺口，在龙泉关西南三里，其北有印钞、石湖、八沟等口，其南有幡竿岭、盘道岭、旧路岭、新路沟等口，皆弘治、嘉靖间建城置戍。《关隘考》：龙泉关西南七十里，有青竿岭口。成化十七年置戍，弘治十六年增筑城堡。又南十里，曰阳和门口。又南二十里，曰三关子口。俱弘治中筑城置戍处也。

　　落路口县东北百十五里，东北至倒马关九十里。正统四年，筑城置戍。《关隘考》：落路口以下，凡九口，皆在倒马关南路，为防御要地。自口而西二十余里，为夹折腰口。又西十里，为铁岭口、铜录崖口。其相近者，又有漆林沟、柴皮岭、六岭儿等口，俱正统、弘治及嘉靖中，筑城置戍处也。

　　吴王口县西北百里，东北至倒马关三百二十里。弘治十三年，筑城置戍。《关隘考》：自吴王口而下，凡十九口，亦属倒马关南路。其相近者，曰过道沟口。自此而东，曰艾叶岭口、青羊沟口、香炉石口、门罕岭口、火炭沟口、杨洪口，又东曰黍查口，俱正统、弘治以后建城置戍处也。○陡岭儿口，在吴王口西南二十里。嘉靖二十一年，筑城置戍。又西曰鱼儿创口、夹耳庵口，俱正统四年筑城置戍。其相近者，曰龙窝沟口、高石堂口、养马楼口，俱正德十二年筑城置戍。又西曰枪锋石口，则嘉靖二十二年筑城置戍处也。○神台寨，在县西北吴王口。又艾叶岭口有火头寨。○富豪寨，在龙泉关东南，即灵寿县接界之富豪寨山也。邑民尝避兵于此，薪水自足，故曰富豪关。西南有无柰寨，即无柰寨山也。

　　次沟村县西北百二十里。在吴王口外，村南有扒背银河村、胡家庄、柳树村、天桥儿、莲子崖等处。山中皆产矿砂，流民恒相聚开凿，名曰矿徒。嘉靖二十五年，渐啸聚为乱。议者言次沟村南接龙泉，东连倒马，其地险僻，每因银矿致乱。宜设巡司于此，以时稽察云。

　　附见：

　　真定卫在府治东南，洪武三年建。又神武右卫，在真定卫西。本陕西华州卫，寻改为西安右护卫。宣德五年，改曰神武卫，调置于此。

　　定州府东北百三十里。东至河间府二百八里，南至赵州二百三十里，西北至山西蔚州三百五十里，东北至保定府百五十里。

　　春秋时鲜虞国地。战国初为中山国，寻为魏所并，后又属赵魏文侯时，使乐羊伐中山，取之。既而中山复有其地。赵武灵王伐取之。秦为上谷、巨鹿二郡地。汉初置中山郡，景帝改为中山国。后汉及晋皆因之。后燕慕容垂都此，置中山尹。后魏亦为中山郡，兼置安州，寻改为定州后魏主初得中山，置安州，建行台于此。天兴二年，改曰定州。高齐改郡曰鲜虞郡。后周置定州总管府。隋废郡，仍曰定州。炀帝初，改为博陵郡，后又为高阳郡。唐仍曰定州武德四年，置总管府。六年，升为大总管府，管河北三十三州。七年，改都督府。贞观七年，罢。又开元十四年，置北平军于此。杜佑曰：军在州城西。天宝初，亦曰博陵郡。乾元初，复故建中二年，义武节度使治于此。五代因之。宋仍曰定州亦曰博陵郡。太平兴国初，讳义，改军名曰定武。庆历八年，析置定州路，统定、保、深、祁、广信、安肃、顺安、永宁等八州军。政和三年，升为中山府。金复曰定州，寻亦为中山府。元因之。前朝复为定州，改属真定府，以州治安喜县省入编户三十四里，领县三。今仍曰定州。

　　州凭镇、冀之肩背，控幽、燕之肘腋。关山峻阻，西足以临云代。川陆流通，东可以兼瀛海。语其地势，亦河北之雄郡也。昔者中山虽小，犹颉颃于九国间。赵武灵王得中山，遂却燕伐胡，辟地千里。秦既灭赵，使王翦屯中山以临燕。后汉初，光武定河北，以中山为驱除之始。慕容垂之复燕也，规中山险固，从而都之。拓跋氏随而覆之，天关、恒岭视为坦途。中山被兵，河北州镇，悉折而入于魏矣。魏知山东之势，系于中山，因建行台于此。南牧河济，必先集中山。盖中山之去云、朔，仅隔一陉，从高而下，势若建瓴。既至中山，则出险就平，驰突较易。魏末之乱，发于六镇，浸淫至定州，而相、魏以北，皆为糜烂，岂非河北之安危，恒视中山之得失哉？自东魏以迄周、隋，定州皆为重镇。唐初，突厥凭陵定州，每虞侵轶。裴行俭曰：欲固河北之藩垣，先绝云、蔚之窥伺；欲绝云、蔚之窥伺，先壮定州之扃钥。及建中以后，易、定一隅，常足以离范阳、成德之交，而为河东之卫。虽强邻角立，以二州兵力，拒之而有余。石晋割弃燕云，契丹入犯定州，辄婴其锋。宋亦以定州为重镇，与关南真、定犄角，以御契丹。其后女真覆宋，则争中山。金之亡也，蒙古亦力战于中山。州居燕、代、恒、冀之交，诚自古必争之地。况控临雄关，襟带畿辅，而可泄泄视之乎？

　　○安喜废县今州治。汉曰卢奴县，中山国治焉。郦道元曰：卢奴城内西北隅，有水渊而不流，南北一百步，东西百余步。水色正黑曰卢，不流曰奴。更始初，耿驰谒大司马秀于卢奴。二年，大司马秀自下曲阳北击中山，拔卢奴，移檄边郡，共击邯郸。建武四年，幸卢奴。晋亦为中山国治。燕慕容垂都之，尝改为不连，寻复故。隆安初，拓跋攻后燕，如卢奴，复围中山。后魏中山郡及恒州皆治此。《舆地志》：卢奴城北临氵寇水，南面氵瓜河，杜预谓之管仲城。又有中山宫，慕容垂所置宫也。自后魏至高齐，皆因而为别宫。《隋志》：高齐置鲜虞郡于卢奴。寻废，卢奴入安喜县。开皇初，废郡，改置鲜虞县。大业初，为博陵郡治，又废安喜县入焉。唐武德四年，改曰安喜县，为定州治。五代梁乾化三年，晋王存勖灭燕，还过定州，舍于关城，即安喜关城也。又后唐天成三年，成德帅王都据州叛。遣王晏球等讨之，拔其北关城，寻复得其西关城。晏球以定州城坚不可攻，乃增修西关城，以为行府。明年始克之。五代以后，皆为州郡治。明初省。《城邑考》：州城，明初因旧址增筑，为门四。其制周旋盘折，掩伏环带，四面各异。环城为濠，阔十丈，深二丈。城周十六里有奇，有门四。

　　安险城州东三十里。汉置县，属中山国。武帝封中山靖王子应为侯邑。《中山记》：县在唐水之西，山高岸，故曰安。後汉章帝更名曰安，后讹为安喜。昭烈尝为安喜尉，即此。晋亦曰安喜县，属中山国。永和八年，冉闵拒燕慕容恪军于安喜县。后魏仍为安喜。隋大业初，省。

　　新处城在州东北。汉县，属中山国。光武初封陈俊为侯邑，后废。又县有乐阳城。魏收《志》卢奴县南有乐阳城，即汉常山郡之乐阳县。又唐城在州东北十五里，亦曰尧城。相传尧尝都此。○固城，在州东三十里。旧《志》云：禹治水时筑。屹然坚固，后人因名曰固城。后魏普泰初，刘灵助引幽、平诸州之兵寇博陵以西，魏主命侯渊东讨，至固城，袭斩之。即此。胡氏曰：固城当在中山城西北，安国城东南。

　　○嘉山州西四十里。唐天宝末，郭子仪自常山进讨贼将史思明于博陵，战于嘉山，思明败走。后唐天成三年，王都以定州叛，命王晏球进讨，军于曲阳，都就攻之，晏球与战于嘉山，大破贼兵。宋开宝三年，伐太原，契丹趣救。帝度其必道镇、定而西，遣韩重ど陈于嘉山，契丹至，败去。《志》云：嘉山绝顶，有孟良寨，相传宋将孟良屯兵处。○陵山，在州西六十里，上多古帝王陵冢，因名。其相峙者，曰庐山、飞山。又有平山，在州东五里，两山对峙，低昂若一。

　　狼山州西北二百里。山谷高深，与恒山相接。五代梁龙德初，契丹入幽州，陷涿州，进攻定州。晋王存勖自镇州驰救，遣别将王思同将兵戍狼山之南。以拒契丹侵突。石晋开运三年，土人筑堡于山上，以避契丹。中山人孙方简因据堡为盗，数引契丹入寇。及契丹入汴，以方简为义武帅，继而使镇大同。方简怨恚，复率其党保狼山故寨，拒守要害。契丹攻之，不克。会契丹弃州去，方简遂自狼山率众还，据定州。汉乾初，遣使请降，复使为义武帅。《匈奴须知》：狼山寨东北至易州八十里。是也。

　　○氵寇水州北八里。自保定府唐县流入境，又东入保定府祁州界。或谓之呕夷水。《水经注》：氵寇水出代郡灵丘县高是山，东南过中山上曲阳县，又东过唐县，谓之唐河。后魏孝昌初，五原降户鲜于修礼叛，攻定州，其党宇文肱战死于唐河。五代唐天成三年，王晏球围王都于定州，契丹趣救，晏球逆战，大败之于唐河。北宋景德初，契丹攻定州，宋军拒之于唐河，契丹退屯阳城淀。二年，契丹复犯定州，王超拒之于唐河。契丹至，不接战，缘葫芦河而东南攻瀛州。或曰时契丹缘滹沱河北，东出至瀛州。葫芦河，在滹沱河南，盖误以滹沱为葫芦也。阳城，见保定府完县。

　　沙河在州南。源发山西繁县东白坡头口，经曲阳入新乐，又东经州境而入保定府祁州界。唐光化三年，汴将张敬忠攻定州，义武帅王郜遣将王处直逆战于沙河，为汴军所败。宋景德初，以河朔辇运劳费，诏北面都钤辖阎承翰，自嘉山东引唐河，三十二里至定州，酾而为渠。至蒲阴东六十二里会沙河，又东经边吴泊，入界河，以通漕舟，兼溉田，限戎马。时以为便。蒲阴，即今祁州。边吴泊，见安州。

　　氵瓜水在州南。氵瓜音孤。来自阜平西山，旧自新乐县流入州界，今涸。晋隆安初，拓跋军鲁口，遣兵袭中山，入其郛。慕容麟追至氵瓜水，为所败。既而麟自中山出据新市，就攻之，麟退阻氵瓜水，复为所败。

　　天井泽州东南四十七里，周六十二里。《水经注》：氵瓜水历天井泽南，水流所播，遂为大泽。俗名天井淀。今涸。

　　○倒马关州西北二百二十里，内三关之一也。《关隘考》：关在曲阳县北百五十里，与唐县定州连界。古名青龙口，有二城。上城，洪武初建，属唐县巡司把截。正统初，增设官兵戍守。十四年，北敌入犯倒马关军寨。景泰二年，益兵防御。三年，议者以上城卑狭，于城南三里复筑下城，南跨横冈，北临巨水，屯驻官军。成化以来，相继增修。嘉靖二十四年，重修关城，周五里有奇，屹为巨镇。《里道记》：自关而东北，凡三口，历六十里，接保定府唐县之周家堡。自关而西南，凡十四口，历百十里，接阜平县之金龙洞口。余详重险倒马关。

　　委粟关在州北。《唐志》：定州有委粟故关，其相近有委粟山，因名。今废。或云关盖在唐县境内。《中山记》云望都县有委粟关，即此。○清风店，在州北五十里。正统十四年，敌薄都城，寻遁去，石亨蹑败之于清风店。或以为即此处也。今有巡司戍守。

　　承营在州境。《续通典》：定州东南有承营坞。晋太元九年，后燕慕容楷追丁零翟真，自邯郸至于下邑。真兵败北，趣中山，屯于承营楷。复追之，为真所败。十年，慕容农攻拔承营外郭，既而真徙屯行唐，为其下所杀。

　　狼牙口在倒马关西南六十里。三关外墙至此，与内墙合为一。西北至山西灵丘县百二十里。宋嘉定十一年，金保定将张柔会兵趣中山，蒙古兵出自紫荆关。柔遇之，遂战于狼牙口、马踬，为蒙古所擒。亦曰狼牙岭。○鸡鸣台，在州东南三十里。《图经》：光武自蓟而南，舍宿于此，鸡鸣驰去，因名。又《中山记》郡南七十里有廉台，相传廉颇所筑。今见无极县。又有永定马驿，在州治北。

　　新乐县州西南五十里。又西南至府城七十里，东北至保定府唐县一百有八里。汉新市县地。隋开皇十六年，置新乐县，属定州。唐、宋因之。今城周三里有奇，编户十一里。

　　○新乐城在县治西。宋白曰：汉成帝时，中山王母冯昭仪随王就国，建宫于西乡之乐里，因呼为西乐城。俗讹为新乐、隋因以置县。后唐天成三年，王晏球攻定州，遣别将张延朗保新乐，定州兵袭破之。宋嘉定十二年，蒙古将张柔围中山，金将武仙遣其将葛铁枪与柔战于新乐，为柔所败。《寰宇记》县西十五里有伏羲故城，中有羲台。台后有洗儿池，相传炎帝生于此。

　　○童山县西北二十里。一名见龙山。高数十仞，绵亘数里，下有小溪潆带，流入沙河。

　　○沙河在县城西南。自曲阳县流入境，又东入定州界。唐天宝末，郭子仪等攻贼将史思明于博陵郡，不克，引还常山。思明引兵踵其后，子仪选骁骑更挑战，至行唐，贼疲欲退，子仪乘之，败贼于沙河。胡氏曰：沙河经新乐、行唐二县间，即子仪败贼处。又光化三年，定州将王处直拒汴将张存敬于沙河，为所败。五代梁龙德初，契丹围定州。晋王存勖自镇州驰救，至新城南，候骑白契丹前锋至新乐，涉沙河而南。晋王遇之于新城北，契丹还走，晋王分军为二逐之，行数里，败其众。时沙河桥狭冰薄，契丹陷溺死者无算。契丹主闻之，从定州退保望都。范成大《北使录》：自真定府七十里过沙河，至新乐。又四十五里至定州，又五十里即望都县。

　　氵瓜水县西南十里。旧自行唐县流入境，又东入定州界。晋隆安初，慕容麟屯新市，为拓跋所攻，退阻氵瓜水。复破麟于义台。○浴河，《志》云：在县西十五里，自中同村东流，经县南五里。又东入于沙河，溉田数千顷。

　　木刀沟县东南二十里。唐元和四年，河东易定兵讨恒冀叛帅王承宗，破其兵于木刀沟。《寰宇记》：水出平山县之房山。一名石臼水，亦谓之鹿水。出行唐县东，入新乐县界，为木刀沟，亦名袈裟水。南流入滹沱河。《郡志》：沟在县南三十里，东注于沙河。○永济渠，在县东。旧《志》：唐咸亨中，魏州刺史李灵龟开此，以通新市，百姓利之。今涸。

　　○义台县西南三十五里。《括地志》云：本名野台。赵武灵王十七年，出九门为野台，以望齐中山之境。即此。后更为义台。拓跋与慕容麟战于义台，麟大败。魏收《志》：新市县有义台城。李延寿曰：义台，坞名也。

　　回湟镇在县西南。唐为镇、定分界处。元和四年，河东将王荣讨恒冀叛帅王承宗，拔其回湟镇。即此。又西乐驿，在今县治西南。

　　曲阳县州西六十里。西南至行唐县三十二里，东至保定府唐县六十里。战国时赵邑。汉置上曲阳县，属恒山郡。后汉属中山国。晋属常山郡。后魏属中山郡。北齐改为曲阳县。隋开皇六年，改曰石邑。七年，改为恒阳，属定州。唐因之。元和十五年，复曰曲阳。宋仍属定州。元初，置恒州于此，寻复故，又改隶保定路。明初，复改今属。城周四里有奇，编户二十五里。
</div>
    <div class="pagination">
<a href="读史方舆纪要_page63.html">上一页</a><span>...</span><a href="读史方舆纪要_page59.html">59</a><a href="读史方舆纪要_page60.html">60</a><a href="读史方舆纪要_page61.html">61</a><a href="读史方舆纪要_page62.html">62</a><a href="读史方舆纪要_page63.html">63</a><span class="current-page">64</span><a href="读史方舆纪要_page65.html">65</a><a href="读史方舆纪要_page66.html">66</a><a href="读史方舆纪要_page67.html">67</a><a href="读史方舆纪要_page68.html">68</a><a href="读史方舆纪要_page69.html">69</a><span>...</span><a href="读史方舆纪要_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
