<!DOCTYPE html>
<html>
<head>
    <meta charset="UTF-8">
    <title>行水金鉴 - 第 46 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>行水金鉴 - 第 46 页/共 93 页</h1>
    <div class="content">　　又东迳巫县故城南【水经】
　　县故楚之巫郡也秦省郡立县以南郡吴孙休分建平郡治巫城城縁山为墉南临大江故谓之夔国【郦注　巫县故城在今夔州府巫山县东北寰宇记云晋移今治在夔州东南七十二里】
　　又东巫溪水注之【水经】
　　溪水导源梁州晋兴郡之宣汉县东又南迳建平郡泰昌县又迳北井县西有盐井井在县北故县名北井建平一郡之所资也盐水下通巫溪溪水是兼盐水之称矣盐水又南屈迳巫县东有圣泉下注谿水谿水又南入于大江【郦注】
　　又东迳巫峡【水经】
　　杜宇所凿以通江水也郭仲产云按地理志巫山在县西南而今县东有巫山将郡县居治无恒故也【郦注四川总志巫峡在巫治东三十里即巫山也与西陵峡归峡并称三峡连山七百里畧无断处有十二】
　　【峯曰望霞翠屏朝云松峦集仙聚鹤浄坛上升起云飞凤登龙圣泉沿峡首尾一百六十里】
　　歴峡东迳新崩滩【水经】
　　此山汉永元十三年崩晋太元二年又崩当崩之日水逆流百余里涌起数十丈今滩上有石或圆如箪或方如屋若此者甚众皆崩崖所陨致怒湍流故谓之新崩滩其頺岩所余比之诸岭尚为竦桀其下十余里有大巫山非唯三峡所无乃当抗峯岷峨偕岭衡疑其翼附羣山并槩青云更就霄汉首尾一百六十里谓之巫峡自三峡七百里中两岸连山畧无阙处重岩疉障隠天蔽日自非停午夜分不见曦月至于夏水襄陵沿泝阻絶王命急宣有时朝发白帝暮到江陵其间千二百里虽乗奔御风不以疾也春冬之时则素湍緑潭回清倒影絶巘多生柽柏悬泉瀑布飞潄其间清荥峻茂良多趣味每至晴初霜旦林寒涧肃常有髙猿长啸屡引凄异空谷传响哀转久絶故渔者歌曰巴东三峡巫峡长猨鸣三声泪沾裳【郦注】
　　又东迳石门滩【水经】
　　滩北岸有山山上合下开洞达东西缘江步路所由昭烈为陆逊所破是迳此门遂愤而薨矣【郦注今湖广荆州府巴东县东北有石门山】
　　又东过秭归县南【水经】
　　县故归乡地理志曰归子国也袁崧曰屈原有贤姊闻原放逐亦来归喻令自寛全乡人冀其见从因名曰秭归即离骚所谓女嬃婵媛以詈余也县东北数十里有屈原旧田宅虽畦堰縻漫犹保屈田之称也县北一百六十里有屈原故宅【郦注　今荆州府归州治即秭归故城】
　　又东迳城北【水经】
　　其城凭岭作固夹溪临谷据山枕江北对丹阳城南枕大江崄峭壁立信天固也楚子熊绎始封丹阳之所都【郦注　今归州东有丹阳城】
　　又东南迳夔城南【水经】
　　跨据川阜西北皆枕深谷东带乡谿南侧大江熊摰始治巫城后疾移此盖夔徙也春秋左传僖公二十六年楚令尹子玉城夔者也服防曰在巫之阳秭归归乡矣【郦注　今归州东南有夔城】
　　又东迳归乡县故城北【水经】
　　袁崧曰父老传言原既流放忽然暂归乡人喜恱因名归乡【郦注　今归州东南大江南岸有故城】
　　又东迳信陵县南【水经】
　　临大江东傍深溪溪源北梁州上庸县界南流迳县下而注大江【郦注　今归州东有信陵废县】
　　又东过夷陵县南【水经】
　　江水自建平至空泠峡即宜都建平二郡界也【郦注夷陵汉南郡都尉治空泠峡在归州东南三十里】
　　歴峡东迳宜昌县之埵灶下【水经】
　　江之左岸絶岸壁立数百丈飞鸟所不能栖有一火炉埵在崖间父老传言昔洪水时人薄舟崖侧以余烬埵之岩侧至今犹存【郦注　洽闻记云空冷峡絶壁有一火烬长数尺名曰插灶相传尧时洪水行者泊舟崖侧炊防以余烬插之郑常盖亦据此注耳　记称郑常据此注郑不知是何人也】
　　又东流头滩【水经】
　　其水并峻激奔暴鱼龞所不能游行者常苦之其歌曰滩头白勃坚相持倐忽沦没别无期袁崧曰自蜀至此五千余里下水五日上水百日也【郦注　流头滩在今夷陵州界】
　　又东迳宜昌县北【水经】
　　分夷道狼山所立也县治江之南岸北枕大江与夷陵对界【郦注　今夷陵州西有宜昌故城】
　　又东迳狼尾滩而歴人滩【水经】
　　袁崧曰二滩相去二里人滩水至峻峭南岸有青石夏没冬出其石嵚崟数十步中悉作人面形或大或小其分明者须发皆具因名人滩也【郦注】
　　又东迳黄牛山【水经】
　　下有滩名曰黄牛滩南岸重岭叠起最外髙崖间有石如人负刀牵牛人黑牛黄成就分明此岩既高加江湍纡回虽途迳信宿犹望见此物故行者謡曰朝黄牛暮宿黄牛言水路行深回望如一矣【郦注黄牛山在陵州西】
　　又东迳西陵峡【水经】
　　宜都记曰自黄牛滩东入西陵界至峡口一百许里山水纡曲而两岸髙山重障非日中夜半不见日月絶壁或千许丈其石彩色形容多所像林朩髙茂略尽冬春猿鸣至清山谷传响泠泠不絶所谓三峡此其一也崧言峡中叠崿秀峯竒构异形固难以词叙林朩萧森离离蔚蔚乃在霞气之表仰瞩俯映弥习弥佳流连信宿不觉忘返目所履歴未尝有也既自欣得此竒观山水有灵亦当惊知已于千古矣【郦注西陵峡在夷陵州西北二十里】
　　歴禹断江【水经】
　　南峡北有北谷村两山间有水清深潭而不流耆旧传言昔是大江及禹治水此江小不足防水禹更开今峡口水势并冲此江遂絶于今谓之断江也【郦注夷陵州西南有断江山】
　　出峡东南流迳故城洲【水经】
　　洲附北岸上有步阐故城方圆称洲周回畧满吴西陵督步隲所筑也【郦注　今为夷陵州治】
　　又东迳故城北【水经】
　　所谓陆抗城也城即山为墉四面大险江南岸有山孤秀从江中仰望壁立峻絶袁崧为郡尝登之瞩望焉【郦注　故城在夷陵州东南大江南岸】
　　又东迳白鹿岩又东歴荆门虎牙之间【水经】
　　荆门在南上合下开闇彻山南有门像虎牙在北石壁色红间有白文牙形并以物象受名此二山楚之西塞也水势急峻故郭景纯江赋曰虎牙桀以屹崒荆门鬬竦而盘薄图渊九回以悬腾溢流雷呴而电激者也【郦注　夷陵新志云虎牙山在州东南五十里矶石大小蹲踞隐见正如虎牙防列舟人望而避之乃由荆门而上是虎牙更险于荆门也】
　　又东南过夷道县北夷水从佷山县南东北注之【水经】汉武帝伐西南夷路由此出故曰夷道【郦注　夷道县故城在今宜都县西佷山故城在今长杨县西夷水篇云夷水出巴郡鱼复县东南过佷山县南又东过夷道县北东入于江夷水首出鱼复江尾入宜都江行五百余里是亦荆州之沱也古时自巴入楚避三峡之险皆由此路】
　　禹岷山导江东别为沱之所经以今舆地言之江水出四川松潘卫徼外岷山流迳卫北【衞本禹贡梁州之域后为氐羌地汉置湔氐道属蜀郡唐为嘉诚县松州治明置松潘卫属四川都司在成都城西北七百六十里】又东南迳叠溪营西【营在茂州西北一百二十里夲汉属郡蚕陵县唐为翼州元和志大江经翼州城西又迳翼水县西二百步今废翼州在营西翼水废县在营南】又东南迳茂州西【茂州在成都俯西北四百十五里本汉汶江县后周改汶山县唐为茂州治元和志汶江北自翼州流迳汶山县西二里】又西南迳威州西玉轮江注之【威州在府西北四百五十里本汉广柔县唐为薛城县维州治其故城在今州北髙碉山上亦曰姜维城州西北有滴博岭玉轮江即汶水】又西南迳保县西【保县在茂州西南四十里本汉緜虒县后周为汶川县江源记岷江南入溢村迳石纽至汶川转银岭合草坡河至蚕崖入灌口括地志石纽山在汶川县西七十三里】又东南迳灌县西沱水出焉【灌县在成都府西少北一百五十二里唐为导江县元和志大江西自茂州界流入迳青城县北二里寰宇记大皁江自灌口流迳青城县北入温江县界青城废县在今灌县西南玉垒山在县西北离堆在县西南或曰即灌口山宋河渠志皁江支流迤北曰都江口置大堰疏北流为三东曰外应口溉导江新繁新都达于金堂东北曰三石洞口溉导江崇宁九陇蒙阳达于汉之洛东南曰马骑口溉导江崇宁郫温江成都华阳灌县旧志大江经县西三十三里分为二派其一东南经崇庆州至新津者今谓之南江其一东循灌城者今谓之北江北江又分为三派其一东南迳温江过府城南入新津合大江者为流江其一自县寳瓶口直东入五斗口东北经郫新繁过府城北折而南合流江者谓之郫江其一自宝瓶口东北穿三泊洞又东北经新繁新都至汉州入雒者为湔水参考诸说大皁江即水实岷江之正流有元和寰宇九域等书可证郫江即禹贡梁州之沱流江乃李氷所穿与郫江为二江者郫江号北江唯东合湔洛又东南至江阳入江者为禹贡之江沱余皆后人所穿凿或以郫江创自李氷且指流江为岷江之正道大误】江水又东南迳温江县西崇庆州东【温江在府西少南五十里本汉郫江原二县地元和志大江俗谓之温江南流经县西一里寰宇记江一名皁里水自青城县南流经温江县入江源县界成都新志云大皁江本岷江正流自离堆凿后乃以流江为正流而以此为南江崇庆州在府西南九十里本汉江原县】又东南迳新津县东北【流江注之新津在崇庆州东南七十里本汉武阳县地】又东南迳眉州东【眉州本汉武阳县元和志大江亦名导江在彭山县东七里又经通义青神二县东皆去县三里今州北有武阳故城隋改武阳曰通义唐为眉州治彭山故城在州北青神故城在州南　本朝康熈六年并入】又南迳嘉定州东【嘉定本汉南安县地后周分置平羌县隋改曰青衣又改曰龙防为嘉州治寰宇记导江水在平羌县西二十步又云大江自平羌流入龙游县界平羌即今峨眉县在州西六十里】又东南迳犍为县北【犍为在州东南一百二十里亦汉南安县地寰宇记导江水在玊津县西五里又在犍为县东二十步玉津唐属嘉州其废址在今县北】又东南迳宜賔县东北合马湖江【宜賔为叙州府治本汉僰道县犍为郡治元和志汶江流迳僰道县东北去县十步马湖戌在县西二十一里按马湖江在县南门外即若水下流亦曰泸水自马湖戌东北流入至城西南一里为蛮津口又东合于大江】又东南迳南溪县南【南溪在府东南一百二十里本汉僰道县地】又东迳江安县北【江安在泸州西南本汉江阳县地】又东迳纳溪县北【纳溪在州西南四十里亦汉江阳县地】又东北迳泸州东南沱水合湔雒诸水从西北来注之【泸州夲汉江阳县今州治即其故城隋改县曰泸川唐为泸州治华阳国志江阳江中有大阙小阙季春黄龙堆没阙即平元和志汶江水经泸川县南三十步寰宇记谓之泸江按雒江在州北亦曰湔水亦曰緜水互受通称汉志云湔水出玉垒山东南至江阳入江水经注云雒水与緜水合又与湔水合亦谓之郫江郫江即沱水也】沱水自灌县西南首受大江东迳郫县北【郫县在成都府西四十五里汉志蜀郡郫县禹贡江沱在西东入大江元和志郫江一名成都江经郫县北三十一里】又东迳新繁县南【新繁在府西北五十六里夲汉繁县括地志县有繁江首受郫江即禹贡江沱也元和志郫江在新繁县南十一里九域志新繁有都江即成都江也】又东迳成都县北【汉旧县蜀郡治今为四川成都府治括地志郫江一名成都江一名市桥江一名永平江亦曰中江亦曰内江西北自新繁界来】又东迳新都县南【新都在府北五十里汉旧县】又东迳金堂县南【金堂在府东北七十里本汉新都牛鞞二县地郫江至县东南合湔水亦曰五城水郦道元云湔水东絶緜雒迳五城界至广都北岸南入于江谓之五城水口此涪水枝津自五城县界西合湔郫又西至成都城东南入流江也】又东南迳简州北【简州在府东一百五十里本汉牛鞞县】又东南迳资阳县西【资阳在州东南六十里本汉资中县地】又南迳资县西【资县在府东三百里本汉资中县】又南迳富顺县东【富顺在叙州府东北一百八十里本汉江阳县地】又东南迳泸州北又东南与江水会【郦道元云緜水至江阳县方山下入江谓之緜水口盖自五城以下湔郫緜洛互受通称緜水口即沱水口】江水又东迳合江县北【合江在泸州东一百二十里本汉符县】又东北迳江津县北【江津在重庆府南一百八十里本汉江州县地】又东北迳巴县东南西汉羌白涪巴渝诸水自北来注之【巴县为重庆府治本汉江州县后周改曰巴县唐为渝州治按自渝上合州者谓之内江庾仲邕所云涪内水是也自渝戎泸上蜀者谓之外江庾仲邕所云蜀外水是也】又东北迳长夀县南【长夀在府东三百三十里本隋巴县地】又东迳涪州北涪陵江水自南来注之【涪州在府东四百五十里本汉枳县隋改置涪陵县唐为涪州治大江在州北方舆胜览谓之蜀江自成都登舟十二程至此合黔江即涪陵江】又东北迳酆都县南【酆都在忠州西二百里本汉枳县地】又东北迳忠州南【忠州在府东一千里本汉临江县】又东北迳万县南【万县在夔州府西四百五十里本汉朐忍县】又东北迳云阳县南【云阳在府西一百七十里本汉朐忍县后周改曰云安寰宇记蜀江在云安县南三十步】又东迳奉节县南夷水故道出焉【奉节夔州府治本汉鱼复县唐改曰奉节瞿塘峡在县东即古广谿峡也寰宇记云滟滪堆周围二十丈在夔州西南二百步蜀江中心瞿塘峡口冬水浅屹然露百余丈夏水涨没数十丈亦曰犹豫言舟子取途不决水脉也范成大吴船录云峡中两岸髙岩峻壁斧凿之痕皴皴然有黒石滩最号险恶按夷水一名清江】又东迳巫山县南【巫山在府东一百三十里本汉巫县巫峡在县东四十里吴船录云自巫县下巫峡滩泷稠险湍流洄洑其危又过夔峡三十五里至神女庙庙前滩尤汹怒】又东迳巴东县北【巴东在湖广归州西九十里本汉巫县地梁为归乡县】又东迳归州南【归州在荆州府西五百二十五里夲汉秭归县】又东迳夷陵州南【夷陵在荆州府西少南二百里本汉夷陵县】又东迳宜都县北与夷水合【宜都在州东南九十里本汉夷道县】夷水本首受奉节县之大江今建始县北【建始在夔州府东南本汉巫县地晋分置建始县属建平郡唐属施州县南至州一百三十里夷水故道自巫山县南流入县界】其故道皆巳陻塞唯从县南受施州卫开蛮界水东迳巴东长阳【长阳在夷陵州西南八十里本汉佷山县属武陵郡隋更名长杨唐改杨为阳其故城即今治县南七十里废巴山县即古捍闗】至宜都县北又东入于江经所谓东别为沱者禹所导一为梁州之沱今郫江是也一为荆州之沱古夷水是也【禹贡锥指】
　　又东至于澧过九江至于东陵【禹贡　澧音礼史记汉书俱作醴】澧水名东陵地名【孔氏传　水经澧水篇澧水出武陵充县西歴山东过其县南又东过零阳县之北又东过作唐县北又东至长沙下嶲县西北东入于江充县即今九谿永宁二卫属湖广岳州府】
　　九江之水禹前先有其处禹今导江过歴九江之处非是别有九江之水【孔氏疏】
　　九江即荆州所谓九江孔殷是也此九江发源山泽分支别派以入于江而江则过之也江水既过九江又至于东陵也【尚书全解】
　　东陵巴陵今岳州巴陵县也地志在庐江西北者非是【书经集注】
　　孔传云江于此州分为九道正义曰传以江是此水大名谓大江分而为九犹大河分为九河也浔阳记有九江之名虽名起近代义或当然陆氏释文曰九江寻阳地记云一曰乌白江二曰蜯江三曰乌江四曰嘉靡江五曰畎江六曰源江七曰廪江八曰提江九曰箘江张须元縁江图云一曰三里江二曰五州江三曰嘉靡江四曰乌土江五曰白蚌江六曰白乌江七曰箘江八曰沙堤江九曰廪江参差随水长短或百里或五十里始于鄂陵终于江口会于桑落州太康地记曰九江刘歆以为湖汉九水入彭蠡泽也【湖汉水东至彭泽入江又鄱阳县有鄱水余汗县有余水艾县有修水南城县有盱水建城县有蜀水宜春县有南水南壄县有彭水又长沙国安成县有卢水皆入湖汉水】渭按秦始皇灭楚以其都夀春置九江郡太史公曰余南登庐山观禹疏九江淮南子曰禹凿江而通九路地里志庐江寻阳县下云禹贡九江在南皆东合为大江王莽改豫章曰九江郡柴桑县曰九江亭应劭曰江自寻阳分为九郭璞江赋曰流九派乎寻阳自西汉以迄东晋皆言大江至寻阳分为九江禹之所疏凿而寻阳记縁江图又备列其名元和志云江州寻阳郡禹贡扬荆二州之境扬州云彭蠡既潴今州南五十二里彭蠡湖是也荆州云九江孔殷今州西北二十五里九江是也彭蠡以东为扬州界九江以西为荆州界此亦遵旧说九江孔郑异义而不言其处所诸家皆谓在浔阳其以洞庭为九江者自宋初胡旦始而晁以道曾彦和皆从之朱子九江辨曰九江若曰派别为九则江流上下洲渚不一今所计以为九者若必首尾短长均布如一则横断一节纵别为九一水之间当有一洲九江之间沙水相间乃为十有七道于地将无所容若曰参差取之不必齐一则又不知断自何许而数其九也况洲渚出没其势不常江陵先有九十九洲后乃复生一洲是岂可以为地理之定名乎此不可通之妄说也若曰旁计横入小江之数则自岷山以东入于海处不知其当为防千百江矣此又不可通之妄说也且经文言九江孔殷正以见其吐吞壮盛浩无津涯之势决非寻常分派小江之可当又继此而后及夫沱潜云梦则又见其决非今日江州甚逺之下流此又可以证前二说者为不可通之妄说也九江即洞庭既有山水二经为根据而又得朱子此辨其不在浔阳亦明矣　曽氏说九江一曰沅【出牂牁且兰县东北注洞庭湖入江】二曰渐【一名澹水出武陵索县东入沅】三曰无【出牂牁且兰县东南入沅按说文无本古舞字故无水或加水作潕又作防】四曰辰【出武陵辰阳县东入沅】五曰叙【一作序出武陵义陵县西北入沅】六曰酉【出武陵充县东南入沅】七曰湘【出零陵始安县东北入沅】八曰资【一作澬出零陵都梁县东北入沅】九曰澧【出武陵充县东北注洞庭湖入江】朱子考定九江去无澧二水而易以潇蒸一曰潇江【亦名营水出营阳冷道县留山北流注湘水】二曰湘江三曰蒸江【汉志作承后汉作烝出邵陵县界至陵承县北东注于湘】四曰澬江五曰沅江六曰渐江七曰叙江八曰辰江九曰酉江按朱子据导江文江先合澧而后过九江故不数澧然澧实会南江以东注洞庭非上流自入江也安得而不数无字误作元朱子以为亡是水故置之古无潇水郦道元云潇者水清深也湘中记曰湘川清照五六丈下见厎石如樗蒲是纳潇湘之名矣然则潇湘犹言清湘非别有潇源隋唐以后始谓潇水出九疑山北合湘水是曰潇湘耳武陵零陵长沙之水皆入沅湘如蒸水者颇多金吉甫云郴水亦入湘旧不列九江未知与渐叙二水大小若何然则朱子所更定亦未有以见其为必然也善乎林少颖之言曰九江之名与其地势久逺不可强通然各自别源而下流入江则可以意晓也斯真通人之见傅同叔云九江不必求其有九如太湖一湖而得名五湖昭余祁一泽而得名九泽皆不可以数求也此说本程泰之恐又不然当时必实有九水防同故以为名但水道通塞离合古今不常自战国时唯知有湘沅资防澧而名之五渚矣况后世乎与其出此入彼不若阙疑之为得耳【禹贡锥指】
　　江水【自夷道县北】又东迳上明城北【水经】
　　江水【自夷道县北合夷水】又东过枝江县南沮水从北来注之晋太元中苻坚防荆州刺史桓冲徙渡江南使刘波筑之移州治城也其地夷敞北据大江江沱枝分东入大江县治洲上故以枝江为称地理志曰江沱出西南东入江是也盛之曰县旧治沮中后移出百里洲西去郡一百六十里县左右有数十洲槃布江中其百里洲最为大也其中桑田甘果映江依洲自县西至上明东及江津有九十九洲【郦注　上明城在今松滋县界今枝江县东有枝江故城百里洲在县东北六十里寰宇记引荆州图曰百里洲其上寛广土沃人丰洲首派别南为外江北为内江嘉靖初为江水冲断今为上百里洲下百里洲沮水篇沮水出汉中房陵县东南流经沮阳县东南又东南迳汶阳郡北又东南迳当阳县北又南迳麦城西又东南过枝江县东南入于江】
　　又东防沮口【水经】
　　楚昭所谓江汉沮漳楚之望也【郦注】
　　又南过江陵县南【水经】
　　县江有洲号曰枚回洲江水自此两分而为南北江也【郦注　枚回洲在江陵县西南六十里】
　　又东迳鷰尾洲【水经】
　　北合灵溪水水无泉源上承散水合成大溪南流注江【郦注】
　　东得马牧口【水经】
　　江水断洲通防【郦注】
　　又东迳江陵县故城南【水经】
　　故楚也今城楚船官地也春秋之渚宫矣秦置南郡汉景帝改为江陵县北对大岸谓之江津口故洲亦取名焉江大自此始也家语曰江水至江津非方舟避风不可渉也故郭景纯云济江津以起涨言其深广也【郦注　江陵故城即今荆州府治江自枚回洲分流至此复合势益大】
　　又东迳郢城南【水经】
　　地理志曰楚别邑故郢矣【郦注　今江陵县东北三里有郢城】
　　又东得豫章口【水经】
　　夏水所通也西北有豫章冈盖因冈而得名矣【郦注】
　　又东至华容县西夏水出焉【水经】
　　江水左迤为中夏水右则中郎浦出焉江浦右迤南派曲而极水曲之地势世谓之江曲者也【郦注　汉志南郡华容县夏水首受江东入沔行五百里华容故城在今监利县界水经夏水出江流于江陵县东南注之江津豫章口东有中夏口是夏水之首江之汜也屈原所谓过夏首而西浮顾龙门而不见也龙门即郢城之东门也】
　　又东南当华容县南涌水出焉又东涌水注之【水经】水自夏水南通于江谓之涌口春秋所谓阎敖游涌而逸于二水之间者也【郦注　涌水在今监利县南】
　　又迳南平郡孱陵县之乐乡城北又东南油水从东南来注之又东右合油口【水经　乐乡城在今松滋县东】
　　又东迳公安县北左防髙口【水经】
　　江浦也对黄州【郦注　今公安县东北五十五里有公安故城】
　　又东得故市口【水经】
　　水与髙水通也【郦注】
　　又右迳杨岐山北【水经】
　　山枕大江山东有城故华容县尉旧治【郦注】
　　又东左合子夏口【水经】
　　江水左迤北出通于夏水故曰子夏口也【郦注】
　　又东左得侯台水【口水经】
　　江浦也【郦注】
　　右得龙穴水口【水经】
　　江浦右迤也北对虎洲又洲北有龙巢地名也昔禹南济江黄龙夹舟舟人五色无主禹笑曰吾受命于天竭力养民生死命也何忧龙哉于是二龙弭鳞掉尾而去故水地取名矣【郦注】
　　自龙巢而东俞口【水经】
　　夏水泛盛则有冬无之江水北岸上有小城故监利县尉治也【郦注】
　　又东得清土坞二口【水经】
　　江浦也【郦注】
　　右迳石首山北又东迳赭要【水经】
　　赭要洲名在大江中【郦注　石首山在今石首县西北孙宗鉴曰自竟陵南至大江并无防陵之阻渡江至石首始有浅山石首者石自此而首也】
　　左得饭筐上口【水经】
　　秋夏水通下口间相距三十余里赭要下即杨子洲在大江中二洲之间常苦蛟害昔荆佽飞济此遇两蛟斩之自后罕有所患矣江之右岸则沟水口口上即钱官也水自牛皮山东北通江北对清水洲洲下接生江洲南即生江口水南通澧浦江水右防饭筐上口江浦所入也【郦注】
　　又右得上檀浦【水经】
　　江溠也【郦注　溠音诈水名说文水在汉南荆州浸】








</div>
    <div class="pagination">
<a href="行水金鉴_page45.html">上一页</a><span>...</span><a href="行水金鉴_page41.html">41</a><a href="行水金鉴_page42.html">42</a><a href="行水金鉴_page43.html">43</a><a href="行水金鉴_page44.html">44</a><a href="行水金鉴_page45.html">45</a><span class="current-page">46</span><a href="行水金鉴_page47.html">47</a><a href="行水金鉴_page48.html">48</a><a href="行水金鉴_page49.html">49</a><a href="行水金鉴_page50.html">50</a><a href="行水金鉴_page51.html">51</a><span>...</span><a href="行水金鉴_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
