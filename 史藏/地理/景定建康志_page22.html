<!DOCTYPE html>
<html>
<head>
    <meta charset="UTF-8">
    <title>景定建康志 - 第 22 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景定建康志 - 第 22 页/共 60 页</h1>
    <div class="content">　　事迹楚王来游顿兵于此因名旧记云崇禧观东二涧是也并华阳洞天三水合流直至崇禧观门前
　　落马涧一名南涧在江宁县南五里东北流入城濠事迹宋孝武讨元凶元凶军败人马倾满涧中时人呼为落马涧陈亡涸竭
　　蘼芜涧在上元县城东三十里青龙山前路出檀桥事迹金陵故事齐处士刘瓛居此瓛为儒林之宗年至四十未婚其友为娶王氏乃诣涧折蘼芜而去因名蘼芜涧
　　玉涧今蒋帝庙侧缘山涧是【徐诗云钟山祠畔宿烟晴玉涧桥边碧树春李湜诗云迸石如散琛穿云似流玉】
　　东涧在钟山宝公塔之西宋熙寺基之东
　　事迹石迈古迹编云梁处士刘许彦度隐居之所许尤精释典尝聼讲钟山诸寺因卜筑宋熙寺东涧有终焉之志
　　鹤台涧在茅山大茅峰之东北尝有鹤羣徃来于此涧后有道士张元之筑台以居焉
　　宜东涧在大茅山西二里昔有仙人展上公于此种碧柰货丹砂故名今杨尚书山居是也
　　上湖防在溧阳县西六十里源在广德军东北流入县界合于白云溪
　　冷水涧在句容县玉晨观北
　　流杯涧在句容县雷平山西大路下












　　景定建康志巻十八
　　钦定四库全书
　　景定建康志巻十九　　　宋　周应合　撰
　　山川志三
　　河港
　　古漕河一名靖安河自靖安镇下缺口取道入仪真新河八十余里
　　事迹呉聿靖安河记畧曰江出岷山道峡与荆湘沅澧至洞庭积为巨浸合沔水经浔阳东邀彭泽别为九道防为中江东北至南徐州为北江入于海惟中江自湖口合流而下奔放荡潏吐吞日月山或矶之则其势悍怒触舞大艑兀若转梗至其广处旷数百里断岸相望仅指一髪而舳舻上下中流遇风则四顾茫然无所隐避自金陵抵白沙其尤者为乐官山李家漾至急流浊港口凡十有八处称号老风波而玩险阻者至是鲜不袖手东南漕计嵗失于此者什一二宣和六年发运使卢公访其利病得古漕河于靖安镇之下缺口谓其取径道于青沙之夹趋北岸穿坍月港繇港尾越北小江入仪真新河以抵新城下徃来之人高秋安流八十余里以易大江百有五十里之险实为万世之利役之始兴杨子六合上元分治其所临之地
　　新河在白鹭洲西南流通大江二十余里
　　事迹韩忠武王世忠碑云建炎四年金人入境车驾幸四明王闻之亟以舟师赴难乌珠闻王在京口遽勒三十万骑北逐王遂提兵截大江以邀之相持黄天荡四十八日乌珠势危自知力惫粮竭或生他变而王舟师中流鼓枻飘忽若神凡治津渡又皆八靣控扼生路垂絶一夕濳凿小河自建康城外属之江以通漕渠幸风波少休窃载而逃　内翰汪公藻建炎间奏议云敌于钟山雨花台各劄大寨抱城开两河以防之
　　芦门河在上元县长宁乡去县六十里一名蕃人河事迹石迈古迹编云芦门河在芦门漾之侧建炎间始开以通真州亦名蕃人河合黄天荡南王諌议芦场内是其处按此河以蕃名而不述其所以名意汪内翰所谓敌开两河则此河与新河皆敌所开者否则无因以蕃名也
　　珍珠河在宋行宫后
　　事迹乃昔陈后主泛舟游乐之河忽遇雨浮沤生宫人指浮沤曰满河珍珠因而名焉此河通防龙河至太平桥西分两派一派出栅寨门一派出秦淮至嘉定闲李尚书珏开后以泄霖涨见水底有大桬板乃止
　　小新河在东门外土桥之东
　　事迹嘉定八年西山真公为江东运副适遇旱蝗细民阻饥欲因役以饱之为养种园前一帯河道浅狭乃拨钱米发下蒋山寺令主首继心差本寺僧行部役募五县人夫自土桥东开河欲至蒋山开至半山寺后桥亭石不可掘乃止
　　新林港又曰新林浦在城西南二十里濶三丈深一丈长一十二里
　　事迹国朝开宝八年王师收复江南曹彬等破南唐兵于新林港即此地　李白新林浦阻风寄友人诗有云明发新林浦空吟谢朓诗送友人游梅湖云暂行新林浦定醉金陵月又韩栩送客游江东诗云君到新林江口泊吟诗应赏谢元晖盖元晖有新林向板桥诗也
　　下蜀港在城东北一百里句容县北六十里
　　事迹唐世置盐铁转运使在扬州本朝都大发运使真州皆于江南岸置仓转般今下蜀镇北有仓城基并盐仓遗址尚存后有河入大江里俗呼曰官港即古漕河也　绍兴七年二月已已车驾未入建康尝次下蜀即此地也　韩子苍尝居下蜀【集中有与曾宏甫同行下蜀诗下蜀追随日欢言一散愁篮舆随阪路小檝渡潮沟】
　　竹篠港西至靖安东至石步南连直渎北临大江属上元县金陵长宁两乡由靖安港口至城二十里由石步港口至城四十里在唐世已曰竹篠港迩时于靖安港口得伪呉所铸锭石云呉顺义元年都城铸
　　石步港在上元县长宁乡去县四十里
　　事迹石迈古迹编云摄山西花林市之东有曰石步港西连竹篠河北出大江　徐铉临石步港赋诗有云吹浪游鳞小黏苔碎石圆
　　沟渎
　　潮沟呉大帝所开以引江潮接青溪抵秦淮西通运渎北连后湖其旧迹在天宝寺后【天宝寺故基在今城东北角外更西一里长夀寺前】
　　事迹实录云潮沟东发青溪西行经古承明广莫大夏等三门外西极都城墙对今归善寺西南角南出归善寺故基在今城北鸡笼山东经阊阖西明二门接运渎在西州之东今笪桥西南流入秦淮乾道南北桥河是也其北又开一渎经栖元寺门【栖元寺在覆舟山西南鸡笼山东北】至后湖以引湖水至今俗亦呼为运渎其实古城西南行者是运渎自归善寺门前东出至青溪者名曰潮沟其沟东头已堙塞才有处所西头则见通运渎　京都记京师鼎族在潮沟北　石迈古迹编曰按建康实録所载皆唐事距今数百年其沟日以堙塞未详所在今城东门外西抵城濠东出曲折当报宁寺之前亦名潮沟此今世所开非古潮沟也案徐铉有和钟大监泛舟诗云潮沟横去北山阿
　　张忠定公亦有诗云潮沟一曲巳生蒲则是南唐及宋初潮沟古迹犹在也　东南利便书曰古城向北秦淮既逺其漕运必资舟楫而濠堑必须水灌注故孙权时引秦淮名运渎以入仓城开潮沟以引江水又开渎以引后湖又凿东渠名青溪皆入城中由城北堑而入后湖此其大畧也自杨夹淮立城其城之东堑皆通淮水其西南边江以为险然春夏积雨淮水泛溢城中皆被其害及盛冬水涸河流徃徃干浅【朱存诗云流水东西傍帝台六朝重为两朝开曽看鹢首知高下莫问渔舟识去来　野亭马之纯诗云潮沟沟外尽深泥泥上潮生沟却低直向北行连运渎折従东去入青溪空中不断樯乌过岸上相望瓦翼齐好是画桥深曲处荷花盈荡栁垂堤】
　　御沟在古御道两旁歳久堙塞
　　事迹南史桂阳王休范举兵杜黑骡乘胜渡淮黄门侍郎王蕴伤重踣于御沟之侧　实録朱雀门北对宣阳门相去六里名为御道夹开御沟嵗久湮塞今宫城以南御街两边俱有沟在居民屋下者乃南唐所开非六朝之旧迹【呉融诗云一水终南下何年作沟穿城初北注过苑却东流绕岸清波溢连宫瑞气浮去应涵鳯沼来必渗龙湫激石珠争碎萦堤练不收照花长乐曙泛叶建章秋影炫金茎表光摇绮陌头旁沾画眉府斜入教箫楼有雨难澄镜无萍易掷钩鼓宜尧女瑟荡必蔡姬舟臯看通鸣鹤津应接斗牛回风还防防和月更悠悠浅忆觞堪泛深思杖可投祗懐泾合虑不带陇分愁自有朝宗乐曽无遗穴忧不劳夸大汉清渭贯神州王半山诗云渺渺金河涨欲平数支分渌报清明常萦辇路漂花去更饮流杯送酒行静见金舆穿树影清含玉漏过墙声衰顔一照自多感回首江南春水生】
　　霹雳沟在城东五里王半山有诗云霹雳沟西路柴荆四五家
　　百丈沟一名百步沟在溧阳县南三里源出燕山相传云此处田多高卬开沟以灌溉东流合于白云迳下入太湖
　　铁冶沟在钟山乡马鞍山之下有地三畆余皆铁近水垠通小港耆老皆呼为铁冶沟
　　事迹梁时作三垻堙淮水以灌夀州一于夀州一于荆山一于盱眙久不能成聚江南之铁融液载徃堆筑之上种榆栁一夕崩坏声闻数里弃所聚之余铁于此至淳祐七年赵都督葵于其旁置炉鞴十数以铸铁炮匠人烹凿其地坚不可入乃已
　　直渎在城北上元县钟山乡去城三十五里濶五丈深二丈西至埂东北接竹篠港流入大江旁有直渎山直渎洞呉后主所开渎道直故名曰直渎【旧志】事迹舆地志云白下城西南有蟹浦蟹浦西北有直渎　伏滔北征记呉将甘宁墓在此或言墓有王气孙晧恶之乃凿其后为直渎　晋苏峻举兵温峤帅师救京师遣王愆期等为前锋次直渎即此地　杨修诗注云渎在幕府山东北长十四里濶五丈深二丈初开之时书穿夜复自塞经年不就伤足役夫卧其侧其夜见鬼物来顷因嗟曰何不以布囊盛土弃之江中使吾徒免殚力于此伤者异之晓白有司如其言渎乃成【朱存诗云昼役人功夜鬼功阳开隂阖几时终不闻掷土江中语争得盈流一水通　野亭马之纯诗云直渎如何计得工长江虽逺欲相通比尝开凿不胜苦已复淤填还似空闻鬼夜中皆有语弃泥江里解成功有司号令才依此滚滚波流渐向东】
　　运渎在上元县西北一里半呉大帝赤乌三年使左台侍御史郄俭监凿城西南自秦淮北抵仓城通运于苑仓今所凿在城西门近南其水东行过小新桥而南经斗门桥流入秦淮又东北过西虹桥循宋行宫城西迤向北乃其故道其自闪驾桥经天津桥而东者合于青溪【旧志】
　　事迹案建康宫城即呉苑城城内之仓曰苑仓故开此渎通运仓所时人亦呼为仓城晋咸和中修苑城为宫惟仓不毁是名太仓在西华门内道北【朱存诗舳舻衘尾日无虚更凿都城引漕渠何事馁来贪雀谷不知留得几年储】
　　破冈渎在句容县东南二十五里
　　事迹实録云呉赤乌八年使校尉陈勲作屯田发屯兵三万凿句容中道至云阳西城以通呉防船舰号破冈渎上下十四埭上七埭入延陵界下七埭入江宁界晋宋齐因之梁改为破墩渎遂废而开上容渎陈高祖即位又堙上容渎而修破冈至隋平陈乃废后宋少帝于华林园开渎聚土以象破冈埭与左右引船唱呼以为欢乐
　　义沟渎在城东二十里源出东青村下入秦淮长七里溉田一百余顷
　　径渎在溧阳县北三十里水自金坛县界来入长塘湖镇江志谓晋宋旧有此渎隋大业初县令达奚明又加疏决
　　池塘
　　放生池案旧图经唐乾元中诏于江宁秦淮太平桥临江带郭上下五里置放生池八十一所有碑升州刺史顔真卿文旧以府治东东接青溪北通运渎者为之【旧志】今秦园之侧府学之东即古放生池也淳熙间史待制正志移放生池于青溪建阁其上遇祝圣立班阁下府学遂因旧放生池为頖水其流亦通青溪王尚书埜以其池乃祝圣之地立板榜于舞雩亭门禁渔捕池近行路水深而堤不固时有溺死者马公光祖闻而悯之池名放生岂容有溺死者乃命能仁寺僧筑堤甃街立大木为栏槛自是无溺者矣又修辟青溪阁前为飞梁缭以朱栏深逈汪洋尘迹莫能到也天基节放生其间真足以浚皇仁而遂物性详见青溪阁下
　　天泉池宋元嘉二十三年凿一名天渊池【旧志】
　　事迹龚頴运厯图云晋孝武太元十年大旱井渎皆竭太官供饍皆资天泉池自晋已有此池矣　沈约宋书云明帝泰始二年天泉池白鱼跃入御舟　梁书陆荣公传云天泉池中新制舟形狭而短惟引太常刘之遴国子祭酒到溉右衞朱异中书黄门郎陆倕同载　江总华林园天渊池铭云晓川漾璧似日驭之在河宿夜景流金疑月轮之驰水府今宫城后法宝寺西南菜园中荒池尚余一畆即此池也
　　善泉池一名九曲池在台城东东宫城内周回四百余步
　　事迹金陵故事梁昭明太子所凿中有亭榭洲岛曲尽幽深之趣太子泛舟池中尝曰何必丝与竹山水可忘情【野亭诗十顷青瑶浸碧流更添景趣极深幽旁为九洲十八岛上有五城十二楼苕霅荷花风度晓潇湘芦竹雨生秋昭明心想知何似好聼骑鲸汗漫游　杨虞部诗影浸龙楼彻鳯城昭明有意在澄清穿时深欲状溟渤乐府当歌重润声　鲍谨由夷白堂小集云甲午春与李之仪端叔叶棫薪之高秀实茂华同过景阳台九曲池辱井三品石慨然成诗有云平池九曲在春水萦弯碕】
　　饮马池宋大明中立于武湖北上林苑中
　　洗鉢池在蒋山宝公塔西二里法云寺基方池是也覆杯池今城北三里西池是也
　　事迹晋元帝中兴颇以酒废政丞相王导奏谏帝因覆杯于池中以为诫【马野亭诗当初一马过江来幕府山头刈草莱无数流离未安集几多政事合图回只应早起观庭燎安得时常近酒杯江左中兴仗谁力一池春水泛新醅　杨虞部诗金杯覆处旧池枯此后还曽一醉无东晋中兴股肱力元皇亦学管夷吾】
　　西池案宫苑记在太初宫西门外呉之西苑今惠日寺后池也【旧志】互见太子湖
　　事迹呉宣明太子孙登所创谓之西苑　世説晋明帝为太子时欲作池台元帝不许太子养武士一夕中作比晓便成即今谓之太子西池　丹阳记曰西池孙登所创呉史所谓西池明帝重修之耳　记室新书云西苑内有太子池孙权子和所筑　实録注云其宫城西南角本有池名清游池通城中乐贤堂并肃宗为太子时所作　晋中兴书云温峤拜中庻子在东宫甚见宠嘉僚属莫与为京数规谏讽议甚有补助太子时起西池楼观颇多劳费峤口疏谏太子纳焉　建康实录云晋太元十年苻坚为姚苌慕容冲所攻遣使求援诏谢安率众救之帝自行西池宴羣臣饯安赋诗者五十八人其地当在今宫城之西北　晋书云刘毅征卢循败归帝大宴于西池有诏赋诗毅诗云六国多雄士正始出风流毅自以武功不竞故示文雅有余也【刘叔源诗悟彼蟋蟀唱信此劳者歌有来岂不疾良游常蹉跎逍遥越城肆愿言屡经过回阡被陵阙高台眺飞霞惠风荡繁囿白云屯层阿景昃鸣禽集水木湛清华褰裳顺兰沚徙倚引芳柯美人愆嵗月迟暮独如何无为牵所思南荣诫其多】
　　蒙汜池在台城内【旧志】
　　事迹梁陈龙舟嬉游之所杨虞部尝赋诗【春条拂岸栁如金一鉴澄空照底深傍见龙舟赭袍影分明红日在池心】
　　栅塘在秦淮上通古运渎不详其始【旧志】
　　事迹实录注呉时夹淮立栅号栅塘　王隐晋书云王敦反以兄子应为嗣沈充自呉率众万余人至与王含合充司马顾飏説充曰今日举大事而天子已扼其喉情离众沮持疑犹豫必致祸败今若决破栅塘因湖水灌京邑肆舟舰之势极水军之用此所谓不战而屈人兵上防也充不用其言　王敦教诛郭璞璞谓伍伯曰吾年十三时于栅塘脱袍与汝吾命应在汝手中伍伯感昔念惠衘涕行法　梁天监九年新作缘淮塘北岸起石头迄东冶南岸起后渚篱门达于三桥作两重栅皆施行马至南唐时置栅如旧【马野亭诗六朝何处立都城十里秦淮城外行上设浮航如道路外施行马似屯营关防直可防津渡缓急徒能御寇兵非是后来谋改筑如何今日作陪京】其后置闸泄城内水入于江俗呼为栅寨门乾道五年史公正志重修后废景定元年马公光祖重建详见城阙志
　　横塘案实录注在淮水南近陶家渚縁江筑长堤谓之横塘淮在北接栅塘【旧志】
　　事迹宫苑记呉大帝时自江口防淮筑堤谓之横塘北接栅塘在今秦淮迳口呉时夹淮立栅自石头南上十里至查浦查浦上十里至新亭新亭南上十里至孙林孙林南上十里至板桥板桥上三十里至烈洲　呉都赋曰横塘查下邑屋隆夸楼台之盛天下莫比【杨虞部诗早潮才过晚潮来一一轩照水开鉴靣无尘风不动分明倒影见楼台　马野亭诗如今何处是横塘在府城南淮两旁魏蜀两都皆不似蓬莱三岛足相方乌衣巷口排金屋朱雀桥边立粉墙有底繁华难説似何妨把作画图张】
　　倪塘在城东南二十五里
　　事迹晋书王敦自湖隂使王含钱鳯等以兵五万逼京师帝亲率大军次南塘夜募勇士陈嵩等领甲卒千人渡水掩其未备大破含军于越城含军既败乃率余党自倪塘西置五城如却月势即此处也　南史刘毅初当之荆州表求东道还建邺辞墓去都数十里不过拜阙宋武帝出倪塘防毅胡藩请杀之帝曰吾与毅俱有尅复功其过未彰不可自相图其后北讨谓藩曰若従卿倪塘之谋无今举也　梁书陈霸先既破侯景时齐兵自秣陵东跨淮立桥引兵渡自方山进及倪塘互见五城
　　临贺塘在城东三十里屈曲一十里灌田二十顷梁临贺王萧正德理田于此因以为名
　　铜塘在城东四十里屈曲一十五里溉田二十顷长塘在城东南六十里屈曲五十里溉田一百顷王塘在城东四十里屈曲一十五里溉田三十顷开善塘在城东三十里屈曲一十五里溉田二十顷蠡湖塘在城北二十里屈曲一十三里溉田一十顷刘塘在城北三十里屈曲二十里溉田一十顷
　　水门塘在城东三十五里屈曲二十里溉田一十七顷郭于塘在长隐山东其塘五畆深五尺一寸灌田六十余畆其近村亦以郭于名水常满乡人涸之必有震电属茅山乡十三都石头堽
　　上钤塘在句容县南一十三里计四十一畆一角四十二步深五尺三寸灌田一百一十三畆
　　下钤塘计六十六畆二角三步深五尺三寸灌田二百单二畆
　　郭西塘在句容县西一里计一百八十畆一角五十步深七尺三寸灌田五百七畆
　　南黄塘在句容县东北十里赤堽约八畆深五尺灌田二百顷
　　西黄塘在句容县东北十里涧西大小十三所广一十五畆灌田一百五十顷
　　井泉
　　景阳井一名胭脂井又名辱井在台城内陈末后主与张丽华孔责嫔投其中以避隋兵其井有石栏多题字旧传云栏有石脉以帛栻之作胭脂防或云石脉色类胭脂案曾南丰集辱井铭曰辱井有篆文云辱井在斯可不戒乎井下文共十八字在井石槛上不知谁为文又有景阳楼辱井铭又有陈后主叔宝辱井记云江宁县兴严寺并石槛铭莫知谁作也今皆磨灭唯辱井铭数字仿佛可辨【旧志】
　　事迹案南史隋克台城陈后主与张丽华孔贵嫔俱入井隋军出之　韵语阳秋曰金陵之法宝寺井有石栏红防若胭脂相传云后主与张孔泪所染　皇朝苏易简尝作陈宫井记今石刻在行宫学士院内【记云陈宫井阁遗址仅存傍有石甃石栏周以防篆年禩寖逺辞防残缺其可观者有戒哉戒哉数字询诸耆艾即陈之季主避兵之井也诘其篆刻即后之名士垂训之文也敢复明其志而言曰呜呼惟天匪亲君为司牧司牧之畏有若厉也有无为也苟非厥道虽降志辱身未足补过苟底厥绩则凭几高视可以致理是故为人君者可不戒哉叔宝之盗南国也悖民心慢天鉴防吞日之业休投籖之范淫之失一至于此且城下之盟床下之巽前圣尚或耻之矧于沈井哉夫唐虞之惧与陈主之惧一也文武之乐与陈主之乐一也唐尧统天文思安安御彼黄屋如临深渊此避兵之井也虞舜君临德音愔愔睦彼二女乐而不淫此又同绳之妃也灵台灵囿其文王之结绮乎公旦公奭其武王之狎客乎四圣克念勃然而昌后主反是溘然而亡为乐之理孰否孰臧余因公暇游斯地覩斯井吊徃愤懑故穷理尽性砻其石而文之　南丰曽公巩辱井铭辱井有篆文云辱井在斯可不戒乎并下文共十八字在井石槛上不知谁为文又有景阳楼下井铭又有陈后主辱井记云江宁县兴严寺并石槛铭莫知谁作也歴序隋文帝命晋王广伐陈后主自投井中令人取之惊其太重及出乃与张贵妃孔贵嫔三人同束而上其末云唐开元二十二年三月十七日前单父县令左转此县丞太原王以下阙　王荆公诗结绮临春草一坵尚残宫井戒千秋奢淫自是前王耻不到龙沈亦可羞杨虞部诗擒虎戈矛满后宫春花无树不秋风苍惶益见多情处同穴甘心赴井中　阙名诗结绮春休玉树残陈王犹自惜姝顔石床空染胭脂恨不比双妃楚竹斑　曾极诗寒泉玉甃没春芜石染胭脂润不枯杏怨桃羞娇欲堕犹将红涙洒黄奴　马野亭诗应説兵来且莫降急寻宫井共深藏侧身待作淩波步仰首还成半靣妆已分埋依古甃可怜牵挽出银床至今汲水人皆説犹带胭脂旧日香　阙名诗罗绮香中狎客吟望仙楼阁半天心谁云龙虎滩头水不及庭前眢井深　阙名诗道连廷亘碧空庭花无日不春风天翻地覆江山在赢得声名眢井中】
　　龙天王井在台城前旧传梁武帝为郄后立龙祠井上号龙天王井梁陈皆祀之【旧志】
　　事迹六朝记云梁武帝郄后性妬忌武帝初立未册命因忿怼乃投殿庭井中众赴井救之已化毒龙烟熖冲天人莫敢近帝悲叹久之乃册为龙天王使井上立祠自梁歴陈享祀不絶陈灭乃迁其祠于京城道德寺大业初又置祠于旧处
　　义井在城南天禧寺侧天圣五年丞相李公迪所凿事迹义井记畧曰相国陇西公赴镇江宁思福黎庻志在康济常虑一物不得其所有塔主大律师可政者乃谓城之南隅康衢四达憧憧徃来朝及其夕请官之隙地特建义井俾歴炎酷以济其众公跃闻斯美笔允其请遂募其积善者唐文遇出家帑以备其事畚锸星聚穿凿聿成固砌翠珉广覆华宇冽冽其泉縦铄金焦石其源靡息轮蹄絶虑鱼樵无患老防承惠矣天圣纪号五载孟春月一十有六日记银青光禄大夫行尚书刑部侍郎【碑字阙】内堤堰桥道提举江南东路兵甲廵检公事上柱国李迪
　　三义井在石头城后清凉寺庄及石子冈七里舗共三井
　　事迹南唐保大三年置井栏上有僧广慧刻字以记歳月　又案金陵故事有三井在瓦棺寺后汲一井则二井俱沸因名其地为三井冈
　　应潮井在蒋山头陀寺山顶第一峰佛殿后【旧志】事迹蒋山塔记云梁大同元年后閤舎人石兴造山峯佛殿殿后有一井其泉与江潮盈缩增减相应叚成式酉阳杂爼云蒋山有应潮井在半山之间俗传云与江潮相应尝有破船朽板自井中出贞观中有牧儿汲水得杉板长尺余上有朱漆字曰呉赤乌二年豫章王子骏之船　石迈古迹编曰应潮井蒋山之顶古头陀寺之后其井与江潮相通盈缩徃来常应之时于井间得芦根断帆之属【杨虞部诗碧甃时时减复増山头海靣密相应古来泉脉谁穿凿潮落潮生不暂澄马野亭诗俯看沧海仰看山相去分明霄壤间有井无冬亦无夏与潮俱徃又俱还想应透彻深无厎怪得浮沈转似环不用浙江亭上望请君来此一凭栏】
　　藏氷井案宫苑记在城东北十里覆舟山北【旧志】事迹宋孝武大明中凿以藏氷齐梁陈皆因之【杨虞部诗尤喜凌人职未隳闲藏出纳示箴规战兢国步艰难者常似临深履薄时　马野亭诗向日周家有凌人后来此事特相因冬时室内收藏早夏日宫中给赐新但得满盘堆水玉不须对靣着风轮看来深濶能多少调得隂阳冷处均】
　　沸井在句容县东三十五里
　　事迹丹阳记曰句容县有沸井亦曰沸潭又曰句容县东三十五里有龙冈冈顶有沸潭周回十二丈闻人声便沸不闻不涌也　异苑曰句容县有延陵季子庙庙前井及渎常自涌沸于今犹然图经云在县东三十里虎耳山
</div>
    <div class="pagination">
<a href="景定建康志_page21.html">上一页</a><span>...</span><a href="景定建康志_page17.html">17</a><a href="景定建康志_page18.html">18</a><a href="景定建康志_page19.html">19</a><a href="景定建康志_page20.html">20</a><a href="景定建康志_page21.html">21</a><span class="current-page">22</span><a href="景定建康志_page23.html">23</a><a href="景定建康志_page24.html">24</a><a href="景定建康志_page25.html">25</a><a href="景定建康志_page26.html">26</a><a href="景定建康志_page27.html">27</a><span>...</span><a href="景定建康志_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
