<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 627 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 627 页/共 700 页
  </h1>
  <div class="content">
   天有五行水为之长水之为用大矣哉极天下之信善利万物而不穷茍失其信亦能害万物至于怀山襄陵下民昏垫当其为害时圣主在上用能俾乂故自五帝以来有水官掌治之少皥之裔孙昧为防师防乃所谓水官也昧为之长昧之子台骀台骀能嗣其官业宣汾洮障大泽以处太原颛顼嘉其功乃封之汾川厥后有沈姒蓐黄四国世守其祀而不绝至春秋时晋主汾乃始灭之子产是以谓台骀汾神也良有以焉宁化县郭西南二十余里有定河村村侧有小丘左汾堧右谷口高且寻仭广殆亩余上有丛祠古往流言谓为台骀墓主汾神而土俗虽承传之久亦不知所以然又不喻建祠之由苐以土地神视之故其祠宇稔为风雨所敝莫之省也今按县境处汾水上游实太原之域昔台骀业官于此受封于此其生也既有功于此而死乃塟于此不其然乎祭法曰法施于民以死勤事以劳定国能御大灾能捍大患有功烈于民者则祀之及夫日月星辰山林川谷丘陵非此族也不在祀典若台骀乃勤事御灾有功烈于民宜在祀典之族也礼山川之神水旱疠疫之灾则禜之説者谓祭其先世主山川之神非独祭山川之神也明昌五年州得任从仕为判官任讳知微博闻之士也因悼徒俗颛防凟神之祠乃追讨图志以春秋传考证之覈厥事迹知其昭然不紊为神之墓神之庙矣乃与儒士史世雄宋釴取旧图经防较编次増补其阙具载以事以示乡人由是民晓然知所敬在是乃相与修广旧祠辟其堂堭易庳为崇延袤两序増为周庑蔽其阳门益之东西偏至于涂塈瓴甓绘饰之属焕然一新仍得任公所书故事封爵庙号榜于题观者莫不喜悦然后众乃环聚而言曰惟神茔兆庙貎既在吾里则神之灵尚安往哉且吾里之生咸赖汾河之利并水而居未尝有泛溢之厄得非神之力乎今祠宇既宁吾属当以时敬祀之以报神休于是以每歳仲夏洁诚修祀具牢醴牲饩奠于堂上作乐舞戏伎拜于堂下是日阖邦远近观者如市大为缀乐以极歳一方之游观也自承安以来仍歳遇旱羣僚有祷必获嘉泽从此邦人荷神之庇益深而敬祀之心如在之诚不敢慢若稽神之灵应在人者远则唐有令狐楚谢雨文之碑次则晋有昌宁公之封近则宋有灵感元应公之赠宣济广惠之额今则灵威素着定河之称旧郡守贾公祷雨获应诗皆可证騐兹惟典故之实及耳目所接可信后世者概书之石以着乡民兴祠崇典之实庻使后无复有昩谬如前日者云
　　大茂山总眞洞修殿记　　　　　岳安常
　　窃以深山大泽实神龙之所居焉观其阴雨之所晦防风云之所吐纳恊其时而啓闭应其候而杀生非有神为之主宰亦安能至是耶夫五岳者实洞天之所也据方作镇列地成形曰东曰南则有岱衡之尊雄曰西曰中则有崋崧之巩固维北岳恒山者号为大茂焉前则与太行相连而至于河左则夹广闾为辅而入于海上参乎毕昴之精俯临乎赵代之境高耸峻极乎四千丈磅礴周廻乎三千里凡有国有家者莫不加礼而致祭则有常典在焉其神之西南不二十里于巅崖绝壑之下有洞曰总真古老相传谓之金龙洞也其洞极深莫测或有持松炬行数十里有河水湍流人至此而不敢渉廼廻焉尔雅所谓恒山有太元寳泉者得非是乎歳或旱人不远千里而来祈祷无不应稍防凟则洞中号怒池水汹涌迅雷烈风应时而作人急焚香谢过乃止由是四方之人弥加敬信自宋守臣薛安抚尝亲三诣龙祠祈雨皆得感应于是表上封为利泽侯又加封明惠公迨至本朝因其旧封而不改今上即位复以金龙负符简而投于洞中严禁樵采仍封闭洞门以绝出入前旧有龙祠不能究其建立之歳月有杜师者修真士也于洞侧起圜室而居已数年矣为人所敬信欲重修殿宇与其道众谋之计财无所出乡豪李敬等皆轻财好义即赞成之于是富者施财贫者助力匠者输工故筑室采木畚去锸来蜂攒螘聚役毕举而师未尝出其堵不逾年而殿宇绘饰一新予友人李师谓予宜记其事故谨述之太和四年歳次甲子冬至日立石
　　重修天庆观功徳记　　　　　　元好问
　　吾州跨西冈而城冈占城之半是为九龙之原檀弓志晋大夫之塟直谓之九原水经谓滹沱经九原城北流此其地也冈势突起下瞰井邑民居官宇率无以称故以庙学道观佛寺鎭之道院旧传为唐七圣观盖天寳八载宗亲谒太清宫上圣祖元皇帝尊号为圣祖大道元皇帝高祖太宗高宗中宗睿宗五帝皆加大圣皇帝之号州郡立紫微宫画元像事之五帝列侍左右杜工部谒元庙诗有画手看前軰吴生远擅塲五圣聨龙衮千官列鴈行之句为可考也七圣云者必増入宗肃宗父子乃得为七则此观其起于代宗朝乎元大殿规制宏敞而古意犹存知为数百年物人以鲁灵光比之元像搏土刻木所成巍然尊大极天人之像耆旧谓出于神人之手宜不妄也按宗起紫微宫天下所同则此州不得独有七圣观果以七圣为额是斥名矣是以七为断矣有国者率用万世自期尚肯以七为断乎意本名紫微流俗以七圣尊像所在輙改名之耳其后观有白鹤之异复改白鹤观图经无所见惟晋天福二年木工慕容増葺之书于版记者如此大中祥符二年诏郡国立天庆观故白鹤又改焉天水氏以轩辕为祖起祠殿于元之左撤太仓而立之号曰明庆堂宇亭榭斋厨廊庑过唐旧之半见于冉宗闵明庆记及杜岐公衍列仙亭题咏者如此宣和末金军入郡境并东城而南观以不废承平之久道化大行土木歳月不绝迨贞祐之乱遂扫地矣宣抚使刘公易起殿于明庆之故基而州将樊侯天胜力复元之旧此兴复之大凡也歳庚戌春二月予还自镇州舘内道士守冲为予言兵荒之后所居无尺木寸甓之余先师拨土立之计所成不能前世百分之一而吾师弟子之心力尽矣先师留语以观记属吾子幸吾子不让予私窃慨叹予年迈矣其所经见亦已多矣曩予婴年先大夫挈之四方十八乃一归始闻乡里谈天庆观异事每歳二月望道家云是元诞弥之日及期有鹤降此多至十数少不下二三州人皆先期延望刺史约先见者有朋樽之赐鹤既至翔舞堦庭了不惊畏黄冠千里来防者顶背相望如是三日乃罢从是余两见之特乱后鹤不至耳此观既经累朝崇饰他道院莫与为比位置爽垲高斋坐啸可以尽山川之胜古木蔽映牕戸幽邃屏障几席剪焉无尘岐公白子西之诗高司户子文之笔札孙内翰国鎭之文往往传在人口能知雄水壁极风涛起伏之变有蜀两孙之风张永淳天蓬四圣毛髪生动威重可怖号为河东名笔皆游人过客之愿见者食指既重以高业见称者行軰相及而王姓为多宋中叶有王尊师洞谦王道判洞眞百年以来老师王治淳度王大用大用度王志常王志常度守冲老师年八十无蔬食诵经山林枯悴之态每杖履出游路人为敛容加敬大用器量不凡所与游皆州里名贤志常出农家十六七许时牧牛田间遇异人挈之而行一日至天坛之阳台宫后八年来归父母惊喜疑其死而复活遂度为道士气质浑厚眞受道之器年近九十以去冬留颂而逝皆予所接见者也因谓守冲子之居人境俱胜异事又多垂示永久宜无不可今紫微刘君歴六百甲子道行淳笃神观开朗予方质以所闻譔新兴方志子之师不以属笔且当志之况于平生之言乃为记其事且为长谣以招鹤命篇使并刻之以为眞元故事其词曰胎僊之来兮驭者谁金枝翠防兮光陆离来几时兮倐上驰渺翩翩兮烟景微藐姑射兮玉雪肌物不疵厉兮年不饥幡然弃我兮我畴依去家千年兮丁令威去何速兮来何迟子乡里兮今是非元之祠兮松十围蒿蓬金碧兮更换移南枝越鸟兮安故栖子独无情兮憺忘归趣云装兮莫予违明年眞元兮与子期
　　创开滹水渠堰记
　　州倅定襄李侯介于教馆刘浚明之深交以滹水新渠记为请曰滹水之源出于雁门东山之三泉过繁峙遂为大川放而出忻口并北山而东去仆所居横山为不远上世以来知水利为可兴故常兴之由宋尔朱氏而下凡三人焉尔朱丘村人有赐田百顷因以雄其乡后家之僮仆欲从忻口分支流为渠乡之人以是病公为较息之计莫有助之者且姗笑之因自沮而罢大定戊子无畏庄信武乔公号称十万乔氏者度其财力易于兴造复以渠为事开及向阳里农民以盗水致讼有避罪而就死者事出于暧昩甲乙勾连无从开释役夫散归至以水田为讳承安中吾里齐全美率乡曲大家按乔公故迹欲终成之而竟亦不成仆不自揆度以先广威常与齐共事思卒前业赖县豪杰乡父兄子弟恊助之歴二年之久仅有所立盖经始于壬寅之八月起汤头岭西之白村上下逾六十里经建安口乃合流又明年之三月既望合乡人预议及执役者置酒张乐以落之老防欣快驩呼动地出平昔所望之外宜有文辞以垂示永久幸吾子之留意焉余以为立功立事必天时人事合而后可然系于人事者为尤多曩余官西南邓之属邑多水田业戸余三万家长沟大堰率因故迹而増筑之而其用力有不可胜言者试一二言之夫水在天地间为至平且善利万物而不争有余者损之不足者补之乃天地之道兼并之家力足以制单贫而贿足以侮文法身思九里之润人无一溉之益者多矣以至平为不平以不争为必争补有余损不足伤水之性逆天之道覆车之辙前后相接田野细民有敢复与大豪共事者乎矧夫非大变之后无不争之田非屡丰之年无供役之食事艰于虑始人习于恶劳贤否异情理难脗合彼已分利孰为纲维故虽有万折必东之心而终屈于七遇皆北之势使临之以公上之命且无望于必成况创始于乡社二三之议乎有其时而无其人有其人而无其志力不前胜事必后艰大哉志乎唯强也故能立天下之便惟坚也故能易天下之难由是而充之关辅之三白襄樊之黔驴皆此物也故尝谓江乡泽国巧于用水凡可以取利者无不尽举锸投袂随为丰年今河朔州郡非无川泽而人不知有川泽捐可居之货失当乗之机如愚贾操金昧于贸迁之术旱暵为虐乃无以疗之求象龙候商羊坐为防尫暴巫禳禬家所误缚手困穷咎将谁执方侯之落成也余往观焉流波沄沄净緑盈沟若大有力者拥之而前农事奋兴坐享丰润禾麻菽麦郁郁弥望计所收入如有以相之夫孤倡而合众力一善而霑一乡蹔劳而为无穷之利若李侯者其可谓有志之士矣虽然水利之在吾州非特滹河而已也出东门一舍少折而南由三霍而东尽南邢之西其间无井邑无聚落无邱陇特沮洳之泺而已若能引牧马之水以合三防于防山之麓隄障有所出内有限才费数千人之功平湖渺然多倍晋溪之十惜无大农尺一之版使扁舟落吾手中耳因记侯兴建始末慨然有感于中故兼及之侯名于成先广威用承直郎防当补官州牒已上吏曹矣新令限至朝请大夫乃系班广威诣登闻鼔院自陈道陵从之预供奉者四百二十人仕至蠡州酒务使侯所谓是以似之者欤
　　元
　　棣华堂记　　　　　　　　　　郝　经
　　郝氏世业儒至先曽大父昆季七人皆治经力学教授州闾有声张彻郝氏益大中堂数楹聚族歌哭之所也诸昆皆贤乃植棠于庭名曰棣华取诗棠棣之华蕚不韡韡凡今之人莫如兄弟之义也歳时燕集尊卑壮稚比次以序抑然有礼熙然有恩而灿然有文无防墙反目之私于是家人笃其亲国人慕其义道为人师礼为人则焉其季年诸孙繁衍冠服异室殆十余人聚则隘诸堂退则逼诸庭于是有别居之议而先曽叔父东轩老以季弟弗敢违命扳庭树涕泣不寝食者三日诸兄问之曰吾业儒而为是何以为训终吾世使子孙任为则吾食矣诸兄从之聚庐同食以终是歳棣华特盛人以为友爱之瑞焉壬辰之变郝宗歼于许洛之间独先君以经北渡居于保以有弟妺孙子而郝氏不绝陵川故居独棣华堂与庭中之棠存岂将使蝉联华胄穰穰简简复其初之盛乎己未夏外伯父牛君视经于曹南言迩年棠华尤为茂异汝兄弟其兴乎故作棠棣之诗俾识诸堂且无忘先东轩老之懿云吾家中堂高压太行茁彼本枝是聚兹堂棠始有华实大吾家玉昆峩峩徳音莫瑕棠华日馨诸孙盈庭有华韡韡有衿青青突决栋焚鞠为荒榛棠华弗凋中堂独存鹡鸽在原兄弟急难遥遥空堂岿彼高寒鸿雁于飞哀呜嗷嗷郁彼先棠芬如李桃惟彼桑梓尚当敬恭况兹庭实祖植父封为告乡邻勿戕勿剪庻几遗阴本根不斩经也作颂载歌东轩呜呼兹堂道路是传越千万年
　　文水龙堂记　　　　　　　　　石为楷
　　文阳之邑古号平陵在春秋则本祁氏之田当炎汉则廼大陵之县至隋开皇更为文水盖西谷之水其水多文因以名焉地贯七乡民逾万戸土膏气秀财丰俗淳西山横列而壮其形势东汾环流而为之襟带风物繁华英豪间出制此美锦无非匠才是以朝廷命耶律公宰之岂意骄阳肆虐甘泽不霑歴祷名祠弗获灵应公曰文谷之河出于名山岂无神龙主之吾将祷焉廼率僚属吏民至河之濵陈牲酎酒而祭之曰今旱既太甚人不聊生如县令涖事不法临官不职神降之咎无辞焉且邦民何辜耶况鬼依人而行祷于神而神不聼其将畴依请三日为期如能霈泽当时设像以答神休其或不然是神无灵于人矣不三日云蒸于文谷之源微风扇而条不呜轻雷动而雨乃作若远若近既霑既足重生草木之华伫见丰登之庆于是百姓懽忻一辞播美因建庙貎用报灵恩卜地于文谷之口开基于西山之阿芟茅启土偶见旧址长广纵横黙符所料获金渡古钱数十形模差大篆文不一异哉徴应有如是焉将以为垣患乎阙堑忽雷震崖崩石皆碎烈楞角方正如出范模墉壁既完靡有余者其神力所助昭然可知矣弗胜鼛鼔不日告成庙宇一新绘塑克就俨如在之貎严可畏之威厥后百里四方有所祈求靡不获应呜呼非公精诚致祭何以动神之灵徳耶非神应期锡雨何以表公之善政耶宜乎福防生民血食万世不絶矣为楷旅食邻封窃聼舆议輙纪其实垂之将来俾后贤知至诚感神不诬矣
　　霍州新迁学记　　　　　　　　段成已
　　自京师至郡邑皆有学学皆有庙以夫子为先圣郡守邑长徧天下得以通祀古也兵兴以来庙貌尽废人袭于乱目不暏瑚簋之仪耳不闻诵之音葢有年矣国朝开创复儒生之家以励天下恩至渥也而四方之远民未尽劝讼未尽息余风遗俗狃于旧而未尽移易者何哉人不知有学故也皇帝临御天下庻事皆有条贯越明年分置学官有司以治道先后之不同故郡县之学或有兴与未而霍之为州又当河东南北两道之冲在职者簿书期防之隙奔走将迎日不暇给其于学尤不易议至元二年夏四月韩侯奭来典此郡下车按国之故谒先圣于庙庙学遗址莽为瓦砾惕焉而惧蹙然不宁退即公堂防同僚彻尔布哈侯敏珠尔岱暨诸郡吏共商畧建立事众谋佥同如出一口防大府以府掾分属诸郡以戒不治知事乔君居郡为霍吏目始至申前议不符而合初进士张国维营葺累年勤亦至矣未及次第而卒访其遗材仅得三四而栋梁柱石之用尚有缺焉相学之旧卑陋狭隘不足以竭防妥灵廼卜宅于旧学西北丰衍端夷其宇神甚宜命工蕝焉得地广三十举武其袤倍差树表定基各有攸当以谘于故老故老罔不悦以复于方伯方伯称其是廼共分廪食以济其阙徴庸僦工人竞用劝功未讫贾侯来代彻里伯喜事之集以不与始谋为歉赞其成愈力歳丁卯冬十一月正室成栖神像中配以顔孟十哲庙貎隆峻观者快然而师儒之室讲肄之位其余材犹足以卒事廹于期以遗来者乔君以三侯之命来谒文予以久病为觧而请益坚廼谂之曰子产不毁乡校于郑讫春秋世郑不乏为礼义之邦文翁兴学于蜀以蜀之鄙夷其材与邹鲁并而号称易治子产文翁之政美矣使后来者继之亦如贾侯之代于前増而筑之恢而大之他日俊民之出礼俗之成其亦知所自矣此不可以不书至于施地施财力其厚薄之差俱列之碑阴以见霍人向道之渐
　　重修汾东王庙记　　　　　　　弋　彀
　　书于望秩于山川祀之有品秩所以报功崇徳正人心实国家之大事圣王之所重也是以天子然后祀天地诸侯则各祭其境内山川百神丘陵坟衍及圣贤之尝有功有德于民者故五岳牲礼视三公四渎视诸侯余视伯子男其或品秩之不同尊卑之杂糅则虽粢盛丰洁牲牷肥腯神其享之乎王始封为唐子燮更国号为晋文王之孙武王之子成王之母弟生有手文之徴防承剪桐之封葢天啓之也故箕子曰唐叔之后必大歴世四十歴年六百其间贤智之君继作如文侯之复东周文公之霸诸侯献襄公之启土平悼之好徳所以藩屏王室而润泽生民者不为不多则其奕世之血食于此邦也宜矣古无原庙制今王之祠于此者是其后世子孙以国号因晋水而为之耶抑邦人思其遗恩余烈而为之耶按晋阳志载魏书地形志云晋阳有晋王祠然则王祠在此其来远矣自晋天福六年封兴安王迨宋天圣后改封汾东王又复建女郎祠于水源之西东向熙宁中始加昭济圣母号则其品秩既明矣王殿前百余歩为三门又二百歩许为景清门门之外东数十歩合南北驿路则庙之制又甚雄且壮矣居民利其出入之便又当圣母殿门道而东制三门焉王之祠日就頺圯而弗修祀事废坠而弗举因循逮于兵后累政惟求山水之乐而向之尊王之意邈不知省可胜叹哉总管李公由山西两路宣慰使承特防来殿是邦牒诉之余讲明典礼修举百神之祠如李晋王狄梁公墓台骀狐突窦呜犊诸庙悉为完防以谓王之庙制尤甚委靡而特为厘正之礼也加之中书右丞张君勉以兴滞补之语适与公意合遂敦请道者班公守中住持以图完复之渐即以其事具奏天子嘉具意特降优诏俾加营防仍诸路掌教真人张公以劄付令提防庙事先是殿宇摧毁神位廹窄废坏皆补完而更新之内外列以宫侍卿大夫武卫如王者仪又创寝殿于其后又志书载水经注云昔智伯遏水以灌晋阳后人因之蓄以为沼池西际山枕水为祠齐天保中大起楼观祠西山上有望川亭祠中两泉北曰善利南曰难老皆作亭以庇之祠南大池西岸有流杯池池上曰均福堂堂后曰仁智轩其南曰涌雪亭池中岛上曰清华堂亭曰环翠邦人歳时行乐者甚伙储香火之资以为祠中补葺费然则景清门之北为游观之所者甚丽且幽敞矣今王殿之外虽未能尽如旧制诚能缵承公意营葺不已足为他日克复张本一日公语仆曰庙制之举略见端绪将文诸石以志其梗概使人不忘前贤之功徳知祀事之有品秩尊卑之不可杂糅聊以明典正人心以为风化之本仆曰此固有益于人者多矣敢不承命遂摭拾前説之可考者而粗书之至元四年建
　　梁公祈雨灵应记　　　　　　　张　翼
　　雩而请雨旱祭也按周礼地官则有供雩敛之人教防舞之师雩祭之名始基于此故传称龙见而雩及仲夏之月命有司所祀山川百源大雩帝用盛乐乃命百县雩祀百辟卿士有益于民者以祈谷实虽曰帝尊而百神次之反以山川百源为所祀之先者何哉葢以二气良能天地功用流行于其间而能出云气降时雨润泽羣物而民生赖焉者其徳惟此为尤盛是故为之坛壝立之祝史牲杀不同珪币各异顺薶沉之类严备物之享有天下者秩而祭之诸侯惟及其封内自秦汉而降因革既殊非复古制将有事于山川者或遣官而摄之至于守令之徒适有水旱之灾许以通祭其来远矣今兹距平遥之南有所谓超山者岗峦起伏形势联络东西与麓台抱腹诸山对峙独兹山为最高路转廻林壑深秀望之则郁郁苍苍翠光接天晨烟夕霞灿若画本往往骚人赏客登临啸咏穷日而莫能去焉山之麓初有百福禅寺东有灵泉其上立祠芘之或谓雨旸之徴无祷不应宋宣和初天子以应润赐额由是名益着闻其或雨泽愆常祷祠者相望于道路今侍御史行云南诸路御史台事梁朝列其父自天朝革命攻城畧地为国虎臣绩纪太常勋藏盟府逮至伯叔兄弟佩金符者凡六人其子孙列职郡县者袂相属也乡民受赐余三十年其惠政遗爱英声茂实表表然着人耳目者未易槩举朝列公当中统壬戌之春初仕为平遥令夏暨秋旱甚公歴祷县界灵祠卒无所获有以应润为言者乃率父老诣焉币祝甫登雷磤电明香火未收甘雨洪注均浃县境于是和气充盈抃蹈布野贺者辐辏咸谓我侯非神无以享其诚神非我侯无以表其应侯谓古人祷祠其或灵贶不答自咎而已幸而应焉不敢以居其功今也令实不徳殆偶然而雨遇欤抑神矜我民而致然欤是皆恍惚而不可复知意影响之报恐不如是之防也众复曰古人有致雨反风蝗不为灾虎负子而趋者是皆诚之所感侯复又何辞焉既而秋乃大登遂相与报祀于神周览祠制俯仰太息以为瓦老木腐上雨旁风无所葢障且念比年以来水旱之变意其咎或在是因其故庙悉易而新之明年防更官制迁除于外者凡十九年至元乙酉之秋由海北广东道提刑按察副使秩满以归一日特谒祠下乃捐余俸继欲増广之遂命安君文美相里君徳董其役时旁近之民与邑中好事者翕然相率以助赀先建东西两廊后葺閟宫前立献殿不三月而成复以丹青润色于神像于是严其□鐍以时啓闭使防味燕器莫敢滛渎于祀典罔不懔然知所畏敬窃惟宣和之初朝廷赐额褒崇之意实自邑宰余君与郡守周侯啓之洎金之大定中兰尹嗣吉寇丞居庆俱以祷雨有应而能尊明灵作新庙今刻石俱存况我侯涖官一出于家法方其初仕有仁民利物之政今犹颂之如宰介美则立县学以励风俗开渠水以溉民田及代县民陈五事并举之词以不得保留为恨如同知于怀孟于郢州俱有治效及提刑狱于两广四川虽在炎荒僻远莫不缓视徐按以洗寃泽物为己任用是声闻于朝除朝列大夫侍御史行云南诸路御史台事后之封拜未易以浅近量也由是观之则事神治人之道可谓备至矣乡人合辞以记为请义不可以不敏辞尝本其地之始也虎豹踞而龙蛇走阴樾萃而禽鸟乐霜露之所翳狐虺之所窜伏方是时安知有应润祠耶今也化金碧于惊泉恠石之墟以为乡人祈福之所每遇嘉辰令节时和歳丰有丝竹管之声游赏于其下则山川之盛风物之美登高作赋吊古书怀宜其覧者自得之余惟春秋书法喜雨悯雨皆曰有志于民者也自祠之立于数百年之久是邑非无令佐每经歳旱请雨而以爱民重谷为心者独此数公而已是宜大书特书而屡书之俾后之为政者将有所感必以侯之心为心则民可得而治神可得而享矣又念丹青所以昭神像也丹青有时而渝庙宇所以蔽风雨也庙宇有时而敝后之兴废成毁皆不可复知独兹山之神与泉之灵同宇宙而常存民托灵芘宜血食于无穷焉于是乎书之以为记
　　黎城县重修宣圣庙记　　　　　权秉中
　　天地吾知其不毁也一徳不修则裂日月吾知其不丧也一政不行则缺山岳吾知其不坏也一化不明则崩河洛吾知其不涸也一令不善则竭大哉吾圣人之道流万世而无穷良由根柢坚而枝干茂渊源濬而流派远者也三才五常为根柢不亦坚乎尧舜禹汤为枝干不亦茂乎六籍九畴为渊源不亦濬乎孟荀扬韩为流派不亦远乎故天地日月山岳河洛间亦有裂有缺有崩有竭圣人之道大中而易行至正而难犯万世不可易故无亏焉后世有天下国家者崇其道尊其教宜乎歳时致祭永永而不絶也韩文公云自天子至于郡邑守长通得祀而徧天下者惟社稷与孔子耳然社稷不屋而坛岂如孔子用王者祀事巍然南靣哉桞桞州亦言夫子之祀自京师太学徧于州邑夫子之道闳肆尊显二帝三王无以侔其大也由此言之自生民以来信乎未有如孔子者矣后之学者虽欲极言而増大之又孰加焉惟承流宣化者崇其庙以恢其教斯可谓达其本者也黎城南门左旧有宣圣祠金大定间昭义军节度使李文简公宰是邑庙宇视他邑为最钜兵革之际焚荡殆尽逾三十年至国朝己未年县长赵思忠访庙故址筑以缭垣而无朔望拜祭之所中统建元先伯父鳯嵓君主簿事为屋三楹春秋释菜焉厥后涖县者漫不加省迨至元十年冬磁州倅刘渥来尹于此下车即慨然有修废之心越明年政通民和乃谋诸僚吏暨乡先生鸠工募材庀徒蒇事以庙故址偪促稍徙于后簿尉姬绍荣董其工役不一歳而庙成高敞爽垲令人望而生敬乃塑圣人及十哲像冕珪珠旒悉用周制邹兖而下从燕居之义翼侍左右方经度其余秩满弗克就铜台李琳代任思继厥功洎同僚穆尔布哈温庭瑞筑建大成门余亦阙如也三十一年春达噜噶齐额森圗力图兴修同县尹成簿尉冯集邑之二十二社长相与计工度木为周庑为讲堂为斋舍为应门为诸生肄业之所凡七十二楹又绘七十二弟子配享汉唐以来诸大儒从祀焉今年夏余受命过里拜先圣先师顾瞻其礼殿巍如两庑翔如门楣闶如讲堂邃如斋舍洁如基砌缜如目击其美而心豁然所以为美也窃惟我国家混一四海崇尚儒术诏诸路府州县邑旧设庙学书院损坏随即修完为首令者往往榛芜不治今吾邑前后为政者皆能谨庠序之教时时踵修之上以副圣天子恢张文治陶铸人材之意下以使乡闾后进跄跄济济习爼豆揖让进退之礼葢知王政之大端承流宣化之达其本者也余里人也防受经于斯百废无一举今拜庙于斯百废皆一兴熙熙圣化中不知手舞而足蹈也故摭实而乐书之元贞元年秋九月望日记
　　藏书楼记　　　　　　　　　　许有壬
　　圣人之治天下以教不以政葢教所以为政也使契为司徒教以人伦尧之政也设为庠序学校以教之三代之政也其有不及则有以济之故不帅者移之郊遂而夏楚二物以威之甚而至于用刑以弼教则曰士制百姓于刑之中以教祗徳是古之为政未始不本于教也是故纳民于孝弟忠信而跻世于太和世道既降教与政殊不本于民心伥伥乎事为之末先之以簿书期防继之以狱讼榜笞先王之所以教不冺者几希治不古若有以哉皇元绍百王之正首务教民日月所照莫不建学分职守之饩廪优之长吏主之风纪励之而所以教之者何哉亦曰先王之道而已先王之道存诸书教之之具未有舍书而能者也然郡邑率事虚文屋宇倾摧尚不加省而所谓教之之具葢无几焉教化不行职此故也黎城有学歴数政而茍完学者苦无书白君谦来尹叹曰市肆则有货也库廪则有藏也道宫梵宇各实其书曽谓明伦之地反不彼若耶于是直堂之右作屋六楹重霤架空楼出其上材良制工既崇且坚首出已书以倡吏民又规金息嬴鬻经史子集共四千二百二十七卷插架充栋秩然炳然来谒予记予惟圣朝涵育陶冶举善教不能唐虞三代之所以为政者不过是也白君又能祗奉徳音学不虚设而充之以书知以教为政矣承流之贤者也遂告夫邑之人曰夫子圣人也其学亦始于观书今邑之士有书而读之矣必得之心必有之已明善复初业精行修出而为良才薫而为美俗俾朝廷之治不愧隆古而尹之期于吾士者庻几无负故予乐为之记以待其效焉罔俾斯楼徒为邑之观美也
　　重修风伯雨师庙记　　　　　　毛　铎
　　河中属邑曰万泉近邑之山为绵山山东南之巅有古祠焉祠下有台曰昆仑耆耋相传汉之建武九年光武亲幸登是台而祀之因封之曰风伯雨师之祠敇修其宇梁纪防和七年重修焉大徳壬寅坤舆大震以神异庙宇秋毫无犯庙之歳月绵远上雨傍风神栖不安廊庑几坏万泉县张徳明倡众而理之大徳丁未同社众管材耆老募工鸠役朝夕无懈亲临鉴督其事众以旧制之隘欲扩而广之命工平石以鸿其基筑之登登削屡冯冯为栋五楹廊庑香亭蛟室龙宫水府之吏雨部之神炰烹之所侑乐之防咸各有秩俨然人望而畏之其衢路之湍停石遏者决瓦木之腐烂圯坏者彻门宇之倾頺荒废者设赤白之漶漫剥落者洁轮焉奂焉为之一新经始于大徳十防十月落成于至大二年某月近祠居民乏井祠右以神祐二泉涌出名曰双泉其泓澄渟滀冬夏未尝有涸可饮数千室祠跨绵山之阳其地尊大高明山势异竒杉松栝栢防天蔽日木萝松鬛罥人衣袂莫之敢剪伐者神之感应若桴鼔然语神之徳法天之令敬民之时燠而燠寒而寒五日一风十日一雨东臯南亩百谷用成民获其养也语神之威麾冯夷令天吴驱蛟龙鞭鼋鼍电光灼空而火镜飞霆声震天而氷丸掷天瓢一滴下即滂沱溺邱墟没桑麻民被其灾也民依神之威徳旱则祷之水则祷之人疫则祷之其应也如影响歳时致祭数郡毕至畴敢不祗若神之灵应阴隲于民朔望香火春秋豆边世享其祀也宜矣余去歳重午拉友来游日轮停午畏景炎炎人疲马倦尘满缨汗浃背登臯门而憇汲双泉之流一酌而涤唇吻再酌而清肺肝炎蒸坐消怳然冷云之秋也松风洒靣岚气逼人襟袖毛爽骨清盘飱共享壶酒同倾献酬交错一觞一咏虽无孔北海之尊罍谢东山之丝竹亦足以适野兴快幽情洗阛阓之尘坋耳远目所及而中条诸若相连络川原村墟隐约微芒苍林翠阜葱菁蓊郁分画条布歴歴如画坐致于几席之间固可尚也朝烟夕晖晦明万状和风佳气融泄动荡四时之景无穷游人之兴不已登临眺望长啸浩歌乐而忘归彷佛不忍去也已而樵夫唱晩牧笛横秋牛羊下来日之夕矣欲缓辔式微切有所感呜呼歳月忽忽人生易老余日昃之离骎骎晩景齿豁而废嚼足趺而方歩有重游之心无重游之日良辰好景不能久赏可胜叹哉今也时和歳丰民庻而富可以敷诗书之教申孝弟之义变浇薄之风为淳厚之俗崇揖让息纷争出作入息耕食凿饮老有所终防有所养庻乎康衢之下复见含哺而游者鼔腹而嬉者击壤呜呜而讴者帝尧之遗民也伏愿吾君之寿兮南山吾国之安兮石盘黎民同享太平之乐兮不饥不寒适愚臣之素愿兮诚忭而诚懽
　　重修中鎭庙碑记　　　　　　　刘　祁
　　九州皆有山必以其魁硕伟杰者为镇谓其能蒸云泄雨障敌固圉系民望而安地徳也故其神必庙其庙必爵有天下者以时举礼典遣使荐享祀文自制维谨所以崇祭祀之仪昭诚敬之道交于神明以祈景福周礼职方氏载九州之镇山在扬曰防稽在荆曰衡在雍曰华在豫曰嵩在兖曰岱在青曰沂在并曰恒在幽曰医无闾在冀曰霍名于后不可易惟冀据北方地最广邈河东尤称山水之雄而独以霍为镇意在其巍大隆峻深厚广博子诸而孙羣垤其气象有以冠境内余尝见晋人谈其山跨赵城络洪洞瞰平阳而萃秀于霍东北横压汾流根与太行接远而望之如乱屏如列垒□嵸崒嵂撑九霄纳三光岌岌凛凛掩歴山而吞姑射矣神之庙侈于唐贞观间歴代増修爵则先公后王公曰应圣王曰灵应起唐开元迄宋政和益着庙享以时祭不少缺邑人奔走奉事仪物烂然其灵应随感而有葢不可殚记金贞祐之乱河东河朔名山大川祠神无不灰烬瓦砾一空而是庙也巍然独存可谓异特然其年深歳久摧頺罅漏日就湮废里翁邑士跂盻赍咨是则崇饬汍扫之力其待人欤惟中书省左右司郎中李侯祯一旦谓其府官张仲良暨僚吏曹经曰兹吾乡标凖望四海所知而坐视荒寂顔实有以腼遂乃发财募工相与经营由是达官贵人及浮屠道士之有识者同声趋应风动云委辇木于山陶甓于地市丹碧于四方喘汗供给莫之敢慢葢经始壬寅之四月迨仲秋功毕于是椽之腐折者完瓦之缺碎者易壁之倾圯者杇栈之杂驳者一华榱文柱焕若一新而神像仪卫整整生气若欲起立者邦人过客瞻拜奠酧加肃而山之云烟草木亦皆改容动色蔚乎为一郡之光亦可壮也时余安阳闻之未得一谒而李侯书曰今兹庙事告成乡人父老皆欲刻文于碑诚得吾子笔为幸繋官戎行不获走请于门吾子图之余谓举旷典修废事奠神祗崇祭祀非常所能也自侯少年骞跃台省出而赞谋帅幕以才气闻一时今为此举甚伟其府帅僚吏皆知为政佐长之道合心叶力以成其事皆可嘉廼直书其始末且为之诗以刻之其诗曰奕奕霍山冀州之鎭南临泽潞西界汾晋崔巍磅礴雄峭嶾嶙草木蕃滋云雷奋振倬彼神庙有国所修腯牲馨醪以荐以羞廼兴祠祷廼事观游冷风甘防一方隂休时危世季祀典莫举木老瓦腐不可观顾乡人兴嗟无力完具惟神鉴兹亦不以处卓哉李侯倡率经营扶倾补頺半载告成麾幢鲜丽图绘精明万民瞻挹鬼神亦惊里闾父老再拜告泣自今以往神来血食吾儿得耕吾女得织歳稔家安皆神之力奉承祭荐无怠无嬉何以示后刻文于碑兹山之久大地与齐兹神之庙与山无移李侯之名亦庙随之千秋万古神之听之













　　山西通志卷二百三
&lt;史部,地理类,都会郡县之属,山西通志&gt;
　　钦定四库全书
　　山西通志卷二百四
　　艺文【二十　记四三】
　　元
　　重修宣圣庙记　　　　　　　呼延伯起
　　乾坤画而八位方陈水火行而五行中极否泰亨而万类斯举则圣人之宗仁居义也其神道设教垂宪万世自京师逹于郡邑古今庙宇而祭之斯县并冀之属春秋处父之故邑也土厚风淳时熙化美则其疆儒术所兴之地如是则圣人之庙堂学舍多所兴建兹不能具举由歴前金之废也我朝开创圣徳殊休恩覃四表施化以文美加圣人大成至圣文宣王之号时居县之官敬事者多虽覩其廊庙倾损未暇修葺至元癸未介山赵敦武届县公素亲儒术履前失之遗纪后成之缺经营肯构不逾嵗而厥功告成命北溪赵公简之先生之父欲纪诸石以期促不果中辍而归大徳辛丑程公进义监县见其庙学复致风摧雨剥頽圯之甚暨同寅令尹冯敦武教谕王廷章集议益故而新次嵗癸丑八月大震复损之丙午监县和塔拉实克进议来涖是邑兴工修饰间县尹陈嘉祐舜卿相继而至覩其庙堂学舍功绩未完喟然叹曰不惟损政亦恐有负国家宣明教化之意公余遂与主簿杨弥盛县尉张焕典史王铎集诸凡所与事者议以各输余俸兼资庶力为补其完公躬督其事命采旁山之异木美石徴诸属县之良工役人先自中门正殿次及讲堂廊庑诸室凡所损缺者一皆完之不亟不徐民不告劳复遵祀典于东西二堂绘歴代贤儒之像时命昭文馆大学士中奉大夫李公溥光书大成之殿额余功美其冠器之饰以严嵗时朔望之礼其绘饰之丹青有取祭祀之冠器皆仪品物为常分之司属翌日直学李并士夫武初乔裕赍前教谕武公威卿先生行状踵门揖余请为之记曰公乃前上都留守陈公之子也勇于有为见于设施者盖如此不特此耳抑又增其戸弥其盗简其讼政教兴赋役平皆前政之所无幸因庙学之成欲刻石而久不其伟欤余辞之不获已缕陈终始之绪庶后之相承者继继而不相忘矣
　　重修宣圣庙记　　　　　　　　宋　渤
　　上党唐以来为宿兵府自藩镇罢民俗经文治之日更尚儒学挟艺文射科举春官者十之八九工词章占天下上防者亦尝三四故乡遂隖野之间率有黉舍师生释菜亦具圣人庙貌视羣庠制度金太和中潞城东有里曰李庄豪族王备李格者新治学舍为礼殿其中绘从祀弟子于两庑规模如度为里中弟子弦诵之地今百年矣风雨浸圯栋楹倾侧备孙王君大椿及弟大用于耆宿谋之曰吾郡先哲以实学文章应屋海隅缙绅罔不敛袵推敬易代来承平嵗久日趋文化衣缝服鼓箧笥操简牍者将攘袂而起矧部使者以劝学奬士类为职业曷亦有所兴乎此里故庙廷并刻石俱在君曰功无防可复旧欲与诸君同工僝材撤其敝而架其倾者幸有以佐之咸曰诺于是若缗钱若工技若丹雘若塑涂相率而旅至未防何时遂完矣大椿以告予曰若郡中人请志之诏来者谨按王备之子周初立营葺既而主平山簿迁潞城宰再迁潞州録事劳于宦辙未就而卒今大椿大用其孙也祖孙三世能益勉弗懈可谓知所重者吾党之士其招而告之曰天下未尝无士也王者治之未尝不右文也为学之道湏精宻致审真积力久而后能其体用非可谓于嵗月间者矣闲暇时朝诵夕思博学明辩求所以造道徳之要非直曰进取计可也盖秀选俊造賔兴之法成于三代故士子或忘身而狥国然犹以尧舜之道为义利之辨吾夫子不幸生春秋之世干戈相寻处士横议六经之防仁义之言宜若无所事于天下然夫子不以无所事而不以敎人七十子者亦不以无所施而不学之也今之世得闻先王之绪言者以顔曾师弟子详言之故也典籍具在此邦雅称冠帯薮闻此里有学舍豪杰之士将矫首景慕踵而相尚者见之矣因勒石云
　　重修徳风亭记　　　　　　　　王好古
　　亭以徳风名葢由教化之所及也世变愈下循刑政而徳礼蔑如汉唐以还政简而刑繁我大元有九有扫秦汉之积弊法三代而遵唐虞张侯瞻甫今承流宣化者邪潞郡为天下之脊侯来是邦政通人洽蝗虎不侵阖境之间肃如也于是循故迹而新是亭且曰政由徳以行乌有仁风而不能偃草欤乃相其地因而出泉曰是可以润物遂名之曰玉露是可以泽民遂名之曰甘泉郡之人欢悰沄沄以为自前政以来未之覩也落成之日举酒夀侯曰我侯之来兮民物以熙出泉泽物兮作亭斯翚仁风所被兮靡草不遂添杯我侯兮莫我去为
　　芮王庙记　　　　　　　　　　何南卿
　　尝闻鸢飞戾天影流于庭燕人以为鴈越人以为鳦非视之不精势之相去逺而然也今芮城西十五里枕崇岗有芮王庙焉考之载籍芮君之实虽千载之上可得而推尔芮者古初以草著名故有芮氏焉蔓延而有芮国也当殷纣昏暴虞芮二君争田久而不平时周文王为西伯修徳行善二君曰国无明断西伯仁人也盍往质焉入其境行者让路耕者让畔入其邑斑白不提挈男女异路入其朝士让为大夫大夫让为卿二君相谓曰吾之所争周人所耻退乃相让弃为闲田天下诸侯闻之翕然归周者四十余国是为文王受命元年也芮本圻内锡封之土乃食采之邑故芮伯世为周之卿士非特一人而已巢伯来朝作旅巢命时则在武王与六卿同受顾命时则在成王作桑柔诗以戒贪残时则在厉王与虢仲同伐曲沃时则在桓王前后凡屡见之所该者四百余年陆徳明谓非同姓不封姬姓也明矣后世亦以芮封国公号焉矧伯而称王律之以春秋之法岂不如秦楚之僭然卒则书名葬则加号亦春秋之书法歴代益逺中间岂无徽号之锡按端拱明昌二碑皆谓古史称之为王彼必有所据而言也以是观之疑者氷释鲁桓公三年芮伯出居魏芮更立君四年秋秦师侵芮反为芮所败秦不胜其忿其冬请王师凡九军共围魏是时周王之六军按兵不动人不忘其徳为之立祠扺今而存况我芮君昔以推让天下感而宗周作为式谷民人皆被其泽宜乎没世而祀之礼所当然是故转秦歴汉越唐跨宋迄今而庙貌愈崇者有由也正殿榜曰桑柔贲廕之殿贲者以其能光耀于四境廕者以其能覆载于羣生冠以桑柔者义取芮良夫之意也门楼髙敞献有殿舞有庭戏有台与夫左廊右庑塑像焕然梁开平初有朝防再立祠宇周显徳间勅命又加重修宋端拱嵗诏毁天下淫祠此庙不废以位设古帝王之像故也每嵗清明中秋享祀不忒旧崇奉香火之社者凡十有一独故芮存从而不改余皆窜易其时日月逾迈修毁不一孰能屡数之邪后自古城庙迁于此地止用五社之力焉夫民者神之主也神本依人而行果能祭之如在何所不灵可以占年而祈谷可以请雨而乞晴可以禳灾而祷嗣此皆神之所司也民和而嵗丰神降之以景福如影响之应形声谆谆乎毫厘之不差若夫仗剑现宋帝之宫霖雨退西狄之寇活焦枯之稼而殿重兴救张地之厄而露台建此自有石碣具存不复赘云大徳元年丁酉秋七月中元日百戸郝翔王祐张全吕瑄立石
　　彻里公徳政碑记　　　　　　　郝希文
　　夫以天下之大系生民之休戚者莫切于守令守令之职乃风化之原敎养之本出宰百里秩中千石若不廹于势不拘于职尽其已之所当为而骋其才能未始一切束于郡守者此古昔待守令之良法也方今天下失寜盗贼窃占据土地蹂践生灵何可胜纪于斯时也拥强兵专方面者每以军食军需为重名项之多奚啻百端任守令者且奔走供给之不暇其间以抚字教养自任者不一二见设有魏焦之人出以凋瘵之余民应无已之追求亦将如之何哉又况有哲有愚之不齐古今人物之不逮此其所以得人之难而于斯时之尤难也稷之为邑土厚泉甘乃陶唐之境内后稷之故墟俗尚敦朴俭而不啬纺绩织絍畊田凿井日勤月谨上以供公家军储之费下以给父母妻孥之养昔人所谓有尧舜之遗风而号称易治岂虚语哉我监邑名彻尔特穆尔字士方钦察氏景州东光人也下车于己亥之冬大尹葛君名禋字克敬霸州文安人也涖政于庚子之春二侯一见肝胆相照亲若兄弟乃相谓曰比见同僚不和以病民者多矣况今天下多事之秋纵不能施善政以养吾民奈何蹈其辙以困吾民乎于是相与立法度振纪纲均赋役量民力之有无视土田之肥瘠分乡社为九等赋役既均事至物来随其大小髙下应之而无难焉又敦请师儒每社立庠一所选民间俊秀子弟以充生徒正疆界劝耕耘通沟洫教树畜使民知职分之所当为务农于春夏之间讲学于秋冬之际桑麻蔽野学校云兴衣食有余而人材彬彬矣此皆二侯政化之所施非徒然也去嵗之大旱自春徂夏雨雪絶无葛侯乃捐俸金购香菓斋戒沐浴露顶跣足徧祷羣祠旦暮不怠者数日而雨大作沾濡霶霈易凶年防于乐嵗侯之徳非徒能化乎民其精诚亦且通于神明矣嗟夫苟令长不得其人专以蚕食为务老者不得安其居少者不得尽其养妨三时之务弛农隙之教肆凶恶蠧贤良使民之脂膏日削月销彼方偃然自以为得志其于国家附托之本意为何如也其视葛侯爱民如子而民仰之如父母者不啻隂阳昼夜之相反矣盖惟本于诚正修齐之功根于心而于人故其为政也寛猛得宜刚柔相济纎毫悉举其应剧治烦如鉴照卜鸷举而风逼之也是诚可谓循良吏故不可不纪诗曰姑射苍苍汾水汤汤中有哲人为民之章不寛不猛侯伯之防春花秋菊雨露时芳如松之茂如竹之刚爱利斯民敎劝有方禾麻蔽野二麦云黄丰碑永建厥徳靡亡
　　杜氏孝感泉记　　　　　　　　郝天挺
　　书曰至諴感神者诚也至诚而不动者未之有也夫上天之载无声无臭者神也力无所极智有所穷极之智力感无声无臭之神天舍诚奚先诚身之道惟孝为大故王祥之盛冬跃鲤姜诗之近舍涌泉皆其应也振古如兹岂今不尔太原平遥孝感泉者出于本县西汾村里杜氏先茔之侧泉之得名由今四川行省左丞之母沁帅便宜夫人王氏之所指而凿者也里自开辟有聚落已来土脉咸苦列井数十皆螫舌不可尝负绠抱瓮逺汲他所民甚病之帅薨归塟夫人扶柩哀痛之余相地出井以供苹藻锜釡之荐泉忽通透独甘如饴耄稚欢骇目之曰孝感既周塟遗泽至今頼之帅讳丰起迹农畆金末兵乱以材勇保据沁州国初人附累从战伐所破城栅全活万计朝廷授以虎符金吾卫上将军绛军节度使沁州都元帅便宜行事其本州所隶亲王亦有防锡以沁阳公之号投戈抚字得人懽心乙夘夏五月薨年六十六遗命还塟西汾州祖茔沁人留之不可乃别建祠堂以奉香火夫人王氏孝于亲睦于族治家敎子慈肃有方生男长曰思明袭沁尹累迁至明威将军吉州路达噜噶齐次思忠自髙丽国经歴官迁承务郎固镇铁冶提举次思敬由汴梁安西路总管召拜内台侍御史寻防知内省政事改资善大夫四川等处行中书省左丞练逹辨博识明气和歴中外余三十年谢病退去次思问以绥徳州知州佥奉议大夫佥河东山西道肃政亷访司事众孙三十许人文通经史武便骑射出仕者依日月之光春秋扈从居家者安桑梓之旧晨昏甘防求忠臣于孝子之门至諴感神于斯见之矣噫西河之井泉日夜洋溢供乡里饥渇之求源源无穷杜氏之子孙日夜蕃衍供国家人才之用亦源源无穷临其亭甃饮其清冽乡里不能知所自为忘本子孙不能知所自为忘孝是宜勒诸石以告来者大徳三年三月初五日记
　　颍川忠襄王庙碑记　　　　　　孙　元
　　至徳十一年妖贼起汝南明年陷江淮又明年陷河洛又明年断函谷闗据陜川城震扰秦晋解为州界秦晋交势引殽函去陜尺咫阻一河其州人少长老弱咸大震恐怖惧谓朝夕焚溺水火中无塟地矣俄闻颍川王将大兵数万众转战南来拔殽闗直薄陜州城攻围计数日贼分遣竒兵渡河北蹂解南鄙王将骑夜渡灵寳要击于安邑南原大破之乘胜遂北数十里抵平陆防下阳津贼争赴水死无噍类遗城中贼大夺气防食尽弃城乃遁去明年襄樊贼入武闗夺秦岭直犯长安王复引兵战同华再战秦陇徽鳯大击破贼走巴蜀遂定秦陇又明年春东贼分道突太行陷冀云中鴈门代郡烽火数千里大掠复南还出故道抵绛将及解解人复大震恐王复出闗渡蒲坂勒兵解之闻喜以伺贼贼走南山设伏兵横击之贼惊弃辎重散走山谷虏获万计晋冀地悉平歴数年环解境皆兵燹赖王力解之民卒脱兵难后二年王靖大梁定中原又二年收鲁复下齐夏六月薨于军哀音至解之士民及郡守僚属相属聚计议曰天下初难也羣盗所过燔城府杀长吏屠黔黎毒流遍海内罔不残灭吾解梁阖境为完城四野为全民邑里有屋庐父子夫妇长防昆弟有伦饮食有节出入有数抱子弄孙不殊平时若是者果谁之赐邪曰有功于民国有祀能捍灾御患国有祀王有大功活大众宜世世血食吾土众口俦应咸曰安思所危恩思所自是谓知报徳者乃即日择髙阜肇营王庙于干隅官府捐俸金士民输土木众乐效役不阅月而告成殿宇巍如庙貌俨然两庑櫺星拱揖左右中条太华掩拥后先壮丽雄伟耸甲首郡讫事其同知卜嗣真等走洛阳求文于予用刻石以昭不朽吾喜王勲业在王室闻望在天下徳泽在四方复解人感王大徳追思感慕永世能不忘是可记王名察罕特穆尔字廷瑞沈丘人初监汝寜府中书平章政事知河南山东行枢院事陜西诸道行御史中丞薨諡忠襄追王颍川其子库库特穆尔继总大兵允克成功今为太尉中书平章政事枢宻院事太子詹事家乘国史具载始末兹不録云
　　县尹闗公徳政记　　　　　　　卫元凯
　　皇元之臣服普率亘古无有升平既久生齿日繁民之休戚寄诸守令任是职者实难其人惟我令尹闗明府之宰吾邑也而优为之公名世杰字英甫占籍晋寜世业儒歴掾两台一賔运府所至有声荐章交辟至元戊寅春三月到任大布恩信推以至诚栉垢爬痒穷瘁蘓息镇以清净而敎令不繁前政劝课徧乡都巧索丰求沥民膏血公曰农桑有衣食之利孰肯甘防惰而乐饥寒乎若忧之太甚视之太勤乘骑从徒家呼戸召而小民辍饔飱具馈饷以迎劳且不得暇又何暇顾其业哉此虽爱之其实害之也每嵗劭农之际但召各社之长而喻之民获不识吏之安矣邑处太行之岭土瘠民贫好学向义比年以还学校废弛礼文灭裂公自到任聿兴斯文授室延师讲明正敎学者闻风四方云萃一时文物蔼然可观且山野之民负豪侠气争相雄长倍徴籽息冐逾疆畔纷兢交拏讙不可诘公杜私谒从公议秉正笔片言之间使积愤潜谋氷消雪释市井少年悍戾不率亦必委曲镌谕使之必改而后已至于簿书鞅掌阅目无遗自奉甚薄淡若儒素多读书手不释卷且重义轻财务周人急而于文士尤厚收揽荐延惟恐不至有祷祈遂获休应凡拯贷鳏寡者先之有徴科贫匮者寛之复业者优以安之疲癃残疾不能自存者煦育补苴百计以完之故三年之间美化大行青衿向训黄髪履礼权猾鉏纵暴之心黠吏返淳和之性宪使金公按部至邑大加矜赏辄荐公政为诸县之最信公论也由是言之岂止治文案督赋敛断狱讼而已乎其受代之将行也父老十数軰告余曰吾侪小民徳公之赐何以报将着金石大书深刻昭不朽而垂无极所以报也蕞尔敝邑则惟是知书不书公何损益然所以示民心之不忘非是而莫可也故敢以托呜呼美哉在他人犹当不让况公于予推恵至厚安可以芜陋辞因摭民謡而为之铭曰赋均而平刑措而清民饱而嬉使公而明物无失所野无废耕路不拾遗犬不夜惊奸不遏而惩廉不率而兴敎不令而行政不严而成无实之誉君子以为媿我之誉公者殆无媿而庻可以为公之荣不惟彰清名播芳声惬舆情又将为来者之法程也
　　忠义武安王庙记　　　　　　　宋　超
　　义勇武安王祠徧天下独吾乡乐平最古且着按传王家世河东从汉昭烈避患居涿之楼桑栖迟日久由楼桑抵河东必道乐平意当年游衍之迹及乐平为多虽后千载宜未忘乐平也故吾乐平祠灵享异诸方民有事必祷祷辄应而旧庙在城南金正大四年郡丞范君□始改筑南门内国朝中统年间迁邑治之北虽每迁辄增旧制然因旧相仍未底崇极且逼临防市湫隘喧嚣非所以妥神灵惬民意也延祐初元春乡试溧阳同知翟君公辅遵厥考镇抚公遗命审曲面势即旧趾益北为步三十营构之南市崇教院二畆有竒创建新庙虚其前道以属通衢于是幽遐衍敞廓然焕然栋梁屹屹垣墉秩秩材坚制良黝垩丹漆举尽其度落成而祭神既顾享人亦慰畅嵗乃大穰物无札瘥然役大费烦公辅既独力无怠色而其弟庄鳯诚谊洎邑之显家更相成之工既毕公辅走使京师徴予记惟古今名臣烈士生而烜赫于时没而寂寂无闻者何限惟王岿然庙食列于祀典四海之内尸而祝之愈久而不替果何修而致此葢东京失御羣雄朶頥汉鼎曹袁张吕孙氏之徒虎视防张笼槛豪杰王抱葢世之畧絶伦之勇固羣雄所愿揖下风者也而王自重如山一不屑顾独追随罢困无聊之昭烈溟渤可竭誓言不渝也金石可磨初心不转也诚以昭烈帝室之胄寛仁下贤苟辅之以兴复汉室则义词顺而斯世被其泽矣彼崛起犯分乘时陆梁者王视之直鬼蜮蟊贼之伦耳顾肯为屈乎于戏乌林之走曹暪襄樊之擒于禁风戈雨斾囊括宇宙之势而汉事将成矣天不再炽火徳功用不就此岂人力所能为哉君子论王忠义耿耿能择所从光于萧曹班于吴贾而雄武逺过之然萧曹吴贾犹各得忠于当时而王世世歆祀千载之下凛然有生气民思其义耳予独有感者王于乐平为旧逰其顾盻飨福斯民宜矣而吾乡乐平之士防恭奉王竭力新庙如念私事虽费不辞虽劳不懈其乐慕忠义葢出于天性夫择主而忠于汉者王之盛节慕义而厚于神者乐平之雅俗皆闗民彛世教故不得不书
　　司马温公塑像记　　　　　　　李穉賔
　　祠堂之设葢思其人而不得见故立像以想其平生嵗时蒸尝荐其馨香格于神明其诚意之所感孚焄蒿凄怆如或见之此皆出于人心爱慕之诚而然也然其徳有厚薄之殊故其祠之也有逺近之异非可强求也解州夏县今为晋寜之属邑乃宋朝司马温国公之故乡县西三十里曰鸣条冈即公之先茔县学之左祠堂在焉郡人祀之香火不絶于今三百年矣兵烬之余堂固在而像貌不存皇朝延祐六年河东佥宪额森布哈公按临至县拜谒祠下仰而叹曰有堂而无其像于人何所瞻仰其于典礼葢有阙焉县尹李侯荣祖闻其言退而谋于县之耆旧皆曰此固邑人日夜所不忘而不敢请者也侯既有命敢不竭力以从事于是施财命工选日兴役不阅月而塑像焕然一新庆成之日人大和会逺近闻者相率而来观之莫不咨嗟叹息如公复生以手加额至于流涕不减前日自洛赴汴之时也噫盛徳之入人也如此哉李侯又欲纪其事于石因宪幕李君鹗以记文为请余谢不敏不敢承命既不得辞乃为之言呜呼盛徳之士不出乎世乆矣是以功业如此其卑也其故何哉譬之规矩凖绳必先自治而后治人故民之从之也莫不中心悦而诚服身不治而欲治人难矣自唐虞三代以来臯防稷契之为臣载于书传者可考也殷之伊尹傅说周之毕公召公其人莫不以徳称于天下降及两汉萧曹之徒起于刀笔之间考其平生虽仅能取称一时然皆一切以就功名而已非可以徳化言也寥寥至于三国惟有诸葛忠武侯一人而止尔唐有陆宣公而不尽其用至宋而司马出焉其人可不为难哉公之为人也笃学力行清修苦节左规右矩罔不如礼故言而君信之行而民悦之不用则独善其身用之则功烈被于天下儿童走卒无不知其姓名他国逺方莫不畏其威徳此岂声音笑貌之所能得哉其徳积之也厚故其及之也逺尔是宜天下郡邑莫不祀之以为师法而况于桑梓之邦乎然而邑宰有贤愚故其祠有兴废自非额森布哈公唱之邑宰李侯和之其功必不能成之如此之易也今既完矣邑之人嵗时祭享来拜堂下仰而瞻公清古严厉之容俯而读公所着资治之书如公在世而亲炙之莫不修身慎行不敢为非义俗一变皆为君子之儒此则邑宰李侯之意也岂不美哉请书此于石以俟
　　重修防子庙记　　　　　　　　杨汉卿
　　上党北五十里地曰防子自前古立祠于此山下有故墟曰宋城世传商防子昔居焉考之于传防畿内国也以元子分封故遂为号至成王封之于宋以奉殷后此去纣都不数百里岂其始封之地耶旧祠以防子比干配享端冕南向即防子也被髪如奴坐于左即箕子也冠曰王子坐于右即比干也当纣之时贤臣失位或负祭器而归周或佯狂而为奴或极諌而剖心虽制行不一殊途而同归故孔子称曰殷有三仁焉成周继兴诛暴进贤彼去位而亡者乃作賔于王家以狂而拘囚者得肆志于洪范至使死骨不朽即其墓而封焉以成王周公之圣犹尊崇之如此其以仁人之功烈不特着于当时其徳可加于后世是宜为百世祀也然箕子既释囚而受封后世庙貌不改厥初岂非全其真以彰明徳哉嵗久殿宇隤陊好事者易其地而新之谓箕子被髪此僧也谓比干王子也名为太子皆置之别坐从而祀之咸失其真呜呼仁者见弃于当时后世幸能不没其实反矫诬如此名实相违何凟神之甚也嵗时献享固将重之岂答神之意耶余家世卜居于此少与羣儿逰戏庙侧仰瞻神像古制宛然比余随仕秦封还谒祠下然丹青炳焕规制错譌罔或如古询之故老则曰神之旧像皆所目覩一为俗譌莫之能革于是慨然颇思改易昔人谓前哲令徳之人可以啓后故在祀典若三子者自殷迄今歴数千载崇祀不絶虽先贤之徳不可忘抑圣王之制存之于今与惜其譌错怪诞使圣贤之迹寂然无闻乃语诸长者曰吾邑之奉祀三人也久矣岂可一日见诬于防防之中盍革去俗譌遵其古制尊防子以箕子比干奉配昭哲人之令徳毋贻神羞不亦宜乎众皆曰然时方多事莫遑改易遂书厥由扵庙壁后二十余年余归自河东父老来告曰子尝欲正三人之祀方今时和嵗丰民安乐业使神享其祀人受其福此其时矣遂与众祀神而卜之吉乃迁其祀宇正其服位以复明灵之居仍题其祠曰三仁俾后者不罔于流俗咸仰彛徳而致肃云工始于七月之庚子落成于十月之丙子乡人请以旧题刻石庙左遂为书之
　　赡学田记　　　　　　　　　　张思敬
　　治道有二曰敎曰刑郡邑之学庠序之遗制也由洒扫应对诚意正心以至曰选士俊士进士皆自乡而邦自邦而国自国而廷表里之以忠贞薫陶之以恺悌义洽人心怨议不兴政稽时令隂阳不戾此天下臻于治平而人材育于学校也夫水之就湿草之偃风亦犹下之从上欤故上之人制礼作乐先节文其身身既先之犹梗而弗化刑而齐之也岂获已哉且天之于物有雨露以始之风霜以终之乃知刑之后于教如此国朝戊戌初父老甫袭科场之余率子弟以事进取或负粮从师阅经就友当是之时英髦济济晋寜所隶五十余城议者以襄陵为冠江南既平故俗渐革夙望先觉之士日陵月替书帙贱于剡藤人才艰于荆玉逮我成宗武宗二皇帝运际守成明诏四海凡民社必立乎学学必颁田孟子曰无君子莫治野人无野人莫养君子教养相仍嘉谟永矣兹邑也有学而无田县尉刘盎奉典谨付廹城之畆迩鄽之基充赡教谕以纲维之直学以薄贮之出纳则与涖籍而会朔望者公知之非兴修释奠不敢动也邑之令长时省视焉如是防闲之即归乌有岂忍于或士其服而商其腹者取之也夫敎谕之级虽卑而一邑范模所在能温之以缉熙守之以亷慎何阶之不可崇辄窥纎芥之利自画逺大之途谓人之不我知也视之者岂特十目邪幸为长厚之所掩汝之顔得无赧乎阿媚之徒又将而证之汝亦人也何殊于编民而复其役哉纵不克捐己之财殚己之力可不以至诚答清福之万一予尝竒缁黄者流能徒手而结大縁何其志之笃欤齐之故也吾侪所礼之殿庑皆仰于官而成今不过洋洋乎讲诵揖让于其内岂特二三其徳又从而蠧之是天壤间罪人也何衣冠之可名教养之可隆邪予因纪田之始末为复及此者以乡校之故惜之于坠不知言切直也庶欲惩于后来耳后来之君子当念敎谕蔡防创始劳赵世举继完其壁郭存道来谒文以圗不朽者若夫田畆之畔贾氏所恵之书具悉诸碑隂云延祐五年仲春吉日立石
　　松峰书院记　　　　　　　　　吕思诚
　　县治南罗庄孔氏作书院于三都别野葢罗庄与三都一社也又近在松子岭下故名曰松峰夫孔氏家世曲阜其嗣世子孙守林庙而私淑有宗而不紊固也自干戈乱离择里而居乐平于是有孔氏云由周而来至于今去圣人之世若此其甚逺也而晋鲁相望近在咫尺去圣人之居若此其未遥也忾然如闻其声穆然如见其容水木本源之思寜以异地异时而有间乎罗庄孔克威求记思诚为松峰书院额又书夫子燕居殿一楹闻诗闻礼者二斋思诚起而言曰孔子之道大矣孔子之泽长矣天覆地载日月照临雨露之所润无非教也敛袂拱手以至取瑟叩胫无非教中事也阙党童子可以将命互乡童子亦得登堂入室敛容屏息于其侧无非敎中人也亿万斯年之久上自王宫国都下逮闾巷莫不有学以识羮墙乐平素称仁里家诗书而户礼乐有彬彬君子之风岂皆宫墙外望者与故克威之为此非徒为子孙设欲以来逺方之朋也而里人氏有近三都拨地三顷以与书院而为书院子弟之供其事又不可湮没而无闻因并録之以与克威孔氏并传不朽后有作者见其庙貌煇煌轮焉奂焉孔子在焉松声谡谡响振山邱孔子之木铎在焉宰我谓其贤于尧舜甚逺厥有以哉昔者思诚立书院于冠山奎章阁学士院奉中书礼部移文宣慰司下冀寜路指挥平定州储书万余卷谋欲置田一二顷至今无一畆欲铭石作记力又不赡噫有愧于克威也夫再拜而文既以嘉孔氏之贤且以讥思诚之不能是为记
　　藏山神祠记
　　盂古仇犹地城之右有藏山神祠山则去城三十里亦有祠在焉至治三年余为书州判官蒲公所作碑而至祠下其文具载藏山神之颠末暨建祠之由近因攷左氏传以为用庄姬之谮而族赵氏史迁以为治灵公之贼而与诛后以韩厥之言而复其爵邑晋之六卿并有晋政卒归三家葢三家之连合也久矣惟赵氏代有死士故赵氏能与韩魏并立也夫子作春秋大桓文之功而亦首桓文之罪自是而后诸侯连合礼乐征伐积习之渐陪臣执命列国不知有天王之尊客卿不知有宗国之亲故齐有田氏之夺晋有三家之分夫子之作春秋也尊周而亲鲁将以拨乱反正捄其弊也晋自文公始伯赵衰初政河阳之狩春秋深隠之大夫效尤一再传之后乃有灵公之祸夫子从董狐之笔赵盾膺首恶之诛屠岸贾之举大事也何春秋不书公孙杵臼程婴何愧董安于乎左氏不纪豫让之烈方之二公有间也子朱子何遗焉不取宋以其存赵氏之孤封公孙杵臼曰成信侯程婴曰忠智侯董安于尝庙食于赵而不见封于宋抑又何哉赵孤名武諡曰文子朔之子盾之孙也虽然公孙之死程之忠尽心所事千古之下血食不既岂无其报哉彼窃富贵者入而恐不纳出而恐相凂终亦不能掩其丑而祸败以从者诚有愧于斯也祠在至治间葺今且三十年矣风雨摧败达噜噶齐达实特穆尔与邦人义士祁仲美郭夷武从礼李文亨复易旧为新佽之者甚众达鲁花赤等之心邦之义士夫何愧于明神哉已为之记仍作迎送神词二章俾歌以祀词曰山之下兮水之浒神有祠兮在兹土神之来兮如有覩风满旗兮声震鼓肴羞爼兮酒盈甒纷前进兮我歌以舞祠可居兮山可藏杂蔬肴兮奠彼酒浆雷电合兮风雨相将神之去兮邈其何方瞻望弗及兮山髙水长
　　重修灵瞻王庙记
　　隂阳开辟元气变化宣精于天成形于地结而为山岳泄而为川渎山川之作葢与天地并矣故能出其云雨而育乎万物平定郡城之西二十五里有山曰狮子山经所谓以形似而名之者也山之麓有石台焉巍巍峩峩杰出羣石若巨人之冠防然菖蒲生其上南望黑水十里而近北顾石瓮五里而遥葢连亘之一山也宋世嵗旱乡邑之民在在处处祀祷无应时有童子六七人刍牧于石台之傍因致瓶于蒲下以祷为嬉见蒲之芒有露凝结若缀旒然坠而入瓶或晞而竭或潮而溢瓶既溢矣即有云物触石而出肤寸而合不崇朝而雨霖霑足徧乎境内自兹而后忽时值恒旸里人相率仿彼童子置瓶于蒲下而祷焉屡获其应敏于影响由是大建祠宇于石台之下名之曰蒲台神庙而奉祀之宋崇寜三年赐额曰灵瞻与黒水石瓮二神同时得号黑水庙曰普泽石瓮庙曰丰济皆因部刺史西染院使髙权之请也观其感应之迹始见于童子之戏终救乎骄阳之灾葢灵气之所宅雨露之邱墟必有造物者尸之矣易曰隂阳不测之谓神岂不然乎或曰在晋则有言于魏榆者在汉则有鸣于冀南者彼固为异事已书之史矣若夫山泽通气础润而云生此隂阳交感之常自然而然者也又何足志欤应之曰噫是不足以与语至而言极者也且彼或言或鸣者徒能为白祥于当世安能随祷辄应润物济时而若此者乎又岂可同年而语哉庙属阳泉里里中大姓范宇好事君子也一日率众来叩予门而告之曰蒲台神之事虽然载于晋阳方志之书传于上艾父老之口犹疎畧讹舛惧其歴年寖逺载书既畧则祷者愈讹敢请于子详而志之将刻之扵石立之扵庙传之扵无穷不亦可乎余义不得辞故详其语以告后之人乃作碑而铭之铭曰天作髙山为镇一方以助造物尸其雨爰在昔嵗亢阳为沴乡邑之民舞雩以祭童子何知以祷为嬉蒲芒有露如旒之垂自入于瓶或潮而溢即有云物触石而出以降膏雨以蘓旱苖屡应其祷曾不崇朝一勺之水肤寸千里功被于人血食扵此汉鸣扵冀晋言扵魏彼迹虽殊彼时实异徒为白祥徒滥民聴安能济时随祷辄应膏我百谷恵我生民圣不可知斯谓之神故详其言以告于后碑而铭之记以不朽
　　平定州土风记
　　舆地有书其来尚矣九丘虽逸而职方氏所掌亦未尝废此州地当冲要实古名郡山川民物冺莫可攷岂非阙典与国人皆曰可志愚按平定古并州之域也三卿分晋地入于赵秦属上党汉曰上艾属于常山晋及魏改属乐平乐平汉沾县也后魏改上艾曰石艾隋初属辽州大业中割属并州唐复以属辽州又属受州受州废还隶并后石艾为广阳徙治榆关宋初用兵攻河东首下之遂升为平定军以乐平隶熙寜七年废辽州省平城和顺二县入辽山县以隶军元丰八年复辽州县还旧隶金大定中升为州今为冀寜支邑而乐平隶焉乐平东南六十里古受州又名赛鱼西北三十里承天军东北九十里广阳西南八十里苇泽县固闗东八十里广阳东五里古上艾地冠山嘉山西八里蒲峰狮子山西北二十五里白鸡山东北二十里晋主嗣昭过此获白雉因以名之黒水嘉河源在嘉山嘉河经于城中桃水下入泽泽一名阜浆暨县泉俱在承天军锡欣有悬泉赋流杯池城南二里许闲闲修禊所也介之推妬女祠在悬泉上唐髙宗幸汾阳道出妬女祠下者此也或云之推妹也英公庙东十里磛石村李勣尝为并州都督有恵爱故立之又曰本殷公也开山亦尝任石艾长宋祁修唐书避宋宣祖讳易曰英韩信庙在固关牛相庙南十里牛相不知年世过山下卒四贤堂在州治东北城隅宋曰思武金曰涌云今闲闲赵公文献杨公遗山元公敬斋李公遗像在故名之也州之境东距井陉一百里西抵夀阳里与井陉相若盂州北九十里辽州南一百里东北至京师一千里其土瘠其民劳其俗朴而质其风慓悍尚有陶唐氏之遗风乎
　　重修丰济王庙记
　　去平定州城三十里有里曰赛鱼南临桃水有狮子山以形似名之山多松栢檞桧山之巅有崖直下数百仞其傍有穴深若井名曰石瓮上有覆石如葢嵗或旱旸祈请者侧立以杖挑瓮端之石石开即雨雨既沾足随置石葢如故否则风从瓮生拔木偃禾在宋皇祐间有记载诸防典与嘉山蒲台神同时封表夫山川纪纲有系一国有系天下有系一州一县一乡一里者葢封表有大小而利泽逺近亦随之天地之大覆载之广运祚之流将特达峻极岳镇海渎名山大川形而神之古今通祀譬犹国家设官分职品职之崇卑责任之重轻恩威宣畅神化敷洽故修于此者深则感扵彼者至虽一社之长十人之甲五家之隣亦如之呜呼知天者可以知人知人者而后可以知天也里之儒李思恭君子也自上世以来为西乡巨家推其有以及其无自亲而疎由近而逺莫不极其分量因前嵗之旱祷于神而应之乃复其旧祀请记于思诚曰我倡之神助之祠已新矣公盍为我记之思诚曰此山川之旧也神之灵验本人之诚否也君诚信人也是以应之祠既复矣神之降福当无纪极余亦述其故事而已请为迎送神曲二章俾嵗时之祀与旱旸之祷歌以乐神词曰山之髙兮崇崇石岩岩兮水溶溶傍有穴兮虚其中深如瓮兮若有所容上有覆石兮方举云曵雨兮雷翻风神之来兮不来使我心兮忡忡杂肴蔬兮荐芳醲神之乐兮嵗自丰神之来兮无踪神之去兮何从天有云兮山有松歌且舞兮伐鼓击钟余胥乐兮莫知所终
　　开河碑记　　　　　　　　　　曹大清
　　葢闻修水利者皆代天施而长地力使民衣食源源所以定公家之用耳昔三代之时沟洫之法替而趋时务功此不可不重也礼曰蓄水以防荡水以遂均水以列舍水以浍泻水于沟洫而之田野葢有可决而决则无水溢之害可塞而塞则无旱干之患先王通九州陂九泽沟洫脉络布于天下则无适而非水利也秦自商鞅井田废而阡陌作故魏史起引漳水以溉隣田而河内之民以富郑白公凿泾水于秦谷而闗中遂为沃壤王景重修芍陂庐江之境大登冯臻始立镜湖会稽之人获利自是之后晋杜预疏荆襄之水汉文公穿煎防之口张□筑新丰李袭引雷皮使天下之民皆被其泽也迨我皇元混一区宇酌古凖今设立都水监分命有司举行其政于天下委之州牧洎于县宰通沟洫之渠复陂湖之水旱魃为厉则引而灌之雨害粢盛则决而注之令民自便不禁其时是可以上资国计而下慰民望者也今太谷县之东南有恵安之蒲池一所在西庄之正北沾埿之口向西大塔石之近南溥博渊泉而时出之以十分为率特恵安与王诲庄二八使水已有定例恵安使讫八分王诲庄二分其余社分并无水利每值大雨时行山河泛涨不为定例注水去处自上而下一一灌溉数年以来水势不常渠道壅塞横流西去漂没侯城之地数十余顷冲突太谷之城池三十余年后无纎悉之利而有多多之害也幸防河南行中书省委刘公约礼行太谷县尹兼守御断事官来临是邑整理庶务间备奉枢府明文近为濒河水利之事委令本官提调凡可以兴举去处从便开挑官为添力成就公规规于抚字之暇遍歴乡村相视原隰亲诣于奄谷之口料量髙下之地经营利害之原具陈实迹采画圗本呈复省院规措人夫七百余名遂委理问前都漕运使司令史李公克一同监督提调是工于是嵗上已三月之有三日经始开于恵安获利之渠闭塞其太谷侯城为害之处我公从朝至暮不遑暇食惟日孜孜荒度土功不逾旬而工毕矣于戏春而涝夏而旱此天时也旱有以备之而不至于干水有以防之而不至于溢此人事也人固不能必天之无水旱天亦不能以水旱困夫人者诚我公处之有素而不待于已水旱之后是乃救时之急务也属郡之民知其为利之甚旄倪欢歌颂声载路以赞徳美咸愿立石一日耆宿王从礼等谓予曰公自下车以来甫及二载于民之利则兴之于民之害既除之惟公是务恪谨厥职葢以忠于君利于民而已请为镌刻之文永之金石不亦可乎予固辞曰孤陋寡闻班班管见岂足以叙公之实效至于再至于三而不已是以忘其固陋采摭前圣之言故为是记以俟后之观风者有考焉誉公之徳岂不増光于当代耶故又继之以辞曰于穆刘公献康之裔学优经史徳如兰桂一心奉公片言折狱曰循曰良匪贪匪酷渐民以仁摩民以义士髙其行民获其利徳泽宏流恩沾下土荷锸为云穿渠为雨溉我田畴长我禾黍是刈是获如山如阜饲于公家贡于王所衣食元元富亿之口
　　洓水书院碑记　　　　　　　　王　纬
　　至治壬戌县侯特穆尔布哈来涖光山越明年政成讼息廼询同僚及邑之耆徳曰方今文治浃洽党庠家塾比郡相望近代则有书院精舍之设所以育人材广敎养者亦吾县所宜有况先贤司马温国文正公实生是邑众翕然乐从乃买县治西偏故地广袤若干畆仍其旧而增饰之名曰洓水书院堂为七楹中设公像名曰粹徳堂左以属宾客右以延师席辟斋五聚邑士之俊造与防而学者分敎之防息之所讲肄之室庖廪井廐靡不备具贫而无资来学及四方宦防者至则如归复置田畆若干嵗入以瞻且以供祀事士子彬彬然相与揖逊于其中日讲周公孔子之道诗书六艺之文明人伦厚风俗于是乎在嵗时以祀率诸执事肃然就位盥洗周旋登降拜伏笾豆静嘉礼容有恪神之来享也无疑矣古者徳被一乡化行一邑民犹庙祀不忘况公生之邑哉呜呼公陜之夏县人徳业出处备载之史其居于洛则忧国出为相则忧民蝉冕不知为贵布衾不知为俭至诚感人心盛徳服后世儿童走卒皆诵公名其所论著上自战国下讫五季垂鉴将来厥功大矣宜其列诸大儒从祀先圣千载而下钦仰之无穷也
　　盐池神庙记
　　皇帝御驾禧殿中书省臣言陜西都转运盐使司重修盐池神庙成当具事于石制曰可以命翰林臣纬恭承明诏窃惟国家生财有道裕民有制其于天地之藏山泽之利皆所以佐国用厚民生实经世之逺圗也故禹贡之海滨广斥厥贡盐絺洪范之八政必先食货周制太宰以九赋敛财贿九贡致邦国之用其本葢有所自矣谨按地志盐池在晋之河东春秋时为郇瑕氏之地以其沃饶近盐晋人寳之史记猗顿以盬盐起即其处也自秦汉魏晋以降法之禁弛池之盈缩因革不同唐大厯十二年韩滉判度支奏其池产瑞盐请置神祠始赐号曰寳应灵庆池其神曰灵庆公宋崇寜四年封池之神东曰资寳公西曰恵康公封澹泉之神曰晋济公盐风之神曰荐寳侯大观二年进池神为王爵荐寳侯为成寳公我圣朝之开创也太宗英文皇帝百度肇新丞相臣耶律楚材以经费为务乃荐臣姚行简为解盐使置司于路村募亭戸千为之商度区画自是保聚益繁商贾益阜鹾课日益以增公私以为便嵗癸丑宪宗恒肃皇帝以世祖圣徳神功文武皇帝介弟之重西征大理尽俾盐池之利以饷军置从宜府于京兆俾右丞臣李徳辉领其事先是霖潦败盐遣使致祷并五年之获乃建庙于池之北阜赐额曰济后罢从宜府为陜西都转运盐使司至元二十九年改为陜西都转运盐使司徙置路村罢解盐使司大徳三年秋七月以课最制诏加封资寳王为永泽资寳王恵康王为广济恵康王公曰福源灵庆公仍赐楮币百五十缗命陜西行中书省嵗五月朔遣官致祭夫盐在五行为水水曰润下润下作咸所以供祭祀备膳羞资生民之用葢不可一日阙也昔周使公阅聘鲁设白黒形盐辞不敢享此又见礼之重者前代解盐垦畦沃水种之今则不烦人力而自成非若青齐沧瀛淮浙濒海牢盆煎煮之劳及蜀井穿凿之艰也盖得天地之精英河山之灵秀潴而为池广袤百里渟蓄渗漉凝为大鹾皑皑漫漫浩无津涯璀璨晶明莫可名状役夫万余畚锸云集曾不逾旬裒如山积其利甚博终古不竭方咸之凝也条山之下有风谷焉每夏仲月应候而至则吹沙石摧林木其声隆隆俗谓之盐雨风又所谓濬泉者旁皆斥卤惟此甘冽取盐之际炎暑蒸郁蠲渇救暍濯烦涤汗惟泉是頼人不告病噫神矣哉传曰今夫山一卷石之多及其广大寳藏兴焉水一勺之多及其不测货财殖焉其以此欤凡舟车之运徧梁雍陜洛河东河内之境数千里皆食其利会其嵗之入以缗计者二千万至大三年同知陜西都转运盐使司事臣焦荣都转运盐使司副使臣乔宗亮以祠嵗久栋宇倾圯乃与民商谋欲一新之众翕然乐为资助终更弗果皇庆二年前陜西都转运盐使司臣阿实克特穆尔同知都转运盐使司事臣宋天瑞廼相故庙西壖卜地爽垲中缔正殿周阿重檐翼东西庑前敞其闳后营寝室翚飞矢棘阶陛峻整宏逹静深事将讫工命陜西都转运盐使臣完顔徳辉都转运盐使司副使臣张呼圗克岱尔继至涖职廼髙大门为楼扁曰寳庆下瞰卤泽面对中条东缭太行西峙雷首隂雾朝暮翕忽变化千态万状信一方之竒观也落成之日迁永泽资寳王广济恵康王于新庙葺旧庙以祀成寳公率僚属士庶商贾咸防祠下鼓舞怿悦神人于是乎大洽矣仍以庙碑请于朝故有是命洪惟圣朝富有天下际天所覆亘地所载日月之所照临雨露之所霑濡休养生息自租赋外虽以盐课佐经费敛不及民而民自足所谓国不以利为利而以义为利也是以天下之民安其俗乐其业渐仁摩义熙熙皥皥比隆三代其视齐晏子正盐防以兴展渠之利汉东郭咸阳孔仅干盐铁以归大农唐之宰相领盐铁以判度支万万不侔矣方今圣人在上参天地之化育裁成辅相宜乎地不爱寳神相其福国以饶衍是用昭崇祀事加赐封号作新庙貎勒之金石祐我皇元亿万年无疆之祚神亦享无穷之事猗欤盛哉臣纬拜首稽首而系之诗曰乾坤亭毒孰为纲维万物并育孰窥端倪五行为用水徳称首作咸之用以资富有维古郇瑕地实沃饶右限大河南峙中条实沈之次画野定标滙而为池云蒸雾歊结而为鹾雪积嶕峣殆出神力民不告劳自唐歴宋祀事孔昭于皇圣元奄有万国山川贡珍百神効职灵池之产嵗増万亿大徳三防封号加锡皇庆御极嘉神之徳廼作新庙新庙奕奕于以揭防有严礼秩神人浃和用纪成绩繄神之休国用阜康既富而敎颂声洋洋比屋可封遗风陶唐于万斯年寳厯无疆
　　董泽书院记　　　　　　　　　虞　集
　　帝王之为天下治与敎而已自圣贤不必有位而其事分是故表程子之墓曰周公没天下无善治孟轲死百世无真儒治不出于真儒虽治弗治也昔伯子之师友则周子邵子与其叔子也程子之学出于周邵氏虽若别出及伯子论其学之所至谓之安且成者则固无以异矣前圣既逺此数君子者出而后圣贤之学帝王之道始大明于天下有知其说者而得以见诸行事焉此孟子谓一治一乱之所系者也周邵与伯子广大而精防髙明而平实浑融磅礴人莫知而窥焉及叔子之时邪说益以用事有待于匡辟而争者起矣门人徒以其说相传众人固怵于利害弃絶而弗之从也时则有若故宋丞相忠简赵公鼎奋自闻喜诸生独能学邵氏于其子学程子于其门人得其说而尊信之死生以之而弗变也及相其君于危难之间庶防行其道而竟以贬死非天也夫公子孙以此多留江南而其族人之在董泽者无恙也我国家混一始得以音问相通今国子博士筼翁公之六世孙也得请于朝祠公闻喜县学董泽之族人闻之来走京师见筼翁筼翁谒告与之归作书院于其乡以淑其人庶防公之遗意焉葢距公之时防二百年矣筼翁来求集记之集受言而作曰呜呼公为相五年人心天理之所存者逺矣而害之者日众卒于不得尽行其志以为天防斯文乎而周邵张程之说至朱元晦氏而条理发明以推致其极则天之未防斯文也夫博士将有敎其人也公之徳业在国史论定百世人得而观焉若夫其所以为学者则凡朱氏之所述者有之矣昔者周子之言必合伊尹顔渊而并论之而后贤之诲学者亦曰立志以明道希文自期待防于董泽者其以是求之哉
　　藏书记　　　　　　　　　　　孔天鉴
　　河东之列郡十二而平阳为之帅平阳之司县十一而洪洞为之剧按春秋时地为杨侯国者为阳县隋义寜元年改曰洪洞取县北镇名也唐宋因之东接景霍西临长汾南瞰大涧邑居之繁庶土野之沃衍雄冠他邑其俗好学尚义勇于为善每三嵗大比秀造軰出取数居多故程能西府则老郑为之魁较艺上都则二郭取其乙祖庆以妙龄驰誉居善以老成擢试济济蔼蔼前后相望吾见其进未见其止也虽家置书楼人畜文库尚虑夫草莱贫乏之士有志而无书或未免借观手録之勤不足于采览无以尽后生之才分吾友承庆先軰奋为倡首以赎书自任邑中之豪从而和之欢喜施舍各出金钱于是得为经之书有若干史之书有若干诸子之书有若干以至类书字寳凡系于文运者粲然毕备噫是举也不但便于已葢以便于众不特用于今亦将于后也顾不伟哉将见濡沫涸辙者防泳于西江之水糊口四方者厌饫乎太仓之粟书林学海览华实而探源流给其无穷之取而尽读其所未见之书各足其才分之所当得莫不推本于此则房山之藏不特专美于季氏阅市之区区无劳于汉人也以是义风率先他邑使视而仿之慕而效之一变而至于齐鲁蔚然礼义之乡其为善利岂易量哉承庆同舍友也累书索仆为记仆寓官乡里人事衮衮不惟不敏葢亦不暇然勉强为之者兹不朽之善事亦冀得一托名于其上也
　　河津县总图记　　　　　　　　王思诚
　　河津本耿乡城故殷都也书叙曰祖乙圯于耿盘庚自耿迁亳杜预曰皮氏东南耿乡是也晋献公灭耿以其地为大夫赵夙采邑秦改为皮氏县汉属河东郡王莽更曰延平东汉复为皮氏县后魏七年武帝因巡狩至此改县为龙门因龙门山为名属北乡郡隋开皇二年废郡以县属绛州十六年割属蒲州唐武徳二年属秦州贞观十七年州废复属绛州宋政和初属河中府宣和二年改为河津县至今因之仍属河中府旧县圯于汾水今皇庆初移于县西北一里姑射山麓今县是也户一千一百八十一土宜小椒其民质直好义县境南北七十五里东西四十里东至稷山县界史社三十里南至万泉县界大赵村四十里西至韩城县界黄河一十里北至吉州界一百八十里东北至太平县一百五十里西南至荣河县一百里三乡领社三十二村九十五庄一十三郭下三坊宣教坊集贤坊明徳坊沃壤乡在县东北三十里仆射乡在县西十里禹门渡在县西北二十五里即古龙门闗也按辛氏三秦记河津名龙门河出龙门口其广不及八十步舟楫往来一移刻而可济凡河之流无有便于此者旧为津要圣朝复立焉黄河渡县西十里汾水渡北张渡县东二十里具村渡县东十里修福渡县南八里连伯渡县西南十里黄村渡县东南二十里万泉县道出南门韩城县道出西门吉州道出东门禹庙在县西北龙门山上庙前三碑磨灭不可复识一碑太和中立临思阁在龙门山顶俗谓之防河楼下有水楼所以汲水于河也五祖庙在禹庙东三皇庙在五祖庙下宣圣庙在县衙东城隍庙在县衙西建极宫在禹庙左天庆观在旧城北门丰岩寺在南门内觉城寺在旧城东北隅卜子夏墓在县西北五里辛丰里司马迁墓前有庙庙前有碑永嘉四年汉阳太守殷济为之建石室立碑树垣太史公自叙曰迁生龙门居于太和坊是其坟墟所在矣冀亭遗址在县北十五里按左传曰季臼使过冀见却缺耨其妻馌之相敬如賔言于文公为卿复与之冀京相璠曰今皮氏有冀亭古冀国所都也杜预曰皮氏县北有冀亭今俗谓之上亭下亭又谓之兴亭或其地也又有如宾乡今不知所在皮氏县在城西二里杨村二城相对遗址犹在龙门在县西北二十五里按水经云龙门山大禹所凿广八十步临崖际遗迹尚存竹书纪年晋昭公元年河赤于龙门三里梁恵成王四年河赤于龙门三日京房易妖占河水赤下民惧三秦记曰鲤鱼三月则上渡龙门得济为龙否则防额而还姑射山在县治东北黄河迳县西十里汾水在县南八里西南十五里入河隋文中子王通字仲淹河汾人今县南三十里有通化村庙下有集贤里龙门山有石洞葢文中子避乱隠居之所东臯子王绩字无功文中子之弟也弃官隠黄颊山以琴酒自娱贞观十八年撰隋书今县东有东臯村王勃字子安六嵗善属文与兄勔勮俱以文藻齐名勃仕沛王府修撰薛季昶龙门人为雍州长史威名甚着仕至戸部侍郎薛仁贵龙门人从唐太宗征辽有功拜铁勒道行军大总管见唐本传今县东十里大黄村其故里也有庙在焉村中犹有姓薛者葢其后也卢防字子野永防初举进士髙第仕至银青光禄大夫工部尚书防读书于龙门深知易着春秋孝经每以经义决狱时议称焉汉赵岐字邠卿京兆人仕州亷称后举里剧为皮氏长抑强讨奸大兴学校甚着能声有孟子注行于世唐王銮为龙门令有能名李勉荐之时称知人课钞嵗三百四十七锭四十两五钱六分四厘赋税粟八百三石七斗六升五合二勺土产炭窰磁窰旌表节妇乔薛村史宅赵氏清涧村蔺宅妯娌薛氏曹氏云




　　山西通志卷二百四
&lt;史部,地理类,都会郡县之属,山西通志&gt;
　　钦定四库全书
　　山西通志卷二百五
　　艺文【二十　记五四】
  </div>
  <div class="pagination">
   <a href="山西通志_page626.html">
    上一页
   </a>
   <span>
    ...
   </span>
   <a href="山西通志_page622.html">
    622
   </a>
   <a href="山西通志_page623.html">
    623
   </a>
   <a href="山西通志_page624.html">
    624
   </a>
   <a href="山西通志_page625.html">
    625
   </a>
   <a href="山西通志_page626.html">
    626
   </a>
   <span class="current-page">
    627
   </span>
   <a href="山西通志_page628.html">
    628
   </a>
   <a href="山西通志_page629.html">
    629
   </a>
   <a href="山西通志_page630.html">
    630
   </a>
   <a href="山西通志_page631.html">
    631
   </a>
   <a href="山西通志_page632.html">
    632
   </a>
   <span>
    ...
   </span>
   <a href="山西通志_page628.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
