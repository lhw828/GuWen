<!DOCTYPE html>
<html>
 <head>
  <meta charset="utf-8"/>
  <title>
   福建通志 - 第 147 页/共 239 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福建通志 - 第 147 页/共 239 页
  </h1>
  <div class="content">
   傅诚【字至叔仙游人尝从朱熹游登淳熙八年进士初调永春尉力辩陈介珪之寃与上官忤纳告勅求去介珪卒得白迁太常博士真徳秀时为正字每过从谈论古今事移晷方去寜宗朝轮对言极鲠切以哭子彦卿伤性而卒】
　　傅大声【字仲广诚从子淳熙十四年进士授福清簿奉檄鞫长溪囚释株连五十余人为帅辛弃疾所重调贵州教官课最天下第一改知武平县迁判循州适冦发守称疾大声调兵力战贼溃去未几复猖獗诸司专委大声督捕乃上御贼数防漕使刘强学颁行之荐大声知州事秩满乞宫观官至朝奉大夫】
　　方壬【字若水耒弟淳熙中游太学掲朱熹以静退之説为请十四年擢第除长泰主簿防朱熹守漳请壬主学事壬条上讲説课试差补等十事熹令属邑皆仿之龙岩有卒杀人狱吏逼同行者诬伏漳浦有僧毙于佃而鞫者皆曰饮鸩壬承檄往悉阅实抵罪熹称其能秩满除知寜乡县未上卒】
　　宋钧【字茂洪莆田人绍熙四年进士歴知严州首疏乞蠲淳安经制钱五千缗及他邑无名征敛累迁左曹郎官总领淮东军马钱粮光州报警钧上言进讨重赏以招降附清野以待饥劳又请别造防江轻舰数百艘以备防应多见采纳迁司农少卿后再知泉州讲荒政斟酌便宜所活万计复除海苔蛎房葵叶等税捐俸代输畸零之戸民画像以祀官终秘阁修撰】
　　方士繇【字伯谟莆田人蚤孤徙崇安从朱熹游以学古为事称朱门髙弟绍熙间熹门人有至行在者公卿争延致恐后士繇闻之曰异时必为学者祸未几学禁果作】
　　黄士毅【字子洪自莆徙吴不忘故乡因号壶山庆元间诋排道学士毅徒步归闽师朱熹熹命日观一书夜叩所见居数月授以大学章句终身从事于斯尝注仪礼譔次朱熹书説及文集语録若干卷】
　　陈谅【字友仲仙游人以父丰廕官永春尉厯知古田县觧归帑藏无余司计沮之朱熹为言于帅曰陈宰亷吏也若以此逗遛何以为为善者劝迁通判循州改知浔州郡向无贡院士冐江滩之险附试于藤谅至为申省部立院浔士徳之帅李大异嘉其能辟知象州卒于官】
　　郑勲【字景周仙游人嘉泰二年进士知博罗县戍卒乱焚掠州境直抵其邑或劝之避勲曰吾去如百姓何正衣冠坐以待之贼迫以白刅勲不为动正色叱之遂被害事闻赠朝奉郎官一子】
　　丁伯桂【字元晖莆田人嘉泰二年进士由枢密院编修官累迁吏部侍郎兼给事中在言路二年谏疏盈箧皆切中时弊尝言陛下始好贤受谏近者言官忤防至形词色疏多留中易置台谏如奕祺然此阙失之大者又言加恩后戚及美人亲属之非未几卒赠通议大夫】
　　方信孺【字孚若崧卿子以廕补番禺尉韩侂胄谋恢复邉衅不已朝廷寻悔金亦厌兵时方议和信孺以荐为枢密院叅谋官使金至濠州金帅止之要以五事信孺曰反俘归币可也送首谋于古无之称藩割地则非臣子所忍言至汴见金左丞相都元帅完顔宗浩反覆辩折不少屈自春至秋三往返还言敌所欲者五事割两淮一増嵗币二犒军三索归正等人四其五不敢言侂胄再三问至厉声诘之徐曰欲得太师头耳侂胄大怒夺三秩临江军居住已而王柟出使定和议増币函首皆信孺所持不可者柟归具言金人每问信孺安在乃起通判肇庆府峒冦窃发被防同廖德明措置收捕就命知韶州擒赤水峒贼戮之寻提广东刑狱奏纵不决之狱数千人迁淮东转运判官知真州即北山柜水筑石堤袤二十里人莫知其所为后金兵薄仪真守将决水柜以郤敌城頼以全山东初内附信孺请选威望重臣将精兵数万往开幕以主制客以重驭轻可以固江北瞰两河坐责降三秩再奉祠卒】
　　方大琮【字徳润莆田人开禧元年省试第三人除右正言疏论天下大势入对复言理乱安危自君心始格其非者在大臣救其源者在谏臣又以女宠侈费为戒迁起居舍人兼实録院检讨官奏乞还魏了翁以重朝廷累上谠言为侍御史蒋岘所中予祠寻改集英殿修撰知广州调知隆兴卒諡忠惠有奏议外制杂著若干卷子演孙字景行尝摄邵武军増郡帑旧储二十倍创学田百余亩芜湖师溃国事几殆演孙时家居犹运米以助京师集民兵以固乡井官终大司农】
　　王太冲【字元邃莆田人嘉定元年登第知吉水县值兵馑按产敷籴官不抑价而巨室乐从擢知梅州改太宗正丞轮对请以太平责宰相以谠言责台谏以富强责主兵财者除考功郎中以郎班对言括田使兴利非便兼礼部郎中除知汀州卒太冲少善声律多通古书有奏议集若干卷】
　　郑可学【字子上莆田人由乡荐道武夷从朱熹学自以禀性褊急而于惩忿工夫尤力后熹知漳州賔礼可学以教子弟晚年删定大学一编曰此书欲付得人惟子上足以当之凢四方学者疑问辄令质之士大夫之南者必见可学而后行前后三奉大对嘉定四年始授忠州文学卒着有春秋博义】
　　陈宓【字师复俊卿子登朱熹门与黄干游以父任厯南安盐税知安溪县熹定七年入监进奏院上封事慷慨尽言迁军器监簿九年转对言人主之心贵乎明大臣之心贵乎公台谏之言贵乎直出知南康军嵗大祲奏蠲其赋十之九修白鹿洞与诸生讨论改知南剑州防旱疫复奏蠲逋赋十数万弛新输三之一持钱粟药饵躬率僚吏戸给之创延平书院改知漳州致仕以直秘阁主管崇禧观卒赠直龙圗阁着有论语注义问答等书并文集若干卷】
　　王迈【字实之仙游人嘉定十年进士授潭州观察推官移浙西安抚司干官调教授俄召试学士院因防楮币论及时事言君子之虽进而其道未行小人之迹虽屏而其心未服真徳秀闻而善之乔行简再相或传史嵩之复用迈上封事论之理宗为改容复因禋祀雷雨求言抗疏极论于事羣小劾迈交结真徳秀魏了翁以收虚誉削二秩淳祐改元通判吉州右正言江万里疏谓迈才可惜不即召将有老不及用之叹理宗以为然有尼之者遂止知邵武军应诏驿奏七事为焦炳炎论罢予祠卒赠司农少卿】
　　陈炜【字光仲莆田人嘉定十三年进士淳祐中为监察御史首论执政非人有令换疏者炜答以头可防疏不可换除太府少卿不拜而行复召奏事力辞终广东转运判官】
　　徐千能【莆田人绍定间兴寜主簿任未及月强贼陈三鎗罗动天逼境千能与令顔公衮往谕不聼为所执遂与公衮厉声骂贼贼并执其长子及二仆皆杀之次子万金仅得免】
　　叶大有【字谦夫仙游人绍定初以春秋应乡试省试皆第一授英徳府教授秩满除国子学录轮对指陈国计为理宗所知厯著作郎除右正言疏论储嗣纪纲人材为国家命脉迁左司谏奏抑内降保直臣罢外戚授官迁殿中侍御史奏惜名器惜民命惜财力惜天时四事转侍御史献备邉三事荐浙东宪臣蔡抗可大任迁右谏议大夫除刑部尚书以母病力辞理宗累劄褒留以寳章阁知温州母殁哀毁而卒】
　　卓得庆【字善夫莆田人绍定五年进士厯著作郎以忤贾似道出知漳州景炎二年除戸部尚书兼福建制置司叅谋官元兵逼城得庆与家人诀入家庙将自杀俄为甲士所执与二子规权俱被害人拟之卞壶父子云】
　　黄绩【字徳逺莆田人闻陈宓潘柄从黄干得朱熹学遂师事之同志十余人旬日防讲及宓柄卒绩筑东湖书堂请田于官春秋祀焉晚闻赵以夫作易通与之上下其论以夫称为益友着有四书遗説等书子仲元字善甫少刻志读濓洛闗闽书尝摉次唐宋名人文二百四十二家文学为时推重咸淳七年第进士厯国子监簿宋亡更名曰渊有四书讲稿文集若干卷】
　　谢升贤【字景芳仙游人端平二年进士调沧光尉漕帅方大琮檄为濓泉书院长提刑杨大异又檄为相江书院长皆荐之于朝乞充师儒之选官终兴寜令所着有太极西铭説易通学庸语孟解】
　　吴叔告【字君谋莆田人端平二年进士第一累迁秘书郎轮对首言敌人未来交口谈清野之效祼享偶霁动色称格天之祥大臣百执事循黙容身者多慷慨许国者少又言斜封曲径借曰御笔奏篇束阁报曰防依室垂磬而袭承平之用度家四海而事藩邸之缮营皆切时政为宫府所嫉景定二年召除右郎官入对言湖广淮蜀四面皆敌今泸城归涟海复山东版图再入职方儆戒之意不宜少怠寻除大理寺少卿丐外卒】
　　林彬之【字元质莆田人端平二年进士擢监察御史首疏天命人才民心次言括田之害防天变复疏陈科抑法括田三害扶隂抑阳三事请建国本论罢史嵩之为相除殿中侍御史兼侍讲毎绿经义规切君徳景定三年除寳章阁待制卒】
　　李丑父【字良翁莆田人端平二年进士除太学博士迁诸王宫教授丁大全当轴丑父忤其意遂罢予祠俄以太府丞迁著作郎权礼部郎逾月班对草两疏首言苛征戚畹黩货聼谗四事次言竞侈二习皆切时弊请外提举湖南常平义仓桂阳有王媪者家八口为龚豪所杀丑父直其寃西全寳庆二守贪墨拟疏论之坐为所中罢】
　　方蒙仲【名澄孙以字行莆田人淳祐七年廷对万言大约欲聚君子以续国气脉明公论以强国精神又请立涪陵后锢秦桧子孙窜史嵩之以谢天下擢甲科为邵武军教授寻以淮西制置司叅议知邵武军请立樵川书院以广教养召为秘书丞卒初仲以文见知贾似道及似道相力求补外子公权字立道咸淳四年登第厯太常寺主簿有气节人称石岩先生】
　　薛季良【字傅叟兴化人以世廕补广州左司理摧锋军叛季良招谕之事平召赴都堂审察轮对乞修实徳实政以回天意除检登闻皷院奏言检院乃肺石路皷遗意凢进状宜索案予决虚者反坐从之迁司农丞丐外知潮州以亷俭节缩为事盐使疑潮盐有遗利欲増防季良抗论寝其议尝自扁其居曰亷村所着有千林漫稿】
　　陈文龙【字君贲莆田人俊卿五世从孙咸淳四年廷对第一贾似道爱其文礼重之由镇东节度判官厯监察御史先是台中有建白皆呈藁似道文龙独否似道不恱出知临安府襄阳围急似道阳请督师无行意而隂使其党留已襄阳遂防文龙疏论其罪范文虎总师无功似道庇之出知安庆又除赵溍知建康黄万石知临安文龙言文虎当罚而赏溍乳臭子万石怠荒皆不胜任似道怒黜知抚州旋使台臣李可劾罢之未几元兵东下文虎首迎降似道兵溃鲁巷溍最先遁度宗始悔不用文龙言起为左司谏迁侍御史时邉事急王爚与陈宜中不能画一筹而日争私意文龙疏曰书称三后协心同底于道北兵今日取某城明日筑某堡而我以文相逊以迹相疑譬犹拯溺救焚而徐行安歩也请召大臣同心图治无腾虚説宜中与爚卒不相能去累迁文龙叅知政事而元兵已至杭北闗外众议降文龙乃上章乞归养既复求还不报徳祐丙子益王即位福州复以文龙叅知政事漳州叛文龙辟前守黄恮招抚兴化石手军乱文龙复讨平之十一月元将董文炳阿喇罕兵至福州益王趋广文龙以前官充闽广宣抚大使殚家财募兵万人即兴化军开阃已而降将王世强导元兵入广建寜泉福皆降知福州王刚中遣使狥兴化文龙斩之纵其副持书还责世强刚中负国遂发民兵自守元人来攻不克使其姻戚持书招谕文龙焚书斩使遣将林华侦伺境上华亦降元导兵至城下通判曹澄孙开门降执文龙与其家人至文炳军中不屈左右凌挫之文龙指其腹曰此皆节义文章也可相逼耶引就馆元帅索多往来谕意且以母老子幼感动之文龙曰我家世受国恩万无降理母老且死先皇三子岐分南北我子何足关念情词慷慨索多愀然改容乃械送杭州文龙去兴化即不食至杭饿死其母病系福州尼寺中左右视之泣下母曰吾与吾儿同死又何恨哉亦死讣闻诏諡忠肃赐庙号昭忠元至正间遣使李文虎至郡访求陈文龙子孙将录用无一应者】
　　陈瓒【字瑟玉俊卿曽孙文龙从叔也少有大节知天下必乱无意仕进散粟出帛以济饥寒曰吾世受国恩当为国收人心耳贾似道溃师芜湖文龙起叅知政事瓒语之曰今天下已危列郡团兵自守坐而待尽莫若劝上悉召四方兵屯聚沿江要害择贤王与文武才干臣分督之敌若来战并力齐奋犹可为也文龙抚然曰叔父防甚善柄国非人恐不能用是行也某必死之徳祐丙子端宗趋广瓒出家财三百万缗航海助张世杰世杰欲授以官瓒曰某激忠义而来岂买爵耶辞归十二月叛将林华陈渊与通叛曹澄孙以城降元文龙被执北去瓒曰侄不负国吾不负侄即隂部署賔客募丁壮景炎二年二月晦攻林华等诛之复兴化军以华首告祖庙遂献于朝端宗嘉其忠义命以通判权守兴化且令乗胜与世杰犄角复福泉二郡九月元索多来攻兴化瓒号令严整每巡城必南面号恸士皆感奋逾月元兵蚁附登城瓒力不支尚率家僮及义勇五百人巷战元兵死者千余瓒被执索多欲降之大骂不屈索多怒车裂于五门以殉屠城三时血流有声事闻赠兵部侍郎諡忠武子若水世杰辟为督府架阁】
　　元
　　林以顺【字子木莆田人至治辛酉进士歴庆元县尹有弟杀兄隂以赂免以顺发其狱诛之移浦江县平反寃狱新作　文庙改台州路推官总管焦鼎建招安海冦之议以顺虑以姑息乱天下力阻之不从后果如其言陞江西儒学提举改知福清州时豪强横起海港中刼杀尤多以顺以次捕除寻除同知福州路总管府事致仕】
　　明
　　方征【字可乆莆田人洪武癸丑进士授给事中兼齐王府录事改监察御史陞懐庆知府时星变求言徴首言风宪以激浊扬清为职今乃计其事迹多寡定为优劣以故不闻旌防亷能而专务罗织人罪多征赃罚此大患也又言朝廷赏罚明信乃劝惩之道去年各行省以用空印坐罪而河南叅政安然山东叅政朱芾俱有空印皆无恙反得陞擢无以示劝惩忤防降沁阳驿丞十三年以事逮至京卒年三十二】
　　陈观【字廷賔莆田人元季韬晦不仕与乡人方朴等二十二人为壶山文防明初诏举遗逸授本府训导洪武十四年寜国簿林一初荐观被命至京朝谒试王猛扪虱论称防擢陜西右叅政居二年忽驰符召之比至则曰按察司有短尔才者可就仪礼司供事肄礼已复召侍左右尚膳至晡乃出尝应制撰钟山説立就甚蒙眷赉以祖母丧归儿孙从容问陜西金矿何状观惊曰吾待罪藩僚无遗汝曹戍籍足矣何问金耶及卒妻子窭甚弟贤字廷杰洪武末以儒士荐授本学训导迁南康教谕永乐中召入馆阁预修大典为人严毅方直躬行纯粹改任湖口湖口人塑像祀之】
　　陈彦囘【字士渊莆田人父立诚为归安丞以非辜罹法全家戌滇南间关漂泊彦囘与祖母依南充丞于仲和所阆中教谕严徳政知其才以明经荐为保寜司训三考至京承顾问者四十日太祖悦之授知平江县建文初给事杨维中荐其文学亷干召见擢知徽州丁祖母忧徽民诣阙保留彦囘祖母于徽州北山下乃衰绖诣阙自陈出身所以诏释其弟妹戍籍疏请终制不允乃还郡防靖难兵起朝命募兵赴援适弟彦囦至自辽东彦回谓曰骨肉重聚天防也汝归吾将报国矣书务本二字遗彦囦归北军渡江彦回率义勇往援被械至京不屈弃市时年四十七彦回守徽时尝望祖母处旦夕泣涕徽人哀之名其山曰太守山云】
　　陈继之【莆田人建文庚辰进士授户科给事中立朝多建白燕师起继之疏陈备御六事复请除徐増夀以阻逆谋不聼燕王即位奉防诘责不屈诏碟于市】
　　黄常祖【字邦经莆田人永乐壬辰进士授刑部员外郎以荐陞山西叅议招徕流亡民悉复业平阳盗聚千人剽掠为害常祖推诚谕之皆降附寻致仕年八十六卒】
　　林时【字学敏莆田人永乐乙未进士观政刑部坐诖误系狱女淑圆年七嵗击登闻鼓讼寃时仁宗监国奏释其罪厯陜西佥事凤翔延安等郡嵗发粟以饷寜夏甘凉戍卒凤延地寒少布奏聼民与戍卒以粟布自相对输至今便之又奏设武学令军中子弟得由科目进用于是推行天下皆设卫学秩满陞贵州按察副使】
　　余燿【字叔炫莆田人永乐乙未进士初知进贤力正上官和买之秩满考最以母老乞归少师杨士竒荐之授吉安通判掌太和县事有刚正声人呼石余又目为沈水船】
　　郑述【字季述莆田人永乐辛丑进士授刑部主事宣徳中调惠州惠人茅茨竹椽民多夜作易招火患述令陶瓦为栋躬督劝赏其先就者不赡则赈给之火患以息擢知南雄府以盐余息代民雇役复修筑凌陂溉田五十余顷砌岭路以便大闗行役郡人至今颂焉】
　　林祥凤【莆田人宣徳壬子乡荐为郓城训导正统中以学行擢监察御史扈从北狩死于土木之难】黄韺【字声叔莆田人宣徳中以明经厯丽水训导改青田时浙冦张甚众以韺有才畧推以捍贼部署既定乃谕以忠义众感激一鼓而进贼遂溃天顺中陞广元教谕广元为蜀北鄙戍卒多而编氓少学校乆废韺修学舍建　文庙教之如中州及去民立祠肖像祀焉孙颙有传】
　　翁世资【字资甫莆田人正统壬戍进士授戸部主事陞郎中适江南水灾属往勘騐奏免被灾税粮五十余万石刍束倍之且檄所司赈防英宗复辟擢工部右侍郎时东南水潦民苦艰食议减苏杭五府上供织造之半疏进推主议者下世资锦衣狱贬知衡州抵官修石鼓书院立便民仓百废具举衡帅有戾法者世资稍抑之遂诬其怨望逺至京寻复其官成化元年迁江西左布政使防广东冦发议令江西转饷世资请赍银就广中籴之且奏蠲民赋百七十余万石五年陞右副都御史巡抚山东东土大饥世资发廪遣官分道赈防民頼以济八年迁戸部左侍郎十三年奉勅提督京通等处仓塲寻进本部尚书再疏请老加太子少保致仕卒赠太子少傅有氷崖集】
　　黄誉【字廷永莆田人正统甲子乡荐第一戍辰举进士授南京云南道御史行部所至墨吏望风解组者七十余人时号括地黄喻去莠务尽也景泰改元迁浙江佥事有内官至寜波市舶纵义儿为誉捕讯毙杖下寻擢湖广叅政卒子穆翰林编修有父风】
　　陈俊【字时英莆田人正统丁夘乡试第一戊辰登进士授戸部主事景泰甲戌差征天津等卫采秋青草俊言旧逋未蠲新额荐积人不能堪诏减三十五万束天顺五年督饷两广假便宜从事时广东盐商多越境规利俊令每引输粟二斗于南雄梧州兵不乏食民不出赋公私便之成化改元陞南太常少卿四年召为户部右侍郎时邉事扰攘四方奏灾伤文移傍午俊随时裁决辄中机宜七年京师饥奉勅发太仓粟百万斛减价粜民俊虑豪猾射利请于朝籴满石以上者禁不与八年河套告警督饷陜西请出内帑助邉除径道以便飞挽军兴无乏比凯旋累迁南吏部尚书加太子少保致仕治元年卒谥康懿遣官谕祭营】
　　柯潜【字孟时莆田人景泰辛未廷对第一授翰林脩撰厯詹事府詹事侍经筵成化四年孝庄皇后崩宪宗以合裕陵为疑下羣臣议彭时奏宜合孝庄皇后居左太后于千秋万嵗后居右潜复率僚属上章力请卒如时议以内外艰归既服未除廷推祭酒潜具疏力辞得不拜寻卒有竹岩文稿】
　　严洤【字宗源莆田人景泰甲戌进士选翰林院庶吉士同修寰宇志擢御史督学南畿陞广东按察使奸民王黒皮等啸聚为匪洤设防擒捕境内肃然晋湖广右布政湖湘人士夹道欢迎寻转左命下而洤卒】
　　彭韶【字凤仪莆田人天顺丁丑进士授刑部主事成化初署员外郎疏论佥都御史张岐以夀寜侯兄骤膺风宪非其才不可用请召王竑李秉叶盛忤防下诏狱寻复职晋郎中外戚周彧与畿内民争田诏韶徃勘归劾奏之复下狱科道交章论救出为四川副使进按察使劾太监钱寜冐贡珍竒扰驿逓陞广东左布政疏荐陈献章于朝时屡遣中使采办土物韶屡有陈请复以论太监梁芳忤防调贵州擢右副都御史巡抚苏松嘉湖等处防星变应诏陈言条正家用人兵柄俭德渐不克终四事召入为大理卿改抚顺天孝宗立晋刑部右侍郎浙西不靖勅韶巡视韶殱其巨魁陈辅劾罢守臣一人事遂定留治浙奏蠲宿逋盐课复减泰顺县矿课嵗万八百有竒转吏部左侍郎是冬彗见天津韶上厚根本减役钱正近侍慎官爵四事又请午朝无循故事凡时政得失军国重情乞令臣僚就御前面议取防并见嘉纳五年陞刑部尚书安逺侯栁景总戎两广发赃钜万韶抵景于法复论皇亲张峦茔坟逾制遂连疏乞休暮年名徳益尊行旅走卒皆知其名卒于家赠太子少保諡惠安着有名臣录赞政训等书】
　　朱寛【字宏裕莆田人天顺丁丑进士南礼科给事中成化改元与同官王徽等疏陈五事近侍啣之防太监牛玉有罪斥居南京寛复论玉有死罪四及大臣阿狥不言党恶欺君之罪言甚切直谪判潼川卒】
　　吴绎思【字思周莆田人天顺丁丑进士厯知惠州时守御军政为上官所更卒伍忿将为变绎思谕以祸福皆罗拜内艰起复补潮州海冦窃发绎思计殱巨魁捷闻陞浙江叅政转右布政卒】
　　林永龄【字延年莆田人天顺二年选升国学授翁源教谕摄英徳篆巨冦黄萧养荼毒岭南英徳尤甚永龄招徕散亡蠲贷征税乂募义民筑城垣徙庙学于城内暇则集生徒讲学以疾卒两邑士民像祀之】
　　郑纪【字廷纲仙游人天顺庚辰进士授翰林院检讨以亲老移疾归起浙江提学副使孝宗登极纪疏请御经筵近儒臣论圣学以正心为先召为国子监祭酒改南左通政时山东旱饥民南徙者日无虑千百巡抚奏募吏承纳银赈济纪上言江南粮谷见今泊浅山东乞量许截借俟募到银两籴还不惟流民得免沟壑而船轻亦易达于京师从之转太常卿武宗在东宫行冠礼纪采古今帝王嘉言善行凡百条各绘圗作赞名曰圣功图以进迁南戸部侍郎南畿灾出余米二十万石充赈晋本部尚书致仕仙游旧无城垣纪力请于官槁工修筑至今頼之有东园文集吟稿归田録奏疏各若干卷】
　　陈音【字师召莆田人天顺甲申进士授翰林院编修预修英庙实录厯官太常卿在翰林时疏陈养君徳进人才开言路辟异端四事权珰黄赐有母丧省寺院监咸赴吊翰林亦有议欲行者音艴然曰翰林清要相率而拜内竖之门如天下笑何汪直在西厰势甚张音独昌言与抗无所惮有遗藁数十卷轶不传】
　　杨琅【字朝重莆田人天顺己夘乡试第一甲申成进士拜监察御史宪宗登极诏罢镇守内臣中外欢恱未几传言欲复差镇守琅疏极言内臣不可预政幸门不可轻啓疏留中不报复乞罢尚书马昻翰林学士倪谦请起尚书王竑召还给事中王徽修撰罗伦俱不报厯浙江巡按江西佥事改山东提督学政以嵗歉出赈行至东阿染病卒】
　　林诚【字贵实莆田人天顺甲申进士擢监察御史尝因星变上言大学士商辂当康定易储时不能执节宜防免宪宗谓辂时有诤言外人不及知诚复疏论之下诏狱廷杖遂引疾归成化末复原职命理两浙盐政适初春地震上弭灾十事不报以疾致仕卒子近龙正徳戊辰进士授河南道监察御史疏发宸濠营建及大学士靳贵鬻贿二事厯广西按察司佥事】
　　林正【字克全莆田人成化丙戌进士授监察御史巡视山东河道苴鏬濬湮令两涯植栁以固堤岸又造桥一十二所事竣按苏松常镇四郡绳违雪枉持法甚严继按广东首询民瘼辄形于诗曰凤鸾自古髙鹰隼郡邑于今尚茧豪黠闻风敛迹以疾卒于官年四十一】
　　黄琏【字汝器莆田人成化丙戌进士授南戸科给事中时汪直擅柄王越相倚为奸琏率科道极言之宪宗逐二人悉去其党陞浙江叅议巡视温处银冶琏以新矿之开徒为盗饵奏塞之罢其课改云南转贵州叅政累官贵州左布政普安贼妇米鲁为变朝命出师勦之属琏转饷军兴无乏贼平方论功而琏卒】
　　黄仲昭【名潜以字行莆田人成化丙戌进士选庶吉士授编修时命词臣各赋元宵烟火诗且出旧制令拟述以进仲昭以词近俳优非儒臣所宜与同官章懋庄昶上疏言烟火花灯诸诗多鄙防燕安之言今川广弗靖江南旱干公私困乏辽左敌情难测正宵旰焦劳之日愿采刍荛之言端耳目之好疏入忤防廷杖左迁湘潭知县懋防皆坐谪一时京师有三君子之称先是修撰罗伦以论李贤谪外又号翰林四谏云治改元吏部尚书王恕荐起仲昭纂修宪宗实录迁江西提学佥事乞休归与陈献章往来议论生平著述皆羽翼程朱辨易未济卦春秋褒贬雅风升降及编次或问裁定通鉴书法证异咸有发明又刋布冠婚丧祭之仪以示后学所着有未轩集若干卷所修有八闽通志延平邵武府志南平县志】
　　周瑛【字梁石莆田人成化己丑进士知广徳州兴文教毁淫祠严生女不举之禁厯官至四川左布政使以母忧归瑛尝受学于陈真晟时与白沙陈献章同郡林雍相往来自谓汩没仕途其学始杂志欲覩斯道之大全读朱熹语恍然曰从此用功当有见处于书无所不读每辨析精防洞见原本尝语人曰某居官行已知畏天命凡事自检于心求合于天人则有不及知者学者称翠渠先生着有教民杂录祠山杂辨经世管钥律吕管钥字书纂要皆有发明又有翠渠类稿金陵金台等编子大谟进士博学能文】
　　方珪【字纯洁莆田人成化己丑进士选庶吉士改御史巡苏松常镇及两浙盐课学士钱溥之子昻鬻贩私盐巡抚毕亨檄苏州府代其散给收利数倍珪置昻于理因劾其父贪利蠧法都御史附势剥民知府朋奸不职状自是豪猾相率敛迹及按真定诸郡击贪刬弊人莫敢干以私卒于官年三十二】
　　廖徳征【名珠以字行莆田人成化己丑进士授大理寺评事都御史朱英与中贵人交恶狱成徳征辩雪之转寺正陞湖广佥事道卒扬州其妻括簪珥市棺衾弗办扬州守某为之殡焉】
　　方守【字宜约莆田人成化己丑进士为户部郎奉勅督理蓟永山海延寜等处边饷出为云南叅政其部长以守当擢京堂且讶云南太逺质之冡宰王恕恕曰岂不知守耶云南万里荒外官邪赂章用若人以刬除其耳时林俊亦为云南宪副守与修明要束以拊循其人土司争官夺印嵗相仇杀守抚以恩信卒用寜息修堡立学变其风俗焉转湖广右布政以母丧归御史宗闻其清苦给以田不受既卒林俊言于官助其丧事】
　　黄荣【字俨仁莆田人成化壬辰进士由南刑部主事厯浙江佥事濬杭州运河自江干抵北闗凡九十余里以多削豪右侵地为所中罢归卒】
　　周轸【字公载莆田人成化壬辰进士授戸部主事乙巳元日星变轸疏言诛元恶以快人心减内臣以清朝政正朝廷以正百官罢方书以养圣躬亲儒臣以论道经邦重科道以紏劾官邪杜侥幸以振作士气量进鲜以差拨船只以言事切直久不调寻进郎中京师大水南京大风雷诏询时政阙失轸又言天子藏富于民皇亦有庄顾示以小宜革管庄如例亩限三分责民入租有司疏入留中出为山东运使乞致仕加职进江西按察使林俊志轸墓谓为未剖之璞未灾之木云】
　　林元甫【字秉仁莆田人成化乙未进士选工科给事中诏充册封占城以建言罢遣改南科复补礼科寻陞都给事中尝请建国本斥逺物及省费恤患诸事皆切时政迁山东左叅政嵗旱饥议者欲嵗额石加五升以备赈济元甫谓加赋以害民不如勿赈宗藩妃大拓茔域元甫以非制且夺民田坚持不可厯云南左布政陜西火筛犯邉餽饷繁重元甫随时调度民不疲劳而军无乏陞右副都御史巡抚四川蜀冦作设防平之移抚贵州再移云南以疾乞休寻卒子有孚正徳辛未进士佥都御史】
　　林俊【字待用莆田人成化戊戌进士初授刑部主事转员外妖僧继晓以秘术得幸朝命建永昌寺费内帑至数十万台谏噤莫敢言俊上疏论之以激直忤防下诏狱谪判姚州宪宗旋悟叙复南部孝宗立擢云南按察副使元化寺称有活佛嵗时士女防集争以金泥其面俊命焚之毁淫祠三百六十区擢湖广按察使值大雨雪上疏触时忌引疾归以荐起广东右布政使辞未几拜南都察院佥都御史提督操江又疏陈时政八事荐谢铎储巏杨亷曹时中堪居宫僚处士刘闵可布衣入侍东宫江西盗起都御史韩邦问捕击无功勅俊巡视亲入贼巢贼梁王武率众聼抚即以俊代邦问寜庶人倍取禄米侵牟民利悉裁抑之又论其府殿易琉璃瓦之非至举叔叚京鄙吴王几杖为戒丁内艰归武宗初起仍巡抚江西力辞适四川盗蓝廷瑞鄢本恕等倡乱改抚四川勅专征乃倍道进至通江斩获三千余级追过大小巴山分蹴之转战皆防已闻泸州贼曹甫谋据江津驰赴援乗元旦贼醉无备夜啣枚烧其营斩曹甫而蓝鄢余党复炽督兵还击设伏蹑之薄诸河贼势穷蹙乞降防闻进右都御史赐银币既而江津余冦收合数万人来攻复大败之斩获几二万再赐银币俱不受两川既平权要害其能防诛刘瑾俊疏贺且言瑾虽诛权犹在近幸安知后无有如瑾者请召用先朝老臣刘健谢迁以复旧政并请择宗室育之宫中用事者滋不悦乃听致仕世宗即位召为工部尚书改刑部内侍私人李阳鳯犯法事下刑部内降改付镇抚俊执奏不遣举祖宗故事以闻竟不能回遂移疾乞休章入上乃允加太子太保越三年卒年七十六穆宗改元加赠少保赐祭諡贞肃有文集及奏议各若干卷子达字志道正徳甲戌进士厯官南吏部考功郎中工篆能古文有自考集】
　　彭甫【字原岳莆田人成化辛丑进士授南戸部主事迁员外郎积书数万卷公退据案疾读至忘寝食擢广西提学佥事改湖广值刘瑾擅政甫赋壶南招隠诗以见志遂疏乞归】
　　宋端仪【字孔时莆田人成化辛丑进士厯礼部郎擢广东提学佥事生平稽订经史于程朱防言绪论皆洞究指归着有考亭渊源録莆阳人物志子元翰治乙夘乡试第一知潮阳潮大姓好武断隂持人罪相搆防元翰谕以释怨修睦民感怀之山贼曾钯头犯境讨平之寻乞归】
　　丘天祐【字恒吉莆田人成化辛丑进士令饶平访陈献章于白沙究性命之学秩满授监察御史论威寜伯王越附事中贵李广夤缘三邉总制疏入忤防廷杖六十下锦衣狱寻释又劾李广恃权纵恣婪贿狼籍状广仰药死检广赀财数百万籍没之差按广西旋按南北畿疏陈江南苇塲不宜遣巨垱宜归工部居台中十三年以疾乞归卒】
　　林堪【字舜卿莆田人成化辛丑进士知长兴县改汉川陞知曲靖府刘瑾遣人缉事云南以无私赂坐免嘉靖初都御史何孟春荐堪行超流俗政嫓古人宜命有司存问优防得防年九十七卒子应骢字汝桓正徳丁丑进士官戸部员外郎以论救朱淛马明衡等下诏狱谪县丞】
　　郑寳【字时珍莆田人成化癸夘举人厯鬰林州同知署北流县事剧贼李通寳等攻刼县治列栅五里许寳经畧库藏案牍选劲卒百余从间道防至州遂督兵出战数防坚身被十余创子圭见父战不利跃马与从奴十余人驰救亦被创父子同日死事闻赠本州知州廕一子入监同邑人雍汝和为云南提举安凤之变死于黒盐井陈祚为广西古田典史亦与贼战殁黄起鸣为桐梓尉天启初安奢二酋围成都起鸣募兵复诸城酋倾巢出鬭力战死弟男皆阵亡三人俱发身掾吏死职同故附之】
　　陈仁【字子居莆田人成化癸夘乡试第一丁未进士厯戸部郎中大司农韩文尤倚任之正徳初刘瑾擅政忌文摘其官属细过谪仁禹州同知转知汝州迁南兵部员外瑾诛擢浙江提学副使转本省叅政进右布政致仕尝疏止给事林廷玉外谪追复御史彭程官及阙里灾礼部继燬仁指陈时政言多剀切】
　　方良永【字夀卿莆田人治庚戌进士刑部员外郎擢广东佥事摄海南兵备琼州贼符南蛇作乱防诸道兵勦灭之补海北兵备复擒巨贼黄李帅等羣盗悉平以入朝不谒刘瑾勒致仕瑾诛起为湖广副使河南剧贼赵燧遁湖湘间良永计擒之陞广西按察使巡按御史朱某挟势多为不法良永暴其奸御史自劾去进山东右布政使转浙江左布政幸臣钱寜遣仆鬻钞于浙索银三万余两同列谋取于民良永争之不得因疏寜负主剥民之罪乞正典刑仍勅钞价已敛者还民未敛者停止并究影射侵尅之弊疏至通政司私以示寜寜惧留疏不下遣校尉三人来浙缉捕假势鬻钞者下令散还前价良永知寜啣已请致仕世宗登极诛寜起良永副都御史抚治郧阳再疏乞终养丁母艰服阕命总督粮储兼抚应天未至除南刑部尚书卒赐祭谥简肃弟良节同榜进士官至广东左布政兄弟同时掌方面人以为荣子重杰以孝行称有傅孙攸绩嘉靖癸丑进士厯官山东布政使】
　　黄颙【字伯望韺孙治庚戌进士授戸部主事诏为皇亲张鹤龄母金氏造第颙疏言祖宗待外戚自有定制陛下赏赐鹤龄庄田动以千计恩宠无比今又有兴造之举妄费国帑福过其度虽厚必折宜择严师傅教诲之诫以节用惜福使其以仁积徳以礼行俭不宜上累圣徳下困民力奏上朝议韪之知肇庆府改武昌擢广东左叅政卒林俊志其墓谓治肇无继治武昌无前治广无为并云】
　　林有年【字以永莆田人治壬子乡荐厯萧山东筦教谕谒张诩于南海订朱陆异同刻正学阶梯以端士习擢知繁昌嵗饥割俸以赈芦洲荒不可垦奏蠲其课迁南御史一嵗七言事咸切时政以谏武宗迎活佛被逮谪武义丞量移乐清令嘉靖改元以御史知衢州扁清献遗风于斋阁创惠民桥筑塘堰数百区擢贵州按察使致仕着有寒谷东山诸録卒年八十九】
　　林有禄【字以贤有年从兄治壬子乡荐官安庆同知宸濠反引舟师数十万将窥留都攻安庆知府以下皆股栗失措有禄令毋轻动以揺民心乃佐调兵食画地守御身先士卒不解甲者匝月宸濠败有禄口不言功转淮安运同厯知琼州归】
　　郑岳【字汝华莆田人治癸丑进士授刑部主事论锦衣千戸张福语渉中贵孝宗怒下诏狱以救免又论副总兵赵昶出师偾事无功不宜再遣出为湖广按察佥事寻擢广西兵备副使征黒松洞贼奏防调广东副使累迁江西左布政使时宸濠有逆萌横夺民田民设寨聚守濠讽总制出兵勦之岳力沮后竟为濠所枉坐罢濠败中外交章论荐起都御史巡抚江西入为兵部侍郎驳正大珰冐陞子弟战功权幸侧目又以议大礼忤防夺俸力乞休致着有山斋浄稿吟稿奏议驳稿莆阳文献莆阳志畧等书】
　　陈琳【字玉畴莆田人治丙辰进士选庶吉士改监察御史提督南畿学政疏陈端本修政十五事正徳初逆瑾乱政大臣刘健谢迁并去位言官戴铣等被逮琳上惜老成宥狂直以全圣徳疏谪掲阳县丞瑾复矫防列健等数十人为朋党榜朝堂琳与焉瑾诛起嘉兴府同知厯广东左布政嘉靖初录先朝言事诸臣拜右副都御史巡抚江西时逆濠始平兵荒交困琳请蠲租赈乏民若更生改大理寺卿擢南兵部右侍郎卒】
　　陈茂烈【字时周先世浙人戍籍兴化卫茂烈早失怙继戎役昼入公署夜归读书祖母怜其弱亟止之乃韬灯黙诵潜心学问上希顔曽作省克録治丙辰第进士奉使广东谒陈献章执弟子礼献章告以学须静一退又作静思录始为吉安推官召入为御史衣布乗牝弹劾一无所避时有崔志端者以道士为尚书再疏论之谓以羽流而任天子股肱喉舌辱国莫甚于此不报遂乞归终养躬自灌园萟蔬太守悯其劳遣二力助役白还之终日危坐一室以穷理体道为事语人曰儒者有向上工夫诗文特土苴耳吏部以茂烈清苦奏改为晋江教谕使资禄近地辞不赴令有司月与米三斗复疏辞不允尝以母年九十未有嗣息为忧方抱疾而母卒强起号哭寝地疾转革亦卒林俊为治殓立其族子逺扬为后都御史王应鹏疏言茂烈防约如石守道而所养独纯孝行如徐仲车而所处尤困诏表里宅曰孝亷祀乡贤防其家林俊谓茂烈頴悟既深而充养益熟隠粹行可对天地质鬼神黄宪管寜之流也】
　　黄体行【字于道莆田人治壬戌进士厯授户部员外郎正徳甲戌乾清宫灾体行应诏陈言请修省以答天谴时番僧义子邉军蛊惑儿戏征敛有皇店内市打毬钱之号童防诱车驾潜游外市朝仪废而不修宫寝疎而不行体行指陈无讳武宗怒削其籍嘉靖初擢知处州府寻乞致仕】
　　刘闵【字子贤莆田人少长知学即絶意科举求古圣贤禔身训家之法率而行之以父与祖母二丧未遂断酒肉逺房室朔望号哭殡所者三年族邻怜之为襄事焉奉母至孝母或恚怒则衣冠竟夕跪牀下妇失爱于母出之祭祀奠献一循礼经太守王弼延致郡斋曰此人消鄙岂减黄宪置田五十亩资其孝养闵辞不获母殁即送还官林俊起留台疏言闵学行高古宜征侍东官讲读不报后以御史宗彛知府陈效荐授本县儒学训导闵生平学问不言而躬行尝作主静箴以自省彷佛程氏四箴着有家礼考注昭穆圗宗子説五伦启蒙孝经刋误等书】
　　林茂达【字孚可莆田人父思承景泰甲戌进士知冀州奏蠲芜田赋二千顷増筑堤堰以御漳河水患厯官淮安府同知荗达生有异征登治壬戌进士授行人拜监察御史出按畿甸擢湖广副使转贵州左叅政镇西鄙诸蛮剽掠廹城堡据溪以絶泉汲茂达设守备因上流凿石为井由地中行二里许城中利汲蛮大惊引去号林公井嘉靖初累迁四川左布政使邉粮率十数钟致一石输者荡产茂达计储逺近费多寡融征分解而督以官民用弗因陞右副都御史致仕复起南大理寺卿疏辞允之防明堂礼成有司奉朝命备礼劳问年八十六卒】
　　林富【字守仁莆田人治壬戌与叔塾同登进士授大理评事忤逆瑾系诏狱谪朝阳丞瑾诛起袁州同知厯处州府时山冦汤毛九倡乱富亲擒其魁殱其余党数百人嘉靖初厯擢广东右布政调广西田州岑猛死其土目卢苏王受挟猛子邦相叛据思恩出掠至膺墟将逼武缘富至两广都御史姚镆委以兵事富决防分部诸将先趋思恩为内应贼势挫乃聼抚防镆解去代者王守仁复相委重苏受率众七万来降朝议欲改土设流富谓思州宜流官田州土官必不可废但须稍降以分其势从之富久居邕管知入寨猺贼与思田势相倚请守仁移兵征勦师出而富已陞四川左布政复陞都察院右副都御史抚治郧阳毅然请终其事冐暑雨提兵入险擒斩无算奏凯而后启行守仁卒遂陞富兵部右侍郎兼右佥都御史代总督之任富督兵两广五年以次讨平岭东贼王基海冦黄秀山及广州防寜等处防攘累蒙诏书褒奬顾其意则不喜用兵曰保固疆圉休息士民为国家卫元气邉臣责也因此与御史异议屡疏乞休归搆小亭于东山优游其中卒年六十六有奏议二卷子万潮见文苑】
　　吴大田【字绍曽莆田人治甲子乡荐授扶沟教谕迁兴府伴读世宗入嗣扈驾督潜邸军校所过不扰抵京迁太常寺丞晋少卿充国史官预修献皇实录赐白金文绮累陞工部左右侍郎裁冗费惜民力以勤慎称后致仕卒】
　　黄巩【字伯固莆田人治乙丑进士厯兵部职方郎中丁内艰服除将赴补值武宗北巡人心危疑其弟请巩勿行巩题书屋曰茅屋石田为生太拙鸱夷马革自许何愚竟北上补武选武宗复南巡时宸濠久蓄逆谋江彬握劲兵在内巩曰上游巡本由彬诱感吾不可舍彬为支语疏上六事曰崇正学通言路正名号戒游幸去小人建储贰语极激切同舍郎陆震见疏愿同署名彬见疏大恨下诏狱械手足廷跪五日杖百余除名震竟死巩死而复苏遗弟诗曰不用汝谋方至此须知吾道固当然归杜门著书贷米留客日中未防晏如也嘉靖改元起大理寺丞疏辩大礼反覆千余言以疾卒赠大理少卿予祭巩尝曰人生仕宦至公卿大都三四十年惟立身行道可以千载着有后峰集行世】
　　周宣【字彦通莆田人治乙丑进士授常徳推官拜监察御史巡按山西将行防武宗南巡率台官蔬谏罚跪端门外烈日中三日及莅山西去墨吏固边围改畿内督学世宗自藩邸入继宣首疏治安之防在培元气伸士气其要在端圣学大礼议起宣疏引濮议折衷程子以正张孚敬之説乆之督学山西厯广东布政坐诬免归着有秋斋集子鲲嘉靖戊戌进士厯江西按察副使】
　　马思聪【字懋闻莆田人治乙丑进士为象山令复二十六渠以溉田厯南户部主事督粮江西与宸濠生辰之宴次日入谢思聪度必有变语厨人曰我倘不出将勅书藏于高处厨人未喻及入濠伏兵杀都御史孙璲副使许逵下思聪狱与叅议王宏俱不食死事闻诏江西立庙并祀额曰旌忠赠思聪光禄少卿子明衡正徳甲戌进士官监察御史世宗朝昭圣太后生辰有防免朝贺明衡上疏极谏下诏狱世称双忠】
　　王大用【字时行莆田人正徳戊辰进士授工部主事董漕临清流贼刘六突至大用选劲卒据险迎敌贼失利引去擢广东兵备佥事以次讨平乐昌清逺新逺新兴顺徳香山诸贼攻防旗菜塘西坑癞利黄藤坑黄华洞诸寨前后斩获贼帅俘馘数千人加副使备兵如故复征白水黎蛮及岭西高凉洞獠俱有功陞广西左布政入为顺天府尹晋右副都御史巡抚大同大用至禁淫酗课垦耕严开中以通商盐营堡落以备哨探破巨盗刘善果追斩之大同巡按张禄与大用抗礼不合嗾给事秦鳌以虚事论劾改抚顺天值嵗饥躬行赈济复疏陈防邉三事陞右都御史防朶顔三卫诱北兵千余假名入贡大用亷得其情戒兵设伏敌谋泄宵遁大用令献黒谷闗地至太平寨五百余里与饮盟去张禄复论太用生事搆怨坐免起抚四川获白兎不表闻而地震水旱辄请修省蠲租时世宗方斋祀太乙羣臣争上符瑞见大用疏心厌之已擢南刑部右侍郎卒子邦圻求防典严嵩当国格不与忽中防下如邦圻所请人称恠事】
　　陈杰【字国英莆田人正徳戊辰进士授知景寜邑有巨猾陈荡杰置之法荡贿上官诬杰以罪父老奔走号诉愿为侯死事白荡论罪而杰还任擢南监察御史尝语人曰辨义利审真伪为圣贤实学彼科举特筌蹄耳奏疏若干首皆切时务父卒哀毁庐墓王守仁称其笃信好学高洁自守年五十六卒着有易经缀屑】
　　郑玉【字于成莆田人正徳辛未进士由戸部郎出守徽州豪右多喜讼玉以情理讽谕令解释或以赀求胜及贿有力者为闗説辄弹治不贷擢江西按察司副使与安仁桂蕚不相得遂自免归】
　　林文俊【字汝英莆田人正徳丁夘乡试第一辛未成进士授编修厯南北国子祭酒乗舆临幸文俊讲説元首股肱之义称防赐衣二袭陞南京礼部侍郎转吏部逾年卒世宗悯悼御笔特谥文修赠礼部尚书有方斋存稿】
　　朱鸣阳【字应周莆田人正徳辛未进士拜戸科给事中转礼科都给事中时武宗昵狎嬖人好巡幸鸣阳疏言大驾时出恐蹈白龙鱼服之戒宜正江彬钱寜等典刑又言前星未耀请选亲王可承天序者居京师防意外之虞不报殿廷灾请罢镇守大珰任正人黜奸回以消天变言俱剀切世宗即位大礼议兴鸣阳主司马光濮议与张孚敬不合又攻其短孚敬啣之出为浙江叅政降云南叅议孚敬罢复故官转浙江右布政使致仕归】
　　彭大治【字宜定甫之子正徳丙戌进士为南戸部郎知扬州府闭闗固鐍罢一切无名供费以法律驭豪右为贵势所中调知叙州值川北洞蛮叛督府檄大治抚之大治亲入山谷谕犒相率释甲罗拜即时解散丁外艰服阕改知韶州进长芦运使卒于韶】
　　刘勲【字绍功莆田人正徳甲戌进士授刑部主事改吏部嘉靖初伏阙抗疏议大礼忤防受杖厯考功郎为桂蕚方献夫所不喜调南礼部郎厯四川防政平巨冦李和尚之乱迁副都御史巡抚寜夏引疾归】
　　林大辂【字以乗莆田人正徳甲戌进士为工部员外郎武宗南巡兵部郎中黄巩等疏谏下诏狱大辂偕同官蒋山卿何遵论救请与诸臣同效死并下诏狱廷杖几死谪彛陵州判大辂曰一日食君禄当一日尽职吾敢暇逸为于是厘隠田以清赔课徭役轻重防有弗均建书院公余与诸生讲论文风以振嘉靖改元厯陞副都御史巡抚湖广属水旱民多流徙藩封工役繁兴诸司告匮大辂停工蠲赋以赡流移引咎自劾以触时忌罢归着有愧瘖集若干卷妻黄氏当大辂下狱日每夕焚香告天兾回圣意邻人以宿怨诬为咒诅并逮于狱廷鞫备受惨酷拶指至断不承曰妾祝天唯兾皇舆勿出免蹈不测耳敢望承咒诅大罪贻夫子僇辱居五月俱得释】
　　黄待显【字君俊莆田人正徳丁丑进士授户部主事厯员外郎中世宗更定章圣太后尊号待显与何孟春丰熙等伏阙言尊崇之典明诏已定今忽去本生二字是重所生而忘所继也奏入留中待显复同孟春等跪哭左顺门声彻大内世宗怒命系狱拷掠编伍戍广东碣石卫十三年九庙告成释归嵗余卒隆庆改元追赠太常少卿】
　　张曰韬【字席珍莆田人正徳丁丑进士授常州府推官防武宗南巡江彬纵其党数十軰下镇江横索民间常州人闻风亡匿曰韬召父老并二三豪杰约曰彬党且至若等并力与格又释囚徒呼乞儿辈各具瓦石部署既定而彬党累骑来父老与豪杰遮境上叱曰客何来者常州连嵗灾沴物力大绌无可防尔郡中惟一张司李一钱不入即欲具刍草以秣若马亦卒莫办言已囚徒乞儿軰奋呼遝至彬党怪之疑有他变稍郤复挥防径入飞石飘瓦争中其额乃踉跄退里许疾驰告彬曰韬亦上书御史台言状御史省书即行部抵常宻谓曰韬事迫矣彬且以他状束君行奈何乃以已舟载曰韬令先发而自以小舟尾之彬党果误截御史舟御史命疾捕欲具闻诸党悉遁去后御史置所捕勿诘而彬亦诫其党毋得再下郡国矣世宗登极擢监察御史入台四月陈七疏最后抗论大礼廷杖委顿越三日卒隆庆改元赠光禄寺少卿从侄英嘉靖辛丑进士授监察御史巡按河南亦有风力厯官贵州左叅政】
　　林若周【字吾从莆田人正徳丁丑进士知博罗县有御冦全城功嘉靖初征为监察御史内阁杨廷和戚畹崔文内官扶安等议予世袭伯爵若周上采羣言寝成命以隆中兴初政疏又为王守仁有江西功遭谗口毁抑治中王槐监生何渊等附防张璁霍韬以乱大礼疏请辟邪説消朋党以扶世道复论蒋轮邵喜累宠滥恩张鋭张雄有罪漏网财用过于侈靡进言少见容纳诸所建白悉关国体以父母年老乞侍养归后累荐不起家居四十余年卒】
　　郑洛书【字啓范莆田人正徳丁丑进士知上海县有惠爱入为河南道御史章数十上阁臣费宏与詹事张璁交恶洛书疏论二臣以防郤持长短势不相下必引门生故吏隂相弹射酿朋党之祸防李福达狱起世宗欲御端门临问大臣经断斯狱者并械系以聼洛书上疏力争罪且不测内阁杨一清为请得释久之推补南畿督学转浙江道御史再嵗卒后三十年莆城防其子开贫困往依上海人羣泣曰此故孙叔敖儿也醵金置县田以奉洛书祀】
　　王凤灵【字应时莆田人正徳丁丑进士授刑部主事时宦官张鋭都督钱安等以死罪诏减戍聼纳赎凤灵疏论鋭等为逆瑾爪牙钱寜羽翼非交通宸濠则结好江彬请诛之以伸国法不报给事陈洸有罪世宗以议礼故庇之凤灵又言议礼自议礼犯罪自犯罪何得援此以淹彼时论韪之出知襄阳府以母丧归服阕补知淮安疏请蠲秋粮杂赋出余盐银以赈民厯广东叅政归所着有淮阳稿行世】
　　姚鸣鸾【字景雍莆田人正徳辛巳进士观政兵部世宗即位疏陈七事议大礼尤切直官终淳安知县弟鸣凤字景阳正徳丁丑进士授南御史李福达狱兴鸣凤与同官髙世魁连疏劾奏武定侯郭勋乱法纵冦夤缘戚畹诬奏大臣勋为乱首福达法在必诛忤防逮系诏狱削籍子虞嘉靖壬辰进士为御史巡按湖广值嵗荒绘流民十二图以进官终淮安知府】
　　郑一鹏【字九万莆田人未冠领正徳癸酉乡荐辛巳第进士选庶吉士改戸科给事中转吏科嘉靖甲申上黜邪説正大礼疏忤防廷杖三十又论席书桂蕚张孚敬方献夫等妄议揺国是及武定侯郭勋通贿赂皇亲张鹤龄占田土罪状请重经筵罢斋诏郤贡献宥谏官处邉储设兵备等疏皆闗君徳切世务卒为权幸所挤复廷杖六十罢归卒隆庆改元赠光禄寺少卿子应龄嘉靖戊午乡荐令淳安有清操终铜仁知府】
  </div>
  <div class="pagination">
   <a href="福建通志_page146.html">
    上一页
   </a>
   <span>
    ...
   </span>
   <a href="福建通志_page142.html">
    142
   </a>
   <a href="福建通志_page143.html">
    143
   </a>
   <a href="福建通志_page144.html">
    144
   </a>
   <a href="福建通志_page145.html">
    145
   </a>
   <a href="福建通志_page146.html">
    146
   </a>
   <span class="current-page">
    147
   </span>
   <a href="福建通志_page148.html">
    148
   </a>
   <a href="福建通志_page149.html">
    149
   </a>
   <a href="福建通志_page150.html">
    150
   </a>
   <a href="福建通志_page151.html">
    151
   </a>
   <a href="福建通志_page152.html">
    152
   </a>
   <span>
    ...
   </span>
   <a href="福建通志_page148.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
