<!DOCTYPE html>
<html>
<head>
    <meta charset="UTF-8">
    <title>行水金鉴 - 第 57 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>行水金鉴 - 第 57 页/共 93 页</h1>
    <div class="content">　　行水金鉴巻九十六
　　钦定四库全书
　　行水金鉴巻九十七
　　江南按察使傅泽洪撰
　　运河水
　　宋神宗元丰五年三月癸亥罢广济辇运司移上供物自淮扬军界入汴以清河辇运司为名命张士澄都大提举七月御史王植言广济安流而上与清河泝流入汴逺近险易较然废之非是诏监司详议　提举河北黄河隄防司言御河狭隘隄防不固不足容大河分水乞令纲运转入大河而闭截徐曲既从之矣明年戸部侍郎蹇周辅复请开拨以通漕运及令商旅舟船至边是时每有一议朝廷辄下水官相度或作或辍迄莫能定大抵自小呉埽决大河北流御河数为涨水所冒亦或湮没　金水河透水槽阻碍上下汴舟遣宋用臣按视请自板桥别为一河引水北入于汴后卒不行乃由副隄河入于蔡以源流深逺与永安青龙河相合故赐名曰天源先是舟至启槽颇滞舟行既洛通汴遂自城西超字坊引洛水由咸丰门立堤凡三千三十歩水遂入禁中而槽废　三月宋用臣言金水河透水槽阻碍上下汴舟宜废撒从之　十月狭河工毕【宋史河渠志】
　　神宗洛通汴而主者遏絶洛水不使入城中洛人颇患苦之彦博因中使刘惟简至洛语其故惟简以闻诏令通行如初遂为洛城无穷之利【宋史文彦博传】王存元丰五年迁龙图阁直学士知开封府京师并河居人盗凿汴隄以自广或请令培筑复故又按民庐侵官道者使撤之二谋出自中人既有诏矣存曰此吾职也入言之即日弛其役都人驩呼相庆进枢宻直学士【宋史王存传】
　　宋神宗元丰六年正月戊辰开山运河二月乙未告成长五十七里阔十五丈深一丈五尺初发运使许元自淮隂开新河属之洪泽避长淮之险凡四十九里久而浅涩熈宁四年皮公弼请复濬治起十一月壬寅尽明年正月丁酉而毕人便之至是发运使罗拯复欲自洪泽而上凿山里河以达于淮帝深然之防发运使蒋之竒入对建言上有清汴下有洪泽而风浪之险止百里淮迩岁溺公私之载不可计凡诸道转输涉湖行江巳数千里而覆败于此百里间良为可惜宜自山蛇浦下属洪泽凿左肋为复河取淮为源不置堰牐可免风涛覆溺之患帝遣都水监丞陈祐甫经度祐甫言往年田棐任淮南提刑尝言开河之利其后淮隂至洪泽竟开新河独洪泽以上未克兴役今既不用牐蓄水惟随淮面髙下开深河底引淮通流形势为便但工费浩大帝曰费虽大利亦博矣祐甫曰异时淮中岁失百七十艘若捐数年所损之费足济此役帝曰损费尚小如人命何乃调夫十万开治既成命之竒撰记刻石山后至建中靖国初之竒同知枢宻院奏淮水浸淫冲刷隄岸渐成垫缺请下发运司及时修筑自是岁以为常　八月范子渊又请于武济山麓至河岸并嫩滩上修隄及压埽隄又新河南岸筑新隄计役兵六千人二百日成开一直河长六十三里广一百尺深一丈役兵四万二千人期五月成从之十月都提举司言汴水増涨京西四斗门不能分减致开决隄岸今近京惟孔固斗门可以泄水下入黄河若孙贾斗门虽可泄入广济然下尾窄狭不能尽吞宜于万胜鎭旧减水河汴河北岸修立斗门开淘旧河创开生河一道下合入刁马河役夫一万三千六百四十三人一月毕工诏从其请仍作二年开修【宋史河渠志】闰月丙戌汴水溢【宋史神宗本纪】蒋之竒字頴叔宜兴人擢江淮荆浙发运副使元丰六年漕粟至京比常岁溢六百二十万石锡服三品请凿山左肘至洪泽为新河以避淮险自是无覆溺之患诏置二秩加直龙图阁升发运使【宋史蒋之竒传】
　　宋神宗元丰七年四月武济河溃八月诏罢营闭纵其分流止护广武三埽　都大提举汴河隄岸司言京东地富谷粟可漕独患河涩若因修京城令役兵近汴穴土使之成渠就引河水注之广济则漕舟可通是一举而两利也从之【宋史河渠志】是年七月甲辰伊洛溢　十月浚真楚运河【宋史神宗本纪】
　　元丰间彧先公为右史神考遣使治楚州新河戒之曰东南不惯兴大役卿且为朕优恤兵民【朱彧苹州可谈　先公谓朱服也】
　　宋哲宗元祐元年闰二月辛亥右司谏苏辙言近岁京城外创置水磨因此汴水浅涩阻隔官私舟船其东门外水磨下流汗漫无归浸损民田一二百里几败汉髙祖坟頼陛下仁圣恻怛亲发德音令执政共议营救寻诏畿县于黄河春夫外更调夫四万开自盟河以疏泄水患计一月毕工然以水磨供给京城内外食茶等其水止得五月闭断以此工役重大民间每夫日顾二百钱一月之费计二百四十万贯而汴水浑浊易至填淤明年又须开淘民间岁岁不免此费闻水磨岁入不过四十万贯前戸部侍郎李定以此课利惑误朝听依旧存留且水磨兴置未久自前未有此钱国计何阙而小人浅陋妄有靳惜伤民辱国不以为愧况今水患近在国门而恬不为怪甚非陛下勤防民物之意而又减耗汴水行船不便乞废罢官磨任民磨茶三月辙又乞令汴口以东州县各具水匮所占顷畆每岁有无除放二税仍具水匮可与不可废罢如决不可废当如何给还民田以免怨望八月辛亥辙又言昨朝防令都水监差官具括中牟管城等县水匮元浸压者几何见今积水所占几何退出顷畆几何凡退出之地皆还本主水占者以官地还之无田可还即给元直圣恩深厚弃利与民所存甚逺然臣闻水所占地至今无可对还而退出之田亦以廹近水匮为雨水浸淫未得耕凿知郑州岑象求近奏称自宋用臣兴置水匮以来元未曽取以灌注清汴水流自足不废漕运乞仍废水匮以便失业之民十月遂罢水匮　诏斥祥符雾泽陂募民承佃増置水匮又即宣泽门外仍旧引京索源河置槽架水流入咸丰门皆以为广济浅涩之备三月三省言广济河辇运近因言者废罢改置清河辇运迂逺不便诏知棣州王谔措置兴复都水监亦言广济河以京索河为源转漕京东岁计今欲依旧即令于宣泽门外置槽架水流入咸丰门里由旧河道复广济河源以通漕运从之【宋史河渠志】三月已卯复广济河辇运　冬始闭汴口【宋史哲宗本纪】
　　宋哲宗元祐四年十二月京东转运司言清河与江浙淮南诸路相通因徐州吕梁百歩两洪湍浅险恶多坏舟楫由是水手牛驴撁戸盘剥人等邀阻百端商贾不行朝廷巳委齐州通判滕希靖知常州晋陵县赵竦度地势穿凿今若开修月河石隄上下置牐以时开闭通放舟船实为长利乞遣使监督兴修从之　知润州林希奏复吕城堰置上下牐以时启闭其后京口洲犇牛皆置牐　是年冬御史中丞梁焘言尝求世务之急得洛通汴之实始闻其说则善及考其事则可惧窃以广武山之北即大河故道河常往来其间夏秋涨溢每抵山下旧来洛水至此流入于河后欲以趋汴渠乃乘河未涨就嫩滩之上峻起东西隄辟大河于隄北攘其地以引洛水中间缺为斗门名通舟楫其实盗河以助洛之浅涸也洛水本清而今汴常黄流是洛不足以行汴而所以能行者附大河之余波也増广武三埽之备竭京西所有不足以为支费其失无虑数百万计从来上下习为欺罔朝廷惑于安流之说税屋之利恬不为虑而不知新沙疎弱力不能制悍河水势一薄则滥漫溃散将使怒流循洛而下直冒京师是甘以数百万日増之费养异时万一之患亦巳误矣夫岁倾重费以坐待其患何若折其奔冲以终除其害哉为今之计宜复为汴口仍因大河一支启闭以时还祖宗百年以来润国养民之赐诚为得防汴口复成则免广武倾注以长为京师之安省数百万之费以纾京西生灵之困牵大河水势以解河北决溢之灾便东南漕运以蠲重载留滞之弊时节启闭以除蹙凌打凌之苦通江淮八路商贾大舶以供京师之饶为甚大之利者六此不可忽也惟拆去两岸舎屋尽废僦钱为害者一而甚小所谓损小费而成大利也臣之所言特其大略尔至于考究本末措置纎悉在朝廷择通习之臣付之无牵浮议责其成功又言臣闻开汴之时大河旷岁不决盖汴口析其三分之水河流常行七分也自洛而后频年屡决虽洛口窃取其水率不过一分上下是河流常九分也犹幸流势卧北故溃溢北出自去岁以来稍稍卧南此其可忧而洛口之作理须早计窃以开洛之役其功甚小不比大河之上但辟百余歩即可以通水三分既永为京师之福又减河北屡决之害兼水势既巳牵动在于回河尤为顺便非独孙村之功可成澶州故道亦有自然可复之理望出臣前章面诏大臣与本监及知水事者按地形水势具图以闻不报至五年十月癸已乃诏河水入汴【宋史河渠志】
　　汴河旧厎有石板石人以记其地里每岁兴夫开至石板石人以为则岁有常役民未尝病之而水行地中京师内外有八水口泄水入汴故京师虽大雨无复水患昔人之画善矣偶张君平论京畿南京宿亳陈颍蔡等州积水以南京言之自南门二隄直抵东西二桥左右皆潴泽也渔舠鸣榔如江湖君平请权借汴夫三年通泄积水于是诸郡守令等始带沟洫河道三年而奏功凡潴积之地为良田自是汴河夫借充他役而不复开至元祐五年实七十年又旧河并以木岸后人止用土筏栈子谓之外添里补河身奔兊即外补之故河日加浅而水行地上矣【宋王巩闻见近録】
　　临安运河在城中者日纳潮水沙泥浑浊一汛一淤比屋之民委弃草壤因循填塞元祐中守臣苏轼奏谓熙宁中通判杭州时父老皆云苦运河淤塞率三五年常一开濬不特劳役兵民而运河自州前至北郭穿阛阓中盖十四五里每将兴工市肆汹动公私骚然自胥吏壕砦兵级等皆能恐喝人戸或云当于某处置土某处过泥水则居者皆有失业之忧既得重赂又转而之他及工役既毕则房廊邸舎作践狼籍园圃隙地例成丘阜积荡濯复入河中居民患厌未易悉数若三五年失开则公私壅滞以尺寸水行数百斛舟人牛力尽跬歩千里虽监司使命有数日不能出郭者询其所以频开屡塞之由皆云龙山浙江两间泥沙浑浊积日稍久便及四五尺其势当然不足怪也寻刬刷捍江兵士及诸色厢军得一千人七月之间开濬茅山盐桥二河各十余里皆有水八尺自是公私舟船通利三十年以来开河未有若此深快者然潮水日至淤塞犹昔则三五年间前功复弃今于钤辖司前置一牐每遇潮上则暂闭此牐候潮平水清复开则河过阛阓中者永无潮水淤塞开淘骚扰之患诏从其请民甚便之【宋史河渠志】轼徙扬州旧发运司主东南漕法听操舟者私载货物征商不得留难故操舟者辄富厚以官舟为家补其弊漏且周船夫之乏故所载率皆速达无虞近岁一切禁而不许故舟弊人困多盗所载以济饥寒公私皆病轼请复旧从之【宋史苏轼传时元祐七年】
　　宋哲宗绍圣元年帝亲政复召宋用臣赴阙七月辛丑广武埽危急壬寅帝语辅臣埽去洛河不逺须防涨溢下灌京师明日乃诏都水监丞冯忱之相度筑拦水签堤丁已帝谕执政曰河埽久不修昨日报洛水又大溢注于河若广武埽坏河洛为一则清汴不通矣京都漕运殊可忧宜亟命呉安持王宗望同力督作茍得不坏过此须图久计丙寅呉安持言广武第一埽危急决口与清汴絶近縁洛河之南去广武山千余歩地形稍髙自巩县东七里店至今洛口不满十里可以别开新河洛水近南行流地里至少用功甚微诏安持等再按视之十一月李伟言清汴温洛贯京都下通淮泗为万世利自元祐以来屡危急而今嵗特甚臣相视武济山以下二十里名神尾山乃广武埽首所起约置刺堰三里余就武济河下尾废堤枯河基址増修疏回截河势东北行留旧埽作遥堤可以纾清汴下注京城之患诏宋用臣陈祐甫覆按以闻十二月甲午戸部尚书蔡京言本部岁计皆借东南漕运今年上供物至者十无二三而汴口巳闭臣责问提举汴河堤岸司杨琰乃称自元丰二年至元祐初八年之间未尝塞也诏依元丰条例明年正月庚戌用臣言元丰间四月洛通汴六月放水四时行流不絶遇冬有冻即督沿河官吏伐冰通流自元祐二年冬深輙闭塞致河流涸竭殊失开清汴本意今欲卜日伐冰放水归河永不闭塞及冻解止将京西五斗门减放以节水势如惠民河行流自无壅遏之患从之【宋史河渠志】是年洛水溢【宋史哲宗本纪】宋哲宗绍圣二年诏武进丹阳丹徒县界沿河堤岸及石防石木沟并委令佐检察修防劝诱食利人戸修葺任满稽其勤惰而赏罸之从工部之请也【宋史河渠志】宋哲宗绍圣三年正月戊申诏提举河北西路常平李仲罢归吏部仲在元祐中提举泛水辇运建言西京巩县河县泛水河隂县界乃沿黄河地分北有太行南有广武二山自古河流两山之间乃缘禹迹昨自宋用臣创置洛清汴于黄河沙滩上节次创置广雄武等堤埽到今十余年间屡经危急况诸埽在京城之上若不别为之计患起不测思之寒心今如弃去诸埽开展河道讲究兴复元丰二年以前防河事不惟省岁费寛民力河流且无壅遏决溢之患望遣谙河事官相视施行又乞复置汴口依旧以黄河水为节约之限罢去清汴牐口　四月河北都转运使呉安持奏大河东流御河复出诏委前都水丞李仲提举开导【宋史河渠志】宋哲宗绍圣四年闰二月杨琰乞依元丰例减放洛水入京西界大白龙坑及三十六陂充水匮以助汴河行运诏贾种民同琰相度合占顷畆及所用功力以闻四月水部员外郎赵竦请濬十八里河令贾种民相度吕梁百歩洪添移水磨诏发运并转运司同视利害以闻　五月乙亥都提举汴河堤岸贾种民言元丰改汴口为洛口名汴河为清汴者凡以取水于洛也复匮清水以备浅涩而助行流元祐间却于黄河拨口分引浑水令自防上流入洛口比之清洛难以调节乞依元丰已修狭河身丈尺深浅检计物力以复清汴立限修濬通放洛水及依旧置洛斗门通放西河官私舟船从之帝尝谓知枢宻院事曽布曰先帝作清汴又为天源河盖有深意元祐中几废近贾种民奏若尽复清汴不用浊流乃当世灵长之庆布对曰先帝以天源河为国姓福地此众人所知何可废也　十二月诏京城内汴河两岸各留堤面丈有五尺禁公私侵牟【宋史河渠志】曽孝蕴绍圣中管干发运司粜籴事建言扬之洲润之京口常之犇牛易堰为牐以便漕运商贾既成公私便之提举两浙常平徙江淮荆湖发运泗州议开直河以避涨溢沙石之害孝蕴以淮汴不相接不可成既而工役大集竟成之防勲第赏辞不受未几河果塞召为戸部侍郎【宋史曽孝蕴传】
　　苏京绍圣中令丹阳募民重浚练湖易置斗门十数【江南通志】
　　宋哲宗元符元年正月知润州王愈建言吕城牐当宜单水入澳灌注牐身以济舟若舟沓至而力不给许量差牵驾兵卒并力为之监官任满水无走泄者赏水未应而輙开牐者罸守贰令佐常觉察之诏可　二月诏苏湖秀州凡开治运河港浦沟渎修叠堤岸开置斗门水堰等许役开江兵卒　三月甲寅工部言淮南开河所开修楚州支家河涟水与淮通赐名通涟河【宋史河渠志】丙子筑熈河通防闸【宋史哲宗本纪】
　　王宗望为江淮发运使楚州沿淮至涟州风涛险舟多溺议者谓开支氏渠引水入运河岁久不决宗望始成之为公私利代呉安持为都水使者【宋史王宗望传】宋哲宗元符二年闰九月润州京口常州犇牛澳牐毕工先是两浙转运判官曽孝蕴献澳牐利害因命孝蕴提举兴修仍相度立启闭日限之法【宋史河渠志】呉居厚为江淮发运使疏支家河道通漕楚海之间赖其利召拜戸部尚书【宋史呉居厚传】
　　郑骧知溧阳县时议自建康凿漕渠太湖以通大江将破数州民田调江浙二十五州丁夫所费百万计朝廷遣官视可否骧条析利病力止之【宋史郑骧传】宋徽宗崇宁元年二月都水监言惠民河修签河次下硬堰毕工诏立捕获盗泄赏　是年冬诏侯临同北外都水丞司开临清县坝子口増修御河西堤髙三尺并计度西堤开置斗门决北京恩冀沧州永静军积水入御河枯源明年秋黄河涨入御河行流浸大名府馆陶县败庐舎复用夫七千役二十一万余工修西堤三月始毕涨水复坏之【宋史河渠志】
　　宋徽宗崇宁二年十二月诏淮南开修遇明河自真州宣化镇江口至泗州淮河口五年毕工【宋史河渠志】宋徽宗大观元年夏京畿大水诏工部都水监疏至于八角镇【宋史五行志】秋七月乙酉朔伊洛溢【宋史徽宗本纪】十二月诏开潩河入蔡河从京畿都转运使呉择仁之请也【宋史河渠志】
　　宋徽宗大观二年八月诏常润岁旱河浅留滞运船监司督责濬治　徽宗即位以来无大改作汴渠稍湮则浚之大观中言者论胡师文昨为发运使创开泗州直河及筑签堤阻遏汴水寻复淤淀遂行废拆然后并役数郡兵夫其间疾苦窜殁无虑数千费钱谷累百万计狂妄生事诬奏罔功官员冒赏至四十五人师文由是自知州降充宫观【宋史河渠志】
　　宋徽宗政和元年十月巳酉诏差水官同京畿监司视蔡河隄防及淤浅者来春并工治之　是年知陈州霍端友言陈地污下久雨则积潦害稼比疏新河八百里而去淮尚逺水不时泄请益开二百里起西华循宛丘入项城以达于淮从之【宋史河渠志】
　　宋徽宗政和二年七月兵部尚书张阁言钱塘江东距仁和监止及三里北趋赤岸口二十里运河正出临平下塘西入苏秀若失障御恐他日数十里膏腴平陆皆溃于江下塘田庐莫能自保运河中絶有害漕运诏亟修筑之　十月都水监丞孟昌龄言开濬含晖门外白沟河开堰放水仍旧通流　容佐请于七里河开月河一道分减此水灌溉内中花竹命宋升措置引四年十一月毕工【宋史河渠志】
　　宋徽宗政和四年二月工部言前太平州判官卢宗原请开修自江州至真州古来河道湮塞者凡七处以成运河入浙西一百五十里可避一千六百里大江风涛之患又可就土兴筑自古江水浸没膏腴田自三百顷至万顷者凡九所计四万二千余顷其三百顷以下者又过之乞依宗原任太平州判官日巳兴政和圩田例召人戸自备财力兴修诏沈鏻等相度措置【宋史河渠志】
　　宋徽宗政和五年闰正月诏于恩州北増修御河东堤为治水隄防令京西路差借来年分沟河夫千人赴役于是都水使者孟揆移拨十八埽官兵分地歩修筑又取枣强上埽水口以下旧堤所管榆栁为桩木【宋史河渠志】
　　宋徽宗政和六年八月诏镇江府傍临大江无港澳以容舟楫三年间覆溺五百余艘闻西有旧河可避风涛岁久湮废宜令发运使濬治【宋史河渠志】
　　宋徽宗政和十年四月已未尚书省言卢宗原濬江虑成骚扰诏权罢其役赵霖别与差遣【宋史河渠志】任谅为江淮发运使蔡京破东南转般漕运法为直达纲应募者率游手亡赖盗用干没漫不可核人莫敢言谅入对首论之京怒防汴泗大水泗州城不没者两版谅亲部卒筑堤徙民就髙赈以米粟水退人获全京诬以为漂溺千计坐削籍归田里执政或言水灾守臣职发运使何罪帝亦知其枉复右文殿修撰陜西都转运使【宋史任谅传　向子諲言河髙江淮数丈而京行直达纲以致江淮运河身髙迄今犹受其害甚矣京之贻祸不浅也】












　　行水金鉴巻九十七
<史部,地理类,河渠之属,行水金鉴>
　　钦定四库全书
　　行水金鉴巻九十八
　　江南按察使傅泽洪撰
　　运河水
　　宋徽宗重和元年二月前发运副使柳庭俊言真扬楚泗髙邮运河堤岸旧有斗门水牐等七十九座限则水势常得其平比多损坏诏检计修复　六月复命蓝从熈孟揆等増堤岸置桥槽坝牐濬澄水道水入内内庭池籞既多患水不给又于西南水磨引索河一派架以石渠絶汴南北筑堤导入天源河以助之白沟无山源每岁水潦甚则通流才胜百斛船逾月不即竭【宋史河渠志】
　　唐恪拜戸部侍郎京师暴水至汴且溢付恪治之或请决南隄以纾宫城之患恪曰水涨隄坏此亡可若何今决而浸之是鱼鼈吾民也亟乘小舟相水源委求所以利之乃决金堤注之河浃旬水平入对帝劳之曰宗庙社稷获安卿之力也恪再拜因上疏言水隂类也至犯宫阙天其或者以隂盛之沴儆告陛下乎愿垂意时事益谨天戒宣和初迁尚书【宋史唐恪传】
　　宋徽宗宣和元年五月都城无故大水浸城外官寺民居遂破汴堤汴渠将溢诸门皆城守起居郎李纲奏国家都汴百有六十余载未尝少有变故今事起仓猝遐迩惊骇诚大异也臣尝躬诣郊外窃见积水之来自都城以西漫为巨浸东拒汴堤停蓄深广湍悍浚激东南而流其势未艾若或淹浸旬时因以风雨不可不虑夫变不虗发必有感召之因愿诏廷臣各具所见择其可采者施行之诏都城外积水縁有司失职隄防不修非灾异也罢纲送吏部而募人决水下流由城北注五丈河下通梁山泺乃巳七月壬子都提举言近因野水冲荡没汴堤岸及河道淤浅若止役河清功力不胜望俟农隙顾夫开修从之【宋史河渠志】五月大雨水都城自西北牟驼冈连万胜门外马监居民尽没诏都水使者决西城索河堤杀其势城南居民冢墓俱被浸水至溢猛直冒安上南薰门城守凡半月已而入汴汴渠将溢于是募人决下流由城北入五丈河下通梁山泺乃平【宋史五行志】
　　向子諲字伯恭临江人钦圣皇后从侄也补承奉郎宣和初除江淮发运主管文字有欲浚河与江淮平者子諲言河髙江淮数丈而欲浚之使平决不可曩有司三日一启闸复作堰储水故水不乏比年直达之法启闭无节堰闸率不存今复故制严禁约则无患使者用其言漕复通进秩一等【宋史向子諲传】
　　陈遘徙淮南转运使朝廷方督纲饷运渠壅涩遘使决吕城陈公两塘达于渠漕路甫通而花石纲塞道遘捕系其人上章自劾【宋史陈遘传】
　　宋徽宗宣和二年九月以真扬等州运河浅涩委陈亨伯措置三年春诏发运副使赵亿以车水运河限三月中三十纲到京宦者李琮言真州乃外江纲运防集要口以运河浅涩故不能速发按南岸有泄水斗门八去江不满一里欲开斗门河身去江十丈筑软坝引江潮入河然后倍用人工车以助运水从之四月诏曰江淮漕运尚矣春秋时呉穿防沟东北通射阳湖西北至末口汉呉王濞开邗沟通运海陵隋开邗沟自山阳至扬子入江雍熈中转运使刘蟠以山阳湾迅急始开沙河以避险阻天禧中发运使贾宗始开州古河缭城南接运渠毁三堰以均水势今运河嵗浅涩当询访故道及今河形势与陂塘潴水之地讲究措置悠久之利以济不通可令发运使陈亨伯内侍谭稹条具措置以闻六月臣僚言比縁淮南运河水涩逾半岁禁纲舟篙工附载私物今河水増涨其令如旧初淮南连岁旱漕运不通扬州尤甚诏中使按视欲濬运河与江淮平防两浙有方腊之乱内侍童贯为宣抚使谭稹为制置使贯欲海运陆辇稹欲开一河自盱眙出宣化朝廷下发运使相度陈亨伯遣其属向子諲视之子諲曰运河髙江淮数丈自江至淮凡数百里人力难濬昔唐李吉甫废牐置堰治陂塘泄有余防不足漕运通流发运使曽孝蕴严三日一启之制复作归水澳惜水如金比年行直达之法走茶盐之利且应奉权幸朝夕经由或启或闭不暇归水又顷毁朝宗牐自洪泽至召伯数百里不为之节故山阳上下不通欲救其弊宜于真州太子港作一坝以复怀子河故道于洲河口作一坝以复龙舟堰于海陵河口作一坝以复茱茰待贤堰使诸塘水不为洲真泰三河所分于北神相近作一坝权闭满浦牐复朝宗牐则上下无壅矣亨伯用其言是后滞舟皆通利云【宋史河渠志】
　　宋徽宗宣和五年三月诏吕城至镇江运河浅涩狭隘监司坐视无所施设两浙专委王复淮南专委向子諲同发运使李淙措置车水通济舟运四月又命王仲闳同廉访刘仲元漕臣孟庾专往来措置常润运河又诏东南六路诸牐启闭有时比闻纲舟及命官妄称专承指挥抑令非时启版走泄河水妨滞纲运误中都嵗计其禁止之五月诏以运河浅涸官吏互执所见州县莫知所从其令发运使提举等官同廉访使者参订经久利便列奏　是月臣僚言镇江府练湖与新丰塘地理相接八百余顷灌溉四县民田又湖水一寸益漕河一尺其来久矣今堤岸损缺不能贮水乞候农隙次第补葺诏本路漕臣并本州县官详度利害检计工料以闻十二月庚寅诏沿汴州县创添拦河锁栅嵗额公私
　　不以为便其遵元丰旧制【宋史河渠志】
　　宋徽宗宣和六年九月卢宗原复言池州大江乃上流纲运所经其东岸皆暗石多至二十余处西岸则沙洲广二百余里谚云折船湾言舟至此必毁折也今东岸有车轴河口沙地四百余里若开通入社湖使舟经平水径池口可避二百里风涛折船之险请措置开修从之【宋史河渠志】
　　宋徽宗宣和七年九月丙子又诏宗原措置开濬江东古河自芜湖由宣溪溧水至镇江渡子趋淮汴免六百里江行之险并从之【宋史河渠志】
　　周因累迁京西转运副使宣和中春旱朝廷欲决漯口伊洛二水以益汴因奏洛民恃二水为生决之不能益汴请于河隂决黄流入汴民亦不失二水之利【福建通志】
　　陈求道靖康间判都水监陈留河决四十余日漕输不通京城大恐开封尹宗泽命求道治之七日河尽复故道建炎四年命为襄邓随郢镇抚【宋史陈求道传】靖康后汴河上流为盗所决者数处决口有至百歩者塞久不合干涸月余纲运不通南京及京师皆乏粮责都水使者措置凡二十余日而水复旧纲运沓来两京粮始足又择使臣八员为沿汴廵检每两员各将兵五百人自洛口至西水门分地防察决溢云【宋史河渠志】宋髙宗建炎元年诏诸路纲米以三分之一输送行在余输京师二年诏二广湖南北江东西纲运输送平江府京畿淮南京东西河北陜西及三纲输送行在又诏二广湖南北纲运如过两浙许输送平江府福建纲运过江东西亦许输送江宁府三年又诏诸路纲运见钱并粮输送建康府戸部其金银绢帛并输送行在绍兴初因地之宜以两浙之粟供行在以江东之粟饷淮东以江西之粟饷淮西荆湖之粟饷鄂岳荆南量所用之数责漕臣将输而归其余于行在钱帛亦然【宋史食货志】
　　宋建炎间呉中甫江淮发运使自洪泽凿渠六十里以避长淮漕运之险【江南通志】
　　绍兴初髙宗次越以上虞县梁河堰东运河浅涩今废六千五百余工委本县令佐监督濬治既而都省言余姚县境内运河浅涩坝牐隳坏阻滞纲运遂命漕臣发一万七千余卒自都泗堰至曹娥塔桥开撩河身夹塘诏漕司给钱米萧山县西兴镇通江两牐近为江沙壅塞舟楫不通【宋史河渠志】
　　绍兴初漕粟嘉陵济军兴率七十五斛而至一斛胡承公为帅议转般法费减十七故蜀人谓承公为湖州镜此法我朝用之极便镜之所及逺矣【朱国祯涌幢小品】
　　宋髙宗绍兴三年十月宰臣奏开修【临安府】运河浅涩帝曰可发旁郡厢军壮城捍江之兵至于廪给之费则不当吝宰臣朱胜非等曰开河非今急务而餽饷艰难为害甚大时方盛寒役者良苦临流居人侵塞河道者悉当迁避至于畚牐所经沙泥所积当预空其处则居人及富家以僦屋取赀者皆非便恐议者以为言帝曰禹卑宫室而尽力于沟洫浮言何恤焉【宋史河渠志】宋髙宗绍兴四年诏烧毁扬州湾头港口牐泰州姜堰通州白莆堰其余诸堰并令守臣开决焚毁务要不通敌船又诏宣抚司毁拆真阳堰牐及真州陈公塘无令走入运河以资敌用【宋史河渠志】
　　宋髙宗绍兴五年正月诏淮南宣抚司募民开濬洲至淮口运河浅涩之处【宋史河渠志】
　　宋髙宗绍兴七年两浙转运使向子諲言镇江府吕城夹冈形势髙仰因春夏不雨官漕艰勤寻遣官属李涧询究练湖本末始知此湖在唐永泰间巳废而复兴今堤岸弛禁致有侵佃冒决故湖水不能潴蓄舟楫不通公私告病若夏秋霖潦则丹阳金坛延陵一带良田亦被淹没臣已令丹阳知县朱穆等増置二斗门一石防及修补隄防尽复旧迹庶为永久之利【宋史河渠志】宋髙宗绍兴八年命【临安】守臣张澄发厢军壮城兵千人开濬运河堙塞以通往来舟楫【宋史河渠志】
　　宋髙宗绍兴十六年五月壬申浚运河【宋史髙宗本纪】宋孝宗隆兴二年【临安】守臣呉芾言城里运河先巳措置北梅家桥仁和仓斜桥三所作坝取西湖六处水口通流灌入府河积水至望仙桥以南至都亭驿一带河道地势自昔髙峻今欲先于望仙桥城外保安牐两头作坝却于竹车门河南开掘水道车戽运水引入保安门通流入城遂自望仙桥以南开至都亭驿桥可以通彻积水以备缓急计用工四万从之【宋史河渠志】
　　宋孝宗乾道三年六月知荆南府王炎言临安居民繁伙河港堙塞虽屡开縁裁减工费不能迄功臣尝措置开河钱十万缗乞候农暇待诏有司用此专充开河支费庶几河渠复通公私为利上俞其请　守臣言募人自西兴至大江疏沙河二十里并濬牐里运河十三里通便纲运民旅皆利复恐湖水不定复有填淤且通江六堰纲运至多宜差注指挥一人专以开撩西兴沙河系衔及发捍江兵士五十名专充开撩沙浦不得杂役仍从本府起立营屋居之【宋史河渠志】
　　宋孝宗乾道四年【临安】守臣周淙出公帑钱招集游民开濬城内外河疏通淤塞人以治办称之【宋史河渠志】宋孝宗乾道六年淮东提举徐子寅言淮东盐课全仰河流通快近运河浅涩自扬州湾头港口至镇西山光寺前桥垜头计四百八十五丈乞发五千余卒开濬从之【宋史河渠志】
　　宋孝宗乾道七年二月诏令淮南漕臣自洪泽至山浅涩之处如法开撩　是年以臣僚言丹阳练湖幅员四十里纳长山诸水漕渠资之故古语云湖水寸渠水尺在唐之禁甚严盗决者罪比杀人本朝寖缓其禁以惠民然修筑严甚春夏多雨之际潴蓄盈满虽秋无雨漕渠或浅但泄湖水一寸则为河一尺矣兵变以后多废不治堤岸圯阙不能贮水彊家因而专利耕以为田遂致淤淀嵗月既久其害滋广望责长吏濬治堙塞立为盗决侵耕之法着于令庶几练湖渐复其旧民田获灌溉之利漕渠无浅涸之患诏两浙漕臣沈度专一措置修筑【宋史河渠志】
　　宋孝宗淳熈二年两浙漕臣赵磻老言临安府长安牐至许邨廵检司一带漕河浅涩请出钱米发两岸人戸出力开濬又言欲于通江桥置板牐遇城中河水浅涸启板纳潮继即下板固防水势不得通舟若河水不乏即收牐板听舟楫往还为便【宋史河渠志】
　　宋孝宗淳熈五年以漕臣陈岘言于十月募工开濬无锡县以西横林小井及犇牛吕城一带地髙水浅之处以通漕舟浙西运河自临安府北郭务至镇江江口牐六百四十一里淳熈七年帝因辅臣奏金使往来事曰运河有浅狭处可令守臣以渐开濬庶不扰民【宋史河渠志】
　　宋孝宗淳熈九年知常州章冲奏常州东北曰深港利港黄田港夏港五斗港其西曰灶子港孟渎泰伯渎烈塘江隂之东曰赵港白沙港石头港陈港蔡港私港令节港皆古人开以为溉田无穷之利者也今所在堙塞不能灌溉臣尝讲求其说抑欲不劳民不费财而漕渠旱不干水不溢用力省而见功速可以为悠久之利者在州之西南曰白鹤溪自金坛县洮湖而下今浅狭特七十余里若用工濬治则漕渠一带无干涸之患其南曰西蠡湖自宜兴太湖而下止开浚二十余里若更令深逺则太湖水来漕渠一百七十余里可免浚治之扰至若望亭堰牐置于隋之至德而彻于本朝之嘉祐至元祐七年复置未几又毁之臣谓设此堰牐有三利焉阳羡诸渎之水奔趋而下有以节之则当潦嵗平江三邑必无下流淫溢之患一也自常州至望亭一百三十五里运河亦有所节则沿河之田旱嵗资以灌溉二也每嵗冬春之交重纲及使命往来多苦浅涸今启闭以时足通舟楫复免车灌注之劳三也诏令相度开浚【宋史河渠志】
　　耿秉淳熈十年知镇江军上疏曰如遇亢旱听民车河水孝宗问大臣曰水岂可不令百姓灌田对曰恐人使往来水浅故不许孝宗曰稼穑事大可从秉请【江南通志　人使往来者谓贡使往来之运道也闻之明季如遇旱年运河水浅不令民放涓滴之水以灌田也南宋君臣何其爱民之深哉】
　　宋孝宗淳熈十一年冬臣僚言【浙西】运河之浚自北闗至秀州杉青各有牐堰自可潴水惟沿河上塘有小堰数处积久低陷无以防遏水势当以时加修治兼沿河下岸泾港极多其水入长水塘海盐塘华亭塘由六里堰下私港散漫悉入江湖以私港深运河浅也若修固运河下岸一带泾港自无走泄又自秀州杉青至平江府盘门在太湖之际与湖水相连而平江阊门至常州有枫桥浒墅乌角溪新安溪将军堰亦各通太湖如遇西风湖水由港而入皆不必浚惟无锡五泻牐损坏累年常是开堰彻厎放舟更江隂军河港势低水易走泄若从旧修筑不独潴水可以通舟而无锡晋陵间所有杨湖亦当积水而四傍田畆皆无旱暵之患独自常州至丹阳县地势髙仰虽有犇牛吕城二牐别无湖港潴水自丹阳至镇江地形尤髙虽有练湖缘湖水日浅不能济逺雨晴未几便觉干涸运河浅狭莫此为甚所当先濬上以为然【宋史河渠志】
　　宋孝宗淳熈十四年州守臣熊飞言扬州运河惟借州真州两牐潴积今河水走泄缘州上中二牐久不修治独潮牐一座转运提盐及本州共行修整然迫近江潮水势冲激易致损壊真州二牐亦复损漏令有司葺理上下二牐以防走泄从之【宋史河渠志】
　　张孝祥知荆南湖北路安抚使筑守金隄自是荆州无水患置万盈仓以储诸漕之运【宋史张孝祥传】
　　蔡洸知镇江府时久旱郡民筑陂潴水灌溉漕司檄郡决之父老泣诉洸曰吾不忍获罪百姓也却之巳而大雨漕运通嵗亦大熟民歌之曰我潴我水以灌以溉俾我不夺蔡公是頼【宋史蔡洸传】
　　陈敏为都统制兼知髙邮军自寳应至髙邮按其旧作石防十二所自是运河通泄无冲突患敏言长淮二千余里河道通北方者五清汴涡颍蔡是也通南方以入江者唯楚州运河耳北人舟舰自五河而下将谋渡江非得楚州运河无縁自达昔周世宗自楚州北神堰凿老鹳河通战舰以入大江南唐遂失两淮之地由此言之楚州实为两朝司命愿朝廷留意【宋史陈敏传】李浩知静江府兼广西安抚上谕大臣曰李浩营田议甚可行大臣莫有应者浩至郡旧有灵渠通漕运及灌溉嵗久不治命疏而通之民頼其利【宋史李浩传】贝钦世知江隂县县有运河堙塞钦世浚治之大家争捐金相助不逾月而成【江南通志】
　　宋光宗绍熈五年淮东提举陈损之言髙邮楚州之间陂湖渺漫茭葑弥满宜剏立隄堰以为潴泄庶几水不至于泛溢旱不至于干涸乞兴筑自扬州江都县至楚州淮隂县三百六十里又自髙邮兴化至盐城县二百四十里其隄岸傍开一新河以通舟船仍存旧隄以捍风浪栽栁十余万株数年后隄岸亦牢其木亦可备修补之用兼州墟镇旧有隄牐乃泰州泄水之处其牐坏久亦于此剏立斗门西引盱眙天长以来众湖之水起自扬州江都经由髙邮及楚州寳应山阳北至淮隂西达于淮又自髙邮入兴化东至盐城而极于海又泰州海陵南至扬州泰兴而彻于江共为石防十三斗门七乞以绍熈堰为名镵诸坚石淮田多沮洳因损之筑隄捍之得良田数百万顷奏闻除直秘阁淮东转运判官【宋史河渠志】
　　宋宁宗庆元五年两浙转运浙西提举言以镇江府守臣重修吕城两牐毕再造一新牐以固隄防庶为便利从之【宋史河渠志】
　　宋宁宗嘉泰元年守臣李珏言州境北边扬子大江南并太湖东连震泽西据鬲湖而漕渠界乎其间漕渠两傍曰白鹤溪西蠡河南戚氏北戚氏直湖州港通于二湖曰利浦孟渎烈塘横河五泻诸港通于大江而中间又各自为支沟断汊曲绕参错不以数计水利之源多于他郡而常苦易旱之患何哉臣尝询访其故漕渠东起望亭西上吕城一百八十余里形势西髙东下加以嵗久浅淤自河岸至厎其深不满四五尺常年春雨连绵江湖泛涨之时河流忽盈骤减连嵗雨泽愆阙江湖退缩渠形尤亢间虽得雨水无所受旋即走泄南入于湖北归大江东径注于呉江晴未旬日又复干涸此其易旱一也至若两旁诸港如白鹤溪西蠡河直湖烈塘五泄堰日为沙土淤涨遇潮髙水泛之时尚可通行舟楫若值小汐久晴则俱不能通应自余支沟别港皆巳堙塞故虽有江湖之侵不见其利此其易旱二也况漕渠一带纲运于是经由使客于此往返每遇水涩纲运便阻一入冬月津送使客作坝车水科役百姓不堪其扰岂特溉田缺事而巳望委转运提举常平官同本州相视漕渠并彻江湖之处如法浚治尽还昔人遗迹及于望亭修建上下二牐固护水源从之【宋史河渠志】宋宁宗嘉泰二年六月壬午浚浙西运河【宋史宁宗本纪】
　　宋宁宗嘉定间臣僚言国家驻跸钱塘纲运粮饷仰给诸道所系不轻水运之程自大江而下至镇江则入牐经行运河如履平地川广巨舰直抵都城盖甚便也比年以来镇江牐口河道淤塞不复通舟乞令漕臣同淮东总领及本府守臣公共措置开撩【宋史河渠志】汪纲知髙邮军兴化民田濵海昔范仲淹筑堰以障舄卤守毛泽民置石防函管以疏运河水势嵗久皆坏纲乃増修之部使者闻于朝増一秩知绍兴府萧山有古运河西通钱塘东逹台明沙涨三十余里舟行则胶乃开浚八千余丈复创牐江口使泥淤不得入河水不得泄于涂则尽甃以达城闉十里创一庐名曰施水主以道流于是舟车水陆不问昼夜暑寒意行利渉欢防忘勚【宋史汪纲传】
　　陈居仁守镇江治古海鲜界港为石防丹徒境上蓄泄以时以通漕运加寳文阁待制知福州【宋史陈居仁传】李庭芝主管两淮制置司事至扬凿河四十里入金沙余庆场以省车运兼浚他运河放亭戸负盐二百余万亭民无车运之劳【宋史李庭芝传】

　　行水金鉴巻九十八
　　钦定四库全书
　　行水金鉴巻九十九
　　江南按察使傅泽洪撰
　　运河水
　　金都于燕东去潞水五十里故为牐以节髙良河白莲潭诸水以通山东河北之粟凡诸路濒河之城则置仓以贮傍郡之税若恩州之临清歴亭景州之将陵东光清州之兴济防川献州及深州之武强是六州诸县皆置仓之地也其通漕之水旧黄河行滑州大名恩州景州沧州防川之境漳水东北为御河则通苏门获嘉新乡卫州濬州黎阳卫县彰德磁州洺州之餽衡水则经深州防于滹沱以来献州清州之饷皆合于信安海壖泝流而至通州由通州入牐十余日而后至于京师其他若霸州之巨马河雄州之沙河山东之北清河皆其灌输之路也然自通州而上地峻而水不流其势易浅舟胶不行故常从事陆挽人颇艰之　世宗之世言者请开卢沟金口以通漕运役众数年竟无成功事见漕渠其后亦以牐河或通或塞而但以车挽矣其制春运以氷消行暑雨毕秋运以八月行氷凝毕其纲将发也乃合众以所载之粟苴而封之先以付所卸之地视与所封様同则受凡纲船以前期三日修治日装一纲装毕以三日启行计道里分泝流沿流为限至所受之仓以三日卸又三日给收付凡挽漕脚直水运盐每石百里四十八文米五十文一分二厘七毫粟四十文一分三毫钱则每贯一文七分二厘八毫凡使司院务纳课佣直春冬九十文三分夏秋百一十四文诸民戸射赁官船漕运者其脚直以十分为率初年尅二分二年尅一分八厘三年尅一分七厘四年尅一分五厘五年以上尅一分【金史河渠志】
　　金世宗大定四年十月上出近郊见运河湮塞召问其故主者云戸部不为经画所致上召戸部侍郎曹望之责曰有河不加濬使百姓陆运劳甚罪在汝等朕不欲即加罪宜悉力使漕渠通也【金史河渠志】
　　金世宗大定五年正月尚书省奏可调夫数万上曰方春不可劳民令官籍监戸东宫亲王人从及五百里内军夫浚治【金史河渠志】
　　金世宗大定八年六月滹沱犯真定命发河北西路及河间太原冀州民夫二万八千缮完其隄岸【金史河渠志】
　　金世宗大定十年议决卢沟以通京师漕运上忻然曰如此则诸路之物可径达京师利孰大焉命计之当役千里内民夫上命免被灾之地以百官从人助役巳而敕宰相曰山东嵗饥工役兴则妨农作能无怨乎开河本欲利民而反取怨不可其姑罢之十一年十二月省臣奏复开之自金口疏至京城北入壕而东至通州之北入潞水计工可八十日十二年三月上令人覆按还奏止可五十日上召宰相责曰所余三十日徒妨农费工卿等何为虑不及此及渠成以地势髙峻水性浑浊峻则奔流漩洄齧岸善崩浊则泥淖淤塞积滓成浅不能胜舟其后上谓宰臣曰分卢沟为漕渠竟未见功若果能行南路诸货皆至京师而价贱矣平章政事驸马元忠曰请求识河道者按视其地竟不能行而罢【金史河渠志】
　　金世宗大定十七年七月大雨滹沱卢沟水溢【金史世宗本纪】是年滹沱决白马冈有司以闻诏遣使固塞发真定五百里内民夫以十八年二月一日兴役命同知真定尹呼沙呼同知河北西路转运使徐伟监护【金史河渠志】刘仲洙宛平人大定三年进士调深泽令县近滹沱河时秋成水忽暴涨仲洙极力护塞竟无害以贤能进官一阶升河北西路转运【金史刘仲洙传】
　　金世宗大定二十年春正月诏有司修护漳河牐所须工物一切并从官给毋令扰民【金史河渠志】
　　金世宗大定二十一年以八月京城储积不广诏沿河恩献等六州粟百万余石运至通州辇入京师【金史河渠志】
　　金世宗大定二十五年五月卢沟决于上阳村先是决显通寨诏发中都三百里内民夫塞之至是复决朝廷恐枉费工物遂令且勿治【金史河渠志】
　　金世宗大定二十六年五月戊子卢沟决于上阳村湍流成河遂因之【金史世宗本纪】
　　张大节五台人为太府丞工部员外郎卢沟水啮安次承诏护视隄成擢修内司使【金史张大节传】
　　金世宗大定二十七年三月宰臣以孟家山金口牐下视都城髙一百四十余尺止以射粮军守之恐不足恃傥遇暴涨人或为奸其害非细若固塞之则所灌稻田俱为陆地种植禾麦亦非旷土不然则更立重牐仍于岸上置埽官廨署及埽兵之室庶几可以无虞也上是其言遣使塞之夏四月丙子诏封卢沟水神为安平侯【金史河渠志】
　　图克坦克宁为左丞相初卢沟河决久不能塞加封河神为安平侯久之水复故道上曰神虽不可窥测即获感应如此克宁奏曰神之所佑者正也人事乖则弗享矣报应之来皆由人事上曰卿言是也【金史图克坦克宁传】
</div>
    <div class="pagination">
<a href="行水金鉴_page56.html">上一页</a><span>...</span><a href="行水金鉴_page52.html">52</a><a href="行水金鉴_page53.html">53</a><a href="行水金鉴_page54.html">54</a><a href="行水金鉴_page55.html">55</a><a href="行水金鉴_page56.html">56</a><span class="current-page">57</span><a href="行水金鉴_page58.html">58</a><a href="行水金鉴_page59.html">59</a><a href="行水金鉴_page60.html">60</a><a href="行水金鉴_page61.html">61</a><a href="行水金鉴_page62.html">62</a><span>...</span><a href="行水金鉴_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
