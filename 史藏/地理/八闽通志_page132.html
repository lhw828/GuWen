<!DOCTYPE html>
<html>
<head>
    <meta charset="UTF-8">
    <title>八闽通志 - 第 132 页/共 184 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>八闽通志 - 第 132 页/共 184 页</h1>
    <div class="content">　　林仲嘉福清人。以诗名于时，与郑侠、王圣时、林图南、李天与为诗友，尝游京洛，有诗三卷。同县人林子充长于性学，所著有《论语诗五十首》，林之奇解《论语》多引用之，又有《指南集》三卷，诗文二卷。时乡人有“古屯三贤”之号，盖谓仲嘉、子充也，其一，志不著其名。
　　郑叔豹福清人。元祐间，上《兵器图》、《宗祀书》、《明堂制度》及《酌享冕服之仪》数卷。兄叔熊亦好谈兵，王安石有诗送之归闽。
　　吴元美字仲实，永福人。宣和中，登进士第。绍兴中，历太常寺簿，出为本路机宜。有文名，尝作《夏二子传》，二子盖指蚊、蝇也。其乡人进士郑炜得之，因以上于宰相秦桧，诬其指斥国家，讥毁大臣，坐谪容州，再谪南雄州，卒。其后杨椿、洪迈等为言于朝，特旨官其子。
　　陈若冲字德用。以经学词章为汪彦藻、柳彦质、李邴、赵鼎所知。自号乐全，所著有《蓝溪集》。同县人许拱辰字元弼，亦以经学词章闻，所著有《玉融新对》，蒙田黄公度为序。又有高若虔者，字仲容，所著有《渤海诗话》。
　　李岩起字应求，古田人。乾道间中特科，尉政和，调监临安西酒库，迁池州总干，辞乞致仕，遂监南岳庙。岩起高才好学，为时辈所推服，丞相周必大甚优遇之。
　　萧国梁字挺之，永福人。乾道中进士第一，历著作郎、太子侍讲兼礼部郎官，终朝奉郎、广东运判。
　　朱金发字冕仲，福清人。以文词知名，尝作《天人相与交际论》，陈傅良见之，曰：“福清有二仲。”谓俞南仲、朱冕仲也。淳熙中擢第，调龙岩县簿，卒。有史论三卷。
　　邓林字楚材，福清人。年十五以诗义魁乡校，十六游江湖，与辛弃疾善，又为周必大之客。淳熙中登第，调泰和簿，一时名公、如陈傅良、戴溪、朱熹、吕祖谦皆尝与之交游。凡三上书于朝，其略曰：今朝廷无元气，中国无生气，士大夫无英气，故夷狄客气搏虚而入，阴阳沴气乘间而起。大意皆讥切朝政，时朝议欲授以中都干官，或曰：“邓林若在中都，此谤议之府也。”遂授石城县丞。有《虚斋文集》行于世。
　　庄大成永福人。年七岁通五经，绍兴间举童子科，淳熙中诏举贤良，有司以大成应诏。弟鉴，亦举童子科，有闻于时。
　　林文之字子彬，福清人。宋季文体纤弱，文之独用意为古文，平易高古，学者皆师宗之。刘克庄尝谓文之曰：“后来文印属之子矣。”所著有《通鉴纲目朱墨》，并《若存文集》。
　　林宗道字仲学，福清人。性聪敏，为文章一不经意，词气豪逸，颇以材器自负，尤善隶书，晚年用笔益苍劲。景定间尝领乡荐。
　　余元泰罗源人。文词博雅。景定中，擢进士第。尝博采邑之先贤事实可裨于名教者，类编成书，名曰《钟幢嘉话》，邑士陈灿复采嘉言善行有补于风化者，附于篇末。
　　余发林字希董，古田人。举进士，授崇安县尉。才高学博，为文章操纸笔立就。及卒，门人集其文，号《爱梅集》。
　　叶子仪侯官人。文章博洽，有《绛毫集》及《易玄神契》行于世。
　　陈琪字孟开，连江人。仕至国子司业。著《春秋王霸世纪》行于世。
　　卓立字志道，福清人。中特科。有《西溪文集》八十卷。同县人陈宽尝寓龙门。有《龙门集》，后入蜀有《纪梦集》。黄锐有《龙山集》。(按《科名志》特奏名并无立名，未详。)
　　许天瑞福清人。家贫不娶，以道自乐。尝解六经、语、孟。弟人瑞，亦有名，人号为“二许”。
　　林万顷字叔度，福清人。有《诗易春秋解》。同县人夏良规，字遵矩，有《六经语孟解》。
　　黄谔字忠甫，福清人。读书精博，不交世事。所著有《玉融志》、《容安拾稿》。同县人陈革字壮行，亦博学工文，一时名士多器重之。所著有《中隐集》。
　　林文昭字宗范。福清人。有《论语注》一卷。
　　郑东起旧名震龙，福清人。家居教授常百余人。为文章有气魄。元宪使程巨夫名其集曰《自然机籁》。亦善字书，学者多宝爱之。

 〔元〕
　　吴鉴三山人。工文词，简洁清新，为一时推重。其集多散逸，残编断简，士大夫家往往犹有存者。

 〔国朝〕
　　郑恺闽县人，号心远。博学善词章，其文深雅，自成一家；诗歌驰骋古淡，颇似金华吴立夫步骤。有集藏于家。
　　唐泰侯官人18。洪武中登进士，授行人，擢浙江按察司佥事。永乐中，升陕西按察司副使，卒。泰善声诗，与黄济辈号“闽南十才子”。所著有《善鸣集》。
　　郑定字孟宣，长乐人19。洪武中，举明经为训导。永乐中入为国子助教。以草书名天下，甚为学士解缙所称许，亦工诗。
　　林鸿字子羽，福清人。幼颖悟，读书一览辄能记忆，尤工诗，音律体制一以盛唐为宗。先朝遗老如吴海、陈亮辈皆极推许，而一时才士如郑孟宣、高廷礼、周又玄、黄玄之、林伯璟、林汉孟之流皆从之游。其后王皆山、王中美、王孟扬、陈仲完、郑公启、张友谦、赵景哲诸名人以诗名于时，又私淑于鸿者也。洪武中以荐起，官至膳部员外郎。
　　陈子晟字仲昭，连江人。少喜读书，尝从金华宋濂学，领洪武四年乡荐，入太学选为荆王府伴读，謇谔敢言，荆王甚敬惮之。来几还京师，卒，年仅二十有六。子晟性敏而志专，每朝退辄观书缀文不少怠。时天台方希直号称名儒，亦雅重子晟之文，其葬也，希直为铭其墓。
　　高廷礼初名棅，字彦恢，自号漫士，长乐人。永乐初与王恭皆自布衣召入翰林为待诏，迁典籍，卒。廷礼事亲孝谨，与人交无贤愚新故，盎然如一，博学能文，尤长于诗，书画亦清雅，时称三绝。所著有《唐诗品汇》九十卷，《拾遗》十卷，《唐诗正声》二十卷；其诗有《啸台集》、《水天清气集》俱行于世。
　　王恭字安仲，闽县人，寓居长乐。以诗鸣于时。永乐中，郑定、高廷礼交荐之，拜翰林典籍。号皆山。有《白云樵唱》、《草泽狂歌》、《凤台清啸》三集行于世。
　　郑洪字公量，怀安人。幼失怙恃，能卓然自立，刻意古学以启迪后进。家贫不屑屑于世务，处之裕如也。作诗有唐人风致，为文务以理胜，不事富丽。
　　罗泰字宗让，闽县人。性颖异，经传子史无不涉猎，尤邃于《易》，《春秋》，一时乡之后进以二经登高第者多出其门。弟泽举进士，二子纹、绎俱领乡荐，皆其所教也。暇复与同邑林志辈相倡率为古文，诗尤工。有《觉非集》行于世。
　　校　注
　　1　“用”字疑衍。
　　2　乾隆《福州府志 人物》作“取将旧谢表，析文句以谤”。
　　3　“其”字疑衍。
　　4　万历《福州府志 人物》作“提举”。
　　5　乾隆《长乐县志 人物》作“长乐十都人，徙居侯官”。注引复允彝志云：“按《一统志》作闽清人，《八闽通志》作侯官人。及考十都龙泉山云梯石上勒云梯二大字，称里人郑性之书，及坟茔在八都阮山，实系邑之十都人。《一统志》殊误。”
　　6　乾隆《长乐县志 人物》作“字同父”。
　　7　乾隆《福州府志 人物》称萨琦“其先本色目人，琦一变其俗，丧葬皆用朱子《家礼》”。
　　8　乾隆《福州府志 人物》称赵荣“其先西域人，家闽县，舅萨琦”。
　　9　乾隆《福州府志 人物》作“简功臣子牧郡”。
　　10　乾隆《福州府志 人物》作“使往招之”。
　　11　“以病矣”应作“已病矣”。
　　12　乾隆《福州府志 人物》作“探枕中片纸示之”。
　　13　乾隆《福州府志 人物》及乾隆《长乐县志 人物》均作“陈仲进字伯康”。
　　14　乾隆《福州府志 人物》作“宝文阁直学士胡安国”。
　　15　“君”当作“郡”。
　　16　乾隆《福州府志 人物》称“英国公张辅征交趾，王偁奉命参军事，因与解缙交好，坐解缙党下狱死”。
　　17　乾隆《福州府志 人物》作“著《周易集说》”。
　　18　乾隆《福州府志 人物》作“闽县人”。
　　19　乾隆《福州府志 人物》称郑定闽县人，为陈友定记室。友定败，亡命久之，还居长乐。

卷之六十三

　　人物
福州府

 士行
 〔唐〕
　　陈执中字允之，侯官人。富于文学，累试不利，时观察使徐晦特加礼焉，辟官幕下。后丁家艰，躬负土营墓。郡守黎植、杨发咸荐之，官终汀州司马。
　　侯固字子重，闽县人。太和初及第。操履仁厚，谈笑有规准。官至鄜坊、灵武、易定节度使，同平章事。侄岳，大中间进士。
　　陈谠字昌言，侯官人。登三史科，后为本郡长史，以便养亲。累迁春、韶二州刺史，卒。谠仁孝廉恭，居官余禄悉与交亲共之，乡邦称美焉。

 〔宋〕
　　林殆庶字希颜，职方员外郎辨主子，揆之侄也。举进士，累官度支员外郎、秘阁校理，知明州。殆庶淳懿孝友，士大夫多重之。弟四人：太素举进士，为相州节度推官；太微亦举进士，为殿中丞；太易为永嘉县丞；太蒙为兴化县丞，累叶簪绂照映，子弟彬彬好学，号称“德门”。
　　刘若虚字叔扬，侯官人。咸平中及第，历大理评事，知永嘉县。与晏殊同召赐中书，迁大理丞，改殿中丞，累官屯田员外郎，知邵武军，卒。蔡襄铭其墓。若虚有士望，乡党称之。子奕字象伯，天圣中及第，历秘书省校书郎，陕西经略招讨使，以韩琦荐佥判凤翔府，改殿中丞，迁屯田员外郡，通判润州，卒。亦蔡襄铭墓。(按《闽中记》、《三山志》俱以若虚闽县人。)
　　陈简能字知柔，闽县人。渊懿有士操，深于古文，辞简而理诣，祥符中及第。历泉、建数幕府。
　　郑洙字教生，侯官人。景祐间，擢三礼科，仕至虞部郎中，致仕，号“东山先生”。初，洙赴举时，陈襄送之以诗，有曰：“荥阳才子东山客，满腹精神太英特，谈文词藻驾曹王，炙地声华压元白。”盖其未仕时，已见重于士林矣。卒。，祠于学。
　　刘达夫字宣子，涣之子也。元丰中入太学，以父年老每岁一归省，因留侍焉。父卒，遂无仕进意，隐居北山，凡数十年。崇宁中，诏举遗逸，州县以达夫应诏，授松江簿。大观中，添差温州教授。后毛友荐于朝，召见，将任以中都官，辞曰：“仕非志也。”遂迁越州教授，卒。
　　陆祐字亦颜，侯官人。宣和中，举进士为莆田主簿，判湖广南路宣抚司，准备差遣福建茶盐司干办公事。所至尽心职事，察冤狱，有惠爱于民。生平不求荣进，或劝以治生，笑不答。酬酢世务，不随俗之好尚，不顾人之是非，率以《礼经》从事。居母忧，终丧，不忍去坟墓。尤刻意问学，读《论语》、《大学》、《中庸》、《尚书》，反复玩味，究其旨。归，既老里居，士大夫状其学行，乞添差教授，本州帅叶梦得以闻，从之，命下而卒。
　　王益祥字谦叔，闽县人。淳熙中进士及笫，调桂阳军学教授，与知军陈傅良、监赡军酒库吴猎相友善。绍熙中，转建康府学教授，与知郡张杓、安抚司干官游九言为宾友。修学校，增生徒，土风丕变。后以傅良、杓等荐，历监编修说书，出知宁国，改处州。时严伪学之禁，因丐祠去。号“止轩”。后迁江东提刑，以里人陈自强居相位，引嫌归。
　　吴季发字宗勤，与伯兄起岩同领淳熙十六年乡荐。初为司户参军，籍籍著声称。历秘书省正字、秘书丞、天章阁待制兼右司谏。喟然叹曰：“吾亲没矣，国势亦已危矣!今奸邪据位，吾不能移事亲者以事君，而窃禄不去，宁无愧乎？”遂上章引退终其身。
　　林子冲字通卿，之奇从子也。学问德业有声乡里间，士宗之者数百人。淳熙中登进士第，初为南丰簿，邑民颂之，尤为邑令陈芾所器重。时郡守陈岐欲修二陈《礼乐书》，以子冲大儒之后，延以特榻；子冲随文释义，补阙订讹。书成，周必大、杨万里皆称其精密。调将乐丞，未上，留旴摄郡太学。丁外艰，徒行扶柩归葬。以哀毁卒，年仅五十又四。自号“云岫居士”。
　　林公玉字文振，连江人。年十三善属文，淳熙中擢进士第，调建武教授。郡初未有登第者，公玉精讲解，严课试，节浮费，创贡士庄，由是举进士者与内州等。郡人祠之于学。尝校文怀泽，其郡守怙权黩货，以私意嘱公玉为取士，公玉指誓天日，义不为屈。终于太学博士，自号“双涧”。
　　苏大璋字颙主，古田人。父鸿以阴德闻。大璋少颖悟，年十三通《周易》大义。庆元中，登进士第。嘉泰中，邑大水，民居垫溺，重以饥馑，大璋上书乞常平使者苏霖躬临赈济，民赖以活。为道州教官，以阐扬正学为己任。召试馆职，除秘书省正字，累迁著作郎，转对力言禁锢伪学之非，忤大臣意，遂累章丐外，知吉州。归，自号“双溪”。
　　高子升字子云，古田人。嘉定初举进士，分为宁尉，累迁泉州佥判兼南外宗正簿，以朝请郎主管崇道观，致仕。静退之风，清修之操，皆足为后辈典刑。
　　章孝参字鲁士，古田人。淳熙间，补大学弟子员，淳祐中以舍选登第，授德庆府教授。有文行，好奖劝后学，不喜浮躁。洪天锡尝称为大雅君子，又尝语人曰：“规行矩步，玉质金声，章君是也。”
　　刘琛字文璧，福清人。文行雅正，诗赋尤工。不慕仕进，居乡以举子业授生徒，多擢科第显于时者。尝与樗庵先生讲学论道于江山平远楼。乡人重之，虽私相与语，亦称“二老先生”云。
　　李友直字直之，古田人。世以诗书礼义教授乡里，岁率六七十人，无贫富贵贱，随其贤愚大小而启迪之。家贫人所不堪，而友直处之恬然。父亡，事继母以孝称。

 〔元〕
　　郭隚字德基，长乐人。父正子，宋绍定中进士，教授廉州，著《春秋传论》十卷，号“存斋先生”。隚幼孤，弱冠已为人师。至元中，郡举遗逸，授以泉山书院山长。迁兴化路教授，改吴江州，再调兴化，未行卒。学者私谥曰“纯德先生”，程钜夫为墓铭。隚为人疏通慷慨，谨简易直，为子为父孝以慈，与人交弥久而孚。谈经明白统贯，不刻凿以为异。其诗若文，和平沉深，不琢镂以为工。《四书》、《易》皆尝有述，其杂著曰《梅西先生集》，凡若干卷。
　　陈仲文字奎甫，长乐人。元季隐居山林，号“乐樵子”。嗜学，能词章，孝友尤笃。尝与族子洁建书堂于蓝桥林壑中，以程朱之学倡其乡人，名曰义学。国朝洪武中，以子辅恩封丰润知县。

 〔国朝〕
　　钟耆德字元长，闽县人。少好学，孝友出于天性。家贫不娶，教授生徒以养亲。晚年经至正之乱，旧业荡尽，每以甘旨不充为恨。亲没哀毁几灭性，与二弟顺德、明德处，怡怡如也，其先本郑姓，耆德承父命，每欲为钟氏求同姓立后，而己乃归宗，以力不逮，乃作《纪源录》以示其后人。耆德清修苦节，其学博极群书，其诗文诨雄严整。所著有《自省录》、《养正集》等书。明德字叔远，清词懿行，与兄齐名。
　　郑旭字景初，闽县人。洪武中，以学行荐为国子掌仪。上幸太学，亲选才德兼备者十人以傅东宫，旭居第二。后以飞语谪吏云南二十余年。三十二年，以明经荐，起为高安县学训导，卒。旭居家孝友，与人交有信义，一时名士如王、林志辈皆敬礼之。其学于五经俱尝涉猎，所著有《诗经总旨》、《初学提纲》、《咏竹稿》等书，藏于家。
　　林兴祖三山人。洪武初从父宦游，遂家潮之海阳。为人简重。少有大志，著学不辍，事母至孝，后以才行举。历官工部郎中、广西参议，调交趾，卒。所著有《棠阴清趣集》。
　　郑阎字公望，闽县人。永乐中登进士第。自乞典学校，遂授安陆州学正，改无为州，迁广信府学教授。所至师道尊严，作人为多，致仕，卒。阎性质直刚毅，嫉严不少假借。居官三十年囊无余资。其学精于《礼记》，旁及子、史、医、历之书。时与林志齐名，有《抑斋集》。
　　严烜字熙叔，怀安人。永乐中，以楷书预纂修，例授八品秩，辞乞归养。卒业后登进士，拜监察御史。奉命按山东，岁旱民饥，奏蠲其科税，大发仓廪以赈之；复按畿甸及四川、河南，皆有声称。升浙江按察司佥事。处州徐子举作乱，连坐者五十余人，烜悉散遣复业。侍郎成均奉诏考察庶僚，有毁之者，遽送吏部改职。烜遂陈情乞典学校，以便养亲，除金华教授，卒。烜性至孝，少时祖母陈疾笃，每夕祷于北辰，求以身代，且刲股肉和粥以进。居官三十余年，屋不增一椽，业不增寸地，士大夫称之。所著有《师韦斋集》，藏于家。
　　李骐字彦良，长乐人。永乐中乡试第一，举进士复第一，初名马，文庙亲改今名。为人耿介有气节，不肯媕妸依随。仕终翰林修撰。
　　孙芝字挺秀，连江人。宣德中以国子生授庆都县知县，升沔阳州知州。时有建议欲删削孟子书者，芝上疏极论，以为不可，其言遂不行。
　　林钝字叔鲁，闽县人。永乐中领乡荐会试乙榜，授常山县儒学训导。常山科第久乏，钝严立教条而勤训督之，终其任，登贤书者凡八人。迁宁国县儒学教谕，立多所造就。尝典湖广、江西文衡。其在湖广时，有士子馈之金求预荐者，钝白于有司，正其罪。及卒，常山、兴国二县志皆著其贤。三子曰清源，曰泮，曰浚渊，俱登进士第，遂以清源恩赠工部主事。所著有《说铃》、《余响》等集，藏于家。

 风节
 〔宋〕
</div>
    <div class="pagination">
<a href="八闽通志_page131.html">上一页</a><span>...</span><a href="八闽通志_page127.html">127</a><a href="八闽通志_page128.html">128</a><a href="八闽通志_page129.html">129</a><a href="八闽通志_page130.html">130</a><a href="八闽通志_page131.html">131</a><span class="current-page">132</span><a href="八闽通志_page133.html">133</a><a href="八闽通志_page134.html">134</a><a href="八闽通志_page135.html">135</a><a href="八闽通志_page136.html">136</a><a href="八闽通志_page137.html">137</a><span>...</span><a href="八闽通志_page133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
