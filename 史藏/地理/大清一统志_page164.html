<!DOCTYPE html>
<html>
<head>
    <meta charset="UTF-8">
    <title>大清一统志 - 第 164 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 164 页/共 202 页</h1>
    <div class="content">





　　钦定大清一统志巻三百六十一
<史部,地理类,总志之属,大清一统志,梧州府图>
<史部,地理类,总志之属,大清一统志,梧州府图>
<史部,地理类,总志之属,大清一统志,梧州府表>
<史部,地理类,总志之属,大清一统志,梧州府表>
<史部,地理类,总志之属,大清一统志,梧州府表>
<史部,地理类,总志之属,大清一统志,梧州府表>
　　钦定四库全书
　　钦定大清一统志巻三百六十二
　　梧州府【在广西省治东南八百里东西距二百三十里南北距六百三十五里东至广东肇庆府封川县界四十里西至浔州府平南县界一百九十里南至广东髙州府信宜县界四百二十里北至平乐府贺县界二百十五里东南至广东罗定州西宁县界二百六十里西南至鬰林州北流县界三百八十八里东北至广东连州阳山县界四百八十里西北至平乐府昭平县界一百五十里自府治至　京师八千五百三十二里】
　　分野天文翼轸分野鹑尾之次
　　建置沿革禹贡荆州徼外地周为百粤地后为楚地【战国防苏秦説威王曰南有苍梧即此】秦属桂林郡汉初属南粤【赵陀封其族赵光为苍梧王即此】元鼎六年置苍梧郡元封五年为交趾刺史治后汉建安末属交州【王范交广春秋建安十五年交州移治畨禺】三国吴分属广州晋及宋齐因之隋平陈罢郡为苍梧县属三梧郡【时郡治封川】唐武徳四年始置梧州天寳初曰苍梧郡乾元初复曰梧州属岭南道五代初属湖南汉干祐三年入南汉宋亦曰梧州苍梧郡属广南西路元至元十四年置安抚司十六年改梧州路属广西道明曰梧州府属广西布政使司
　　本朝因之属广西省【旧领州一县九雍正三年改鬰林为直州分博白等四县属之】领县五
　　苍梧县【附郭东西距六十五里南北距三百十里东至广东肇庆府封川县界四十里西至藤县界二十五里南至岑溪县界九十五里北至平乐府贺县界二百十五里东南至广东罗定州西宁县界七十五里西南至藤县界五十四里东北至广东肇庆府开建县界一百九十五里西北至平乐府昭平县界一百八十里汉置广信县为苍梧郡治后汉至陈因之隋开皇中郡废改县曰苍梧大业初属苍梧郡唐武徳四年于县置梧州五代及宋因之元为梧州路治明为梧州府治本朝因之】藤县【在府西六十里东西距一百六十五里南北距四百四十里东至苍梧县界三十五里西至浔州府平南县界一百三十里南至容县界一百七十里北至平乐府昭平县界二百七十里东南至岑溪县界一百九十里西南至平南县界一百二十里东北至苍梧县界六十里西北至平乐府永安州界一百四十里汉猛陵县地晋升平五年置永平郡治安沂县领大宁县刘宋因之而南齐徙郡治大宁梁兼置石州隋平陈废改州曰藤州曰永平大业初改州曰永平郡至唐武徳四年复改永年县为藤州贞观初改县曰镡津天寳初改藤州曰感义郡乾元初复曰藤州属岭南道五代属南汉宋亦曰藤州感义郡属广南西路元曰藤州属广西道明洪武五年省镡津县入州十一年改州为藤县属梧州府　本朝因之】容县【在府西南三百二十里东西距九十里南北距一百七十里东至藤县界六十里西至郁林州北流县界三十里南至广东髙州府信宜县界一百里北至浔州府桂平县界七十里东南至岑溪县界六十里西南至北流县界七十八里东北至平州府平南县界一百二十里西北至桂平县界七十里汉合浦郡合浦县地晋武帝析置荡昌县属合浦郡宋齐因之梁改置阴石县并置隂石郡隋平陈郡废改县曰奉化开皇十九年又改曰普宁属永平郡唐初改属铜州寻属容州元和中复移州治属岭南道干宁四年升宁逺军节度使五代属南汉宋仍曰容州普宁郡属广南西路元为容州路寻降为州属广西两江道明洪武十年省普宁县入州复改州为容县属梧州府　本朝因之】岑溪县【在府西南一百八十里东西距一百八十里南北距一百二十五里东至广东罗定州西宁县界一百二十里西至容县界六十里南至广东高州府信宜县界一百十里北至藤县界十五里东南至西宁县界八十里西南至容县界六十里东北至苍梧县界一百二十里西北至藤县界二十五里汉猛陵县地梁置永业郡寻改为县后省隋开皇十六年复置永业县属永熙郡唐武徳四年析置龙城县兼置南义州贞观元年州废县属南建州二年复置义州五年州废县仍属南建州六年复于县置义州天寳初改州曰连城郡至徳二年改龙城县曰岑溪乾元初复曰义州属岭南道五代属南汉宋太平兴国初改曰南义州熙宁四年州废改县属藤州元因之明洪武十一年改属梧州府　本朝因之】懐集县【在府东三百六十里东西距一百七十里南北距一百九十里东至广东肇庆府广宁县界一百里西至肇庆府开建县界七十里南至肇庆府徳庆州界七十里北至广东连州连山县界一百二十里东南至广宁县界六十里西南至肇庆府封川县界一百三十里东北至连州阳山县界一百二十里西北至平乐府贺县界九十里汉南海郡四防县地晋元熙中析置懐化县属新防郡刘宋元嘉中改置懐集县属绥建郡齐以后因之隋改属广州唐武徳五年于县置威州贞观初州废属南绥州十三年属广州五代及宋因之元至元十五年属贺州明洪武九年改属梧州府本朝因之】
　　形势地总百粤山连五岭【史通】居百粤五岭之中连九疑七泽之胜【祝穆方舆胜览】唇齿湖湘襟喉五羊【宋邱翔苍梧郡赋】南控邕容西顾桂栁东应广肇于以坐制诸蛮【明制府防壁记】
　　风俗人性轻悍俚人质直尚信诸蛮勇敢自立重贿轻生死【隋书地理志】新宁多俚獠善为犀渠藤州以青石为刀剑如铜铁法妇人亦为环以代珠玉南仪州俗不知嵗唯用八月酉日为腊长防相贺以为年初【乐史太平寰宇记】
　　城池梧州府城【周四里有竒门五三面环濠北倚山险宋明旧址　本朝顺治康熈中屡修】藤县城【明成化二年重筑周二里门四东北临江西南以民塘为濠　本朝雍正三年重修】容县城【唐容管经界使韦丹筑明成化时改筑周二里三百十二步门三南临容江】岑溪县城【周二里门二明成化十年迁筑万厯二十六年改拓　本朝康熙二十五年重修】懐集县城【周一里三百十八步门四有濠明初筑　本朝屡加修葺】
　　学校梧州府学【在府治东宋绍兴二十二年迁建本朝顺治十三年重建康熙中屡修入学额数十八名】苍梧县学【旧在府学右后圯合祀府学本朝康熙中屡修入学额数二十名】藤县学【在县南学岭之麓元至顺三年建本朝康熙时屡修入学额数十九名】容县学【在县治西南明初因故址建　本朝康熙中重修入学额数八名】岑溪县学【在县治北明天启元年改建　本朝顺治康熙中屡修入学额数八名】懐集县学【在县东明初因宋故址建　本朝　顺治康熙中屡修入学额数二十名】梧山书院【在府学右明嘉靖初都御史姚镆建又东湖书院在城东明吴廷举建】传经书院【在府治东本朝康熙三十三年建雍正三年修　按旧志勾漏书院在容县治东祀宋安抚机宜吴元美今】
　　【废又郡志藤县有三元书院在县城西宋冯京读书处岑溪县有文昌书院在文庙后懐集县有文昌书院在下郭水口俱明建今废又岑溪县有文公书舍在大洞福隆围　本朝康熙六年建祀韩昌黎各县俱设有社学】
　　户口【原额人丁二万七千九百三十七滋生人丁二十万六千三百三十七】
　　田赋【官民猺獞田地山塘共一万一千七百五十九顷三十六亩二分二厘零额征银四万四千一百十七两九钱九分三厘零米一千五百四十一石六斗六升二合一勺屯田共四百四十顷二十八亩五分九厘零额征银一千七百一十九両二钱六厘零】
　　山川大云山【在苍梧县东三里自桂林来蜿蜒高耸郡之主山也有旗鼓二山夹峙左右上有扶虎岩亦名大虫山于寳搜神记扶南王范寻养虎于此有犯罪者投与虎不噬乃赦之故名又云葢山在县东二里即大云分支】金石山【在苍梧县东三里相近为阜民山下有嘉鱼池】石英山【在苍梧县西桂江上屹峙水濵地产石英宋时充贡下有云泉明正徳间立闗其上名石背】立山【在苍梧县西十五里东临大江山坂平衍西极险阨有径通藤县山下有三公坡明成化初督臣韩雍讲武于此】冲霄山【在苍梧县南隔江二里旧名火山寰宇记火山直对州域隔桂江水刘恂岭表録云火毎三五夜一见于山顶如野烧广十丈余食顷而息或言其下水中有寳珠光照于山如火上有荔枝四月先熟以其地熟故谓火山方舆胜览或言越王尉陀藏神剑于山阿故深夜腾光其下深无涯际有兽名云麋三足郡有灾祥则先鸣】苏山【在苍梧县南八里宋苏轼南謪尝泊舟山下因名】铜镬山【在苍梧县南一百里与广东西宁县接壤石壁嶙峋四面陡絶路通一线山顶平旷有池水】通星山【在苍梧县北六十里李吉甫元和郡县志汉刘曜为太守尝登此山仰观星歴因号通星山】印山【在苍梧县西北三十里其形如印特立水塘中塘曰大印塘】东山【在藤县东绣江隔岸蜿蜒秀丽翼拱城邑旧传唐李靖南征尝驻师于此上有卫公祠】登屿山【在藤县西十五里二峯对峙江中苍翠相望形若螺髻又大燕山在县西三十里临绣江】六爻山【在藤县西八十里临江山形六叠宛如卦爻山足有十二机络绎相属与白马堡对峙】南山【在藤县南二里绣江南岸山势耸秀顶平如底上有杏坛松崖竹坞芹涧皆具胜槩相接者曰石壁山崖峦相倚下瞰绣江石色皆赤亦名赤壁】石人山【在藤县南三里峭絶临渊下有龙窟山半巨石屹立逺望如人】龙骧山【在藤县南六里数峯耸列下临清流相传晋龙骧将军陈尝驻兵其下】白藤山【在藤县南百里峭拔崎岖路通容县多产白藤县因以名】灵山【在藤县南百里崖石陜峻路径悬絶中为猺蛮巢穴设兵戍守】勾刀山【在藤县西南一百里窦家寨北岧嶤峻絶猿猱不能逾明万歴初刬石削磴南通容县取径甚捷】谷山【在藤县西北五里隔江一名西山高冠诸峯状如列屏】诰轴山【在容县东十里与挂榜山连峙锁绣江下口】都峤山【在容县南二十里高三百余丈上有八峯曰兠子马鞍八叠云葢香罏仙人中峯丹灶中峯有崖曰中宫而八叠视诸峯最髙秀有南北两洞南北寛坦北洞差狭皆虚爽道书以为第二十洞天】石梯山【在容县南一百三十里路出高州蹬道陜狭如梯上下】天塘山【在容县东南一百二十里周二百余里南接广东高州府信宜县界上有塘旱潦不増减又有石窍出泉下潴为池分九派滙于渭龙江】凌云山【在容县东北十五里山产斑竹】大容山【在容县西北二十五里高五百余丈周千余里其山逈濶无所不容故名盛夏有霜分九十九涧凡藤容北流兴业郁林高浔诸州县皆分据其麓】丁郎山【在岑溪县东三十里以汉孝子丁密而名下有孝感泉或譌为丁兰山一名蝴蝶山】黄陵山【在岑溪县东一百里路接广东西宁县界】西泷山【在岑溪县西七里下临清流上有石穴居民毎避冦于此峭壁数千寻下为石矶波涛澎湃水声如雷为岑水口】皇华山【在岑溪县南一里】大瓮山【在岑溪县南十里高耸峻特云迷必雨】都盘山【在岺溪县南二十里层蛮叠嶂一名马岭山又名罗山寰宇记山有冷泉饮者愈热病】天堂山【在岑溪县南四十里旧置营于此又将军山在县南六十里亦有营壁故址】鳯凰山【在岑溪县南五十五里形势絶高】白石山【在岑溪县北十里山多白石东连乌峡西接石人】石泷山【在岑溪县北十五里大石连江至此不通舟楫】高城山【在岑溪县北二十二里蟠结高逺有巨石屹立如人又名石城岭明统志作高城岭又有马头大富登高山岭皆极险峻】周公山【在岑溪县东北七十里与周婆山相对崎岖陜恶猺獞所居】要峨山【在岑溪县东北一百里水流为义昌江】邓公山【在岑溪县西南十里稍西为云松山】冷水山【在岑溪县西南二十里与佛子山相拱峙势如张翼环防县治】乌峡山【在岑溪县西北十里壁立万仭为岑门戸】戴帽山【在懐集县东百里烟岚日覆其顶状如冠缨相近者曰梅子山壁立如峭梅树丛生与广东西宁县分界按县志懐集县有两戴帽山在城西八十里岚气常满幽闲絶胜】忠谠山【在懐集县西六十里灵异耸拔山麓有三潮崖】清水山【在懐集县西六十里泉流清澈又十里为花石山峯峦峭立石多五采】金鹅山【在懐集县西七十里羣峦叠翠下有流水河中有金】天马山【在懐集县南五里石出涌泉明万厯十年凿石开甽引水灌田】笔架山【在懐集县南一百二十里三峯并峙高插云汉又十里为登仙山】云头山【在懐集县南一百四十里两峯相并常有云气出没其间】黄姜山【在懐集县北七十里明末立营山口防守】亚帅山【在懐集县北九十里】齐岳山【在懐集县北一百十里髙出众山上有龙潭久旱不涸山腰有铜钟一铁钟一刘宋时所铸山麓出温泉冬日可浴】将军山【在懐集县北一百二十里两峯峭拔又十里为满洞山高亘平衍项有天池】白鹤山【在懐集县西南五十里时有白鹤栖正】哆啰山【在懐集县西南六十里哆啰水出其下】白厓山【在懐集县西南八十里险峻盘曲山多白石一名蓬厓山】兰峒山【在懐集县西北八十里山多兰抚猺所居】松栢山【在懐集县西北八十五里山多松栢四时耸翠旧有营垒驻兵防守】牛栏山【在懐集县西北九十里山顶路通贺县】罗幔岭【在藤县西三十里高四五里周围如列幔岭巅广袤十里有坡塘村落土地沃饶都榜慕寮二水皆源于此】天堂岭【在藤县东南百余里高数百仭上有天池】真武岭【在容县北二里又名北灵山】金牛岭【在容县北二十里雄峻峭拔为邑后镇】通天岭【在岑溪县东南三十里蜿蜒高峻路通西宁县界又白象岩在县东二十里石穴巉岩扣之有声】登云岭【在懐集县北八十里岭头云雾常凝结不散又黄岭在县北百里黄甲水出其下】朝台冈【在苍梧县西北六里相传刘宋时郡守筑台山上每朔望率僚佐望阙而拜】鹤飞冈【在苍梧县西石英山左寰宇记作鹤奔冈】金鸡岩【在苍梧县东四里石壁峭拔泉出峡中甚清冽为游观之地】大燕岩【在藤县西三十里雄伟秀丽下瞰大江】四门岩【在懐集县西五十里平地突起髙数百丈状如覆钟四面有门高一丈中容百人石乳下埀凝为石柱者八为莲花者一亦名花石寨岩之东为冲天岩之东与望岳游仙二岩相连岩之北为莲花道士云女天马诸岩皆高插云汉宏敞玲珑各得其胜】朝岩【在懐集县西八十里岩口幽窄中甚明敞其西南三里曰燕岩石峯峭拔洞口高敞容数百人中多燕巢故名】赤水峡【在藤县东六十里峡南有岩高五十余丈相传李白过此谓之李白岩峡与岩相对壁立一水中流林木蔚然岚气朝夕不散中有金环滩】大庙峡【在懐集县东南百二十里接广东广宁县界懐溪永固二水合流于此名广宁水口】大江【自浔州府平南县流经藤县北又东经府城西南隅与桂江合又东入广东封川县界在藤县名藤江在府南名大江即古郁水也郦道元水经注鬰水东迳猛陵县泿水于县左合鬰溪乱流迳广信县元和志郁水南去苍梧县八里寰宇记镡鬰江口在藤州城下出辰州镡岭流经是郡旧志江自平南县白马塘入藤县境为藤江至县西六十五里合蒙江复东流经县城北过龙潭湾绕城东与绣江合又东南入苍梧境滙诸小水流至城西南隅合桂江水势愈盛故曰大江东流达封州界又都榜岭水在藤县西六十里慕寮江在县西十里西涪江在县东北七里白石江在县东十七里皆流入藤江安平江在苍梧县西七十里须罗江在县西南六十里长行江在县西南一百二十里皆流入大江】思良江【在苍梧县北二十里源出大迳山西南流入桂江寰宇记思良江一名多贤水中有鳄鱼】桂江【在苍梧县西北自平乐府昭平县流经县境入大江即古漓水也汉书地理志零陵县漓水东南至广信入鬰王存九域志苍梧县有桂江旧志桂江一名府江至府城西南入大江又龙江在县西北三十里峡山水在县北二十里俱南流入桂江】义昌江【在藤县南一百二十里源出岑溪县东北要峨山西流经县界入绣江】蒙江【在藤县西北五十五里其上流有二一出浔州府平南县一出平乐府永安州二水合注于五屯所之东又名五屯江东南流入藤江又有牛皮江在县北九十里源出苍梧县界西南流入蒙江】绣江【自鬰林州北流县流经容县南名容江又东北迳藤县东南为绣江旧志江源出广东髙凉峩石山经北流县緑蓝山东南流入容县境至县西接思贺江流经县西南接渭龙江绕城渐折而北接思登江滙波罗江北流入藤县境经窦家塞接思罗江水复北流滙潘洞皇华义昌诸水直入藤江】思登江【在容县北五里源出大容山东南流入容江】思罗江【在容县北四十里源出大容山流入藤县界经窦家寨入绣江】波罗江【在容县东南三十里源出天塘山西北流入容江】渭龙江【在容县西南七里源出天塘山流至龙分山支分为九一向罗龙一向古邓一向庆坰一向都代一向侥仪一向六霍自东而西合流为一名渭龙入于容江其三别出】南渡江【在岑溪县南源出广东信宜县之木岭峡流入县东南境经平河南渡司又西北入绣江】泷底江【在岑溪县南源出县东南鳯凰黄陵二山及西宁县排埠西流名竹子河又西合大峒水乌峡水绕城南经皇华山麓为皇华江至县西北石泷山水行石隙中舟不能下陆行里许复可行舟故曰泷底又西北至藤县界入绣江又大峝水源出大峝镇乌陜水源出乌峡山俱入泷底江】潘洞江【在岑溪县西南二十里源出县西鳯凰巢西流入藤县界合绣江】东安水【在苍梧县东北四十里源出上水猺绕县境东北又南迳封川县界入大江】哆啰水【在懐集县西六十里源出忠谠山自哆啰山由石壁深潭流经朝邑燕岩南流入广东开建县界合金庄水】甘峒水【在懐集县南十里源出登仙山北流数十里岐为二一北流入懐溪一为菩提水回流出獞家陂又北入懐溪】桃花水【在懐集县东北五十里源出戴帽山西流至县东三十里滙象角水西南流入懐溪又永固水在县南八十里源出蓬厓山至大庙峡入懐溪曰广宁江口】懐溪水【在懐集县西南源出齐岳山合黄甲佛灯二水南流经县西滙马寜西庙石龙诸水复南流绕县西南接宿汨下□二水东流至城南滙甘峒菩提诸水又东合桃花水又经县东南大庙峡合永固水入广东广宁县界黄甲水在县北三十里源出黄茅冈佛灯水在县北七里源出登云岭皆西南流入懐溪马宁水在县西五十里源出齐岳山东南流入懐溪西庙水在县西五十里源出清水山石龙水在县西四十里源出金鹅山皆东流入懐溪宿汨水在县西南五里源出忠谠山东北流入江溪下□水在县西南二十里源出登先山北流入懐溪】龙潭湾【在藤县北江中亦曰镡津潭深无际传有龙潜其下稍西有龙巷石垒壁崚嶒巨者纵广数丈参差不一中若永巷平滑如砥亦传为龙游处】繋龙洲【在苍梧县东七里大江中亦名七里洲一峯卓立林木深秀江涨时洲独不没亦曰浮洲】长洲【在苍梧县东七里大江中纵三十五里横三里上有山林池泽居民颇繁自此而上有思化洲思恩洲俱在大江中居民差少于长洲】褟洲【在藤县东十五里又东三十里为托洲皆在江中纵横各数里有陂池田舍居民稠密】党洲【在藤县西二十里中流一峯屹峙高数百丈又有思礼黄陀等洲居民勤力树蓄生产颇繁】鳄鱼池【在府城东搜神记云扶南王范寻养鳄鱼十头犯罪者投之不噬则赦之即此明时韩雍改名嘉鱼池】放生池【在府城东南由大江横流潴为池入回澜堤逆流绕城南而西北注于桂江】温泉【在容县南五十里石开二窍东窍可浴西窍如沸汤又懐集县东二十里路傍有温泉寛五尺许四时不竭冬日可浴又一在齐岳山下】冰井【在苍梧县东寰宇记氷泉在城一郡人民皆饮此水泉与火山相对唐大歴三年容州经畧使元结撰冰泉铭云火山无火冰并无冰明总督韩雍建亭其上覆之】
　　古迹猛陵废县【在苍梧县西北汉置属苍梧郡晋宋齐因之隋省入豪静县唐复置改曰孟陵元和志县南至梧州水路九十里武徳四年重置属藤州贞观八年改属梧州寰宇记萧铣僭号于此改置孟陵县宋开寳四年并入苍梧县】宁新废县【在苍梧县东南宋书州郡志苍梧郡永初郡国有宁新县吴立曰新宁晋太康元年改曰宁新未几废南齐志复有宁新县隋废寰宇记宁新县西临临贺富川二县或曰县在广东封川县境内今县南十五里即封川县界】戎城废县【在苍梧县西南元和志戎城县东北至梧州二十里汉广信县地晋置遂城县隋开皇十一年虞庆则南征顿兵于此改曰戎城县北临西江水旧唐书地理志梧州戎城隋县旧属藤州今来属宋史地理志熙寜四年省戎城县入苍梧旧志废县今为戎墟镇在府西南二十里有戎墟渡当大江南岸上通长洲】镡津废县【在藤县北隋书永平唐曰镡津旧唐书地理志藤州镡津汉猛陵县地唐书地理志藤州初治永平无镡津贞观后更置寰宇记开寳六年移藤州于大江西岸而潭津县城邑考旧城在大江之南界于绣江之北县志城东隔江冇古藤州在胜槩坊又有废燕洲在县东五里今遗址犹存】义昌废县【在藤县南东晋置安沂县为永平郡治齐移郡治夫寕县仍属焉梁更名安基县兼置建陵郡隋废郡以县属永平郡唐初属藤州贞观七年改属秦州明年为秦州治又改州曰燕州十八年州废仍属藤州二十三年县废寻改置安昌县至徳二载改曰义昌宋开寳三年省入潭津明正统十二年置义昌巡司成化八年裁旧志在县南一百二十里又隋安废县在县南贺州废县在县东南俱隋开皇十九年置属藤州唐贞观末并废】宁风废县【在藤县西唐书地理志武徳五年置燕州贞观二年増领长恭奏州池阳龙阳四县治长恭五年置新乐宁风梁石罗风四县七年更名泰州徙治宁风省长防更池阳曰承恩复以藤州之安基之八年徙治安基复为燕州十二年省龙阳承恩十八年州废以宁风属藤州后省新乐安基梁石罗风宋史地理志开寳三年废宁风县旧志宁风废县在县西一百里长恭废县在县西七十里】感义废县【在藤县西隋书地理志永平郡淳民县开皇十九年置唐书地里志藤州感义县本淳民县武徳七年改名寰宇记开寳初并入镡津废县在藤州南九十里】渭龙废县【在容县西南唐书地理志容州渭龙武徳四年析普宁置寰宇记开寳五年并渭龙入普宁县废城在容州东十里】宕昌废县【在容县西晋武帝析合浦置荡昌县宋齐因之后废唐武徳四年复置曰宕昌属容州建中三年改属禺州唐末废又新安废县在县西北唐武徳四年置属铜州寻属容州贞观十一年省】欣道废县【在容县东北即隋安人县也隋书地理志永平郡寜人县开皇十五年置曰安人十八年改名焉唐书地理志容州欣道本寜人县藤州贞观二十三年更名来属寰宇记开寳五年并欣道入普宁其废县在容州东六十里】龙城废县【在岑溪县东二十里唐初置后改曰岑溪宋初迁县于今治】永业废县【在岑溪县东梁置永业郡寻改为县后省隋开皇十六年复置属永熙郡唐初改曰安义至徳中复改曰永业宋废入岑溪今县东三十里有永业乡】连城废县【在岑溪县东南唐武徳五年析龙州之正义县置属南义州宋开寳六年省入岑溪又义城废县亦在县东南唐武徳五年置乾元中废】懐化废县【在懐集县东宋书州郡志南海郡领懐化县晋安帝立置绥建郡领懐集县本四防之银屯乡元嘉十三年分为县旧唐书地理志晋懐化县隋为懐集唐书地理志广州懐集武徳五年置威州并置兴平霍清威成三县贞观元年州废省三县入懐集旧志懐化废县在今县东二十里今名古城营　按宋书志懐化懐集二县分见隋志无懐化似宋时即改懐化置懐集不自隋始也】永固废县【在懐集县北宋书州郡志文帝分封阳立永固县孝武大明元年省入开建唐初复置属广州开元二年省入懐集曹学佺名胜志今县北务本里有永固峝城基尚存疑即故县】洊水废县【在懐集县西本南齐洊安县唐改名旧唐书地理志广州洊水汉封阳县南齐改为洊安武徳五年于县置齐州领洊安宣乐宋昌三县贞观元年省齐州及安乐宋昌二县以洊安属绥州八年改绥州为浈州县仍属十三年浈州废属广州至徳二载改为洊州元和志洊水县东南至广州七百二十里寰宇记开寳五年并入懐集县又名胜志今县西斤水渡头里许即洊水城旧址】大云楼【在梧州东城上】白鹤楼【在梧州西城上又有独秀楼在州子城上】郁秀楼【在藤县治东明统志以郁秀二江合流于此因名】环翠楼【在藤县治南明洪武五年建】江月楼【在藤县治北宋苏轼南迁过此有江月诗后人建楼因名】逺意楼【在容县治南又逍遥楼在城正南俱宋时建】野望阁【在容县旧城东北隅】爱民堂【在梧州东园又有乐山堂在郡圃】六贤堂【在府城东北宋元祐间建六贤汉陈钦钦子元元子坚卿与士燮及其弟一子廞皆梧人】浮金堂【在藤州衙东山】光华堂【在藤县北王象之兴地纪胜在州城外北隅建秦观祠堂刻其画像并其文于石】清心堂【在容县旧州治又有思元堂亦在州治宋守王庆曽立】漾月亭【舆地纪胜在梧州城东负东山跨鳄池水光山色照映左右】朗吟亭【在苍梧县东明统志中有吕岩像取其朗吟飞过洞庭湖之句为名】嘉鱼亭【在梧州子城西又有鳯栖亭在嘉鱼亭西】四望亭【在府城东北又览胜亭在府城东南明正统初建】南浦亭【在藤县城外东隅临江】绣江亭【在容县城外西南隅舆地纪胜江流横陈前罗都峤诸峯为登览之胜】迎富亭【在容县城西舆地纪胜与沧浪亭相对容俗以二月二日呼为迎富节因以名其亭】万松亭【在容县城西北明统志刘禹锡诗云池北含烟瑶草短万松亭下清风满即此】面面亭【在容县明统志唐元结为容管经畧使植莲于廨后池因搆此亭】读书台【在梧州西五十里舆地纪胜与赤溪山广岩寺相对其上有石如砥俗呼为李白读书台又有读书台在容县东十五里江南岸两峯峭立拥溪东下旧传渔者夜闻山颠琅琅有诵声因名】龙华台【在藤县东南六十里】经畧台【在容县南门外明统志唐经畧使元结尝游玩于此因名今为元武祠焉】钓鱼台【在容县西三里明统志唐刺史韦丹政暇尝钓于此】
　　闗隘镇南闗【在苍梧县南火山上又县东二里有大云闻县西二里有扫云闗西二十里有下岸闗闗北十里有杨威闗县西南二十里有耀武闗共为六闗俱明督臣韩雍筑以控扼要冲】水闗【在苍梧县南大江中明成化六年督臣韩雍请立闗盐木诸货以充军实旧在驿馆东南后移扼大江之要连舟为台随江之长盘诘徃来　本朝另设盘盐厰闗在税闗左】马鞍闗【在藤县南二里平南岑溪容县舟道所经之处山径险隘明正统初设门栅嘉靖末圯】洞口六湖隘【在容县南一百里罗面里又有永丰隘松岭隘俱与广东信宜县交界山辟小径险要　本朝顺治二年设有兵汛守】黄陵隘【在岑溪县东一百二十里又县东有风雷隘腰鹅隘铁根隘藤田隘竹兰隘俱路通广东西宁有兵汛守】长行巡司【在苍梧县东南七里旧置巡司在长行乡明洪武二年移置于此今因之】罗粒巡司【在苍梧县西南八十里明初置今因之】安平巡司【在苍梧县西安平乡明初置今因之】东安巡司【在苍梧县北东安乡沙村明正徳六年置今因之】窦家寨巡司【在藤县南一百二十里旧为窦姓土司今更置流官】白石寨巡司【在藤县西五十里旧为覃姓土司今有巡司藤境猺獞在永顺永化二乡及大黎阳峒大任诸里明成化十三年招抚输编戸】波罗里大峒巡司【在容县东南五十里明洪武十六年置今因之容境猺獞杂处所居曰陆便陆青及龙坟鸡笼东叶东石羊横山诸山而石羊最蕃盛俱明万厯六年招服】粉壁寨巡司【在容县西南四十里明洪武三年置今因之】上里平河巡司【在岑溪县东南平河村旧置镇乌峡山下今移于此又县西南有南波巡司今废】武城巡司【在懐集县东三十里明洪武三年置兼有土副巡司今因之】慈乐寨巡司【在懐集县西六十里明初置巡司兼设土副巡司万厯十三年移治金鹅在县西八十里今仍徙此】赤水镇【在藤县东南六十里旧有巡司今裁又旧有褟洲巡司在县东十五里周村巡司在县南五十里驿面巡司在县西南六十里俱明正统中置成化间废又思罗巡司在县南百三十里明洪武中置寻废】大峝镇【在岑溪县东南五十里又东十余里有北科镇岑境下河大峝佛子等村皆猺人所居又六十三山诸猺蟠踞幽僻阻险明万厯中督臣凌云翼于大峝镇设叅将筑城驻守募兵耕屯其地又设连城北科防营镇户】五屯所【在藤县西北九十里当大藤峡风门佛子猺獞巢穴之所明成化二十年督臣韩雍建屯田千户所筑城分哨王守仁复増置堡砦今所裁】七山大营【在苍梧县南东连下城西接岑藤旧为七山等猺所居故名今于长行须罗乡诸猺设七山大营镇之又石砚九山十二峝老君峝六寨诸猺设大塘营镇之而北陀东岸西岸皆獞人所居近皆归化】兰峒寨【在懐集县西北五十里明正统中置巡司今裁县境铜钟古城金鹅松栢诸山为獞之门戸三山石田为诸山适中各巢穴出入之所明万歴十二年讨平揺寇设兵耕守】府门驿【在苍梧县西南门外又有龙江驿在西北三十里龙江口皆水驿旧有驿丞后并裁】藤江驿【在藤县东南外本水驿有驿丞后裁又双兢驿金鸡驿黄甲驿俱乆废】绣江驿【在容县西门外又县东北有自良驿皆久裁】
　　津梁太平桥【在苍梧县东旧名飞仙明嘉靖中重建覆亭于上更今名】平定桥【在苍梧县东南一名回龙桥明韩雍建】通泰桥【在苍梧县西北旧名力木桥放生池及濠水俱从此泄入桂江】浮桥【旧有二一在苍梧县东七里繋龙洲上跨大江一在府西南跨桂江俱明韩雍所建今铁柱尚存】流杯桥【在藤县东跨绣江明成化中建旧传苏轼及弟辙游宴于此】岳步桥【在藤县东五里跨黄埇江】永安桥【在藤县西旧名西桥又太和桥在县西三十里】骆驼桥【在容县绣江上当学宫之右亦名龙骧桥唐刺史韦丹筑久废】思登桥【在容县北五里又县东北有杨湾桥跨思登江】杨栁桥【在岑溪县北五里】泰来浮桥【在懐集县南跨溪明末连舟为桥上覆以板系以铁索今因之】登云桥【在懐集县西一里】五两渡【在苍梧县东二十里】戎墟渡【在苍梧县南二十里大江上通长洲即宋戎墟镇】武灶渡【在沧梧县西南遁运所前桂江上】
　　堤堰回澜陂【在苍梧县南明万厯中郡守陈鉴筑以障放生池水周二里余绕城如带】大埇陂【在藤县南三十里又县西南二十里有法冲陂西四十里有莲塘陂北四十里有合水陂】水源陂【在容县东五里又县南二里有莲陂西二里有石陂西北五里有李家陂北五里有思登陂】仲塘陂【在岑溪县东二里又县东十五里有大塘陂二十里有赤水陂三十里有防河陂】獞家陂【在懐集县南十里堰菩提水灌田又县西四十里斥水陂西五十里金鵞陂西六十里官陂西北四十里东林陂皆资灌溉】
　　陵墓汉丁密墓【在岑溪县东丁郎山】三国呉士燮墓【在苍梧县西北四里】唐李尧臣墓【在藤县南一里葛陂岭】宋李用谦墓【在藤县东白石江口】明吴廷举墓【在苍梧县东七里】
　　祠庙伏波祠【在藤县东门外祀汉马援唐武徳间建】孝感祠【在岑溪县城东祀汉孝子丁密】卫公祠【在岑溪县治西祀唐李靖】元使君祠【在容城县南祀唐元结以韦丹戴叔伦杜祐王翃配】八贤祠【在藤县仁夀坊祀唐李靖李白宋之问宋苏轼苏辙秦观黄廷坚李光】韩公祠【在府治东明宏治时勅建祀都御史韩雍】
　　寺观光孝寺【在苍梧县东二里云葢山麓】冰井寺【在苍梧县东冰井侧明建】广法寺【在藤县流杯桥右大燕洲旧址】白鹤观【在苍梧县桂江西岸寰宇记在梧州西隔江唐开元中置郑畋以翰林承防学士谪苍梧太守増修观宇临江建书阁】
　　名宦汉何敞【九江人元始中为交趾刺史苍梧广信县寡妇苏娥将所有杂缯百二十匹欲往旁县卖之赁牛车载缯其上暮止鹄奔亭为亭长龚寿所杀逾年未厰行部宿亭中夜未半娥出告敞遣使捕寿考问具服下广信县验问与娥语同牧夀父母兄弟皆系狱请并斩以助阴诛报曰可】喻猛【和帝时为苍梧太守以清白为治】陈稚升【东汉时为苍梧太守治尚清静民化之囹圄恒空】陈临【南海人东汉官苍梧太守小民有遗腹子为父报怨杀人法当死临知其无嗣令其妻侍狱中后产一男郡人歌之】隋裴肃【闻喜人炀帝时为永平县丞甚得夷人心嵗余卒夷獠思之为立庙于漳江之浦】唐元结【肃宗时为容管经畧使身谕蛮豪绥定八州民乐其教立石颂徳】王翃【晋阳人大歴中为容管经畧使初蛮獠梁崇牵等据容州前经畧使侨治藤治翃曰我容州刺史安可客治他所必得容乃止出私财募士有功者许署吏于是人自奋不数月斩贼帅欧阳珪因至广州请节度使李勉出兵并力勉不许翃曰愿下书州县阳言以兵为助冀借此声成万一功勉许诺翃乃移书义藤二州约皆进讨卒破贼擒崇牵等悉复故地】李晓庭【藤县刺史大歴四年与容州刺史王翃相结讨贼引兵克复容州】戴权伦【贞元初为容管经畧使绥徕夷落威名流闻其治清明仁恕多方畧所至称最】韦丹【万年人贞元中为容州刺史教民耕织止惰游兴学校民贫自鬻者赎归之禁吏不得掠为始城州周十三里屯田二十四所教种茶麦仁化大行】崔方实【元和十年容州兵马使破蛮贼黄探平其窟穴献俘以闻宪宗嘉之】蔡少卿【容管经畧左押衙兵马使破黄巾贼尽灭之收复故地】谢肇【广明元年容管经畧使讨卒叛懿诏书嘉之】郑畋【荥阳人平宗时梧州刺史交广邕南兵旧取岭北五道米往饷之船多败没畋请以岭南盐铁委广州节度使韦荷嵗煮海取盐直四十万缗市防吉米以赡安南罢荆洪等漕役军食遂饶】李复【为容州刺史兼本管招讨使先是西原乱吏获反者没为奴婢长役之复至使访亲戚一皆原纵】宋母守素【龙门人太祖时知容州兼本官诸州水陆转运使先是部民有逋赋者或县吏代输或于兼并之家假贷则皆纳其妻女为质守素表其事即日降诏禁止】洪湛【上元人端拱初知容有戍卒谋窃者湛侦知亟收斩之】陈执中【南昌人威平中知梧州上复古要道三篇真宗异而召之】郎简【临安人真宗时知藤州兴学校养士一变其俗藤自是始有举进士者】梁适【东平人康定中知梧州五岭自南汉时民间折税已重转运使以调不足复欲折之适为奏免】李亨伯【龙溪人绍圣二年知梧州兴学校劝士有政声】萧盘【宣和间权知梧州军事课农桑兴学校百废具举暇则引诸儒饮射读法有古循吏风】陈宇【莆田人绍兴间知梧州嵗旱手写救荒十余事行之属县商米四集人以不饥留郡余六万斛建炎盗起増额且半宇累疏得仍旧流亡来归猺獞帖然】蒋南金【吴郡人嘉定中知容州兴学校立贡院在任三年日以教养为事未尝有逸游之举】谭惟寅【高要人淳祐中知容州建思贤堂纪元结等五贤善政效其行事】赵若铣【咸淳中知容州叛贼杨先攻城若铣与战力竭死之】元朱国宝【宝坻人至元间以管军万戸镇守梧州路安抚司事开诚示义招降黎民蛮洞】文魁【衡阳人至顺中知藤州时经冦乱城邑荡然魁始立州治修城隍建学校政化大行】冯思贤【乐城人至正间知藤州律身亷洁御下寛简惠政甚多】明王清【洪武初容州同知时经冦乱民不聊生清缮城隍立学校劝农桑陞本州知州】河源【吴江人永乐中知梧州府嵗饥僚属议请赈源曰自梧达京师八千里得请民死久矣即廪赈济赖活者众俗信鬼多滛祠源悉毁之】龙韬【曲江人成化间为容县知县容自洪永间屡经冦变民病额输得韬奏请蠲旧额五之三民困稍苏】翁万达【揭人嘉靖中知梧州府咸宁侯仇鸾镇两广纵部卒为虐万达其尤横者杖击之鸾为敛戢阅四年声绩大着】陈鉴【石屏人万歴中知梧州府梧城大火公私俱燬民皆露处鉴徒步赈恤申法令以戢奸究民得复所修龙堤浚鳄鱼池潴水以便民】李邦才【鹤庆人万歴中任懐集县值猺冦谢龙崖作乱邦才单骑入嘉峒营以计擒斩之】
　　本朝沈伦【最陵人顺治八年知梧州府时梧疆初辟伦招徕安集大兵经由郡邑悉心经理纎毫不扰民间后值贼李定国冦梧力竭城防不屈而死】陈纬【临昫人顺治十八年知苍梧县慈惠亷洁精敏敢为有巨豪以奸事行毒杀一儒生纬鞠得其实狱具寻为有力者贿释之纬立取置之法人皆称快再期卒于任箧笥萧然】张义【新兴人康熈四十三年知岑溪县亷介自持革排门月夫诸例以除民累讼者即日剖防胥役无能为】阎玫【真定人顺治十四年梧州司理巡按田升龙行部知玫刚正檄与相随接逮积蠧论如律时镇标占据城中民屋玫言之升龙疏请给还民得复业】刘广国【潜江人顺治十四年知岑溪县地经土镇残害频年不耕民采蕨充食广国为给牛种俾垦荒田县熟粮不满五百石而逋者皆穷民广国不忍催科遣家人归取金代偿之】杨廷耀【辽东人康熙四年任梧州刺史土贼唐三蛮等屡刦官饷廷耀捕斩之盗患遂悤分梧闗刋定税货则例按往来船戸人给一纸吏役乃不敢苛索署容县事李定国余党窜踞大荣山连结猺獞廷耀以计擒逐逺近帖然】
　　人物汉陈元【字长孙苍梧广信人父钦习左氏春秋元少习父业为之训诂建武二年与梪谭杜林郑兴俱为学者所宗时议欲立左氏传博士范升以为左氏浅末不宜立元诸阙上疏与升相辨难凡十余上卒立左氏学元以才高著名辟司空李通府时大司农江冯上言宜命司校尉督察三公事下三府元上疏言不宜使有司有察公辅之名帝从之通罢元复辟司徒欧阳歙府数陈当世便事及郊庙之礼以病去子坚卿有文章】丁宻【字靖公岑溪人性清介非家织布不衣非已耕种不食毫发之馈不受于人父防庐墓有双鳬游庐旁小池见人驯伏后遭母防复庐墓三年双鳬复至人以为孝感】顿琦【字孝异苍梧人居母防独身筑坟歴年乃成手植松栢成行哀毁逾制有飞鳬白鹤栖息于庐间】申朔【字元游苍梧人性亷慎终身不纨裤举孝亷为九贞都尉后击贼有功】邓盛【字伯直苍梧人为姊归令闻母病解印绶立去及归母卒居防尽礼太尉马日碑嘉其孝行寻为太尉诸曹掾时彭城相左尚以赃获罪三府掾属拷騐逾年不竟更选盛覆拷盛至狱沐尚解械赐席尚感盛至意即引笔具对时人语曰一问得竟臯陶邓盛】衡毅【苍梧人少员勇畧与同郡钱博皆为太守呉巨所信用建安中巨为步隲所杀毅博念部曲旧恩且隲之来非汉命乃兴军逆隲于苍梧高要峡口与战隲几败防毅少隲乗之遂溃毅与众千余人皆投水死】三国吴士燮【字威彦苍梧广信人父赐桓帝时为日南太守燮少游学京师事颍川刘子奇治左氏春秋察孝亷歴迁交趾太守献帝赐燮玺书进绥南中郎将督七郡领守如故时道路断絶而燮不废贡职诏拜安逺将军封龙度亭侯建安十五年孙权遣步隲为交州刺史加燮左将军复迁卫将军封龙编侯燮体器寛厚谦虚下士中国士人往依避难者以百数耽玩春秋为之解注在郡四十余年卒】士壹【燮弟初为郡督邮辟司徒府黄琬为司徒甚礼遇壹董卓作乱壹亡归乡里燮表壹领合浦太守次弟防九真太守弟武南海太守兄弟并为列郡当时贵重百蛮震服】唐李尧臣【藤县人贞观中进士累官至交州刺史赐其里门曰登俊】宋陈坦然【苍梧人景徳中宜州兵杀守将胁叛官卢成均以叛攻象州坦然以成均同郡单骑射书贼围为陈祸福贼分党南掠趋容县境坦然复抵贼垒谕降之后佐桂州幕仕至殿中丞】潘盎【苍梧人农智高之苍梧索盎问之曰吾欲奄有岭南为王何如曰殄灭不久何王之有智高大怒遂害之盎容色不改】李用谦【藤县人绍兴初歴侍御史司諌着直声上时政十六事切中利病后官国子祭酒诸生服其学行从子奉政知和州论割弃唐郡海泗四州与金人和不可累官至翰林学士】元封履孙【字道坦容县人至顺间进士为藤州学政知邕州以亷明着子盛甫善古文词着有容州人物记】熊天锡【岑溪人博学多才以贾似道当国不应试元初一举登第】明李观智【字克明苍梧人永乐中举人累官至广东岭西道景泰中广西羣冦起督抚王翺以观智谙土俗使之抚谕大藤诸冦悉降】宋钦【苍梧人为湖广叅议正统十四年麓川乱尚书王骥西征钦督饷不避艰陜歴官湖广布政致仕天顺六年冦防梧州钦骂贼遇害】吴廷举【字献臣苍梧人成化进士正徳初歴广东副使条奏太监潘忠二十事语侵刘瑾诏下狱防死戌雁门瑾诛复官擢副都御史是时宁王宸濠蓄异志廷举陈江西军政六事为预防计世宗初累陞南京工部尚书卒諡清惠弟廷弼字荩臣宏治举人廷举下狱瑾禁勿通饮食廷弼窃馈饷之廷举荷校吏部前廷弼卧其械下刑部主事宿进见而哀之奏上吏部尚书张防言于瑾乃论戌】甘思忠【字秉直苍梧人性至孝母卒庐墓三年闻陈宪章讲学徃从游都御史林选荐授藤县丞】余全【藤县人性至孝成化间贼防城执其母去全持金赎之贼索无厌全乞以身代母遂被杀而母得脱】霍荣【藤县人正徳举人庐墓尽礼娶瞽妇终身不置妾置义田以恤宗族知阳江县以礼义谕贼贼为解散】
　　本朝曾士【苍梧人俊秀聪頴少举于乡潜心程朱之学训迪后进肃然有规矩虽燕居必盛服端坐隆冬酷署手不停披郡邑乗多其手辑】高熊征【字渭南举溪人顺治副贡康熙十三年吴三桂搆乱孙延龄叛据广西逺近震詟熊征为平滇三防并讨贼檄献总督金光祖伪总兵陈士龙据岑熊征集乡勇斩之游击唐鳯来镇守请熊征共商机宜屡破贼兵擒斩伪兵林万胜孙云客等又随鳯赴肇破贼于封川擒伪总兵吴天伟大将军传宏烈复梧州署熊征团练同知寻补授桂林府教授继调思明后擢知井陉县防广西巡抚彭鹏至亷知熊征守城破贼事特疏荐之授两浙盐运使】张尔修【字逺尘苍梧人性至孝父早卒以力飬母折节读书固穷不隳康熙十三年吴三桂叛伪镇蜂起其壻屡以乡兵破贼贼恨之岑溪防尔修絶粒死】李茂【字天毓岑溪人明末举人康熙闲滇中叛乱茂鼓励乡勇杀伪总兵陈龙二人后贼踞岑茂被执愤恨而死】覃石长【懐集人康熙时其母被虎攫去石长奋击虎虎弃去复回顾以身当之母子得全】钟大器【懐集人庠生父早故母李氏多疾躬事汤药不假手仆婢三十余年如一日及母卒建祠屋测肖父母像祀之】廖标【字君如岑溪人举于乡有孝行居丧三年不饮酒食肉时郁北遭兵后难民无所归标輙收食之并赎还子女之被掠者】
　　流寓宋秦观【髙邮人徽宗立由雷州放还至藤州出游华光寺为客道梦中长短句索水欲饮水至笑视之而卒】髙登【漳浦人以忤秦桧编管容州谪居授徒家事不以介意】
　　列女明廖绍禄妻阮氏【苍梧人少寡家贫纺绩抚孤隣舍火起延烧及夫柩氏恸哭愿与俱焚天忽反风火至门而灭】潘聪妻傅氏【懐集人夫客死氏誓曰吾心从地下遗骸归潜缢于寝邑人为建节妇祠】谭氏女【懐集人名显姑山防刼其家见显姑有殊色掠之去投石桥下死】李洪嗣妻乐氏【懐集人明李贼破寨梁氏被掠引颈就刃不受汚时称其烈】高翀妾覃氏【宜山人明末从翀避冦岑溪翀与妻相继卒遗孤防弱覃子身守忠纺绩课读子得成立乡里称其志节】
　　本朝陈齐孟妻诸氏【苍顿人未嫁而夫卒氏守防誓死不再字一日迎其母至家曰儿死在旦夕恨未遂孝养之志耳言毕入室端坐而逝距其夫死八年及葬榇时夫墓忽自坠遂合】苏祚灏妻甘氏【苍梧人夫亡守节康熙年间旌又同县梁亘妻易氏苏汝梗妻覃氏高若亷妻李氏梁上珍妻罗氏黄赞妻黎氏冯天位妻林氏烈妇谭茂现妻李氏俱乾隆年间旌】陈汝瑾妻苏氏【藤县人与同县陈嗣实妻唐氏俱早寡守节乾隆年间旌】罗二酉妻苏氏【岑溪人二酉卒无子氏勤织纴养舅姑罗菜羮疏食每旦必擕至夫墓所亲为哭奠又李秀春妻廖氏青年守节陈克寛妾唐氏年二十三抚孤守节】李蕃春妻高氏【岑溪人即盐运使高熊征女蕃早卒抚遗女恶衣麤食至老又同县廖言恒妻李氏亦抚遗女守节俱雍正年间　旌又李章妻钟氏夫早殁孝事孀姑抚痼疾子成立遇章忌辰哀声彻隣里又周尚显妻张氏钟连振妻冯氏早寡守节俱乾隆年间　旌】赵中徳妻陈氏【懐集人抚孤守节又同县黄耳鼎妻欧氏孔式都妻黄氏皆抚遗腹守节并膺　旌又孔朝钦妻梁氏事姑守节姑病顷刻不离夜眠贴足溺秽不避孔彰善妻植氏彰善死氏誓从夫地下越三日殓毕凴棺一恸而絶里党贤之又植齐鸣母梁氏植令闻妻黄氏黎虞賔妻梁氏叶章文妻谢氏房嘉勲妻陈氏俱夫亡守节】
　　土产桄榔木【岭表録异如竹紫黒色皮中有屑如麫可为饼食】龙眼　荔枝婆罗密　白石吴【元和志梧州贡】蚺蛇【长十丈以妇人衣投之则蟠互】
　　嘉鱼【嘺南琐记出苍梧大山下丙穴杜有诗鱼知丙穴由来羙即此体圆小多脂十月间始出又藤江出鲭鱼胆】













　　钦定大清一统志巻三百六十二
<史部,地理类,总志之属,大清一统志>
<史部,地理类,总志之属,大清一统志,浔州府图>
<史部,地理类,总志之属,大清一统志,浔州府图>
<史部,地理类,总志之属,大清一统志,浔州府表>
<史部,地理类,总志之属,大清一统志,浔州府表>
<史部,地理类,总志之属,大清一统志,浔州府表>
<史部,地理类,总志之属,大清一统志,浔州府表>
　　钦定四库全书
　　钦定大清一统志巻三百六十三
　　浔州府【在广西省治西南九百五十里东西距四百十里南北距五百二十里东至梧州府藤县界一百九十里西至南宁府横州界二百二十里南至郁林州界一百九十里北至栁州府象州界三百三十里东南至郁林州北流县界二百八十里西南至郁林州兴业县界二百二十里东北至平乐府永安州界二百六十里西北至栁州府来賔县界二百八十里自府治至　京师八千四百一十里】
　　分野天文翼轸分野鹑尾之次
　　建置沿革禹贡荆州南裔周百粤地秦为桂林郡地汉为郁林郡地【郡治在今府境】晋及宋齐因之梁分置桂平郡隋平陈郡废仍属郁林郡唐武徳四年属南尹州五年属鷰州七年分置浔州【治大賔县见李吉甫元和郡县志】寻废贞观七年始于桂平县置浔州【元和志取浔江为名】十二年省入龚州长夀元年复置【见元和志】天宝初改浔江郡乾元初复曰浔州属岭南道邕管五代属南汉宋开宝五年废入贵州六年复置仍曰浔州浔江郡属岭南西道元至元十六年置浔州路总管府属广西道明洪武三年改浔州府属广西布政使司
　　本朝因之属广西省领县四
　　桂平县【附郭东西距一百五十里南北距三百七十里东至平南县界七十里西至贵县界八十里南至郁林州界一百九十里北至武宣县界一百八十里东南至梧州府容县界一百八十八里西南至贵县界一百二十里东北至平南县界七十五里西北至贵县界八十里汉郁林郡布山阿林二县地梁分置桂平郡隋平陈郡废为桂平县属鬰林郡唐贞观七年为浔州治五代宋因之元为浔州路治明为浔州府治　本朝因之】平南县【在府东一百里东西距一百二十里南北距二百八十里东至梧州府藤县界六十里西至桂平县界六十里南至梧州府容县界一百五十里北至平乐府永安州界一百三十里东南至容县界一百五十里西南至桂平县界一百四十里东北至藤县界六十里西北至栁州府象州界一百三十里汉苍梧郡猛陵县地晋初分置武城县属鬰林郡后省宋元嘉二年改置武林县属永平郡齐以后因之唐初属藤州贞观三年于县置鷰州七年改置龚州都督府又分置平南县寻移州治之天宝初改临江郡乾元初复曰龚州属岭南道五代属南汉宋开宝五年省武林县入平南政和元年州废属浔州三年复置绍兴六年复废属浔州元属浔州路明属浔州府　本朝因之】贵县【在府西南一百四十里东西距一百四十里南北距二百二十里东至桂平县界六十里西至南宁府横州界八十里南至鬰林州兴业县界八十里北至栁州府来賔县界一百四十里东南至郁林州界八十里西南至广东廉州府合浦县界一百三十里东北至桂平县界八十里西北至思防府賔州界一百二十里古西瓯骆越之地汉置郁林郡治布山县后汉及晋宋齐皆因之梁普通四年于郡置南定州隋平陈郡废置鬰林县改州曰尹州大业初省布山入鬰林县又改州曰鬰州寻复为郁林郡唐武徳四年复曰南尹州贞观八年改贵州天宝初改懐泽郡乾元元年复曰贵州属岭南道五代属南汉宋亦曰贵州怀泽郡属广南西路元曰贵州属广西道大徳三年以州治郁林县省入明洪武三年又降州为贵县属浔州府本朝因之】武宣县【在府西北二百里东西距一百十五里南北距一百八十里东至桂平县界九十里西至栁州府来賔县界二十五里南至贵县界九十里北至栁州府象州界九十里东南至桂平县界一百八十里西南至贵县界八十里东北至平乐府荔浦县界八十里西北至来賔县界四十里汉鬰林郡中溜县地隋为桂林县地唐武徳四年析置武仙县属象州贞观十三年徙州来治大厯十二年徙州治阳夀以县属之五代宋元因之明宣徳六年始改为武宣县仍属象州　本朝雍正三年分属賔州八年改属浔州府】
　　形势封域广袤实有三州之地【祝穆方舆胜览】左黔右郁限以二江山水竒秀【郡志】
　　风俗僻处山间地瘠民贫【宋赵善□奏状】力耕为业不产蚕丝人物淳和不事謟诈【风土记】
　　城池浔州府城【周七里一百二十步门六东西开濠南北际江宋筑】平南县城【周一里二百六十四步门二南临大江为池明初筑】贵县城【周三里一百步门五元因唐址筑　本朝康熙二十五年重修】武宣县城【周一里二百二十六步门四濠广一丈五尺明筑　本朝乾隆三十一年重修】
　　学校浔州府学【在府城小南门内　本朝顺治十五年重建入学额数二十名】桂平县学【在县治西　本朝康熙六年迁建入学额数十五名】平南县学【在县治东　本朝康熙初重建后屡加修葺入学额数十二名】贵县学【在县东门外　本朝康熙五十六年重建入学额数十五名】武宣县学【在县治东明宣徳中建本朝康熙雍正年间屡次重修入学额数八名】浔阳书院【在府学左　本朝康熙三十二年建初名浔州府义学乾隆七年改今名又平南县有武城书院在城外左厢　本朝乾隆十三年建又桂平平南贵县俱设有义学　按郡志旧有浔阳书院明万厯时以分守别署改置今废】
　　户口【原额人丁一万八千二百五十六又滋生人丁一十八万五千六百七丁】
　　田赋【官氏田地山塘共九千三百零二顷十六畆一分四厘零额徴地丁银二万六千七百十四两五钱五分四厘零米一万七千五百二十四石一斗八升三合零　屯田共六十一顷五十七畆二分九厘额徴银四百一十四两九钱九分二厘零米共二百八石二斗二升四合零】
　　山川思灵山【在桂平县西五里王存九域志浔州有思灵山旧志一作思陵山又名西山秀峙穹窿映帯府治上有三清岩宋淳化初州守姚坦尝逰此亦曰姚翁岩有泉曰乳泉即思灵水源也旁有吏隐洞】石梯山【在桂平县西八十里削直如梯路通容县又罗影山在县西北七十里亦髙耸】白石山【在桂平县南乐史太平寰宇记阿林县有白石山色洁白四面悬絶上有飞泉瀑布方舆胜览在浔州南六十里下有白石洞天可达容州勾漏洞天世传葛仙翁徃来其间明统志两峯并列下有岩洞即道书第二十一洞天洞之上有防仙岩炼丹灶八仙石府志攀藤搭梯而上约十里方至岩前有炼丹潄玉二泉左有元珠池右有三清岩旁有鵞颈峯】大容山【在桂平县南一百九十里广濶数百里通郁林容县岑溪博白北流陆川等县山形四面相似入者迷出树木丛茂涧水屈曲分为九十九派】石鹿山【在桂平县北五十里九域志浔州有石鹿山上有石如鹿】紫荆山【在桂平县北五十里自山而北岩壑深广为猺獞门户】五指山【在桂平县北一百里五峯罗列迢递而巉岩中有石穴上通山峯下达龙潭】凤巢山【在桂平县西南五十里下有龙潭】罗丛山【在桂平县西南六十里即罗丛岩岩中明敞可容数百人东有碧虚洞西有灵源洞其最深者曰水月岩又有鲤鱼岩水通鬰江】阆石山【在桂平县西北七十五里方舆胜览在浔州北有梁嵩读书岩明统志在府城北一百六十里峯峦竞秀如列旌旗旧志一名基石山平畴突起髙峻挿天周围峭壁惟一道可达山巅中有石岩石梯流水扄若堂奥】凤凰山【在平南县东四十里冈峦挺秀形如飞凤右有古井其深无防相传有龙藏此】麒麟山【在平南县西七十里以形似名千峯屯绕秀杰殊常又有幞头山在县南四十里】思岩山【在平南县南四十余里连亘四十里峯峦峻伟树木森蔚顶有石室】蓝峒山【在平南县南六十里山多窍穴上有石脚岩相传中通勾漏】摩云山【在平南县南一百里山顶切云】大峡山【在平南县北十五里又古仑山在县北四十里相近有天井山】罗运山【在平南县北七十里猺獞巢穴】燕石山【在平南县东南十二里隋书地理志武林有燕石山明统志山有石燕唐置燕州以此县志毎春夏羣燕巢于岩顶故名】大水山【在平南县东南六十里与梧州府藤县交界其山绵延百余里宻林深箐重岩谷为邑要害】东山【在贵县东十五里峯峦秀峙西北有妇人岩】龙岩山【在贵县东五十里上有七岩一岩最大有东西二门虚明爽垲】西山【在贵县西三十里峯峦竒特石笋插天上有七星岩仙女砦产方竹】南山【在贵县南十里有二十四峯峭拔秀异甲于一邑上有岩洞三门旁多石窦絶顶有宜仙洞石室尤竒胜对峙者为文笔山】北山【在贵县北二十里又名宜贵山上有瀑布千仞其北为登仙岩路通仙女岭】龙山【在贵县北五十里山势险峻延袤数百里唐书地理志贵州有龙山府盖府兵防守于此为藤峡之右臂其山产茶沙江出焉】上龙岩山【在贵县北八十里中多竒石】银山【在贵县东北十里有石函望之如银俗呼为仙人函】鸦笑山【在贵县东北六十里东接石梯西连北揽亦猺獞出殁防一名鸡笑山】马岭山【在贵县西北七十里一名龙马山又名马度山唐以前县名马岭马度皆以此明统志山多虺其毒杀人惟冷石可以解之屑着疮内即活】马鞍山【在武宣县东一里两山相连一名双狮山中有深岩岩口有石钟悬壁扣之有声又名钟岩】金龙山【在武宣县东七十里对峙者曰双髻山有水入东乡江】仙人山【在武宣县西十里寰宇记旧有仙人羽驾集此又有仙人换骨函存】铜鼓山【在武宣县西十里寰宇记象州有铜鼓山下有铜鼓滩】石羊山【在武宣县西六十里峭壁上有石如羊俯临大江】仙岩山【在宣宣县南四十里岩中可容数百人】髙立山【在武宣县北十里一名独秀山为县主山】勒马山【在武宣县东南五十里江濵】罗渌山【在武宣县东南一百五十里明正徳十七年督臣蔡经讨大藤峡猺使王俊由武宣逾山而东攻罗渌上洞戚振攻罗渌中洞呉同章攻罗渌下洞即此】大禄山【在武宣县西北十五里有水东入潭江】三鼎岭【在桂平县东三十里又含珠岭在县东五十五里横岭在县南五十里】云合岭【在桂平县南八十里耸秀插天云合即雨又南顿岭在县南一百二十里崚嶒岭在县西南七十五里路极险峻】髙振岭【在桂平县北百余里明成化二年韩雍讨大藤贼尝登此督战】蛇黄岭【在平南县北一里岭势盘纡出蜿黄毎岁九月土人掘地求之磨清水可以愈毒一名蛇黄冈】铜鼓岭【在贵县南五十里平地突起层冈环列】仙女岭【在贵县北七十里旁有登仙厓明嘉靖初藤峡贼据此谓之仙女寨又东北即油醡石壁大陂等巢皆王守仁所讨平防】独秀峯【在桂平县南七十里明统志在白石山之侧孤翠飞骞百里所赡】狮子冈【在桂平县南五十里又昆仑冈在县西北七十里一名昆山】显朝冈【在贵县北二十里元和志在鬰林县北陆绩为太守每登此冈制浑天图】畅岩【在平南县西北三十里宋郡守姚嗣宗尝逰此号曰姚公岩又传程珦守龚明道伊川随父任读书于此相接者曰思鵞岩一曰思鵞石又谓之鵞山状若八角楼】髙阳岩【在平南县西北九十里髙明豁前瞰平野】仙台峒【在平南县北百余里相近有花相白竹古陶罗凤等峒迥环相属明嘉靖时王守仁勦仙台花相诸贼皆平之即此】大藤峡【在桂平县西北六十里红石矶之下弩滩之上地介武宣象州永安桂平平南藤县之间四山环绕绵亘数百里最为险恶峡迤南旧有牛肠大岵诸村猺寨北通罗涑三洞紫荆罗运等三十六巢岩洞以百计中有七层楼下有三昩洞峡口有大藤大逾斗长数丈横生跨江日沉水厎夜浮水面猺人借以渡峡以通龙山入寨明成化初督臣韩雍讨平猺贼斩其藤易名断藤峡置武靖州及东乡龙山等巡司嘉靖初峡中猺贼流刼浔梧上下七年督臣王守仁讨平之后峡贼侯胜海等复为乱督臣蔡经讨平之凡三兴大役而后底定】金鸡峡【在贵县西六十里连山绵亘直至賔州】郁江【自南宁府横州流入经贵县南又东经府城南至城东与黔江合又东经平南县南名龚江又东入梧州府藤县界汉书地理志毋掇县桥水首受桥山东至中留入潭郦道元水经注牂牁水经鬰林广郁县为鬰水又东迳领方县北又东迳布山县北又迳中留县南与温水合又东入阿林县潭水注之诊其川流更无殊津正是桥温乱流故兼通称也元和志郁江水南去鬰林县十五歩又龚江一名浔江在阳川县南去县三十五里又在平南县南五十歩又东南去武林县五十歩方舆胜览鬰林县鬰江中有紫水两派流出即有异应上有牛皮滩下有白雀滩】黔江【自栁州府象州流入经武宣县西名曰潭江又东南经府城东北亦曰北江至城东与郁江合为浔江即古潭水也汉书地理志镡城县潭水东至阿林入郁江水经注潭水自潭中县又东南与刚水合又迳中留县东阿林县西右入郁水寰宇记浔江在桂平县北二十歩过州东五里合郁江名胜志浔江在府城东黔水自城北郁水自城南至北合流东下苍梧入海　按此水今名黔江既合郁水之后故明统志分而为三元和志寰宇记即以此为浔江也】相思江【在桂平县东六十五里与平南县接界源出平南麒麟山自官塘堡分港而入直通朋化内猺流入浔江】绣江【在桂平县西南五十里即罗越水也寰宇记绣州有罗越水一名灵溪水旧志绣江湛碧如绣即唐置绣州防又有官江在县西南三十里皆北入郁江又蓬浪江在县西南二十七里南入郁江】武林江【在平南县东二十五里上流出容县界曰白沙江北流入龚江又白马江在县东六十里南流入江】乌江【在平南县西寰宇记平南县有大乌江旧志在县西半里小舟泝流可三四十里至古城其源直透县西北猺山地界下流入龚江春夏此河水清则大江水浊秋冬大江水清则此水浊】大同江【在平南县北八十里源出猺地东南流至藤县界防江口入江滩髙水涌石齿崚嶒不通舟楫元和志大同县有花怜水在县东北二十步疑即此】沙江【在贵县东七里源出谢井又东淮江在县东二十里源出龙山皆南入郁江】横眉江【在贵县东六十里自郁林州大容山源北流入郁江与桂平县分界】宝江【在贵县西二里一名浮江自来賔县流入东入皆合郁林】武思江【在贵县西六十里自合浦县流入郁江】汛江【在贵县南三里一名道冲江近州城旧址又思缴江在县南三十里源出兴业县即西江下流也皆北入郁江】马来江【在武宣县东源出贵县界上龙岩东北入潭江】新江【在武宣县东北源出北乡又隂江东乡江源出东乡皆南流入潭江又有桂村水在县北二十里源出县东北桂村西入潭江】古豪江【在武宣县西南源出县西二十里古豪里东南流入潭江又有武頼水源出县西南六十里武頼里东流合焉】都泥江【在武宣县西北自来賔县流入合潭江即古刚水也汉书地理志牂牁毋钦县刚水东至潭中入潭旧志都泥江口在县西北五十里】罗叶水【在桂平县南十里源出南顿岭又有緑水在县南十五里旷野中水泉深碧旁皆怪石北入郁江】布歴水【在桂平县东十五里又有伏化水在县东南二十里皆流入浔江】大隍水【在桂平县东北五十里源出武宣县界东流合浔江又都耶水在县北三十里源出罗渌三洞思陵水在县西北十里源出思陵山俱流合大隍水通志大黄江从弩滩分流由武靖州至此江而下藤梧】木瀬水【在桂平县西北九十里源出武宣县经贵县界南流入郁江】秦川河【在平南县东二十里源出凤凰山南流入江又緑水河在县东二十里源出龙潭方圆十余丈其底全石北流入江】干江【在贵县北四十里源出北山春夏泛滥秋冬则涸下流合郁江】大藤溪【九域志象州有大藤溪方舆胜览在武宣县东南源出浔州大立山旧志今武宣县延賔驿前溪是也】南湖【在桂平县南俗名结塘湖广三里许中有洲今渐湮塞为氏塘】灵湖【在武宣县东灵阿村水由大河伏流地屮混出不絶】铜鼓滩【在桂平县东一里当黔鬰二水合流处多巨石春夏水涨其声如鼔明统志浔江中有碧滩弩滩思傍滩斫石滩并铜鼓为五水石俱险隘】弩滩【在桂平县西北五十里当大藤峡口水涌而迅势如弩又碧滩在县西北八十里浪滩在县西北碧滩之上】谢公池【在贵县北城下唐刺史谢雕凿池种莲今名井塘】潮水泉【在贵县西六十里盈涸不时日或三四潮唐潮水县以此名元和志潮水县有浮溪水在县南三十步即此】陆公井【在贵县城南呉郡守陆绩所凿南汉干和中刺史刘博古种橘井旁又名橘井】东井【在贵县东一里水从怪石涌出流入石底宋苏轼书东潮二字刻石其旁】龙腹井【在贵县北二十里水色似浊汲之则清井旁有石洲盘坦如龙一名龙床井】谷永井【在贵县旧州治东北五里汉谷永所凿又有嘉鱼井在旧州西井泉通于江】石井【在贵县西北半里潜通大江元和志亦名司命井在县北二里竭则人疾疫岁不登】
　　古迹桂平故城【在今桂平县西隋置县志旧治在思陵山之半﨑岖险阻宋嘉祐间始移县于平地即今治】郁林故城【在贵县南隋开皇十年置为郁林郡治唐为贵州治元大徳九年省旧志有故城在县南郁江南三里呉陆绩筑遗址犹存宋时移今治】武仙故城【在今武宣县东元和志象州武仙县西北至州一百二十里武徳四年析桂州建陵县南置寰宇记在州东南九十九里旧志故县治在县东下水二十里明洪武三年筑土城上有小溪名隂江下近峡江猺獠出没之所宣徳六年始移今治】阿林废县【在桂平县东汉置属郁林郡唐属绣州宋开寳五年省寰宇记废阿林县在废绣州东北五十里】皇化废县【在桂平县东元和志浔州皇化县西至州三十里隋开皇十一年置因县东一里皇化水为名大业二年废贞观七年复立宋史地理志开寳五年废皇化入桂平】大宾废县【在桂平县东南元和志浔州大賔县西至州四十里隋开皇十五年分桂平县置以县西北賔水为名武徳七年曽于县置浔州后移于桂平寰宇记开宝五年并入桂平】废绣州【在桂平县西南旧唐书地理志绣州唐隋林郡之阿林县武徳四年置林州六年改为绣州天宝元年改为常林郡乾元元年复为绣州南至党州五十里西北至贵州一百里领县三常林阿林罗绣又常林县武徳四年析贵州之鬰平县置贞观六年省归诚县入之移治废归城县故城马端临文献通考绣州宋开宝六年废入容州普寜县旧志在今县西南一百五十里常林乡遗址尚存】罗绣废县【在桂平县南旧唐书地理志绣州领罗绣县武徳四年析阿林置寰宇记开宝五年省入普宁县废县在废绣州东六十里通志今为罗绣里在县南八十里】卢越废县【在桂平县南旧唐书地理志武徳四年置林州领卢越县贞观六年省新唐书省入罗绣】武靖废州【在桂平县东北三十里旧志本桂平县地明成化三年督臣韩雍平藤峡贼以碧滩地为峡要害奏置武靖州寻移蓼水北岸筑城周二里使上隆州土酋岑铎迁部兵世掌州事设流官吏目佐之铎死无嗣正徳十六年以田州今猛次子邦佐继之嘉靖中邦佐嗣亦絶以浔州府通判权知州事万厯末州废为武靖镇仍置兵戍守】废龚州【今平南县治元和志龚州本汉猛陵县地贞观三年于此置燕州七年移燕州于今州东六十五里于鷰州旧治置龚州因龚江以为名东至藤州一百四十里西南至浔州泝流一百三十里宋史地理志政和元年州废浔州三年复置绍兴六年复废】武林废县【在平南县东南晋书地理志郁林郡统武城县宋书州郡志永平郡领武林县文帝立旧唐书地理志武林晋武城县元和志龚州武林县西北至州二十五里宋元嘉二年置武林县属永平郡隋属滕州贞观七年割属龚州寰宇记开宝五年废武林入平南】隋建废县【在平南县东北元和志龚州隋建县西北至州八十里隋开元九年分武林县置初属藤州贞观七年割属龚州寰宇记开宝五年并入平南】大同废县【在平南县东北元和志龚州大同县南至州七十五里本汉郁林郡布山县地贞观七年于此置大同县属龚州寰宇记开寳五年废入平南旧志在县东北五十里今为大同乡】阳川废县【在平南县西北元和志龚州阳川县东南至州四十里本汉布山县地贞观七年于此置西平县属龚州天宝元年改为阳川寰宇记开宝五年省入平南】泰州废县【在平南县东北旧唐书地理志贞观初置属鷰州七年属龚州十二年省入平南】归政废县【在平南县西旧唐书地理志贞观七年置归政县属龚州十二年省入西平旧志今有归政里即故县】武郎废县【在平南县北元和志桂管有思唐州永隆二年前桂州司马夏侯处亷奏割龚防象三州置开元二十四年奏为羁縻州建中元年升为正州南至龚州一百四十里北至防州一百六十里治武郎县与州同时置前临駞礼江寰宇记思唐州武郎郡宋开宝四年改曰思明州五年州废以武郎县属龚州九域志嘉祐二年省武郎入平南】平原废县【在平南县西北元和志思唐州管平原县东至思唐州八十里与州同时置前临思洪江唐书地理志思唐州思和本平原长庆三年更名寰宇记开宝五年并入武郎】布山废县【在贵县南汉置为郁林郡治隋大业初省入鬰林县旧志废县在府西五十里】懐泽废县【在贵县南梁陈时置隋省入鬰林唐武徳四年复置属南尹州贞观时属贵州宋开宝五年省元和志县北至贵州一百里　按明统志作刘宋置考宋齐志有懐安而无懐泽隋志无懐安而鬰林以懐泽并入疑懐泽或即懐安也】龙山废县【在贵县北隋书地理志鬰林郡郁林大业初废龙山县入　按宋齐志俱无龙山疑梁陈时置以近龙山故名也】义山废县【在贵县西北元和志贵州义山县东北至州八十里隋开皇十一年置马度县因县南三十里马度山为名武徳四年改为马岭天宝元年改为义山寰宇记开宝五年省入郁林】潮水废县【在贵县西元和志贵州潮水县东至州五十里武徳四年分置寰宇记开宝五年省入鬰林】中溜废县【在武宣县西南汉置属郁林郡后汉曰中留晋省后复置刘宋为桂林郡治萧齐仍属桂林郡隋开皇十一年省入桂林】浔州故卫【在府治东北明洪武八年建久废】奉议故卫【在贵县西北明正统十一年自奉议州移置今废】向武废所【在贵县北门外明正统十一年自向武州移置于此属奉议卫万厯二十三年移于谢村镇今废】马平【在桂平县西七十里昔时土人采砂炼铅处】东津【九域志鬰林县有易令穿山康牡大利都禄平悦懐泽都零东津含山龙山共十一旧志东津村在贵县东南六十里又有都六村在县西水南郷近横州界盖即都禄之讹也懐泽龙山皆以故县为名余无考】思古楼【在府城东门上又南门上有观风楼西门上有卷雨楼北门上有平逺楼】懐泽楼【在贵县城北】澄霁阁【在府城平逺楼东又净练阁在平逺楼西】爱莲阁【在贵县治清燕堂后】双清阁【在贵县学宫南宋傅汶有诗】吏隐堂【在府署又平政堂在吏隐堂东清心堂在平政堂东】景陵堂【在贵县旧州署西堂后有清燕堂】涵碧亭【在府城东三江口今废】涌金亭【在府城南江岸】寒亭【在府城西五里亭下有泉自石鏬流出清冷异常冬夏不涸】南涧亭【在贵县西二里又有紫江亭在县西二里石洲上今废】莲巢亭【在贵县治莲池北有苏轼书帖石刻】龙街里【在平南县南五代南汉时梁嵩廷试第一因改乡曰鹏化里曰龙街】龙田【明统志在贵县南山之阳旧志在县南十里】
　　闗隘东乐闗【在桂平县城东又县西有西靖闗南有南济闗北有北定闗皆近郊之卫也又有归化镇逺二闗皆在城旁】太和闗【在平南县西二里又永宁闗在县西北二里】东宁闗【在贵县东又有常平闗在县西一里北靖闗在县北三十一里】大黄江口巡司【在桂平县东五十里】秦川乡巡司【在平南县西三十里】大乌墟巡司【在平南县东南五十里旧有大同乡巡司在平南县东北八十里　本朝雍正十一年裁改】五山泛巡司【在贵县西北五山镇地旧有新安寨巡司在贵县东南四十里　本朝雍正十二年裁改】县廓镇巡司【在武宣县西南六十里旧有永安镇巡司在武宣县北六十里本朝雍正十二年裁】武靖镇【在桂平县东北三十里】静宁镇【在桂平县北三】
　　【十里明成化中韩雍议移靖寜乡巡司于献俘滩即此】三江镇【在贵县西五十里江岸诸水所汇明万厯中置镇筑城设同知驻此　本朝设百总分防】五山镇【在贵县西北一百三十里一名谢村镇通志贵县五山九怀狼獞性淳顽不一而五山之地周数百里界宾州迁江武宣来賔间背倚龙山明代所称藤峡右臂后筑土城设守备防守前哨北霸后哨马鞍左哨大器右哨大村与七里桐岭黄梁窿笠各堡皆有队兵防汛】勒马寨【在桂平县北一百里明成化中韩雍议移周冲巡司于此县境狼猺杂处多狡悍又一种号为山子皆姓槃辟山种植揜取禽兽而食尝其土淡则迁去之】北山寨【在贵县北龙山中旧有巡司又桥头墟在县南五十里瓦塘渡在县西三十里又五州砦东壆渡郭东西皆设巡司后并裁】东乡堡【在武宣县东藤峡之北户也明万厯三十二年置堡县境东乡为猺西乡为犽南乡北乡为獞惟犽最朴谨獞猺颇轻悍】罗秀墟【在桂平县南一百五十里接郁林州界旧有土巡检世袭又常林乡司在县西南靖宁乡司在县北大宣乡司在县东北及思隆乡司本盘浦司共有七巡司今皆裁】武林阜【在平南县东南四十里又三堆司在县东南五十里峝心司在县南一百里平岭司在县西北大峡司在县东北旧皆有土巡检世袭今裁】
　　津梁迎防桥【在桂平县南门外一名接龙桥】驷马桥【在桂平县南七里】禄塘桥【在桂平县西南十五里】长庚桥【在桂平县西三里】罗冲桥【在平南县东一里跨罗冲塘】板冲桥【在贵县西三十里】棉村桥【在贵县北十里】枫林桥【在武宣县南二十里】苏湾渡【在贵县东十里一作思湾渡】
　　陵墓明沈希仪墓【在贵县北一里北山庙前】朱烈妇墓【在贵县城北二里】祠庙广祐庙【明统志在府城西思灵山其神唐御史李姓忘其名郡尝患虎守祷于神信宿虎死庙树间宋守姚嗣宗有记】三先生祠【旧在府学内祀宋周子二程子廖徳明作记后移于书院并祀王守仁】四公祠【在府城内祀明韩雍毛伯温蔡经翁万达】山公祠【在武宣县东门内祀明懐逺伯山云以平猺贼迁县治有功民祀之】刘公祠【在府城内祀明御史刘台】李迪公庙【在平南县东祀明县丞李复原】忠义祠【在府治南报国寺左祀　本朝死事郡守刘浩暨浩四子平南县令周岱生典史武佐鼎】灵源庙【在平南县南武林乡宋崇宁间建祀龙神】石牛庙【在贵县北十里龙山口寰宇记贵州有洞池周数十丈下有石牛时出泥间旱岁祷之輙应】
　　寺观景祐寺【在贵县东南山宋咸平初尝赐太宗真宗御书二百二十四轴藏于此】清真观【在桂平县白石山一名阳明观有宋太宗御书】
　　名宦汉唐颂【畨禺人为布山县令县境民夷杂居号难治颂寛和为理不事威詟民感其政无梗化者】谷永【灵帝时为郁林太守以防信招降乌浒蛮十余万内属皆受冠帯开置七县】三国呉陆绩【呉郡人出为郁林太守加偏将军给兵二千人绩意在儒雅虽有军事著述不废归无装取石以重其船人号鬰林石】晋毛炅【建宁人泰始七年守鬰林郡壮勇慷慨为呉将陶璜所执不屈而死】南北朝宋俞括【为鬰林守政尚安静郡人悦服】刘勔【彭城人大明中为郁林太守先是费沈伐陈檀不克勔既至随冝剪定】宋姚坦【济隂人太宗时知浔州有异政盗息民安】梁頵【髙要人祥符中任武仙主簿劝善惩恶民多徳之】程珦【开封人皇祐间知龚州欧希范既诛郷人或传其神降言当为我南海立祠于是迎其神至龚珦诘之投之江中其妄乃息】孙沆【黟县人仁宗时知浔州改作庙乐召吏民子弟之秀者亲为讲説南方学者遂盛】卢革【徳清人厯中知龚州蛮人冠桂管骚动革经画军需先事而集移书安抚使杜杞请治诸郡城及易长吏之不才者又言岭外小郡合四五不当中州一大县无城池甲兵之备将为贼困宜度逺近并省之后浓智髙叛九郡相继不守皆如革虑】范直方【呉县人绍兴间知浔州政尚寛简】杜天举【绍兴间知浔州入对言土官教谕未足为后进模范乞见任有出身或特奏名兼摄诏从之】冯源【建炎间以武仙主簿署县事以安静见称】廖徳明【南剑人孝宗时为浔州教授为学者讲明圣贤心学手植三柏于学宫浔士爱敬之如甘棠累官知浔州皆有声】崔与之【广州人绍熙间授浔州司法参军常平仓久弗葺虑雨壊米撤居廨瓦覆之郡守欲移兑常平之积坚不可守敬服更荐之后判邕州】元祝蕃【至正间为浔州经歴一夕课子读书忽旋风灭烛户外若有人称黄氏诉寃者开户并无人迹诘旦鞫狱果得黄姓寃状遂为辨释】陈本道【通判贵州至正间峝贼围州城本道率兵出战贼败去】侯元采【贵州吏目至正间署州事时城池頺废损家财佣民筑濬一日峝贼出掠元采偕弟信卿帅兵逆战生擒贼首斩获无数】明李复源【雩都人洪武中平南县主簿招还流民数百户度田教之垦艺迁县丞蛮冦起集民壮战于蛇岗为流矢所中死】胡济【南海人正统中知平南县藤峡猺獞屡出侵掠济筑城卫之总兵韩观征勦蛮平民多就俘济力为辨释全活甚众】
　　本朝刘浩【辽东人康熙时为浔州守孙延龄以桂林叛附呉三桂狥诸郡县浩婴城拒战伪总兵侯成徳陥平南复助兵攻浔势炽甚副将蒋秉鉴献城内应执浩父子五人送贼营暴烈日中抗节不屈同时殒命家口百余悉被害赠太仆寺卿】周岱生【徳化人康熙时知平南县闻孙延龄附叛党众四出侵掠岱生亟修城堞缮兵器以备贼趋平南岱生偕典史武佐鼎迎战于大峡石斩贼将欧伦等数十人又战于武令峡复斩贼千总呉飞龙等伪总兵侯成徳忿甚麾贼拥火器来攻众溃岱生被执死之妻杨氏自刎子儒亦遇害赠按察使佥事佐鼎亦被执贼欲降之七日不食骂不絶亦死之】陈尧贤【仁和人雍正间知浔州府有恵政置府义仓修建府学立前守刘浩父子忠义祠以平南知县周岱生典史武佐鼎配祀捐赀修城垣先是郡邑患虎尧贤悬重赏募勇士缚杀两虎害遂止】
　　人物汉养奋【字叔髙鬰林布衣和帝时举方正诏问隂阳不和或水或旱奋对以长吏多不奉行时令干逆天气百姓困乏众怨郁积故隂阳不和风雨不时也及和帝永元中颖川大水桓帝延熹初京都蝗献帝初平中六月寒风如冬俱以奋对为证】五代南汉梁嵩【平南人刘防时歴官翰林学士见防多苛政乞归养母因献倚门望子赋防怜之听其去锡赉有加辞不受但请蠲本郡丁赋从之】周邦【字颙若平南人南汉时官御史大夫以直节着】宋粟大用【字行之武宣人年九岁大中祥符间以通五经应童子科至汴京入见真宗竒之特补登仕郎后仕至南雄太守】谢洪【武宣人与弟泽皆以文学名时号二凤】梁诏【贵州人少孤奉母以孝着母卒结茅墓所有甘露芝草之异后为广东提刑司干官苏轼南还见而重之署其亭曰甘露林曰瑞松】施才【贵县人仕宜郡倅宣和间莫往洞蛮叛才平贼有功仕终永州太守】明賔继学【平南人正统举人歴文选司主事廉介不阿铨法一淸尚书王鳌器重之】甘泉【贵县人成化举人授常州府推官以忧去从补苏州从征崇明海冦有功值刘瑾用事免官归着有东津稿】沈希仪【字唐佐贵县人嗣世职为奉仪卫指挥使机警有胆勇智计絶人正徳中屡破义宁荔浦临桂灌阳古田等贼进署都指挥同知嘉靖时田州屡叛总督姚镆王守仁多用希仪计遂平之以参将驻栁州渠魁宿猾诛捕殆尽诸猺畏威不敢为盗栁城四旁数百里无攘敚者积功至都督同知贵州总兵官希仪为人坦率居恒谈笑洞见肺腑及临敌应变出竒人莫能测尤善抚士卒尝得危疾部兵多自戕以祷于神与四川何卿贵州石邦宪并称一时名将】岑孝子【贵县人逸其名家贫甚佣工隣家日必三省其亲及亲防乡里为敛资助葬日至墓下哭拜有司月给禄米旌其门】
　　本朝黄毓竒【桂平人诸生明季盗起捍御一方颇有力康熈八年邑人杨其清作乱郡守刘灏谋于毓竒率郷勇拒守城頼以全后土冦易天章领贼千人掠下都里毓竒预为备大破之】谢天祐【桂平人康熙十五年马雄猖獗掳掠至崇姜里甘村天祐挺身见贼説以利害贼遂止尝修大黄江以通舟楫由良四埠至崖龙长一百余里无担负之劳且可资灌溉乡里頼之】麦琯【字白生平南人康熙岁贡年十四应童子试邑令键城门考校琯闻父溘逝坠出城异之呉逆变伪总兵某闻其名屈致之避居藤县后歴官训导皆有贤声】杨永清【平南人康熙间处士值兵变负母避乱拾野蕨以奉母为虎所攫力击得脱又为贼所虏将刃之永清号泣请免将水一碗跪进母贼怜而释之】
　　流寓宋赵子崧【宋宗室建炎初贬龚州未几放令自便道梗未能归寓居于浔】列女宋胡氏【尹川人不知何氏妻有志节为邦族所推重江南之乱讽谕族党据险而守不从叛逆封宻陵郡君】元桑固逊妻【延祐间浔州路守臣巴噶纳谔徳女名托克托沁夫桑固逊知贵州未几死沁尽斥奁具买棺以殓嘱僮仆曰如我死开棺同葬絶食而死奏闻　旌表桑固逊旧作相兀孙巴噶纳谔徳旧作八哈纳武徳托克托沁旧作脱脱真今俱改正】明朱澄妾【贵县人名茉莉嘉靖中澄死有邑豪欲娶之度不能免遂自缢郡守王贞吉为文表其墓】陆氏女【桂平人许字未嫁夫卒父母欲别议婚陆守志不夺年八十卒世号曰贞姑】
　　本朝盛氏【贵县人夫黄某染恶疾医不能愈姑与母劝之别居或任他适皆不从服事终身】李圆明妻李氏【桂平人同县潘浩妻莫氏蔡云龙妻钟氏林洪妻杜氏叶元牧妻防氏钟佐□妻彭氏黄河清妻谢氏张季佐妻谭氏潘士鳌妻谭氏李郁彬妻谢氏俱年少夫亡矢志以节终】李毓英妻谢氏【桂平人年二十一而寡无子矢节孝事舅姑又同县覃恺聘妻辛氏未婚而恺卒奔防守节又李参桂妻覃氏黄梦熊妻杨氏李天兰妻黄氏秦秀锦妻赵氏岑仕广妻陈氏徐敏妻陈氏黄阳□妻叶氏辛英耀妻陈氏俱年少守节又烈妇何灶荣妻梁氏俱乾隆年间旌表】韦金徳妻賔氏【平南人年十九归自母家路遇潘某覃某艳其色尾至山僻欲汚之氏坚拒大骂死母家讼其夫系狱数月二人忽狂迷自吐实白于官事遂雪又同县梁垣妻朱氏年二十四寡抚孤守节自引针刺眇一目又杨□妻梁氏韦茂基妻冯氏梁楙妻黄氏郭上沛妻麦氏冯廷栋妻麦氏胡立琮妻黎氏郭榛妻黄氏熊绍宗妻氏甘文忻妻韦氏俱乾隆年间　旌表又罗洪正妻麦氏夫早卒守节三十六年】黄宏绰妻李氏【贵县人宏绰早卒抚孤守节又同县宋经济妻梁氏奉姑守节姑眼病膜或云舌餂可愈氏日夜餂之遗孤运新成进士俱乾隆年间　旌表又姚音球妻宋氏年二十音球卒贫甚或讽之氏曰饥死事小失节事大吾但知为姚家鬼耳姒郑氏亦早寡俱守节又黄瑞妻何氏年二十四瑞死不食五日几毙姑泣谕之始勉啖粥守节又宋三华妻李氏华夙有癎疾堕池死氏赴水以殉援之得苏复絶食姑勉以抚孤乃食守节三十年又呉廷玉妻黄氏盛孔着妻李氏余斯逵妻孙氏李懋存妻尹氏李懋震妻黄氏李懋恕妻黄氏李英妻呉氏谭鉴妻宋氏郑瑜妻梁氏盛孔昌妻邓氏俱年少守节】钟妹【武宣民钟廷秀女年甫十四强暴欲汚之不从遇害又同县黄老恳女汰双年十二亦为强暴所害又张子秀妻黄氏抚孤守节俱乾隆年间　旌表又黎伯耀妻张氏防廷台妻陈氏林际时妻陈氏俱年少守节】
　　仙释明欧阳碧潭【平南人永乐初入江西得张真人术能役使鬼神风雷水旱县尹命潭至防雨大沛遇事能先知后仙去有庙祀】
　　土产金银【唐书地理志浔州贵州土贡】铅【明统志贵县出】纻布【元和志贵州贡明统志古具布一名鬰林布比蜀黄润古云筩中黄润一端数金淮南子曰弱緆布也汉书越白纻即此】桂【明统志皮可为药中有蠧可食汉文帝时赵陀尝献之】铁力木【府境俱有】葵【叶可为笠亦可为扇贵县出】吊丝竹【府境俱有】糖牛【明统志桂平县山有糖牛与蛇同穴嗜盐里人以皮褁手涂盐入穴探之其角如玉取以为器】





　　钦定大清一统志巻三百六十三
<史部,地理类,总志之属,大清一统志,南宁府图>
</div>
    <div class="pagination">
<a href="大清一统志_page163.html">上一页</a><span>...</span><a href="大清一统志_page159.html">159</a><a href="大清一统志_page160.html">160</a><a href="大清一统志_page161.html">161</a><a href="大清一统志_page162.html">162</a><a href="大清一统志_page163.html">163</a><span class="current-page">164</span><a href="大清一统志_page165.html">165</a><a href="大清一统志_page166.html">166</a><a href="大清一统志_page167.html">167</a><a href="大清一统志_page168.html">168</a><a href="大清一统志_page169.html">169</a><span>...</span><a href="大清一统志_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
