<!DOCTYPE html>
<html>
 <head>
  <meta charset="utf-8"/>
  <title>
   蜀中广记 - 第 66 页/共 91 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   蜀中广记 - 第 66 页/共 91 页
  </h1>
  <div class="content">
   唐释道一姓马氏汉州什邡人也华以喻性不植于高原浪以辩识发明于溟海生而凝重虎视牛行舌过鼻凖足文大字根尘虽同于法体相表特异于幻形既云在凡之境亦应随机之教年方稚孺厌视尘躅脱落爱趣逰步恬旷削发于资州唐和尚受具于渝州圆律师示威仪之旨晓开制之端浣衣锻金观门都错大龙香象羁绊则难权变无方机縁有待闻衡岳有让禅师即曹溪六祖之前后也于是出岷峨玉垒之深阻诣灵桂贞篁之幽寂一见让公泯然无际顿门不俟于三请作者是齐于七人以为法离文字犹传蠧露圣无方所亦寄清源遂诣临川栖南康龚公二山所游无滞随摄而化先是此峯岫间魑魅丛居人莫敢近犯之者灾衅立生尝一宴息于是有神衣紫玄冠致礼言舍此地为清净梵场语终不见自尔猛鸷毒螫变心驯扰沓贪背憎即事廉让郡守河东裴公家奉正信躬勤谘禀降英明简贵之重穷智术慧解之能每至海霞敛空山月凝照心与境寂道随悟深自明者在乎周物普施者期乎济众居无何裴公移典庐江寿春二牧于时进修惟勤率化不坠大厯中圣恩溥洽隶名于开元精舎其时连率路公聆风景慕以锺陵之壤巨鎭奥区政有易弦人同凑毂禅宗戾止降祥则多顺而无违居仅十祀日临扶桑髙山先照云起肤寸大雨均沾建中有诏僧如所隶将归旧壤元戎鲍公宻留不遣至戊辰岁举措如常而请沐浴讫俨然跏趺归寂享年八十僧腊五十先于建昌石门环以絶巘呀为洞壑平坦在中幽偏自久是谋薪火尘劫之会非议冈阜地灵之吉亚相观察使陇西李公藩寄严厉素所钦承于以率徒依归缅怀助理爰用营福道在观化情存饰终辍诸侯之旌旗资释子之幢盖其时日变明晦人萃遐迩檝覆水而为陆炬通宵而成昼山门子来财施如积邑里僧供饭香普熏自昔华严归眞于嵩阳善导瘗塔于梵岭礼视齐斩人倾国城哀送之盛今则三之初于林中经行座下开示平等垂法不标于四科安恬告尽刻期于二月此明一知终之先兆也示疾云逝俾葬逺山凡有攀援愿留近郭终遂穷僻式遵理命此又明一晦迹之素诚也将归灵龛爰泝浅濑人力未尽舟行为迟膏雨骤下于逺空穷溪遄变于深涉此又明一通神之应感也知眞在空无我于有是二俱离假一为乗示生死者人能作佛辨邪正者魔亦似圣现身不留于大士负手俄萎于哲人弟子智藏镐英宗泰等奉其丧纪宪宗追谥大寂禅师丹阳公包佶为碑纪述权徳舆为塔铭今海昏县影堂存焉传灯録载师一日上堂谓众曰汝等诸人各信自心是佛此心即是佛心达磨大师从南天竺国来躬至中华传上乗一心之法令汝等开悟又引楞伽经文以印众生心地恐汝顚倒不自信此心之法各各有之故楞伽经云佛语心为宗无门为法门又云夫求法者应无所求心外无别佛佛外无别心不取善不舍恶净秽两边俱不依怙达罪性空念念不可得无自性故故三界唯心森罗万象一法之所印凡所见色皆是见心心不自心因色故有心汝但随时言说即事即宜都无所碍菩提道果亦复如是于心所生即名为色知色空故生即不生若了此心乃可随时着衣吃饭长养圣胎任运过时更有何事汝受吾教听吾偈曰心地随时说菩提亦只宁事理俱无碍当生即不生僧问和尚为什么说即心即佛师云为止小儿啼僧云啼止时如何师云非心非佛僧云除此二种人来如何指示师云向伊道不是物僧云忽遇其中人来时如何师云且教伊体会大道僧问如何是西来意师云即今是什么意庞居士问如水无筋骨能胜万斛舟此理如何师云这里无水亦无舟说什么筋骨一日师上堂良久百丈收却面前席师便下堂百丈问如何是佛法旨趣师云正是汝放身命处师问百丈汝以何法示人百丈竖起佛子师云只这个为当别有百丈抛下佛子僧问如何得合道师云我早不合道僧问如何是西来意师便打乃云我若不打汝诸方笑我也有小师行脚回于师前画个圆相就上礼拜了立师云汝莫欲作佛否云某甲不解涅目师云吾不如汝小师不对邓隐峰辞师师云什么处去对云石头去师云石头路滑对云竿木随身逢场作戏便去才到石头即绕禅床一匝振锡一声问是何宗旨石头云苍天苍天隐峰无语却回举似师师云汝更去见他道苍天汝便嘘嘘隐峰又去石头一依前问是何宗旨石头乃嘘嘘隐峰又无语归来师云向汝道石头路滑有僧于师前作四画上一长下三短问云不得道一长三短离此四字外请和尚答师乃画地一画云不得道长短答汝了也有一讲僧来问云未审禅宗传持何法师却问云坐主传持何法彼云忝讲得经论二十余本师云莫是狮子儿否云不敢师作嘘嘘声彼云此是法师云是什么法云狮子出窟法师乃黙然彼云此亦是法师云是什么法云狮子在窟法师云不出不入是什么法无对遂辞出门师召云坐主彼即回首师云是什么亦无对师云这钝根阿师洪州廉使问云弟子吃酒肉即是不吃即是师云若吃是中丞禄不吃是中丞福益州应天和尚问人人有佛性如何是和尚佛性师曰汝唤什么作佛性曰恁么即和尚无佛性也师乃呌快活快活

　　蜀中广记卷八十二

　　●钦定四库全书

　　蜀中广记卷八十三

　　（明）曹学佺 撰

　　○高僧记第三

　　川西道三

　　益州保唐寺无住禅师初得法于无相大师乃居南阳白崖山专务宴寂经累岁学者渐至勤请不已自此垂诲虽广演言教而惟以无念为宗时相国杜鸿渐出抚坤维闻师名思一瞻礼大厯元年九月遣使到山延请值节度使崔宁亦命诸寺僧徒逺出迎引十月一日至空慧寺而杜公与戎帅召三学硕徳俱会寺中致礼讫公问曰顷闻师尝驻锡于此而后何往耶曰无住性好疎野多泊山间自贺兰五台周游胜境闻先师居贵封大慈寺说最上乗遂逺来抠衣忝预函丈后栖迟白崕已逾多载今幸相公见召敢不从命公曰弟子闻今和尚说无忆无念莫妄三句法门是否曰然公曰此三句是一是三曰无忆名戒无念名定莫妄名慧一心不生具戒定慧非一非三也公曰后句妄字莫是从心之忘乎曰从女者是也公曰有据否曰法句经云若起精进心是妄非精进若能心不妄精进无有涯公闻疑情荡焉久问师还以三句示人否曰对初心学人还令息念澄渟识浪水清影现悟无念体寂灭现前无念亦不立也于时庭树鸦鸣公问师闻否曰闻鸦去已又问师闻否曰闻公曰鸦去无声云何言闻师乃普告大众佛世难值正法难闻各各谛听闻无有闻非闗闻性本来不生何曽有灭有声之时是声尘自生无声之时是声尘自灭而此闻性不随声灭悟此闻性则免声尘之所转当知闻无生灭闻无去来公与僚属大众稽首又问何名第一义第一义复从何次第得入师曰第一义者无有次第亦无出入世谛一切有第一义即无诸法无性性说名第一义佛言有法名俗谛无性第一义公曰如师开示实不可思议公又曰弟子性识微浅昔因公暇撰得起信论章疏两卷可得称佛法否师曰夫造章疏皆用识心思量分别有为有作起心动念然可造成据论文云当知一切法从本以来离言说相离名字相离心縁相毕竟平等无有变异唯有一心故名真如今相公着言说相着名字相着心縁相既着种种相云何是佛法公起作礼曰弟子亦曽问诸供奉大徳皆讃弟子不可思议当知彼等但狥人情师今从理解说合心地法实是眞理不可思议公又问云何不生云何不灭如何得解脱师曰见境心不起名不生不生即不灭既无生灭即不被前尘所缚当处解脱不生名无念无念即无灭无念即无缚无念即无脱举要而言识心即离念见性即解脱离识心见性外更有法门证无上菩提者无有是处公曰何名识心见性师曰一切学道人随念流浪盖为不识眞心眞心者念生亦不顺生念灭亦不依寂不来不去不定不乱不取不舍不沈不浮无为无相活泼泼平常自在此心体毕竟不可得无可知觉触目皆如无非见性也公与大众作礼称讃踊跃而去后居保唐寺而终
　　唐释雄俊俗姓周成都人也虽善讲说而无戒行所受檀信非法而用且多狡诈唯事疎狂经反初服去已入军垒逾年间闗逃难还入缁行大厯中暴亡入冥见主者诃责境毕命鬼卒引入地狱去俊抗声大呼曰雄俊倘入地狱三世诸佛即成妄语矣主者诘之对曰雄俊曽读观音经有下品下生者其人造五逆罪临终十念尚得往生俊虽造罪不犯五逆若论念佛莫知其数佛语若有可信应得往生西方言毕承宝台直西而去系曰一念忆识自身称佛名不少垂入狱而还返者以强善心而转弱恶故是故行人须知口诵莫如心持往往浅力当如是学也俊语流出民间必死者重蘓传此语云释难陀者华言喜也未详种姓何国人诡异不伦恭慢无定唐建中年至于岷蜀时张魏公延赏之任成都喜自言我得如幻三昧尝入水不濡投火不灼能变金石化现无穷初入蜀与三少尼俱行或大醉狂歌或聚众说法戍将深恶之亟令擒捉喜被捉随至乃曰贫道寄迹僧门别有药术因指三尼曰此皆妙于歌舞戍将乃重之遂留连为置酒肉褒宴与之饮唱乃假襦袴巾栉三尼各施粉黛并皆列坐含睇调笑逸态絶世饮欲半酣喜谓尼曰可为押衙蹋舞乎因徐进对舞曵练回雪迅起摩趺伎又絶伦良久曲终而舞不已喜乃咄曰妇女风邪遂径起取戍将刀众谓酒狂坐者悉皆惊走遂斫三尼头皆踣于地血及数丈戍将大惊呼左右缚喜喜笑曰无草草徐举三尼乃笻竹枝也血乃向来所饮酒耳喜又却坐饮宴别使人断其头钉两耳柱上皆无血污身即坐于席上酒巡到即泻入断处面色亦赤而口能歌唱手复击掌应节及宴散其身自起就柱取头安之辄无瘢痕时时言人吉凶多是谜语过后方悟成都有人供养数日忽不欲住乃闭闗留之喜即入壁缝中及牵之渐入唯余袈裟角逡巡不见来日见壁画僧影其状如日色隔日渐落经七日空有墨迹至八日墨迹已灭有人早见喜已在彭州界后终不知所之
　　船子和尚蜀之净众寺僧也有偈四首其一曰三十年前海上游水清鱼现不吞钩钓竿斫尽重栽竹不计功程便得休其二曰三十年来坐钓台钩头往往得黄能金鳞不遇空劳力收拾丝纶归去来其三曰本是钓鱼船上客偶除须发着袈裟佛祖位中留不住夜深依旧宿芦花其四曰百尺丝纶直下垂一波才动万波随夜静水寒鱼不饵满船空载月明归
　　释神会俗姓石本西域人也至性悬解明智内发大璞不耀时未知之年三十方入蜀谒无相大师利根顿悟冥契心印无相叹曰吾道今在汝矣尔后徳充慧广郁为禅宗其大略寂照灭境超证离念即心是佛不见有身当其凝闭无象则土木其质及夫玅用黙济云行雨施蚩蚩羣甿陶然知化覩貌迁善闻言革非至于廓荡昭洗执缚上中下性随分令入以贞元十年十一月十二日示疾俨然跏趺坐灭春秋七十五法腊三十六南康王为立碑自撰文书丹
　　唐成都府灵池县兰若洪正俗姓常氏未详何许人也居于岷蜀间多年往因有疾后复平宁发誓恒诵金刚般若经日以二十过为准精持靡旷时邻僧守贤夜坐见二鬼使手操文牒私相谓曰取摄僧洪正一使曰为其黙念般若傍有大竒呵护无计近得又患责限迟延今别得计见有直府东门者姓常与僧同名复曽为僧来共你摄去以塞违殿也守贤闻之惊异且志其事明日宻问门子常洪正已死后不测其终
　　汉州开化寺释亡名先因入寺见端应交现遂誓舍身刻苦为期忽于殿中焚香次覩地屋皆为琉璃色有菩萨乗五色云下庭中曰汝极坚至必当得道吾来证汝亡名叩头礼拜斯须不见寺僧至云学院内皆变琉璃色焉
　　释法江者江东人也来逰岷蜀以慈悯为怀尝在房中谓门人曰外有万余人尽戴帽形且挛■〈雚〉从吾乞救汝速出视之门人出无所见徙倚间有数十人荷担竹器中螺子至江曰此之是欤命取钱赎之投于水中焉江所居法聚寺盖蜀王秀所造有仁寿中文帝所树舎利塔云
　　沙门道昭自云简州人也俗姓康氏少时因得疾不悟梦至冥司见善恶报应之事遂出家住大行山四十年戒行精苦往往言人将来事初若隐晦后皆明验尝有二客来一曰姚邈举明经一曰张氏以资荫僧谓张曰君授官四政愼不可食禄范阳四月八日得疾当不救次谓邈曰君不利簮笏如能从戎亦当三十年无乏有疾勿令胡人疗之其年张官于襄邓间后累选尝求南州亦皆得之后又选果授虢州卢氏县令到任两日而卒卒之日为四月八日后方悟范阳即卢氏望也邈举不第从戎于容州假军守之名三十年累转右职后因别娶求为傧者因得疾服妪黄氏药而终后访黄氏本末乃洞主所放出妇是胡女也
　　唐成都福感寺定兰姓杨氏成都人也父母早亡无资可以追往每遇讳辰悲哭咽絶辄裸露入青城山纵蚊蚋■〈虫盲〉蝇唼咋肤体云舍内财用答劬劳次则刺血冩经又次则炼臂至于拔耳剜目餧饲鸟兽既而行步触物顚踬后有异人掌擎物若珠颗然内皆空中斯须瞻瞩如故冥告曰南天王还师眼珠矣逺近惊骇尝谓人曰吾闻善戒经中名为无上施吾愿勤行速要上果以大中三年宣宗诏入内供养六年二月中又愿焚然肩膊帝累劝勉且务久长修练兰不奉诏遂焚焉而絶有縁表请易名建塔勅谥觉性塔号悟眞也蜀都止呼定兰塔院焉
　　唐朗州徳山院宣鉴姓周氏剑南人少多英敏寻预僧流从受近圆即穷律藏其诸性相贯习偕通乃抗志云逰造龙潭信禅师是石头宗师之二叶也始唯独居一室鉴强供侍之一夕龙潭持一枝火受鉴鉴接行数步且曰久闻龙潭到来龙之与潭俱不见欤信曰子亲到矣机与教符日亲丈室三十余年后止澧阳武陵太守薛延望坚请始居徳山四海禅徒辐辏千人其于训授难窥边际雪峰叅见鉴深加肯重焉咸通六年十二月三日忽告诸徒曰扪空追响劳汝神耶梦觉觉非复有何事言讫安坐而化春秋八十四僧腊六十五身据床坐七日如生按徳山简州人姓周尝讲金刚经时人号周金刚携青龙钞疏出蜀谒龙潭师师点纸灯与之寻复吹灭遂大悟集钞疏于庭焚之曰穷诸玄辩若一毫置于太虚竭世枢机如一滴投于巨壑遂辞去宗风大振凡僧到门便用棒挞之禅家称为徳山棒云
　　新都县北二十五里大梵寺旧名李眉俗呼塌背在汉州大安乡界唐咸通间有僧自称李姓眉长尺余前者盖唇傍者覆肩居民呼为李眉延奉之者或见甘露圣灯之应寿百有七趺化于中和七年干徳间伐蜀寺僧乃火其眞身焉
　　唐释圆相蜀人也七岁出家博综内外善属文时号竒童内修律范人无间然龙朔元年有疾而终于此寺将启手足房内长虹若练而飞上天寺塔铃索无风自鸣其大门屋壁画俱剥落毎夜有鼓角声经百余日方息从此鸟雀不栖其屋咸亨四年甘露降于讲堂前椶榈树焉相终弟子收文集三十余卷
　　彭州永福院延照禅师僧问如何是彭州境师曰人马合杂僧以手作拽弓势师拈棒僧拟议师便打
　　唐益州空慧寺释慧熙郫人姓赵童稚出家善明篇韵文笔所趣宛而成章与绵州震响寺荣智齐名俱为沙弥卓异翘秀后与成都大石寺沙弥道微连韵赋诗微有言隙因即屏絶人事栖心禅业年登受具周闻经律摘采英华用为赏要摄论杂心精搜至理尤躭三论是所观门尝难基法师尘识义初问以小乗基以大乗通之熙笑曰大无不摄但失小宗晩住州南空慧寺立性孤贞不羣诸偶敝于食息专想虚玄一坐掩闗二十余日不畜侍人不受人施夜宿本房但坐床心两头尘合自余房地惟有一踪余并莓苔青絮有闻熙名就房叅拜迎逆接候累日方见时发幽问吐言高迥预席者共惮之年九十卒
　　益州南禅无染大师问无句之句师还荅也无师曰从来只明恁么事僧曰毕竟如何师曰且问看
　　益州长平山和尚问视瞬不及处如何师曰我贬眼也勿工夫问如何是祖师意师曰西天来唐土去
　　益州崇福演教大师问如何是寛廓之言师曰无口道得问如何是西来意师曰今日明日
　　益州普通山普明大师问如何是佛性师曰汝无佛性曰蠢动含灵皆有佛性学人为何却无师曰为汝向外求问如何是玄玄之珠师曰这个不是曰如何是玄玄珠师曰失却也
　　青州禅师洪杲道场在成都东十数里普通山上宋何耕自龙华山归经过其处作诗述曰锦城之东山培塿突起伽蓝压山口入门气象颇不凡在昔规模定非茍黄绢碑词着眼看青州老衲知名久自披榛径结茅屋不剪霜鬓散蓬首市门有女奉巾盥衣裓无花生秽垢至今一转鹡鸰语散作诸方狮子吼祖灯寂寞何人继宰堵岧嶤惟鬼守法席草长深没膝僧榻屋穿光见斗似闻占籍多衍沃合选名缁振颓朽我来不觉三叹息眼底尽空诸所有自开麤席扫尘坌聊寄闲眠憩奔走梦回中夜雨鸣檐卧听东风寒入牖明朝散步转山脊好语相呼闻野叟抽苦也见麦飜浪捣麨悬知香满手须臾日影散林樾绚练春光被花栁仆夫催归屡不应景物殊佳宁忍负出山骑马更踌躇乗暇应须重载酒又潼川西峰寺载杲公一偈云秋风吹客衣秋叶落庭戸何所闻而来何所闻而去好山好水皆可归无佛无祖不得住脱罗笼何所寓忿怒那咤笑点头泥牛拔断珊瑚树
　　五代梁成都府东禅院释贯休字徳隐俗姓姜氏金华兰溪登高人也七岁出家为童侍一日诵法华经一千字耳所暂闻不忘于心与处黙同削染邻院而居每隔篱论诗互吟寻偶对休善小笔得六法长于水墨形似之状可观受众安桥强氏药肆请出罗汉一堂云毎画一尊必祈梦得应真貌方成之故与常貌不同后思登华岳北谒邢帅成汭于龙兴寺安置时何翰吴融谪官相遇往来论道论诗融为休作集序则干宁三年也寻被诬譛黜于公安郁悒中题砚子曰入匣始身安弟子劝师入蜀时王氏将图僣伪邀四方贤士得休甚喜盛被礼遇赐赍隆洽署号禅月大师至梁干化二年终于所居春秋八十一塔号白莲在成都北门外弟子昙域集师文集首安吴内翰序域为后序
　　什邡小蓬山保圣寺镜锽禅师以唐天福中卓锡本山古松下有清泉迸出遂结庐作终身计木食涧饮与马头佗化成宝坊至数百人或以事闻所司投之泸南数年抵书门人曰明年三月二十日吾偿债毕矣是时可来迎我及期诣公府辞曰暂别归去愿珍重吏叱之曰汝罪人宁不知法求去何耶师笑曰君不晓我意非此耳遂于庭下俨然化去官吏大惊遣人肩舆送还百夫莫能举翌日其徒至焚香悲号二仆舁归奉安山中今三百年俨然如生元佑间羣盗入寺妄意师腹中有金帛遂剸刃胁下而鲜血迸流盗怖走匿岩下俄山摧而压杀之邑人杨惠昌修寺夜梦一老僧乞头帽翌日至山视师头帽果为人窃去绍兴二年大丞相张公徳逺以使相出为川陜宣抚制置使屡祷有应上闻诏赐定应禅师某往来山间探幽胜三十年矣酷爱其清絶恋恋不忘尝自紫微度绵水顿觉佳气逼人竹木萧萧楼殿耸岌松根寒泉流注不竭悬崖万仞瀑布如线山腰有大小白崖甚竒上有太子宫遗址仅存而事迹不可考崖下有洞极深邃中有石砫撑之左右映出白龙十三蜿蜒如画又自西越涧行一里有马师井扪萝陟磴至峰顶有石室可坐百人蝙蝠大如鸟所谓蝙蝠洞者北望仙居其状如偃月眞名山也禅师宅其间岂偶然哉宋绍兴九年谢中记
　　预知禅师不知何许人唐末居什邡龙居寺凡事预知孟蜀主■〈日上永下〉欲携花蘂夫人至寺祭扫父知祥墓因避暑师前月戒寺僧敬待■〈日上永下〉至知而异之赐号普通大师有勅牒碑
　　张有定光福院西睦定身记云府城之东列刹相望惟光福距城为近名禅寺有西睦定身舎焉而院宇蕞然介于民居寄櫩连栋标掲不存往来者弗知为院也余官华阳旦莫过门久而始得其处异日奁香访之像设没蛛窠鼠尘炉无余灰主僧法縁踉蹡出迎问其兴废漫不能知出左劵数纸示余盖伪蜀广政施者名氏而图经及清献赵公成都记略无半辞纪摭则院之不振也久矣按传灯録益州有二禅字异而同音曰西睦嗣东院从谂曰栖穆嗣夹山善会今定身即东院之嗣也尝开堂有俗士举手曰老子便是一驴师曰山僧为汝跨彼无语后三日复来曰某前日被贼师拈杖逐出平居忽唤侍者其人应诺即曰更深夜静共伊啇量其机縁止此然一脔可知鼎味矣先縁嗣法病此院之坏使其徒持簿乞民间微细积累仍其址而新之为佛殿斋厅两挟屋栖止之房庖厨之所以居其属所有定身阅岁滋久虽眞骨强劲幻肤坚宻不杌不倚然铅采澷漶相好黝昧家君始倡邑人出力严之乃施髹漆乃閟龛室神宇凛然乃还旧观既成集其徒散诸香花声铙鼓鱼螺设伊蒲之馔以落之间祷家君命牛马走为记余观世间迷误之流爱其幻躯不啻金玉然数十寒暑则老死翳灭飘为煨尘彼达者则不然弃之尸陁林以饲乌鸟初不以为难而戒光定力烝休胶固歴劫坏而自如乃知一切法以爱故坏舎故常在岂谓是耶虽然一受其形成就破坏固已具足而余乃以世间情想讃叹刻画岂眞知师者邪姑镵之石以识岁月绍兴十六年记
　　释僧缄者姓王氏京兆人以唐同光二年入蜀居净众寺有华阳进士王处厚者乙夘落第入寺写忧于竹松间见缄缄曰得非王处厚乎处厚惊曰未尝相狎何遽见呼缄曰偶知耳处厚因拈府试赋藁与缄览之曰考乎眞伪非君烛下之文遂探怀抽赋藁示之此岂非程试真本乎处厚惊竦不已乃曰仆试后偶加润色耳师何从得是本也缄曰非但一赋君平生所作皆贮之矣遂入寺之北隅同谒故太尉豳公杜悰祠坐于西庑下俄有数吏自堂宇间缀行而出缄曰新官在此便可庭叅处厚惶遽而作缄曰此辈将为君之驱策又何惧乎命检官禄簿见来春一榜人数已定处厚已骇但问明年及第为谁耶缄索纸笔立书一短封与之诫其严宻而已须臾吏散缄携手出庙及暝而别至春试罢处厚乃拆短封视之但书四句云周成同成二王殊名王居一焉百日为程及呼榜出恰有八士二王处厚与王愼言也恶其百日为程而处厚策名之荣止得百二十日暴卒
　　罗江县治北有寺僧马法相传五代时有禅僧居之每日夕诵金刚经后顺寂茶毘独心舌不烬其徒作塔以藏岁时叅礼甚众人或以手入塔摸验宛然温软及出视之则坚硬石矣其状酷似今犹存
　　慧眞广悟禅师益州人也受业于峨眉洞溪山黒水寺观方慕道预云门法席宻承指喻乃开山创院渐成丛林开堂日云门和尚躬临证明僧问如何是佛法大意师曰日出方知天下朗无油那点佛前灯问如何是双峰境师曰夜听水流庵后竹昼看云起面前山问如何是法王剑师曰铅刀徒逞不若龙泉曰用者如何师曰藏锋犹不许露刃更何堪问宾头卢应供四天下还得徧也无师曰如月入水问如何是用而不杂师曰明月堂前垂玉露水精殿里■〈杀上木下〉眞珠有行者问某甲遇贼来时若杀即违佛敎不杀又违王勅未审师意如何师曰官不容针私通车马至太平兴国二年三月戒门人曰吾不久去世汝可就本山顶预修坟塔至五月二十三日功毕师曰后日子时行矣及期会云门爽和尚温门舜峰长老等七人夜话侍者报三更师索香焚之合掌而逝
　　益州香林澄逺禅师初住导江县迎祥寺天王院僧问羙味醍醐为什么变成毒药师曰导江纸问见色便见心时如何师曰适来什么处去来曰心境俱亡时如何师曰开眼坐睡师后住青城香林僧问北斗里藏身意如何师曰月似弯弓少雨多风问如何是诸佛心师曰清即始终清曰如何领会师曰莫受人瞒好问如何是祖师西来意师曰踏步者谁问如何是和尚妙药师曰不离众味曰吃者如何师曰咂啖看问如何是室内一灯师曰三人证龟成鳖问如何是衲衣下事师曰腊月火烧山问大众云集请师施设师曰三不待两问如何是学人时中事师曰恰恰问如何是玄师曰今日来明日去曰如何是玄中玄师曰长连床上问如何是香林一脉泉师曰念无间断曰饮者如何师曰随方斗称问如何是衲僧正眼师曰不分别曰照用事如何师曰行路人失脚问万机俱泯迹方识本来人时如何师曰清机自显曰恁么即不别人师曰方见本来人问鱼游陆地时如何师曰发言必有后救僧曰却下碧潭时如何师曰头重尾轻问但有言句尽是宾如何是主师曰长安城里曰如何领会师曰千家万户
　　益州崇眞和尚僧问如何是禅师曰澄潭钓玉兔问如如是大人相师曰泥涅三官土地堂
　　益州净众寺归信禅师僧问莲花未出水时如何师曰菡萏满池流曰出水后如何师曰叶落不知秋问不假浮囊便登巨海时如何师曰红嘴飞超三界外緑毛也解道煎茶
　　成都正法希明禅师汉州人也解制上堂林叶纷纷落乾坤报早秋分明西祖意何用更驰求若恁么会得始信佛祖之道本自平夷大解脱门元无闗钥弥纶宇宙偪塞虚空量不可穷智不能测若也未明此旨不达其源任是百刦薫功千生炼形徒自疲苦了无交涉若深明此旨洞达其源乃知洞达施为经行坐卧头头合道念念朝宗祖不云乎迷生寂乱悟无好恶得失是非一时放却如是则谁迷谁悟谁是谁非自是诸人独生异见观大观小执有执无已灵独耀不肯承当心月孤圆自生违背可异家中舍父衣内忘珠致使菩提路上荆棘成林解脱空中迷云蔽日山僧今日幸值众僧自恣化主还山诸上善人得得光访不可缄黙随分葛藤曲为今时少开方便也须是诸人着眼各自谛观若更拟议寻思白云万里遂拈柱杖曰于斯明得灵山一会俨在目前其或未然更待来晨分付
　　能改亝澷録僧海渊蜀人也工针砭天禧中入吴楚游京师寓相国寺中书令张士逊疾国医拱手渊一针而愈由是知名既老归蜀范景仁赋诗饥之曰旧乡山水遶禅扃日日山光与水声归去定贪山水乐不教魂梦到神京治平二年化去张唐英贻以偈曰言生本不生言灭本不灭觉路自分明勿与迷者说刘季孙铭其塔曰资身以医有闻于时余币散之拯人于危此士君子所难为嗟吁乎师
　　宋初彭州北城有胡钊者字倚天里中号为高赀修积善行尝奉事异僧曰王罗汉置寺住之后有诏俾倚天赴阙将授以官倚天不愿任辞之在京师出入起居与西还之期王日日预言于其家已而究验尽合无少差焉初倚天去彭在道中以至都下人往往见有僧被破褐状貌怪伟常在倚天左右者以问倚天但笑而不答自知王现其相阴护持之耳文同有胡氏三遇异人记此其一云
　　文同成都府楞严院画六祖记僧惟中字慧雅本隶蓬州开元寺后逰成都不复归其乡者凡四十年性孤洁不妄与人合精禅律之学善吟诗气格清谨其徒许之与可朋相上下常呼之曰诗伯复通吾儒书学者从质其义日满座下羸形垢面破衣败屦见者不知其中之所有俗年六十示灭于大慈寺之甘露道场庆厯五年乙酉五月九日也前时尽倾其囊中得八万钱委其所常往来者楞严道人继舒曰我将去矣生平之余止此尔其为我命竒工绘六祖像于尔院之释迦殿虽然用此被唾骂我不敢辞矣且欲使来者见是相知是心以是知见故能祓除诸妄而冺相忘心我为是功徳之意也道人诺之会广汉刘允文有名于时遂召使图其事采饰殊絶铺置有序叩问传付宻义相属一花五叶先后交照信法苑之胜縁而画评之絶品者也予旧与惟中讨论五经大义甚重之画此时予亦观允文下笔后十七年予自秘阁校理乞侍亲得相于临卭郡道人使予记诸石嘉佑六年辛丑五月十五日东园芳洲亭书
　　益州郫县西禅垂白禅师僧问香烟纔起大众云臻祖师西来请师垂示师曰心光自照僧云恁么则一句于师亲领得永鎭郫城万古传师曰是人有分
　　顺禅师西蜀人初出蜀时与圜通讷偕行已而与大觉琏游甚久又善于老蘓公故黄门后赞其像云与讷偕行与琏偕处得法于南为南长子然縁薄所居皆逺方小刹及住景福香城双峰学者过其门莫肯留师亦超然自得视世境如飞埃过目寿八十余坐脱于香城山颜貌如生平生与潘延之善将终使邀延之叙别延之至而师已化矣有偈曰夏日人人把扇摇冬来以炭满炉烧若能于此全知晓尘刦无明当下消又作赵州勘婆子偈曰赵州问路婆子荅云直恁么去皆言勘破老婆婆子无你说处又作黄龙三闗颂曰长江雪散水滔滔忽尔狂风浪更高不识渔家玄妙意偏于浪里觇波涛又曰南海波斯入大唐有人别宝便商量或时遇贱或时贵日到西峰影渐长
　　舒州灵隐徳滋山主蜀人住院二十年毎日独自上堂曰朝朝相似日日一般只这便是更莫别求元丰六年十月四日升堂集众良久曰会么众无语师俨然而逝吉州禾山徳普禅师生于绵州蒲氏少尚气节有卓识见富乐山静禅师合爪作礼曰此吾师也静与语竒之携归山中阴察之其作止类老头陀静云此子赋性豪纵不授控御而能折节杵臼炊爨间以事众为务是有希有年十八待度受具秀出讲席解唯识起信论两川无敢难诘者号义虎罪圭峰疏义多臆说摘其失处诫学者不可信老宿皆数之云圭峰清凉国师所印可汝敢雌黄师叹曰学者以名位惑久矣清凉圭峰非有四目八臂也奈何甘自退屈乎乃出蜀至荆州金銮夜有一衲见丫山情庵主师闻其饱叅问之曰经论何负禅宗而长老多讥呵之耶衲云以其是识情义理思想边量非能发圣得道脱有发圣得道者皆藉之以为縁耳倘不因自悟唯经论是仗则能读能知能见能解者皆证圣成道去矣宁尚与仆辈俯仰耶唯以死语是所知障故祖师西来也如经言一切众生本来成佛汝信之乎对曰世尊之语岂敢不信衲云既信矣则尚何区区逺来乎对曰闻禅宗有别传法故来耳衲笑云是则未信非能信也师曰其病安在衲云积翠南禅师出世久子见当使汝疾有瘳师即日遂行以熙宁元年至黄龙问阿难问迦叶世尊付金襕外复传何法迦叶呼阿难阿难应诺迦叶云倒却门前刹竿着意旨如何南公云上人出蜀曽到玉泉否曰曽到又问曽挂搭否曰一夕便发南公云智者道场闗将军打供与结縁几时何妨师嘿然良久理前问南公俛首师趋出豁然有省大惊曰两川义虎不消此老一唾八年秋游螺川待制刘公请住慧云禅院七年迁住禾山十有二年元佑五年十二月十五日谓左右曰诸方尊宿死丛林必祭吾以为徒虚设吾若死汝曹当先祭乃令从今办祭众以戏语问云和尚几时迁化曰汝辈祭絶即行于是帏寝堂坐师其中致祭读文跪揖上食师饫飡自如自门弟子下及庄力日次为之至明年元日祭絶曰明日雪晴乃行至时晴忽雪雪止师坐焚香而化阅世六十有七坐四十九夏全身塔于寺之左
　　杨天惠北溪院化僧龛记云化僧者初不识谁何苍颅黧面去来郫繁间甚熟市人盖多见之而无相问讯者崇宁五年十二月二日晨从外来乞食城中如故常洋洋也视日欲昃辄囊其衣若将去行次廛东小息于逆旅马氏乞浆焉敛裓趺坐浆未馈而告寂玉骨山峙不杌不倚邑人环礼日数百人有喜事者迎置北溪严以髹漆閟以龛室取诸香花而散其上东蜀居士闻而叹曰异哉我昔未之见也是导师者不离阛阓喧閧而示静便不鄙屠沽垢纷而示精洁不舎生死浊恶而示究竟不乐相好设饰而示坚固其音制和软类近里社而莫知其名氏其肤理臞劲类七十许人而莫知其寿腊其衣履简野类空林衲子而莫知其居止呜呼生吾不知从师逰没吾徒知志其迹是刻舟之说也虽然由吾之说瞷师之相起欣慕相成净信行庶其有从入哉师之寂凡三日始归北溪后十日为之记
　　天游禅师成都郑氏子初试郡庠复往梓州试二处皆与贡籍师不敢承窜名出闗适会山谷道人西还见其风骨不凡议论超卓乃同舟而下往庐山投师剃髪不改旧名首叅死心不契遂依湛堂于泐潭一日潭普说曰诸人苦苦就凖上座觅佛法遂拊膝曰会么雪上加霜又拊膝曰若也不会岂不见干峰示众曰举一不得举二放过一着落在第二师闻脱然颖悟出世云盖次迁云岩尝和忠道者牧牛颂曰两角指天四足踏地拽断鼻绳牧甚屎屁张无尽见之甚击节后退云岩过庐山栖贤主翁意不欲纳乃曰老老大大正是质库中典牛也师闻之述一偈而去曰质库何曽解典牛祗縁价重实难酬想君本领无多子毕竟难禁这一头因庵于武宁扁曰典牛终身不出上堂日可冷月可热众魔不能坏眞说作么生是真说初三十一中九下七若信不及云岩与汝道破万人齐指处一雁落寒空病起上堂举马大师日面佛月面佛后来东山演和尚颂曰髻鬟女子画蛾眉鸾镜台前语似痴自说玉颜难比并却来架上着罗衣师曰东山老翁满口讃叹则故是点检将来未免有乡情在云岩又且不然打杀黄莺儿莫教枝上啼几回惊妾夣不得到辽西
　　耿延禧同庵记云禅老然公以同名庵常携其榜随所居而掲焉盖师佛家流也而游戏于篇章翰墨之事出入乎公卿搢绅之间以儒释同于一法师西蜀人也而泛江湖涉岭峤不鄙夷夫瘴疠蛮獠之俗以逺近同于一乡虽然此殆见其小者尔方其晨而升堂莫而入室皆杨歧圆悟之宻旨也而与钟鱼鼓板同为一音以衣冠来周旋应对及阿阇梨合掌问讯皆随縁世谛之余事也而与万象森罗同为一印是犹五百大阿罗汉各觧内外中间之言不当佛意而皆本乎佛之正理又如众大菩萨谈不二法门各随所乐而不出乎维摩之一黙盖缾盘钗钏吾见其为金而查梨橘柚吾知其为味尔恶覩其异耶或问儒与老庄同异阮瞻对以将无同或问儒与释迦同异罗浮生对以直则同咄哉曲不失其为同直何足尽同有同何伤乃必曰无同为贵乎是未可与言同也尔时太秀居士说是法已重说偈曰彭殇秋毫太山齐举莛与楹厉西施一指一马无两岐此语大麤师所嗤含裹十方真觉知观十方空手所持一切有物皆菩提此涉言诠师所离彼肇法师空怪竒南泉庭花示全机要知觌面当机提如麻三斤时所疑语黙不犯离与微江南三月鹧鸪啼大同无我大音希言语道断絶百非世人未识同庵师欲识同庵参语辞绍兴乙丑记
　　成都进士杜暹字伯升出家名法通往来吴中文与可赠之诗曰欲识当年杜伯升飘然云水一孤僧若教俯首随流俗料得如今似我能自注云栁子玉尝言伯升若及第不过似我耳盖歆艳之辞

　　蜀中广记卷八十三

　　●钦定四库全书

　　蜀中广记卷八十四

　　（明）曹学佺 撰

　　○高僧记第四

　　川西道四

　　昭觉克勤禅师彭州骆氏子儿时日记千言偶游妙寂寺见佛书三复怅然如获旧物曰予殆过去沙门也即去家依自省祝髪从文照通讲说又从敏行授楞严俄得病濒死叹曰诸佛湼盘正路不在文句中吾欲以声求色见宜其无以死也遂弃去至眞觉胜禅师席胜方刺臂出血指示师曰此曹溪一滴也师矍然良久曰道固如是乎即徒步出蜀首谒玉泉皓次依金銮信大沩喆黄龙心东林度佥指为法器而晦堂称他日临济一派属子矣最后见五祖尽其机用祖皆不诺乃谓祖强移换人出不逊语忿然而去祖曰待你着一顿热病打时方思量我在师到金山染伤寒困极以平日见处试之无得力者追绎五祖之言乃自誓曰我病稍间即归五祖病痊寻归祖一见而喜令即叅堂便入侍者寮方半月会部使者解印还蜀诣祖问道祖曰提刑少年曽读小艳诗否有两句颇相近频呼小王原无事祗要檀郎认得声提刑应喏喏祖曰且子细师适归侍立次问曰闻和尚举小艳诗提刑会否祖曰他认得声师曰秪要檀郎认得声他既认得声为甚么却不是祖曰如何是祖师西来意庭前栢树子聻师忽有省遽出见鸡飞上阑干鼓翅而鸣复自谓曰此岂不是声遂袖香入室通所得呈偈曰金鸭香消锦绣帏笙歌丛里醉扶归少年一段风流事祗许佳人独自知祖曰佛祖大事非小根劣器所能造诣吾助汝喜徧谓山中耆旧曰我侍者叅得禅也由此所至推为上首崇宁中还里省亲成都帅翰林郭公知章请开法昭觉政和间复出峡南逰时张无尽寓荆南以道学自居少见推许师■〈舟羲〉舟谒之剧谈华严旨要曰华严现量境界理事全眞初无假法所以即一而万了万为一一复一万复万浩然莫穷心佛众生三无差别卷舒自在无碍圆融此虽极则终是无风匝匝之波公于是不觉促榻师遂问曰到此与祖师西来意为同为别公曰同矣师曰且得没交涉公色为之愠师曰不见云门道山河大地无丝毫过患犹是转句直得不见一色始是半提更须知有向上全提时节彼徳山临济岂非全提乎公乃首肯翌日复举事法界理法界至理事无碍法界师又问此可说禅乎公曰正好说禅也师笑曰不然正是法界量里在盖法界量未灭若到事事无碍法界法界量灭始好说禅如何是佛干屎撅如何是佛麻三斤是故眞净偈曰事事无碍如意自在手把猪头口诵净戒趂出淫坊未还酒债十字街头解开布袋公曰羙哉之论岂易得闻乎于是以师礼留居碧岩复徙道林枢宻邓公子常奏赐紫服师号诏住金陵蒋山学者无地以容勅补天宁万寿上召见褒宠甚渥建炎初又迁金山适驾幸维扬入对赐圆悟禅师改云居久之复领昭觉僧问云门道须弥山意旨如何师曰推不向前约不退后曰未审还有过也无师曰坐却舌头问法不孤起仗境方生提坐具曰这个是境那个是法师曰却被阇梨夺却鎗问古人道楖栗横担不顾人直入千峰万峰去未审那里是他住处师曰腾蛇纒足露布遶身曰朝看云片片暮观水潺潺师曰却须截断始得曰此回不是梦眞个到庐山师曰高着眼问猿抱子归青嶂后鸟衔花落碧岩前此是和尚旧时安身立命处如何是道林境师曰寺门高开洞庭野殿脚挿入赤沙湖曰如何是境中人师曰僧宝人人沧海珠曰此是杜工部底作么生是和尚底师曰且莫乱道曰如何是夺人不夺境师曰山僧有眼不曽见曰如何是夺境不夺人师曰阇梨问得自然亲曰如何是人境俱夺师曰收曰如何人境俱不夺师曰放问有句无句如如藤倚树如何得透脱师曰倚天长剑逼人寒曰祗如树倒藤枯沩山为甚么呵呵大笑师曰爱他底着他底曰忽被学人掀倒禅床抝折拄杖又作个甚么伎俩师曰也是贼过后张弓问明歴歴露堂堂因甚么乾坤收不得师曰金刚手里八棱棒曰忽然一唤便回还当得活也无师曰鹙子目连无奈何曰不落照不落用如何商量师曰放下云头曰忽遇其中人时如何师曰骑佛殿出山门曰万象不来渠独语教谁拈手上高峰师曰错下名言上堂通身是眼见不及通身是耳闻不彻通身是口说不着通身是心鉴不出直饶尽大地明得无丝毫透漏犹在半途据令全提且道如何是展演域中日月纵横挂一旦晴空万古春上堂山头鼓浪水底扬尘眼听似震雷霆耳观如张锦绣三百六十骨节一一现无边妙身八万四千毛端头头彰宝王刹海不是神通妙用亦非法尔如然茍能千眼顿开直是十方坐断且超然独脱一句作么生道试玉须经火求珠不离泥上堂本来无形段那复有唇觜特地广称扬替他说道理且道他是阿谁上堂十五日已前千牛拽不回十五日已后俊鹘趂不及正当十五日天平地平同明同暗大千沙界不出当处可以含吐十虚进一步超越不可说香水海退一步坐断千里万里白云不进不退莫道阇梨老僧也无开口处举拂子曰正当恁么时如何有时拈在千峰上划断秋云不放高上堂十方同聚会本来身不昧个个学无为顶上用钳锤此是选佛场深广莫能量心空及第归利剑不如锥龎居士舌拄梵天口包四海有时将一茎草作丈六金身有时将丈六金身作一茎草甚是竒特虽然如此要且不曽动着向上闗且如何是向上闗铸印筑高坛上堂有句无句超宗越格如藤倚树银山铁壁及至树倒藤枯多少人失却鼻孔直饶收拾得来已是千里万里祇如未有恁么消息时如何还透得么风暖鸟声碎日高华影重上堂第一句荐得祖师乞命第二句荐得人天胆落第三句荐得虎口横身不是循途守辙亦非革辙移途透得则六臂三头未透亦人间天上且三句外一句坐么生道生涯祗在丝纶上明月扁舟泛五湖示众云一言截断千圣消声一剑当头横尸万里所以道有时句到意不到有时意到句不到句能刬意意能刬句意句交驰衲僧把鼻若能恁么转去青天也须吃棒且道凭个甚么可怜无限弄潮人毕竟还落潮中死示众云万仞崖头撒手要须其人千钧之弩发机岂为鼷鼠云门睦州当面蹉过徳山临济诳謼闾阎自余立境立机作窠作窟故是灭胡种族且独脱一句作么生道万縁迁变浑闲事五月山房冷似氷绍兴五年八月己酉示微恙趺坐书偈遗众投笔而逝茶毘舌齿不坏舎利五色无数塔于昭觉寺之侧谥眞觉禅师
　　昭觉彻庵道元禅师绵州邓氏子幼于降寂寺圆具东游谒大别道禅师因看廓然无圣之语忽尔失笑曰达磨元来在这里道誉之往叅佛鉴佛眼蒙赏识依圆悟于金山以所见告悟弗之许悟被诏住云居师从之虽有信入终以鲠胸之物未去为疑会悟问叅徒生死到来时如何僧曰香台子笑和尚次问师汝作么生师曰草贼大败悟曰有人问你时如何师拟荅悟凭陵曰草贼大败师即彻证圆悟以拳击之师抚掌大笑悟曰汝见甚么便如此师曰毒拳未报永劫不忘悟归昭觉命首众以师继席焉
　　昭觉绍渊禅师上堂曰镕瓶盘钗钏作一金搅酥酪醍醐成一味如是宾主道合内外安和五位居臣齐透四种料■〈扌东〉一串放行则细雨蒙蒙秋风飒飒把住则空空如也谁敢正眼觑着且道放行为人好把住为人好复曰等闲一似秋风至无意凉人人自凉又上堂举僧问云门树凋叶落时如何云体露金风师曰要明陷虎之机须是本色衲子始得云门大师具逸羣三昧击节叩闗于闪电光中出一只手与人解粘去缚拔楔抽钉不妨好手子细点检将来大似与贼过梯昭觉即不然或有僧问树凋叶落时如何只荅他道落霞与孤鹜齐飞秋水共长天一色且道与云门是同是别复曰止止不须说我法妙难思又举赵州初见南泉问如何是道南泉云平常心是道赵州云还假趣向也无南泉云拟向即乖赵州云不拟争知是道南泉云道不属知不属不知知是妄觉不知是无记若眞达不疑之道廓然如太虚空无有障碍师拈曰竒怪诸禅徳须是沙弥初入道一拨便转岂不是灵利人南泉如善射者发箭箭箭中红心若不是赵州也大难承当便向平常心是道处动着闗棙子去却胸中物丧却目前机头头上明物物上头便能信脚行信口道等闲拈出着着有出身之路以何为验岂不见僧问如何是祖师西来意荅云庭前栢树子问万法归一一归何处荅云我在青州作一领布衫重七斤问如何是赵州荅云东门西门南门北门与人解粘去縳抽钉拔褉坐断天下人舌头穿过天下人鼻孔岂不是平常心是道底闗棙子且不是饤饾底言语排迭底章句推人在死水里者个便是沙弥底样子应当学作么生承当乃曰欲行千里一步为初白日青天快着精彩
　　成都正法灏禅师上堂举永嘉到曹溪因縁乃曰要识永嘉么掀飜海岳求知已要识祖师么拨动乾坤建太平二老不知何处去卓拄杖曰宗风千古播嘉声
　　昭觉辨禅师上堂毫厘有差天地悬隔隔江人唱鹧鸪词错认胡笳十八拍要会么欲得现前莫存顺逆五湖烟景有谁争自是不归归便得
　　昭觉佛果禅师住成都府崇宁万寿禅寺初在昭觉受具六祖请拈帖示众云幸自无事须要个护身符子作么然祸不入愼家之门且作么生断这公案会么兵随印转请维那剖露
　　韶州南华知昺禅师蜀之永康人也上堂此事最希竒不碍当头说东邻西舎翁随例得一橛非唯贯声色亦乃应时节若问是何宗八字不着撇击禅床退上堂日日说时时举似地擎山争几许陇西鹦鹉得人怜大都祇为能言语休思惟带伴侣智者聊闻猛提取更有一般也大竒猫儿偏解捉老鼠上堂以拄杖向空中搅曰搅长河为酥酪鰕蠏犹自眼搭眵卓一下曰变大地作黄金穷汉依前赤骨立为复自家无分为复不肯承当可中有个汉荷负得行多少人失钱遭罪再卓一下曰还会么宝山到也须开眼勿使忙忙空手回上堂春光烂熳花争发子规啼落西山月侨梵钵提长吐舌底事分明向谁说嗄上堂迷不自迷对悟立迷悟不自悟因迷说悟所以悟为迷之体迷为悟之用迷悟两无从个中无别共无别共拨不动祖师不将来鼻孔千金重
　　士珪禅师成都史氏子初依大慈宗雅心醉楞严逾五秋南游谒诸尊宿始登龙门即以平时所得白佛眼眼曰汝解心已极但欠着力开眼耳遂俾职堂司一日侍立次问云絶对待时如何眼曰如汝僧堂中白椎相似师罔措眼至晩扺堂司师理前话眼曰闲言语师于言下大悟政和末出世和之天宁屡迁名刹绍兴间奉诏开山雁荡能仁时眞歇居江心闻师至恐縁法未熟特过江迎归方丈大展九拜以诱温人由是翕然归敬未视篆其徒惧行规法深夜放火鞠为瓦砾之墟师竟就树缚屋升座示众云爱闲不打鼓山鼓投老来看雁岩山杰阁危楼浑不见溪边茅屋两三间还有共山出手者么喝一喝下座听法檀施并力营建未几复成宝坊次补江心上堂曰万年一念一念万年和衣泥里辊洗脚上床眠歴劫来事秖在如今大海波涛涌小人方寸深拈起拄杖曰汝等诸人未得个入头须得个入头既得个入头须有出身一路始得大众且作么生是出身一路良久曰雪压难摧涧底松风吹不动天边月卓拄杖下座上堂万机不到眼见色耳闻声一句当阳头戴天脚踏地你诸人祇知今日是五月初一殊不知金乌半夜忙忙去玉兔天明上海东以拂子击禅床下座上堂明明无悟有法即迷诸人向这里立不得诸人向这里住不得若立则危若住则瞎直须意不停玄句不停意用不停机此三者既明一切处不须管带自然现前不须照顾自然明白虽然如是更须知有向上事久雨不晴咄上堂一叶落天下秋欲穷千里目更上一层楼一尘起大地收嘉州打大像陜府灌铁牛明眼汉合作么生良久曰久旱檐头雨桥流水不流卓拄杖下座上堂见见之时见非是见见犹离见见不能及落花有意随流水流水无情恋落花诸可还者自然非汝不汝还者非汝而谁长恨春归无觅处不知转入此中来喝一喝曰三十年后莫道能仁教坏人家男女上堂僧问如何是师曰东家点灯西家暗坐曰未审意旨如何师曰马便搭鞍驴便推磨僧礼拜师曰灵利衲僧祇消一个遂曰马搭鞍驴推磨灵利衲僧祇消一个纵使东家明点灯未必西家暗中坐西来意旨问如何多口阿师自招祸僧问如何是第一义师曰你问底是第二义问狗子还有佛性也无赵州道无意旨如何师曰一度着蛇咬怕见断井索问燕子深谈实相善说法要此理如何师曰不及雁衔芦问如何是佛师曰华阳洞口石乌龟问鲁祖面壁意旨如何师曰金木水火土罗■〈日侯〉计都星问有句无句如藤倚树时如何师曰作贼人心虚曰国师三唤侍者又作么生师曰打鼓弄猢狲鼓破猢狲走丙寅七月十八日召法属长老宗范付后事次日沐浴声钟集众就座泊然而逝茶毘日送者均获舍利奉灵骨塔于皷山
　　罗浮山显如禅师益州人初到大阳阳问汝是甚处人曰益州阳曰此去几里曰五千里阳曰你与么来还曽踏着么曰不曽踏着阳曰汝解腾空耶曰不解腾空阳曰争得到这里曰步步不迷方通身无辨处阳曰汝得超方三昧邪曰圣心不可得三昧岂彰名阳曰如是如是汝应信此即本体全彰理事不二善自护持住后僧问如何是罗浮境师曰突兀侵天际巍峩鎭海涯曰如何是境中人师曰顶上白云散足下黒烟生
　　可宣禅师汉州人也壮为僧即出峡依琅琊一语忽投羣疑顿息琅琊可之未几令分座净空居士郭功甫过门问道与厚及师领归宗时功甫任南昌尉俄郡守恚师不为礼窘甚遂作书寄功甫曰某世縁尚有六年奈州主抑逼当弃余喘托生公家愿无见阻功甫阅书惊喜且颔之中夜其妻梦间见师入其寝失声曰此不是和尚来处功甫撼而问之妻详以告呼灯取书示之相笑不已遂孕及生乃名宣老期年记问如昔至三岁白云端禅师扺其家始见即曰吾侄来也云曰与和尚相别几年宣倒指曰四年矣云曰甚处相别曰白莲庄上云曰以何为验曰爹爹妈妈明日请和尚斋忽闻推车声云问门外是甚么声宣以手作推车势云曰过后如何曰平地两条沟果六周无疾而逝
　　玉泉谓芳禅师蜀人僧问从上诸圣以何法示人师拈起拄杖僧曰学人不会师曰两手分付僧拟议师便打慧日尧禅师僧问古者道我有一句待无舌人解语却向汝道未审意旨如何师曰无影树下好商量僧礼拜师曰瓦觧冰消
　　汉州三圣继昌禅师彭州黎氏子上堂木佛不度火甘露台前逢达磨惆怅洛阳人未来面壁九年空冷坐金佛不度炉坐叹劳生走道途不向华山图上看岂知潘阆倒骑驴泥佛不度水一道灵光照天地堪羡玄沙老古锥不要南山要鳖鼻上堂举赵州访二庵主师曰五陵公子争夸富百衲高僧不厌贫近来世俗多顚倒祇重衣衫不重人
　　惟照禅师简州李氏子幼超迈而恶俗一日授书至性相近也习相逺也遽曰凡圣本一体以习故差别我知之矣即趋成都师鹿苑清泰年十九剃染登具泰令听起信于大慈师辄归卧泰诘之师曰既称正信大乗岂言说所能了乃虚心游方谒芙蓉于大洪尝夜坐阁道适风雪震薄闻警盗者传呼过之随有所得辞去大观中芙蓉婴难师自三吴欲趋沂水仆夫迷道师举杖击之忽大悟叹曰是地非鳌山也邪比至沂芙蓉望而喜曰绍隆吾宗必子矣因留躬耕湖上累年智证成就出领招提迁甘露三祖宣和壬寅诏补圆通弃去复居泐潭上堂古佛道我初成正觉亲见大地众生悉皆成正觉后来又道深固幽逺无人能到因没见识汉好龙头蛇尾便下座上堂过去诸佛已入湼盘了也汝等诸人不应追念未来诸佛未出于世汝等诸人不要妄想正当今日你是何人叅上堂伯夷隘栁下惠不恭君子不由也二边不立中道不安时作么生拈拄杖曰鸳鸯绣出从君看不把金针度与人上堂太阳门下妙唱弥高明月堂前知音盖寡不免舟横江渚棹举清波唱庆尧年和清平乐如斯告报普请承当拟议之间白云万里上堂本不自生今亦无灭是死不得底样子当处出生随处灭尽是含生受底规模大丈夫汉直须处生死流卧荆棘林俯仰屈伸随机施设能如是也无量方便庄严三昧大解脱门荡然顿开其或未然无量烦恼一切尘劳岳立面前塞却古路问承师有言云黯黯处独秀峰挺出月朦朦里泐潭水光生岂不是宝峰境师曰若是宝峰境凭君子细看曰如何是境中人师曰看取令行时曰祇如承言须会宗勿自立规矩如何是和尚宗师曰须知云外千峰上别有灵松带露寒雪下僧问祖师西来即不问时节因縁事若何师曰一片两片三四片落在眼中犹不荐建炎二年正月七日示寂阇维得舎利如珠琲舌齿不坏塔于寺之西峯
　　法顺禅师绵州文氏子依止佛眼闻普说举傅大士心王铭云水中盐味色里胶青决定是有不见其形师于言下有省后观宝藏迅转顿明大法趋丈室作礼呈偈曰顶有异峰云冉冉源无别派水泠泠游山未到山穷处终被青山碍眼睛眼笑而可之住后上堂好事堆堆栈迭来不须造作与安排落林黄叶水推去横谷白云风卷回寒雁一声情念断霜钟纔动我山摧白杨更有过人处尽夜寒炉拨死灰上堂我手何似佛手天上南星北斗我脚何似驴脚往事都来忘却人人尽有生縁个个足方顶圆大愚滩头立处孤月影射深湾会不得见还难一曲渔歌过逺滩示众染縁易就道业难成不了目前万縁差别秖见境风浩浩凋残功徳之林心火炎炎烧尽菩提之树道念若同情念成佛多时为众一似为已彼此事办不见他非我是自然上敬下恭佛法时时现前烦恼尘尘解脱上堂鸡鸣晓月狗吠孤村只可黙会难入思量看不见处动地放光说不到处天地玄黄抚城尺六状纸原来出在清江大众分明话出人难见昨夜三更月到窓上堂风吹茅茨屋脊漏雨打阇梨眼睛湿恁么分明却不知却来这里低头立因病示众久病未尝推木枕人来多是问如何山僧据问随縁对窓外黄鹂口更多只如七尺之躯甚处受病众中具眼者试为山僧指出病源众下语皆不契师自拊掌一下作呕吐声又云好个木枕子师律身清苦出入唯杖笠独行后示寂阇维収舍利目睛齿舌数珠同灵骨塔于寺西
　　法泰禅师蜀人姓李氏自幼业儒为文章有声忽厌俗出家得度受具徧游丛林亲近诸耆宿于五家宗派皆妙得其家风独于圆悟得髓圆悟在道林蒋山皆命为首座出世说法于徳山示众曰祖师道欲得现前莫存顺逆释迦老子是什么破草鞋一大藏教是拭不净底故纸达磨九年面壁瞌睡未惺汝等诸人皮下无血眼里无筋更向这里觅什么椀各请归堂去又曰法不尔而尔暗去明来道不然而然雷奔雨骤直得千江竞注万壑争流山头白浪滔天平地人鱼共处莫问道芽増长如今头上漫漫虽然水到渠成争奈过犹不及幸而云收雨散浪息波停杲日当空万象同庆且道大功不宰一句作么生道野老不知尧舜力冬冬打鼓祭江神又曰宝剑拈来便用岂有迟疑眉毛剔起便行更无回互一切处腾今焕古一切处截断罗笼不犯锋铓亦非顾鉴独超物外则且置万机丧尽时如何八月秋何处热又曰闻声悟道未免着水耳中见色明心亦是撒沙眼里直得纎毫无障碍空有等空平不絶已躬上无攀仰孤逈逈絶情尘峭巍巍离分别犹是那边事且道这边事又作么生休恋寒潭无影树且看六月雪花飞又曰动则影现觉则冰生不动不觉土木无殊衲僧到这里须有转身一路始得若也转得分三成六唱九作十纳须弥于芥子掷大千于方外若转不得守他山鬼窟不免是精灵又曰达得人空法空未称祖佛家风体得全用全照亦非衲僧要妙直须打破牢闗识取向上一窍如何是向上一窍春寒料峭冻杀年少又上堂曰湼盘无异路方便有多门拈起拄杖云看看山僧拄杖子一口吸尽西江水东海鲤鱼■〈孛〉跳上三十三天帝释忿怒把须弥山一掴粉碎坚牢地神合掌讃叹云谛观法王法法王法如是以拄杖击绳床下座又曰徳山入门便棒平地生堆临济入门便喝无风起浪俱胝只竖一指未免■〈薾页〉顸雪峰辊出三球小儿戏剧到这里总用不着争如六月三伏甘雨普滋水足东皋禾青南畆农夫鼓腹樵者高歌古佛家风俨然如在于斯会得共乐升平脱或未然只知事逐眼前过不觉老从头上来
　　成都正法建禅师上堂兔马有角牛羊无角絶毫絶牦如山如岳针锋上狮子翻身藕窍中大鹏展翼等闲突过北俱卢日月星辰一时黒
　　性空妙普庵主汉州人久依死心获证乃抵秀水追船子遗风结茅青龙之野吹鐡笛以自娱多赋咏得之者必珍藏其山居曰心法双亡犹隔妄色尘不二尚遗尘百鸟不来春又过不知谁是住庵人又警众曰学道犹如守禁城昼防六贼夜惺惺中军主将能行令不动干戈治太平又曰不耕而食不蚕衣物外清门适圣时未透祖师闗棙子也须存一着便宜又曰十二时中莫住工穷来穷去到无穷直须洞彻无穷底踏倒须弥第一峰建炎初徐明叛道经乌鎭肆杀戮民多逃亡师独荷策而往贼见其伟异疑必诡伏者问其来师曰吾禅者欲抵宻印寺贼怒欲斩之师曰大丈夫要头便斫取奚以怒为吾死必矣愿得一饭以为送终贼奉肉食师如常斋出坐毕乃曰孰当为我文之以祭贼笑而不答师索笔大书曰呜呼惟灵劳我以生则大块之过役我以寿则阴阳之失乏我以贫则五行不正困我以命则时日不吉吁哉至哉赖有出尘之道悟我之性与其妙心则其妙心孰与为邻上同诸佛之眞化下合凡夫之无明纎尘不动本自圆成妙矣哉妙矣哉日月未足以为明乾坤未足以为大磊磊落落无罣无碍六十余年和光混俗四十二腊逍遥自在逢人则喜见佛不拜笑矣哉笑矣哉可惜少年郎风流太光彩坦然归去付春风体似虚空终不坏尚享遂举筯饫飡贼徒大笑食罢复曰刦数既遭离乱我是快活烈汉如今正好乗时便请一刀两段乃大呼斩斩贼方骇异稽首谢过令卫而出乌鎭之庐舎免焚实师之惠也道俗闻之愈敬有僧睹师见佛不拜故逆问曰既见佛为甚么不拜师掌之曰会么云不会师又掌曰家无二主绍兴庚申冬造大盆穴而塞之修书寄雪窦持禅师曰吾将水葬矣壬戍岁持至见其尚存作偈嘲之曰咄哉老性空刚要餧鱼鳖去不索性去祇管向人说师阅偈笑曰待兄来证明耳令徧告四众众集师为说法要仍说偈曰坐脱立亡不若水葬一省柴烧二省开圹撒手便行不妨快畅谁是知音船子和尚高风难继百千年一曲渔歌少人唱遂盘坐盆中顺潮而下众皆随至海滨望欲断目师取塞戽水而回众拥观水无所入复乗流而往唱曰船子当年返故乡没踪迹处妙难量眞风徧寄知音者■〈釒截〉笛横吹作散场其笛声鸣咽顷于苍茫间见以笛掷空而没众号慕图像事之后三日于沙上趺坐如生道俗争往迎归留五日阇维舎利大如菽者莫计二鹤徘徊空中火尽始去众奉舎利灵骨建塔于青龙
　　文演禅师成都府杨氏子僧问如何是定林正主师曰坐断天下人舌头曰未审如何亲近师曰觑着则瞎上堂当阳坐断凡圣迹絶随手放开天回地转直得日月交互虎啸龙吟头头物物耳闻目视安立谛上是甚么还委悉么阿斯咤出
　　昭觉道祖首座初见圆悟于即心是佛语下发明久之悟命分座一日为众入室余二十许人师忽问曰生死到来如何回避僧无对师掷下拂子奄然而逝众皆愕眙亟以闻悟悟至召曰祖首座师张目视之悟曰抖擞精神透闗去师点头竟尔趋寂
　　成都范县君婺居岁久常坐而不卧闻圆悟住昭觉往礼拜请示入道因縁悟令看不是心不是佛不是物是个甚么久无所契范泣告悟曰和尚有何方便令某易会悟曰却有个方便遂令祇看是个甚么后有省曰元来恁么地近郍
　　简州南岩胜禅师上堂召大众曰护生须是杀杀尽始安居会得个中意分明在半途且道到家一句又作么生释迦弥勒没量大看来犹祇是他奴僧问放行五位即不问把定三闗事如何师曰横安镆鎁全正令曰把定三闗蒙指示放行五位事如何师曰太平寰宇斩痴顽曰恁么则南岩门下土旷人稀师曰灵利衲僧祗消一点曰自古自今同生同死时如何师曰家贼难防曰今日学人小出大遇去也师便打曰须是老僧打你始得僧礼拜师曰切忌诈明头
　　汉州无为守縁禅师本郡人姓史氏生十二病目去依栖禅慧目能禅师圆具出峡至宝峰值峰上堂举永嘉曰一月普现一切水一切水月一月摄师闻释然领悟住后上堂曰以一统万一月普现一切水会万归一一切水月一月摄展则弥纶法界收来毫发不存虽然收展殊途此事本无异致但能于根本上着得一只眼去方见三世诸佛歴代祖师尽从此中示现三藏十二部一切修多罗尽从此中流出天地日月万象森罗尽从此中建立三界九地七趣四生尽从此中出没百千法门无量妙义乃至世间工巧诸伎艺尽现行此事所以世尊拈华迦叶便乃微笑达磨面壁二祖于是安心桃华盛开灵云疑情尽净击竹作响香严顿忘所知以至盘山于肉案头悟道弥勒向鱼市里接人诚谓造次顚沛必于是经行坐卧在其中既有如是竒特更有如是光辉既有如是广大又有如是周徧你辈诸人因甚么却有迷有悟要知么幸无徧照处刚有不明时
　　益州北院通禅师在夹山见示众云坐断主人翁不落第二见师乃出众云须知有一人不合伴夹云犹是第二见师乃掀倒禅床夹云老兄作么生师云待某甲舌头烂即向和尚道
　　灵隐道印禅师汉州人上堂大雄山下虎南山鳖鼻虵等闲撞着抱赏归家若也不惜好手便与拔出重牙有么有么上堂五五二十五击碎虚空鼓大地不容针十方无寸土春生夏长复何云甜者甜兮苦者苦中秋上堂举马大师与西堂百丈南泉翫月公案师云马大师垂丝千尺意在深潭西堂振鬛百丈摆尾虽则冲波激浪未免上他钩线南泉自谓跃过禹门谁知依前落在巨网即今莫有絶罗笼出窠臼底么也好出来露个消息贵知华藏门下不致寂寥其或未然此夜一轮满清光何处无
　　南康军云居徳升禅师汉州何氏子二十得度习讲久之辞谒文殊道禅师问佛法省要殊示偈曰契丹打破波斯寨夺得宝珠村里卖十字街头穷乞儿腰间挂个风流袋师拟对殊曰莫错师退叅三年方得旨趣往见佛性机不投入闽至鼓山礼觐便问国师不跨石门句意旨如何竹庵应声喝曰闲言语师即领悟住后僧问应眞不借三界高超即不问如何是无位眞人师曰闻时富贵见后贫穷曰抬头须掩耳侧掌便飜身师曰无位眞人在甚么处曰老大宗师话头也不识师曰放你三十棒
　　云居自圆禅师绵州雍氏子年十九试经得度留教宛五祀出闗南下歴扣诸大尊宿始诣龙门一日于廊庑间覩绘胡人有省夜白高庵庵举法眼偈曰头戴貂鼠帽腰悬羊角锥语不令人会须得人译之复筴火示之曰我为汝译了也于是大法明了呈偈曰外国言音不可穷起云亭下一时通口门广大无边际吞尽杨岐栗棘蓬庵遣师依佛眼佛眼谓口吾道东矣上堂举僧问云门如何是透法身句门曰北斗里藏身师曰南北东西万万千乾坤上下两无边相逄相见呵呵笑屈指抬头月半天
　　智兴禅师西川人出家受具后即造玉泉芳禅师法席发明心地初住渐源次迁黄梅龙华晩住延福师语不谈玄行不修洁身不禀仪众不喜见逝后灵异不测报应如响遗体塑饰祈祷尤盛
　　真歇清了禅师左绵雍氏子襁褓入寺见佛喜动眉睫咸异之年十八试法华得度往成都大慈习经论领大意出蜀至沔汉扣丹霞之室问如何是空刦已前自已师拟对霞曰你闹在且去一日登钵盂峰豁然契悟径归侍立霞掌曰将谓你知有师欣然拜之翌日霞上堂曰日照孤峰翠月临溪水寒祖师玄妙诀莫向寸心安便下座师直前曰今日升座更瞒某不得也霞曰你试举我今日升座看师良久霞曰将谓你瞥地师便出后游五台之京师浮汴直扺长芦谒祖照一语契投命为侍者踰年分座未几称疾退闲命师继席学者如归建炎末游四明主补陁台之天封闽之雪峰诏住育王徙温州龙翔杭州径山慈宁皇太后命开山皋宁崇先上堂我于先师一掌下伎俩俱尽觅个开口处不可得如今还有恁么快活不彻底汉么若无衔铁负鞍各自着便上堂久黙斯要不务速说释迦老子待要欵曲卖弄争奈未出母胎已被人觑破且道觑破个甚么瞒雪峰不得上孤峰顶过独木桥蓦直恁么行犹是时人脚高脚低处若见得彻不出户身徧十方未入门常在屋里其或未然趂凉搬取一转柴上堂道得第一句不被拄杖子瞒识得柱杖子犹是途路中事作么生是到地头一句上堂处处觅不得止有一处不觅自得且道是那一处良久曰贼身已露上堂口边白醭去始得入门通身红烂去方知有门里事更须走有不出门底乃曰唤甚么作门僧问三世诸佛向火熖里转大法轮还端的也无师大笑曰我却疑着曰和尚为甚么却疑着师曰野花香满路幽鸟不知春问不落风彩还许转身也无师曰石人行处不同功曰向上事作么生师曰玅在一沤前岂容千圣眼僧礼拜师曰祗恐不恁么师一日入厨看煑麫次忽桶底脱众皆失声曰可惜许师曰桶底脱自合欢喜因甚么却烦恼僧曰和尚即得师曰灼然可惜许一桶麫上堂苔封古径不堕虚凝雾锁寒林肯彰风要钩针稳宻孰云渔父栖巢祇么承当自是平常快活还有具透闗眼底么良久曰直饶闻早便归去争似从来不出门上堂乍雨乍晴乍寒乍热山僧底个山僧自知诸人底个诸人自说且道雪峰口除吃饭外要作甚么问僧琉璃殿上玉女撺梭明甚么边事曰回互不当机师曰还有断续也无曰古今不曽间师曰正当不曽间时如何僧珍重便出上堂撼拄杖曰看看三千大千世界一时摇动云门大师即得雪峰则不然卓拄杖曰三千大千世界向甚么处去还会么不得重梅雨秧苗争见青上堂幻化空身即法身遂作舞云见么见么恁么见得过桥村酒羙又作舞云见么见么恁么不见隔岸野花香上堂还有不被玄妙污染底么良久曰这一点倾四海水已是洗脱不下僧问如何是空刦已前自已师曰白马入芦花上堂穷微丧本体妙失宗一句截流渊玄及尽是以金针宻处不露光铓玉线通时潜舒异彩虽然如是犹是交互双明且道巧拙不到作么生相委良久曰云萝秀处青阴合岩树高低翠锁深上堂转功就位是向去底人玉韫荆山贵转位就功是却来底人红炉片雪春功位俱转通身不滞撒手亡依石女夜登机宻室无人扫正恁么时絶气息一句作么生相委良久曰归根风堕叶照尽月潭空师终于皋宁崇先塔于寺西华桐坞谥悟空禅师
　　宋郭印超悟院记云成都大慈寺曰圣慈唐至徳初所建也合九十六院地居冲会百工列肆市声如雷政和二年冬火其旁小院十有六府帅席公旦请于朝颁缗改建超悟宣梵严净三刹使学禅者居超悟学律者居宣梵学讲者居严净而超悟则命僧文英主之英承灰烬之余鸠工庀徒创建禅宇凡为屋千楹且阐龙宫以藏贝叶规模恢敞气象雄特始成而旁院复火势且延及师亟白府毁正寺之三门以絶之请后自建火乃止而三门复新师用力勤矣院始无田师合施者金钱且请废寺之产于官成三百畆以备桑门之供师死嗣子义登义全各益以家田及诱福唐朱氏得百亩故能耽耽为大丛林无复异时嚣尘烦污之声可喜也虽然院之废兴于佛何有昔持地菩萨平治险隘修作桥梁毘舎如来谓曰常平心地则世界地一切皆平师前知方寸之间具大宝刹巍巍堂堂鎭四天下火不能烧水不能没虽八万四千浮屠宝塔之功有所不及亘阎浮提皆超悟矣师姓蘓氏泉州人往来商成都富巨万留意禅恱忽若有悟尽捐资移书别妻子祝髪于嘉佑院妻子万里入蜀访之师絶不复见坚坐一室歴三日寂无人声妻子知师志不可夺弃去以故声望愈高四坐道场住超悟二十余年而没义登惧其师之功不彰求予记其事
　　元智中国师彭县人也生有异相年十二即礼月光禅师清修苦行昼夜不息后惠心授松潘都纲师随行寻代其职时畨夷叛服不常师居边抚化畨夷莫不投服天兴间累加封国师仍赐勅诰降银印师在边四十余年化行功着国朝成化二年已踰七十诏归弥陀庵优老焉

　　蜀中广记卷八十四
  </div>
  <div class="pagination">
   <a href="蜀中广记_page65.html">
    上一页
   </a>
   <span>
    ...
   </span>
   <a href="蜀中广记_page61.html">
    61
   </a>
   <a href="蜀中广记_page62.html">
    62
   </a>
   <a href="蜀中广记_page63.html">
    63
   </a>
   <a href="蜀中广记_page64.html">
    64
   </a>
   <a href="蜀中广记_page65.html">
    65
   </a>
   <span class="current-page">
    66
   </span>
   <a href="蜀中广记_page67.html">
    67
   </a>
   <a href="蜀中广记_page68.html">
    68
   </a>
   <a href="蜀中广记_page69.html">
    69
   </a>
   <a href="蜀中广记_page70.html">
    70
   </a>
   <a href="蜀中广记_page71.html">
    71
   </a>
   <span>
    ...
   </span>
   <a href="蜀中广记_page67.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
