<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 72 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 72 页/共 77 页
  </h1>
  <div class="content">
   校记
[一]　「唐山，盖路山之别名也」　按：宋本《寰宇记》百一十五武冈县下云：「唐纠山，《汉志》所谓都梁之路山，资水出焉。」又云：「晋武帝分都梁立为武冈县，今冈东五十里有汉都梁故城是也。」
[二]　「此《注》作武冈……乃别有所据」　按：《元和志》三十云：「吴宝鼎元年改为武冈县，因武冈为名。一云：晋武帝分都梁县置。」杨《疏》谓别有所据，是也。
[三]　「戴、赵增」　按：全氏校本阙佚，王梓材以全氏底本无存，从赵本大小《注》照例补之。
[四]　「《汉表》作洛阳」　按：《汉表》洛陵侯童，长沙定王子，四年三月乙丑封，此作「洛阳」误。
[五]　「名之为茱萸江，盖水变名也」　按：《元和志》三十益阳县下云：「资水一名茱萸江，南自邵州流入，经县南三十步。」
[六]　「《寰宇记》引罗含《记》入作没」　按：《元和志》三十六全义县下湘水条作「日月若出入其中」。
[七]　「如淳曰……九嶷在苍梧冯乘县」　按：《礼记 檀弓》上亦云：「舜葬于苍梧之野。」如淳云：「故或云舜葬苍梧也。」杨氏未引此语。
[八]　「考《史记》云……葬于江南九疑……殆全氏笔误欤」　按：全氏不误。云归葬于江南九疑者，胡氏《通鉴 注》（始皇帝三十七年）引太史公语也。
[九]　「罗含《湘中记》，有雍水注湘」　按：王先谦《集解》作「雍州」，序在第三。今标点本《后汉书》作「灌水」，无校记。
[一〇]「迤逦不断，凡数十里」　按：《清一统志》二百八十二山在东安县北一百五十里，山根迤逦不断四十余里。
[一一]「王隐曰：应阳县本泉陵之北部」　按：标点本《史记 五帝本纪》（页四十五）引《正义》引王隐书，标点作「北部东五里有鼻墟，象所封也」。
[一二]「赵改衡水作衡山」　按：赵有校，《刊误》云：「《方舆纪要》云：衡山县，汉湘南县地，三国吴析
置衡阳，晋改衡山。水字误。」《疏》未录。其言有据，今补记于此。
[一三]「治湘南」　按：戴本作「治晋湘南」，杨氏驳之。沈钦韩《疏证》乙作「治湘南晋」，从朱及赵也。沈云：「按赵本太守上加晋字，此（指戴本）盖承之。考《州郡志》衡阳内史，宋治湘西，《何承天传》元嘉中出为衡阳内史正是宋人，赵妄加晋字。」
[一四]「《梁书 元帝纪》，李洪雅自零陵率众出空云滩」　按：标点本校改「空云」作「空灵」，据《通鉴》胡《注》「姚思廉《梁书》作空灵滩」是也，但《校记》二十二有排印小误，云「本书《王僧孺传》」，应是「王僧辩」之讹。僧孺梁武帝普通年间已死，事见于《僧辩传》。熊氏作「僧辩」是。
[一五]「水西有橘州子戌」　按：孙说近是，但传钞者二字倒互耳。《清一统志》二百七十六橘洲下引《水经注》作「橘子洲」。沈钦韩径改「橘子州戍」，引《方舆胜览》在善化县西湘江中，今犹此名，准以地望沈改是也。
[一六]「胡克家《考异》已辨之矣」　按：胡云：「尤误取增多。」
[一七]「纔容一人坐，形」　按：《疏》云此下有脱误。今依杨《疏》所引《北堂书钞》一百三十三补「制甚古」三字，但「形」字不成句。（今又据台北本补「古」下《疏》文。）
[一八]「《明一统志》谓墓在江西乐平县吴石山」　按：《明一统志》凡两见吴芮墓。卷六十三长沙府陵墓山有吴芮墓，云「在长沙县治西北，汉高帝以吴芮有功，封长沙王，卒葬于此」。与郦《注》合。又卷五十饶州府陵墓下别出吴王墓，云「在乐平县东吴石山，即吴芮也，」则傅会也。
[一九]「《魏志 注》作砖」　按：《魏志》说不确。近年长沙马王堆利仓墓发掘时，墓中大木甚多，可知孙吴发吴芮 取木非取砖，立庙当用大木，正当以郦《注》取木校取砖之误。《御览》引《世语》云「以其材为孙坚立庙」，是其证矣。
[二〇]「《御览》五百五十八引《世语》互有详略」　按：影宋本《御览》误与前一条引《世说》混，前一则与后二则皆作《世说》。
[二一]「昔王子山有异才……作 乃《大典》本之讹」　按：杨氏未见《大典》本，于此又得一证。检《大典》本卷一万一千一百四十一第十页后第一行作「子山」，不作「 」。全、赵皆作「山」，所据本不误。戴氏谓近刻作「山」，则所见朱《笺》本亦作「山」，不知何所据而改「 」。
[二二]「上官大夫短屈原于顷襄王，王怒而迁之」　按：《史 传》原文「顷襄王」重出，此不当省，今补一「王」字。
[二三]「湘水左径鹿角山东」　按：戴湘水下误增「之」字，杨删。全、赵原本皆无，删「之」是。
[二四]「《元和志》云……湘江为南江，又异」　按：沈氏《疏证》云：「按澧江至华容已入湖，不至巴陵也。安得复居中江之名，三江者，指大江一上一下，而洞庭湖自南横注，曰三江也。」
[二五]「养口只一水，咸字当衍」　按：上文谓之射猎下疑有脱字，是也。谓之「射猎」，必是浦名，故曰咸湘浦也。《注》例谓之下皆地名，射猎下今不知何字矣。「咸」字宜存疑，不宜为衍字。
[二六]「《寰宇记》引其山下并有高十余丈深数丈复八字，今复据增」　按：《御览》作「其山有石窦下深
数丈」，脱去「高十余丈复」五字。《寰宇记》百六十二引有「高十余丈周回三四里复有石窦下深数丈」十七字。至「洞穴深远莫究其极」八字则两书皆有而朱本缺。是当补者有「周回三四里」而非杨氏重出原无之「深数丈」三字，杨或误记。
[二七]「不知吴甘露元年正魏咸熙二年，其年魏亡，晋称泰始元年，何曾差一岁耶」　按：赵氏、熊氏二说皆未核实，魏之亡在十二月，孙皓立郡在是年十一月，此时吴为甘露元年，魏为咸熙二年，见《吴书 孙皓传》。郦《注》甚密，二氏皆以不误为误。赵氏之误，在以甘露元年十一月为晋武帝泰始元年，故误以为去咸熙二年差一岁。熊氏知不曾差一岁，而其言不分明，但云其年魏亡，晋称泰始元年，而不计事在十一月，魏亡在十二月，改元在后。赵固失矣，熊亦未全得之。《晋书 武帝纪》于前书咸熙二年五月，于后书泰始元年冬十二月，甚分明。
[二八]「《一统志》又以林水所出为林源山」　按：《清一统志》三百四十一林源山在曲江县北，一名临沅山，亦名洹山。当据《续汉志 注》。沈钦韩《疏证》引同。
[二九]「《初学记》二十四……作韶」　按：《初学记》二十四一卷之中白鹿条作「歆」，夏享条作「韶」，皆不作「韶」。
[三〇]「《太平广记》引《水经》作行」　按：《寰宇记》百五十九曲江临水源条作「罗列十瓮」。「行罗」是「列罗」之误，「列罗」又「罗列」之倒，当作「罗列」。（「引」下今据台北本改，删「《水经》作行」。）
[三一]「有始兴大江之名」　按：官本从赵氏改「始兴大庾」，云：「案庾近刻讹作江。」沈钦韩《疏证》圈
去「庾」字改「江」字，且于案语加红勒。书眉引《元和志》云：「《元和志》盖据此《注》也。赵一清以上文有大庾峤水，妄改江为庾。不知庾仲初所云大庾峤水者，谓涟水出大庾岭耳。溱水不出大庾，安得妄加斯名？数行之内，不能离《经》辨《志》，欲名考据，难矣！」殿本亦仍其误。沈氏手批作「溱水不出大庾岭，安得有斯目？尺幅之内，尚不能寻行数墨，欲名考据，难矣。殿本乃亦同其谬。」余同。
[三二]「引《宋永初山川记》，始兴郡有大蛇，名青 」　按：影宋本《御览》作「兴古郡」，不作「始兴」，兴古郡《宋志》属宁州，《南齐志》同。
[三三]「《通鉴》梁大宝元年作大皋口」　按：标点本《梁纪》十九（页五〇五六）徐文盛进军大举口，无「大皋口」。
[三四]「名之为观峡」　按：诸家「峡」讹为「岐」，杨《疏》改「峡」。沈钦韩《疏证》引《寰宇记》百五十七亦作「观峡」，《一统志》引此《注》同，则「岐」字乃「峡」字之讹无疑。径改殿本作「峡」。
[三五]「《元和志》，观亭山……在中宿县东三十五里」　按：《元和志》谓观亭山在清远县，本汉中宿县地，《疏》引《元和志》不当径改为「中宿县」。唐有「清远」而无「中宿」。
[三六]「吾家在观峡前」　按：朱观下脱一字，三家增「岐」字，杨《疏》云：「于文当有峡字。」《御览》引亦无「峡」字。《寰宇记》作「观亭」，当增「亭」字，杨作「峡」，臆增无据。
[三七]「王韶之《始兴记》」　按：《类聚》八十二作「王歆」不作「韶」。
《水经注疏》卷三十九
　　后魏郦道元撰
　　　　　　　　　　　　　　　宜都杨守敬纂疏
　　　　　　　　　　　　　　　　　　　　　　　　　门人枝江熊会贞参疏
　洭水
洭水出桂阳县卢聚。朱洭讹作汇，下同。赵改云：按今俗本洭俱作汇，误也。《说文》，汇，器也， 口，淮声。《尚书 禹贡》，东汇泽为彭蠡，孔《传》曰，汇，回也。《释文》曰，徐胡罪反，韦空为反。别无水出桂阳之说。又《说文》，●水出桂阳县卢聚，出●浦关为桂水， 水，●声，去王切。与《水经》合。予宿疑《水经 汇水》标题，与下含洭字义不符，观叔重之书，始知后来传写之误。班《志》桂阳县，汇水南至四会入郁林，过郡二，行九百里。应劭曰，桂水所出，东北入湘。含洭县，应劭曰，洭水所出，东北入沅。今《水经》不言汇水所入之处。《溱水》篇云，过浈阳县出洭浦关，与桂水合，南入于海。《注》云，溱水又南注于郁而入于海，是桂水与溱水俱注于郁而入海，与班《志》合。临武县下又云，溱水东南至浈阳
入汇。师古曰，汇，胡贿反。盖汇与桂音相近，而与●形似，汇水即桂水，亦即洭水。道元所谓《山海经》谓之湟水，桂水其别名者是也。洭，《集韵》曰，本作●，隶省作洭。《汉书》作●，今作洭。盖因避宋太祖讳，匡缺笔作匡而误作●耳。《溱水注》黄本作●水，亦即●字之讹误。故应劭以桂水释桂阳，洭水释含洭，而不别出汇水，最为得解。《史记 南越传》云，移檄告横浦、阳山、湟溪关。裴骃《集解》云，徐广云，在桂阳通四会也。《索隐》曰，邹氏、刘氏本，湟并作涅，音年结反。《汉书》作湟溪，音皇。又《卫青传》云，出桂阳，下湟水。姚察曰，《史记》作涅，今本作湟、涅及湟不同。良由随见辄改故也。《水经》云，含汇县南有汇浦关，未知孰是？然邹诞作涅，《汉书》作湟，盖近于古。今考《水经》惟篇首作汇字，下含洭县、洭浦关皆作洭。小司马以《汉书》湟字为近古，得之矣。若作汇字，去湟音益远，更作涅字，尤无所据。字经三写，鲁变为鱼，信矣。《九域志》云，开宝四年，改含洭县为含光。避太祖讳也。可知至宋犹仍洭水之称，汇字之误审矣。全云：《水经》作洭，与《说文》合。《史记》作湟，与《山经》合。《水经》又作桂，亦与《说文》合。若汇则洭之似而讹，犹之涅则湟之似而 也。而又有作漼水者，则桂音之近而 。道元特起而纠之，今本漼又转误为鸡，益不足辨矣。戴改洭同。
水出桂阳县西北上驿山卢溪，为卢溪水，东南流径桂阳县故城，守敬按：县详《深水》篇。谓之洭水。《地理志》曰：洭水出桂阳，南至四会是也。戴云：按洭今《汉书》桂阳下讹作汇，惟含洭不误。师古曰，洭音匡。洭水又东南流，朱此下衍出桂阳南至四会是八字，全、
赵同，戴删。峤水注之，水出萌渚峤之溪，朱峤之溪上有脱文，赵同。戴增峤水注之水出都七字。守敬按：戴增是也。惟都字当作萌渚二字耳。盖都庞峤在南平，洭水径桂阳后，无出都庞入洭之水。惟出今连山厅西之横水，西与《温水》篇出萌渚峤之峤水，北与《湘水》篇出萌渚峤之萌渚水近。郦氏所 ，当即此水。则作水出萌渚峤为合。戴氏尚未深考也，今订。溪水下流，历峡南出，守敬按：以今水道证之，南疑东之误。是峡谓之贞女峡。峡西岸高岩，名贞女山。山下际有石，如人形，高七尺，状如女子，故名贞女峡。古来相传，有数女取螺于此，遇风雨昼晦，忽化为石。会贞按：此王韶之《始兴记》文。《类聚》九十七、《御览》九百四十一引作桂阳贞女峡。又《类聚》六、《御览》五十三引作中宿县，据此《注》则作桂阳是也。化石本属相传之说。《隋志》桂阳县有贞女山，但因旧闻载之。《元和志》，贞女峡在县东南十里。《舆地纪胜》在县东南十五里，小异。《广东通志》楞伽峡在连州东南十五里，双崖壁立，即贞女峡，与象之合。而新纂《广东图说》谓楞伽峡去州城二十八里，则又参错。窃以峡水历峡注洭，此峡当在今连州西南。斯诚巨异，难以闻信。但启生石中，挚呱空桑，抑斯类矣。物之变化，宁以理求乎？朱《笺》曰：《随巢子》、《淮南子》并云，禹娶涂山氏，治鸿水，通轘辕山，化为熊，涂山氏见之， 而去，至嵩高山下，化为石。禹曰，归我子。石破北方而生启。会贞按：伊尹，名挚，见《孙子 用间》。《墨子 尚贤中》，伊尹母化为空桑事详《伊水篇》。溪水又合洭水。守敬按：今横水，东径连山厅，于连州西南入湟水。
洭水又东南入阳山县，右合涟口，水源出县西北一百一十里石塘村，朱讹作二十，赵同，戴改一十。守敬按：残宋本、黄本并作一十。《始兴记》石塘作石墟。《元和志》滑水，今为黄连水。据此《注》则本名涟水。盖后世或称滑水，又称黄连水也。今有水出连州西南数十里，当即此水矣。村之流水侧，有豫章木，戴改村之作东南。会贞按：《书钞》引《始兴记》村下有豫章木，比此为略。然足征村字不误。之或当作下，流字不删亦可。本径可二丈，朱径作径，戴、赵改。其株根犹存，伐之积载，而斧迹若新。羽族飞翔不息，其旁众枝，飞散远集，乡亦不测所如，惟见一枝，独在含洭水矣。戴云：众枝飞散已下舛误，未详。会贞按：《书钞》引《始兴记》，阳山县有石墟村，村下有豫章木，径可二丈，秦时伐木为鼓，名曰圣鼓。《注》此条前数句同，盖本《始兴记》为说。以下《书钞》与此互有详略，盖各有删节也。戴谓飞散下舛误未详，今寻绎文义，惟远集为集远之倒错耳。又《御览》五百八十二引盛弘之《荆州记》，阳山县有豫章木，本径二丈，名为圣木。秦时伐此木为鼓颡，颡成，忽自奔逸，北至桂阳。[《白帖》六十二引作洛阳。]则合下掘冈鼓飞为一事，乃传闻之异辞也。含洭见下。涟水东南流注于洭。会贞按：水于今连州东南入湟水。
洭水又东南流，而左与斟水合。朱左讹作又，戴、赵改右。守敬按：洭水东南流下言斟水出东岩下，则水在洭水之左，是左合非右也，今订。水导源近出东岩下，穴口若井，一日之中，
十溢十竭，信若潮流，而注洭水。守敬按：此条《初学记》八引《湘州记》。《书钞》一百五十八引盛弘之《荆州记》同。又《御览》六十七引《始兴记》并称一日十溢十竭，而宋本《寰宇记》引《湘中记》作一日之闲，两三盈。独异。《隋志》，阳山县有斟水。《广东通志》，斟水在县东二里，源出东岩，南流入湟。洭水又南径阳山县故城西，朱县上脱二字，《笺》曰：孙案疑脱含洭二字。全云：先赠公云，见宋本是阳山二字。戴、赵依增。守敬按：此即下吴立之阳山县，非汉封长沙孝王子之阳山也。汉县见《 水》篇。耆旧传曰，往昔县长临县，辄迁擢超级，太史径观言地势使然。朱作挚使然。《笺》曰：挚字似误，当作城势。赵改城，戴但改挚作势。守敬按：宋本《寰宇记》引《郡国志》云，阳山县若官长临之，擢辄非次。太史观云，地势使然。本此《注》为说，当作地势，诸家订皆未尽。掘断连冈，守敬按：此与《 水注》阳山故城下，言其势王，故堑山堙谷相似，盖一说而各傅会之。流血成川，城因倾阤，遂即倾败。阁下大鼓，飞上临武，守敬按：临武县见《溱水》篇。乃之桂阳，守敬按：桂阳郡见《耒水》篇。追号圣鼓，自阳山达乎桂阳之武步驿，所至循圣鼓道也。其道如堑，迄于鼓城矣。守敬按：《白帖》六十二引王韶之《始兴记》，秦凿桂阳县，阁下鼓便自奔逸于临武，遂之洛阳，因名圣鼓。今临武有圣鼓城。此《注》 述更详。考阳山之西北为桂阳县，桂阳之东北为临武县，临武之东北为桂阳郡治。言飞上临武，乃之桂阳。则桂阳指郡治无疑。又言自阳山达桂阳循圣鼓道，其道迄于鼓城，则鼓城在桂阳，与《始兴记》谓在临武异。又《始兴记》桂阳作洛
阳。《御览》五百八十一、《事类赋》十一引同。《白帖》，则非误字。盖流俗傅会歧出，往往如此。
洭水又径阳山县南，县故含洭县之桃乡，孙皓分立为县也。守敬按：《史记 南越传》尉佗檄阳山关云云，关在今阳山县西北。吴之阳山县，即因秦之阳山关而名，与汉封长沙孝王子之阳山无涉。乃《元和志》、宋本《寰宇记》并移汉之阳山于此，失之。《宋志》，阳山，吴始兴郡无此县，当是晋后立。后儒多从之。然郦氏谓孙皓分含洭之桃乡立，言之凿凿，必有所据。又《元和志》、《寰宇记》晋置在洭水南，唐神龙时移于洭水北，即今县也。《注》云，洭水先径县城西，又径县南，则本在水北。或后尝移水南，唐仍移水北欤？故城在今阳山县南二里。
洭水又东南流也。朱作南东，全、赵、戴乙。
东南过含洭县。
应劭曰：洭水东北入沅。守敬按：《汉志》颜《注》引应说。瓒注《汉书》沅在武陵，守敬按：据《汉志》沅水出牂牁郡故且兰其下径无阳、辰阳等县，则武陵郡境也。去洭远，守敬按：洭水出桂阳，径含洭，在汉桂阳郡境。又隔湘水，守敬按：洭水之北为湘水，湘水之北为资水，资水之北为沅水，是隔湘水，并隔资水。不得入沅。守敬按：瓒驳应说是也，而师古删之，岂以应说为是乎？其疏甚矣！
洭水东南，左合翁水。水出东北利山湖，湖水广圆五里，洁踰凡水，西南流注于
洭，谓之翁水口。会贞按：《荆州记》作滃水。《舆地纪胜》翁溪在 光县西四十里，源出浮云岭，南流入光水。不言水出湖，盖湖已湮塞矣。而又引《图经》云，以源出翁源县故名，不知出翁源之水在东，乃别一翁水也。此翁水，《一统志》谓在英德县西北。口已下，东岸有圣鼓杖，朱杖讹作枝，下同。戴、赵改。守敬按：锺惺云，《酉阳杂俎》引用此文作鼓杖，想当时自有此善本耳。即阳山之鼓杖也。横在川侧，虽冲波所激，未尝移动。百鸟翔鸣，莫有萃者。船人上下，以篙撞者，朱作以蒿种者，《笺》曰：当作以篙撞者。戴、赵改。会贞按：残宋本、明抄本并作篙，惟撞误橦。辄有疟疾。会贞按：《御览》七百四十三引《荆州记》，含洭县有滃水，下流有圣鼓横在川侧，上下船人刺篙，有撞之者，皆得疟疾。又七百七十一引《始兴记》略同，而圣鼓下皆脱杖字，当以此《注》订。
洭水又东南，左合陶水，水东出尧山。朱脱水字，全、赵、戴增。守敬按：《初学记》二十四引王韶之《始兴记》，含洭县有尧山。《隋志》同。《元和志》，山在县北四十里。《寰宇记》，在县东北四十五里，四面有瀑布泉，倾泻万丈。盖即陶水之源也。《舆地纪胜》谓之桃溪，今曰陶江，出英德县西北山。山盘纡数百里，有赭嵒迭起，冠以青林，与云霞乱采。山上有白石英，山下有平陵，有大堂基，耆旧云，尧行宫所。守敬按：《寰宇记》一百五十七引盛弘之《荆州记》，尧山，赭岩迭起，冠以青林。《御览》一百九十四引王韶之《始兴记》，陶水源有尧山，长岭衡 ，远望如阵
云。山下有平陵，陵上有古大堂基十余处，虽已夷漫，而犹可识，谓曰尧故亭。父老相传，尧南巡，登此山，故亭即其行宫。此《注》盖兼采之。陶水西径县北，右注洭水。守敬按：今陶江西南流，于英德县西南入湟水。
洭水又径含洭县西。守敬按：汉县，属桂阳郡，后汉因，吴属始兴郡，晋因，宋属广兴郡，齐、梁属始兴郡。在今英德县西七十五里。王歆之朱脱之字，戴同，赵增。王歆之，说见《溱水》篇。《始兴记》曰：县有白鹿城，城南有白鹿冈。会贞按：《元和志》，白鹿山在含洭县东南三十里。《舆地纪胜》，在 光县东南十七里。《英德县志》，在县西六十里。咸康中，郡民张鲂为县，有善政，白鹿来游，故城及冈 即名焉。会贞按：《书钞》一百五十七、《类聚》六、《初学记》二十四、《御览》五十三、一百九十二并引《始兴记》文。《初学》、《御览》一百九十二亦作咸康，而《书钞》、《类聚》、《御览》五十三作咸和，则康和错出已久，未详孰是。张鲂，《御览》五十三独作张鲍误。
南出洭浦关为桂水。戴云：按此与《锺水注》内之桂水同名，而南北异流。守敬按：此本《说文》，今《说文》误出为山，又脱南字。段玉裁据此订正《说文》，是也。
关在中宿县。会贞按：关及县并详《溱水注》。洭水出关，左合溱水，朱左作右，戴、赵同。会贞按：溱水在洭水之左，右合乃左合之误，今订。今湟水东南流，径连州阳山，于英德县西南入北江。谓
之洭口。会贞按：《通鉴》陈太建二年，欧阳纥出顿洭口，即此。《山海经》谓之湟水。守敬按：《海内东经》文，引见《溱水》篇。徐广曰：湟水，一名洭水，[一]出桂阳，通四会，亦曰漼水也。守敬按：《史记 南越传》汇水，《集解》引徐广曰，一作湟。《地理志》桂阳有汇水通四会，或作淮字。此钞变其辞，原书汇为洭之误，淮为漼之误，俱当以此正之。《锺水注》云，漼水即桂水。漼、桂声相近，故字随读变，此桂水有漼水之名亦然。汉武帝元鼎五年，路博德为伏波将军，征南越，出桂阳，下湟水，朱作元年，戴、赵同。守敬按：此《汉书 武帝纪》文，事在元鼎五年，元字之误无疑，今订。即此水矣。桂水其别名也。会贞按：《山海经》言，潢水注肄，肄水注海，以肄水为正流也。《汉志》言秦水入洭，洭水入郁；《说文》言溱水入洭，洭水出洭浦关为桂水，以洭水为正流也。《水经》言溱水入海从《山海经》，言洭水出关为桂水，又从《说文》，郦氏因之， 溱水注郁入海， 洭水引徐广云通四会，亦谓入郁以入海也。此互受通称之例。
　深水
深水出桂阳卢聚。吕忱曰：深水，一名邃水，守敬按：《说文》作●，●、邃形近，疑吕氏所见本异。导源卢溪，
西入营水，乱流营波，同注湘津。守敬按：段氏以为皆吕说。许慎云：深水出桂阳南平县也。《经》书桂阳者，县本隶桂阳守敬按：谓南平县也。郡也。[二]后割属始兴。守敬按：两《汉志》南平县属桂阳郡，《舆地广记》，吴属始兴，盖孙皓分桂阳郡之始兴，而割属之。晋、宋、齐因。郡，梁为阳山郡治，在今蓝山县东五里。县有卢溪、卢聚山，会贞按：上引吕 深水导源卢溪，卢溪无庸复述，且不得连下卢聚言，卢溪二字是衍文。《经》称卢聚，与《洭水经》同，从无卢聚山之目，山字亦是衍文。然则此句当止作县有卢聚。在南平县之南，九疑山东也。会贞按：山见《湘水》篇。
西北过零陵营道县南，会贞按：县详《湘水》篇，下二县同。此下深水与营水合流。此言过营道南，《湘水注》言营水径营道西，盖西北流，先径县南，后径县西也。又东北过营浦县南，朱作西北，戴、赵同。会贞按：《湘水注》营水东北径营浦县南，且营浦在今道州北，以水道验之，实自州西南，东北径州南，亦当作东北之确据，则西为误字审矣，今订。又西北过泉陵县，西北七里至燕室丘，入于湘。朱丘作邪，戴、赵同。守敬按：《经》、《注》皆与《论衡》合。[见下。]《经》当作燕室丘，与《注》同，盖因丘作邱，又讹为邪也。今订。《湘水注》营水西北径泉陵县西，又北流注湘，与此《经》合。《旧唐志》泉陵故城在永州北二里。唐州即今永州府治，则燕室丘在今府城西北。
水上有燕室丘，亦因为聚名也。其下水深不测，号曰龙渊。朱渊作泉，赵同，戴改。守敬按：《后汉书 章帝纪》，建初五年，有八黄龙见于泉陵。《论衡 验符》，湘水去泉陵城七里，水上聚石曰燕室丘，临水有侠山，其下岩淦，水深不测。二黄龙见，长出十六丈，身大于马。又见状如驹马，小大凡六，盖二龙之子也。出移时乃入。即记汉建初事。又《吴志 孙休传》，永安六年，泉陵言黄龙见。盖亦出此渊。
　锺水
锺水出桂阳南平县都山，朱《笺》曰：宋本作部山。赵云，按非也。都山即都庞峤也。东坡有《送邵道士彦肃还都峤诗》，王梅溪《注》，《洞天福地记》三十六小洞天，第二十，都峤山是。未可因注部龙字，擅相改易。守敬按：赵谓都山即都庞峤，是也。乃不知注部龙即都庞之讹，不可解也？南平县见《深水》篇。北过其县东，又东北过宋渚亭，守敬按：此亭《注》不载，盖郦氏时已不可考，当在今蓝山县东北。又北过锺亭，与漼水合。朱漼讹作鸡，下同。戴、赵改。全说见《洭水》篇。
都山即都庞之峤也，朱都庞讹作部龙，峤下有也字。赵同。戴改，删也字。五岭之第三岭也。守敬按：《汉书 张耳传》师古曰，裴氏《广州记》大庾、始安、临贺、桂阳、揭阳，
是为五领。邓德明《南康记》大庾领，一也。桂阳骑田领二也，九真都庞领三也，临贺萌渚领四也，始安越城领五也。裴说是也。《后汉书 吴佑传》章怀《注》引二书，亦以裴说为审，盖见邓《记》九真字不合也。不知邓数五岭，由东而西，则第三岭自当在骑田、萌渚之闲。若九真之都庞已至极南，何得以为第三？此由南平都庞亦属桂阳《记》蒙上省桂阳字，浅人不知，以为有脱文。但见九真有都庞县，遂加九真二字，非《记》原误也。至作都庞，毫无疑义。郦氏所言五岭之次与邓合，盖从邓说，此必作都庞，今本作部龙，乃以形近致误，此可望而知者也。乃赵氏拘于都庞之在九真，而云此以部龙为是，疏矣。宋本《寰宇记》，蓝山县，本汉南平也，有黄 山，今[当作古。]谓之都庞山，在县南九十里，即是五岭从东第三岭也。宋蓝山在今县北十五里。《通典》又谓都庞岭在永明县，与《注》异。锺水即峤水也。守敬按：《一统志》云锺水出蓝山县北，非古锺水之源也。详此《注》当出县南，以锺水即都庞峤水，峤在县南也。庾仲初曰：峤水南入始兴漼水，注于海。赵云：按《耒水》篇引庾说作始兴溱水，盖溱水出洭浦关，与桂水合也。戴改溱，云：南入溱注海者洭水，北入湘注江者锺水，此统称峤水，近刻溱讹作漼。会贞按：皆非也。此及下句乃仲初《扬都赋 注》说，文见《漓水》篇。盖都庞峤水有二，南流注海者，峤阳之水也，北流注江者，峤阴之水也。若《耒水》篇之峤水，则骑田之峤水也。赵援《耒水》篇作证，是混两峤之水为一矣。戴知南流注海者洭水，不知此即彼前篇所增，注洭之峤水也。因洭下流为桂水，桂、漼声近，漼水遂直曰始兴漼水欤？此漼水与本篇之漼水无涉。北
入桂阳湘水注于江是也。赵云：按《耒水》篇引庾说，北下多一水字。会贞按：赵此条亦误以《耒水》篇庾说即此，不知以文论，南入、北入相对，皆谓峤水，北下不应有水字。《耒水》篇有水字，衍。此桂阳对始兴言，指桂阳郡，非下桂水所出之桂阳县也。漼水，即桂水也。漼、桂声相近，故字随读变，《经》仍其非矣。朱漼并讹作鸡，戴、赵改。会贞按：此释本篇之漼水。桂阳郡及县，置于西汉则桂水之名自古，至《水经》始作漼水，漼字明是后世讹变，而《经》沿之。若俗本作鸡，则与桂声不近矣，又传抄之差也。桂水出桂阳县北界山，赵云：《方舆纪要》蓝山，汉南平县地，有岿水，合县境诸水入桂阳州界。会舂陵水，盖岿，漼声之转，岿水即漼水，亦即桂水也。守敬按：《一统志》，桂水源出蓝山县南。桂阳县详《洭水》篇。山壁高耸，三面特峻，石泉悬注瀑布而下。北径南平县，而东北流 锺亭，守敬按：此亭以锺水得名。《一统志》在桂阳州西，当在蓝山县境。右会锺水，守敬按：右疑当作左，据今水道，其会在蓝山县境。通为桂水也。故应劭曰：桂水出桂阳，东北入湘。会贞按：《汉志》颜《注》引应说，《志》耒阳之舂水至今嘉禾县东北亦同流。是就《汉志》言为舂水，就应说言为桂水，就《水经》言为锺水乃互受通称之例。
又北过魏宁县之东。赵云：按《续志》汉宁县，吴改曰阳安，晋改曰晋宁，宋以后因之，无魏宁也。此如广魏、魏兴之类，道元盖并《经》而改之。会贞按：官本戴《序》云，观涪水条中，称广汉已为广魏，则决
非汉时。锺水条中，称晋宁仍曰魏宁，则未及晋代。推寻文句，《经》大抵三国时人作。会贞按：戴因广魏、魏宁，定为三国人作《经》，至确。盖魏人尊魏，改汉字作魏也。至《沔水》篇之魏兴，亦足为《经》作于三国之证，乃赵氏见不逮此，谓道元并《经》改之，疏矣。互详《漾水》篇。
魏宁，故阳安也。晋太康元年改曰晋宁。守敬按：《宋志》，汉永和元年立，曰汉宁，吴改曰阳安。晋太康元年改曰晋宁。是郦所本。因《经》改作魏宁，亦沿其称。魏宁之目在阳安前，不得言魏宁故阳安，故当吴之误。后汉县属桂阳郡，吴、晋、宋、齐、梁因。在今宁兴县南。县在桂阳郡东一百二十里。守敬按：《元和志》资兴县西至郴州一百二十里。唐郴州治桂阳郡，资兴即故晋宁县治，说与此《注》合。县南西二面，阻带清溪，守敬按：清溪水见《耒水》篇。桂水无出县东理，守敬按：桂水径今桂阳州西北之东为郴州，即古桂阳郡治，魏宁县又在郡东，故郦氏驳《经》之误，谓水无出县东理。盖县邑流移，今古不同故也。守敬按：《注》上文驳《经》至审，而又云县邑流移，今古不同，乃曲为调停之说。
又东北入于湘。朱此六字与上《经》文接。戴移此无东字。赵据赵琦美本别为一条，在魏宁县《注》后。守敬按：明抄本无东字，黄本有东字，惟俱误连下耒水经文耳。水今自蓝山县东北，经嘉禾县、桂阳州、耒阳县，于常宁县东北入湘。
　耒水
耒水出桂阳郴县南山。
耒水发源出汝城县东为乌龙白骑山，守敬按：东晋置县，属桂阳郡，宋、齐、梁因之。在今桂阳县西南。《御览》四十九引《湘州记》，汝城县东有乌龙白骑山，远望似城，有黑石如龙，白石如马罗列，号曰乌龙白骑山。《方舆纪要》，山在桂阳县南十五里，《汉志》谓耒水出耒山。《一统志》，山在县南十里，盖即麓大同，陵峦各别也。今耒水出桂阳县南山。西北流径其县北，西流三十里，中有十四濑，各数百步，浚流奔急，竹节相次，亦为行旅涉之艰难也。守敬按：《郴州志》沤江出桂东县，西南流入桂阳县界，至县北三十里唐延里。中有二泷十二滩，亦名三泷水。又入兴宁县界，至高活，水势险恶，其旁凿山通道，行者必舍舟从陆以避险。又至耒江口，凡四十八泷，巨石层迭，不能方舟。又至东津渡入耒江。沤江在耒水北，而郦氏略之。然此《注》 浚流奔急，涉艰难，与沤江同，足征今桂阳、兴宁之闲，岩峦嵚崎，水道峻阻，两水一也。又西北径晋宁县北，守敬按：县详《锺水》篇。又西左合清溪水口，水出县东黄皮山，会贞按：山无考，当在今兴宁县东南。西南流历县南，又西北注于耒水。会贞按：《一统志》，清溪水有二，一在永兴县北，一在兴宁县东，一名资
兴水。或谓资兴水即此《注》之清溪，但资兴水在耒水北，而《注》称西流，左合清溪，则溪在耒水南。又耒水西北径晋宁县北，清溪西南历县南，则县在二水间，亦溪在耒水南之证。是资兴水非此水审矣。今有雷溪，出兴宁东南，西北流入耒水盖此水也。汝城县在郡东三百余里，朱脱城字，余里讹作里余。戴乙增。赵增同，仍里余。守敬按：明抄本作余里。《元和志》、宋本《寰宇记》并云，义昌县在郴州东南三百三十里。郴州即古桂阳郡治。义昌即今桂阳县治。汝城在今桂阳县西南，则《注》言汝城县在郡东三百余里不误。但考《一统志》，桂阳县在郴州东南一百六十五里，汝城又在桂阳县西南，则在郡东不过百四五十里，古里纵短于今，不应相差百余里，不可解也。山又在县东，耒水无出南山理也。守敬按:耒水出今桂阳县，汉为郴县地，故《志》云出郴县。至后汉置汉宁县，则为汉宁地。至东晋置汝城县，又为汝城地。《经》作于三国魏人，汝城非所及。以《锺水经》例之，此当云出魏宁县南山，而仍云出郴县南山，故郦氏辨其误。惟但就汝城为说，而不以魏宁为说，则似作《经》时已有汝城者，意犹未尽，故为揭出。
北过其县之西。朱北上有又字，戴、赵同。守敬按：不当有又字，今删。
县有渌水，出县东侠公山。朱渌作绿，侠作侯。赵改云：《 林》曰，《荆州记》，桂阳郴县东界侠公山下，有渌溪源，官常取此水为酒。《晋书》武帝太康元年，简文帝咸安元年， 荐酃渌酒于太庙，岂合酃湖、渌溪之酝为祼鬯尝酎之典与？绿当作渌，侯当作侠。戴改同。守敬按：《 林》所引《荆州记》见
《书钞》一百四十八。又《文选 注》三十五引《荆州记》，渌水出豫章康乐县，其闲乌程乡有酒官，酒极甘美，与湘东酃湖酒，年常献之，世称酃渌酒。是渌酒与酃酒同美，故有酃渌酒之称。晋遂并荐两地所荐之酒耳，非必合酝也。周说未得其实。又豫章康乐四字误，彼渌水即后篇之漉水，不闻出酒。程上乌字亦衍。《隋志》，卢阳有渌水。《元和志》渌水出郴侯山。误侠为侯，又脱公字。今曰程江，出兴宁县东北四十里醽醁泉。西北流而南，屈注于耒，守敬按：今程江西南流，于永兴县西南入耒水。则入耒在《注》黄水入耒之后，盖水道有变迁矣。谓之程乡溪，郡置酒官，酝于山下，名曰程酒，献同酃也。守敬按：《元和志》引《吴录》程乡出酒。《初学记》二十六引《荆州记》，桂阳一郡，程乡有酒官。亦足证上《荆州记》之误衍。酃酒详本篇末。
耒水又西，黄水注之。水出县西黄岑山，守敬按：《续汉志》桂阳郡上岭山郴县客岭山，即此。《御览》四十九引盛弘之《荆州记》，黄箱山一名黄岑山，在东南三十里。其山，郴水所出。《括地志》，黄岑山在郴州城南，郴水所出，郴水即黄水之异名也。山在今郴州南八十里，郴江出焉。山则骑田之峤，赵云：按《南康记》作甲骑。守敬按：《汉书 张耳传》师古《注》引《南康记》作骑田，而《后汉书 吴佑传》、《刘表传 注》并引作甲骑，误也。赵乃据以表异同，失之。五岭之第二岭也。守敬按：《御览》引盛弘之《荆州记》，黄岑山即是五岭之一，从东第二骑田岭也。五岭详《锺水》篇。黄水东北流。按盛弘之云：众山水出注于大溪，号曰横流溪。溪水甚小，守敬按：《类聚》九、《御览》六十七引
盛弘之《荆州记》并作横溪，[三]无流字，小并作深。冬夏不干，俗亦谓之为贪泉，饮者辄冒于财贿，同于广州石门贪流矣。守敬按：宋本《寰宇记》引此作石门贪泉。《史记 南越传 索隐》引《广州记》，石门在番禺县北二十里。昔吕嘉拒汉，积石于江，曰石门。又俗云，石门水名贪泉，饮之则令人变。廉介为二千石，则不饮之。昔 隐之挹而不乱，朱讹作辞，戴改。赵据以《晋书》改。戴以乱字断句，贪字下属。守敬按：残宋本无贪字，吴隐之《晋书 良吏》有传。贪岂谓能污其真乎？朱渝作污，贞作真。戴改，赵仍污，改贞。守敬按：残宋本作渝。《类聚》九引《晋安帝纪》吴隐之性廉操，为广州刺史，界有一水，谓之贪泉。古老云，饮此水者，廉士皆贪。隐之始践境，先至水所，酌而饮之，因赋诗以言志云，若使夷齐饮，终当不易心。清操逾厉。盖亦恶其名也。刘澄之谓为一涯溪，通四会殊为孟浪而不悉也。守敬按：石门之贪泉在四会东南。澄之以此贪泉为一水，因有通四会之说，而不知其隔岭不能通也。故郦氏驳澄之之误，下并引仲初说以证之。庾仲初云：峤水南入始兴溱水，注海。即黄岑水入武溪者也。北水入桂阳湘水，注于大江，即是水也。会贞按：峤水南入始兴溱水，注海，北入桂阳湘水，注于大江二语，仲初《扬都赋 注》文，说见《漓水》篇。盖骑田峤水有二，南入溱水注海者，峤阳之水也，北入湘水注江者，峤阴之水也。例以《锺水》篇引庾说，峤水南入始兴漼水注于海，北入桂阳湘水注于江，此北下水字当衍。黄岑
水入武溪及即是水也句，则郦氏分释峤水之文也。黄岑水详《溱水》篇。左则千秋水注之。朱左则作又侧，戴、赵改右则。守敬按：《湖南通志图》，此水在郴江之左，则右字误。今订。水出西南万岁山。会贞按：《类聚》七引盛弘之《荆州记》，桂阳郡西南五十里，有万岁山。宋本《寰宇记》引《湘州记》，万岁山有千秋水。山今名灵寿山，在郴州西南三十里，周回三十七里。据《湖南图》州西南一水出此山，即千秋水也。山有石室，室中有锺乳。山上悉生灵寿木，溪下即千秋水也。水侧民居，号万岁村。会贞按：此盛弘之《荆州记》文，详见《御览》六十七。其水下合黄水，会贞按：水今东北流，至郴州东南入郴江。黄水又东北径其县东，右合除泉水。水出县南湘陂村，村有圆水。会贞按：张又新《煎茶水记》，郴州圆泉水第十八。《一统志》圆泉一名除泉，在郴州南十五里，盖即故湘陂村之地。广圆可二百步，一边暖，一边冷。冷处极清绿，浅则见石，深则见底。会贞按：残宋本、明抄本作无底。《广博物志》六引此同。暖处水白且浊，玄素既殊，凉暖亦异，厥名除泉，其犹江乘之半汤泉也。会贞按：《初学记》七引《江乘地记》，东南四十里半汤泉，半温半冷，共同一壑，谓之半汤泉。江乘在今句容县。《一统志》，句容县西北，射乌山之东麓、南麓，俱有泉喷涌，初出处太热，不可手探，土人用其流处为池，贮水以供朝夕洗澡之用。不言半冷半温，略也。水盛则泻黄溪，水耗则津径辍流。郴，旧县也，守敬按：《史记 项羽本纪》羽徙义帝长
沙郴县，则县秦置。为桂阳郡治，后汉、吴、晋、宋、齐、梁因。今郴州治。桂阳郡治也，汉高帝二年分长沙置。守敬按：《汉志》但云高帝置，阎若璩曰，汉桂阳郡治郴县。《地理志》曰：桂水所出，因以名也赵云：按《汉志》桂阳郡无此语，此是应《注》，在桂阳县下。殆道元误记也。会贞按：赵说，非也。郦氏《锺水注》，桂阳县明引应说，岂隔篇而忘之？盖以汉置桂阳郡及县，俱取桂水为名，故于郡亦有此说。惟《地理志》曰四字，当是后人所加。王莽更名南平，县曰宣风。赵增其城二字。项羽迁义帝所筑也守敬按：《汉书 项籍传》阳尊怀王为义帝，徙之长沙，都郴。《高帝纪》羽使九江王布杀义帝于郴。筑城无考，据《籍传》都郴，筑疑当作都。县南有义帝 ，会贞按：《史记 项羽本纪 集解》引文颖曰，郴县义帝 ，岁时常祠不绝。《元和志》，义帝墓在县西一里。今陵在郴州旧儒学后，高二丈。内有石虎，朱石讹作白，戴改，赵据黄本改。会贞按：残宋本、明抄本作石。因呼为白虎郡。《东观汉记》曰：茨充，字子何，戴改何作河。守敬按：《大典》本《东观汉记》作河。充，《后汉书 循吏传》，亦作河。为桂阳太守，民惰懒，少麤履，朱麤讹作鹿，《笺》曰：当作，戴改麤。赵改鹿。守敬按：残宋本、明抄本作鹿，麤之俗体。足多剖裂。充教作履，朱充作茨，戴、赵同。守敬按：《东观记》作充。今江南知织履，皆充之教也。守敬按：此抄略《东观记》文。《笺》载《齐氏要术》一条，皆《东观记》说，由朱氏未见原书，故别引《要术》为证耳，今不录。黄溪东有马岭山，高六百余丈，广
圆四十许里。汉末，有郡民苏耽，栖游此山。会贞按：《类聚》七引庾仲雍《湘州记》，桂阳郴县东北有马岭山。高六百余丈，苏耽所栖游处，因而得仙。盖郦所本。《续汉志 注》引《湘中记》，郴县南十数里有马岭山。《元和志》，山在县东北五里。盖山绵延甚广，各指一处言也。《一统志》亦谓在郴州东北五里。《桂阳列仙传》云：耽，郴县人。少孤，养母至孝。言语虚无，时人谓之痴。常与众儿共牧牛，更直为帅，录牛无散。每至耽为帅，牛辄徘徊左右，不逐自还。众儿曰：汝直，牛何道不走耶？耽曰：非汝曹所知。即面辞母云：受性应仙，当违供养。涕泗。又说：朱作又曰，戴改，赵据黄本改。会贞按：残宋本作又说。年将大疫，死者略半，穿一井饮水，朱一作二，戴改，赵据孙潜校改。会贞按：残宋本、明抄本并作一。可得无恙。如是有哭声甚哀。后见耽，乘白马，还此山中，百姓为立坛祠，民安岁登，民因名为马岭山。朱《笺》曰：无恙以下有缺文。《洞神传》云， 初去时，云今年大疫，死者略半，家中井水，饮之无恙。果如所言，阖门元吉。母年百余岁终，乡人共葬之闻山上，有人哭声，服除乃止。《神仙传》曰， 母既终，葬后，州东北牛脾山，紫云盖上，有号哭声，知苏君之神也。因见白马常在岭上，遂改中脾山为白马岭。守敬按：《御览》一百八十九引《桂阳列仙传》，苏耽启母曰，有宾客来会，耽受性当仙，今招耽去，违于供养。今年多疫，窃有此井水，饮之可得无
恙。卖此水过于供养。使宾客随去焉。不如此《注》之详。黄水又北流注于耒水，守敬按：今郴江东北流，至郴州东北合耒水。谓之郴口。耒水又西径华山之阴，守敬按：山在今郴州北六十里。亦曰华石山，孤峰特耸，守敬按：《御览》四十九引盛弘之《荆州记》，桂阳有话石山，石有声，如人共话。又五十二引《郡国志》，郴州城北七十里，有话石山，孤石特竦，仙人于此处谈话。盖因华、话音同而各傅会之。枕带双流。东则黄溪、耒水之交会也。耒水东流沿注，不得北过其县西也。守敬按：此驳《经》北过郴县西之文，盖耒水过县北，不过县西也。两岸连山，石泉悬溜，行者辄徘徊留念，情不极已也。
又北过便县之西。守敬按：汉县属桂阳郡，后汉、吴、晋因，宋省。今永兴县治。
县故惠帝封长沙王子 浅为侯国，全云：按《汉表》以为江夏之编。《索隐》曰，县属桂阳。当从道元为是，浅以惠帝元年封。王莽之便屏也。县界有温泉水，在郴县之西北，会贞按：宋本《寰宇记》，温泉出郴县北留冈。左右有田数十 ，戴改十作千。资之以溉。常以十二月下种，明年三月谷熟，度此水冷，不能生苗。温水所溉，年可三登。会贞按：《续汉志》郴县《注》引《荆州记》，县西北有温泉，其下流有数十亩田，常十二月下种，明年三月，新谷便登。一年三熟。又《御览》八百二十一引盛弘之《荆州记》，下流有田，恒资以浸灌，温液所周，正可数亩。过此水
气辄冷，不复生苗。合观之，是此《注》全本《荆州记》，《续汉志 注》亦作数十亩，则此十字不误。《御览》作数亩，当脱十字。但《御览》八百三十七又引盛《记》下流百里，恒资以溉灌。就百里计之，则田似不止数十亩，而戴作数千亩为可据。今姑仍原文，而存疑于此。其余波散流入于耒水也。
又西北过耒阳县之东。
耒阳，旧县也，盖因水以制名。守敬按：耒阳，秦县，因耒水在县东为名，见《元和志》。秦属长沙郡，汉属桂阳郡，后汉、吴、晋、宋、齐、梁因。即今县治。王莽更名南平亭。东傍耒水，水东肥南，有郡故城。守敬按：《旧唐志》后汉桂阳郡理耒阳，寻还郴。而宋本《寰宇记》，耒阳县西有桂阳故城。后汉建武中，自郴县移理桂阳，是此城。东又有古郡城，未详所置年代。则分城为二，并分置郡之时为二。《方舆纪要》，县东有桂阳城，后汉建武中曾移郡治此。一云城在县治西。则专指建武移郡言，而县东、县西，两存其说。又《舆地纪胜》但云郡故城在县西。《明统志》且实指建武郡治，即今西门城址。[四]《一统志》从之。考故书雅记，除后汉外，别无移郡耒阳之事，则《寰宇记》谓县东古城未详年代者，未足凭。又郦氏全书详载故城，如果县西有郡故城，《注》必 之，而但云水东有郡故城，则县西故城，盖后世传闻之异也，当以此《注》为据。县有溪水，朱溪讹作汉，戴、赵改。守敬按：《舆地纪胜》、《名胜志》引此并作溪。东出侯计山，其水清澈，冬温夏冷。西流谓之肥川。守敬按：《舆地纪胜》，侯计山在耒阳县东七十余里，昔有诸侯，避难潜于此，因名。《隋志》 阴县有肥水。今山曰侯憩山，肥江
出焉。川之北有卢塘。朱有讹作石，全校改，戴、赵改同。塘池八顷，其深不测，有大鱼，常至五月，辄一奋跃，水涌数丈，波襄四陆，细鱼奔迸，随水登岸，不可胜计。守敬按：《舆地纪胜》引《湘水记》，耒阳县东北有汉太守谷昕傍约崄，筑塘贮水，名泸塘，淹地八顷。宋本《寰宇记》引《幽明录》，耒阳县东北有芦塘，淹地八顷，其深不可测，中有大鱼，常至五日，一跃奋出，大可三围。每出水则小鱼奔迸，随水上岸，不可胜计。又引《卓异记》曰，有鲛鱼，后为雷电所杀，塘遂涸。《湘水记》、《幽明录》并作淹地，则此作塘池误。《幽明录》作五日，此作五月，亦疑误。又云：大鱼将欲鼓作，诸鱼皆浮聚。守敬按：此二句当亦《湘水记》，或《幽明录》文。水侧注。戴云：按此三字有脱误。守敬按：此盖谓肥水注耒水也，今淝江西南流，于耒阳县东南入耒水。
西北径蔡洲，洲西即蔡伦故宅，傍有蔡子池。会贞按：《初学记》二十一引弘盛之《荆州记》，枣阳县百许步，蔡伦宅，其傍有池，即名蔡子池。枣阳为耒阳之误。《后汉书 注》引《湘州记》，耒阳县北有蔡伦宅，宅西有一石臼，云是伦舂纸臼。《元和志》，宅在县西一里。宋本《寰宇记》，在西南一里。《舆地纪胜》，蔡子池在县西南郭中。《一统志》，宅在县西，池在西南二里。伦，汉黄门，朱此下衍郎字。赵云：黄门郎，士人之官，伦是宦者，不当有郎字。戴删同。顺帝之世，捣故鱼网为纸，用代简素，自其始也。会贞按：《东观汉记》，蔡伦，字敬仲，桂阳人，为中常侍，典作尚方，造意用树皮及敝布鱼网作纸，天下咸称蔡侯纸。《后汉书》本传，自古书契，多编以竹简，其用缣帛者，谓之为纸。缣贵
  </div>
  <div class="pagination">
   <a href="水经注疏_page71.html">
    上一页
   </a>
   <span>
    ...
   </span>
   <a href="水经注疏_page67.html">
    67
   </a>
   <a href="水经注疏_page68.html">
    68
   </a>
   <a href="水经注疏_page69.html">
    69
   </a>
   <a href="水经注疏_page70.html">
    70
   </a>
   <a href="水经注疏_page71.html">
    71
   </a>
   <span class="current-page">
    72
   </span>
   <a href="水经注疏_page73.html">
    73
   </a>
   <a href="水经注疏_page74.html">
    74
   </a>
   <a href="水经注疏_page75.html">
    75
   </a>
   <a href="水经注疏_page76.html">
    76
   </a>
   <a href="水经注疏_page77.html">
    77
   </a>
   <a href="水经注疏_page73.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
