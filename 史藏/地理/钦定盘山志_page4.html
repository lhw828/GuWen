<!DOCTYPE html>
<html>
<head>
    <meta charset="UTF-8">
    <title>钦定盘山志 - 第 4 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定盘山志 - 第 4 页/共 45 页</h1>
    <div class="content">　　絶顶巉巗里松烟向晓开片云生众壑虚籁落空台寺古人行少林深鸟乱回千峰多秀色远眺足徘徊
　　甲申春谒
　　陵回銮路经盘山有僧智朴呈接驾诗即用原韵二首廿载常轻步年华去莫从古松分远近老衲自从容问及当时景犹疑隔岭重山髙劳脚力来往遍云峰铃铎鸣山下田畴雨露恩经声连静舍法语闭柴门隂迹安无意清思礼世尊春风来拂面依旧是乾坤






　　御制文
　　游盘山记
　　连太行拱神京放碣石距沧溟走蓟野枕长城是为盘山盖冀州之天作俯临众壑如星拱北而莫敢与争者也昔魏田畴隠居于此故名田盘或曰古有田盘先生自齐来栖止焉地僻而山秀树密而谷深韩昌黎文所称太行之阳有盘谷者无从考其非是而其为隠者之所盘旋则一也山亦有盘谷寺自唐宝积开堂代有名宿憨山拙庵后先辉映为是山佳话然吾儒木石居而鹿豕游者田畴之后无闻焉四顾梵宇精蓝依山隠谷镂峰磨石刻画天真而乏栁州西山之文杜陵北征之作呜呼是亦可慨也已乾隆七年秋因谒
　　陵回銮便往游之斥警跸减仪从轻舆朝陟搴萝扳磴晓岚豁开泉白山青飒然林空郁然松翠于是停盖驻辔怡情纵目者久之既而行漏催吟兴尽夕阳在山金吾整驾虽命省驺从而近御执事者汗雨挥而尘烟腾向
　　诮隠者之絶少翻疑隠者之避而远去耳乃知千乘万骑不可以游山偶一过之山灵将毋笑其不韵也耶














　　静寄山庄十六景记
　　塞外之山冈峦浑噩堂阜连延以雄峻胜塞内之山峰岩峭拔崜防崱屴以奇秀胜造物之灵有独钟南北之分鲜兼美也而惟田盘自太行而来塞垣依此以筑故介在南北之间兼収雄秀之粹卓为造物奥区焉乾隆壬戌夤縁往一游自是山川之美不能恝置然朝往暮归仆从侍御之臣不免于劳乃发内帑建山庄于山之阳买地缭垣据景搆舍髙因迥有僻以幽探藻绘不施亭台间出园之内得景八园之外标旧迹与诸寺复得景八合为山庄十六景而名之曰静寄夫静者山之体其寄于天地也恒得常焉人生而静则静亦人之体也而恒不得其常者则其寄盖不如山也余之以是取名其亦所以自警也若夫山庄之号则法
　　皇祖避暑山庄之例苐其去京师较避暑近十之五为幅员较避暑仅十之三尚朴素屛文绣适可而止容膝亦安守旧防而勉钦承读是记者尚知吾绳
　　武之意而所重固不在巻阿之游歌也欤















　　盘山千尺雪记
　　昨嵗巡幸江南观民问俗之暇流览江山胜概寻古迹之奇文物秀丽区也其悦性灵而发藻思者所在多有而独爱吴之寒山千尺雪剏于明隠士赵宦光今范氏搆园其地者境野以幽泉鸣而冷题其阁曰听雪为之流连为之倚吟归而肖其处于西苑之淑清院盖就液池尾闾有明时所作假山乔木峭蒨喷薄之形似之矣而乏天然及秋而驻避暑山庄乃得飞流潄峡盈科不已者作室其侧天然之趣足矣而尚未得松石古意今春来盘山游文皇所为晾甲石者汇万山之水而归于一壑潨潨之湍奏石面谡谡之籁响松颠时而隂雨忽晴众谿怒勃则暴涨砰訇焉直下挟石以奔触石以停鞳然铿然激扬湱然虽千夫撞洪钟有不足比其壮者爰相面势结庐三间兹重游而其屋适成开虚窻俯流泉觉松涛石籁问答亲人乃叹寒山千尺雪固在是间而劳劳往返营营防写者不防为流水寒潭笑未能免俗哉率笔记之亦以存髙风之慕也















　　御制诗
　　盘山【乐善堂集】
　　盘山山色翠空蒙我欲登游雾半封寄语山灵还订约他时拟上最髙峰
　　登盘山口号【己未】
　　千林落叶见山容翠嶂丹崕歴防重漫忆当年曾订约今朝果上最髙峰【旧作望盘山有寄语山灵频订约他年拟上最髙峰之句】
　　登盘山天成寺江山一览阁作
　　两峰天辟仙壶路到眼江山万派分树帀丹崕空外合泉鸣碧涧静中闻縁阶萚走秋声细防鼎香飘瑞霭纷今日身行图画里六尘幻有等浮云
　　昔闻【庚申】
　　昔闻盘山侧有谷名虎里白额任纵横居民皆远徙有一云水僧结庵山之屺夜坐悟无生晓起担柴水忽然一虎至是僧瞠目视孽畜胡为来速去斯可矣虎果掉尾去如听彼指使自此众乡民号之为佛子僧亦自谓神其实无他技无何虎复来咤之厉且訾逐逐行近前僧葸乃拜跪四邻争赴救虎去僧早死方知浪得名前畨幸偶尔有名无实人可以鉴诸此
　　题天成寺江山一览阁【壬戌】
　　明发陟山巅天门辟晓烟翠华随日转缇骑带云旋野色供清眺松声答响泉重登兰若阁题句忆前年髙阁坐秋风江山一览中低临云影白乱缬树梢红佛殿岚初合僧房竹暗笼静思延赏意不与侍臣同
　　登盘山作
　　金根遥指碧云隈磴路林扉迤逦开石里流泉闻不见烟中飞鸟去还来南临蓟野耕桑富北枕卢龙关塞恢讵比登封夸豫大每思山木毓良材
　　题李靖舞劒台
　　壮士今何在空余舞劒台名随流水去客共白云来松韵雄风谡川明匣水开防多评古意清咏久防徊
　　盘谷寺恭依
　　皇祖圣祖仁皇帝元韵
　　时巡行夏令秋稔赖
　　天恩式阅田盘处言瞻法海门璇题今尚焕脚古称尊敬识
　　当年意丰碑镇厚坤
　　云罩寺作
　　应接真无暇山川果有灵谷烟披乱絮瀑水泻悬屏锦片千章紫莲花万朶青徐无最髙处极目偶延停
　　经唐太宗晾甲石
　　石名晾甲枕山陂遗迹贞观借抚追若使当年无此役何须重建魏徴碑
　　再题盘谷寺
　　盘谷无定名太行亦有之是处两山环不知名者谁我来正清秋万树丹黄姿间以苍崕松尤比春林奇石磴溜鸣泉峭崿云四垂佳景面面殊图画行行披依山辟新径扫苔看古碑尘心一以洒不觉归辔迟
　　盘山怀古
　　田畴不卖卢龙塞李靖空余舞劒台月镜团圞谁挂得峰莲崪嵂自飞来定光灯影犹飘忽茶子松精诡诙只有开堂传宝积求心何处一言该
　　过贤渠庄望盘山【癸亥】
　　马上看山色犹记登临美他年视今朝何以异乎此
　　天成寺江山一览阁叠旧韵【甲子】
　　招提据岭巅游辔破朝烟胜地常相忆危楼重少旋风旛标妙偈琴操咽寒泉安得长无事山中驻小年阁迥座延风田盘画景中纵予双目远爱彼片霞红涧户人寻辟岩题藓自笼山禽时送语道与昔年同
　　登盘山偶咏
　　翠岫丹枫万景全盘山不到漫三年流隂逝水无须喻常住金身朶朶莲
　　温暾朱鸟晃谽谺阳月风光罨幰纱恰似迂倪饶气韵山衣无借树杈枒
　　有水潺潺有石粼云容峰态自相皴田畴不卖卢龙塞岂必今时无隠沦【末二句用旧作游盘山记意】
</div>
    <div class="pagination">
<a href="钦定盘山志_page3.html">上一页</a><a href="钦定盘山志.html">1</a><a href="钦定盘山志_page2.html">2</a><a href="钦定盘山志_page3.html">3</a><span class="current-page">4</span><a href="钦定盘山志_page5.html">5</a><a href="钦定盘山志_page6.html">6</a><a href="钦定盘山志_page7.html">7</a><a href="钦定盘山志_page8.html">8</a><a href="钦定盘山志_page9.html">9</a><span>...</span><a href="钦定盘山志_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
