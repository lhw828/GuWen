<!DOCTYPE html>
<html>
 <head>
  <meta charset="utf-8"/>
  <title>
   浙江通志 - 第 496 页/共 787 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   浙江通志 - 第 496 页/共 787 页
  </h1>
  <div class="content">
   浙江通志卷一百七十一
　　钦定四库全书
　　浙江通志卷一百七十二
　　人物【四】
　　武功【二】
　　湖州府
　　三国呉
　　朱治【三国呉志本传字君理故鄣人随孙坚征伐中平五年讨长沙零桂等三郡贼有功坚表治行都尉从破董卓于阳人表治行督军校尉坚薨治扶翼策依就袁术后劝策还平江东太傅马日防在夀春辟治为掾迁呉郡都尉治从钱唐欲进到呉呉郡太守许贡拒之于由拳治与战大破之遂入郡领太守事建安七年权表治为九真太守行扶义将军征讨夷越佐定东南禽截黄巾余陈败万秉等黄武元年封毗陵侯领郡如故二年徙封故鄣权为呉王治每进见权常亲迎执版交拜飨宴赠赐恩敬特隆时丹阳深地颇有奸叛亦以年向老思恋土风自表屯故鄣镇抚山越嵗余还呉黄武三年卒子才嗣】
　　朱才【三国志注字君业善骑射权爱异之以父任为武卫校尉领兵随征伐屡有攻捷更折节为恭留意宾客轻财尚义施不望报又学兵法名声闻于远近】
　　朱然【三国呉志本传字义刲治姊子也本姓施初治未有子啓策乞以为嗣权以然为余姚长迁山阴令分丹阳为临川郡然为太守会山贼起然平讨旬月而定曹操出濡须然备大坞及三闗屯拜偏将军吕防病笃权问代者对曰朱然胆守有余可任防卒权假然节镇江陵黄武元年封永安侯魏遣曹真夏侯尚张郃等攻江陵文帝自住宛为其势援连屯围城然中外断絶城中兵多肿病堪战者裁五千人真等起土山凿地道立楼橹临城弓矢雨注将士皆失色然宴如无恐意厉吏士伺间隙攻破两屯魏攻围然凡六月未退不能克乃彻攻退还然名震敌国改封当阳侯六年权自率众攻石阳旋师潘璋断后夜出错乱敌追击璋然即还住拒敌使前船得引极远徐乃后发黄龙元年拜车骑将军右防军赤乌九年征柤中魏将李兴等闻然深入率步骑六千断然后道然夜出逆之军以胜拜为左大司马右军师然长不盈七尺内行修洁终日钦钦常在战场临急胆定尤过絶人虽世无事每朝夕严鼔兵在营者咸行装就队以此玩敌使不知所备故出辄有功赤乌十二年卒子绩嗣】
　　朱绩【三国呉志本传字公绪以父任为郎后拜建忠都尉叔父才卒绩领其兵随太常潘濬讨五溪以胆力称迁偏将军营下督领盗贼事然卒绩袭业拜平魏将军乐乡督魏征南将军王昶率众攻江陵城不克而退绩与奋威将军诸葛融书曰昶远来疲困力屈而退此天助也今追之力少可引兵相继吾破之于前足下乘之于后岂一人之功哉宜同断金之义融答许绩便引兵及昶于纪南纪南去城三十里绩先战胜而融不进失利建兴元年迁镇东将军元兴二年拜左大司马以五鳯中表还为施氏】
　　晋
　　沈田子【宋书自序字敬光呉兴武康人从髙祖克京城进平京邑叅镇军军事封营道县五等侯义熙五年髙祖北伐鲜卑田子领偏师与龙骧将军孟龙符为前锋慕容超屯临朐以拒大军龙符战没田子力战破之及卢循逼京邑髙祖遣田子与建威将军孙季髙海道袭广州加振武将军循党徐道覆还保始兴田子复与右将军刘蕃同攻讨循还广州围季髙田子虑季髙孤危率军南还比至贼已收其散卒还围广州季髙闻田子至大喜田子背水结阵身先士卒一战破之又破循于苍梧郁林宁浦还至广州而季髙病死兵后山贼竞出田子随宜讨伐旬日平殄还京除太尉叅军振武将军赐爵都乡侯八年从讨刘毅十一年复从讨司马休之十二年髙祖北伐田子与傅之领别军从武闗入屯据青泥姚军数万奄至田子兵裁数百欲击之之曰彼众我寡难可与敌田子曰师贵用奇不必在众之犹固执田子曰众寡相倾势不两立及其未整薄之必克所谓先人有夺人之志也独率所领鼓而进合围数重抚慰士卒曰诸君捐亲戚弃坟墓出矢石之间正希今日耳封侯之业其在北乎乃弃粮毁舍躬勤士卒前后奋击所向摧陷所领江东勇士便习短兵鼓噪奔之贼众溃散所杀万余人长安平髙祖燕于文昌殿举酒赐田子曰咸阳之平卿之功也即授咸阳始平二郡太守大军既还桂阳公义真留镇长安以田子为安西中兵叅军龙骧将军始平太守时佛佛来寇田子与安西司马王镇恶俱出北地御之谕者谓镇恶欲尽杀诸南人以数千人送义真南还因据闗中叛田子与之谋请镇恶计事使宗人敬仁于坐杀之率左右数十人自归义真长史王脩收杀田子于长安藁仓门外】
　　沈叔任【宋书沈演之传演之武康人父叔任少有干质初为州主簿山阴令皆有声朱龄石伐蜀为龄石建威府司马平蜀之功亚于元帅为巴西梓橦郡太守戌涪城东军既反二郡强宗侯劢罗奥聚众作乱四面云合遂至万余人攻城急叔任东兵不满五百推布腹心众莫不为用出击大破之逆党皆平髙祖讨司马休之龄石遣叔任率军来会时髙祖领镇西将军命为司马及军还以为扬州别驾从事史以平蜀全涪之功封宁新县男出为益州刺史以疾还都义熙十四年卒子演之】
　　南北朝
　　沈林子【南史沈约传林子字敬士田子弟少有大度孙恩屡出会稽武帝致讨林子乃自归尽室移京口从尅京城进平都邑及帝为扬州辟为从事领建熙令封资中县五等侯从伐慕容超平卢循竝着军功复从征刘毅讨司马休之辄摧锋居前贼党郭亮之屯据武陵林子率军讨之斩亮之于七里涧复讨鲁軏于石城軏弃众走武帝伐姚叅征西军事加建武将军统军为前锋从汴入河伪河东太守尹昭据蒲坂林子与冠军檀道济同攻蒲坂王镇恶攻潼闗遣姚绍据潼闗林子谓道济曰潼闗天岨形胜之地镇恶孤军势危力屈若使姚绍据之则难图也及其未至当并力争之若潼闗事捷尹昭可不战而服道济从之及至绍举闗右之众设重围围林子及道济镇恶等道济议欲渡河避其锋或欲弃捐辎重还赴武帝林子按剑曰下官今日之事自为将军办之然二三君子同歴艰难荷恩罔极以此退挠亦何以见相公旗鼓邪塞井焚舍示无全志率麾下数百人犯其西北绍众小靡乘其乱而薄之绍大溃俘掳以千数悉获绍器械资实绍走还保定城留姚鸾精兵守崄林子衔枚夜袭即屠其城劓鸾而坑其众绍复遣姚赞将兵屯河上林子连破之绍又遣姚伯子等屯据九泉凭河固险以絶粮援武帝复遣林子累战大破之斩伯子所俘获悉以还绍使知王师之绍疽发背死赞统后军复袭林子林子御之连战皆捷帝至阌乡姚扫境内兵屯峣栁沈田子自武闗北入屯军蓝田自率大军攻之帝遣林子步自秦岭以相接援比至破走林子威震闗中豪右望风请附长安平大军东归还至彭城帝令林子差次勲勤随才授用文帝出镇荆州以林子为西中郎中兵叅军领新兴太守以佐命功封汉夀县伯永初三年卒諡曰怀】
　　沈庆之【南史本传字先武康人少有志力孙恩寇武康庆之未冠随乡族击之屡捷以勇闻赵伦之见而赏之命子伯符板为宁逺中兵叅军竟陵蛮为寇庆之设规畧击破之永初二年除殿中员外将军北侵隶檀道济道济白文帝称庆之忠谨晓兵上使领队防东掖门元嘉十九年雝州羣蛮大动以庆之为建威将军率众进讨大破缘沔诸蛮后为孝武抚军中兵叅军孝武以本号为雝州随府西上征蛮寇屡有功还都复为广陵王诞叅军雝州蛮又为寇庆之复随诞入沔伐沔北诸山蛮大破之羣蛮皆稽颡庆之患头风好着孤皮帽羣蛮号曰苍头公每见庆之军辄畏惧曰苍头公已复来矣庆之引军出前后破降甚众所获蛮竝移都下以为营戸二十七年迁太子步兵校尉至三十年孝武出次五洲总綂羣帅庆之至谘受军畧会元凶弑逆遣庆之引诸军庆之处分旬日内外整办时皆谓神兵孝武践阼以为领军将军封南昌县公孝建元年鲁反遣庆之与薛安都往讨之安都斩进征北大将军改封始兴郡公大明三年竟陵王诞据广陵反庆之帅众讨之至城下诞登楼谓曰沈君白首之年何为来此庆之曰朝廷以君狂愚不足劳少壮故使仆来耳塞堑造攻道立行楼土山并诸攻具每攻城身先士卒七月斩诞进司四年西阳五水蛮复为寇庆之统诸军讨平之前废帝即位以为侍中太尉尽言谏争帝遣其从子攸之赍药赐死时年八十明帝即位追赠侍中司空諡曰襄公】
　　沈法系【宋书沈庆之传庆之从弟法系字体先初为赵伯符将佐后随庆之征五水蛮世祖伐劭以为南中郎叅军领三千人前发与栁元景旦至新亭元景居中营宗慤居西营法系居东营东营据冈贼攻元景法系临射之所杀甚众堑外树悉伐之令倒贼来攻缘树以进彭棑多开隙选善射手的发无不中死者交横事平以为宁朔将军始兴太守讨萧简于广州台军将至简诳其众曰台军是劭所遣竝信之城内固守初世祖先遣邓琬围简唯治一攻道法系至曰宜四面竝攻若守一道何时可拔琬虑功不在已不从法系曰更相申五十日日尽又不克乃从之八道俱攻一日即拔斩简广州平封库藏付琬而还官至骁骑将军寻阳太守】
　　沈璞【宋书自序字道真林子少子元嘉十七年始兴王濬为州刺史以为主簿迁宣威将军盱眙太守时王师北伐彭汴无虞璞以强寇对阵事未可测郡首淮隅道当冲要乃修城垒浚重隍聚财石积盐米为不可胜之算俄而拓跋焘自领步骑数十万陵践六州腹心劝璞还京师璞曰若彼大众不盼小城故无所惧若肉薄来攻则成擒也诸君何尝见数十万人聚在一处而不败者昆阳合肥前事之明騐此吾报国之秋诸君封侯之日人情乃定收集得二千精手曰足矣贼至四面蚁集攻城璞随宜应拒攻守二旬殄其大半焘乃遁走太祖嘉璞功効遣中使褒美征还淮南太守赏赐丰厚】
　　沈文秀【宋书本传字仲达武康人庆之弟子也景和元年迁青州刺史太宗定乱晋安王子勋防寻阳时徐州刺史薛安都已同子勋文秀应安都泰始三年归命请罪即安本任先是冀州刺史崔道固亦据歴城为土人起义所攻与文秀俱遣信引魏魏遣将慕容白曜率大众援之文秀已受朝命乃乘魏无备纵兵掩击杀伤甚多魏进军围城文秀善于抚御将士咸为尽力每与魏战辄摧破之掩击营砦往无不捷太宗进文秀号辅国将军八月魏蜀郡公拔式等马步数万人入西郭直至城下文秀使辅国将军桓谌击破之九月又逼城东十月进攻南郭文秀使员外散骑侍郎黄弥之等邀击斩获数千四年又进文秀号右将军封新城县侯魏围青州积久太宗所遣救兵并不敢进文秀被围三载外无援军士卒为之用命无离叛者日夜战鬭甲胃生虮虱五年为魏所陷城败之日解释戎衣缓服静坐命左右取所持节魏既入兵刄交至问曰青州刺史沈文秀何在文秀厉声曰身是囚执之白曜在城西南角楼文秀至白曜前执之者令拜文秀曰各二国大臣无相拜之礼曜命鏁送桑干文秀在桑干凡十九年齐之永明四年病卒】
　　沈攸之【南史本传攸之字仲达庆之从父兄子也元嘉二十七年魏军南攻攸之随庆之征讨二十九年征西阳蛮始补队主巴口建义授南中郎府板长兼行叅军新亭之战身被重创事宁为太尉行叅军封平洛县五等侯又随庆之征广陵屡有功孝武以其善战配以仇池步矟明帝即位四方反叛以攸之为宁朔将军寻阳太守率军据虎槛时王元谟为大统未发前锋有五军在虎槛五军后又络绎继至每夜各立姓号不相禀受攸之谓军吏曰今众军同举姓号不同若有耕夫渔父夜相呵叱便致骇乱此败道也请就一军取号众从之大破贼于赭圻寻进号辅国将军督前锋诸军事薛常保等在赭圻食尽贼帅刘胡屯浓湖以囊盛米系流查及船腹阳覆船顺风流下以饷赭圻攸之疑其有异遣人取船及流查大得囊米寻尅赭圻迁宁蛮校尉雍州刺史加都督袁顗率众来入鹊尾相持久军主张兴世越鹊尾上据钱溪攸之率诸将攻浓湖钱溪信至大破贼攸之悉以钱溪所送胡军耳鼻示之顗骇惧急追胡还诸军悉力进攻胡弃众而奔顗亦奔走赭圻浓湖之平也贼委弃资财珍货山积诸军各竞收敛攸之约所部不犯亳芥进平寻阳迁中领军封贞阳县公累迁郢州刺史泰豫元年以攸之为镇西将军荆州刺史顺帝即位攸之得大后手令遂举兵齐髙帝遣众军西讨攸之尽鋭攻郢州栁世隆屡破之升明二年还江陵自经死】
　　陈伯绍【册府元龟为龙骧将军交州人李长化据州叛妖贼攻廉州杀刺史羊南伯伯绍讨平之广东通志伯绍呉兴人少英发以知勇闻事明帝泰始四年讨平刘师道迁西江都防时合浦北界夷獠丛居寇盗不宾略无编户伯绍帅兵二千人猎于郡北境见二青牛惊走入草使人逐之不得乃志其地曰此地当有竒祥启立为越州明帝命为交州刺史使经营焉元徽二年以伯绍为越州刺史督交越二州军事始立州镇穿山为城门以保边境俗呼为青牛城先时刺史常事戎马以伐为务伯绍恩恵及民威信洽夷獠及卒为之立祠】
　　沈文季【南齐书本传字伯达父庆之为景和所杀收捕诸子文季挥刀驰马去收者不敢追宋明帝立起文季为宁朔将军出为临海太守升明元年沈攸之起兵太祖加文季为冠军将军督呉兴钱唐军事攸之先为景和杀庆之至是文季收杀攸之弟登之封略阳县侯明年迁丹阳尹建元元年改封西丰县侯世祖即位出为呉郡太守四年持节督郢州司州之义阳诸军事郢州刺史迁尚书左仆射明帝建武二年魏寇夀春豫州刺史丰城公遥昌婴城固守数遣轻兵相抄击诏文季领兵镇夀春文季入城止防兵一听出洞开城门严加备守寻退百姓无所伤损加防军将军王敬则兵起文季领兵屯湖头备京路永元元年始安王遥光夜遣三百人于宅掩取文季欲以为都督而文季已还台明日与徐孝嗣守卫宫城戎服共坐南掖门事宁加镇军将军未几被害】
　　章昭达【南史本传字伯通武康人性倜傥轻财尚气少时遇相者谓曰卿容貌甚善须小亏则富贵昭达因醉堕马鬓角小伤昭达喜相者曰未也侯景之乱昭达率乡人援台城为流矢所中眇其一目相者曰卿相善矣不久当富贵台城陷昭达还乡里与陈文帝游侯景平文帝为呉兴太守委以将帅陈武帝谋讨王僧辩令文帝还长城招聚兵众以备杜龛频使昭达往京口禀承计画僧辩诛龛遣其将杜泰来攻昭达从文帝进军呉兴以讨龛龛平乂从讨张彪于会稽尅之时留异拥据东阳武帝使昭达为长山令居其心腹天嘉元年封欣乐县侯寻随侯安都拒王琳昭达乗大舰中流而进先锋发拍中贼舰琳平策勲第一除郢州刺史周迪据临川反诏昭达便道征之迪败走征为防军将军改封邵武县侯四年陈宝应纳周迪共寇临川又以昭达为都督讨迪迪走昭达乃逾岭讨宝应与战据上流为筏施拍其上壊其水栅又出兵攻其步军方大合战会文帝遣余孝顷出海道适至因并力乘之定闽中擒留异宝应以功授开府仪同三司寻授江州刺史光大时改封邵陵郡公宣帝即位欧阳纥据岭南反诏昭达都督众军讨之纥出顿洭口多聚沙石盛以竹笼置于水栅之外用遏舟舰昭达居其上流装舰造拍以临贼栅又令人衔刀潜行水中以斫竹笼笼筏解因纵大舰突之大败纥禽送都广州平进位司太建二年率师征梁明帝于江陵明帝与周军大蓄舟舰于青泥中昭达分遣偏将钱道戢程文季乘轻舟焚之周又于峡口南岸筑垒名安蜀城于江上横引大索编苇为桥以度军粮昭达命军士为长防施楼船上仰割其索索断粮絶因纵兵攻其城降之昭达奉命出征必昼夜倍道其尅捷必推功将帅厨膳饮食竝同羣下将士以此附之】
　　沈恪【陈书本传字子恭武康人梁新喻侯萧映为广州以恪兼府中兵叅军常领兵讨伐俚洞卢子畧反恪拒战有功除员外散骑侍郎侯景围台城起东西二土山以逼城城内亦作土山应之恪为东土山主昼夜拒战以功封东兴县侯城陷恪间行归乡里髙祖讨侯景恪于东起兵相应贼平授都军副髙祖讨王僧辩时僧辩女壻杜龛镇呉兴髙祖使世祖还长城立栅备龛又使恪还武康招集兵众龛遣副将杜泰率众袭世祖于长城恪时已率兵士诛龛党与髙祖遣周文肓来援泰遁走世祖与文育进军出郡恪军亦至屯于郡南龛平世祖以恪监呉兴郡永定二年徙监会稽郡会余孝顷谋应王琳出兵临川攻周迪以恪为壮武将军率兵逾岭以救迪孝顷闻恪至退走三年除会稽太守天嘉元年为郢州刺史髙宗即位加平越中郎将广州刺史州罹兵荒所在残毁恪绥懐安辑被以恩惠岭表頼之太建四年征为领军将军十二年监南徐州缘江防戍后主即位授金紫光禄大夫卒年七十四諡曰元】
　　胡颖【陈书本传字方秀呉兴人伟姿容性寛厚陈髙祖在广州颖深自结从克元景仲平蔡路养李迁仕皆有功髙祖进军顿西昌以颖为巴邱令镇大臯督粮运下至豫章以颖监豫章郡髙祖讨侯景以颖知留府事梁承圣初元帝授颖罗州刺史封汉阳县侯寻除豫章内史随髙祖镇京口齐遣郭元建出东闗髙祖令防率府内骁勇随侯瑱于东闗大破之后从髙祖袭王僧辩又随周文育讨杜龛髙祖受禅兼左卫将军天嘉元年除散骑常侍呉兴太守卒官諡曰壮】
　　胡铄【陈书胡颖传颖弟随颖将军颖卒铄统其众歴东海豫章二郡守随章昭达南平欧阳纥为广州东江督防还预北伐除歴阳太守太建六年卒赠桂州刺史】
　　钱道戢【南史本传字子韬长城人少以孝行着闻及长颇有才干陈武帝防时以从妹妻焉武帝辅政道戢随文帝平张彪于会稽以功拜东徐州刺史封永安县侯天嘉元年为临海太守侯安都之讨留异道戢帅军出东阳以断其后异平以功拜都督衡州刺史领始兴内史后与章昭达讨欧阳纥纥平除左卫将军太建二年又随昭达征江陵以功加散骑常侍后为都督郢州刺史与仪同黄法攻下歴阳因以道戢镇之卒官諡曰肃】
　　陈慧纪【陈书本传字元方髙祖从孙髙祖平侯景慧纪从焉髙祖践阼封宜黄县侯世祖即位为安吉县令迁明威将军军副章昭达征安蜀城慧纪为水军都督于荆州烧青泥船舻光大元年以功除丰州刺史太建十年呉明彻北讨败绩以慧纪为缘江都督兖州刺史周军据有淮南江外骚扰慧纪收拾士卒自海道运都除都督郢巴二州诸军事郢州刺史至德二年迁都督荆信二州诸军事荆州刺史贞明元年梁安平王萧岩晋熙王萧巘等率其部众男女二万余口诣慧纪请降慧纪以兵迎之以应接功加开府仪同三司征西将军及隋师济江元帅杨素下自巴峡慧纪遣将吕忠肃陆伦等拒之时隋将韩擒虎及贺若弼等已据蒋山慧纪闻之身率将士三万人楼船千余沿江而下欲趣台城至汉口为秦王军所拒不得进因降入隋依例授仪同三司卒】
　　唐
　　钱九陇【唐书本传字永业长城人父文疆为呉明彻裨将与明彻俱败彭城入隋以罪没为奴故九陇事唐公善骑射常备左右兵起以功授金紫光禄大夫从战薛仁杲刘武周累擢为右武卫将军从平洛阳佐太子建成讨刘黒闼于魏州力战破贼以功最封郇国公为苑游将军贞观初为眉州刺史改巢国卒諡曰勇陪葬献陵】
　　施世英【两浙名贤录字玉华安吉人家世业农多积粟好施予每衣食一乡生而勇断有才气不衣袯襫而喜骑射乡里年少多严事之隋大业中率宗族子弟并乡里年少以军法部伍之聚粮自守盗贼不敢犯里闬独全闻唐髙祖起义率众归附每战伐先锋陷阵功多拜洮州刺史卒髙祖厚赙其丧】
　　宋
　　沈承礼【宋史呉越世家承礼乌程人钱镠辟置慕府署处州刺史镠子元瓘以女妻之署为府中右职出为台州刺史佐以承礼掌亲兵俶命知威武军节度事充两浙都钤辖使王师征江南俶遣承礼率水陆数万人助平毗陵因攻润州城中兵夜出焚外栅诸将皆欲驰救承礼曰古人有言击东南而备西北此之谓也命士皆擐甲蓐食坚壁不动他垒不设备者悉惊扰独承礼所部敌不敢窥丹阳平遂率兵抵建业李煜归朝録其功授福州节制太平兴国初俶尽献浙右地徙承礼镇密州八年卒赠太子太师】
　　卢秉【宋史本传字仲甫革子中进士甲科浮沈州县二十年后提两浙淮东盐事进制置发运副使上计神宗问曰闻滁和民捕蝗充食有诸对曰有之民饥甚殍死相枕藉帝恻然曰前此独赵抃言之耳先是发运使多献余羡以希恩宠秉言职在董督六路财赋以时上之安得羡今称羡者率正数也请自是罢献知渭州五路大出西讨惟泾原有功进宝文阁待制夏境胡卢川距寨二百里恃险远不设备秉遣将姚麟彭孙袭击之俘斩万计迁龙图阁直学士夏酋星多威丹举国入寇犯熙河定西城秉治兵呉瓦亭分两将驻静边砦指夏人来路曰吾迟明坐待捷报矣及明果至见宋师惊曰天降也纵击之皆奔溃或言威丹已死诸将请以闻秉曰幕府上功患不实吾敢以疑似成欺乎他日物色之威丹果死诏使上所获器甲秉守边久表父革年老乞归移知湖州元祐中降待制提举洞霄宫卒】
　　卢知原　卢法原【宋史本传知原字行之德清人以父任知歙县累遣梓州路转运副使时承平既久武备皆弛知原招补兵籍筑城亘二十余里提京东刑狱改江西转运副使髙宗即位知温州时叶浓陷建州杨劲陷处州知原缮甲兵增城浚隍声势隠然帝东幸知原由海道转粟及金缯十余万至台州召见擢右文殿修撰管内安抚使王师讨范汝为召为添差两浙转运使都督孟庾辟为叅谋改知临安府复为都督叅谋官绍兴十一年卒弟法原字立之自知雍邱县积官太府少卿使辽迁司农卿为吏部尚书绍兴元年知防州寻为川陜等路处置宣抚副使金人攻闗辅叛将史斌陷兴州诸郡多应者法原命诸将坚壁言战者斩未几河东经制使王燮以乏食班师法原开闗纳之与燮同破斌复兴州方巨盗充斥秦陇叛兵欲窥蜀法原极意拊循严为备御传檄诸路人心稍安视山川险阻分地置将自洮岷至阶成闗师古主之屯通川文龙至威茂刘琦主之屯巴西前后屡捷上所倚重会乌珠攻闗为呉玠所败法原与玠不睦玠因讼法原帝手诏诘问法原自辩甚力忧恚卒于军】
　　成无玷【西呉里语字士慤武康人第进士李纲荐其有文武材畧擢守鄂州兼安抚使修筑城垒教闲士伍皆祖诸葛亮遗法髙宗两赐御札褒美未几韎贝勒围甚急无玷坚守敌竟去】
　　毕再遇【宋史新编字德卿父进从岳飞转战江淮间积阶至武义大夫再遇以恩补官开禧北伐以殿帅郭倪招抚山东京东遣再遇与统制陈孝庆取泗州再遇选新刺敢死军为前锋倪以八十七人付之出其不意进薄泗州泗有东西两城再遇令陈戈旗舟楫于石囤下如欲攻西城者乃自以麾下兵从陡山径趋东城南角先登杀敌数百守城者开北门遁西城犹坚守再遇立大将旗呼曰大宋毕将军在此尔等可速降于是遂降寻除环卫官倪调李汝翼郭倬取宿州遣孝庆等继之命再遇为先锋取徐州至虹遇郭李兵裹创旋问则曰宿州大水我师不利綂制田俊迈已为敌擒矣再遇督兵疾趋次灵壁遇孝庆驻兵鳯凰山倪以书抵孝庆令班师再遇曰郭李军溃金必追蹑吾当自御之金果分两道来再遇令敢死二千人守灵壁北门自领兵冲敌阵金人见其骑呼曰毕将军来也遂遁再遇手挥双刀絶水追击杀敌甚众甲裳尽赤逐北三十里刺杀其骁将以功第一擢左骁卫将军和好成累疏乞归不允除保康军承宣使寻以武信军节度使致仕卒赠太师諡忠毅癸辛杂识再遇兖州将家也居于霅】
　　孟宗政【宋史本传字德夫绛州人父林从岳飞至随州因家焉自幼豪伟有胆畧开禧二年金将完顔董犯襄郢宗政率义士据险游击夺其辎重补承节郎枣阳令转秉义郎京西兵马钤辖驻襄阳嘉定十年金犯襄阳宋政与统制扈再兴陈祥分为三军设伏三所蹀血以战金兵败走寻报枣阳围急宗政午发岘首迟明抵枣阳驰突如神金人宵遁权枣阳军十一年金帅完顔萨布围城宗政与再兴合兵角敌歴三月大小七十余战身先士卒金人辄败忿甚周城开濠四面控兵列濠外飞锋镝以绹铃自警铃响则犬吠宗政厚募壮士乘间突击金人不能支盛兵傅城宗政随方力拒援师至率诸将出战金人奔溃转武德郎十二年金帅完顔额尔克拥步骑傅城宗政掘深坑防地道敌穿穽才透施毒烟烈火鼓鞲以熏之金人窒以湿氊析路以刳土城頽楼陷宗政撒楼益薪架火山以絶其路以长枪劲弩备其冲距楼陷所数丈筑偃月城翼傅正城深坑倍仞五日成金人摘强兵披厚铠铁面湿氊濡革防火山拥云梯径抵西北园楼登城城中军以长戈舂其喉杀之敢勇军自下击金兵坠死燎焰金将于后截其军拒马挥刀迫前金人乗顺风渡濠飞脂革烧战棚宗政激将士血战射其都统殪之会天反风士气大振贾勇入金营自晡至夜半金人横尸遍地额尔克弃帐走获辎重牛马万计升武功大夫金人自是不敢窥襄汉代许国为荆鄂都统制仍知枣阳中原遗民来归者以万数籍其勇壮号忠顺军俾出没唐邓间威振境外金人呼为孟爷爷俄病卒谨按西呉里语及旧浙江通志皆以宗政为归安人与宋史不合今存以俟考】
　　孟珙【宋史本传字懐玉嘉定十年金人犯襄阳驻团山父宗政被檄援枣阳临阵父子相失珙望敌骑中有素袍白马者曰吾父也急麾骑军突阵遂脱宗政以功补进勇副尉十二年完顔额尔克攻枣阳珙取地道刼金人破砦十有八绍定四年为京西兵马钤辖枣阳军驻劄六年元将诺延布展追金主守绪逼蔡檄珙戍鄂讨金唐邓行省武仙仙与武天锡及邓守伊喇瑗相犄角欲迎守绪入蜀犯光化锋鋭甚天锡邓人乗乱聚众为边患珙逼其垒一鼔拔之金人犯吕堰珙命诸军追击金人弃辎重走瑗降珙入邓仙将刘仪来降珙问仙虚实遣兵向离金卢秀执黒旗帅众入砦金人不疑为宋军乃分据巷道大呼纵火掩杀殆尽遣樊文彬攻其前门成明等邀截西路杀戮山积师还至沙窝与金人遇大捷珙料仙必上岵山顶窥伺令文彬前设伏后遮归路仙众果登山及半文彬麾旗伏兵四起仙众失措枕藉厓谷薄暮珙进军小水河夜漏十刻召文彬等受方畧攻石穴九砦蓐食启行晨至石穴时积雨未霁文彬患之珙曰此雪夜擒呉元济时也策马直至石穴分兵进攻九砦俱破仙易服而遁还军襄阳转江陵副都统制攻蔡州金兵万人自东门出战珙遮其归路掩入汝河擒其偏将八十有七人进逼柴潭夺楼而上遂拔柴潭楼蔡人恃潭为固外即汝河潭髙于河五六丈城上金字号楼伏巨弩相传下有龙人不敢近将士疑畏珙曰柴潭非天造地设楼伏弩能及远而不可射近彼所恃此水耳决而注之涸可立待皆曰堤坚未易凿珙曰所谓坚者止筑两堤首耳凿其两翼可也潭果决实以薪苇遂济师攻城进逼土门端平元年正月珙下令诸军衔枚分运云梯布城下珙帅师向南门至金字楼列云梯令诸将闻鼔则进万众竞登大战城上杀其元帅乌林达执其叅将张天纲与布展还军襄阳二年诏黄州驻劄元兵攻襄阳随荆门郢守皆委郡去江陵危急诏遣援珙先遣张顺渡江以全师继之元兵一攻复州一在枝江监利县编筏窥江珙变易旌旗服色循环往来夜则列炬照江数十里相接破砦二十有四嘉熙元年封隋县男授鄂州诸军都统制元将特黙岱入汉阳境图卜布哈又入淮甸蕲舒光守臣以州降合三郡攻黄珙指画战守卒全其城陞制置使兼知岳州廼襄郢复郢州荆门军三年正月复信阳军遂复襄阳珙奏曰取襄不难而守为难襄樊为朝廷根本百战得之当加经理如防元气非甲兵十万不足分守乃置先锋军以襄郢归顺人隶焉元将防海入蜀珙增置营砦分布战舰遣兵间道抵均州防遏四年进封子拜四川宣抚使进封汉东郡侯兼京湖安抚制置使淳祐二年拜检校太保进封汉东郡公兼知江陵府五年病革乞休授检校少师致仕终于江陵赠太师吉国公諡忠襄】
　　元
　　费防【牟巘费防墓志字子夀长兴人元初授金牌千户措置上海市舶陞副使迁管军总营镇守上海沿海民船漫无所统属或流为盗贼请录见户蠲杂役而官领之得海船数千稍水手数万乃界虎符授明威将军管领海船万户防器局寛整倜傥而笃厚他县牒恶民朋曹相仇杀或将狝薙之防建白招收从征日本使自赎数千人得不死称为费佛子丐闲迁懐远大将军遥授浙东道宣慰使往来苏杭山水佳处自号耐轩老人】
　　明
　　陈翼【献征录字良辅长兴人父兴骁骑前卫百户洪武辛酉征云南蛮洞力战死翼袭职授济阳卫世袭千户累功陞燕山防卫世袭指挥佥事戊寅太宗举靖难之师翼率甲四千大小二十四战略定二十余州己卯以白沟河济南功陞指挥同知壬午以东平汶上功陞都指挥佥事是年六月平定京师陞陜西都指挥同知寻命掌金吾右卫事永乐己丑扈驾还北京进中军都督府同知后二年数将神机营军马扈巡迤北至和林后七年诏往南京督府视事仁宗召还北京宣德二年卒】
　　陆矩【献徴录字仲舆归安人阜城籍宣徳进士授刑部主事正统中陞郎中适尚书金濂总理军政征闽寇奏矩自副凡号令敷奏之文一出矩手至则贼渠已死余党据山寨自固官军分道竝进矩与副将保定伯梁瑶独当一面并力以攻尅日破之擒其伪将而尽释其胁从者闽境以平以功拜都察院右佥都御史寻镇守保定诸郡复参赞延绥军务至军号令一新废坠修举边人相诫不敢犯】
　　陈汝玉【吕柟陈思古集序字思古安吉人有将畧袭父爵懐远将军统卫事治十八年陞署都指挥总州漕运搜剔冗滥嵗省米五千余石正德间追捕刘寇斩首数千级又攻破孝丰汤贼俱有功实授叅将嘉靖五年拜南京坐营至则人不知持兵汝玉曰坐食国家而缓急无用与豢豕何异乃比什伍简卒不能者去之六年改坐团营旋复拜叅将理会通闸河成嵗运米百九十余万石省车脚费三十余万金十年拜南京后府署都督佥事兼理操江节制安庆九江下至镇江诸军事汝玉拜命滋惧曰吾无功而屡受上赏惟当鞠躬尽瘁报国家尔其羞称功伐若此】
　　施儒【分省人物考字防之归安人正徳进士授监察御史巡山海闗西自密云傅马兰营至闗千里而遥地为要害儒振纪纲料兵食去墨吏部内肃然请添设兵备副使一员与叅将共事军民皆得统摄嘉靖初以广东佥事备兵惠潮惠潮故盗薮沿山峒结巢穴互为声势剧贼龚梁鳯钟大总等复相哨聚儒部勒狼目汉达官军分道直抵贼所旬日间勦平之又平新田寇桃子园寇请设惠来大埔二县贼无所逃遁潮惠间始不从事于兵革迁按察副使告归】
　　沈应龙【献徴录字翔卿乌程人嘉靖进士由刑部主事歴四川副使当白草番之乱抚勦未定应龙言抚之无益不若専意征勦期一大创可保数十年无事卒成擒馘斩级之功陞广东布政司叅政时有事安南应龙留心边圉叅谋指画遂诛范子仪等安揷莫正中定莫浤瀷之位崖万黎叛应龙言崖万与琼相去数百里止一兵备不足以办合设叅将于崖州叅议于万州专任责成协力共济地方頼以宁静陞右副都御史巡抚山东讲荒政濬运道河南师尚诏攻陷州县应龙严兵于黄河一带而运谋设计以挠之寇即退避邳泰单县流贼啸聚为害应龙命将出师一鼔成擒倭寇告急登州故有备倭兵船后皆逃亡船亦逓减应龙言防海必资于船御寇必资于兵请复旧制又沙门黒山诸岛辽军逃其间不惟失伍有罪且有意外之虑议行而傍海州郡得以休息转南刑部右侍郎卒所着有平番议安南议抚黎议山东奏议】
　　陆稳【两浙名贤录字汝成呉兴人嘉靖进士授刑部主事歴四川副使备兵建昌获流贼魁白玉陞江西叅政左右布政使而流贼卢梅林起闽楚之交张琏起广之饶浦大浦萧晩罗袍杨舜推琏为长刼兴宁长乐围平和其党林赞据南靖为声援王伯宣入海导倭寇犯潮州拜穏右副都御史提督军务开府防州合南赣汀漳雄韶惠潮郴州皆受节制稳行至吉安梗于梅林不得前乃以便宜征兵讨败之获梅林进至防檄黄乡兵属以先驱擒上杭贼李占春讨田坑贼梁宁走之袭程乡贼徐东州执以归分兵讨连城汰内二峒贼斩酋谢文赞等明年麻阳贼袁三犯玉山永丰崇仁三县讨诛之讨黄积山于大田峒积山中流矢死遂会闽广兵讨琏稳曰羣贼惟林赞为弱破赞则破竹之势成矣乃首击赞赞果降继击袍舜皆就缚稳令军士卷甲疾趋夜击晩诱斩之而潮守何镗亦诱斩伯宣琏据险以拒稳重购卒获琏斩之尽毁其巢穴捷闻迁兵部右侍郎仍抚其地贼党以次悉平又会闽兵逐故陷兴化之倭寇复其城改南兵部右侍郎】
　　呉维岳【献征录字峻伯孝丰人嘉靖进士除江阴令会沙贼反崇明与县夹江相距县故无城郭维岳躬率甲士谨备之贼无敢犯歴右佥都御史巡抚贵州贵州半杂夷道多剽掠乃驰羽檄分道遣材官防防校侦察之严践更悬赏格夷寨各立籍记寨中诸夷若干人保界分区界内有犯坐夷长于是诸夷无敢窃发道乃通夷酋杨珂仇其叔进雄据六洞进雄故立珂为后后有子欲杀珂珂拒进雄歴十有七年当事者议未决维岳责珂降珂乃面缚伏辜待以不死时王世麒叛清浪宋廷武宋鹏宋鷟叛草唐王阿利等叛平伐维岳策曰世麒济恶不悛亟诛以正国法诸宋由争袭起黔蜀观望出其不意急缚之一旅足矣平伐负固为虐可袭而擒于是斩世麒捕廷武鹏鷟俘阿利境内悉平罢归卒于家】
　　胡心得【德清县志字襟寰嘉靖进士歴任司牧有贤声奉勅整饬金腾兵备云南值流商岳鳯与子曩乌谋不逞勾引莽酋等内侵而土司刀落参刀落奏等阴助贼势时心得已改命东粤慨然曰吾欲以东粤玺书不负金腾父老复过滇南移镇金腾之冲会议进攻勦抚之策未几破酋穴悉歼灭之诛岳鳯父子而滇南平征拜都御史神宗时荆襄商汉汝南间饥民流入为盗亡命者咸集时宰举心得遂出抚郧阳适强宗崇仁等萌异志山贼蚁附近百万窃据汉阳时抚按正会议间崇仁拥众直入省会肆掠遂剽刼商船欲泝流南下心得夜移师汉阳覆其巢别遣偏师蹑其后讨崇仁诛之】
　　宁波府
　　五代
　　黄晟【呉越备史鄞县人应募于望海镇镇中立表选魁梧者晟以矬陋不中选乃隶镇都虞侯林膺还本乡募众据平嘉埭权知州事杨僎召署为平嘉浦将有众千余人初刘汉宏以台州贼娄文知明州事文为僎所败其党杜宗自宁海镇率乡民据奉化晟自平嘉埭以所部兵撃之执宗不杀使还台州获其粟悉属于本道遂为奉化镇将余姚相嘉侵越州董昌御之不利刺史钟季文遣晟领兵政嘉擒杀之昌授晟充浙东道东西副指挥使本州刺史及钱镠举师晟率众应之在任十八年卒遗疏不请其子为嗣凡府库所蓄必题曰送使其忠顺如此】
　　宋
　　沈起【宋史本传字兴宗鄞人进士髙第调滁州判官迁知海门县县负海地卑嵗海潮至冒民田舍起为筑堤百里引江水灌溉其中田益辟御史中丞包拯举为监察御史乞复府兵汰冗卒通判越州改知蕲楚二州京东嵗饥盗起除提刑狱至则开首赎法擕其伍盗内自暌疑转相束缚惟恐后改开封府判官为湖南转运使召为三司盐铁副使直舍人院熙寕三年韩绛使陜西加起集贤殿修撰陜西都转运使庆州军变将寇长安起率兵讨平之会绛城绥州不利起亦罢入知吏部流内铨奉使契丹至王庭其位着乃与夏使等起曰彼陪臣尔不当与王人齿辞不就列遂升东朝使者自是为定制六年拜天章阁待制知桂州起生平喜谈兵尝以兵法谒范仲淹仲淹器其材注孙武书以自见】
　　俞充【宋史本传字公达鄞人登进士第熙寜中为都水丞加集贤校理淮南转运副使迁成都路转运使茂州羌寇边充上十策御戎神宗遣内侍王中正司经制建三堡复永康为军因杀羌众中正还国举充可任召判都水监河决曹村充往救防还陈河防十余事加集贤殿修撰擢天章阁待制知庆州庆阳兵骄充严约束斩妄言者五人于军门闻有病苦则巡抚劳饷死不能举者出私财以周其丧以故莫不畏威而懐惠环州田与夏境犬牙交错每获必遭掠多弃弗理充檄所部复以时耕植山夷叛举户亡入西者且三百充遣将张守约耀兵塞上夏人亟反之充帅边知帝有用兵意屡倡请西征言愿得乘传入觐面陈攻讨之畧诏令掾属入议未及行卒】
　　楼异【四明郡志字试可鄞人郁之孙政和七年守乡郡废广德湖为田造大舟以供髙丽使者甚称上意守睦州方腊反异备御六邑土著不敢附腊以孙钥贵赠太师楚国公】
　　李佾【延祐四明志字子列奉化人慷慨好义父珂知其才壮嵗以家事属之建炎三年金人至县有义社号趫勇佾裹糇粮引趫勇逆击于泉口金人不敢进时北士多南渡见义勇所聚咸依之三槐王从奉其亲依义社聆其语北音也将歼之佾审其士族复馆礼焉孙元白曾孙以称同登进士以制亦进士第】
　　董之邵【治奉化县志宣和间睦寇起浙东震动之邵承命防捍补承信郎建炎三年同李佾任戬御金人于泉口绍兴间使三韩充中节使转修武郎】
　　任戬【两浙名贤录字彦远奉化人少英敏多勇畧每慕张子房诸葛孔明之为人尝叹曰二贤若在吾愿为之执鞭与同邑李佾董之邵以慷慨好义称建炎三年金人入明州大掠诸县戬与佾之邵奋义鼔勇共率家丁数百人御于泉口每乘间出竒以金金不敢犯奉化得全官修武郎】
　　刘相如【舆地纪胜鄞人建炎三年髙宗幸海张俊自越至明无舟可载上赐俊书许以捍贼成功封以王爵金人将犯明州相如助俊逆战遂留以抗金因与金战破之】
　　明
　　张楷【汤斌张楷传字式之慈谿人永乐进士宣徳初奉命督闗中车骑从北征先期而集正统中擢左佥都御史福建邓茂七反诏御史丁瑄乘传往抚而以楷监左都督刘聚及都督佥事陈荣陈诏刘德新等兵往讨之至南畿分遣德新由江西建昌会邵武而自以三千人由浙入闽时处州贼叶宗留掠铅山道梗楷军至广信不得前浙东诸司请楷便宜击宗留楷乃使指挥戴礼往战黄柏铺宗留中流矢死贼退保阴浆源山复拥叶希八为帅而茂七悉众趋延平丽水盗陈鉴湖亦与茂七等声援希八等见官军趋闽复出掠欲引众走浦城楷复命戴礼及陈荣会击希入等而鉴湖从旁设伏夹攻荣礼死焉朝廷命宁阳侯陈懋尚书金濂往讨楷谓刘聚曰贼闻大军至必有惧心可因以擕之即其榜遣人驰谕威信时贼围将乐刘德新乘夜袭破之而宁阳侯大军亦至楷方驻兵建宁乃隂致贼党为间谍诱茂七复攻延平于是设伏后洋沙溪而以轻兵挑之佯败贼追入浮桥丁瑄督军出城突击贼遂大溃茂七中流矢死鉴湖未克楷旋师恊擒之景泰元年回朝天顺初为南京右佥都御史入贺卒于京】
　　王来【传详名臣】
　　陈濂【万厯宁波府志字德清鄞人正统进士授主事累陞广东按察副使巡视海道围山濒海盗势猖獗濂亲冒矢石誓不与贼俱生忽雷电交作风雨晦防盗迷瞆击杀俘馘无算海南肃然歴陞巡抚广东都御史时洊嵗兵兴供亿师旅劳止日甚濂恳恳矜恻如或伤之又奉命总督漕运后巡抚直隶兼巡紫荆闗诸要害疾作卒】
　　项愫【万厯宁波府志字思诚奉化人景泰辛未进士授御史奉勅征讨四川筠连等县蛮夷衔命以往亲冒矢石率先戎行险阻瘴疠一无所避得以成功因积劳致病回朝复命卒于邸舍】
　　金泽【献征录字德润江宁籍鄞人成化进士授刑部主事歴陞四川叅政播州宣慰厚馈金币却之革三长官司抚安七十二寨夷民骈首归命流贼李广猬聚五千余人残通江东乡王伯荣焚荡县治泽前后设画侦其渠魁而歼之铜梁新设民多负固抚巡帖服夔贼野王刚鼔众猖獗三省督兵会勦泽下重赏之令竟平之治五年陞广东布政使时汀漳盗起岭南湖湘不逞者和之朝议设巡抚宪臣置司要地而割附近郡县以隶之使盗易平乃陞泽为副都御史巡抚江西南赣便宜行事泽先榜令自首严督缉捕斩贼首满天明等八百人谕功罪明赏罚人多感奋思效猺獠洞蛮闻风向化陞南京刑部右侍郎改兵部陞右都御史正德元年致仕】
　　姚镆【献征录字英之慈谿人治进士除礼部主事累擢佥事副使正徳九年擢贵州按察使十五年拜右副都御史巡抚延绥嘉靖五年迁右都御史提督两广军务兼巡抚四川土官岑猛谋不轨镆令都指挥沈希仪结猛妇翁岑璋共图猛调永顺保靖兵分道进讨而镆与总兵官朱麒等攻破定罗丹梁猛子邦彦以劲兵守工尧隘璋佯以兵干助邦彦比官军来攻千人呼曰兵败矣遂溃官军大破之斩邦彦猛奔归永顺璋诱而酖杀之斩首以献诏进镆左都御史加太子太保镆请改设流官陈善后七事制可乃命叅将张经等以兵万人镇其地猛党卢苏王受等诈言猛不死借交阯兵二十万且至夷民信之苏等薄城经突围走城遂陷受亦攻入思恩府巡按御史石金劾镆失策帝以镆有功许便宜抚勦会起王守仁督两广军帝入张璁等言落镆职闲住十三年三边阙总制大学士费宏荐镆帝遂命以兵部尚书总制三边军务镆辞帝不悦仍落闲住家居数年卒】
　　陈槐【甬上耆旧传字公辅鄞人治进士歴知抚州宸濠反郡盗王浩八约为内应是日即啸聚槐己在告家人趣槐曰可以行矣槐奋然曰国家有急以解官为辞罪当死即发兵袭杀浩八会都御史王守仁檄会诸道兵讨贼槐遂更募义勇四百人率所部驰赴军门守仁即用槐为领哨官使潜分所部之半设伏黄家渡八字脑诸处及前锋既交伏兵呼噪并起贼遂大溃擒贼首王拱枅觐铤等七人又提兵转战沿湖诸处遮截宸濠俘斩千余复九江郡守仁献俘至浙槐已迁江西按察副使尚留在军守仁更奉命还抚江西谓惟槐可任事使押发宸濠诣行在槐至留都献俘太监张永语槐曰上欲得内外官交通宸濠姓名槐力陈不可谓光武烧吏人交闗王郎书使反侧子自安近日李文达公奏请内外官与曹钦通者不问此俱圣主贤相事上宜远法光武公宜近法文达永乃尽取箧中交通书籍对槐焚之值辰州苖叛改槐湖广兵备疾革引归】
　　陆称【闽书字君美鄞人治进士授御史巡按福建山东鋭于经畧陞福建按察副使巡视海道时海寇充斥称演水战火攻法拒击之设画树防什伍海艘程出入时往来立赏格严哨探定保甲边徼肃然汀漳民啸聚为盗当路者属以兵事称增筑三堡据险守要谍贼半至麾伏兵突之张竒夹俘馘无算后被论免归】
　　汪玉【分省人物考字汝成鄞人治进士授刑部主事歴陞湖广按察司佥事摄辰沅兵备永顺宣慰司恃富强称兵侵保靖地会勅大臣按治受指有所左右玉持益坚卒正其罪香炉山土夷叛合湖贵两省兵讨平之玉赞画居多更巡武昌黄州会宸濠陷九江九江与黄蕲接壤玉入蕲戒谕修城增陴募民集兵越宿而办巡按毛伯温疏玉才擢郴桂兵备副使贼首王廷鉴为患玉率民兵捣其巢悉歼之歴擢右佥都御史巡抚顺天畿内贼杨恭作乱玉调叅将郝通授之方畧不数日擒之】
　　魏英【天启慈谿县志字士华举进士授博士进御史按四川土官安鼇暴乱三十余年设法擒之奉命阅京营以卒伍耗损坐为勲戚权阉所隐占一纠以法陞湖广副使永顺保靖二宣慰分占峒寨讐杀累年英下车为理曲直示宪典刻竹符多寡定罪遂皆慴伏歴进都御史巡抚贵州会贵西苗阿杂为乱英按形势觇虚实授方任能环师急攻破寨六百俘斩数千招降以万计蜀寇方肆流刼诸郡兵连湖湘英选兵捣其腹中连战破之斩获甚众因积劳致仕】
　　刘鼎【万厯定海县志字伯铭定海卫指挥佥事状貌雄伟擢把总备倭正德初江西姚源寇起督大臣檄鼎为偏裨鼎奉檄呼家人语曰谨守室庐今日受命即捐身报国时也出门简徒而行竟奏克捷陞授浙江都指挥佥事时刘瑾用事继以宸濠阴谋内使充斥道上颐使武弁而奸徒复为宸濠遥应鼎密与台司恊谋设备擒之嘉靖初总督备倭年且七十躬行边徼简阅徒旅谓其属曰祖宗为虑深远立法周至吾辈恪守之而已寻致仕家居任边讣者多所咨访年近八十而终】
　　屠大山【甬上耆旧传字国望中进士知合州歴擢按察副使备兵徐州值流贼大发掠州县大山身督兵与战贼败走歴迁副都御史巡抚广东酉阳蛮界思州自王守仁荡平后稍窜伏不出至是苗民呉黒辈更拥众破城郭远近戒严大山出竒兵设伏左右翼尽歼之楚中平人谓功不在新建下迁工部右侍郎再抚湖广讨斩妖贼马三儿晋兵部右侍郎总督湖广川贵军苗龙氏覃氏歗结共扰楚大山以计间之使相攻因以大兵攻之苗悉平朝议方召大山为兵部侍郎而严世蕃数有觊于大山人或讽大山少赂入即得内召大山曰吾老矣顾铅粉为容无乃违三十年素志耶卒不为通世蕃大衔之会倭入犯所遇侵掠乃降大山巡抚应天甫至官而叅将许国战败世蕃嗾言官劾大山遂罢归】
　　冯岳【献征录字望之慈谿人嘉靖进士除工部主事歴陞济南知府郡多巨盗党与窜名府胥中踪迹诡秘人莫之觉廉得其实一日尽缚之盗遂屏迹改延平计擒巨盗窍睂缺嘴阖郡底宁累陞右副都御史巡抚湖广晋总督湖广川贵军务岳以郧阳居三省之中城垣未建无以捍御城之蜡尔山诸苗三苗遗种也屡讨屡叛岳抚竝行献俘于朝奏建容美等十四司统辖之三省敉宁又卭水酉阳小平茶等苗俱捷岳以沅州为总督闻府之处土城易壊易以石而増廓之巍然称巨镇焉播州苗酋阿项骁勇善战煽诱潭三牌诸苗为乱侵掠旁郡三省震动授总兵官石邦宪等以方畧斩首数千级阿项奔突马蹶擒斩之诸苗悉平亲诣贼巢视诸要害建筑屯堡列戍分哨为久安计捷闻进右都御史兼兵部右侍郎陞南刑部尚书乞休归里万厯辛巳卒赐祭葬如例】
　　顾翀【献徴录字曰翔慈谿人嘉靖进士授工部主事调兵部陞员外郎于九边智勇之士廉访登记佐尚书以易置无不当擢河南按察司佥事摄徐州兵备道徐州地跨江淮多巨猾剧盗翀从容料理而地方寜谧迁福建布政司叅议时倭贼猖獗而福寜尤急巡抚王询檄往之翀驰至其地一捷于□防再捷于大金闾峡三捷于州城之外贼大挫逃遁擢四川按察副使松潘军夷杂处叛服不常翀动中机宜形格势禁发即就戮因条画五事严责成以驭兵威远权事宜以防奸制变复旧额以赏夷安边完逋饷以足食养兵设官攒以典司出纳巡抚罗崇奎谓疆圉大计无过于此乃疏请行之而翀坚请致仕归】
　　陆铨【传详循吏】
　　陈茂义【两浙名贤录字喻之慈谿人嘉靖进士授南工部主事改北员外武定侯郭勋以手札取马价银二万両茂义曰马价祖宗储以备边营札何为者寝之陞广西布政司右叅议土酋卢回纵所部刼掠督臣檄茂义抚茂义亲履其地视诸酋皆岩巢犂洞上记曰譬之鼹鼠山潜可不烦兵而定廼单骑往谕以祸福回率队长五十余人归命而副将张经危言以激督臣竟枭回首回党卢仝卢派间回死复聚众为乱声击武缘诸城总臣复命茂义招谕之仝派知茂义来相谓曰是活我生命陈爷乎投戈罗拜思恩一带悉被安堵陞广东按察副使兵备琼崖黎寇罗常那刚倡乱茂义航海勒兵击破郎温椰根诸洞俘馘招降又虑夷獠杂居易生他变更条上八议为善后计迁广西左布政叅议以母老乞归卒】
　　张渊【鄞县志字惟本嘉靖进士授兴化府推官摄仙游篆值濒海塘圮侵及庐舍渊发粟廪饥民计日授役塘成而民得济陞南京工部主事迁知武昌府陞山西副使备兵紫荆有妖贼与剧盗相倚乘机倡乱渊素善风角得胜占密授方畧卒以破贼生擒渠魁陞江西叅政歴任广东贵州左布政使投劾归】
　　叶应干【两浙名贤录字际清慈谿人嘉靖进士授髙安县累迁四川按察副使备兵建昌建昌居卭间地险恶六卫卫长戎政久不修应干登坛下令比什伍而训练之悬赏格以励勇者于是人人超距就节制会土酋安忠死忠妻鳯氏自请袭官而从弟信谋攘之遂横决自恣月朔以戎服见拥甲士自随应干使人阴布部兵于外而令材官有力者尾之入应干临陛立呼信跪堂下数以诸不法事叱令之信慑不敢出气遂就缚而甲士在外者见所布部兵按劒立如堵墙皆奉首窜即檄鳯氏兵击其余党歼巨酋三百人境内始定而滇南鳯继祖乱应干计继祖聚于会川会川者建昌所属卫也先遣兵守金沙江以扼继祖之至己而继祖果以万众渡金沙遂合滇师夹击之应干躬擐甲冑冐矢石为将士先遂破其军继祖以只身逃匿山中不敢出向鳯氏故德应干而其母为继祖所害每欲复仇应干知之密召鳯氏至授以方畧使图之鳯氏使间其所亲者为内应而自以兵蹙之遂斩继祖事平当论功而被劾落职归】
　　陈茂礼【两浙名贤录字履卿慈谿人博综坟典至太乙奇门无不通晓嘉靖进士授工部主事倭蹂江南改兵部郎叅谋军务时倭困江阴久茂礼往援选鋭卒三十人驾小舟直进倭舞刀跳跃两岸兵欲射之茂礼曰此诱兵也即防服入城倭驾三十六舟沿城重载出江口挂篷三柁工以火箭射其风帆诸倭还舟救火茂礼急檄水兵总张成张祚等邀截江口诸兵蹑而围之茂礼屈指曰尅在明日午时翼午果斩首数百级而兵无一伤者倭据沈庄为巢分兵大掠茂礼督宣慰彭翼都司李经等由乍浦入为右哨劄营未久茂礼忽见异气起营上急令移营数十步倭发礟震故营将吏懽声动地茂礼乘而鼔之躬率精鋭突其中坚诸哨从之无不以一当百遂大克斩首千余级贼酋徐海歼焉以功擢江西兵备副使姚源故巢贼盘踞支蔓巡抚何颐闻茂礼至即以兵属之茂礼分左右哨三面进兵约日同发而独空其要路一面潜令指挥率精兵三百伏道侧戒之曰某日某时有衣色衣而奔者皆贼也悉擒之贼闻三道进兵而一路独无果易服而遁伏兵起掩之悉平改备兵琼州卒】
　　史元中【甬上耆旧传号鹿泉鄞人少任侠善射乡举谒选靖江学教谕迁知鱼台县盗有简端者善运矟驰劣马出没莫可踪迹元中廉得其亲信授以讨缚简卧庭下张目曰吾左手持矟右短兵横行千里间今乃为书生揜取耶元中笑曰汝轻书生耶即起着短衣持其所用矟运之左右回旋如舞匹练忽然矟断为三掷示简曰汝矟岂足用耶简叩头称死离鱼台三十里有独山大盗刘仪久啸聚其中开府曾铣议进以元中为前锋元中知有谍者在军乃命植一竿百步外手挟矢誓曰若一举灭贼当三矢中此竿三发三中即察得谍者三人释其缚赐以酒食笑谓曰汝来观吾射耶谍者股栗尽吐贼虚实及所入径道元中立提兵袭其寨擒仪还铣手书平寇第一功相赠铣总制三边奏复河套檄元中同事不果行后入觐值铣为相嵩所害喟然曰事尚可为耶即日挂冠归里时年四十二家居四十年卒】
　　冯成能【天启慈谿县志字子经嘉靖进士授福州推官适叛兵五千行刼成能扁舟抵寨谕以祸福即解散征授刑科给事中歴兵工二科擢湖广叅政时金峝土官覃璧纵寇掠成能集兵夜捣黒峝火其营遂擒之陞贵州按察使水西安酋相攻至噪入贵阳成能召而谕之即去以二酋故从征金峝素威服之也迁四川布政使督府曾省吾九丝贼与总兵刘显相左显按兵不动成能请急赏其用事者人人感奋协谋袭破九丝俘斩以万计拓地千里建武宁城凯旋以劳瘁卒于官】
　　杨尚英【弇州史料字时俊其先九江之德化人以功得千户调镇海卫生有膂力猿臂善射及长长七尺余虬髯燕颔顾盼若神逾冠嗣父职属倭乱海上尚英起行间水陆大小数十战多有功绩其官自署指挥佥事指挥使都指挥同知以至都督其职自把总浏河以至总兵于浙其阶自昭勇明威以至骠骑将军其罢也拟以云中副将召不果感疾卒尚英有胆决饶权畧抚部曲以恩信故去而多思之】
　　万表【宁波府志字民望指挥佥事椿子父早世事母孝年十七袭职好学尚气节中正德十五年武会试累擢广西副总兵充漕运总兵官佥事南京中府万氏三世从征死王事表身际承平以才望为朝臣所推督漕久国计赢诎河渠通塞靡不晓畅二洪水涸漕舟竝阻议者谓黄河改流表著论折之又具疏极陈本折通融为国长利而又欲开河北山东圻内一带荒田重农薄赋为渐减嵗漕之地议者韪之海上倭起表散家财募死士欲往奋击会以都督佥书南京中府道经苏州遇倭娄门率所募士及少林僧挫贼锋中流矢遗书于子曰我家世以力战报国我独持文墨不任兵晩年增一箭瘢不亦美乎时贼据七团八团为巢官军数不利表言于巡抚周珫曰贼据内地又民不得田逋日积而征调不已相率为盗是驱之助贼也宜蠲逋弛役悬赏格以招之且下募兵令土著之饷与客兵等则人人乐归得士千即捐贼千也议行归者寖众而贼方蜂屯诸岛歙汪直者以骁雄魁其曹表策其可诱而缚也荐同邑人蒋洲张惟远使为间未及行而表卒后总督胡宗宪卒遣洲以致直实表之谋也表将家子通经术熟先朝典故所著书甚伙武臣中有儒学者表为着】
　　胡守仁【闽书字子安观海卫人起家世胄领军有功歴官福建副总兵海寇林鳯纠党剽掠巢澎湖岛守仁率把总王汉等剪除之隶戚继光麾下从继光谈兵尝记继光所授为纪效新书练兵实録】
　　李环【定海县志字宗复世袭指挥嘉隆间试浙江武闱三中式继中万厯武进士服官海上多战功隆庆二年海潮之薄北闉也环随镇帅刘显步祷后増筑内城董工与有劳焉子一鸣字有声袭父职任临观备倭陞贵州清浪叅府以征苗之绩陞狼山副将改海门叅将】
  </div>
  <div class="pagination">
   <a href="浙江通志_page495.html">
    上一页
   </a>
   <span>
    ...
   </span>
   <a href="浙江通志_page491.html">
    491
   </a>
   <a href="浙江通志_page492.html">
    492
   </a>
   <a href="浙江通志_page493.html">
    493
   </a>
   <a href="浙江通志_page494.html">
    494
   </a>
   <a href="浙江通志_page495.html">
    495
   </a>
   <span class="current-page">
    496
   </span>
   <a href="浙江通志_page497.html">
    497
   </a>
   <a href="浙江通志_page498.html">
    498
   </a>
   <a href="浙江通志_page499.html">
    499
   </a>
   <a href="浙江通志_page500.html">
    500
   </a>
   <a href="浙江通志_page501.html">
    501
   </a>
   <span>
    ...
   </span>
   <a href="浙江通志_page497.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
